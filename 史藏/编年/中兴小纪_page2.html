<!DOCTYPE html>
<html>
 <head>
  <meta charset="utf-8"/>
  <title>
   中兴小纪 - 第 2 页/共 7 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   中兴小纪 - 第 2 页/共 7 页
  </h1>
  <div class="content">
   钦定四库全书
　　中兴小纪巻一　　　　　　　宋　熊克　撰
　　建炎元年【嵗在丁未】夏五月庚寅朔大元帅康王即皇帝位于南京上道君皇帝之第九子母曰贤妃韦氏以大观元年五月乙巳夜生于宫中红光照室初赐名授武定军节度封蜀国公二年进封广平郡王宣和四年正月冠于文徳殿赐字徳基三月出外第拜太保遂安庆源两镇节度封康王上博涉经史道君问以古事及应诏制述率常称防五年娶邢焕次女封嘉国夫人尝侍道君习射于郓王府上挽弓至一石五斗宣和末金人内侵渊圣皇帝方受内禅敌骑抵城下遣燕人吴孝民赍书请和欲得亲王宰相为质时诸王皆从道君南幸惟上与肃王留京师渊圣召上具言孝民所陈上毅然请行遂命少宰张邦昌副上使于金寨时敌兵四绕上意气间暇如平日数与大将斡里雅布【原名韩离不今改正下同】观蹴踘杂伎留军中经月防都统制姚平仲以所部兵刼寨平仲古子也金人以用兵责使者邦昌惧而泣上止曰为国家何爱身耶斡里雅布由是惮之不欲上留更请肃王渊圣嘉上忠勤还拜太傅靖康改元冬金人再南侵刑部尚书江都王云奉使至金寨先遣亲吏李裕回道斡里雅布语须康王亲到议乃可成于是上奉诏使斡里雅布军请缓师云副之上请门下侍郎开封耿南仲偕行渊圣曰南仲老矣乃令其子中书舎人延禧与观察使髙世则为参议官世则瑗孙也以十一月丁丑发京师昼夜行庚辰至相州民遮道曰肃王已不反乞大王起兵拒敌不宜北去辛巳至磁州初王云使金归过磁相劝二郡为清野计二郡从之悉撤近城民居运粟入城洎金人再至果以磁相无粮由他路入二郡人怨云以为云通于敌磁有崔府君祠乃东汉之崔子玉也封嘉应侯号曰应王上至州人拥神马谓应王出迎守臣秘阁修撰义乌宗泽唘上亦谒其庙云従上入上既出云为百姓所害上檄泽捕得害云者斩之乃定磁人力请上毋北去谓离北门五六十里即有敌兵知相州直龙图阁祁门汪伯彦蜡书至亦言金遣五百余骑沿路问上所在于是延禧等皆劝上回相州闰十一月朝廷议画河遣佥书枢密院临川聂昌之河东耿南仲之河北皆为割地使昌偕金使至绛州绛人杀之南仲偕金使王汭至卫州卫人防杀汭南仲遂如相见上乃与南仲连衔掲榜召兵勤王人情大悦戊申上登郡圃飞仙亭因持弓矢呪之曰若次第中此牌字则必闻京师音耗果三发三中左右动色相贺　己酉上与幕府从容语曰夜来梦皇帝脱所御袍赐吾吾解旧衣而服所赐此何祥也顷之报京师使臣来乃武学生借閤门只秦仔赍蜡诏命上为大元帅陈亨伯元帅汪伯彦宗泽副元帅速领兵入卫上捧诏呜咽军民感动上乃命耿南仲同预军谋十二月壬戌朔大元帅开府除汪伯彦为集英殿修撰上初开府服排方玉带语伯彦等曰吾陛辞日皇帝赐以宠行吾逊辞久之皇帝曰朕昔在东宫太上解此带赐朕卿宜收取不得已拜赐癸亥南仲等言军行先籍粮食今勤王之师经由河北京东两路乃差徽猷阁直学士河北都漕乐夀张慤直龙图阁京东漕臣邵武黄潜厚并随军应副乙丑閤门只侯章赍蜡书至催发勤王兵章言陛辞曰皇帝谕臣曰康王辟中书舎人从行可令便宜草诏尽起河北兵守臣自将入援是夜上命延禧草诏晓颁诸郡惟中山庆源被围不得达元帅府五军总一万人上遣使招剧贼杨青常景等皆効顺又得一万余人丁卯上欲领兵渡河与幕属谋所向或请出濬滑或请渡王俞或请趋魏县言人人殊犹豫未决汪伯彦独曰非出北门济子城不可众莫能夺上从之仍遣前军统制刘浩统兵出南门阳为濬滑之行以疑金乙亥上发相州使臣驰报黄河未冻众失色上祷于天地河神至子城渡报河冻已合丙子上总师渡河至大名都漕权府事张慤与北道副总管奉符顔歧率众郊迓时京城围久及上驻北门而四方事皆取决于帅府矣壬午副元帅宗泽部兵二千人自磁州先诸军至上大悦癸未知信徳府直徽猷阁梁扬祖兵万人马千匹继至诸将兵官如张俊苗傅杨沂中田师中皆在麾下扬祖子美子传授子俊成纪人沂中崞县人师中秀容人上问扬祖孰优扬祖以俊对上亦喜俊自此常在左右上留扬祖为随军转运使甲申始闻金人登城敛兵不下渊圣诏见通和卿等兵未可动上涕泣知诏书为敌人所迫宗泽请进师直趋开徳解京城之围汪伯彦等执讲和之説且言敌兵十万吾军才一万三千人如何解围合使大王安居更檄宣总司陜西江淮勤王之师约日俱进乃可破敌时北道总管赵野至南京与宣抚使范讷合军自号宣总故也野讷并开封人伯彦请上移军东平则措身于安地身安国难可图上问耿南仲亦以为然遂决东去泽请自领军至都城许之戊子泽兵行出南门进屯开徳府扬声大元帅在中军庚寅上离北京二年正月辛卯朔上入东平府界癸巳帅臣卢益漕臣黄潜厚率众出迓上达府治丁酉右文殿修撰知冀州权邦彦以兵千人至上命屯开徳于宗泽壬寅徽猷阁待制知河间府黄潜善与髙阳闗副总管杨惟忠将数千兵至益开封人邦彦乐夀人潜善潜厚弟惟忠西戎部族也潜善请上移书沃哩布与辨曲直令退军通京城之问耿南仲曰使敌知元帅府所在非利也潜善计不行乞戍兵于曹从之上留惟忠为元帅府都统制丁卯上以京东漕臣闾邱陞所领濮州兵及深州守臣姚鹏博州守臣孙振等兵一万四千宗泽新降到贼军丁顺及单州王澈广济军孟世宁等兵三万七千人潜善壬申上以约诸路合兵而东平去京师差逺与幕属议进屯济州庚辰上发东平府癸未至济州诸路兵大集军费日广梁扬祖言京城围久盐法不通宜比货物法许人入钱给钞请盐上从之才及一月给钞一百万缗公私俱便宗泽帅兵至韦城与金大战败之丙辰上奏除泽徽猷阁待制丁巳黄潜善以机事赴府禀议且引探事人张宗得金人伪赦并迎立孟太后书上挥泪大恸期身先士卒追二圣于河北诸将曰此将臣职尔大王乃宗社所系不可轻举时兵部尚书吕好问亦遣勇士李进持帛书至好问希哲子也戊午上以便宜除汪伯彦显谟阁待制充元帅而黄潜善为副元帅癸亥耿南仲等率文武官吏劝进书再上上流涕不受诸路帅守监司推戴无虚日使臣郑安自京回传到少帝齧血书襟诏上读之恸哭南仲以下又言帝王之兴必有受命之符大王陛辞皇帝赐以排方玉带大元帅建府有赐袍异梦四方申呈或曰靖王今始悟靖之为字皇帝立十有二月而元帅府建则靖康纪元实为符兆愿大王亟即位以当天心上不纳丙寅张邦昌以谘目至大略言国祸之酷权以济事故宁忍死而报之于殿下上答邦昌书亦曰九庙不毁生灵获全皆相公之功邦昌又遣上舅忠州防御使韦渊赍书称臣且言封府库以待又曰臣之所以不死者以君王之在外也丁卯吏部侍郎汝阳谢克家以邦昌命赍玉玺至文曰大宋受命之寳克家跪进上恸哭命汪伯彦司之皇太后遣左丞安岳冯澥权右丞江宁李回采奉迎澥康邸旧人也又令侄权卫尉卿孟忠厚赍书诣上略曰王其速驱舆卫入处宸居上以安九庙之灵下以弭四方之变上览书乃命移檄诸道具言邦昌恭顺之意约束不得乱入京城于是济之老父请上即位于济宗室仲琮议用晋武灵王遵承制故事幕属难之谓宜如唐肃宗即尊位以定天下又宗泽言恐邦昌等隂与金结毋或深信且开封于南京乃祖宗受命之地取四方中汴漕尤易庶为万全时使臣曹勋自河北窜归进道君御劄曰便可即真来救父母上恸哭拜受由是决意趋应天庚辰上发济州鄜延副总管刘光世来上命光世都提举五军光世延庆子也佥书枢密院沙县曹辅来癸未上至应天府甲申皇太后遣吏部尚书仙井王时雍开封尹永嘉徐秉哲奉乗舆服御来而张邦昌继至伏地恸哭请死丙戌上以便宜进汪伯彦黄潜善为杂学士于是耿南仲议改元谓宜仿艺祖建隆之号且本朝以火徳王请曰建炎云　改元大赦天下除常赦所不原者赦书首令从臣监司郡守访求文武才略出伦之士虽布衣亦听举又误国害民如蔡京童贯王黼朱勔孟昌龄李彦梁师成谭稹及其子孙见流窜者更不复叙民贷常平钱谷悉与蠲放又散敛青苗本以便民歳久法弊反为大患亦令罢去祖宗上供自有常数后縁嵗増不胜其弊当裁损以纾民力比来州县受纳租税务加槩量以规出剰可令禁止应临难死节义不受辱出使军前及因守战殁于王事许其家自陈优与褒赏应违法赋敛与民间疾苦许臣庶具陈言虽诋许亦不加罪初睢阳当五代之末有狂僧日呼于市曰此地将来有圣人出世及我太祖以归徳之节受周禅而国号宋人以为应矣至是乃正应其语上之将即位也门下侍郎耿南仲等请用汉光武故事为坛于宋之阳先告天地北望二圣然后受命及上登坛受表涕泗交流百官环侍无不感动因名其坛曰中兴受命之坛　初靖康以金人内侵置四道都总管分制诸路以卫京师有诏事得専决财得通用官得辟置兵得调发有警则留其副以守而都帅自将入援既而南道都总管张叔夜统兵三万至京城下与金战遂除佥书枢密院从二圣北狩南道都总管胡直孺亦统兵勤王战败为金所获后遣之还惟副总管直龙圗阁朱胜非留治应天府事胜非颇能均节调度帑藏得以不空至是上即位犒赐半出于此叔夜耆之孙直孺开封人胜非上蔡人也　辛卯上谓宰执曰少帝事上皇仁孝升闻爰自临御沉机渊防圣不可测乃遭厄运暂为北狩朕念手足之恩常若神防太后当二圣北辕以圣德起于宫闱乃眷朕躬膺天厯数累章劝进于国有功靖康皇帝宜上尊号曰孝徳渊圣元祐皇后册为隆祐太后　壬辰宰执奏事张邦昌先退上问黄潜善等曰朕何以处邦昌潜善等曰邦昌僭号罪在不贷然为金人所胁不得已而从权惟陛下睿断处之上曰邦昌小心不幸逢此虽不能死然遭变从权使宗庙不隳社稷不壊一城生灵获全肝脑金人才退遣人赍书赴愬及归寳玺骏奔来朝北面事朕既贷其初欲驭以王爵异时金人有词使邦昌具书报之曰中国不忘赵氏彼师不旋踵而天下勤王之师皆左袒归宋故邦昌惧不待问罪幸保首领而反籍于朕使金人知天下之归出于自然卿等以为如何潜善等曰陛下圣意髙逺非臣等所及于是邦昌罢为太保奉国军节度使同安郡王五日一赴都堂参决大事上即命潜善等募忠信能専对之士奉使通和除作国书命邦昌更作金人书早遣使行寻诏加邦昌太傅依文彦博故事每月两赴都堂以称朕优礼之意册贤妃韦氏为宣和太后立嘉国夫人邢氏为皇后侍御史绩溪胡舜陟首言今日措画中原宜法艺祖命郭进李汉超董遵诲等守边之术以三京闗陜浙为四镇拱滑颍昌东京郑汝河阳西京恩仆开徳北京而同华陜京兆择人为节帅使各以地产之赋养兵自卫且援邻镇如犬牙相错又京帑积钱千余万缗宜给四镇为籴本若四帅得人则隠然为国长城庶防中原不失江左可居诏付三省未防言者谓舜陟为台官而事伪廷遂除秘阁修撰知庐州其议遂寝　门下侍郎耿南仲告老癸巳除观文殿学士提举洞霄宫而大元帅府叅议官耿延禧髙世则亦皆以宫观去上欲命相而难其人黄潜善汪伯彦皆元帅府旧寮新擢执政人望未孚惟资政殿大学士李纲当靖康京城初被围时能建议力守后宣抚河南救太原虽无功而士论恕之谓其平日有志在今可用甲午纲自外除右仆射兼中书侍郎纲邵武人先是渊圣除纲领开封府道梗尚未赴也　金主晟起燕云上中京辽东西长春平州凡八路民兵于诸万戸分扰两河于是渤海万户托卜嘉【原名挞不也今改正下同】屯河间府女真副统苏赫【原名韶合今改正下同】屯真定府契丹都统马五屯平阳府女真万户尼楚赫【原名银朱今改正下同】屯太原府女真万户罗索【原名娄宿今改正下同】屯河中府而雄覇岚宪泽潞诸州皆有万戸分屯自金之初用兵也朝廷许诸郡得便宜行事故各务自保逐路帅司不调发无连衡合从相援之势又金兵方盛非一州之力所能敌故金得并兵既破一州又攻一州至是女真副统防克【原名防哥今改正】进据磁相诏遣统制官马忠张换将所部各五千人自恩冀趋河间以袭之时靖康执政皆去而佥书枢密院曹辅已被病丙申卒　丁酉诏宣仁圣烈皇后保佑哲庙有大功而奸臣造言仰诬盛徳着于史牒以欺后世可令国史院据实而修播吿天下于是蔡卞邢恕皆追贬之　诏遣统制官薛广张琼将所部各三千人广自内黄琼自开徳过河北山水寨义兵二万同复磁相寻以宣教郎临江傅雱借工部侍郎为祈请使又令广琼等且驻河南戊戌以吏部侍郎谢克家为翰林学士徽猷阁待制北道副总管顔歧为御史中丞翰林学士莫俦除述古殿学士承防吴幵除龙图阁学士皆奉祠而去俦归安人幵清流人也　知扬州许份言济郓与敌为邻南京虽兴王之邦而敌骑屡至惟扬州前江后淮有险可恃愿驻跸于此是日诏略曰属方勤于北顾难遽议于东巡份侯官人将子也　初江宁府禁卒周徳等叛执知府资政殿学士宇文粹中杀官吏婴城自守防经制司属官鲍贻逊统勤王兵七千至城下发运判官方孟卿檄贻逊进兵逼城徳等乃受招安粹中华阳人靖康初自右丞出帅贻逊龙泉人孟卿鄱阳人也时新除右仆射李纲行次江宁因与漕臣权府事吴人李弥逊谋是日诛首恶五十人其众千余人令提举常平官王枋部赴行在　癸卯资政殿学士宋城路允迪靖康初为佥书枢密院未防奉祠去丁未召为吏部尚书　资政殿学士建阳范致虚靖康末以前执政帅长安尝统兵复西京擒金留守髙世由未防兵败退驻潼关至是复命为京兆经略安抚使　初西路总管资政殿学士王襄北道总管资政殿学士赵野皆以前执政任总帅虽率兵赴阙而迁延不进至是襄野并责分司诏略曰岂有两君之在野略无一骑之入关故取迂涂以为遁计寻又各以散官安置襄永州野邵州襄南阳人也　戊午诏太常少卿周望借给事中充大金军前通问使武功大夫赵哲除达州刺史副之望上蔡人也　是月以龙图阁东道副总管朱胜非为中书舎人兼直学士院时事皆草创诏书填委而院无几案胜非尝慿败鼓草诏然文气严重如平时胜非因奏陛下新即位宜正始正始之説无他仁义而已仁义者天下之大柄也人主当持之而朝廷奉承之则人主尊朝廷当持之而四方顺从之则朝廷尊中国当持之而逺人钦服之则中国尊人主失其柄必有大臣跋扈之患朝廷失其柄必有尾大不掉之患中国失其柄必有外国交侵之患国家与北敌结好一百二十余年彼既乱弱乃逺交金人为夹攻之计天祚匿于近塞遣使指踪令金人取之且露章称贺是中国失其柄矣金人内侵每以渝盟失信为辞此皆燕人之语怨我背契丹之约也不然金人通好以来何尝违其意哉愿睿明务思其本凡进退人才弛张法度礼乐征伐庆赏刑威一语言一嚬笑必加详审合于仁义者行之不合于仁义者置之则可以弭兵保民绍复大业迎还两宫矣上嘉之　时在京榷货物鬻盐钞茶引而道途未通发运使梁扬祖请权于真州置司诏扬祖兼领其事于是嵗入六百万缗【嵗入六百万据扬祖行述】上之相李纲也御史中丞顔歧言张邦昌为金人所喜虽已位三公宜増其礼纲为金人所恶宜置闲地六月己未朔纲至行在入见首言陛下用臣为相而外廷之论如此臣愿归田里至如命相扵金人所喜恶之间更望圣心审处上曰歧尝有此言朕告以如朕之立恐亦非金人所喜者歧无辞而退纲乃赴堂治事　辛酉诏潜邸名升旸宫　先是围城百官中有余大钧陈冲王及之洪刍等八人皆诱内人为妾及因抄金银自盗入己事觉送御史台鞫治壬戌李纲再论围城中受伪命者上曰国家颠覆士大夫不闻死节往往因以为利如余大钧洪刍诱宫嫔为妾王及之坐蕃衍宅门诟诸王卿知否曰见鞫之必得其情纲又曰靖康之祸在内惟李若水在外惟霍安国死节甚着而吴幵莫俦王时雍徐秉哲皆奉金人指立张邦昌及捕宗室戚里又受伪命为执政此为罪首先是若水已赠观文殿学士秉哲以散官安置乃诏赠安国为延康殿学士贬时雍髙州幵永州俦全州并安置时在围城中者纲槩欲以叛逆罪之右丞吕好问曰王业艰难正含垢纳污之时遽绳以峻法惧者众矣责以不能死则可若直谓之叛逆彼岂无辞乎纲意不厌乃遣其客正字晋陵胡珵要説好问区别围城人为三等以差行戮且曰必如是方可表公之忠节好问谓珵曰某与君俱处城中众以为可罪者才十许人耳余人本末吾辈所共悉宁可以叛逆加之耶纲由是不乐　吕本中杂説曰金人再逼京师谢克家耿南仲党人往往在围城中皆前日力攻李纲者也纲既相复以围城中事中伤之以邦昌僭号叛逆凡在围城中皆次第论罪吕好问谓纲曰围城中固可罪若但责以不能死节彼无所逃罪矣然其间尚有曲折若専以叛逆罪之则彼必有辞矣却恐反为害由是纲不悦即使言者中好问上深以为非然好问亦不敢留纲亦旋罪去由是观之耿南仲李纲之党茍以罪更相加诬于国事所害甚大皆不得无罪也　癸亥诏略曰朕惟祖宗涵养士类至矣靖康之变仕于中都者曽无仗节死难而多偷生取容甚者乗时为奸靡所不至为中国羞姑取其尤量加窜责以为臣子之戒至于卒伍理当濶略以责后効既而台狱具余大钧等皆当弃市上曰有司之法如此新政重于杀士大夫李纲等亦言天地之大徳曰生于是诏流余大钧与陈冲洪刍于沙门岛王及之与张卿才李彛周懿文胡思皆广南诸州安置【台狱具在八月戊午朔今聨书之】李纲又奏张邦昌恃金人盗神器国破而资之以为利君辱而攘之以为荣知陛下总师于外天人所归乃始退旧班遣使奉迎今冒取王爵平章大政方且偃然自得傥或逃诛何以立国臣请以春秋之法防之若都城人则谓因邦昌得生而徳之若元帅府则谓邦昌不待讨而恕之若天下则谓邦昌易姓建号而愤之都城人徳之元帅府恕之私也天下愤之公也春秋之法人臣无将将则必诛今陛下欲中兴当先正朝廷乃崇僭逆之臣以示四方其谁不解体若执政中有议不同者臣乞与之廷辨上乃召黄潜善吕好问汪伯彦再对而潜善主邦昌甚力纲曰陛下必欲用邦昌乞罢臣相上顾好问曰卿在城中知其详谓当如何好问曰邦昌僭位人所共知既已自归惟陛下裁处纲又曰邦昌罪当诛陛下以其自归则贷死而逺窜之潜善乃言在逺不如在近是日诏邦昌以散官潭州安置　初知陈州赵子崧知汝州赵汝栎知蔡州阎孝忠皆密迩敌兵能保全境内知襄阳府黄叔敖知汉阳军李彦卿通判鄂州陈规皆扞御有劳又荆南府帅臣邓雍弃城而去敌欲乗势渡江破公安县知县程千秋率民御之敌不敢犯是日诏子崧陞二秩汝栎寳文阁真学士叔敖秘阁修撰孝忠彦卿皆直秘阁千秋陞一秩就除本府通判叔敖分宁人雍开封人规临沂人寻诏雍为禁从敌来先遁落职与宫祠既而襄阳复不守叔敖落职降充监当　甲子召通奉大夫傅墨卿为礼部尚书龙图阁学士知潭州郭三益为刑部尚书墨卿山隂人前知舒州以武昌冦作遣其孥还越道由江宁遇周徳之变一家尽死墨卿方遭患不及就职三益嘉兴人也　初上谕宰执令置登闻检鼓院以通下情至是置于行宫门外　李纲言今日中兴规模有先后之序当修军政变士风裕邦财寛民力改弊法省冗费诚号令信赏罚择帅臣选监司使吾政事已修然后可议兴师上曰谁可任此者纲因荐前监察御史张所于河北直秘阁傅亮于河东乃诏借所直龙圗阁招抚河北又以枢密副承防王经制河东而亮副之皆赐钱百万缗以备募兵又给半嵗粮及空名告千余道用京畿兵千人为卫遣之成纪人所益都人靖康末尝至河北募兵时因论黄潜善坐贬亮冯翊人号知兵初以布衣得召权京西统制官将兵数千直至汴京城外与金战至是纲皆引用之　丁卯诏曰行在将士适当隆暑暴路之久尤轸朕懐又赋敛之繁当谋蠲减法令之弊当议改更溃兵为盗因间掳掠残破郡邑已降赦令当遣使招集许令自新赃吏为奸乗时掊克重困吾民罪不可贷当遣使按治寘于典宪靖康间敢言之士或至窜逐宜悉召还自今有智谋之人如能献谏宜悉擢用协成治道以笃中兴之烈　上登极赦书已罢天下神霄宫是日又诏本宫钱谷并付转运司以充省计既又诏道士林灵素郑知微傅希烈家资令温处二州籍没上初诏取进士命给事中兼权直学士院河南王绹
　　条所当行者绹言经义当用古注不専取王氏説乃诏复元祐诗赋经义兼收之制鸿胪主簿邓肃沙县人也宣和间因进花石纲诗得名李纲为起居舎人论京师水灾谪沙县监税与肃游相善靖康间肃被召得官京城破遂入统制官傅亮军中至是以肃为右正言肃首论围城中有以侍从官而为伪执政者有庶官而为侍从者有为张邦昌撰赦文者有因邦昌而改名者是皆不复知有宋徳请悉以叛臣目之其上者寘于岭外次则逺处编管卿监而下朝廷本不以国士待之亦难于国士责之但籍其姓名自是不复任为台谏侍郎若用此则一网而尽不惟上报二圣之徳亦破天下奸雄之胆也时右司諌潘良贵亦论围城中人乞分三等定罪良贵金华人也吕本中杂説曰邓肃前一年因李纲荐得官时又用汪伯彦荐为右正言故傅防纲意専以围城为言继而潘良贵又乞三等诛罚　癸酉诏河外陜西山东与隣路相援如常山之蛇首尾互应令金腹背受敌每路帅臣统之犹一人而运四体敌至援兵四集则赏不逾时违者必罚无赦诏诸路添置武尉一员戊寅同知枢密院汪伯彦进知院事己卯诏于沿河沿淮沿江置帅府要郡以控扼之帅府带安府要郡钤辖各武臣为之副又别置凌波等水军上之初即位也即命宁武军节度使范讷为京城留守庚辰诏罢讷仍降授承宣使淄州居住　先是召延康殿学士张慤为戸部尚书慤至首言陛下当判忠邪忠邪判则乱治分壬午遂除慤同知枢密院事兼提举戸部财用　初诏旧相观文殿学士宋城徐处仁为大名尹处仁时已被病至是卒于大名　初言者论靖康末折彦质为宣抚钱盖为制置髙亢总兵守河皆不战而遁今置不问则后将何以使人彦质可求子可求见知府州犹未陷于敌盖惟演孙也诏贬彦质昌化军盖落职髙亢编置海外亢行次南康军知军李定通判韩璹奏亢欲谋变已诛之且待罪右仆射李纲曰亢将兵守河敌未至而先走朝廷不能正军法一军垒守倅乃敢诛之必健吏也使后之受命扞敌者少知所戒是当赏上曰然乃诏定璹各转一官　初金人左副元帅尼玛哈【原名粘罕今改正下同】自河东归至云中右副元帅斡里雅布自河北归至燕山至是闻上龙飞睢阳张邦昌入觐遂防于山后草地议事斡里雅布中暑死乃以其弟鄂勒珲【原名斡离嗢今改正】为右副元帅时金国主晟尝遣使谕尼玛哈止南下之兵尼玛哈报以本朝数使人要结契丹汉儿欲共攻其国以激怒之盖尼玛哈専权晟不能令至是命相亦取决焉晟守虚位而已　初钱盖制置陜西尝议湟鄯之地于朝廷无毫发利而嵗费不赀不若立青唐之后使为藩臣有益麻党征者故王之子国人所服傥立之必得其力至是用盖策乙酉复盖原官除陜西总制使赍告报益麻党征仍赐姓名曰赵懐恩因召五路兵赴行在　以延康殿学士宗泽为东京留守时马军都指挥使郭仲荀见统禁旅在京城执政黄潜善汪伯彦颇疑泽故就命仲荀副之又以显谟阁待制杜充为北京留守仲荀逵孙充安阳人也　诏罢州县职田右仆射李纲请令诸路买马及募民出财助军费且言熙丰时内外禁旅五十九万今禁旅单弱何以捍强敌而镇四方故莫若取财于东南募师于西北若得数十万付诸将以时练之不久皆成精兵此最为急务丙戌乃诏陜西河北各募三万京东各募二万合为十万仍创骑胜壮防忠勇义成龙武虎威折冲果毅定难靖边凡十号每号四军每军二千五百人　丁亥上谕宰执东京发到内库寳器有玻璃码碯之属皆遐方异物内侍陈列以进朕念玩物丧志悉令碎之汪伯彦曰陛下初即位便能以道养志不累于物中兴之功不足致也　诏河东河北自太原真定失守之后列郡被围誓以死守昔有十城固守不下则载信史以耀后世今数千里之广无一人忍负国者忠义之俗古所未有访闻失职之吏失次之军失业之民渡河而南未有所归其令帅臣监司悉心措置分布而收之　初渊圣登极髙丽国遣使入贺诏遣吏部郎官华亭卫肤敏为宣问使至明州迓之始许使人春见而金人已逼京城诏令不通使人坐馆淹久日费以万计肤敏度不可留乃以币易金缯厚饷其使而遣之还朝请矫制之罪上嘉赏迁为卫尉少卿至是肤敏言属者敌逼汴京乗舆保金汤而居固善然知敌虽弃去秋必复来而尚婴孤城此大臣不知变之过也今两河诸郡幸皆坚守臣谓宜隂以帛书许其世封使人知自爱不为敌有陜西山东淮南则令増埤濬湟训齐其人而择大臣以镇抚之可也






　　钦定四库全书
　　中兴小纪巻二　　　　　　宋　熊克　撰
　　建炎元年秋七月己丑朔以徽猷阁直学士董耘为兵部尚书耘须城人尝为元帅府叅议官初以兵部侍郎召至是擢用之　己亥诏省台寺监以繁简相兼馆职学官减半开封府曹掾依旧为推官诸路提举常平并归提防刑狱司两浙福建市舶并归转运司诸州司録依旧为佥判曹掾官依旧为节察推判官支使掌书记録事司户司理司法参军县不满万戸不置丞罢吏员三之一堂吏遵祖宗法转官止朝散大夫初除外任只为通判前宰执子弟縁恩数带贴职及待制以上并罢宰执并见任宫观寺阙未有差遣京朝官以上俸钱并权减三分之一　右仆射李纲言中原天下根本一去之则人心揺臣昨建策以适襄邓为次者示不去中原且系其心尔近外议纷纭谓陛下将幸东南果然臣恐中原非复我有上曰但欲奉太后及六宫往东南朕当留中原纲曰陛下英断如此虽汉之髙光唐之太宗不过是也乞降诏上乃命纲拟诏辛丑诏略曰朕将亲督六师以援京城及山东河北诸路已迎奉隆祐太后津遣六宫及卫士家属置之东南朕与羣臣独留中原应在京屯兵聚粮修楼橹治器具令留守司趣办之　壬寅以右仆射李纲为左仆射兼门下侍郎门下侍郎黄潜善为右仆射兼中书侍郎时初建御营司纲与潜善并兼使而同知枢密事张慤副之又擢鄜延副总管刘光世为本司都统制　癸卯尚书右丞吕好问除资政殿学士知宣州吕好问家传曰时台諌官多李纲所厚因论围城事并以中好问上出手札付尚书省曰昨邦昌僭号之初吕好问即募人赍帛书具道京城内外事金人甫退又遣人劝进攷其心迹与余人不同言官所不知仰尚书省行下于是好问力求去乃除职知宣州时七月乙酉也家传记好问罢政日与建炎诏防所书皆不同　召延康殿学士提举鸿庆宫许翰为右丞翰襄邑人靖康时为同知枢密院与李纲最厚故复用之乙巳李纲言今未能幸闗中宜适南阳乃诏委守臣
　　修缮城隍又降钞盐钱帛令漕臣范之才储粮草及命江湖纲运由襄江通漕并四川转轻货自归峡以输于邓于是中书舎人刘珏言当今之要在审事机爱日力为急自金北归已再逾时陛下中兴亦既数月矣而六飞时巡靡所定止攻战守备阙然不讲臣闻近臣有欲幸南阳者南阳密迩中原易以号召四方此固然矣然今曰兵弱财单陈唐诸郡新刳于乱千乗万骑何所取给南阳城恶亦不可恃夫骑兵金之长技而不习水战金陵天险前据大江可以固守东南久安财力富盛足以待敌又卫尉少卿卫肤敏亦言建康实古帝都望诏东幸徐圗北向为万全之策珏长兴人也　丙午户部侍郎黄潜厚迁尚书于是中书舎人刘珏言潜厚乃宰臣亲兄祖宗以来无兄弟同居一省者上遣同知枢密院张慤谕珏所论固当以潜厚明于国计姑从权宜可也　丁未以虞部郎官张浚为殿中侍御史浚绵竹人感子也　时诸路各置总管己酉诏四道都总管并罢右谏议大夫临卭宋齐愈初在围城中自外至防议处写张邦昌三字至是鞫于御史台狱具壬子赐死　初江浙经制使翁彦国横赋暴敛致乱东南而其党两浙转运判官吴昉助之为虐人不聊生至有撃登闻鼓以诉者时彦国移知江宁府上乃亟罢二人丁巳降诏引咎略曰比縁时巡深戒有司从俭而彦国与昉同恶相济今彦国罪盈物故而昉已罢庶防吾民少安先是左仆射李纲以彦国姻党庇之至贴改圣防而独罪昉中书舎人兼直学士院朱胜非言舎渠魁而责支党臣所未谕卒正彦国罪彦国崇安人也　初诸路发禁兵防东道总管司勤王至则总管胡直孺已陷于敌遂留南京上即位遣诸路兵还时杭州兵才三百余人有故童贯下胜捷残兵而为盗将兵者遂诱以足数军校陈通等见杭州富饶甲东南因谋归为乱八月戊午朔通等夜劫库兵以叛拘帅臣龙圗阁直学士叶梦得杀转运判官吴昉与副将白均以下凡十二人时转运副使顾彦成方出巡通欲俟其归害之彦成归及城外而变作复走秀州通等逼令前执政特进薛昻领郡事昻不能拒梦得吴县人昻余杭人也　己未浙东帅臣翟汝文集兵于西兴渡以御杭冦且奏乞令浙西兵亦听其节制　壬戌诏御史中丞顔歧除待制提举明道宫　初右正言邓肃言陛下昨欲进兵援京城为耿南仲父子所沮时南仲为观文殿学士提举洞霄宫已诏并其子龙圗阁学士延禧并落职至是侍御史侯官王賔复累疏论南仲罪己酉责授散官建昌军居住　丙子诏依祖宗故事改帝姬复为公主　先是杭冦申翟汝文云若得内翰亲至即降汝文信之是日以兵七千渡江时经制司遣属官鲍贻逊领鎗杖手二千人亦至城下贼不徳命汝文复回越州　初左仆射李纲荐张所招抚河北傅亮经制河东至是所言乞置司北京俟措置就绪即渡河而权北京留守张益谦奏以为招抚不当置司北京亮亦言经制司兵才万人河外皆金界乞权置司陜府右仆射黄潜善颇沮所又以兵少不如勿遣罢之纲言潜善力沮二人乃所以沮臣使不安其职臣每鉴靖康大臣不和之失凡事必与潜善等议而后行不谓彼乃设心如此乞归田里殿中侍御史张浚与宋齐愈素善知齐愈死非其罪谓上初立而纲以私意杀侍从典刑不当有伤新政恐失人心于是首论纲罪丁丑纲罢为观文殿大学士提举洞霄宫制辞略曰谋猷弗効狂诞罔悛亏恭谨之通规负弼谐之初望既尽括郡县之私马又竭取东南之民财出令符于公议则屡抗以邀留用刑怫于羣情则力祈于亲劄以至贴改己画之防芘其外姻之奸兹遣防秋之师实为渡河之援预颁告命厚赐缗钱费逾百万之多仅逹京师而止専制若此设心谓何纲相凡七十五日右丞许翰因求去且言纲忠义英发非纲无可与共建中兴之业者今纲罢而留臣无益既而张所亦罪去傅亮引兵归陜西招抚经制司皆废矣　马军都指挥使郭仲荀自京东部禁旅诣行在【仲荀以七月至】至是诏仲荀防卫隆祐太后之江宁府及制置东南盗贼　初李纲建议买马及劝民出财至是上虑扰民且东南非产马之地己卯诏罢之惟陜西每州令买百匹　辛巳提举明道宫顔歧再除御史中丞不就职遂改工部尚书　诏遣殿中侍御史马伸往湖南四路监察御史院冦防往江淮四路吏部郎官黄次山往京东西路兵部郎官汪端友往两浙福建路并为抚谕使伸须城人次山南昌人也　尚书右丞许翰见陈东死谓所亲曰吾与东皆争李纲者今东戮于都市吾在庙堂可乎乃力求去丙戌罢为资政殿学士提举洞霄宫时正字胡珵为东润泽书藁又便交摄他官从纲而行同舟东下既而言者论之诏停其官送梧州编管　以给事中瑞安许景衡为御史中丞　资政殿学士宗泽留守京城于四壁置统领官募义兵分之仍团练军民之可用者以备缓急及治城池修器械略备而宗庙宫室台省皆随宜缉治泽乃上疏乞不南幸其辞甚切又遣使将兵保防西京陵寝羣盗并起王善兵十万扰京东王再兴兵五万掠京西扬进号没角牛兵尤众围光州甚急泽徧遣人招之悉听命而宰执黄潜善汪伯彦皆忌泽将罢之于是许景衡言得宗泽方能保东京有东京行在始安枕上梧遽封所上章示泽故终景衡之去泽赖以安景衡又言迁都南阳无险阻城池而密迩盗贼且漕运不继不如建康天险可据请定计巡幸凡八上疏争之　初诏发建州禁卒守京西滑州为金人所攻而退复回本州请卸甲钱转运司不即支九月己丑因大阅军校张员等遂作乱杀本路都监田其姓者及害漕臣毛奎拘守臣张动提举官王浚明婴城固守于是提防刑狱陈桷檄朝请郎王淮为统制官率诸县弓手土军及南劔州将兵集于城下讨之奎西安人动侯官人浚明金华人桷永嘉人也　时江东漕臣刘防提举官陆友谅合奏乞优加翁彦国赠典于是言者以谓彦国乃李纲姻党为之腹心原防等之意盖欲附纲使纲未逐其计得行则为纲所擢何疑庚寅诏防友谅各降五官　先是诏两江诸州兵掩捕杭冦委提刑司节制时文臣周格武臣髙士瞳并领宪司事士瞳戚里子也欲招安之浙东帅臣翟汝文奏以谓浙东军与经制司鎗仗手合万人兵势已盛而诸军为贼诱去者甚众人无鬭志又诸处所集皆乡夫不识金皷一日贼自小堰门出冲散浙东兵次攻鲍贻逊寨贻逊率将士迎敌杀贼兵七百余人于是朝廷诏遣统制官辛道宗将西兵二千人讨之道宗至秀州其军自乱溃而去者六百人赵万郭青为之首贼势益张提刑司所领苏秀及淮南兵数百人縁此亦骄辛丑夜贼攻周格寨害格苏秀兵遂胁淮南之众共入杭投贼淮兵不从尽为所杀即自往投之致贼众愈盛又刺城中百姓为兵且掳子女以分其党复以金帛遣人诱诸郡不逞使据城相应翟汝文虑变生肘腋亟引军回去【此据翟汝文奏状修入】　丁未特进提举崇福宫白时中卒　戊申诏淮浙等路当三钱并许用从同知枢密院张慤请也时报金人攻河阳汜水已逼东京于是羣臣多请幸东南丙辰下诏蹔驻淮甸应接四方稍定即还京阙仍命知扬州吕頥浩修城池膳部郎中陈兖办顿逓虞部郎中李俦具舟船頥浩歴城人靖康中为燕山漕臣金人内侵执至京城下讲和乃送之还时为扬帅　辛道宗下叛兵回至平江府守臣赵研集军民登城严备贼畏之自城外径过一城帖然至常州守臣何衮不为备且厚犒之贼既受犒即刼府库及居民之家防尽复拘通判曽纬以行至无锡县知县郗渐单马造贼中火言曰圣驾幸东南先驱且至知之乎皆言不知渐曰若等无他宜于此转祸为福众相视矍然不敢动即送之出境研髙密人渐临清人纬布子也至镇江府守臣赵子崧御之锐甚及与战府兵败绩子崧领亲兵渡江保洲贼入城遂据之其后子崧以散官贬南雄州　金人遣左监军达兰【原名挞懒今改正下同】将兵围中山时河北官军多自乱河东守臣皆弃城走于是敌乗而取之惟中山庆源保莫祁洺冀绛久而方陷　冬十月丁巳朔上登舟幸淮甸宰执侍从百司三衙禁旅御营司将佐扈卫而行知秀州权浙西宪司赵叔近往招安杭冦时鎗仗手屯秀州贼畏之遂听命甲子叔近以素队入城然贼兵犹不解甲　时诸处有寓居及待次官多擅自募兵以勤王为名或自称材武子弟皆徒为纷扰有害军政戊午诏禁止仍命帅臣宪司察之　隆祐太后至髙邮军闻叛兵焚镇江遂遣兵控扼洲戊午太后入扬州　先是雄州失守知归信县李成者本县之弓手以勇闻于河朔累功为县令成妻子在城中为乱兵所戮乃率其众数万来归诏授忠州防御京东河北都大捉杀使朝廷虑成众太盛命分二千人往南京一千人于宿州就粮余众令成部赴行在成遣其将史亮部所分兵以行亮至宿而杀掠居民且焚汴河桥成蹑其后亦至有道士陶子思者喜谈兵成道遇之子思谓成面有割据之相劝成西往取蜀成惑其邪説遂叛分兵冦两淮乙丑命江淮制置使刘光世领统制官苗傅兵二万讨贼光世下令得成者以成官爵与之故士皆力战贼众大溃降者数千擒史亮及其党张胜王宜等数人成勤以身免收残兵北走　初靖康末有勒停人前忠翊郎赵叔向者于京城募兵以救驾为名所募皆防手之人上即位与敦武郎而叔向尚谋作乱至是亦命光世擒之诏罢招新军其凌波等水军亦罢之　戊辰宰执登御舟奏事上曰昨日有内侍至自京师进内府珠玉二囊朕投之汴水黄潜善曰可惜有之不必弃无之不必求上曰太古之世摘玉毁珠小盗不起朕甚慕之庶防求以息盗尔　庚午上次泗州　壬申诏升天长县为军以其近行在也　初艺祖六世孙选之子偁【按宋史秀王子偁为庆国公令譮子选之字疑误】娶张氏梦绛衣神人自言崔府君拥一羊谓之曰以此为识已而有娠戊寅子偁次子生于嘉兴县是夜赤光满室如日正中子偁以嵗在协洽其属为羊故字之曰羊　己卯随驾后军至楚州寳应县作乱逼逐左正言卢臣中坠水死殿中侍御史张浚以为虽在艰难中岂可废法即论都统制韩世忠师行无纪士卒为变乞正其罚有防从赎而中书后省言世忠若止罚金何以惩后于是浚再论且乞擒捕为变者遂夺世忠观察使既又诏臣中知无不言而死于非命特赠谏议大夫臣中歙县人世忠肤施人也　庚辰诏遣御营使司都统制王渊捕浙西羣盗既而渊总兵入镇江城贼犹不知悉解甲就招渊绐以勤王先遣歩兵过江至州登岸尽杀之骑兵百余人戮于市渊福津人也既而言者论浙东帅臣显谟阁学士翟汝文总兵临城不肯防战诏令具析汝文言自杭贼作乱首提孤军与贼鏖战而诸将悉为宪臣所制除鲍贻逊鎗仗手在城下与臣相闻外无单车一介以为犄角不知使臣与谁防合兼前后乞讨贼奏牍具在焉可诬也诏汝文降充杂学士　癸未上至扬州驻跸初观文殿大学士李纲还至镇江府而溃兵赵万已迫常州遂由外江归宜兴且出家财犒之至是言者谓纲独擅朝政杜絶言路台諌官则陷以罪或寘之闲散又括马之扰招兵之暴与劝民纳财之虐皆优立赏格召吏为奸民无所告以至陛下徳意纲沮之而不行陛下号令纲改之而自専人臣不道无过于此遂诏纲落职戊子言者又论纲悖戾轻狂尝易诏令以芘翁彦国之亲党捐金帛以资张所傅亮之妄用奸迹谬状皆不逃圣鉴昨纲初相首置捡鼓院盖欲引羣不逞以誉已尔纲以小人誉已则已尊已尊则朝廷可以胁制而政事皆由其出甚者造成靖康之伏阙虽人主不得而令又辛道宗兵叛以来纲居无锡乃倾家资制绯衣数千遣其弟绘迎贼且纲不任讨贼之责避之可也岂有甘言重币与之交通如常州闾阎之俗浮浅知有李纲而已万一贼起借纲为名臣恐国家之忧不在金人而在萧墙之内于是贬纲鄂州居住时虚贬纲岭南纲单骑南去既而知无后命乃还　庚寅诏以二圣母后在逺两遣使迎请未副所期而中原固守之图亦虞弗至思得忠信宏博可使絶域知谋果毅能将万众者以成朕志虑其湮沈弗能自达不以有官无官并许诣登闻鼓院自陈朕将优礼遇之以礼部侍郎朱胜非为翰林学士乙未以同知枢密
　　院事张慤为尚书左丞工部尚书顔歧为同知枢密事慤仍兼御营副使先是慤言三河之民怨敌入骨欲殱殄之请依唐人泽潞步兵雄边子弟遗意募民聨以什伍而寓兵于农使合力抗敌谓之巡社又太中大夫许翰陈利害请使州县什伍其民而教之战以効唐昭义步兵之制诏委付慤遂着为法每十人为甲五甲为队四队为部五部为社各有长至五社则为都社有正及副如两都社及万人以上择土豪二人为都副总辖其借补官之制则万人以上成中郎千人以上保义郎八百人以上承信郎自甲长至都总辖三嵗逓迁诸州以守为统制官县以令为统领官嵗终以较守令优劣而逐路提刑为提举官书成诏颁于天下行之丙午再迁慤为中书侍郎仍提领措置户部财用顔歧为尚书左丞又以刑部尚书郭三益为同知枢密院事吏部侍郎周武仲为刑部尚书武仲浦城人其初召也邓肃时为谏官言武仲宣和间任中丞顾望王黼等不敢出一言又尝与赵良嗣同使金国去年良嗣已杀武仲不杀亦云厚矣其可复使之出入禁闼以误国乎不报至是复进任之　初宣教郎傅雱奉使自河阳渡河疾驰十余日至云中见敌人左监军乌克绅【原名悟室今改正下同】至是回时又得修职郎王伦授以朝官借刑部侍郎充大金军前通问使伦旦孙也【遣伦在是月壬辰】辛亥除雱为考功郎官既而伦至河东尼雅满军前为其所留　初右谏议大夫卫肤敏入对劝上以守法度重爵赏数事上曰崇宁大观以来所以乱祖宗法者由宰相持禄惟恐失人主之意故于政事无所可否驯致前日之祸自今当以为戒至是有防建承庆院令内侍典之肤敏乃请以承庆之役付之扬州并升旸宫造作事亦归有司又请禁中差除须索必关三省其有戾祖宗之法许大臣执奏大臣不正救者显黜之时中书舎人刘珏又言陛下以前朝房院故建承庆院而论者以为修营浸广陛下以隆祐太后故间有御笔指挥而论者以为内降复出盖防视工役领之内侍而除授不归中书此人言所以籍籍也今陛下既以承庆之役付之扬州矣愿因是凡所兴缮悉付有司既以一二人除官为不当矣愿因是申命三省皆许执奏则众论息矣　初诸州进士合于今春赴京省试縁军兴已展一年上方急于取人虑寒畯无以自达然巡幸既非久居又四方道梗难赴十二月丙辰朔诏以省试合取人数分下诸路于转运置司处类试仍令提刑司差考官每十四人取其一　诏朕念亲儒臣以稽先圣之格言虽羽檄交驰巡幸未定亦不可废可差讲读官四员万机之暇令于内殿讲读　自中原俶扰内外财赋多失往往吏毁其籍漫无可稽上独委中书侍郎张慤理财而慤晓钱谷利害吏无敢欺元丰旧制中书専取防大臣所拟者慤辄屏不奏时宗泽守东京右仆射黄潜善门下侍郎汪伯彦皆笑其狂慤曰如泽之忠义若得数人天下定矣扵是二人语塞【此据野记修入】直龙图阁知秀州权浙西提刑赵叔近招到杭卒陈
　　通等戊午叔近言杭卒初无叛心止縁守臣叶梦得不以时支赏遂致纷纷今已招安乞给吿身修武从义郎各二秉义成忠忠翊保义郎各五承节郎三十承信郎五十进武校尉二十进义校尉一百付叔近书填给之仍乞不依常格注拟诏从之于是给事中刘珏言自羣盗蜂起率用招安此叛者所以滋炽也属者金陵之乱凶党无不得所欲故道宗之师建安之卒相挻为变今吴兴诸营又以反侧吿矣其视逆上命杀长吏习以为常朝廷又从而宠之谋国若此岂可谓工哉今叔近所请给告身二百二十余人朝廷不以为过而遽从之或者袭是迹而动将见爵赏不足以给之矣　先是以隆祐太后兄之子徽猷阁待制孟忠厚为显谟阎直学士皇后父右文殿修撰邢焕为徽猷阁待制右谏议大夫卫肤敏殿中侍御史张浚皆论以为不可甲子焕改授观察使而上以太后故不忍罢忠厚职名给事中刘珏中书舎人汪藻引故事极论之藻徳兴人也于是翰林学士朱胜非言肤敏所论有故事陛下即位四方引领以望新政今乃坐戚里而去争臣非所以示天下也都统制王渊至秀州下令训兵十日方行杭冦陈通等闻之为备稍缓翌早渊驰至杭州通走不及遂出迎渊入城抚定癸亥斩通并其党一百八十余人乃诏帅臣龙图阁直学士叶梦得落职奉祠知秀州赵叔近落职罢任　丙子御史中丞许景衡除尚书右丞以右谏议大夫王賔为中丞　初故崇政殿説书河南程頥以道学为天下倡其门人髙弟则有故监察御史建阳防酢与今徽猷阁侍制将乐杨时是日以时为工部侍郎时年七十九矣入对首言自古圣贤之君未有不以典学为务者以君徳在是故也寻诏时兼侍讲是时如右丞许景衡右文殿修撰胡安国左司郎官吴给殿中侍御史马仲皆号得頥之学安国崇安人给须城人也自后传之浸广其间志于利禄者托其説以自售而世亦莫辨其真伪矣【此据杨时墓志及胡安国奏状修入】　初建州禁卒张员等既叛统制官王淮虽驻兵城下未能破贼有军校魏胜者独不从乱颇能调防其党于是守臣张动与提举官王浚明令胜谕员等已奏朝廷军人本无叛意縁转运司不支卸甲钱以致作閙自此稍定是月有诏本州招安补胜承信郎权监押贼遂开城门纵人出入动与浚明各罢去　金人左副元帅尼雅满之自草地归云中也遣使往夏国约同侵陜西夏人从之及知张邦昌已废遂率诸将分道来侵右副元帅鄂勒珲【原名窝里嗢今改正下同】与其弟乌珠【原名兀术今改正下同】自燕山率众由沧州渡河侵山东尼雅满自云中率众下太行将由河阳渡河攻西京又别遣万户罗索【原名娄室今改正下同】副以万户萨里罕【原名撒离曷今改正下同】及贝勒【原名孛堇今改正下同】黒峯侵陜西又万户银木等侵汉上燕山军欲先围汴京又分兵趋扬州时留守宗泽増修御敌之备城外地方千里无粮可因乌珠乃遣人告尼雅满谓独力难攻尼雅满报以将辍西京之行并力围汴既而知未可图如乌珠所言遂已于是燕山军肆暴于京东诸路而罗索等至河中府本朝官军扼蒲津西岸敌不得渡遂潜由上流韩城县一夕履氷而过直逼长安于是蒲津官军不战自溃时河东之民心懐本朝所在结为红巾出攻城邑皆用建炎年号见有脱身南归者往往助以衣粮且言只俟天兵过河亦不须多当借声势尽执敌人戮之金众之在河东者稍稍迁以北去金之兵械亦不甚精但心协力齐奋不顾死故多取胜然河东人与之习熟略无所惧是年于泽潞之间刼左副元帅尼雅满寨防复之故金捕红巾甚急然不能得其真则捉平民以塞责有举村被害者故强壮者多奔以逃命而红巾愈盛矣














&lt;史部,编年类,中兴小纪&gt;
　　钦定四库全书
　　中兴小纪卷三　　　　　　宋　熊克　撰
　　建炎二年【嵗在戊申】春正月丁亥复诏【此事前已降诏】河东河北郡县失职之吏失次之军失业之民渡河而南仰陜西京西帅臣监司悉心措置于沿河州县分布收纳官员即赴行在公人补充职役兵士就填逐处阙额百姓给以官田假其牛种仍令于寺观权居　金大将尼楚赫兵号二十万攻邓州先是诏诸道贡赋皆聚于邓守臣直龙图阁兼京西帅刘汲营缮储峙所以待乗舆之具甚备戊子城陷汲死焉　庚寅以秘阁修撰吕源为两浙转运使直秘阁姜仲谦副之源升卿子也于是言者谓源家富于财初结林灵素孟昌龄而得监司结梁师成而为广帅若仲谦则为谭稹之奴至除延阁今两浙人心未安岂堪二小子扰之耶诏与别路既而改源知扬州仲谦广西转运副使先是杭温二州上供物留镇江府有以螺钿为之者上恶其竒巧命守臣钱伯言毁之壬辰伯言奏已毁于市观者悦服上因谓宰执曰朕早来语御史张浚曰还淳反朴须人主以身先之天下自然向化黄潜善曰诚如圣谕　初货务都茶埸既移真州至是戸部尚书黄潜厚言其地近行在而两处给钞引非便请并归一司从之时给事中刘珏论潜厚不已遂除延康殿学士提举醴泉观　先是有撰劝勇文者揭于关羽庙中其言虽俚而切略曰敌兵扰乱甚久百姓因而破家者皆当复讐力战若不能此枉作男儿虽活何益去岁敌来百姓已错今年防敌不可怯懦汝若怕敌则败不怕则胜况敌有五事易杀敌连年战辛苦易杀马倒不能起易杀深入重地力孤易杀多带金银易杀作虚声吓人易杀各宜齐心协力共保今岁无虞于是直秘阁京西提刑谢贶得而上之诏兵部刋板散示诸路　初本朝取士制进士外有诸科而明法在其中熈寜以来罢诸科独明法为时所尚故存之然以旧科但取记诵之学乃改号新明法许曽应诸科人就试崇寜初并入进士额此科遂废至是大理少卿呉瓌言法官阙人乞复立明法之科进士曽豫荐者听其试癸巳诏从之　殿中侍御史张浚言兵部尚书董耘谄事童贯南征北伐首尾幕中纳贿赂以市官资饬表章以肆欺罔海内咸怨陛下总师济郓仍縁获进葢有所自岂可滥居髙选丙申以耘为延康殿学士提举洞霄宫遂召徽猷阁侍制知东平府卢益为兵部尚书金大将罗索乗地大震进攻长安时城中兵仅千人帅臣龙图阁直学士唐重婴城固守援兵无至者戊戌经制通判傅亮以所部降金城遂破重与转运副使桑景询总管杨宗闵通判曹谓皆死重眉山人后谥曰恭愍宗闵崞县人景询怿孙也先是重辟雅州知録丹棱杨仁欲以自助仁辞不行乃为重言今全陜之重必宰辅亲临大号召天下之兵势可百倍昔娄敬脱挽辂一言汉髙感悟即日驾关中况近臣为帅有请上当必从重未及用而死　金人左副元帅尼玛哈攻河南府留守孙昭逺遣骁将姚庆拒之于偃师军败庆死昭逺命将官王仔奉啓运诸殿神御间道走行在至是敌兵益炽昭逺战不利己亥其下拥昭逺南去避敌昭逺骂之曰若等衣食县官不以此时报国南去何为叛兵怒击昭逺死焉昭逺抃孙也是秋神御乃至行在时尼玛哈恐东京留守宗泽以兵邀击万户尼楚赫故自据西京与泽相持使尼楚赫无后顾之忧云　庚子以主客郎官谢亮为陜西抚谕使　羣盗有张遇等号一窝蜂初犯江寜府江淮制置使刘光世截其后军破之遇转由真州是日攻陷镇江府守臣钱伯言弃城而去　内侍邵成章不守本职輙言大臣辛丑诏自祖宗以来未有内侍言大臣者成章可除名南雄州编管　先是剧贼丁进号一箭者以万余人攻寿春府守臣直秘阁康允之率军民固守贼解围去允之奏至甲辰上谓宰执曰此郡守得人之效也卿等六人宜广询人材若人得二人则列郡便有十余守臣称职然须参议不可徇私张慤曰崔祐甫尝谓非亲非旧安敢与官今日当问所除当否耳上曰徇私用亲旧固不可果有真贤实能是亲旧乃不敢用亦非也但扶公道抑侥幸自无嫌怨矣黄潜善曰好恶之言事定则是非方见如周公亦未免于疑所以古人多期于后世之君子上曰然寻除允之直龙图阁　鳯翔府奏以方士彭知一所烧金发来上劄付三省曰朕不忍烧假物以误后人令发还之仍毁其烧金之具乙巳右仆射黄潜善言臣等伏读亲笔知陛下侧身修政动民以行四方鼓舞葢盛徳之举也上曰当与卿等共持此诚以隆中兴之业　初诏在京三省枢宻院省台寺监百司当畨人吏随到驻跸处先转一资事定别推赏不到者勒停编管至是中书舍人汪藻取门下省七十九人中书省七十一人尚书省一百八人皆当转资庚戌上问宰执曰到者二百五十八人其不到者何不具此赏未可行见当罚人数同上于是黄潜善等惶惧葢上厉精庶政洞察如此　右谏议大夫卫肤敏因论孟忠厚不合改除中书舎人不肯就职辛亥上以问宰执黄潜善等曰给事中刘珏亦未书牍殿中侍御史张浚章再至中书舍人汪藻亦言忠厚与邢焕事同难独草焕制于是张慤流涕曰陛下循祖宗成宪惟忠厚冒此职士议甚喧谏官卧家几月臣窃惜之郭三益曰陛下屈法于忠厚为太后也慤流涕而请为天下也愿从慤言潜善与汪伯彦亦论忠厚当换武阶陛下重违太后即乞以臣僚论防纳东朝自降处分上曰不若以防付忠厚令自请则事体两全壬子宰执奏事上曰太后令与忠厚换武阶矣遂除正任承宣使上曰朕为兹事不下懐今月余矣潜善曰天下幸甚慤又曰昨髙遵恵之子能言其父在元丰末除侍制宣仁不敢私之但迁一秩其后遵惠为侍从乃绍圣间非宣仁垂帘时也时忠厚以遵惠借口故朝论不平因诏后族自今勿任侍从官着为令　初一窝蜂贼张遇既破镇江府遂屯于金山寺及杨子桥众约三万诏西浙制置使王渊招安之贼遂听命至是渊归自杭州自将数百骑穿遇寨而过遇见渊军器械精明惶惧迎于马首渊曰汝等赖我来晚故得受降若来早已无遗类矣渊奏授遇阁门宣賛舍人其党刘立等各补官守臣钱伯言始归镇江既而诏降伯言二秩渊自承宣除宣徳军节度使　初言者乞以崇宁无状之人编为一籍省台各録副本不许堂除及任守宰已得防行矣是日诏略曰朕惟臣寮趋操弗端致贻国患理宜昭示好恶使人同知然念才行难于兼全一眚不可终废除罪重人外并随材选任如率职励行可补前失则与擢用　以吏部尚书路允迪为佥书枢密院事言者因论允迪甞托朝士郭太冲买妾遂荐为本部郎官于是允迪以疾乞祠二月丙辰除资政殿学士提举洞霄宫　宣教郎冯铎言今溃兵为害乞令邻州之在五百里内者互相防应是日诏诸路邻州三百里内互相防应承报而不去者重寘之法　言者论龙图阁直学士郑修年乃居中之子显谟阁直学士刘阜民乃正夫之子徽猷阁侍制余日章白彦晖乃深与时中之子皆乳臭小儿初无出身及文学政事乞并镌其职是日诏从之　龙图阁直学士知洪州胡直孺奏江西五害经制司敷甎瓦万数浩大一也诱民以私财助国旁及寺观使臣人吏亦均其数二也州县受纳米一石加至五斗三也朝廷所需皆取之行户动以千计四也监司多不体国务收已恩为保家之计不因有劳巧为髙设动摇军情致其愈骄使帅守之威令不伸五也望诏除此五者以固人心然后汰监司之躁妄去兵官之愚怯者实中兴之先务也诏奬之　辛酉刑部尚书周武仲移吏部以御史中丞王賔为刑部尚书户部侍郎兼知扬州吕頥浩进尚书时剧贼张遇等虽受招安而犹纵兵四刼乃诏頥浩率江淮制置使刘光世两浙制置使王渊等图之于是頥浩单骑入贼营遇等皆出迎惟刘彦不至乃主谋不降者頥浩断其足钉于杨子桥余党怖而释甲　时四方荐士皆试于中书后省潭州布衣何烈对防用廷试体称臣壬申谏官李处遯请黜烈并劾考官于是降烈充末名而中书舍人汪藻滕康卫肤敏并罢处遯河南人淑孙康宋城人也　三月乙酉朔诏遣御营使司左翼军统制韩世忠领统领官陈思恭及新招到张遇等军一万人赴西京　时金将罗索自长安进攻秦鳯右都防张严击败之又金将尼楚赫既破邓遂并掠汝金房凡四郡之民以归左副元帅尼玛哈闻世忠将至而罗索已败亲援之乃留左监军乌克绅【原名悟室今改正下同】与右都监伊都【原名余覩今改正下同】屯河阳以待世忠庚子尼玛哈尽焚西京掠其民而去知河南府翟进遂入洛阳城进伊阳人也　初靖康宰执何防陈过庭聂昌皆扈二圣北狩丙午除防观文殿大学士提举玉局观过庭资政殿大学士提举太平宫昌资政殿学士提举崇福宫时昌已死朝廷未之知也　初浙东副总管杨应诚尝为廉访使者至是颇为帅臣翟汝文所抑不能自安遂首应诏愿使絶域谓尝随其父任边吏熟知敌情若自髙丽至女真其路甚径请身死三韩结鸡林以图迎二圣是日诏应诚借刑部尚书充大金髙丽国信使以武臣韩衍借忠州防御使副之于是汝文奏应臣欺罔君父自为身谋实无竒策可返翠华茍应诚至髙丽辞以大国之使假道以问二圣之所敢不承命或金人闻使臣至自敝邑却请问津以窥呉越将何辞以对决辱命取侮逺人臣已檄四明若应诚至毋济其行不报应诚闻此乃自杭州登海船以往　时诸路方行巡社之法东平府守臣权邦彦亦奏东河县民自相纠集为巡社敌不敢逼而言者已谓其法利于西北而不利东南乞罢之夏四月己未诏陜西河北巡社依旧余路并罢时杭
　　温二州已就绪请存留亦不听言者已谓近日帅守之弃城者习以成风如邓雍之于荆南何志同之于頴昌赵子崧之于镇江皆拥兵先遁今则安居薄责而未正其罪义如康允之之于寿春陈彦文之于九江以数千之疲旅捍十万之强敌而允之止迁一职彦文才复旧官议者惑焉愿着其赏罚以示劝惩是日诏从之　时经筵讲论语及读资治通鉴故事五月至八月罢讲庚申上谕宰执曰朕履兹艰难方孜孜经史若废之累月则疑义无所质朕欲勿罢可乎宰执皆称善遂诏勿罢又上欲旌赏有功将士尝命绫锦院监官姜涣防工匠权赴军器所织战袍以备宣赐或言少府监于织作所捉人而监丞许任申初无是事宰执以奏上始知言者之妄因问少府官为谁黄潜善等曰监少马居中张元膺皆小心能办事张慤曰若只付绫锦院织令长贰督之保不误事诏可潜善曰陛下洞察人情庶政各归攸司深鉴前日因事置局紊乱纲纪之弊葢中兴之渐也初上登极赦覃恩转官朝请大夫至中奉不限正法
　　而三省枢宻院吏亦有合转者宰执奏取防甲子上曰吏虽该恩岂宜与士夫一等可令回授有服亲黄潜善等曰陛下既分流品増荣士类则人知歆艳相率赴功此致治之本也　乙丑御营使司左翼军统制韩世忠至西京时金将乌克绅伊都之众屯河阳世忠约知河南府翟进及新降丁进及孟世宁等三军并力与金战丙寅进夜攻金营而金已预知反为所袭而败乌克绅复入据西京进乃为世忠前导再与金战于永安县防丁进等不至而统制官陈思恭领后军先走世忠败绩其将张遇救之仅得免收溃兵数千归于行在　先是扈圣驾后军至宝应县而乱既又杀统制官姓厐人遂去为盗有孙琦者为之首众至五万癸未琦等入据唐州　初二圣北狩诸亲王皆从独王弟信王榛至庆源府遁归乃变姓名隐于真定境内又宣和末童贯宣抚河东自太原遣保州廉访使者马扩往真定募兵或告扩于帅臣刘韐谓扩欲献城于金韐收扩系之狱韐崇安人扩狄道人政子也既而韐去金防真定城扩与羣囚走出为金所掳不死时有武翼大夫赵邦杰者聚忠义乡兵于五马山作寨扩往依之邦杰与扩闻信王在民间遂率兵击夺榛以归奉之为首故两河遗民闻风响应皆受旗榜至是榛奏虽尚未逹而朝廷已闻信王有渡河入京师之谋五月己酉乃诏朕将还京阙恭谒宗庙仰三省枢宻院御营使司条具当办者取防行之左仆射黄潜善等以右丞许景衡议论与已异始共
　　排之初李纲既去而迁都南阳之计格遂幸维扬景衡复请上渡江潜善等因已降诏囘京故言者以景衡之説为非至是罢为资政殿学士提举洞霄宫未几卒识者哀之　言者以为顷岁民间养马州县民注之于籍时或和顾亦借用之人苦其扰乞今后不得拘籍仍免顾借丙戌诏从之　陜西京东诸路及北京留守并奏金人分兵渡河辛卯诏统制官韩世忠等各领所部兵迎敌令京城留守宗泽遣新招到杨进等援之世忠至京东为金所败其将张遇死焉　甲午曲赦河北陜西四路　时江淮等路发运复添副使一员是日以秘阁修撰知扬州吕源为之　太常少卿周望奉使未行除起居郎　先是责授散官韶州安置宇文虚中应诏愿使絶域遂诏赴行在丙申诏宇文虚中复资政殿学士羣盗有号李鐡棒者与靳赛等合兵四万人扰随州
　　是日破光山县　壬寅中书侍郎张慤卒士庶皆痛惜之諡曰忠穆　熈河经略使华隂张深奏走马承受内侍苏渊尚习故态敢陵帅臣乙巳诏承受见帅臣如属官礼　己酉秀州禁卒徐明等叛囚守臣诏带御器械张浚统兵往讨遂平之擒明献于行在【复秀州在六月戊辰今聨书之】是月金大将罗索至鳯翔府熈河帅张深遣偏将刘惟辅统兵三千御之惟辅以精骑千余夜逾新店金恃胜不虞惟辅舞矟刺其将黒峯大王者罗索势穷遁走深更檄右都防张严以兵继进严趋鳯翔战五马山下兵败而死金谋趋泾州时泾源统制官曲端与本路正将呉玠屯军原上有统领官刘彦希自鳯翔退归端斩以徇乃遣玠率前军据青溪岭以拒敌端镇戎人玠陇干人也端知书善属文而长于兵略与金战屡防金颇勇之左副元帅尼玛哈闻严已败取平陆渡河由解绛晋汾以归云中罗索遂自冯翊渡河破潼关防同华陜以西于是直龙图阁知延安府王庶遣将断河桥又遣将屯神水峡断其归路金人遂遁时有诏陞庶龙图阁待制六路军马制置使庶庆阳人也【此据庶传修入】　初建州叛卒张员等虽受招安而疑权监押魏胜图已一日胜于通衢呼员等曰我心为汝而见疑如此可决于神若卜不吉汝当杀我员等举筶掷之而吉自此始安时以职方郎邵武谢如意为福建转运判官如意至建阳宻遣人结路分都监黄涛及胜共诛员等首恶六人胜招员等赴路分防受宣劄既至悉擒诛之后数日如意入城人情稍定既而新守城莆田方承被命赍勑榜谕众卒承留建阳不敢进六月丙辰夜军校叶浓复叛突城而出遂犯福州古田县　戊午以礼部侍郎兼直学士院王绹为御史中丞时内侍康履用事诸将有奉之者而绹不敢言【北据野记修入】借刑部尚书杨应诚等奉使至髙丽丁卯见国王楷传圣防借道以逹金国楷拜谢与应诚等对立论事且言事大朝日久皇帝即位方欲入贡遽防降使昨闻二圣逺征本国惶惧金人旧时弱今兵威如此亦尝遣兵来夺去所筑九城因此不和应诚等言本朝累圣待贵国最异非他国之比今时偶多艰假道此去只是讲和于贵国无害楷曰大朝自有山东海道何不由登州以往应诚等曰不如贵朝去金最径但烦国王报金国应诚至界首待报而后行兼三节人皆自赍粮不敢以浼贵国惟借马二十八匹而已楷曰容与诸臣议遂遣门下侍郎富佾至馆议曰闻金人见造海船欲往两浙若引使至其国恐彼却要借路至两浙则何以处应诚等曰女真不能水战佾曰东女真常于海道往来况女真旧臣本国近却要臣事以此可见强弱留数日楷又遣中书侍郎崔洪宰知枢宻院事金富轼来议亦守前説葢其君臣畏金人之强坚不肯假道且言二圣见留燕云不在金国又曰金国决不肯和应诚等不得已遂回　言者以为东南武备利于水战宜于江上广造战舰列于南岸仍防奸人有乗风盗爇之患设不此图则寡不足以敌骑误事必矣己卯诏沿江措画限一月毕　资政殿学士东京留守宗泽病诸将杨进等曰今四方义士云集都城几百万糗粮亦备闻河北金兵殊少胁从者日望王师之至而留守婴疾进等忧焉泽遂力疾而起合诸将鋭兵数十万涓日渡河复抗防请上还京且曰臣若误国一子三孙甘被显戮是月泽卒后諡曰威愍　殿中侍御史晋陵张守言今防秋在迩而朝士往往引去愿榜朝堂以戒敕之　秋七月先是湖州荐选人张体纯敦遣赴行在授江东茶盐司干官又提领措置茶盐所辟朝官郑待问为属官于是言者论体纯待问皆以进颂得官岂可冒部使者之属癸未朔诏悉罢之仍诘问湖州及提领官以二人皆系滥补因何举辟体纯金坛人待问江山人也　丁亥宰执奏楚州发来归朝官事上曰闻诸州多囚系此辈经岁不释小有疑则加害朕甚悯之覆帱之间皆吾赤子偶生边地岂可与金人一概待之金人与吾战率诸国之众荐冒锋镝使肝脑涂地彼亦何辜朕欲悉发行在存拊之庶可召和气汪伯彦曰王者仁不异逺陛下皆与生全葢如天矣黄潜善曰陛下一视同仁爱之如伤此盛徳所以通于神明矣　是日诏国步多艰人材为急如蔡京王黼当国日久孰不由其拟授果贤或才岂可不用自今毋得分别使自奋忠义三省遵行之戊子诏宰执曰朕昨亲笔外人颇闻之否黄潜善曰陛下广收人才以济时艰天下士闻之必归心矣潜善又曰内侍王嗣昌以何罪送吏部上曰嗣昌为门司好大言议国政与邵成章为死党不可不斥潜善曰臣一刻之间三闻陛下大哉王言此中兴之兆也



　　钦定四库全书
　　中兴小纪巻四　　　　　　宋　熊克　撰
　　建炎二年秋七月丁亥以吏部尚书周武仲为龙图阁学士提举太平观　新通判襄阳府程千秋昨因守公安县有功朝廷再加二秩就命通判荆南时有譛其短于帅臣唐慤者千秋请避之改倅襄阳未行荆南转运司擒千秋寘之狱巧诬以罪其弟千乗诣阙诉寃已得防免勘而慤犹未肯释缘有全驱保妻子弃城与敌者欲依公安千秋以其位居已上恐掣肘败事拒之不纳贼平悉懐愧恨媒蘖于慤欲杀之以快其意慤深加鍜链违诏不释且忠义立功之士所宜加防罪犹当宥况无罪乎己亥诏释千秋仍降慤贴职为直秘阁　辛丑诏略曰廼者春多雨霪夏仍旱暵飞蝗为沴余冦尚存弗能道天地之和何以弭邦家之患永惟厥咎当在眇躬应政事有未便者俾郡守监司条上被灾处騐实与免租税禁囚淹延趣其结絶　甲辰诏枢宻直学士大名尹杜充为东京留守令又以马军都指挥使郭仲荀为殿前都指挥使副之仍召龙神卫四厢都指挥使杨惟忠赴行在为主管马军时已遣宇文虚中使金国祈请二圣道由京城乃令摄留守司事既而仲荀先充以至虚中乃行　先是提举洞霄宫谢克家因言者论其尝从伪命落职遂进状自辨略曰国家倾危二圣播迁臣不能徇节以死何所逃刑顾如言者所论则为未之察也三月七日张邦昌为金人逼胁围城士大夫恃陛下之在外也共为后图吕好问不能独任其责方邦昌之在尚书省也好问遣人起诸退人故次日皆仍旧职臣尝遣长男伋往见李回欲同诣元帅军中回言将令高世赏同臣以行而胡直孺李擢继道邦昌之言且趣之出与回言合臣始见邦昌面决行日则臣之复出为陛下出也四月八日奉寳玺出门十二日见陛下于济州防陛下洞然照知委任元帅府差提举一行事务自济还京不复入省即整办仪物催发百司官吏前往南京粗免阙悮如臣才短力惫方多事日享祠官之禄臣分已足但所造罪名至丑使如章言则为大恶不宜尚齿缙绅否则为至寃亦不宜【按此下有脱字】如臣所陈涉妄甘受欺君之诛若原情昭洗死无所恨丁未召克家为吏部侍郎时殿中侍御史马伸闻召克家及中书舍人晋陵孙觌已去复召乃言克家与觌皆小人之雄不可用二人在靖康间皆附耿南仲唱为和议助成敌谋有不主和者则欲执送金营人畏其险而不敢较陛下即位灼见其情遂去是矣近者不知谁为之地皆得被召复将用望窜之逺方以御魑魅不报于是克家乞郡除龙图阁侍制知台州【伸此防在是月丁酉】　先是朝议大夫惠厚下及宻院小吏杨雍皆自金境逃归言中原之人闻上登极咸以手加额曰圣明既立将有息兵之望又有録登极赦书奏道君者圣情甚恱趣宣和皇后作防相贺厚下华原人也辛亥宰执早朝以奏上敛容不语久之曰宣和皇后性极俭每得月赐未尝妄用衣或破则补而服之黄潜善曰躬俭节用服澣濯之衣诗人所羙臣等今闻后之俭徳如此岂胜幸甚【此据顔歧所编圣语】　壬子诏圭田士以养亷自今毋借　是月燕山府人刘立芸聚众攻破城邑立芸谕众曰吾欲致南北太平所至不杀掠但令馈粮于是边上之民归者甚众　时吏部案牍散逸殆尽选者与吏并縁为奸多冒名寄版之弊右选侍郎吴江魏宪在宣和间已贰铨曹熟于典选至是乃请严保任以覈实开告赏以扼奸急期防以取阙故奸弊稍戢宪屡言古未有背天险而为都者金之劲骑由京西不四五日可至淮泗宜有以备之未几宪以杂学士奉祠而去　户部所余金帛尚数百万尚书吕頥浩侍郎叶梦得皆虑仓卒难于辇运遂以行在府库充牣为言请自今上供之物两浙福建者寄平江府江湖二广者寄江宁府从之【据叶梦得行述修入】　言者请复常平官修补助之条广储蓄之具八月癸丑朔诏从之既又诏常平之法岁久多弊顷以绍述为名虽公私不便当增损者亦不敢言今止为常平本法所系甚大非可他司兼领宜复置提举官然虑袭前弊反致害民遂令叶梦得与中书舎人孙觌张澂共讨论之澂舒城人也戊午以梦得为翰林学士觌为给事中　初徽猷阁待制江淮等路发运使梁扬祖兼措置真州茶盐至是就绪戊辰进扬祖为杂学士　时诸路类试合格进士并集行在甲戌上御集英殿防试既遂赐李易以下四百五十人及第出身易江都人也上曰闻易甚贫寄食于人黄潜善曰易扬州学正郡庠正録学业必优上又曰御药院旧例上十名文巻于御前定高下朕谓取士至公考官足信岂以朕一人之见更自陞降潜善等再三称贺试辞学兼茂科考到朝奉郎袁正功合格正功晋陵人也初信王榛已上奏复遣前保州亷访使者马扩诣行在乞师扩至东京见留守宗泽遂逹行在扩自离五马山寨麾下五百人至是不满百人上识榛书迹即除河外兵马都元帅制辞略曰览封章之近奏闻行役之独留慨然壮图副朕本防依就颛于临制庶尽总于营屯以迎二圣之还以慰两河之望又以扩为元帅府都总管俾将兵北讨【据张汇所记与马扩自叙】初道君北狩自燕京迁霫郡一日谓驸马都尉蔡鞗曰宸极失御播越至此荷天眷祐建炎中兴今草得一书欲厚遗本路都统求通于左副元帅先是御史中丞江南秦桧当靖康末不肯推立异姓为金人驱去亦寓此地道君乃命鞗以书示桧读之呜咽不胜谓鞗曰天祐吾宋必将有主圣虑如此定应昭格遂具酒殽延本路都统后闻此书得逹尼玛哈是月道君徙居韩州先是诸王有得春秋阅之道君曰春秋多弑君父之事为人臣子岂宜观哉鞗曰春秋者孔子所以正褒贬故司马迁曰春秋礼义之大宗也愿陛下试取观之他日道君谓鞗曰比读春秋始知宣圣之深意恨见此书之晚曾因圣夀节宴道君赋诗以与渊圣乃用亲仁善隣事曰此出春秋也道君毎南望必注目久之曰陵寝在何处泣数行下遇忌辰时辍膳追慕终日虽在防尘教子必以义方宗室自孝骞以下九百余人每相见抚问再三有挟私恨而致争者必告以身在他乡幸得相聚毋挟私愤然绍述神宗之志未尝忘懐适有货王安石日録者辍衣而易之　先是殿中侍御史马伸言陛下龙飞河朔近得黄潜善汪伯彦以为宰辅任之不疑然其器识非高如制敌人在今实难不敢望之若中国常事皆可施设岂宜悖谬以败中兴之业也哉且二帝北狩宗社不絶如线者系陛下一人三镇未复不当都汴以处危地而前日下还都之诏以谪许景衡其轻诏令如此待阙官俸减三之一又有阙不许差权所以省用而近日广宫祠之请与复提举添教授皆与初意相戾其市私恩如此草茅对防误不如式考官赎金可也而一日黜三舍人乃取其门人孙觌诸羣小以掌丝纶其黜陟不公如此夀江二州官吏均能守城夀则推赏江则不赏其政令不一如此卲成章縁上言逺窜今日何时以言为讳其塞言路如此旧制台官有阙中丞学士各荐而三省不与潜善乃自除李处遯之徒欲为已助其毁法如此张慤宗泽许景衡才皆可任乃忌而沮之至死使不得展其妨功如此人有问以救危拯溺之事则曰难言其意盖谓陛下制之或问陈东则曰朝廷初不知盖谓事在陛下也其归过于君如此又曰吕源狂横陛下逐去不数日由郡守而升发运凡陛下所欲用者必去之所欲去者必留之其强狠自专如此又御营使实主兵权而潜善伯彦各别置亲兵一千所给优于众兵此何意哉防奏改伸为卫尉少卿九月癸未伸自乞诛责诏伸言事不实送吏部差濮州监酒　初上尝语宰执以廷中从班未富又谓黄潜善曰求贤宰相之职也宜加意询访乃诏取旧从臣姓名来上亦有召还复用者上意犹未足黄潜善曰祖宗时多命从官各举所知三二人以俟选择上从之乃诏行在从官各举所知于是列曹尚书吕頥浩卢益王賔翰林学士叶梦得端明殿学士黄潜厚御史中丞王绹列曹侍郎刘珏张浚康执权给事中黄哲中书舎人黄唐傅张微各奉诏举二人执权开封人哲华阳人唐傅侯官人也时頥浩举朝议大夫禇宗谔修职郎李迨益举朝请郎惠柔民賔举前知公安县程千秋梦得举直龙图阁知潭州辛炳朝散郎致仕王庭秀潜善举登州教授邹潜绹举通直郎蔡向珏举崇徳县令邓根浚举校书郎富直柔执权举前知永州李公彦哲举杭州教授李谊唐传举知兴化军张读澂举从政郎周虎臣宗谔高宻人柔民晋陵人炳侯官人庭秀鄞县人潜浩弟根邵武人直柔弼孙公彦临川人谊南昌人读闽县人虎臣馆城人壬辰宰执进呈上曰所举人卿等有识者否黄潜善曰臣等未识然皆名士上曰朕得人才又近三十人殊可喜也　权管宻州杜彦进瑞芝一本状辞云草叶纯赤实符建炎羙号形如指掌应股肱宣力之义殆将有熊罴之士盖彦自谓也　时上亲冩书之旅獒及易之大有大畜二卦与孟子之言于坐右素屏宣示宰执甲辰黄潜善等谢曰陛下于书取谨徳昭徳之义于易取有贤畜贤之道盖正心诚意以齐家治国者在徳立政造事以致君泽民者在贤与孟轲之格言皆今日之急务因知心术之妙不以字书为工也潜善又曰自古千岁乃生圣人后世之君欲法尧舜文武必待偶圣而生则多歴年所愿治之志莫就盖在则人亡则书陛下听朝之暇择经史之言冩之于屏所谓日与圣贤对汪伯彦曰陛下冩圣贤垂范之言寘诸左右则非为翰墨乃进徳修业日跻之盛也上曰如孟子言用贤与杀皆察于国人朕每味斯言欲谨守之潜善曰愿陛下允蹈其言则天下幸甚　己酉同知枢宻院事郭三益卒　初成都路转运判官安居赵开奏祖宗以三司总诸路转运使此成宪也熈宁后因事设官而漕司遂至不足今茶买马乞依嘉祐故事并归漕司仍减额以苏茶户减价以惠茶商则私贩衰而盗息是秋擢开主管川陜茶马事使推行之开乃先更茶法官买官卖茶并罢酌政和都茶场法印给茶引使茶商执引与茶户交易改成都茶为合同场仍置茶市交易者必由市而引与茶必相随茶户茶铺皆籍其名姓使之互察此其大略也　冬十月甲寅借刑部尚书杨应诚等奉使高丽回具奏高丽君臣见拒之意宰执皆欲罪其负恩上亦怒形于色朱胜非曰彼国为北金宻迩与中国隔逺近利害甚明自是前此待之太厚安能责报黄潜善曰若以巨舟载精甲数万径造其国彼能无惧乎胜非曰越海征伐燕山之事可戒也上怒稍解后两月高丽奉表谢罪执礼甚恭优诏答之【此据朱胜非闲居録】　监察御史冦防宣谕江淮四路回因奏祖宗朝三京各置留守司御史台毎于月旦率属拜表如宣诏其余列郡附递以进故三京之俗号知礼义今诸州亦望依三京故事月旦拜表庶逺方咸知尊君之义戊午诏从之　时四方贡赋不能如期而至行在仰给惟茶盐钞法然视商贾去来不可为凖初宣和因方腊之乱江浙被贼诸州皆蠲其赋而官兵无所给乃诏发运使陈亨伯经制东南亨伯请以七路之财补其乏始设比较酒务量添酒价及商税额亦増一分并卖契纸与公家出纳每缗收二十三文并号经制钱敛之少聚之多而无损于民靖康罢之至是翰林学士叶梦得言设经制之法添酒价増税额并卖契纸头子等钱皆求于民之所欲而非强其所不欲故酒价虽高未有驱之使饮税额虽増未有迫之为商者其他类此望复行之户部尚书吕頥浩亦言经制之法始于陈亨伯若循之可以助国而无害于民贤于缓急敛多矣知沛县李膺又言方今费广昨经制司所收积微而多傥行之所补不细壬戍乃诏诸路提防刑狱司拘收仍依封桩钱法不可擅用　金人右副元帅鄂勒珲以众渡河收下开徳府遂攻濮州癸亥奏至诏御营使司统制官张俊左军统制官韩世忠各帅所部兵俊由京师至开徳世忠由徐州往东平府迎敌又令见屯冀州总管马扩援之议者谓俊乃中军统制不可逺去遂以统制官范琼代俊行　初知河南府翟进与金人夹河而战屡破之至是留守司遣所招到杨进者来与同捍敌乃拥众数十万残汝洛间翟进谕之不听癸酉杨进忽遣数百骑絶水犯翟进营翟进已谍知其奸乗半渡纵击之追北数十里而翟进跃马堕壕遇害时御营使司都统王渊颇忌杨进故进惧而复叛　知枢宻院事汪伯彦有子曰似与其女之壻梁汝霖者向皆为金人掠去拘于汤隂县寨中一年矣至是似汝霖同日南遁至河偶得渔舟以济都水使者荣薿驰报伯彦十一月壬午伯彦以其事奏且曰二圣在逺陛下无足以解忧者臣于子壻之爱宜在所后已不令入城径归郷矣癸未诏奬伯彦略曰卿仰思二圣之未还不忍一门之私喜　初金尝遣万骑渡河先攻虢后围陜知陜州李彦仙极力御之敌不能破金人至拜于城下而去复攻虢州陷之有内侍高邈尝官陜西至是彦仙寓书于邈言其与金战获防之状又言鄜延帅王庶节制六路之后将士用命亦屡胜敌彦仙巩县人也己丑上以语宰执且曰朕闻之喜而不寐黄潜善曰邈得彦仙书是何月日上曰朕不欲观其私书潜善曰前代帝王或复道窥人之私此陛下盛徳事也既而朝请郎范寅敷自北地归言每见汉儿説彦仙名乞朝廷究其实而优奬之寅敷致虚子也先是庶用泾原统制官曲端为都统制庶政严多诛将士尝曰设曲端误我亦当斩之端闻而恨未有以报时敌骤至延安正军才二万庶召诸道兵未集端不出兵为援庶退屯龙坊敌乗虚陷延安数日端至龙坊以兵卫庶且曰节制何自至此哉节制固知爱身不知为天子爱城乎庶曰吾数令不从谁其爱身者端怒谋即军中诛庶而并其兵因问庶印何在欲夺之防朝廷遣主客郎官谢亮使夏国端夜往见之曰延安五路喉衿今既已失春秋大夫出疆之义得以专之使者茍一诛败将南归而报乃使者展节之时也亮曰奉使有指以人臣而擅诛于外是防扈也公为则自为之亮无预也端乃去庶以故忿端欲死之时新知鳯翔府王自陜府将兵三千人之新任亦为端所袭而败不能军遂将其余众转入西蜀初直龙图阁张所招抚河东有前清河尉王彦投所
　　军中所竒其才不数月擢都统制彦以効用人岳飞为军将彦河内人飞安阳人也久之飞见疑于彦乃去自为一军至是飞降于东京留守杜充又故大将种师道帐下小校桑仲为溃兵所推亦降于充并用为统兵官未几郡盗张用王善等来冦充命飞仲与战破之　李成之败也获其党之家属诏分养于真泰楚之三州至是江淮制置使刘光世具上男女六百余人上谓宰执曰此曹身且不顾岂防其家朕念作乱非其家属之罪故令分养之黄潜善曰臣闻光世凯旋过楚州降卒见家属无恙皆感泣仰戴圣恩朱胜非曰郊赦中可载此以见陛下徳意上又曰昨于光世处得李成所用持刀一重七斤成能左右手运两刀所向无前惜也成惑于陶子思邪説使朕不得用之潜善曰陛下英武大度惜人才如此　金人既陷延安又破缓徳遂逼晋宁军初守臣徐徽言与府州折可求约出兵夹攻敌众时可求之子彦文自东京来被执至云中左副元帅尼玛哈以利啗之使为书以招其父于是可求遂降于金可求与徽言亲也金挟可求招徽言于城下徽言登陴以大义责之可求曰君与我胡无情徽言曰尔于国家不有情我尚于尔何情即引弓射之可求走徽言因出兵击金兵大败之斩罗索贝勒之子时河东环境为盗区惟晋宁独存其地胜号天下险而徽言设械甚备金数负不得志一夕内应者啓扉以纳敌徽言率帐下士力战金兵猥至被执罗索百计诱之不屈遂遇害徽言西安人后諡曰忠壮　时奉使宇文虚中甫渡河辛卯夜上梦道君在延福宫亟往拜之壬辰上以语宰执且曰朕何时得见上皇耶黄潜善曰陛下夙夜以二圣为念孝悌之至无所不通故与上皇神交如平日近闻虚中十月二十六日过河与金人议事自兹二圣归必有期望陛下少寛圣抱上颔之　时吏部尚书吕頥浩户部尚书叶梦得御史中丞张澂给事中孙觌共讨论常平法谓此法不宜废如免役坊场亦可行惟青苗市易当罢上曰青苗法永勿复行梦得请选实歴州县通世务者为提举官而颐浩又请追还常平籴本皆从之时立法已定未及颁行【此据顔歧所编圣语及朱胜非间居録修入】　先是诏遣常徳军承宣使孟忠厚从卫隆祐太后往杭州癸巳宰执奏所经州县日用饮食事上曰太后于此朕虽粗留意亦不以口腹劳人如朕于两膳物至则食未尝问也向自相州渡河野中寒甚烧柴温饭用瓢酌水与汪伯彦于茅舍下同食伯彦曰追念此时与光武滹沱河燎火食麦饭何异皆中兴之象也黄潜善曰陛下可谓险阻艰难备尝之矣愿崇俭以济斯民天下幸甚　初太学生建安魏行可应诏愿使絶域遂借礼部侍郎充大金军前通问使仍兼河北京畿抚谕时有金人之舅王防者拘囚在东京行可经由或劝之取防帯行庶可为恱金之计行可不敢有请径驰北去戊戌渡河至开徳府右城敌寨是日红巾四出金人曰既云奉使乃欲以计袭我耶然红巾亦不知行可为奉使及见使旌乃引去【此据行可墓志修入】　诏有司筑圜坛于南门外　初政和所造九寳其八为金人刼去惟镇国寳在焉至是上以宣示宰执玉色温润真希世寳也　己亥上朝飨太庙辛丑宿斋于行宫壬寅冬至自常朝殿诣坛祀昊天上帝以太祖配大赦天下是日又诏略曰朕适岁当郊大惧菲徳弗获顾歆乃者先事三日隂翳震于朕心逮祖庙及坛垂象灿炳夜气晏温迄用成礼顾朕眇昧敢曰馨香上闻实惟祖宗之灵相祐在天亦尔万方有众不替忠顺协于天心股肱大臣其同寅协恭辅朕不迨耳目之言必忠毋夺于私有官君子惟职是修爪牙之臣咸奋忠力至于怙众为暴亦当革心自效朕言不渝尔无怠忽初信王榛遣马扩请兵于行在而五马山寨中有亡
　　归金者告于见屯真定女真万户苏赫苏赫驰禀东元帅府谓扩将得兵而来于是右元帅鄂勒珲右监军达兰报左副元帅尼玛哈共为之备尼玛哈留左监军乌克绅守云中而自率其众下太行南渡黎阳然尚未至鄂勒珲达兰先防众攻破山寨信王不知所在而扩持大军方次于北京之清平鄂勒珲达兰复攻败之扩下统制官阮师中巩仲平力战而死任琳引众叛去扩总余兵归行在尼玛哈进攻澶濮为将官姚端夜袭而败再攻陷之尽屠其城东京留守杜充虑敌西来决大河阻之敌不能西遂东防鄂勒珲同进兵　初遣统制官范琼将兵拒金琼至东平府金众方盛守臣寳文阁直学士权邦彦力不能守弃城而走琼乃胁邦彦与之南归　济南府守臣刘豫者阜城人中元符第尝为台官因论礼制局事道君批曰刘豫河北村叟不识礼制遂黜于外至是才复为郡时金人来攻豫遣其子麟部兵出战为金所围豫檄通判张东援之金人解去尼玛哈乃遣人啗豫以利豫即诣敌军前通欵甲辰金人陷徳州都监赵叔皈死之　初杜充尹大名提防刑狱郭永为充画数防充不能用永曰人有志而无才好名而遗实以此而当大任难矣充愧谢之充移守东京诏就除漕臣张益谦代充为尹时北京与东平实相犄角东平已陷大名块然孤城当敌之冲叛臣刘豫举济南之众引敌骑来攻甚急益谦与转运判官裴亿皆龌龊无能为或劝益谦委城遁者永曰北门所以遮梁宋敌得志则席卷而南朝廷危矣借力不敌犹当死守徐挫其锋以待外援因自率兵昼夜乗城且募士赍帛书夜缒城出诣行在告急且请朝廷先为之备敌俘东平济南人大呼城下曰二郡已降降者富贵不降无噍类益谦亿軰相顾色动永曰今日正吾侪尽节之时及行城抚将士曰王师至矣众皆感泣甲申城陷益谦亿率众迎降金人曰城破而降何也皆以永不从为辞金人遣骑召之永正衣冠南面再拜讫易幅巾而入尼玛哈曰沮降者谁永熟视曰不降者我金人见永状貌魁杰且夙闻其贤欲以富贵啗之永骂曰无知之徒恨不醢尔以报国何説我降乎时大名人在絷者无不出涕敌并其家害之永元城人后赠资政殿学士諡曰节勇　是月有狂人具衣冠执香炉携绛囊拜于行宫门外内侍以闻押赴都堂诘之但云天使我为官家儿送扬州根治亦无他语虽加棰楚终不言其姓名乃释之　中书舍人周望请除乡兵外民有子弟愿习射者听之仍籍其姓名守令每月一试取艺高者赏以银绢而最优者如三路保甲法量与补官十二月己卯诏尚书省立法　隆祐太后御舟以是月至杭州诏鼎州团练使苗傅为扈从统制官驻军于奉国寺上初开府时傅为右军统制官与杨惟忠比肩如王渊张俊韩世忠皆出其下者先是建州叛卒叶浓等破古田县径犯福州入西门刼前太宰余深家金帛且欲纵火本路提刑李芘登城谕之乃去深芘皆闽县人浓遂犯宁徳县官军追击之不利浓等回破建之政和浦城建阳三县复归城下时诏御营中军都统制张俊遣两浙武宪赵哲统兵二千人号万人讨之大军至贼迎战连败东走哲遣人招安庚申浓等遂降后浓至俊军中复谋为乱俊擒而诛之己巳以右仆射黄潜善为左仆射兼门下侍郎知枢宻院事汪伯彦为右仆射兼中书侍郎　汪伯彦时政记云潜善伯彦入谢上曰潜善作左相伯彦作右相朕何患国事不济更同心以副朕意皆稽首谢伯彦所记其果有之耶若果有之而二臣不能副上所期罪益深矣尚书左丞顔歧为门下侍郎右丞朱胜非为中书侍
　　郎兵部尚书卢益为佥书枢宻院事　中丞张澂言建卒之残福州一方骚动余深以前宰相与提刑司都吏王宏谋率郡人申朝廷乞留知州江常盖常善而易制故为此奸谋以窥朝廷又杭卒之叛薛昻不縁君命自知杭州又耿南仲趣李纲往救河东以致军溃盖不防国事用此报雠又许翰与纲最厚方在枢府则迫种师中急攻太原致其覆师及纲作相引为执政此四人者岂可置而不问时深为特进卫国公昻为金紫光禄大夫皆已致仕南仲见謪散官临江军居住翰见任资政殿学士提举洞霄宫丁丑诏深责临江军昻责徽州南仲授别驾依旧临江军并居住翰落职未几南仲卒言者论刑部尚书王賔乃李纲之党昨为中丞无一字及纲比卢益为副枢賔翊日讲筵留身夫侍从选居政府身偶后于他人而躁进如此庚子賔除龙图阁学士与郡　初敌防东平袭庆二府有土人前左司郎官吴给朝奉郎孙亿并于徂徕山建寨保聚两处军民及累下山与敌战至是京东帅臣益都刘洪道闻于朝乙亥诏给为徽猷阁待制知东平府亿为直龙图阁知袭庆府户部尚书叶梦得尝请上南渡阻江为险以备不虞
　　上曰自扬至洲五十里闻警而动未晚梦得曰运河仅通一舟恐非一日可济也复乞命重臣为宣总使一居泗上总两淮及东方之帅以待敌一居金陵总江浙之路以备退保不报　上一日召诸军议事带御器械张俊奏敌势方张宜且南渡俟国势定图之复请移左藏库于镇江又吏部侍郎刘珏亦言备敌之计兵食为先今以降人为见兵以籴本为见粮二者无不可特维扬城池未修卒有不虞何以待之宰执皆不以为然初遣统制官范琼北征支金帛数万令其犒师琼悉以入已且买女色以自奉乃引所部军由间道自淮西趣江东至是又转而之江西　时金人横行山东羣盗李成辈因之为乱金左元帅尼玛哈将由东平歴徐泗以逼行在左右仆射黄潜善汪伯彦皆无逺略且斥堠不明自京城至泗州道途甚逺其京城斥堠但委之御史台南京则委之留台泗上则委之郡守未尝多以金帛专遣人探金之动息成虽前为江淮制置使刘光世所败而走然成众未衰也是月淮北屡有警报皆谓成余党无足畏者金人觇知朝廷不戒亦伪称成党以欵我师云初成之来归也朝廷既授以官复多给空头官诰与之成败皆为光世所夺遂以赏所部立功将士凡书填五十道至是光世申纳其余且言恐军中有得之者亦效其书填异时真伪不辨乞除所申姓名外许人告捕诏从之仍立赏钱三百缗【诏立赏在明年正月二日今聨书之】　初夏国因契丹为金人所败遂率众取其天徳八馆之地八馆者膏腴产稻夏国得之殊喜至是金人怙强遣使求之谓他日以陜西奉偿夏国惧不敢违而中懐怨愤又夏国世为知府州折氏所困时折可求已降于金故金欲因折氏以并夏境







&lt;史部,编年类,中兴小纪&gt;
　　钦定四库全书
　　中兴小纪卷五　　　　　　宋　熊克　撰
　　建炎三年【嵗在己酉】春正月中丞张澂言边事未宁请询于众为御敌之策从之于是吏部尚书吕頥浩奏曰天下多事圣哲驰骛而不足金人已破河北山东与陕西诸郡近复引兵渡河驻于澶濮之境祈请之使虽行而未有报韩世忠范琼统兵比去亦未有战期致宸虑焦劳下询羣策今敌骑渐逼京东若民心一揺淮南望风而下则不能枝梧望降哀痛之诏曲赦河北京东两路蠲其二税与公私积欠及人户避敌而南者令州县优恤又敌长于攻城若难以坚守许官吏与民入山避敌庶免全郡皆为鱼肉凡此皆以收民心也夫敌兵虽勇而素无阵法若遇节制之兵一败必至颠沛但令王师仿古阵法常山蛇势虽茫昧不而阵图别有可攷愿早图之　己丑上谕宰执令择日进发朱胜非曰须支金帛方能办私觌物彼方辞所进官职耻于自乞上命依格支仍优加其数且曰国家惜财正所谓积以待用若二圣得归朕岂吝金帛之数　时羣臣准诏论防边事皆送御史台辛丑诏有警见任官輙般家者徒二年因而动揺人情者流二千里故一时间皆未敢动【此据张澂说黄潜善等防修入】户部尚书叶梦得请以行在所藏金帛五十万分其半并归姑苏金陵二处从之梦得即具舟楫从大将假二千人津发一日而毕然公私舟交河中跬步不通矣梦得复请以户部所余物前期支六军春衣及官吏俸一月亦从之　时礼部尚书王绹以为金人必侵行在率从官二三人同对便殿上令诣都堂议绹等见黄潜善汪伯彦二人乃曰诸公所言三尺童子皆能及之于是宰执相约曰六宫已先渡江百官家属亦听其便惟吾党骨肉不可动动则军情不安至是金左副元帅尼玛哈以轻骑五千自山东径趍淮甸己酉泗州将官阎瑾失守中夕奏至朝廷震惊二月庚戌朔上即欲南幸潜善伯彦力止上姑实报渡江未晚上然之少顷又瑾惧而自反敌见瑾已败谓朝廷无偹遂径至天长军时统制官俱重成喜两军共万人望见金先锋百余骑即遁亟遣江淮制置使刘光世领兵拒之行都人谓光世必能御敌而士无鬬志未至淮亦溃遂遣统制官刘正彦以所部兵从皇子六宫往杭州是晚出门【皇子六宫往杭州据赵鼎扈从録疑不是今日】　壬子得天长报敌已至上乃躬介胄乘马南巡惟内侍及防圣军从之者数人而已二相方防食堂中有审其事者犹以前言为对堂吏呼曰驾行矣于是宰相以戎服从户部尚书叶梦得随其后百司诸军并防驾行上天性仁慈与路人相先后不令诃止时事出仓卒朝廷仪物皆委弃之太常少卿龙泉季陵亟取九庙神主奉之及出门甲骑已塞道路行数里回望扬州城中烟焰烛天臣寮士庶及帑藏所储为金人杀掠殆尽给事中黄哲左谏议大夫李处遯太府少卿朱端友皆死扬州守臣黄愿遁去时公私所载之物舳舻相衔而潮不应闸胶泥淖中敌悉取之大理卿黄锷至江口军人以为潜善骂之曰误国误民皆汝之罪锷方辨其非是而首已断矣少卿史徽丞范浩继至亦死锷南城人也吏部尚书吕頥浩礼部侍郎张浚聮马追及上渡杨子江至镇江府初右諌议大夫建安郑防累章请移跸建康宰执沮之至是防扈从上曰不用卿言及此【此据防传】　癸丑命奉国军节度使刘光世守镇江府甲寅宰执从臣入对议幸杭州未决吕頥浩叶梦得以首扣地愿且留此为江北声援不然敌乗势渡江愈狼狈矣宰执以为是上曰如此则须宰执同往江上令江北诸军结阵防江于是宰执驰诣江干有统领官安义自江北遣人至言今早敌骑数百来攻已射退矣遂以为江北统制官收兵以捍州既而都统制王渊言蹔驻镇江止捍得一处若敌自通州而渡先据苏台将若之何不如钱塘有重江之阻上以语宰执于是黄潜善曰渊言如此臣何敢留陛下俄有内臣奏城中火起又闻卫士涕泣且借借上惊命中书侍郎朱胜非与管军左言传防问所以胜非呼之前使言皆以未见家属对胜非即谕之曰已有防分遣舟专渡卫士妻孥矣众帖然因问驾去留利害则曰一听圣防无敢哗者乃许以俟驻跸定当録扈从之劳优加赏给三军欣诺方指挥之际上于屏后皆闻之胜非复命上曰适已听得上即时乗马南幸自驾起而镇江城中无赖辈与军人纵意抄掠民悉奔窜矣　乙卯上至常州　羣盗丁进等虽已受招而纵兵掠民至是欲走山东朱胜非至丹阳都统制王渊遣使臣张青领五十骑驰防胜非因令青图进青以白胜非胜非曰丁进不除必为巨盗闻渠有数百人尔五十骑可敌否青曰不足畏于是以檄诱进至胜非所诛之其众愓息听命　丙辰上至无锡县资政殿学士吕頥浩从行遂除佥书枢宻院事仍充江浙制置使诏张邦昌亲属张邦荣张元亨等并令録用又命朱胜非同礼部侍郎御营司参赞军事张浚守平江府节制平江常秀兵马控扼通泰之冲时溃军在江北多乗时作过统制官王徳以众攻和州靳赛以众攻通州二城垂破于是胜非与浚作蜡书招之徳赛皆听命诉以无食乃漕米给之刘光世又遗以战袍器甲于是相继渡江时徳招张育之兵万人光世得之其军复振徳巩县人号王夜义者是也頥浩遂以精兵二千回镇江节制刘光世以下捍洲渡　庚申上次秀州壬戍上次崇徳县　初户部尚书叶梦得以本省所
　　藏皆弃江北欲亟趋杭州为偹乃由宜兴间道先往壬戍上至梦得迎于临江上入州治驻跸诏遣御营军中统制张俊往吴江控扼　汪伯彦时政记曰时黄潜善等言陛下已留朱胜非张浚王渊在平江居吴江之北若更差张俊去臣等虑行在只有苗傅一军不惟缓急有警傅不可倚仗兼恐无以相制可虞非常乞留俊庶防行在不至误事　叶梦得言臣昨至杭见以转运司为升旸宫小人遂以为复开应奉之端上即诏罢之梦得见宰执言百官六军劵厯不存请别给新者又姑苏金陵两处所留上供约可支半嵗欲刷杭州诸司所有借支取两处物至偿之又戸部司农太府及仓库官吏无一至者愿差官摄事皆从之　御史中丞张澂论左右仆射黄潜善汪伯彦辅政无状有大罪二十致陛下防尘于外天下人切齿唾骂望重赐窜黜己巳罢潜善伯彦并为观文殿大学士潜善知平江伯彦知洪州又以户部尚书叶梦得为左丞而澂为右丞言者再论潜善伯彦遂降充观文殿学士提举外祠寻皆落职庚午右谏议大夫郑防言今宜用两浙人材如晋元
　　帝渡江擢用吴中之秀庶众情翕然归附从之　湖州民王永锡献钱五万缗执政言版计无阙上曰如此安用即诏却之　辛未敌退江浙制置吕頥浩帅兵渡江至真州收货务钱物　初婺州嵗贡罗万匹崇宁以后希进者増其数至五万八十匹至是守臣苏迟乞减其半上问执政祖宗额防何叶梦得曰皇祐编勑一万匹上叹曰民将何堪可依皇祐法执政奏今用度与祖宗时不同乃诏减二万八千着为定制仍给见缗迟辙子也　丙子下诏责躬略曰朕已放宫嫔损服御黜宰辅召忠良尚虑多方未知朕志自今事有闗于国体益于边防许士民直言朕采择行之仍旌以示劝言之或失亦不汝尤　初台谏官马伸尝论黄潜善汪伯彦之过而太学生陈东进士欧阳澈于二人秉政日以言被刑上曰以言责人朕甚悔之乃诏以卫尉少卿召伸而东澈并赠京秩上初至杭州霖雨不止至是执政奏事叶梦得曰东南春夏地湿上曰自渡江百官六军皆失所朕何独求安今尚寝堂外俟稍定方入正寝执政曰如此人心孰不感动　故事惟侍从乃许荐士不及郎官是日诏郎官以上各荐二人仍不俟都堂审察便令登对执政曰陛下搜贤不倦如此天下幸甚　二月己卯朔诏金人已退当移驻江宁府经理中原仍命佥书枢宻院吕頥浩兼领府事召中书侍郎朱胜非至行在礼部侍郎张浚独留平江节制如故　辛巳张浚乞于防江置强弩营选州禁兵县弓手为之　言者乞依唐及祖宗旧制应章奏委学士给舎轮日阅于禁中不令内臣传送只实封往复庶免交结之从之　上尝谓左丞叶梦得曰今日兵食二事最大当择大臣分掌朕自募十万人将之须与敌力战先欲得铁甲五千卿为朕办之　叶梦得行述曰时顔岐等见梦得数论事心忌之及上委以铁甲愈不乐乃绐杭守康允之云上欲除君待制而左丞沮之允之即与其将曹世英谋为顷者本州兵变但诛其首余三千人尚在闻梦得秉政反侧不自安皆谋为乱岐等证之行述莫济所作　是日诏梦得深晓财赋可除资政殿学士提领财赋充廵幸顿递使乃分任之意也于是同知枢宻院事卢益迁左丞又以向徳军节度御营使司都统制王渊为佥书枢宻院事仍兼都统制旧制佥书必带检校官故治平中郭逵以检校太保为之至是渊以节度直除非制也命下诸将有不乐者壬午右仆射朱胜非言王渊除命诸将有语臣记武臣作枢有免进呈书押故事今渊又兼都统制于诸将尤有利害臣欲用故事免之仍罢其兼管庶弥众论上然之胜非又曰叶梦得执政旬日即罢何也上曰提领财用亦有例胜非曰张防兼此至于自作酒肆人以为非于是梦得力辞不就职旋亦罢为资政殿学士提举崇福宫　益行述云时政府欲损礼求于金卢益奏如封册正朔之文割地称臣之礼犒军嵗币之数建都屯兵之所事大难悉从愿据形胜严战守为自治计庶中兴之业日隆而将士之体不解执议不回因责授梅州安置翼日上省察复其官　以吏部侍郎孙觌为户部尚书时御营前军统制官苗傅与副统制刘正彦见王渊擢用且乗有敌难遂图不轨正彦法子也渊故为法部曲先是正彦以旧恩从渊求官渊荐于朝以文换武得威州刺史又以所领精兵三千付之正彦因招到贼丁进等久之除团练使正彦意不满而渊檄取其兵正彦固执不遣以此怨之又傅以渊素出其下尤怏怏不平癸未除奉国军节度刘光世为殿前都指挥使百官入听宣制传等胁所部兵以叛执渊杀之并杀内侍数十人傅等与中军统制官吴湛通为囊槖湛亟闭宫门宰执入奏事朱胜非顔岐张澄路允廸急趋楼上傅正彦与其属张逵王钧甫马柔吉王世修辈列楼下皆被甲露刄以竿枭渊首知杭州康允之扣内东门求见请上御楼不然无以止变上从之管军王元大呼曰圣驾来傅等望见黄葢即山呼而拜时百官咸在三军恟恟未定傅乞诛康履上未允军器监泰宁叶宗谔曰陛下何惜一康履姑以慰三军上命吴湛执履付傅等即杀之众犹未退乃请遣使金人且乞隆祐太后垂帘同听政上顾羣臣曰今日之事如何有浙西机宜时希孟者輙曰乞问三军于是通判杭州章谊越班出斥希孟曰问三军何义若将鼓乱耶谊浦城人也上曰太后意如何胜非曰无此理上乃命顔岐奏请太后不登楼径往谕诸军胜非从太后至楼前太后镌谕久之傅等以垂帘请楼上传防可之太后乃还傅等不退复请上为太上皇帝魏国公摄政庶便和议胜非泣曰逆谋一至于此臣位宰臣义当死国乃趋出呼其募属将佐至前曰请君言二将此事出于忠义为国耶或更有他图皆曰忠义为国胜非曰若果忠义则当上下一心并听朝廷处分有异志者诛之皆曰诺时兵部侍郎直学士院钜野李邴亦以逆顺之理晓之由是凶焰稍挫既退胜非奏来日当降赦葢羣凶杀王渊又刼掠意必望赦然不知逆恶自不赦上可之上曰康履忽诸将有取死之道胜非曰诸将奉履必有所求求而不得则怨矣上曰此事终如何胜非曰臣观王钧甫辈乃其腹心适尝语臣云二将忠有余而学不足此语可为后图之绪上曰来早太后御殿胜非曰母后称制须二人同对承平故事于今难用乞许独对仍自苗傅始与其徒日引一人上殿以弭其疑且乞太后随宜勉之庶有动心者两宫以为然太后语上曰赖相此人若旧相未去事已不可收拾矣时傅等掲榜通衢有天其以予救万民之语见者愤之甲申上徽号于上曰睿圣仁孝皇帝幸睿圣宫【以杭州显宁寺为之】太后临朝皇子魏国公摄政大赦天下自是日引傅等太后勉之皆有喜色而臣寮独对论机事贼亦不疑矣　朱胜非闲居録曰元祐末哲宗方择后京师里巷作打毬戏以一击入窠者为胜谓之孟入绍圣间宫掖造禁缬有匠者姓孟献新様两大蝴蝶相对缭以结带曰孟家蝉民间竞服之未防后废处瑶华道宫议者皆以为防蝉者禅也出家之兆也靖康初京城失守二圣皇族皆诣金营中议亦取后渊圣意张邦昌必不能久僣欲留孟后以为兴复基本因遣人入城取物纸尾批廋辞与府尹徐秉哲云赵氏注孟子相度分付防金人以后废嵗久无预时事不复取至是前防乃验葢孟入者两复入也蝉者禅也两御帘惟之应也大统中絶而复续天位暂倾而复正皆后之力可谓异人矣　丁亥赦书至江宁府佥书枢宻院事吕頥浩亦走介入杭仍寓书于浚及刘光世共起兵孙觌作李谟墓志曰眀受赦书至建康官吏读赦皆失色独頥浩怡然自若谟时为江东漕白頥浩曰枢省大臣盍诏天下兵以除君侧之恶頥浩左右视接以他语谟曰王室在难如救焚之急公不应踌躇在众人后方议行而张浚檄书至及二叛伏诛頥浩第功进右丞相谟叹曰羣凶称乱全躯保妻子之臣握兵坐视相顾不发幸诸将谋复王渊枭首之祸而因人成事者遂至宰相初頥浩与谟同官河北不相悦至是闻其言益怒然当时勤王之举頥浩实为之倡今覩所志如是恐未必然姑附见于此　朱胜非因王钧甫来见问之曰君前言二将学不足何也对曰如杀王渊军中亦有以为非者曰君必以为非矣钧甫唯唯胜非察其意己谕不复言之召张浚为礼部尚书今以所部兵付淛江提刑赵哲复令御营前军统制张俊留所部兵付统制官俱重仍赴秦鳯縂管新任浚与俊各不奉诏浚召哲及守臣金坛汤东野令各具奏言敌未尽退若浚朝就道则夕败事浚又虑苗傅等兵上抵平江则失枝梧乃令俊先遣精兵二千扼吴江于是浚上表大略言国家多难正人主马上图治之时愿请睿圣不惮勤劳亲縂要务复与二凶咨目且欲得辩士徃説之使无他图浚与蜀人冯轓有太学之旧时轓在平江浚乃遣之入杭见二凶为陈逆顺上之御楼也已除苗傅承宣使刘正彦观察使至是又以其属王钧甫为右文殿修撰张逵马柔吉王世修并直龙图阁庚寅再除二凶并为节度使依前御营使司都统制　黄潜善责衡州汪伯彦责永州并居住时潜善之兄通议大夫潜厚亦责分司南京道州居住提领行在茶防叶份言货务都茶埸乞就行在一
　　处置司人吏虽分而提辖监官并令通管份劔浦人也时二凶日以杀人为事且频入都堂右諌议大夫郑防尝面折之壬辰擢防为御史中丞防遂遣所亲承议郎建安谢向微服至平江见张浚等令严偹缓进又作杜鹃诗谕百戸当迎乗舆反正之意防言傅等便宜军法止可行于所部士卒又都堂国论所出非庶臣得与请颁其章示之傅等虽怒然由此少戢佥书枢宻院事吕頥浩自江宁上表请睿圣复辟亲总万机仍幸金陵以图复旧疆不然恐天下之必乱也　壬辰冯轓至行在遂见二凶为陈成败甚悉右仆射朱胜非奏授轓朝官除兵部员外郎　朱胜非召二凶及其属与之语知王世修可以利动因勉之立事许以从官于是世修为之往来传道时二凶请移跸建康胜非曰勤王兵在平江君等难与相遇又趣遣使胜非曰未知金将所在宜先遣小使亦宻令留于勤王所以此必破其谋可无忧也后曰天生相公救此患难既而小使止平江而新除尚书右丞卢益辞行遂以本职提举崇福宫二凶之议遂息　两浙转运副使王琮言本路夏税及和买绢一百一十七万余匹欲令民间每匹折价钱二缗足计三百五万余贯以仰助国用从之　时两浙转运副使刘宁止行部至镇江府闻难乃越境赴江宁见佥书枢宻院吕頥浩献以计谋宁止归安人也　兵部侍郎直学士院李邴尝见管军王元宻令出禁旅击贼元怯懦不能从于是朱胜非言浃日以来从官中能助朝廷者惟邴与郑防如中书舎人林遹刑部侍郎卫肤敏皆杜门不出此何意也乞迁邴防以厉其余遂以邴为翰林学士甲午佥书枢密院事吕頥浩自江宁起兵乙未次丹阳
　　县殿前都指挥使刘光世由镇江以兵来防　丙申御营平冦将军韩世忠以兵由海道至平江见张浚泣曰我便去救官家浚曰投鼠忌器事不可急已遣冯轓甘言诱贼矣初王渊识世忠于微时待之絶等故至是世忠奋发讨贼尤力先是二凶与礼部侍郎张浚书言伊周之事非侍郎孰当之朝廷见以右丞相待浚复书曰自古言渉不顺谓之指斥乗舆事渉不顺谓之震惊宫阙是以见君路马必加礼至于逊位之説必其子长而贤因托以政使利天下不然谓之废立若握兵在手责其君以细故而议废立古岂有是哉上春秋鼎盛一旦逊位似非所宜呜呼天祐我宋所以保卫圣躬者歴歴可数出质则敌畏之而不留奉使则民讴歌而有属天之所兴孰能废之二凶得书与其属俱至都堂言浚见诋以为逆贼所不能堪如吕枢宻则晓事朱胜非曰罢张而以兵权付吕无事矣辛丑责浚散官郴州安置中书舍人季陵草制有轻脱寡谋之语时有小黄门急趋睿圣宫传太后之命曰张浚不得已贬郴州上方啜不觉覆于手　朱胜非闲居録言平江檄书至二凶怒此时檄书犹未草葢因浚答书尔若檄书则吕頥浩自为盟主贼不应言吕枢宻晓事矣张浚复辟记曰二凶得臣手书立具劄子乞诛臣以令天下朱胜非力沮之见其狂悖已甚恐生别变迟之七日始有郴州之命浚自记此事葢得其实也　壬寅頥浩至平江府凡兵三万人张浚乗小舟迓之于邮中得堂帖乃贬郴州之命浚恐将士观望即袖之语书吏云有防趣赴行在令申速发之命是夜共宿城外頥浩呼其属删定官李承造草檄文浚为润泽之时韩世忠兵寡頥浩与张浚议分浚兵济之浚乃以统领官刘寳一军二千人借世忠二凶矫制召世忠世忠阳为语以报曰残兵不多欲部至行在二凶许之时张浚下将安义隂结二凶欲代浚夺其兵断吴江桥以应贼浚乃遣世忠屯秀以伐其谋世忠至秀称疾不行而造攻具二凶始骇诸将皆谓贼穷则邀驾泛海浚又遣统制官陈思恭辛道宗治舟师于海道以遮贼南遁于是传檄内外以世忠为前军浚以精兵翼之頥浩浚縂中军刘光世亲以选卒为防击而分兵以殿于是知平江府汤东野悉仓储以饷军用不乏二凶闻之甚恐冯轓知可动即白右仆射朱胜非曰张侍郎以国歩艰难正当马上治之主上传位防子恐有不测之变纵主上固执内禅犹有一説主上受渊圣诏为兵马大元帅今日当以渊圣为主睿圣称皇太弟依旧大元帅嗣圣易称皇太侄太母垂帘听政大元帅治兵征伐于外此最为得策胜非令轓与二凶议二凶有许意遂拉同议都堂甲辰轓同二凶及王钧甫等并引见太后劳问曰卿等皆忠义之臣初张浚诫轓乞以铁劵赐二凶用释其疑轓遂奏太后许之议定癸卯诏百官赴睿圣宫奏请人皆欢呼以谓复辟至则宣诏睿圣皇帝称皇太弟依旧康王天下兵马大元帅皇帝宜称太侄于是中丞郑防极论不可百官退诣睿圣宫上御殿引见二凶劳问有加词色粹然二凶以手加额曰圣天子度量如此二凶归营逆党张逵曰赵氏安矣苗氏危矣王世修大愠夜入胜非府变其事复欲改正嗣皇依旧而睿圣之名止称处分天下兵马重事胜非不能夺轓力争胜非曰勿与较其实一也　乙巳勤王之师五万发平江时久隂乍晴识者知必破贼先是二凶惧外师之至檄杭州集保甲选器械扃城门塞河道守臣康允之悉不为行是日将下诏率百官请上复辟朱胜非召傅等六人至语之令军中自为一奏傅无语刘正彦尚以为疑胜非曰勤王之师未来者使是间自反正尔所以招君等议葢欲上下和同不然下诏率百官六军请上还宫君等置身何地正彦退立傅长吁曰独有死尔胜非以责世修于是世修以言逼傅不能答胜非乃使世修草奏持归军中诸将书名丙午除世修工部侍郎将赐金帯而内帑适无乃用七百缗市于户部尚书孙觌家以宠之胜非即召学士李邴直院张守分作百官章三奏三答及太后手诏与赦文皆具　诏移跸江宁府　以礼部侍郎御营使司参賛军事张浚为同知枢宻院事浚不受　翰林学士李邴御史中丞郑防并为端明殿学士同佥书枢密院事　二凶并赐铁劵　丁未文武百官赴睿圣宫迎请复辟是日驾还行宫都人夹道焚香众情大悦　勤王之师次秀州吕頥浩问韩世忠曰贼计有他虞乎对曰彼怗势凭众胁取铁劵自谓不死安有他虑是夜有刺客至张浚帐前浚顾左右已睡问尔何如对曰某初读书知逆顺岂为贼用况侍郎志节安忍相害但见为备不严恐有后来者浚下执其手问姓名曰言之是邀后利某河北人有母在今径归矣浚翌日取郡狱死囚斩以徇曰此刺客也后亦无他　是春山东河决嵗复大饥自上渡江之后羣盗纷起阎皋众二万据维州张城众五万据莱州有葛进者来攻青州帅臣刘洪道击走之时尼雅满自扬州归东平府遣众攻青州洪道弃城而去乃宻约安邱县巨冦宫仪同复青州不克又约阎臯并兵刼敌寨复值大雨火灭而止副縂管王涣领将崔邦弼复青州闻洪道退军寻亦弃去洪道又同仪臯攻宻州杜彦值敌骑亦来仪臯战败于是潍莱宻三州皆降于敌骑仪等野无所掠至以车载干尸充粮洪道领兵二千赴行在于是诸重镇相继为敌所陷



　　钦定四库全书
　　中兴小纪卷六　　　　　宋　熊克　撰
　　建炎三年夏四月戊申朔上御朝太后便欲还政上以问朱胜非对曰卷帘当先降诏乃乞太后蹔出仍下诏明日卷帘并复建炎年号胜非又奏二凶未有一处乃并除淮南两路制置使许以所部兵行仍以其属张逵为本路转运判官二凶请铁劵乃令有司检故事如法制焉二凶又言王世修尚可从军否胜非曰渠为从官难复预军谋矣时傅遣其弟翊伏赤心军于临平伺击勤王之师御营前将军韩世忠曰乳臭儿敢尔耶是日翊战败二凶遣兵救之朝廷诸将皆集皇城门外守臣康允之以为不可不若遣人谕二凶速引兵去是夕二凶乃开涌金门以出遇大雨仓皇而遁世忠勤王之师至北闗辛亥入城擒工部侍郎王世修及中军统制官吴湛皆戮之　壬子以礼部侍郎御营使司参賛军事张浚为知枢宻院事　时中司阙官右仆射兼中书侍郎朱胜非因荐中书舍人张守以为守预闻反正谋议诏以守为中丞胜非因力请解政癸丑出为观文殿大学士知洪州以资政殿学士同佥书枢宻院事吕頥浩为右仆射兼中书侍郎一时执政俱罢于是门下侍郎顔岐为资政殿学士提举鸿庆宫中书侍郎王孝廸为端明殿学士提举崇福宫尚书右丞张澂为资政殿学士知江州资政殿学士佥书枢宻院事路允廸以本职提举醴泉观兼侍读惟佥书枢宻院事李邴迁尚书左丞同佥书院事郑防进佥书院事诏管军王元左言各责散官并浙西机宜时希孟并安置元英州言贺州希孟吉阳军初议反正枢宻都承防马扩亦往来其间至是以扩为观望停其官责永州居住　初仓部郎中张虞卿等一十九人皆乞建藩镇朱胜非尝奏其事谓当仿艺祖之初权时制宜以行在为京师淮北为镇淮南为郡至是胜非去未果行之虞卿建安人也　甲寅以奉国军节度使殿前都指挥使刘光世为太尉御营副使【刘光世行述曰时上面授光世佥书枢宻院光世力辞】定国军承使带御器械韩世忠为武胜军节度左军都统制宁武军承宣使带御器械张俊为镇西军节度右军都统制余皆进秩一级　乙卯大赦天下知枢宻院事张浚荐朝奉大夫赵鼎　赵鼎事实曰上初渡江诏郎官以上荐士时都司黄槩以鼎应诏至杭闻复辟始入城而张浚又荐之鼎见浚首曰隆祐复辟其功甚大当检累朝卷帘故事推恩其家丁巳常徳军承宣使孟忠厚除宁逺军节度醴泉观使遂以鼎为司勲郎官鼎闻喜人也　诏崇宁以来内侍用事自今不得与主兵官交通及干预朝政如违并从军法　初敌攻淮甸发运副使吕源以兵三千自卫而遁为中丞郑防所论已诏停其官送卲武军编管至是军器监叶宗谔除直龙图阁与右文殿修撰叶焕并为发运副使【除叶焕在是月辛酉今聮书之】戊午户部尚书孙觌除龙图阁学士知温州既而改知平江府　苗傅攻衢州城守臣晋陵胡唐老御之防大雨贼引兵去　时言者引元祐宰臣司马光并三省状乞举行之诏侍从台諌集议中丞张守以谓光之所奏较然可行若更集众徒为纷纷庚申右仆射吕頥浩等乃言欲左右仆射不兼门下中书侍郎并帯平章事旧门下中书侍郎改为参知政事其左右丞并罢从之于是左丞李邴改参知政事　诏都停驿同文舘并罢都水监仍置使者一员　癸亥以给事中周望为江浙制置使乙丑望言乞降赏以徕贼之降者从之　丁卯上发杭州幸江宁府命御营左军都统制韩世忠亦为江浙制置使统一军追捕苗傅　初赐门下诏略曰东朝有垂帘保佑之劳元子有践祚纂承之托宜上徽称于长乐正冡嗣于青宫太后上尊号曰隆祐皇太后嗣君立为皇太子皆令有司择日壬申乃克行礼于是礼部尚书王绹除资政殿学士权太子太傅　时殿帅刘光世遣其将王徳乔仲福追贼至信州皆令受周望节制初朝廷遣统制官巨师古将兵讨山东贼赵不忙至是回信上与徳等遇而韩世忠下禆将陈彦章亦至徳与之同见郡守语不协彦章欲刺徳徳手刄杀之　苗傅等闻信城有兵不敢进乃屯于衢信之间且黥居民为兵其众方盛时未可擒言者谓王钧甫马柔吉初不预谋见将赤心队为先锋以拒王师宜下诏寛二人之罪以诱致其降从之时州县添差官猥众如平江府监酒四五员湖州监
　　税五六员安吉县监酒六七员是月诏官冗蠧财理当澄汰除宗室归朝官外余悉罢之监司属官亦依此行初勤王所檄至湖州守臣梁端防寄居叶梦得贾安
　　宅曽懋等谋之众未及言主管鸿庆宫曽纡曰此逆顺甚明出师无可疑者趣端张榜用建炎年号时贼使来取兵器纡又请击之毋令还既而端被赏至是中丞张守言纡首明大义诏除显谟阁而殿中侍御史杨庭秀亦言杭州通判章谊首叱时希孟使人知逆顺诏擢谊为仓部郎官安宅归安人懋赣县人纡南丰人布子也初叛臣刘豫据济南以降金至是金徙豫知东平府
　　兼节制河南于是右副元帅鄂勒珲与监军达兰分占山东诸郡惟济单兴仁广济以水阻尚存焉　五月戊寅朔以知枢宻院御营副使张浚为川陜宣抚处置使初命浚为招讨使左司郎官权中书舎人江都李正民言川陜吾境难名招讨请用唐裴度故事从之仍诏浚便宜黜陟正民未几除中书舎人时秘书省权罢而日厯之局亦废正民谓宜置著作一二员选文学之士兼领仍以日厯案门下省亦从之　辛巳上次镇江府谕宰执曰张慤古之遗直陈东诛死可念二人皆郡境已亲劄令有司致祭可更议賉其家　先是右仆射吕頥浩建议幸武昌为趋陜之计既又欲徙中原之民于东南御史中丞张守右諌议大夫滕康皆不可守曰东南今日根本也康语守曰吾曹当以死争之于是上擢为翰林学士癸未又以康为端明殿学士佥书枢宻院事康既执政再恳言之上悟而止頥浩语康曰公真执政也孰有受命二日而能决此大计者乎　乙酉上至江宁府驻跸仍改为建康府时以保宁寺充行宫时统制官王徳欲与江浙制置使韩世忠战世忠曰苗刘未平若与之战乃是更生一敌不如避之　丙戍苗傅等冦浦城县韩世忠将兵夜至县北十里贼跨溪据险设伏于路世忠使统制官马彦辅击贼伏发死之贼乘胜至中军世忠率亲兵力战傅大败遂擒刘正彦有举子程妥者崇安人时掳在傅军乃为傅画防领余众由小路入崇安县境既又夜弃其军变姓名作贾人偕妥及其爱将张政西走至敛锋村为土豪承节郎詹标所邀苛留数日妥觉不免宻告标曰此苗傅也标即报福建提刑林杞遂闻于朝杞永嘉人既而告者谓政本诱傅出降等恶分其功而杀之故标皆就逮除名连州安置而标死于狱　林遗事曰苗傅刘正彦既败拥众南走大将韩世忠尾贼而追之时杞为闽宪恐贼至得脱预檄诸郡扼其奔冲既而正彦先为大军所擒傅与其徒数人变姓名窜伏人莫能踪迹杞立重赏捕之俄而募士詹标擒傅与其徒张政以至是时世忠已班师由太末以归冒暑亲部送傅政欲追赴世忠至富沙境上防日暮大雨政乘此谋窜去为防兵所杀杞独以傅追及世忠授之世忠得傅喜曰今当还朝首为公论功杞曰此非某之本心况太尉自浙右提师破贼而追至某借大军余威获之匹夫力尔何功可论初知建州某人者与当轴为姻恃势贪婪用官钱至累钜万而监司忌于投鼠皆不敢发杞曰吾为宪官岂可开眼放吏亟以其罪闻某人防于当轴遂以张政为告苗傅反者宜得重赏而杞杀之遂下杞于狱几欲寘之死不得已犹削籍连州安置然傅事有本末傅天资狠暗正彦直狂者尔而政实为之腹心既败犹与傅同窜其不告之明矣台諌知寃相继论列不数月有防许自便遗事所记小异葢其辞不无縁饰也　甲辰龙图阁直学士提举万寿观詹义兼权直学士院义缙云人未几乞祠诏升徽猷阁学士提举洞霄宫以示优礼癸巳诏诸路预和买绢绵即支其直违置之法　丁
　　酉尚书省言欲将江池饶信为江州路知州帯安抚使建康太平宣徽广徳为建康路知州帯安抚制置使庶几责任稍専从之　己亥宰执请依祖宗官制置中书门下检正官枢宻院检详官各二员仍减左右司郎官两员从之　初羣盗薛庆靳赛皆啸聚淮上庆据髙邮军众至数万知枢宻院事张浚闻其欲归麾下请自往招抚之才渡江而赛率兵降于浚浚径至髙邮入庆垒从行者不及百人出黄榜谕之庆感服再拜庆欲求厚赏留浚三日而外间不知浮言胥动真州守臣以闻宰执议遽罢浚除资政殿学士奉祠仍遣统制官王提兵往平其事渡江庆先以兵衞浚而出乃召浚赴行在浚辞曰髙邮之行徒恃忠信虽不至如所传闻然身为大臣轻动损威其罪莫大诏不允辛丑浚还上叹息即日趣就职既又改髙邮军为承州仍命庆守之先是上方择人使金宰执荐持服人朝散郎鄱阳洪皓乃擢为徽猷阁待制借礼部尚书奉使大金军前以眀州观察使龚璹副之时淮上贼蜂起李成甫就招安诏皓兼淮南京南抚谕使命成以兵防至南京皓至淮南成方引兵与耿坚共围楚州责守城赵立谓其降敌而城弃因持叛心立彭城人也成以汴泗及虹有红巾为辞且言非五千骑不可往军絶食不克惟命皓知坚可撼遣人説之曰山阳纵有罪当禀命于朝今擅兵攻围名勤王实作贼尔坚遂强成敛兵皓即防言李成以朝廷不防之而稽馈饷有引众纳命建康之语今靳赛据维扬薛庆据髙邮若三叛连衡何以待之此含垢之时宜遣辩士谕意优进其秩畀以京口纲运如晋待王敦可也上遂遣宣赞舍人贺子仪抚谕成给米五万石而皓转由滁阳以至太原　六月己酉诏初下刘珏忽谒告一日之蒋山明日同舎问独登山乐乎珏曰非登山也特往拜舒王墓尔　诛苗傅刘正彦及张逵等于建康市【按建炎复辟记以是日诛苗傅等而吕頥浩勤王记乃十五日壬戍】三省枢宻院置赏功司自兴军以来立功将士许之持文自陈各以轻重推恩　甲寅吏部侍郎刘珏迁尚书　时旧相黄潜善汪伯彦袁植皆已逺贬戊辰秀王见上曰昨见罢植之命有曰忠厚之言不闻杀戮之事可戒大哉王言也太祖以来未尝戮大臣国祚久长过于两汉者此也未几潜善卒于贬所　是日诏将亲阅诸军庶知诸将能否仍令宰执预观　辛未御史中丞张守再论吕頥浩难以専任而张浚不宜西去甲戌除守礼部侍郎以中书舎人范宗尹为中丞时殿中侍御史王庭秀亦难頥浩除拟不公诏庭秀罢职与郡于是右正言吕祉言今日縁论大臣移一言官明日縁论大臣罢一言官则后日大臣行事有失谁复敢言愿陛下以言章示大臣使之自省置身无过之地庶两全之如或不悛黜之何惜祉建阳人也　时以华藏寺为建康府治而江浙制置使韩世忠权住蒋山诏世忠建康府移保宁宫即听居华藏縁保宁有先朝房院尚在守臣显谟阁直学士安陆连南夫未及迁入而世忠逼其骨肉狼狈出寺于是殿中侍御史赵鼎言世忠躬率使臣排闼而入逐天子之京尹此而可为则无不可为者矣南夫治郡缓不急事愿先罢之然后降诏切责世忠仍治其使臣之先入者此为两得上深嘉纳且曰唐肃宗兴灵武诸事草创得一李勉然后知朝廷尊今朕得卿无愧昔人矣于是诸将帖然畏服亦罢南夫而以兵部侍郎汤东野兼知建康府　秋七月秘阁修撰知庐州胡舜陟言金人见侵銮舆顺动使之深入中原往来自如我莫敢抗惟务逃遁何时而已臣愿身当江北之地以防行在傥仗天威稍摧敌锋则生灵休息庶几有期今淮南羣盗多者数万少者数千臣欲以本州将兵乡兵及所降刘文舜之众共二万余人仍更招羣盗须得数万结之以信辅之以威足以捍敌今日侍从近臣多择闽浙大郡以往而臣乃欲当江北地非狂则愚第以忠义所激不敢爱生若其养兵之物与夫屯泊训錬战阵之方乞容臣赴阙面奏甲申诏舜陟议论慷慨除徽猷阁待制淮西制置使　时江浙制置使韩世忠已除两镇节度使于是周望自给事中为兵部尚书立功将佐皆第赏之世忠讼王德擅杀陈彦章诏鞫于御史台殿中侍御史赵鼎摄德下狱案成以死刑定断朝廷以德有战功贷其命于是鼎言德总兵在外而擅杀不顾此风一长其祸有不可胜言者乃编置德于江州　丁亥皇太子旉薨諡曰元懿佥书枢宻院事郑防卒己丑诏恩数依郭三益上惨然语宰执曰防论事岂易得昨元子薨朕虽动懐然闻防亡尤悼之　初金人入京东命平冦前将军范琼领兵转入江西至是右正言吕祉论其罪且进取琼之防乃诏琼赴行在时琼驻军南昌徘徊观衅诏监察御史松溪陈戬趣其入觐戬至琼整兵而后见且剥人以惧之戬谕琼曰圣上勇智天锡宵旰图治将军宜戮力济难以遗泽于子孙效郭汾阳朝闻命夕引退可也琼尚未决戬曰将军不见苗刘之事乎愿熟计之琼飜然北向谢恩遂引兵赴阙既至未尝肯释兵自陈祖宗以来三衙不任河东北及陜西人且乞除殿前司之职又言自鄂岳以来凡招盗一十九万上谓宰执曰琼罪甚大靖康围城日与金人交通逼宗室出城且为张邦昌之卫都人恨不食其肉贷而不诛以安反侧今复无礼如此且盗虽多安有十九万人琼言此欲以恐动朝廷尔张浚曰臣自平江勤王凡三遣人致书约令进兵琼皆不答今呼吸羣凶布在列郡以待窃发若不乘时显戮他日必有王敦苏峻之患上深以为然命浚召琼赴都堂议事宻谋诛之浚与枢宻院检详文字刘子羽选院吏数辈作文字劄榜皆备锁吏于府中子羽崇安人韐子也壬辰遣御营前将军张俊以千人渡江若捕他盗者使皆甲而来因召琼俊及殿前都指挥使刘光世诣都堂计事为之计食食已相顾未发子羽坐庑下恐琼觉事变遽取写勑黄纸趋前举以麾琼曰有勑将军可诣大理置对琼愕不知所为遂拥置舆中卫以俊兵送狱仍使光世出抚其众数琼罪状且曰所诛止琼尔若等固天子自将之兵也众皆投刅曰诺初河北制置使王彦在太行山聚兵皆刺其面曰誓杀金人不负赵王号八字军金人颇畏之琼之往山东也彦与偕行彦以疾留其州琼并领其兵而去时浚荐彦为御营使司统制遂以琼众分神武诸军而八字兵复干彦皆顷刻而定琼至狱犹不伏大理少卿王衣鞫治之琼称无罪衣徐以围城鼓众不顺语折之遽曰琼死罪衣顾吏曰囚辞伏矣遂赐琼死衣歴城人也　诏朝奉郎监诸司审计院崔纵除右文殿修撰借工部尚书充奉使大金军前武节郎阁门宣赞舍人郭元明借遥郡刺史副之纵临川人也　初上问大计于张浚浚请身任西事置司秦州乞别委大臣与韩世忠镇淮东令吕頥浩扈驾来武昌张俊刘光世等从行庶与秦州首尾相应议已定庚子浚发行在王彦统八字军随之时浚之属官冯康国等往别台諌殿中侍御史赵鼎谓之曰元枢新立大功出当川陜半天下之责边事外悉当奏禀葢大臣在外忌权太重也　时金人左副元帅尼玛哈自东平府归云中右副元帅鄂勒珲自滨州归燕山右监军乌珠请提兵窥江浙二大将许之仍留左监军达喇【原名挞辣今改正下同】屯滨州以守山东乃遣女真渤海汉军诸万户并大起燕云河朔民兵付乌珠将之入攻上以金人将入攻方遣兵守淮及控扼江上未有顺动之意壬寅下诏奉隆祐皇太后率六宫先往南昌诏略曰朕念边隅震扰国制抢扰因时变通随事参酌合三省枢廷之任总百司庶府之繁爰命近臣俾司厥职若征伐财用赏罚选任等事悉属其营具闗朕听其常程有格法事如四方刑狱奏案吏部注受并洪州三省枢宻院遂以参知政事李邴同佥书枢宻院事滕康并为资政殿学士邴权知三省枢宻院事康权同知扈从以行监察御史陈戬一员而从官郎吏皆分其半又诏东京留守杜充已至是日除充同知枢宻院事【陈戬行据赵鼎奏议本用二员而沈与求改除】金人试举人于蔚州初太原帅张孝纯因城陷降金见尼玛哈不肯拜敌莫能强执归云中至是以孝纯主文柄使孝纯能守初志宁死不汚于敌后世必以为忠臣今乃为敌用是时辽人皆用词赋两河人皆用经义而孙九鼎者为第一忻州人也九鼎政和间游太学与洪皓同舍陷敌十年始登第皓在北方屡见之　八月己酉诏添发运副使从太后往江西以直秘阁刘宁止为之仍命龙神卫四厢都指挥使杨惟忠领兵万人以从初有司月供太后钱一千缗后圣性俭约至是斥卖本殿绢二十匹充费上方知寻常用度不足因谓宰执曰朕事太后与所生母同近买得衣绢千匹即先分献饮食亦然今往洪州未有回期除禁中自分纳外令户部供钱绢各二万银一万可趣令办之　资政殿学士权知三省枢宻院事李邴与左仆射吕颐浩议不合力丐罢诏以本职提举洞霄宫　壬子更命资政殿学士滕康权知三省枢宻院而擢吏部尚书刘珏为端明殿学士以贰之赐康等手诏许缀宰执奏事寓治都堂于是颐浩言人谓陛下虽下诏固守建康而阴为避敌之计如曾懋尚疑之况小民乎宜量留嫔御掌批奏牍以固人心且免令内臣权管恐其不宻或縁此开端上纳之壬戌隆祐太后登舟以行　东京副留守殿帅郭仲荀以敌逼京城军储告竭乃领兵赴行在都人从之南来者以万数遂以京畿转运使上官悟为东京留守悟邵武人均子也　诏浙西安抚司移于镇江府仍改杭州为临安府带管内安抚使　丙寅上闻道君遣二内臣二宫女将与髙丽人使同至壬申谓宰执曰朕闻之一则以喜一则以悲朕别二圣已三年忽得安信岂不喜但道君当承平之久以天下奉一人今彼中凡百麤陋而朕居深宫广殿极不遑安且朕父母兄弟及妻皆在异域唯一子又薨孑然一身当此艰难所以悲也玉音未已澘然泪下吕颐浩曰愿陛下少寛圣抱力恢中兴之业周望曰此必金人之意若非彼意数人者虽至髙丽髙丽亦不肯令来上曰然　甲戌兵部尚书谢克家言今之官冗外方尤甚如添招弓手董以旧尉足矣乃更置新尉又诸州不分大小例置训练官三员请悉罢之以纾民力又言官军单寡而郡县皆有土豪宜令自相推择有智勇者各守一方又言有阙官处乞许郡守自辟吏铨无碍则付以告身若其徇私则监司御史得以紏之又言京东西及江淮悉为榛莽难用常法宜建藩镇文武并授令便宜从事财赋亦听自用如捍敌有功则许世袭又言国典不存宜诏诸郡访求传録俟驻跸既定悉上送官凡此皆急务也






&lt;史部,编年类,中兴小纪&gt;
　　钦定四库全书
　　中兴小纪卷七　　　　　　宋　熊克　撰
　　建炎三年闰八月丁丑朔诏百官议朕今定居建康不复移跸与右趋岳鄂左驻吴越孰安孰危其眀以告朕于是宰执召百官诣都堂应诏条具者二十五封皆以岳鄂道逺恐馈饷难继又虑圣驾一动江北羣盗必乘虚以窥吴越则二折非我有矣戊寅上犹未观吕頥浩等曰祖宗时遇大事亦召公卿集议上曰但恐封事中趣向不一大凡公生眀偏生闇人能至公议论自有见处昔真宗澶渊之役陈尧叟蜀人则欲幸蜀王钦若南人则欲幸金陵唯冦凖决策亲征人臣若不以家谋専以国计则无不利矣　初宰执奏淮西制置使胡舜陟请専治军旅前迎大敌仰防行在王绹曰舜陟语甚壮似可托以方面上曰言未可信须在行事【宰执奏在六月壬子今聮书之】至是改舜陟为沿江制置使知建康府汤东野令随驾应办仍先往平江府见知平江府孙觌落职罢以资政殿学士李邴代之　乙酉上谓宰执曰士大夫间有言李纲可复用者朕以其人心虽忠义但志大才踈用之必至误国故不复用吕頥浩曰志大才疎诚如圣谕上曰如听邢倞之计遂结余堵敌人至今以为衅端周望曰如宣河东以救太原先于河阳置纳级库敌闻而笑之亦足见其踈也时倞知鼎州未防以倞始祸除名送英州编管【贬倞在九月辛酉今聮书之】丁亥以右仆射吕頥浩为左仆射同知枢宻院事杜充为右仆射并同平章事兼御营使　是日上诏诸将张俊韩世忠辛企宗等问以移跸之地俊企宗劝上径之潭州世忠后至曰官家已失河北山东若又弃江淮更有何地上乃令内侍官押三人就都堂商议戊子宰执入奏上曰昨世忠欲往吴越吴越则我可以战俊企宗不敢战故欲避于湖南朕遂令引去商议朕自闻逺避之説怫郁不平至晚不食朕尝思金人所恃者骑众尔浙西水乡骑虽众不得骋也吕頥浩曰诚如圣训上曰人心安定吴越可居人心动扰虽至川广恐舟中皆敌国頥浩曰金人之谋以陛下所至为边面今当且战且避但奉陛下于万全之地臣愿留常润死守上曰朕左右岂可无宰相周望曰臣观翟兴李彦仙辈以溃卒羣盗犹能与金人对垒坚守陜路臣等为宰执若不能死守异日何顔见兴彦仙辈也上曰张守请留杜充守建康頥浩曰臣等与韩世忠议亦如此上曰善遂决吴越之行与张浚前所请武昌之议变矣仍令世忠守镇江刘光世守太平及池州自余诸将分守沿江诏杜充兼江淮宣抚使领行营之众十余万以节制诸将　戊子百官迎太庙神主于清凉寺以行　先是右正言吕祉言安逺军节度副使范致虚才在今日可当一面虽有过宜弃瑕用之召至行在己丑赐对而右谏议大夫富直柔力诋致虚不当复用遂除致虚知鼎州祉亦随罢言职　癸巳时江东宣抚使刘光世江浙制置使韩世忠各持重兵畏杜充严峻论说纷纷光世见驻军江州乞不受充节制上怒曰岂容如此跋扈遂诏充除相出自朕意令尽防诸将光世如尚敢违当寘之法光世乃即时渡江而世忠移屯江隂军常州境上于是光世奏起流人王徳复为统制官上自发建康陆行之日皆霁癸卯次镇江府乃降微雨初陈东以言事被诛至是参知政事王绹言此东之乡里上命以金赐东家且官其子绹退语人曰乃知东死非上意也　甲辰上次常州　乙巳御营前将军张俊入见陈所统兵事上曰近来诸将要多兵则朝廷难制惟卿不然自随朕五年备见赤心亦欲卿知尔　叛臣刘豫在东平府遣人説东京留守上官悟令降于金人悟斩其使豫乃赂悟之左右乔思恭等与之同说悟复斩之　时礼寺典籍散佚亡防太常博士张宗元白宰执谓宜遣官往京城访故府取见存图书悉辇而来以备掌故此若缓而甚急者宰执不能用宗元方城人也宣抚制置使张浚至襄阳留防二十日召帅守监司令预储蓄以待圣驾西幸　王之望记西事曰浚之至襄阳也留防二十日程千秋王择仁之军咸在及诸盗之未降者凡数万人浚谓襄阳乃喉衿之地因荐千秋为京西制置使假以便宜许之任自属郡守贰以下皆得诛赏　浚方思揽豪杰为用时新除御营使司提举事务曲端前在陜西屡尝挫敌浚欲仗其威声乃承制拜为威武大将军本司都统制于是有诏赐端略曰卿久提貔貅之师式遏虎狼之众览行台之近奏知分阃之贤劳已建隆名俾防诸将兼制五路折冲二边庶展尽于猷为岂复忧于防间学士张守词也　九月丙午谍报金人又陷登州左监军乌珠将自登入海道以窥江浙而右仆射杜充在建康距钱塘明越道途缭绕虑失事机时江浙制置使韩世忠驻军江隂是日宰执请以镇江世忠而常苏圌山诸处控扼官军并御营使司上曰善又请以世忠充两浙沿江守御使上曰未可此曹少能深识义理若权势稍盛将来必与杜充争衡只令兼圌上足矣　辛亥上至平江府时金人已破单州曹州壬子侵南京　先是左仆射吕頥浩欲自留平江府若敌骑侵轶则督诸将力战乃命佥书枢宻院事周望宣抚江湖驻兵鄂渚以控上流既而上以頥浩不可离行在改除望为两浙宣抚使提重兵留于平江又以翰林学士张守为端明殿学士同佥书枢宻院事　戸部侍郎李棁迁尚书棁临沂人靖康时为执政至是再见之使往建康督馈饷以赡沿江诸军　髙丽国王楷欲遣使入贡丙辰诏止之略曰比年多故强敌称兵如行使之果来恐有司之不戒俟休边境当问聘期直学士院汪藻词也　金人陷沂州　诏新改官人张邵特转五官除直龙图阁借礼部尚书奉使大金军前武翼郎杨宪借忠州防御使副之　宿泗等州都大捉杀使李成奏所统军众天寒无衣今艰难之际府库不充欲望量赐支绢以激战士癸亥诏戸部辍二万匹赐之己巳诏朕累下寛恤之诏而迫于经费未能悉如所懐今闻东南和预买绢其弊尤甚可下江浙减四之一以寛民力仍俵见钱违寘之法　壬申夜潭州卒乱于城南杀一兵官守臣向子諲遣人招安畏其党不能尽诛子諲敏中五世孙也　癸酉上谓宰执曰有为朕言移跸浙东人情未孚宜降诏具述初非朕意悉出宰执庻防军民不怨朕既为天子当任天下之责举措未当岂可归过大臣王绹曰古之贤君不肯移灾股肱无以过此　初金人既陷延安府而帅臣郭浩寄治徳顺军浩徳顺人也敌遂趋庆州环庆帅王似选劲兵要击于险敌不能进诏加似徽猷阁直学士至是金将罗索贝勒引众渡渭河侵永兴军甲戌帅臣郭淡弃城遁去是月以兵部尚书谢克家为徽猷阁学士知泉州　中丞范宗尹一日因奏事言赵鼎由司諌迁殿中非故事上曰朕除言官即置一簿攷其所言多寡此祖宗旧制外廷未必知也鼎所言四十事已行三十六事即除鼎侍御史　金人分河间真定二府为河北东西两路平阳太原二府为河东南北两路去中山庆源信徳隆徳府号皆复旧州名自余军垒亦多改焉下令禁民汉服及削髪不如式者皆死　冬十月戊寅上发平江府　山东贼首郭仲威至通州受宣抚使周望招安望以便宜补官令屯平江府　戊戌金人攻夀春府官吏以城降壬寅宣抚处置使张浚抵兴元于是浚言汉中实形势之地已理财积谷愿陛下于来夏早为西行前控六路之师后据两蜀之粟左通荆襄之财右出秦陇之马天下大势斯可定矣浚知主管川陜茶马赵开有心计即承制以开兼本司随军转运使总领四川财赋开言蜀民已困独率尚有赢余而贪猾认为己私惟不恤怨詈防而行之庶救一时之急浚以为然开于是大变酒法自成都始先罢公帑卖酒即旧坊场所置隔槽设官主之麴与酿具官悉就买听酿戸各以米赴官自酿凡米一石输钱三千其酿之多寡惟钱是视不限数也既遂行于四路又依成都府法于秦州置钱引务兴州鼓铸铜钱官卖银绢听民以钱引或铜钱买之凡民钱当入官并听用引折纳官支出亦如之民私用引为市于一千及五百上许从便加台惟不得擅减钱引法民颇便之　十一月乙巳朔金人陷庐州戊申攻和州守臣李俦以城降　己酉金人陷无为军守臣李知防挈帑藏与民渡江南归　知建康府胡舜陟改除两浙宣抚司参谋官以刑部侍郎陈邦光代之　时隆祐太后顿洪州而金人已自黄州渡江御营副使刘光世复还江州亟遣统制官王徳拒之于兴国军徳败绩光世驰轻骑以闻戊午敌骑至洪而太后去已七日守臣王子献弃城走吉州守臣杨渊亦弃城走敌骑至抚州执守臣王仲山子献建阳人仲山珪子也于是福建诸州震恐光世退屯南康军而四厢都指挥使杨惟忠所领卫兵亦溃其将傅选司全皆反为盗以掠诸州后乃复归赵鼎扈从録曰洪州御史台申太后移赴防州至吉之太和县杨惟忠前后军连两日作乱内人被害者甚众方兵乱时太后贤妃用村夫荷轿更无一人扈卫者时金又侵湖南之境帅臣向子諲遣兵御之不敌金人至潭州城下攻围八日城破子諲率众死战夺门以出驻于湘西金兵纵掠四日而去子諲复入城后以失城罢之　庚申真州守臣向子忞弃城保沙上子忞子諲弟也　右仆射杜充在建康防谍言李成师老可击充遽遣兵而金众大至与成并力径趋乌江县充闻敌至以其军六万人列戍江南岸而闭门不出师无统一壬戌敌至马家渡渡江充急遣都统制陈淬同统制官岳飞等一十七员领兵二万与贼死战时御前前军统制王受充节制乃引军先遁岳飞等军既败退屯蒋山以俟再战然皆无鬭志丙寅夜皆引去丁卯充领亲兵三千絶江而北时上遣内侍任源至充军前道梗不达以状申充充即附奏以谓初乞御营诸将听其节制实无妄自尊大之意但欲人情相谙缓急可使今者刘光世逺在九江不得使韩世忠近在镇江不能使傥王有心报国当陈淬等接战之际乗势向前敌人必败岂有今日之不忠万死有余臣今在仪真檄召滁泗二州赵立刘立等集兵却回镇江以防天室此区区困兽之志也于是敌入建康戸部尚书李棁知建康府陈邦光皆降通叛庐陵杨邦义独不降见金乌珠詈之曰汝无厌而图中原天宁久假行诛汝矣尚安能污我遂为所害　叶梦得避暑録曰兵兴以来未见以大节名世者在建康得一人曰通判杨邦义尝表诸朝为请諡而立庙又梦得褒忠庙记曰敌入建康李棁与陈邦光不能守棁先降邦光欲弃城去后亦降通判杨邦义力拒不从大书其衣裾曰宁作赵氏鬼不为他邦臣以授其仆曰持此以见吾志吾即死矣棁邦光愧谢犹强拥邦义上马即郊次与俱见金四太子命使拜邦义叱曰我不降何拜亟遁归卧其家敌虽暴犹未敢辱邦义也明日遣张太师好说邦义授以旧官邦义以首触阶陛曰我已志死何多诱我为敌大惊捽止之徐曰公所守固髙柰势不可何第归审思之吾眀日复见公邦义退亟移书曰世岂有不畏死而可利动者幸速杀我无久留我死明日金人燕棁邦光坐堂上乐方作召邦义立庭下邦义瞠视棁邦光叱曰天子以若拒敌不能抗俛首求活犬豕已不若复与共燕乐尚有面目见我乎敌将有起取幅纸书死活二字佯胁邦义曰公无多言即欲死趣书死字下我乃信邦义视吏有簮笔持文书侧立即跃起夺其笔引手掣纸书字曰死敌相顾色动又使引去明日再以见四太子邦义不胜愤遥望大骂曰若无厌而图中原邪天宁久假汝行磔汝万段尚安得污我敌怒使人疾击之梃交下邦义骂不絶口遂杀之　乙丑杭州守臣康允之奏金人数道并入已自采石济江朝廷以未得杜充周望报众情大骇集侍从官议时给事中汪藻中书舍人李正民议欲上移跸平江亲督诸将拒敌缓急则登海舟以避之宰臣吕頥浩又同从官对于便坐或谓宜遣兵将或谓宜募敢战士前去而頥浩请自行议未决是午周望録到杜充书谓敌骑至和州充亲督师诣采石防江朝廷稍安然不知建康已陷矣时又虑敌骑自江黄间南渡或径趋衢信以逼行在乃命中书检正官傅崧卿为浙东防遏使令募土豪集乡兵以守衢信陆路崧卿山隂人墨卿弟也　丙寅谍报金人已渡江从官入对虑敌骑不测驰突请以殿帅郭仲荀轻兵三千从驾至平江倚周望韩世忠兵以为重且谓仲荀方自杭来其兵之老幼未至易作去计乃令张俊兵以次进发上以俊重兵不可留遂决议皆行退命直学士院汪藻草诏朕当移跸浙西为迎敌之计己巳上发越州庚午至钱清镇得杜充奏大战江上我师败绩又康允之报敌入临安府界长驱而来上亟诏回銮侍从官晚对于河次亭上侍御史赵鼎以为众寡不敌势难与战且姑避之左仆射吕頥浩乃请上航海时廷臣所论多不同吏部侍郎御营参赞军事郑望之尤以为非便惟戸部侍郎叶份中书舍人綦崈礼曰若别有防甚善不然舍海道将安之望之彭城人崇礼北海人也頥浩请令侍从官以下各从便而去上曰士大夫当知义理岂可不扈从于是郎官以下多留越亦有径归者初上之在建康也御史中丞范宗尹言金人为国大患战之不能胜御之不能却国已敝矣两河陷没陛下驻跸维扬敌骑遽至仅能匹马渡江至钱塘未阅月而苗刘之变生于肘腋此皆祸之大者其小者不可悉数大抵所为皆不成所向皆不利岂徒人谋乖刺实由天意之未回也茍不能隠忍顺受以纾目前之急深恐天意不测别致非常之祸此臣之所以日夜寒心也设若虑敌骑深入当以控扼之事责之将相陛下姑引而避之言至于此可谓无防然譬人之大病垂絶投之善药但得不死则徐议补治陛下诚能侧身修行以享天心发政施仁以从民欲选将练卒缮甲储粮数年之后以弱为强孰曰不可则今日之无防乃为异时之长防也至是以宗尹为参知政事又以侍御史赵鼎为中丞殿前都指挥使郭仲荀为两浙宣抚副使与御营都统领辛企宗并留越州又以御营前军统制张俊为浙东制置使　癸酋上出门时连雨泥淖吏卒暴露命两浙漕臣莆田陈瑞沿路犒设卫士肉才有六百斤炭倍之而已　先是京西制置使程千秋在襄阳而所降桑仲有众数千屯汉水之北时商贾巨舟无数载四方之货皆列于南岸以傍府城舟中多至百人少亦数十各有兵械自防缓急亦能并力御冦千秋一日下令欲尽拘之商贾曰此利吾货也中夕悉遁去説者谓千秋自彻藩篱已见失防又城中统兵官有李忠及号徐大刀曹火星者三人仲遣人以二马遗徐曰本欲取襄阳而兄在焉今且去勤王矣徐以良甲二报之千秋怒其与敌通因长至日诸将列贺执而诛之一军皆愤奔以告仲仲曰我以兄故不入襄阳今千秋乃敢杀吾兄遂回军攻城千秋遣曹火星出战又使一将援之曹曰徒挠我军政不须尔独与仲战一昼夜杀伤相当黎眀仲尽驱良人各持竹一竿第见城外青竹蔽野仲军继之曹再战遂大败仲入据襄阳千秋遁去仲追之不及王之望记西事曰张浚用程千秋久之又疑其防扈乃以郭永为检察军马李允文为京西宪使左右掣其肘二人倾险轻躁欲得其处更谋挠之使不得有所为既又夺其便宜诸将以故解体遂至于败千秋之庸谬固足以败襄阳然观浚所以用之政使能者亦未能有功也　宣抚处置使张浚至秦州置司节制五路诸帅才数日即出行闗陜移环庆师王似知成都府而以武臣赵哲代之于是防议军事刘子羽荐泾原都监吴玠浚与语大悦防为统制官又以其弟小使臣璘领帐前亲兵　十二月乙亥朔金人攻临安府守臣康允之退保赭山钱塘县令朱跸白允之自带本县及仁和县弓手土军于前路欵敌使杭民无逃死计行二十里遇敌骑跸两中流矢左右掖至天竺犹能率乡兵以撃敌后数日遇害跸安吉人也　初镇江府无守臣独恃浙西制置使韩世忠之军以为固时世忠引兵驻江阴而建康溃卒戚方等迫城以万计守臣胡唐老度不能支因抚定之无何方欲犯浙西妄言赴行在请唐老部众以行唐老不从戊寅为方所害　己卯上次眀州召集海舟甚急先自中春遣监察御史莆田林之平往福建募船千只至是相继而至朝廷甚喜参知政事王绹曰岂非天助也上曰亦非偶然　辛巳戚方等犯常州守臣周杞守子城以拒贼亟遣统领赤心队官朝请郎刘晏出战遂破之　时杜充下诸将溃去多行剽掠独统制官岳飞屯宜兴县不扰居民晋陵士大夫避难者皆赖飞以全故时誉翕然称之　壬午上将登海舟只带亲兵三千余人【吕頥浩逢辰记言精兵万余人与此不同】随驾有卫士张寳谭焕等不欲入海谋作乱因宰执入朝百余辈噪而前吕頥浩怒诘之范宗尹曰此岂可以口舌争引其裾入殿门门闭众不得入上遣内侍宣谕众遂定命中军都统制辛永宗勒兵捕寳焕辈十七人诛之余党分诸军除衡门外尽废其直　赵鼎事实曰驾之幸四明也敌骑侵迫乃议登舟以一舟处班直六十人人不得过两口诸班相语曰我有父母有妻子不知两者如何去留诉于皇城司内侍陈宥宥不能决令自陈于朝人众语喧有肆恶言者葢激于一时非本谋也后数日擒之斩其同谋二十余人　时金人已渡浙江知越州李邺奏闻甲申宰执早报上于御袍中出示之乙酉上登舟　戊子诏六曹百司官吏从便寓于明越温台诸处于是左右御营使司参议官以次皆留时留者有兵火之虞去者有风涛之患皆面无人色【此据赵鼎扈从録】壬辰宗尹等至眀有昨随崔纵奉使人卢伸自敌中归时敌破和州得归朝官程晖令与伸偕来所携国书语极不逊既非専使宗尹遂不见之　癸巳上次昌国县命戸部郎官李承造往台州刷钱帛　杜充所遣属官直徽猷阁陈起宗至言充败欲引众趍行在而路不通是晚吕頥浩折简与范宗尹言充在仪真甚的浙东制置使张俊自越州领兵至眀州时已无船可载俊因纳隠士刘相如之策遂留以抗敌　丁酉上谓宰执曰昨者朕将御舟楫令从官聚议都堂郑望之不肯同众所论亦未为通吕頥浩曰望之在假续到不知众人所对王绹曰崇宣以来大臣専权不容立异比者防议都堂更相诘难臣不意复见此气象皆陛下优容忠谠所致望之自守所见乃朝廷之福也上尝问望之曰苗刘时卿在甚处对曰臣窜在岭表得之道途臣以为陛下甚错上曰何故曰二凶既就擒陛下不送天狱却付韩世忠军中今日在陛下左右者得以面谄尔上又问卿见洪皓三畨国书否望之曰臣无縁得见上命内侍取示之葢上以望之累使敌中欲使之料敌情也望之未防奉祠而去　戊戌金人攻越州帅臣李邺以城降敌即渡其家属先往钱塘邺邴兄也既而邴坐此亦落资政殿学士　亲事官唐寳袖石撃金将乌珠不克死之　金人攻明州张俊下令曰天子且巡海道汝辈宜用命进者重赏不进者不贷癸卯嵗除敌至城下俊令统制官刘寳先与之战若不胜则以兵横之既而寳兵少却统制官杨沂中田师中统领官赵宻与之战又不胜寳率兵再进沂中弃舟登岸与师中宻等皆死战而守臣刘洪道率州兵以射其旁遂大破之杀数千人宻太原人也　金人既破杭州乃遣人檄秀州令降守臣程俱言小邦不敢専遂解櫜入赴平江宣抚司又虑见袭遂率官吏弃城出保华亭县朝廷遂命俱押米纲赴行在于是同知枢宻院宣抚使周望追俱赴司防为所斩遂劾之云朝廷私此一人遂失亿兆之心士论是之　先是奉使洪皓自太原至云中左副元帅尼玛哈军前而奉使王伦亦留在彼有商人陈忠因伦从者杨永亨见伦宻告两宫太母起居状伦遂与浩共以金遗忠令闻于两宫以为伦辈皆本朝遣来通问于是两宫始知建炎中兴之实既而皓为尼玛哈送于冷山遂依左监军乌克绅以居为之教子

　　钦定四库全书
　　中兴小纪卷八　　　　　　宋　熊克　撰
　　建炎四年【嵗在庚戌】春正月甲辰朔上至台州章安镇驻跸两浙宣抚副使郭仲荀既不能遏敌又弃越城而遁其兵多散为盗至是来朝责授散官广州安置上以敌骑惊扰虑隆祐太后径入闽广己酉诏遣使臣赍书至防州寻问舣舟之所　诏浙西制置使韩世忠赴行在世忠言见驻华亭江湾愿将所部全军往升润邀金人归路尽死一战丙午诏从之　丁未御史中丞赵鼎谏议大夫富直柔户部侍郎叶份中书舍人李正民綦崇礼太常少卿陈戬同对于舟中时扈从泛海者宰执外惟此六人而给事中汪藻与其余皆未至也　户部侍郎李迨自明州来戊申入见言张俊在明为战守备城外居民尽爇之其意亦欲赴行在也　金乌珠引众再攻眀州丙辰浙东制置使张俊率兵御于髙桥一日战数合虑其益兵复来俊与守臣刘洪道俱避去乌珠遂破明州屠其城时提举明道宫郑亿年避地山间为金所得驱以北去亿年居中子也敌众以船趣昌国县欲追袭御舟时提领海舟张公裕引大舶撃败之敌遂退　初金万户罗索及尼楚赫与吾叛将折可求聨众十万围陜州时闗以东独陜在焉宁州观察使李彦仙守御甚备遇士卒有恩食既尽煮豆以啖其下而取汁自饮至是金亦无食欲去有人告以急击可入【按原本作马系可入今从建炎以来系年要録改】金益増兵攻之愈急丁巳城陷彦仙巷战而死虽民之妇女犹升屋以瓦擿贼哭李观察不辍金人杀其家陜民无噍类金人始敢西而全陜没矣　先是宰执台谏防食金鼇山寺范宗尹宻语赵鼎曰近日诸将姚端等进见太数所锡极厚国用窘甚见上幸一言也戊午鼎草奏乃闻上以在四明时卫士纷扰尽废禁直独中军统制卒永宗有兵数千而端即御营使吕頥浩亲兵之将其众独盛所以优遇之也　己未夜大雷雨庚申上谓宰执曰昨雷声颇厉晋志以雷发声非时为女主颛权君弱臣强外国兵不制所致朕与卿等当共修徳以应天地　癸亥上曰昨日雷再发声今日方二月节要亦非时也与晋志所占无异惟发频者应速尔　甲子诏中书舍人李正民往江西问安隆祐太后仍称抚谕使中丞赵鼎荐京官永嘉吴表臣林季仲补台官之阙季仲避地未至而表臣先对是日除监察御史时闻明州失守海道可虞丙寅上移次温州馆头　殿中侍御史张延夀论权知三省枢宻院滕康及同知刘珏之罪诏罢康珏仍并落资政殿学士遂以新复端眀殿学士卢益权知三省枢宻院而参知政事范宗尹因荐李回时回以散官居吉州召复端明殿学士以为之贰　戊辰中丞赵鼎对因言豫章之扰上曰太后仅以身免乗舆服御之物悉弃之宫人失一百六十余人上又曰已黜滕康刘珏用卢益李回替之矣　己巳上幸水陆寺侍御台省官稍集班列差盛　辛未诏侍从官条具金人退与不退如何措置及于何处驻跸　户部侍郎叶份言淮盐路梗妨阻客贩浙盐数少积压客钞请权以福建盐通商仍指还买盐本钱即本路官搬官卖两不相妨士申诏从之初政和中遣左司郎官张察至本路参定盐法嵗以三分为率二分归朝廷许商人输钱于货务给钞即本路受盐一分归漕司许自买盐积于海仓令上四郡及属县般卖以办嵗计时商贩官般二法并行靖康俶扰商贩殆絶故官悉自鬻至是份请行钞法而奸民乗之盗贩多矣　金万户罗索与其副萨里罕及黒峯等攻邠州宣抚处置使张浚遣都统制曲端率兵拒之一日两战皆捷至白店原萨里罕据髙原而陈罗索与黒峯引众来攻为端所败萨里罕乗髙望之惧而号哭金人因目之为涕泣郎君既而敌势复振端所部统制官张中孚李彦琪连战不利敌亦引去　二月乙亥上至温州江心寺驻跸因改曰龙翔东有小轩遂曰浴日皆宸翰书额赐之　诏啓运宫神御于福州奉安　荧惑犯紫微垣侵相位癸未吕頥浩乞解机务不允　知温州卢知原有治绩诏除右文殿修撰知原秉子也丙戌知眀州刘洪道奏已复本州诏眀晚移跸明州金元帅乌珠尚据临安闻浙西制置使韩世忠自江隂复趋镇江恐邀其后丁亥乌珠遽引众杀掠而去纵火城中数日方灭　戊子诏万夀观防圣宫章武殿神御于温州天庆宫奉安　时右仆射杜充已降敌而御营副使刘光世犹奏充败事未知存亡光世又言金人遣兵由湖州攻两浙而王所统前军亦溃韩世忠自浙西上海船而去臣今孤军驻南康望逺避贼锋俟春暄破之不难诏光世乗间击之无失机防及敌退光世遣统制官王徳蹑其后擒数百人以归　庚寅上至温州驻跸州治先是主管眀道宫薛弼见吕頥浩谓宜迁入城且献防平其直以鬻官产既而驾留一月所费不赀皆取足于鬻产之直弼永嘉人也　王引余军赴行在自观察使降为防御使　先是诏募海船百余只于福建广南独广东漕臣赵亿所发船先诸路而至福建漕臣祖秀实鲁詹与权提刑梁泽民共裒一路经费之余得银八万两上之亿安西人扑之孙秀实浦城人詹海盐人泽民邵武人也　初鼎州武陵县有土豪钟相者以左道惑众乃结集为忠义民兵其徒呼相为老父士大夫之避地者多依之相所居村有山曰天子冈遂即其处筑垒濬濠以捍贼为名且承帅檄聚众阅习武艺时有中州溃兵孔彦舟等扰湖南诈称钟相民兵相闻之惧又因其子夺监司之马于白涉渡是月相等遂作乱逺近响应僭号楚王改元天载自补官属寻诏湖南北帅司发兵讨之于是鼎之武陵桃源龙阳沅江澧之澧阳安乡石门慈利荆之松滋公安石首潭之湘隂益阳湘乡岳之华容辰之沅陵诸处皆为盗区矣　时太常少卿陈戬扈跸准诏论时事其略谓兵将用命则寡可以敌众不用命则多适以致败今之握兵柄秉旄钺非阘冗即跋扈也国之典刑不能加之将将之威令不能施之军宜申严纪律使进退左右惟命之从则敌可破矣　先是知真州向子忞言昨携本州金帛皆为韩世忠所夺且言杜充以投降而去麾下兵有走回者癸巳上谓中丞赵鼎曰自闻充之报不食者累日盖非朝廷美事也　乙未温州奏故右丞许景衡妻胡氏乞给借所僦官屋上顾吕頥浩曰朕即位以来执政中张慤最直頥浩曰慤未病时尝语臣云惟一许少伊不转了少伊景衡字也臣以是知景衡累与慤同宜睿意之不忘也乃诏以官屋赐其家　丙申以金退赦诸路乌珠引金众回至平江府城下同知枢宻院事两浙宣抚使周望与守臣汤东野力不能拒弃城避之初郡人恃望以为安敌至欲遁而舟楫皆为诸军所夺故不能脱戊戌敌入城纵兵焚掠而去过吴县宣抚使统制官陈思恭以舟师邀于太湖击败之防获乌珠既而擢思恭为御前后军统制　丁酉中丞赵鼎谏议大夫富直柔同对弹右仆射杜充乞先罢相得其投降的报则别议罪　上欲幸平江府三月丙午赵鼎言万一敌去未逺或作回戈之期何以待之于是行期稍缓　左仆射吕頥浩奏戸部侍郎叶份言驾幸浙西须早除发运使臣观可任漕计极难得人间有之又素行不修上曰有徳者率浮直或不能办事有才者多是小人如梁扬祖诚无学术使为发运使则有余矣大抵小人不可在侍从之列若借其才任之于外亦何不可是月迁份为尚书　宣抚措置使张浚奏大食国进奉珠玉至熈州己酉上谓宰执曰大观以来川茶不以博马惟市珠玉故武备不修今若复捐数十万缗易无用珠玉曷若惜财以养战士乃诏浚勿受量赐以答其意既而上曰浚措置陜西极有条理吕頥浩曰陛下虽失之杜充复得之张浚上曰浚自荐辛兴宗作秦帅比至陜西见孙渥才优即奏罢兴宗而用渥盖其用心公也【上语在是月辛酉今聮书之】时浚闻金人南下上浮海东征亟治兵入卫未至襄汉遇徳音知金退乃复还闗陜　王之望记西事曰浚归自秦亭士马甚盛至房陵畏桑仲而不敢近乃以王以宁为制置使王择仁为节制步骑十万措置汉上以宁至襄阳乃卑辞假道而去择仁孤军不敢进顿于均州后其将王辟叛去后溃而亡于是西师之东下者星散尽矣桑仲知浚畏已而西帅之易与也益亡所惮矣　己未上诣天庆观朝辞九庙宰执百官扈从自渡江至是始有此礼上登舟回銮以礼部尚书曽懋为显谟阁直学士知洪州是月金左监军逹兰自维州遣泰伊【原名太一今改正】贝勒玷【原作孛堇玷今改正】等提兵南下以援乌珠因围楚州守臣赵立乗城御之金进围扬州朝廷恐守臣张绩力不能支计退保镇江绩不肯动金乃至真州绩金坛人也时东京虽城守而势益危金人更遣河北签军首领
　　聂昌领众来攻留守上官悟力不能拒城破为金所害夏四月丙午上至余姚县海舟大不能进诏易小舟
　　仍许百官从便先发　癸丑上至越州驻跸州治　乌珠回至镇江而浙西制置使韩世忠已提兵驻杨子江焦山以邀之左仆射吕頥浩请驾幸浙西下诏亲征以为先声亟命锐兵防应世忠庻擒乌珠此一竒也参知政事王绹亦请遣兵与世忠夹击甲申乃下诏亲征中丞赵鼎以为平江残破最酷人心不乐是行即奏曰臣在温台屡言当俟浙西宁静及建康之众尽渡江然后囘跸今遽有此举必以韩世忠之报敌骑穷蹙可以剪除尔万一所报不实及建康之众未退或回戈冲突何以待之兼饶信魔贼未除王溃军方炽陛下遽舍而去兹乃社稷存亡至厄之道也时台谏亦皆言之乃除鼎翰林学士鼎力辞改吏部尚书亦不受遂复为中丞时敌众百万世忠战士甫八千乌珠遣使与世忠约日合战世忠募海船百十艘进泊金山下仍立一旗书姓名于上敌望见大笑曰此吾几上肉尔世忠预命工鍜铁相联为长绠贯一大钩徧授诸军之强健者平旦敌以千舟噪而前比合战世忠分海船为两道出其背每缒一绠则曵一舟而入敌不得渡复遣使愿还所掠及献马五千世忠不听曰只留下乌珠乃可去时达喇所遣之兵在仪真江之南北两岸皆敌众而世忠据中流与之相持知扬州张绩亦命偏师控扼要处与世忠为援乌珠闭戸不敢出乃即城之西南隅凿渠三十里欲潜师渡建康而地势高潮不应金之在仪真者又于城外凿小渠三十里属之江以通漕乌珠刑白马杀妇人自刅其额以祭天幸风涛之息便载以逃世忠谍知之悉师督战而风弱帆缓我师不利统制官孙世询严永吉死之所掠金人又为夺去金以轻骑絶江而遁世忠曰穷冦勿追使去先是世忠视镇江形势无如龙王庙者敌来必登此望我虚实因遣将苏徳以二百卒伏庙中又遣二百卒伏江岸遣人于江中望之戒曰闻江中皷声岸下人先入庙中人又出数日敌至果有五骑至龙王庙庙中之伏闻皷声而出五骑者振防以驰仅得其二有人红袍白马既坠乃跳驰而脱诘二人者云则乌珠也是举也俘获杀伤甚众金所遗辎重山积又得龙虎大王舟千余艘龙虎大王者乃金封王爵而监龙虎军乌珠之壻也　自主管川陜茶马赵开变茶法怨詈四起至是主者以为合罢若谓军费所资即乞劄与宣抚使张浚行之诏下其说浚不为之变也　知宣州李光奏镇江建康金人悉已遁去　先是湖北帅司檄本路捉杀官孔彦舟权副总管领兵往鼎州捕钟相彦舟过澧州而澧州之民有应相者乗而攻之彦舟防甲仅以身免及入鼎虑复有应相者遂屠其城民死十八九余悉黥为兵时贼势甚盛彦舟据城时出兵与战胜负相当彦舟每得贼党不杀惟防其指及耳鼻纵之出曰汝爷有神能为汝续则复来相得之恶其彰已之妄而养之密室自是其党亦生疑心彦舟乃聚竹为筏若将去者且为竹籖题云爷若休时我也休依旧乗舟向东流遇获相党则簮其首而遣之相得籖喜谓实将避已彦舟又潜遣人投相谓之入法相素自夸喜人从已亦受之至是相乗筏夜渡而入法之人内应相败走癸未获之并其妻子及伪官悉槛送行在诏擢彦舟为利州观察使时宣抚处置使亦檄彦舟权湖北副总管辛卯诏淮浙盐场已复昨行福建钞法可罢之广南
　　监司乞罢催税户长依熈丰法村疃三十戸每料轮差甲头一名壬申诏可仍推行于诸路　乙未逺安军奏近縁御前后军统制陈思恭到州两日间军士窜者四十七人皆思恭诱去乃诏宰执召思恭赴都堂约束中丞赵鼎等交论左仆射吕頥浩之失乃罢为镇南军节度开府仪同三司太一宫使制曰下吴门之诏则有失于先时请浙右之行则力违于众论于是叅知政事范宗尹摄行相事以浙东制置使张俊为浙西江东制置使除刘光世韩世忠外张俊节制令同知枢宻院事两浙宣抚使周望以所领兵付俊　是月以戸部侍郎李迨为江浙诸路发运使　湖冦钟相虽已败而余党所在啸聚如慈利县之陈寓信松滋县之李合戎澧阳县之吴宣各有众百千其后亦稍稍扑灭惟龙阳之杨华杨广杨太最为剧盗太年少楚人谓幼为么故曰杨么时么之名未着惟称华广至是知蔡州直龙图阁程昌禹被召以蔡兵三千人统制官杜湛统领官卲宏渊以下自随道鼎澧间抚谕使冯康国以羣盗方盛乃奏乞留昌禹摄帅事于是权副总管孔彦舟引全军去昌禹入鼎州自此毎遣杜湛等与贼战常获小捷　五月癸卯言者谓御舟经由知明州张汝舟应奉简俭粗能给足知台州晁公为颇务丰华不免扰民乞行赏罚以示好恶叅知政事范宗尹曰若黜公为则温州卢知原发运使宋辉皆当贬矣上曰只褒汝舟则好恶自眀如公为辈不必皆黜乃诏汝舟加一官　时诸路盗起大者至千万人朝廷力未能制范宗尹以谓此皆乌合之众急之则并死力以抗官军未易御也莫若析方镇以处之羣盗有所归则众当懐土是不攻而自溃矣乃奏曰昔太祖受禅与赵普合谋收藩镇之权天下晏然无事一百五十余年可谓良法比年国难如此四方帅守皆东手环视莫知所出葢军力单寡不可以有为此法之敝也今日救敝之道当稍复藩镇之制况诸郡为盗所据者凡十数则藩镇之势骎骎已成朝廷虽不为人亦自为之矣曷若朝廷为之使恩有所归也今亦不尽行之天下且裂河南江北数十州为之少与之地而専付以权择人久任以屏王室实今日之当务也羣臣多以为不可宗尹力陈上亦决意行之　甲辰知光州吴翊报敌中事宜庚戌上谓宰执曰闻杜充在南京受刘豫节制遣人诱陷东京朕待充自庶官除从官建节遂召同知枢宻未防拜相可谓厚矣何故至是王绹曰陛下去秋若不相充无知之俗至今必以为恨陛下待之既尽彼自失节国家何伤焉　诏三省枢宻院同班奏事合轮修时政记　辛亥上谓宰执曰从班极少卿等常共议务取其实不厌多也脱乗舆服御悉从简俭如除一省郎费亦不多茍得人其利溥矣范宗尹曰用人之法须择可为执政方除从官可为从官方除省郎则选精而真才出矣上曰然上又言神宗选将必详考然后命之庻必有成因曰祖宗多有所传家法外人岂得尽知王绹曰如宣帝所谓汉家自有制度是也　壬子召知成都府卢法原知泉州谢克家知洪州胡直孺并为尚书法原吏部克家工部直孺刑部法原不及供职改知防州秉子也　癸丑御史中丞赵鼎为端眀殿学士佥书枢宻院事　时宰臣未兼枢宻而同知枢宻院周望在平江府故一院之事佥书得以専总前此兵政悉御营使司事权既分又再经大变文移纷乱至是鼎始检故事举行以正西府之体　防知政事王绹累章求退上曰绹醇儒尝为朕宫僚事朕始终如一不欲令遽去　时朝廷闻登莱多积粟因知海州李彦先遣使至丁巳宰执奏欲就委彦先用海舟转输以助军食上曰登莱道梗今既未能厚恤乃反责其积粟以输行在于理未安范宗尹等退曰圣虑髙逺非羣臣所及时占象者言夜有赤气蔽天中又有白气如练贯之殿中侍御史徳清沈与求言此天心仁爱陛下出变以示警也且天子所在谓之朝廷今防州一朝廷秦州一朝廷号令之极至为诏矣愿勑张浚等止降指挥勿得为诏　朱胜非闲居録曰唐制不经凤阁鸾台不得谓之勅勅者三省奉行圣防之书也张浚以知枢宻院事为川陜处置使得防许便宜行事事多出勑胜非在朝廷日见之前云某司次述事因古语云奉勑如何末以使衘押字黄纸大字皆过于勑时席益徐俯大不平之指以为僣胜非曰川士性夸侈意以劄子为不尊故用便宜作勑初不思奉何勑也闻渠向自建康出国门已行便宜事矣　又论相天子之职也愿亲书所属意之臣姓名祷于天地占而用之又天子之兵而刘光世则称曰太尉兵愿如龙骑虎骑之类别立军号使大将自刺之戊午诏三省条上　初上在明州诸班直谋乱已诛其为首者自驾还越上遂废班直亲从别选御营中军五百人入直陛嵓然皆乌合之众至是宰执奏事赵鼎留身曰陛下初即位议复祖宗之政至今未行一二而祖宗于兵政最为留意熈宁崇宁变乱旧章独不敢议改军政盖自艺祖践祚与赵普讲眀利害着为令典万世守之不可失也昨眀州班直因诉事纷乱非其本谋乃尽废之是因咽而废食今诸将各总重兵不三衙则兵政已壊独卫兵彷佛旧制亦扫荡不存是祖宗之法废于陛下之手臣甚惜之仁宗时亲事官谋不轨直入禁庭防成大祸既获而诛不复穷治未闻尽弃之也上悟仍复旧制　宰执拟以朝奉大夫陈桶为闽宪范宗尹曰桶有文行本拟郎官近除郎多儒生欲兼用才吏以备缓急上曰才吏亦不可无但不可太多如吕頥浩纯用掊克之吏也　沈与求论同知枢宻院事周望宣抚浙西脱身先遁避敌纵兵大掠致敌破吴门又拥重兵坐视临安之陷而不赴援甲子以望提举太平观与求再论遂责衡州居住　范宗尹等聚议欲将京畿东西湖北淮南并分为镇以镇抚使为名除茶盐之利国计所系合归朝廷依旧置提举官余监司悉罢财贼除纳上供外并听帅臣移用州县官许辟置内知通奏朝廷审授遇军兴许以便宜从事帅臣不因诏擢更不除代如捍冦立功特许世袭诏从之初拟世袭上曰若便世袭恐太重当俟其保守无虞然后许之乙丑诏以河南孟汝唐四郡授知河南府翟兴楚泗涟水三郡授知楚州赵立滁濠二郡授知滁州刘立光黄二郡授知光州吴翊舒蕲二州授知舒州李成海淮阳二郡授知海州李彦先承天长二郡授知承州薛庆和无为二郡授知和州赵霖并为镇抚使既而成以舒蕲叛径扰江西　江浙制置使张俊荐统制官岳飞为通泰镇抚使时飞献金人之俘上呼译问得实者八人付中军磔之戊辰上谓宰执曰金人颇能言二圣动静云今在韩
　　州及皇后宫人皆无恙上感动不怿乆之　三省言沿江道逺缓急恐失机防鄂岳虽系湖北宜拨属江南今欲建三安抚大使一置司鄂州则鄂岳筠袁防吉南安之一置司江州则江洪抚信兴国南康临江建昌之一置司于池州则建康池饶宣徽太平广徳之建康本帅府縁近镇江而去江州一千四百里独池在其间若置帅于此则沿江相去甚均从之　朱胜非闲居録曰时于沿江易置帅藩创安抚大使但约每帅相去七百里不问形势如池阳僻陋乃置江东大帅事同戏剧尔　诏诸路帅臣见带制置使并罢　初金人既陷山东左监军达喇居濵潍而叛臣刘豫在东平奉之尤谨达喇尝有许豫僭立之意豫使子麟用重寳隂赂监军左右求僭立而伪云中留守髙庆裔者尼玛哈腹心也乃献议于尼玛哈曰吾君举兵止欲取两河故汴京既得而复立张邦昌邦昌废遂再有河南之役自下河南官制不易风俗亦无所更可见吾君意非贪土亦欲循邦昌故事也元帅可首建此议无以恩归他人尼玛哈于是遣人驰禀金主晟晟许之尼玛哈仍命庆裔询访河南求贤人建国众未及对豫乡人进士张浃首愿立豫其议遂决时诸郡迎合敌意亦共推豫庆裔归尼玛哈复令庆裔驰问豫可否豫阳辞之且推前知太原府张孝纯尼玛哈曰戴尔者河南百姓推孝纯者独尔一人尔可就位我当遣孝纯辅尔于是金主晟遣庆裔同知制诘韩昉以是月立豫于北京册文略曰今命尔为帝国号大齐世修子礼永防贡诚付尔封疆并同楚旧改元曰阜昌豫受册之初告天祝版误书年号为靖康又纯用赵野家庙祭器识者知其不久也金乃以孝纯为豫伪相送之归乡故奉使宇文虚中赠以诗云闾里共惊新素发儿孙将整旧斑衣孝纯至汶上而豫已僭立遂相之先是官军之陷贼在北京者闻豫将至遂闭门杀金人豫至诛其首者数十人由此豫不居北京而复归东平豫以前宗正丞李孝扬及前通判济南府张东权左右丞以其弟益为北京留守升东平为东京以东京为汴京南京为归徳府寻又移益守汴京金又以右军乌珠南侵所降李俦李邺郑亿年等臣豫豫命俦守袭庆邺守东平亿年为礼部侍郎豫以生景州守济南节度东平僭位北京遂起四郡强壮为云从子弟应募者数千人又置三卫官凡翊卫勲卫以有官人或其家世有官者为之　此据刘豫传及张滙所记滙言九月九日立豫而豫传乃五月戊申豫传所记差详今从之　民或醉酒嫚豫云汝何人要作官家又沧州进士邢希载上言乞遣使宻通江南豫皆斩之　是月以吏部侍郎綦崇礼兼权直学士院　六月壬申上谓宰执曰卿等识万俟咏者否必是小人昨其亲戚奏求迁两官朕已掷之矣对曰实如圣谕张守因奏咏工小词尝为大晟府撰乐章以得官者也　初周望宣抚两浙请以徽猷阁待制汤东野守平江府及望败东野自劾而言者亦攻之癸酉诏东野落职依旧知平江　言者以本朝分两府而兵权尽付枢宻比又置御营使司是政出于三也望罢是司而诸将处以军职提兵如故甲戌诏御营使司并归枢宻院为机速房仍令宰相兼知枢宻院事大理少卿王衣上殿奏事丙子上谓宰执曰衣似淳朴治狱既要尽情又不可惨刻以傅致其罪如衣尚须平允范宗尹曰人多称其长者张守曰衣虽法科然议刑颇近厚　己卯诏浙西帅臣于镇江府置司其临安府罢兼帅职　庚辰又诏以徳安复汉阳三郡授知徳安府陈规荆南归峡荆门公安五郡授知荆南府解潜鼎澧二郡授知鼎州程昌禹金均房三郡授知金州范之才襄阳邓随郢四郡授知襄阳府陈求道淮宁頴昌三郡授知淮宁府冯长宁并为镇抚使之才雍孙也求道在襄阳既而有剧盗刘忠号白氊笠者拥众来犯求道御之战败为贼所害又长宁在淮宁亦不能守以其地降于刘豫后长宁至豫所劝其行什一税法伪授戸部侍郎　初孔彦舟权湖北总管移檄本路提举官曾防求盐以给军食本司官属惧请予之以纾祸防拒之不与既而昌禹复欲得盐防曰使吾畏死则输彦舟矣亦不与防懋弟也　壬午宰执拟前淮东提举官潘良贵为湖南提刑诏可上因曰良贵顷为谏官与袁植皆劝朕诛杀祖宗以来未尝戮近臣故好生之徳信于天下若此必失人心赵鼎曰谏诤之职尤不当以此导人主也　丙戌以开府仪同三司吕頥浩为建康府路安抚大使知池州观文殿学士朱胜非为江州路安抚大使知江州太尉刘光世为浙西安抚大使知镇江府每路置参谋参议官各一员是后诸路皆有之【此据徐度却扫编】时光世获到敌俘号签军者谓此不宜留盖知吾山川险易后日叛去或为乡导己丑上谓宰执曰祖宗未尝好杀彼皆吾民朕不能保之不幸陷金遂为敌用其本心可悯张守曰若散诸军岂能遽叛上曰然守曰陛下好生如此天人必助信顺实为中兴之基也　先是医官开州团练使王继先遇登极特许不转防御换武功大夫给事中富直柔封还録黄谓侍医当还本色官何与武功宜惜名器以励战士三省亦奏伎术官法不许换前班上曰朕于言无不从但顷冒海气继先诊视有功彼未尝请皆朕意尔直柔抗论不挠朕当屈意从之甲午诏寝前命于是范宗尹等退而叹曰上从善如转圜中兴之业其庶防乎　中书门下奏行在仰食者众廪粟不丰今秋成可期宜及时储蓄乃诏委诸路漕臣广东令褚宗谔籴十五万石福建令鲁詹籴十万石各运至漳泉福州仍以所部年额上供为本钱詹嘉兴人也己亥又诏宋辉籴之浙西给银十万两度牒直十万缗运至华亭县徐康国籴之浙东亦给银十万两属郡钱非茶盐及朝廷寄桩者如经制折帛赡学之类皆许为籴本衢婺运至越州越温台皆即其地储之诸统兵官非有制书而妄取及所在州妄发与之者皆从军法戸部尚书叶份尝言人主以清心省事为本以节用
  </div>
  <div class="pagination">
   <a href="中兴小纪.html">
    上一页
   </a>
   <a href="中兴小纪.html">
    1
   </a>
   <span class="current-page">
    2
   </span>
   <a href="中兴小纪_page3.html">
    3
   </a>
   <a href="中兴小纪_page4.html">
    4
   </a>
   <a href="中兴小纪_page5.html">
    5
   </a>
   <a href="中兴小纪_page6.html">
    6
   </a>
   <a href="中兴小纪_page7.html">
    7
   </a>
   <a href="中兴小纪_page3.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
