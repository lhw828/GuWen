<!DOCTYPE html>
<html>
<head>
    <meta charset="UTF-8">
    <title>续资治通鉴长编 - 第 530 页/共 607 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续资治通鉴长编 - 第 530 页/共 607 页</h1>
    <div class="content">续资治通鉴长编
卷四百二十六
卷四百二十六
　　起讫时间 起哲宗元佑四年五月庚午尽是月庚辰
　　卷　　名 续资治通鉴长编卷四百二十六
　　帝　　号 宋哲宗
　　年　　号 元佑四年（己巳，1089）
　　全　　文
　　五月庚午朔，中书舍人彭汝砺次当转对，上言曰：「臣伏念治乱之机，在于好恶，好恶之端，在于谨其始。其始正，无所之而不为正；其始不正，虽有智力不能善其后。是以人主必务学，学莫大乎近正人。昔者成王始谋于庙，其言忧深思远，栗栗危惧，若陨渊坠谷，所以求助甚至；而髃臣进戒，反复曲折，独以学问为先急，其君臣可谓知本。其诗曰：『访子落止，率时昭考。于乎悠哉！朕未有艾，将予就之，继犹判涣。惟予小子，未堪家多难，绍庭上下，陟降厥家。休矣皇考，以保明其身。』又曰：『日就月将，学有缉熙于光明，佛时仔肩，示我显德行。』当时外则周公、召公、毕公、史佚相之，内则伯禽、叔虞与游焉。夫左右前后无非正人也，虽欲为不正，亦无为之者矣。成王幼则能治身，能事亲，长则能治其天下国家，制礼作乐，刑措不用，本不在兹乎？陛下盛德至行，得于天甚厚，见于政事甚善，非臣下所能窥度高下、浅深、小大。近侍进读，儒臣劝讲，其见闻可谓甚博；耆俊在位，才能在职，其辅翼可谓甚觽。然学者，非听诵之而已，闻乎其言，得乎其中，将见乎其外。今臣下论说，使陛下诚能不疑，诚能有得，则善若犹未也，是几为文具而已。夫德义之士，孰不竭忠毕诚，以致其君于道？隔于内外，限于上下，有不得而见，虽见有不得而久，虽久有不得而言，虽言有不得而尽。辅弼之人少，顺从之人觽，善或莫能告，过或莫能知。臣甚惧所以辅成圣德者未至，而神明之或遗也。夫以一人治天下甚难，以天下而望一人甚重。凡事之是非可否，转徙于无穷；人之真伪邪正，藏于不可知。而侈丽之玩好，方杂沓而陈于前；便嬖之使令，方并进而随其后；议论辨说，方日荡其心术；声音颜色，方日眩其视听。一好一恶，治乱自此分，此不可不察也。记曰：『三王、四代惟其师。』诗序曰：『自天子至于庶人，未有不须友以成。』王者师友不可无，久矣，何独于今而疑之？然则如之何？曰：尊有道者，以时使见，游燕或俱，言动使相接焉；简上下之分势，尽君臣之底里，问以所疑而无愧，质之所欲而无间；有善焉，使必告，告焉而必从；有过焉，使必谏，谏焉而必改。如是，其庶几乎？传曰：『正君而国定。』此之谓也。」贴黄称：「臣窃闻皇帝在宫中无他，惟好留心典籍，比御迩英，数垂清问，此太皇太后陛下慈训切至，皇帝陛下明德浚发，天下闻之，抃蹈相庆。然人主之学实不止此，臣不胜区区，愿因左右供奉之官，分正辅道规谏之任，以明是非，以救过失，庶几裨益圣智万一，以惠天下，幸甚！」
　　又言：「臣窃以古之王者能治其国家，非独修诸己也，内亦有助焉。后妃夫人能辅佐君子，非独天性然也，教亦有素焉。后妃，人君之配也。天下国家安危治乱是系，宗庙社稷祸福是系，子孙之贤不肖是系，岂特其身哉？此可谓甚重。以天下之事望乎未笄之女子，此可谓甚难，然则择之可以不谨乎？择之，必知所以教之。自寒而暑，非一日之积也，教之成功，亦必有渐矣。礼：『女子十年不出，姆教婉娩听从，执麻枲，治丝茧，织□组紃，学女事以供衣服；观于祭祀【一】，纳酒浆笾豆菹醢【二】，礼相助奠。』诗曰：『后妃在父母家，则志在于女功之事，恭俭节用，服澣濯之衣，尊敬师傅，则可以归安父母，化天下以妇道。』古之人其教之也素，故其成之也至。诗曰：『谁其尸之？有齐季女。』祭祀，妇事齐；母道，自其幼时。妇事、母道，苟非教之有素，曷能与于此？周南之治盛矣，其德为关雎，其应为麟之趾，溯原反本，固有所在。臣以为皇帝陛下春秋方富，宜蚤择淑德之女，以定后妃之仪，以正天下之本。不显休命，立其师傅，设其保姆，择其侄娣，严其宫室、车马，为环佩之节。陈国史之戒，非正之玩好不得至其前，非正之声音颜色不得乱其视听。及其归也，凡所欲皆其所尝闻之者也，凡所尝闻戒焉者也，此可谓甚善。以陛下之仁孝恭敬，得贤妃之助，其治天下国家何有？诗曰：『天监在下，有命既集。』『天立厥配，受命既固。』周既受命矣，至配立而后言固，则人主所以待内助如此。凡臣言，其事若缓，察其微则甚大，惟太皇太后陛下留意毋忽。易曰：『正家而天下定。』此之谓也。」
　　辛未，著作郎范祖禹为右谏议大夫，依前兼侍讲、充实录院修撰，赐三品服。祖禹即上言：「臣蒙陛下擢授谏职，受命以来，夙夜不遑宁处，深思天下之事，自非远者大者，未之敢先。恭惟祖宗受天明命，百三十年，自三代以来，未有承平如此之久。累圣基业，付畀子孙，成之至难，坏之至易；四海之广，万民之觽，失之至易，安之至难。是以古先明王欲治天下，先正其本，在于人君一心而已。天下治乱，出于君心，君心一正，则万事无不正【三】。臣侍经筵，每及人君正心修身之要，君子小人系于治乱之际，未尝不反复开陈，伏计陛下闻之已熟。今有言责，不敢忘此，伏望太皇太后日以祖宗之艰难、治天下之勤劳、万民之疾苦、髃臣之邪正、政事之得失，说谕皇帝，存之于圣心。若皇帝陛下圣心晓然，明于邪正是非，他日觽说不能惑，小人不能进，则万事定矣。」
　　诏赐蔡挺神道碑以「显忠」为额。
　　诏诸州旬具有无雨雪申户部，开坐县分所降尺寸及月日时，本部逐旬缴进奏。
　　安州言：「蔡确所作诗，初题于牌，及移邓州，行一驿，复使人取牌去，尽洗其诗，以牌还公使库。」
　　是日，太皇太后谕执政：「确党多在朝。」范纯仁进曰：「确无党。」吕大防曰：「确诚有党在朝，纯仁所言非是。」刘挚亦助大防，言确诚有党在朝。先是，文彦博同三省入对，太皇太后曰：「蔡确事都无人管，使司马光在，必不至此。」彦博以下皆臱惧不知所对。是日，执政俱不敢进呈文字。大防、纯仁既退，各上疏，并留中。（此据王岩叟所记增修。王巩随手杂录云：「初，处厚缴诗至京，莘老常问巩曰：『如何施行？』余曰：『此难行，前日诸公自罪李定以诗罪人矣。』莘老曰：『岂可已乎？』余曰：『一则收煞，一则创兴，蔡确所知。』尧夫亦以见问，余语如前。尧夫曰：『吾弟更语莘老。』莘老曰：『次第须谪，重则分司，轻则小州。』余曰：『必若谪之，当与处厚并命，此风不可长也。』后一日，莘老召余入密室，见其颜色惨沮，曰：『九重之内，安知有英州、新州耶？此必有博士。』又曰：『今日进呈，此老却不入来。』指文潞公也。余意以莘老卖潞公，遂往见之。潞公问余曰：『近事如何？』余答曰：『蔡确外议以谓过当。』潞公声色皆厉，曰：『见无礼于其君者，如鹰鹯之逐鸟雀。』又曰：『曾见司马康否？』余曰：『见之。』潞公曰：『前日被旨召梁焘、司马康，执政面问邢恕语言，梁焘言与司马康同坐。问恕言蔡确社稷臣事，康乃曰：「不听得，时第三杯矣，康是时饥，贪食肚美，不听得。」』潞公曰：『康如此不肖耶？』余曰：『司马康，温公子也。温公，道德人也。康不证人于罪，真肖矣。』潞公索汤，余引去，始知莘老之言不妄也。」据巩所录，则新州之命，端出彦博也。与王岩叟所记颇不同，当考。司马康不肯证邢恕语言，或附是月末恕责官时。）
　　癸酉，龙图阁直学士、御史中丞李常为兵部尚书，龙图阁待制、吏部侍郎傅尧俞为御史中丞，朝奉大夫、侍御史盛陶为太常少卿，朝散郎、太常少卿朱光庭为侍御史，中书舍人曾肇为给事中。常与陶皆坐不言蔡确也。右司谏□安诗论肇教彭汝砺救确而不自言，其奸乃过于汝砺。肇寻亦坐左迁。（此据王岩叟所记增入。肇以中书舍人除宝文阁待制、知颍州，在五月十八日。）
　　起居郎郑雍、起居舍人王岩叟并召试制诰，岩叟以先娶门下侍郎孙固之女，引王旦避赵昌言、冯京避富弼故事，力辞不赴，从之。既而西掖阙员，诏岩叟权行诰命。（辞免在十六日，今并书。权行诰命，据岩叟墓志。方责蔡确时，曾肇已迁，彭汝砺不草诏，岩叟实奉行。郑雍此月六日已除中书舍人，不知何故不以付雍也，当考。据岩叟所记，后责乃雍在假。）
　　诏自今侍读以三人为额。（三年八月二十七日庚子，当考。）
　　诏：「三省遇内降及生事文字，如合系三省、枢密院同聚，或三省聚议文字，令逐省呈覆，本省官下笔，赴都堂商议，候得笔将上或进入。内事体大及应急速，即尚书省出札子，逐处仍送本曹照会，依旧条。」
　　诏今年明堂大礼，太庙更不排顿。
　　又诏再赐度牒一百付永兴军，修凤翔府上清宫。
　　枢密院言：「河北、陕西、河东路兵马轮戍缘边，旧例并一年交替，内河东路自元丰八年改作二年，欲请仍旧。」从之。
　　知熙州刘舜卿言：「廓州主鲁尊遣立章来，欲焚拆河桥归汉。臣以朝廷释阿里骨罪，通及三年，谕令依旧管勾部族，若阿里骨向来不守要约，方可图之。鲁尊与阿里骨衅隙已成，疑惧祸及，必再遣立章来，别具利害奏闻。」次，枢密院言：「舜卿措置虽极允当，然羌性忿暴，若彼已露嫌隙，万一复如兀征声延弃地领觽来降，受之，则阿里骨今已通贡，我有纳叛之名；不受，则河南诸羌怨汉拒己。二者徒开边隙，虑至时本路仓卒奏禀不及。」诏刘舜卿：「依所奏外，如他日鲁尊果欲避祸投汉，即差人抚谕，为阿里骨已通贡，难以收留，当谕阿里骨不得雠害。如此，即阿里骨无由归曲于汉，又不致峻阻河南诸羌归附之情。」（熊克九朝通略云：「鲁尊者，阿里骨属部也。」）
　　乙亥，起居郎、秘阁校理郑雍为中书舍人。朝散郎、崇政殿说书颜复为起居舍人。寻改起居郎。（十九日，改起居郎。）
　　丁丑，吏部言：「应在任官差出，除应副军期、推鞫、录问、验尸并考试部夫、权繁难及课利三万缗以上场务、便籴定夺公事外，余事差出，每考通计过百日，其月日并不理为任者，即自陈；有碍而不为改者，杖一百，其日月与收理。」从之。（政目：「八日，赵挺之与外任。」实录挺之与盛陶等三人同出，在十二日。政目八日赵挺之并书，不知何故特于八日先书挺之，当考。案此注与本文不合，疑有脱误【四】。）
　　戊寅，尚书省言：「六曹、寺、监吏额并阙防约束事件，吏籍案所掌无选限吏人及内外役人废置、增减、勘会当出职等事，止随处行遣；应出职而合入流，若补授军大将者，并直达吏部。都官，其吏籍案仍罢；配隶案所掌配籍，并归刑部举叙案，其配隶案仍罢。」从之。
　　观文殿学士、知邓州蔡确言：
　　臣僚上言，臣安州作诗涉讥讪，诏臣具因依闻奏。
　　一、臣昨来谪降安州，包蓄怨心，公肆讥谤，形于篇什：此是臣僚横加诬罔，欲以激怒朝廷，而实不知当时行遣本末，妄料臣为怨望也。往年，弟硕坐事，由臣愚昧，失于教察所致。寻上表待罪，乞行诛责，上荷圣恩□贷，委曲保全，止落职移知安州。天地之德，至深至厚，臣日夜感谢，未知何以图报，何缘却有怨望？且喜愠不以义者，小人之事也。臣虽愚陋，亦粗闻事君行己之大方，况又当感而怨，岂人情哉？臣前年夏中在安州，其所居西北隅，有一旧亭，名为车盖，下瞰涢溪，对白兆山。公事罢后，休息其上，耳目所接，偶有小诗数首，并无一句一字辄及时事。亦无迁谪不足之意，其辞浅近，读便可晓，不谓臣僚却于诗外多方笺释，横见诬罔，谓有微意。如此，则是凡人开口落笔，虽不及某事，而皆可以某事罪之曰「有微意」也。
　　一、臣以涢溪旧有郝处俊钓台，因叹其忠直，见于诗句。臣僚谓臣以涢溪讥谤君亲【五】，此一节中伤臣最为深切，须至缕缕奏陈。处俊，唐之直臣。父子夫妇之间，人所难言，而上元中，高宗令其子周王等分朋角胜为乐，及欲传位于武后，皆为处俊论议所回，故臣诗因叹其上元间有敢言之直气。今臣僚乃摘取处俊谏传位皇后事，言臣意在讥谤，其诬罔可见，一也。且又其事绝不相类，伏惟太皇太后，神宗维子，皇帝维孙。夫以祖母之崇、圣德之盛，故先帝遗诏，以社稷为托，保佑嗣君，乂安宇内。盖先帝托子于圣母，同揽万机，即非唐高宗欲传位之比也。臣僚辄敢妄引此事，牵合以资其说，其诬罔可见，二也。元丰八年春，先帝服药，臣与诸执政在禁中御黙下受诏，请太皇太后权同处分军国事。先帝登遐之日，于福宁殿奉遗诏，太皇太后依章献明肃皇太后故事，同行听断，退而就资善堂参议垂帘仪制，奏禀施行，则是太皇太后听政诸事，臣皆预焉。岂有身预其事，而自为议谤，其诬罔可见，三也。又将臣诗句中一「思」字，却引邶风绿衣【六】诗「我思古人」，刺州吁之母上僭事以为说，且经、史、毛诗「思」字至多，其所言思古人、思君子、思贤之类，有不胜其多，乃独引此一篇，盖其意在中伤臣，而不自觉其言之乖悖也。伏惟太皇太后以帝之祖母垂帘听政，而辄无故引唐高宗欲逊位与皇后，及州吁之母以妾僭夫人事迹，展转附合以为说，上渎圣听，莫甚于此。以此论之，孰为不恭，孰为非所宜言也？
　　一、臣临涢溪，观水之涨落，偶然成句，臣僚言臣是讥谤君亲，其诬罔亦不难晓。臣此数诗，并是闲咏目前事迹景物，如「喧豗六月浩无津，行见沙洲束两滨」，是言前日盛夏，山中并水集而溪大，今日水退而溪小，乃是一溪之上所见。其言水之涨落，如欧阳修黄河诗云「舞波渊旋没沙渚，聚沫倏忽为平地」之类甚多也。下句用「东海扬尘」，只是举以相比。庄子以河伯对海若，盖论其大小之分；臣时以涢溪对沧海，是道其盈缩之迹，即于朝廷事有何干涉？何缘却为讥谤？又指臣使「东海扬尘」故事而妄有妆点。按神仙传言蓬莱水浅及海中扬尘，此是神仙麻姑、王方平之语也。盖神仙寿命与天地无穷，乃能见海之盈缩，故李贺诗中，亦曾用此故事，有天上谣云「海尘新生石山下」，皆述天人寿命无穷，能见海生尘之意。臣僚却云人寿几何，尤非佳语，据神仙传中并无此说，显是妄有增加，辄作妖言欺罔圣听。
　　一、臣临涢溪，渔歌往来，景物可乐，欣然独笑，偶作诗句中，臣僚却言不知笑朝廷何事。昔汉武帝时，班下诏令，有微反唇之罪，自此立腹诽之禁，谓其见诏令而然尔。今臣上荷圣泽，得郡安闲，前后溪山，旁有宾客，咏笑自适，又非见诸诏令之比也。而臣僚须谓之「有微意」，欲指以为罪，则是欲朝廷法禁更急于汉武之时。伏惟二圣临御，方以仁爱忠厚为本，此人亦非不知，盖其心但务中伤臣，而不复问朝廷政体也。
　　一、臣以安州地热，多独在溪亭避暑，溪上□鹭髃飞，蝇鰦不到。昔人云：「心动于内，海鸥舞而不下。」又昔人有褊急者，蝇集笔端，怒而拔剑逐之。臣方泊然闲适，自以谓与有机心、怒气者不同，故用此二事，即非讥刺执政。
　　一、臣在溪上所见草木禽鱼，各遂其性，偶入诗句，如权德舆诗云「危栋燕雏喧」，李白诗云「提携四黄口」，韩愈诗云「唯有鱼儿作队行」，如此句甚多，即非讥刺。昨来言事官及擢用臣僚，如臣蝼蚁之微，固不足自爱，以避飞祸，诚使谗说殄行之风，不作于尧、舜之世，则非惟孤臣之幸，实天下之幸也。小贴子言：「古今集中，因至昔人所止之地，而叹思其贤者甚多，如李白经下邳圯桥怀张子房诗『叹息此人去』之句，又云『沧海得壮士，椎秦博浪沙』，李白之意，亦岂为明皇时有此等事而讥之邪？况臣诗但叹郝处俊忠直，而不曾指事，今臣僚乃自摘取一事，而云臣微意有所讥讪，而事又不类，诬罔甚矣。」
　　又言：「上元间，处俊谏此二事，窃虑臣僚曲意证之，如高固祖侃擒车鼻可汗，实系永徽元年，新、旧书高固传只永徽中也。然则臣云上元间者，上元年中所谏事皆是，而臣僚乃略去谏周王分朋事，而独指陈传位皇后事，其说穷，则必巧为引援，臣故不避烦细奏陈。」又言：「窃恐臣僚更指处俊曾云『魏文着令不许皇后临朝』等语，于臣诗意外增饱处说，妄称臣意有所讥讪。如蒙考臣元丰八年身预国事本末，及观臣今来逐项辩析因依，其诬罔判然甚明。」又言：「处俊凡谏三事，系干皇后、皇子，父子夫妇所难言，如咸亨中谏服外国僧丹药一事，即非难言者也。」又言：「既言『公肆讥讪，形于篇什』，即合是诗中公然指事讥谤。今诗中语意全无干涉，并无可捃摭之实，却云『皆有微意，欲令读者不知』，其为欺诞，不攻自破。」又言：「古今诗句用海变桑田事者稍多，只如近年苏轼作坤成节大宴致语【七】，亦云『欲采蟠桃归献寿，蓬莱清浅半桑田』。盖祝寿之辞犹用之，何得谓之用此故事尤非佳句【八】？」又言：「左传襄公八年有『俟河之清，人寿几何』之语，即与神仙传所载麻姑、王方平语意全别，足见妆点之甚。」
　　先是，安焘尝语同列曰：「海变桑田事，苏轼亦尝用作圣节乐语。」于是确果以轼为言，觽皆疑焘实密风之也。（安焘密风蔡确，此据王岩叟西省记。小贴子云云，旧录以确分析系十二日辛巳，按是日责确，其分析必不以是日到也。王巩随手杂录云：「先是，促蔡相谪命，执政议太常少卿、分司南京。议未决，会确分析至，盛言有策立功，谏官继论之益苦。」按：旧录载确分析，初不及策立事，不知巩何据也，当考。）
　　右正言刘安世言：「臣近四具状论列蔡确指斥乘舆，情理切害，乞付有司按治其罪。陛下圣德□厚，体貌大臣，不欲轻信人言，遽行窜殛，遂降睿旨，令确开具因依，及下安州取索元本。近日窃闻确及安州皆有回奏，讪上之迹，尽如臣章。虽文过饰非，妄意幸免，而情状明着，可以无疑。臣闻确昨移南阳，既离安陆，复遣亲吏取去诗牌，洗涤刮劘，靡有存者。使确之诗意别无诋斥，虽刻之金石，固自可信；惟其内怀觖望，志在谤讪，有歉于心，惧或流播，故令毁撤，欲以灭口。推此言之，则确之罪恶何可掩也？伏望陛下特徇公议【九】，毋恤浮言，明正典刑，以谢天地。其御史台官吏并不纠劾，及伺候朝廷已行遣后虽有言者，亦持两端，并自余臣僚进说营救，皆确朋党，不顾君亲，苟尚兼容，必为后患。伏乞声言其罪，重行遣黜，庶分邪正，以肃中外。」
　　左谏议大夫梁焘、右司谏□安诗、右正言刘安世又言：「臣等近以蔡确怨望作诗，无人臣敬顺之礼，累曾奏论，乞正典刑。朝廷指挥下确开具因依，仍令安州知州取索确诗元本，皆已奏到。确之开具本无所用，徒为迁延行遣，令确知其事因，从容造说，交通求救，词皆虚妄，必不可信。今安州根究得实，确诗元书在粉板【一○】，后来削去墨迹，其板见在。书之其状已着，削去其罪转明，更使确巧诈辨给，此亦不能文也。诗板是明白已验之迹，便可为据；开具乃委曲苟免之词，不足为凭。罪在不赦，合寘诛窜。恭以太皇太后陛下以先帝遗诏，用故事请权同听政，当日确备位次相，亲见本末，岂不知此事不是太皇太后本意？盖为皇帝年在冲幼，以保护圣躬为切【一一】，事不得已，乃从权宜。窃以前日遭值先帝大变之际，设不依本朝典礼，上尊两宫，则宗社大计如何哉？观确之意，以为不然，盖窃幸皇帝富于春秋，欲以大臣专权，自作威福，奸心深不可测，此不可不诛也。大臣之议，当归美报上，以福禄寿考称颂其君。确不能庶几于此，乃引竭海变田之事，肆为谤讟，密怀大恶之志，发为不祥之语，此不可不诛也。刑赏者，人主之权也，祖宗所以行威福而公天下，服人心，传之子孙，为万世法也，两宫亦不得而私之【一二】。如确之罪，天下所共怒，天下所共弃。取天下共怒共弃而诛窜，在皇帝陛下与大臣也。陛下崇养圣德，未专明断，所与议者在大臣。如少□确，则天下疑而不服，伤陛下之圣孝矣。大臣者，敢为开陈末减，则是朋奸养交，面谩不忠，视确之罪无所重轻，必不见容于天下矣【一三】。臣等愿尽行公议，无屈祖宗之法，以失威柄。威柄一失，则奸邪强骜【一四】，无所忌惮，后时有不可制之悔，于此不得不防微杜渐也。伏望圣慈以其事下有司，议正其罪，为今日诫，为后世训。」（梁焘集此系第七章，安世集系第六章。）
　　又言：「臣等早来延和殿进对，伏蒙圣谕，令具行遣比例条列密奏。臣等略具合用条法，及责降大臣故事如左：一、准名例律，十恶六曰大不恭，注谓指斥乘舆，情理切害者。准职制律，指斥乘舆，情理切害者斩。准名例律议请减赎章，犯十恶者不用此律。一、宰相丁谓贬崖州司户参军。一、前枢密副使孙沔贬节度副使，宿州安置。一、前参知政事吕惠卿贬节度副使，建州安置。臣等窃谓三人之间，丁谓之责最重，然其犯亦非蔡确之比。伏乞圣明更赐参酌。」（安世云与梁焘同奏，焘集乃无此。）
　　庚辰，中书舍人彭汝砺言：「臣闻人臣之事君，犹子之事父母。父母善，则成之；或未，则谏焉；谏之未听，虽被叱怒鞭朴，不辞亦不止，要之成父母之善而已，盖不如是，不得名为人。自□处厚奏至，有蔡确开具指挥，御史丞杂皆罢，无大无小，聚议汹涌，如所传闻，至可骇栗。恭惟太皇太后陛下高明博大，兼并天地，喜怒予夺，应天心而顺人意，此岂有不当？然今日之患，顺从之人觽，违拂之人少，或恐将迎，遂使陛下有过举，其令既出，虽悔不逮。臣言一出口，攻之者已至，臣不敢复自保，日惟诛殛之俟而已。然臣所言，反之于心，考之先王，稽之天地，质之鬼神，实无所疑惑，臣虽可废，臣言无可夺。蔡确言所非宜，固自有罪，大臣废置，事所系重。诗曰：『敬之，敬之！天维显思，命不易哉！无曰高高在上，陟降厥士，日监在兹。』此言天命可畏不可慢，事至微矣，其陟其降，天靡有不察，况其大者乎？惟陛下□雷霆之怒，宏天地之量，垂日月之明，察蝼蚁犬马之诚，留意刍荛之言，使或有补，臣诛死无悔。所有蔡确开具事目，伏乞圣慈详察指挥，并检会前奏，一处省览。臣无任战栗待罪之至。」
　　黄贴子称：
　　蔡确事臣虽缄默，陛下未必即以臣为罪，觽人未必即以臣为非。今谏臣交攻，危机已见，臣能中止，尚可苟安。然臣误蒙大恩，擢至近侍，典掌命令，与闻政事，有所怀不言，有所畏不言，有所言不尽，是即为欺君之臣，陛下亦无所用之。又臣独当制，命出有言，已自不及，先事论列当或有补。以要言之，事本告讦，听受不足以为明，容之足以增德美；迹涉疑似，严诛不足以为威，□之足以厚风俗。臣言非造次，粗有本末，惟陛下置之御几，以从容留神加察焉。
　　臣闻蔡确事，独谏官攻之，意或不同，即指为党，此宜在所察。人臣视君犹天地父母，万物无所逃于覆载，人子何适而非其亲？今怀贰于陛下，而交奸邪已废之蔡确，取祸于目前，而规冥漠无形之福，虽甚愚人，有不为者。凡人既无过恶可以踪迹，则必目为朋党，盖不如是，则不足启人主之疑心，善人之类必不能尽去，此可谓已甚。臣恭惟皇帝陛下春秋方富，聪明方开，嗜好未定，一言一动，惟陛下是宪，陛下所好，后必有甚焉。今外则告讦之谋胜，内则朋党之言入，中则疑怒之心兆。其原既开，恐不可制，考终稽蔽，可为悼栗，惟陛下谨之重之！臣闻听言之道，必察人情之好恶。确昔秉政，其奸恶之毒，及人者觽。自□处厚奏至，皆手舞足蹈相庆，不食其肉不足以餍，不复以人主好恶、朝廷纪纲、天下风俗、国家人才为念，故纷纷至此。夫天无心而万物覆，地无心而万物载，圣人无心而是非定。夫此亦一是非也，彼亦一是非也，孰为真是非哉？陛下以道察之而已。
　　或以确奸不去，则将为天下害。是不然。人臣能引其君以当道，使人主好恶明，朝廷纪纲正，天下风俗厚，正人端士常在上侧，确虽存亦自废。诗曰「雨雪漉漉，见晛曰消」，书曰「何忧乎驩兜」是也。使好恶非其道，纪纲失其正，风俗相与为薄恶，君子弃而小人进，确虽去，天下之欲为确者不少矣。臣闻之，盛德毁辱不至。伯夷，人必不以为不廉，虽曰不廉，不信也；曾子，人必不以为不孝，虽曰不孝，不信也。陛下母道备，君德至，自三代以还，盖未有也。如小人言，曾何伤于天地哉？惟陛下容而置之。
　　今左右之臣，孰不以告讦为非，朋党为忧，虽言者亦自不能不疑，但妄意陛下过怒，虽知之而不敢言，虽言之而不敢尽。惟臣愚实，有见陛下高明博大，卓然出于万物之上，勉而行之，其至尧、舜不疑，不敢不言，亦不敢不尽。孟子曰：「我非尧、舜之道，不敢以陈于王前，故齐人莫如我敬王也。」臣愚窃愿学焉。书曰：「为山九仞，功亏一篑。」陛下自昔騳政，于今五年，无过言，无过行，惟不倦以终之而已。右正言刘安世言：「臣昨日延和殿进对，尝论彭汝砺营救蔡确事状，蒙宣谕以谓『卿等错会，汝砺所言，与卿等一般』者。臣虽已具汝砺朋附之实，面奏其略，尚恐陛下未知髃邪交结之详，缘此事正系是非邪正之机，不可不察，须至辨析，上烦圣听。臣伏见彭汝砺与曾肇同为中书舍人，公然结党。范纯仁既是本省官长，日得亲见，朝廷密命，无不关预；而又汝砺亲弟汝霖娶李常之侄女，庙堂之论，悉使传报，故御史台表里通同，殊无公道，窥视执政之意，旋立议论。纯仁所欲，虽违法害义，无敢纠驳；稍异己者，则必承望风旨，连章绳治。皆有实迹，未敢尽举，姑以蔡确之事，试为陛下陈之。向者□处厚缴进确诗，其徒大惧，巧言救解，情态万状。纯仁备位宰相，见确无礼于君亲，不以疾恶为心，乃谕汝砺及曾肇，以谓告讦之风，渐不可长。汝砺等既闻其语，实时传报李常，是以御史台依违观望，不复按劾。及见朝廷已有行遣，方始备礼一言，而汝砺辄奋强很，妄进邪说，虽其大概不敢主确，而深意全罪处厚。臣窃谓以确诗为可罪邪，则自有台谏官论列：若以确诗为不足治邪，则臣等岂敢违犯公议，辄行诬奏？进退之间，皆不预中书舍人之事。今汝砺出位进疏，惟以长告讦为说，至于睥睨两宫，悖逆不道，则欲置而不问。是汝砺贪与蔡确为地，而不顾君亲之大伦，僭乱之基渐，此乃朋奸罔上，徇私立党，而陛下谓之与臣言一般，窃恐圣心未之察也。臣闻汝砺与曾肇同受纯仁之指，而肇阴险奸贼，不肯首发，故使汝砺先次进言，继闻臣等极力攻击，陛下已赐听纳，遂不复言。然其交结之迹，搢绅无不知者，独其党人为之讳耳。愿陛下以臣之论，详览汝砺之疏，则奸人之情状，必不能逃于圣明之鉴。臣伺候断遣蔡确了日，当节次具状，劾奏奸党，乞行窜逐。惟陛下乘不可失之机，特行英断，使邪正分别，朝廷清明，臣虽陨首，亦无所恨。」（安世集此系第八章。）
　　注　　释
　　【一】观于祭祀原作「亲祭祀」，据礼记内则改。
　　【二】纳酒浆笾豆菹醢「浆」下原衍「以」字，据同上书删。
　　【三】则万事无不正「事」字原脱，据宋史全文卷一三上补。
　　【四】疑有脱误「疑」字原脱，据阁本补。
　　【五】臣僚谓臣以涢溪讥谤君亲「臣僚谓」三字原脱，据长编纪事本末卷一○七蔡确诗谤及太平治迹统类卷二六蔡确新州之行补。
　　【六】邶风绿衣「邶」原作「卫」。按：绿衣为邶风而非卫风，故改
　　【七】坤成节大宴致语「致」原作「诗」，据同上二书改。
　　【八】何得谓之用此故事尤非佳句「何」原作「可」，据阁本及同上二书改。
　　【九】伏望陛下特徇公议「徇」原作「询」，据阁本及尽言集卷九论蔡确作诗讥讪事改。
　　【一○】确诗元书在粉板「书」原作「本」，据阁本及同上书改。
　　【一一】以保护圣躬为切「切」原作「功」，据同上书改。
　　【一二】两宫亦不得而私之「而」原作「以」，据阁本及同上书改。
　　【一三】必不见容于天下矣「见」字原脱，据阁本及同上书补。
　　【一四】则奸邪强骜「骜」原作「荐」，据同上书改。又阁本「骜」作「悖」。
续资治通鉴长编
卷四百二十七
卷四百二十七
　　起讫时间 起哲宗元佑四年五月辛巳尽是月癸巳
　　卷　　名 续资治通鉴长编卷四百二十七
　　帝　　号 宋哲宗
　　年　　号 元佑四年（己巳，1089）
　　全　　文
　　五月辛巳，诏蔡确责授左中散大夫、守光禄卿、分司南京
　　中书舍人彭汝砺奏曰：「确言非所宜，觽所共恶，圣恩深厚，尚俾分务，乃知天地高厚，无大不容，日月高明，虽细必察。然告讦之言至，有累风化；罪人以疑似，实非政体。伏望圣慈更赐□恕。必谓小人须当惩戒，犹冀加贷，以全德美。所有诰词，尚俟圣旨。」贴黄称：「臣以言者交攻，自知罪在不赦，贪补德美，不知更为身谋，惟太皇太后陛下加省前奏，以养皇帝陛下好恶，正朝廷纪纲，敦厚风俗，爱惜人才为念，亦赐□贷，以成盛德，流窜诛殛，非臣所辞。」
　　左谏议大夫梁焘、右司谏□安诗、右正言刘安世言：「臣等窃闻蔡确已有责命，舍人彭汝砺封还词头，不肯草制者。臣等窃谓确之罪恶，天下之所共疾，不容更有异议。汝砺居侍从论思之列，不以君亲为念，沮格诏旨，奋力营救，臣等前日进对之际，固已言其朋党之状，观今日之举，可验有实。伏望陛下诛其奸意，重行贬黜，庶分邪正，以肃中外。」贴黄：「臣等伏见治平中，命王畴为枢密副使，是时，钱公辅当制，缴还词头，朝廷以为不当，遂责授滁州团练副使【一】。今来蔡确责命，与王畴事理不同，汝砺挟奸不肯草词，伏望详酌，重赐施行，仍乞速降指挥，免至惑乱觽听。」（安世集此系第九章，注云：「与梁焘、□安诗同上。」）安诗又言：「汝砺营救蔡确，臣熟观此人，并无学术，妄自尊大，诞谩愚人，以邀虚誉，与曾肇一心为恶，每怀蔡确私恩，朝夕望其复至。肇尤险诈，变态百出，日近牵复蔡确职名，肇当草词，乃称：『原情无他，在法当复，尚淹时日，以塞人言。』又曰：『未忘矜念之心，难废公平之典。』肇以王言，徇己憎爱，上侮人主，下结奸臣，欺君卖国，神人共怒，而陛下晏然不知，此岂朝廷之福乎？汝砺愚暗，动为曾肇所使也。」（编类章疏，五月三日奏，今附此。）
　　起居舍人、权中书舍人王岩叟行蔡确责词，曰：「人臣之议，莫重于爱君；天下之诛，无先于讪上。确奸回无惮，险诐不疑，以舞文巧诋为身谋，以附下罔上为相业。先帝与子，何云定策之功？太母立孙，乃敢贪天之力！阴结朋邪之助，显为觽正之仇。日者，宠荣充满于冢司，赃贿贯盈于季弟，坐观奢靡之无度，不问贪冒之所从，阳若不知，潜与为地。朕既屈邦宪以贷硕万死，又抑人言而置卿两全。曾不反思，尚兹归怨，形于指斥，播在歌谣，托深意以厚诬，包祸心而莫测。味思人之作，见切愤于权宜；览观水之章，知乐逢于变故。夫岂沾沾之多易，盖皆怏怏之余言。虽朕欲容，顾法不可。考杨恽『南山』之句，彼若无情；方孔融北海之谈，汝为有实。致之于理，谁曰不然？犹念股肱，曲全体貌，徐为进退之礼，获保始终之私，尚以列卿，俾分留务，聊着为臣之戒，用严垂世之规。往服□恩，罔贻尤悔！」
　　又诏侍御史、新除太常少卿盛陶知汝州，殿中侍御史翟思通判宣州，监察御史赵挺之通判徐州，王彭年通判庐州。（政目云：「陶、思、挺之、彭年坐观望不言蔡确，五年七月二十二日改差遣。」）
　　中书舍人彭汝砺奏曰：「臣窃以御史耳目之官，以补完聪明为事。事有是非，容有言、有不言者。若不择可否，惟言之为务，是乃所以为朋比也。不言，未必为邪；言之，未必为忠，惟其是而已矣。前罢御史丞杂，物听已骇；今又尽行黜废，所干政体不细，微臣愚戆，未知所处，伏望更赐详酌施行。」汝砺初闻确有责命，未见词头，曰：「若责轻则可。」及词头下，并责陶等，遂不肯草词，亦不封还，但别具奏，并申中书，称疾谒告归第。（此据王岩叟所记。）
　　权中书舍人王岩叟行盛陶责词，曰：「辨天下之是非，明天下之邪正，使朝廷不惑而人主信之以听断者，朕用御史之意也。汝既不能如汲黯在朝寝淮南之奸意，而见无礼于君者，又不能毅然奋张，惟力是视，以攻其恶，而依违观望，进言于朝命之已行，措意于奸臣之复用，阴持两端，终无定论。御史如此，朕何赖焉？聊从薄责，出守近邦，汝其循省，毋蹈后悔。」翟思等责词曰：「朕以冲幼临位，而太母以帘帏听政，天下之耳目寄于御史者，又非异时之比也。排奸除恶，以肃中外，汝当何如？今确怨望讥讪，形于篇章，诋斥母慈，朕心惶愧，人神共怒，幽明一意，而汝等坐视若无所闻。以谓确之言是耶？则宜明以其义告朕；以为非所宜言耶？则宜抗章请正其罪。而乃阴拱不言，两无可否，汝不出于朋党，则生于畏避，无所逃矣。嗟长孺之秃翁，何为首鼠？叹李陵之惜己，自同寒蝉。汝辈则尔，朕且何赖？不行罢斥，无以示惩。」
　　初，刘安世等既劾，盛陶乃言：「蔡确自引而去，岂不知幸，后以弟犯法，降知安州，是朝廷常典，确不应有恨。使确无心于言，偶涉疑似，人虽注释，近于捃摭；使言而有意，终不能强自为辞。事关君亲【二】，臣子难于轻议【三】，欲乞因其诗之言，以观其心，据所引之事，以考其迹。苟涉讥刺，何惮不诛？其告言之人，亦愿详酌处分。」故责词指陶进言于朝命之已行，而思等讫无论奏，遂并黜之。（陶章，旧录载之，新录因旧录，无所增损。今并取王岩叟责词附益，且发明之。）□处厚者，尝从蔡确为山陵司掌笺奏官。处厚欲确以馆职荐己，而确不荐用，由此怨确，故缴进确诗。士大夫固多疾确，然亦不直处厚云。（此据邵伯温辨诬，更须考详。王铚补传：处厚乃为王珪掌笺奏【四】，而确罢之。）
　　尚书左丞王存言盛陶等不当责，曰：「今以不言责御史，恐后来者不择而言，益纷纷可厌。」太皇太后曰：「言之多何害？但要朝廷与辨是非耳。」（此据王岩叟所记。）
　　户部言：「河东提刑申：太原府阳曲县税户金景以家业并保人物抵当，乞代军员充专知管勾平晋驿，不妨本户差役。欲依所乞。若诸路有似此处，亦乞从本部相度指挥。」从之。（新削去。）
　　乙酉，诏知郓州蒲宗孟特降授中大夫，依前充资政殿学士、知虢州。宗孟以郓多盗，痛诛锄之，所戮不可计，小偷微罪，率断其足筋【五】，又燕饮无度，为御史所言，按验实故也。诏下，给事中赵君锡封还，再付权给事中梁焘，言：「宗孟尝列执政，守藩失职，百姓嗟怨，御史弹劾，制罚未当，门下封驳，可议重责，以协至公。今复付有司，使之行下，阔略有罪，臣所未谕。恭惟太皇太后御政房闼，皇帝未专明断，中外大臣，所当谨守法度，以尊朝廷。郓为大州，密迩京邑，宗孟挟权擅威，坐废诏令，是宜绳治，以正纲纪。所有录黄，谨具封还，伏望圣慈特付中书省别赐取旨施行。」乃诏宗孟落资政殿【六】学士。（落职在二十六日，今并书。）
　　焘又言：「准中书省送到录黄节文『勘会蒲宗孟知郓州日，转运使胡宗回、范锷，西路提刑系孙升；杜天经到任四日后，蒲宗孟差知河中府。有旨，杜天经特放罪，余各罚铜十斤』者，郡县不法，监司实任其责。今蒲宗孟不遵诏条，政事惨酷，监司坐视，无所按举，薄责罚金，未足惩戒。所有录黄谨具封还，伏乞圣慈降付中书省别赐取旨施行。」
　　太常少卿朱光庭、丞姚□言：「本朝大飨明堂，祀昊天上帝，仍设五帝之坐及五帝、五官之神位【七】。元丰三年，始设上帝一位，不称昊天；其余五帝以下神位悉罢。请将来宗祀神宗皇帝于明堂，以配上帝，从祀之神如郊篃举。」诏礼官审议，今年且依元佑元年设位太庙，差官摄事。（苏辙元年有议，当参考。）
　　丙戌，诏：「今后官吏因差出推鞫，接续承受公事两件，与理为一次酬奖。」
　　蔡确既责，左谏议大夫梁焘、右司谏□安诗【八】、右正言刘安世以为责轻，御史中丞傅尧俞、侍御史朱光庭相继论列。安世言：「臣窃闻朝廷以蔡确为光禄卿、分司南京者。臣按确尝位宰相，辅政无状，弟硕赃污，罪恶贯盈，确本同居，觽谓预闻其事。陛下既不穷治；又贷硕死，仍免决配【九】，惟令编管，确以失教为名，止从薄责，朝廷之恩，亦已极矣。而确不知图报，犹怨望作为诗什，辄敢谤讪，罪状显著，法所不赦。陛下以天地父母之德，不忍加诛，俾全要领，已出再生之赐。谓宜投诸四裔，以御魑魅，而尚玷卿列，仍居善地，中外之论，皆谓失刑。臣闻赏罚者人君之大柄【一○】，祖宗所以公天下而立之，圣子神孙亦必以至公守之，不可失也。伏惟太皇太后陛下保佑圣躬，恩德隆厚，而确恃逆不道，妄有诋斥，人神之所共怒，覆载之所不容。今来责命太轻，未厌舆议，非惟央釭宗之意，亦恐伤陛下孝治之风。伏望圣慈更加详虑，早行窜殛，以慰人望。」
　　又言：「臣近以蔡确责命太轻，尝具论列，今已累日，未降指挥。臣伏见确之朋党，大半在朝，大臣之间，亦有阴怀向背，假托义理，巧进邪说，协力营救者【一一】。虽圣心先定，必不为流言之所感，而后命淹留，未快公论。再烦天听，仰冀采纳。臣闻自古乱臣贼子之为害，皆非一朝一夕之故，良由上下怠忽，辨之不早，日复一日，养成祸胎。是以先王制礼，虽齿路马与蹙其刍者，莫不有诛。非刍为可贵而马不可齿，盖君臣上下之分，所当致严，而将折天下奸雄桀骜之气于未然之前也。今确无礼于君亲，非可宥之过，虽悖逆不道，自取罪戾，亦朝廷威令不行，政尚姑息，容养确辈，使至于此。而辅弼大臣，犹为救解，欲望朝廷尊严，朋邪敛迹，何可得也？愿陛下深察奸党，切无轻听，早行四凶之窜，以慰天下之望。」
　　焘言：「风闻蔡确责授光禄卿、分司南京者。窃以确怨望谤讟，包藏祸心，按状明白，臣累具论列，乞正典刑。今制罚未当，考之公议，殊不厌伏。臣窃见元佑初，资政殿大学士吕惠卿以蠹国害民，责建宁军节度副使【一二】，建州安置。惠卿坐残刻敛怨，不副先朝任遇，未如确之睥睨两宫，无臣子敬顺之礼。惠卿所犯，不过于确，而得贬如此之重；确为恶万倍于惠卿，而得贬如此之轻，是敢行法于惠卿，而不敢行法于确也。法者，天下之公，而朝廷之平也。一有高下，而亏失大信，何以安善良，戢奸慝，齐一中外之心哉？确得出万死，蒙更生，两宫厚恩已踰天地，若更与正卿分司，居之近地，崇长凶戾，恐由此始，然则公义见屈，国典遂坏，天威不行矣，臣实惧之。伏望圣明省察，特出宸断施行。」（焘集系第八章。）
　　又言：「风闻蔡确分司告命既下，公议以为罚未当罪。惟其奸党恃之为重，日夜为谋，以求救解。至于大臣之间，有出死力，阴济其恶者，颇露语言，如可为信。臣窃恐大臣奸诈，但以好言收恩在己，归怨朝廷；又恐实有此事，遂进邪说诳谲，以惑宸听。伏望圣明深察，断在必行，使小人自消，终致安静。」贴黄：「若是大臣惑乱圣听，却致迟留行遣，即威柄动摇。大臣转强，为今日之患；奸人难制，为他时之忧。此事实系国家安危，伏乞深留宸念，独断无疑。臣闻自朝廷施行蔡确事，权贵之间，私问往来，交通请托，小人迫于利害，自救无所不至。确又尝使人在京师，伺采朝廷意旨。伏望圣慈早赐施行，免致交通败露，害及善人。又闻大臣亲属，有露言于确亲密之人，云解得已有次第。今若行遣不当其罪，即便权去王室，恩归大臣，不可不察也。欲望出其不意，批降中旨，速赐施行。」（焘集系第九章。）
　　又言：「臣闻古之行罚，以禁不忠不孝而害国者也，故罪大者罚重，小者罚轻。又曰：『罚当罪则奸邪止。』此大公之道，古今行之一致，号为威柄，所以辅德绳奸，一万方之心于敬顺者也。臣伏见蔡确罪恶显著，万死犹轻，朝廷降为光禄卿、分司南京，采之清议，大为不当。臣既已论奏，乞重赐施行，累日未闻指挥。按确身为大臣，不忠负国，罪所当禁者，今行罚如此，是不足以制害矣。大臣怀不忠之意，其罪莫大也，罚所当重者，今行罚如此，而望奸邪消止，岂可得耶？恭惟太皇太后聪明静正，德如天日，岂容奸人敢有谤诅？皇帝圣孝敬爱，奉顺颜色，上体慈怀，至仁不杀，故免确之死，诚为厚恩。然免死之外，不当更有□假，以成大恶侥幸之心，以失清朝正平之典。大臣合议，所当尽节，私言曲辨，不可施于公听。伏望圣明深加省察，特出宸断，重赐施行，以尊祖宗之法焉。」贴黄：「臣窃以事干君亲，无可疑异。谓确可诛者，天下之公议也；谓确可恕者，奸党之私言也。圣德聪明，洞照邪正，必不以奸党之私言，屈天下之公议。伏乞宸断指挥，速正其罪。」（焘集系第十章。）
　　言者又言：「确包藏大恶，积有岁年，天所不容，因诗发见，若今日苟行□假，不正显戮，则后日之恶，可胜言哉？伏望圣明断在不疑，投之远裔，以消髃慝，以戒天下万世为臣之不忠者。」（章奏杂录第二项有此，不知言者姓名。）
　　又言：「确包藏祸心，怨谤君亲，略无忌惮，止令分司别都，处之善地。刑罚者，天下之公共，陛下亦不得而私之。古人见恶，如农夫之务去草，绝其本根而已。今陛下曲贷斯人，亦养虎以自遗患也。吕惠卿行遣未久，陛下必能记之。确今日反居善地，乞据确所犯，别作施行。」（章奏杂录第三项有此，不知言者姓名。）
　　又言：「确分司南京，尚带左中散大夫。臣再思之，其官既崇，又分司者，叙复皆有常法。缘确之用，本无德望，徒以数兴大狱，遂窃相位。才罢政柄，怨诽已及君亲，其憎疾善人，固可知矣。万一复进，上必为交斗之奸，下必有排陷之酷。臣谓宜投窜荒僻，则善人安而小人革矣。」（章奏杂录第四项有此，不知言者姓名。）
　　右谏议大夫范祖禹言：「确之罪恶，天下不容，尚以列卿分务留都，未厌觽议。伏乞处以典刑，更赐重行窜谪。」（章奏杂录第二册有此六项，其一、其五乃梁焘第八、第十奏，今已别见，余三项附此，不知谁人，第六则范祖禹也。祖禹自注云十七日上，盖当时坐此以行遣，须细考之。据王岩叟所记：「自十四日后，三谏有章，连言责确太轻，新坡范祖禹亦助。十八日，再有旨责英州。」不记御史尝有言。李常、盛陶既坐不言贬，傅尧俞、朱光庭不应不言，但岩叟偶不记耳。杂录所载数草，当时坐此以行遣者，尧俞、光庭所言必在焉，要须得诸人奏议，乃可分别，今姑云尧俞、光庭相继论列。政目十八日云臣僚六章言确，盖当时行出止此六章耳。）
　　初，辅臣于帘前共议再责蔡确，独范纯仁及王存以为不可。纯仁曰：「方今圣朝，宜务□厚，不可以语言文字之间，暧昧不明之过，诛窜大臣。今日举动宜与将来为法式，此事甚不可开端也。」又引尚书所谓「有人怨汝詈汝，则皇自敬德厥愆，曰朕之愆，允若时不啻，不敢含怒」之说，以解上意。退，又上疏云：「臣之愚心，虽知蔡确觽议不容，复忧圣政或有所亏。盖陛下临御以来，政化清明，如青天白日，无轻氛薄翳；道德纯备，如精金美玉，无纤瑕小疵。今以一蔡确之故，烦朝廷行稀阔之刑，天下久安，人所罕见，必生疑骇；复恐贻之将来，垂之史策，薄有疑议，则于圣德神功，深为可惜。在臣负恩窃位，罪不容诛，盖如父母之有逆子，虽天地鬼神不能容贷，至于父母亲置于必死之地，而却恐伤恩，臣之区区，实在于此。陛下保全社稷之心，天地神明之所昭鉴；而微臣爱惜陛下圣政之诚，亦应不避一身之万死，而展补报之愚忠。惟愿睿慈曲加详虑，所有再行重责，伏乞与师臣以下商量，所贵责归臣佐，不累圣明，臣无任爱君激切之至。」
　　纯仁又奏：「陛下拔擢愚臣至此，若临事苟且，则将安用？」及再与王存奏陈：「更乞圣意深虑，既未蒙开允，即惶惧而退。然臣日夜不能自安，愚忠犹有未尽，兼虑臣前日曾入文字，陛下未赐详览，须至再三烦黩。臣前奏称曰『陛下圣政如青天白日，至德如精金美玉，曾无纤瑕小翳。陛下保全社稷之心，天地神明之所昭鉴』，皆是实事。及言『确为逆子，若父母亲置之必死之地，却恐伤恩。宜委师臣以下商量，免累圣明』，亦国体当然。言尽出于至诚，皆非苟欲取信。又重刑除恶，正如以猛药去病，须防过剂，必伤中和。况国体久安，重刑罕用，固当详审，不宜取快。伏望陛下将臣前后所奏，详赐观览，庶几察臣惟欲忧君报国，意不在他，尚觊万一或有可采。」
　　又奏：「臣昨日帘前见吕大防奏蔡确党人甚盛，欲陛下留意分别。臣奏以为朋党难辨，却恐误及善人。大防以臣言为不然，以谓正人必去奸邪，朝廷岂有含糊不问？臣遂言此事正宜详审，不可容易。大防亦取臣言，乃云须当子细。臣遂引王安石好同恶异之弊，再三奏陈，然尚抱区区之诚，未能少开宸听，而忧惕不能自安，须至重复陈论，以竭愚见，庶裨圣政，少答大恩。窃以朋党之起，盖因趣向异同。同我者谓之正人，异我者疑为邪党。既恶其异我，则逆耳之言难至；既喜其同我，则迎合之佞日亲。以至真伪莫知，贤愚倒置，国家之患，何莫由斯？至如王安石自负学术，即非全无知识，止因喜同恶异，遂至黑白不分，引吕惠卿为大儒，黜司马光为异党。至今风宪犹以观望为能，后来柄臣固合永为殷监。恭惟仁宗皇帝政教施设，实帝王之师，从谏详刑，任贤容觽，正与陛下今日之政相同。庆历中，先臣仲淹与韩琦、富弼同时大用，欧阳修、石介以夏竦奸邪，因嫉其党，遂大起诬谤，言先臣与琦、弼有不臣之心。欧阳修寻亦坐罪，石介几至斲棺。其时朋党之论大起，识者为之寒心。上赖仁宗容覆，使两党之隙帖然自消。此事今以为美谈，陛下闻之必熟，则是仁宗所行，陛下可以取为成法。今来蔡确之罪，自有国家典刑，不必推治党人，旁及枝叶。臣闻孔子曰：『举直错诸枉，能使枉者直。』则是举用正直，而可化枉邪为善人矣。又曰：『舜有天下，举嚱陶，不仁者远。』则是举用仁者，而不仁者自当屏迹矣，何烦分辨党人，或致有伤仁化？而况陛下圣度包荒，与天地同德，至公克己，今古无俦，前来特降诏书，尽释臣僚往咎，不复究治，恐累太和，自此内外反侧皆安，上下人情浃洽，盛德之事，诚宜久行。臣心拳拳，实在于此。伏惟圣慈深加采纳，天下幸甚！」
　　丁亥，诏：「蔡确责授英州别驾、新州安置，给递马发遣。沿路州军【一三】，差承务郎以上官，及量差人伴送前去，逐州交割；如无承务郎以上【一四】，即差本州岛职官。」而吕大防及刘挚等初以确母老，不欲令过岭，太皇太后曰：「山可移，此州不可移。」大防等遂不敢言。既于帘前画可而退，范纯仁复留身，揖王存进说，以为不宜置确死地，太皇太后不听。纯仁退谓大防曰：「此路荆棘七八十年矣，奈何开之？吾侪正恐亦不免耳。」（「山可移，此州不可移」，据王岩叟所记。王巩随手杂录亦同，今附此下。巩云：「谏官相继论确益苦，明日，执政对，帘中忽语曰：『蔡确可英州别驾、新州安置。』诸公惊退，悉力开陈久之，刘莘老曰：『蔡确母老。』引柳宗元乞与刘禹锡换播州事。吕微仲曰：『蔡确，先帝大臣，乞如刘挚所论，移一近里州郡。』帘中语曰：『山可移，此州不可移也。』范尧夫揖王正仲留身论之，意不解。尧夫曰：『告官家，且劝太皇太后，念蔡确是先朝大臣。』哲宗不语。论辨往来久之，尧夫曰：『臣敢不奉诏。』」）
　　权中书舍人王岩叟行确谪词，云：「圣人察言以观行，要在去凶；春秋原意而定诛，贵乎当罪。义之所在，朕不敢私。蔡确象恭滔天，怀谖迷国。同林甫之深阻，固不易窥；甚卢□之奸邪，信其难辨。忠义痛心于四海，善良侧目于两朝。家积之殃，昧而不知；己求之祸，大而莫解。阴遣腹心之党，自称社稷之臣，欺惑觽人，邀图后福。尚赖神夺之鉴，天诱其衷，使以不道之言，发于缘情之作，险意潜惊于髃听，丑词明诋于慈闱。虽朕德之所招，实母慈之何负？昨奉圣训，稍从□科，而公议沸腾，予心憯怛，未丧朋邪之气，祗伤崇孝之风。优施笑君，犹行夹谷之戮；驩□党恶，尚有崇山之诛。宜正典刑，以威奸慝，假再生于东市，保余恩于南荒，不独成朝廷今日之安，盖将为国家亡穷之计。往服矜贷，无忘省循。」
　　翌日，诏：「入内内侍省差内臣一名，并下吏部差三班使臣一名，同伴送蔡确至新州交割讫回。所有前件指挥，令沿路州军差承务郎以上官伴送，更不施行。」遂差内东头供奉官裴彦臣、三班奉职马经。如蔡确沿途或称疾病，乞住将理【一五】，即添差递铺兵士，用□轿銽舁前去，从彦臣所请也。初，不差使臣，执政以为喜。及改命彦臣等，梁焘、范祖禹、□安诗、刘安世及傅尧俞、朱光庭皆欲救之，又恐与初论相戾，且非国体，遂已。范纯仁曰：「纯仁亦不敢言。」刘挚曰：「明日当于帘前论之。」然彦臣等讫无改命。（「以不差使臣为喜」及「从彦臣所请」，此下并据王岩叟所记。王巩随手杂录云：「尧夫论辨久之，不从。尧夫曰：『臣敢不奉诏，只乞免内臣押去。』宣仁曰：『如何？』尧夫以曹利用事言之，宣仁曰：『决不杀他，教他自生自死。不差内臣，此无固必，但与执政商量。』执政议差小使臣或承务郎以上官伴送。至夜，批出差内官一员。已而尧夫、正仲与不论确事台官皆罢去。」政目云：「臣僚六章言确怨望谤讟，轻责未当，奉旨责英驾、新州安置。」）
　　是日，左谏议大夫梁焘、右司谏□安诗再登对，太皇太后大加称奖，曰：「卿等于此事极有功，言事每如此，天必佑之。」（此据王岩叟所记。二十四日，焘又同刘安世进对，太皇仍有褒语，今附见本日。）
　　他日，太皇太后御延和殿，宣谕三省曰：（新录即于十八日载此，当在他日也。）「前日责降蔡确，外议何如？」宰臣吕大防等奏曰：「确积恶已久，今来罪状尤不堪，须合如此施行，唯是确之朋党，心有不乐者。」又宣谕曰：「确罪前后不一，昨终以先朝旧相，因其自请，备朝廷礼数，令其外任；辄怀怨望，自谓有定策大功，意欲他日复来，妄说事端，眩惑皇帝，以为身谋。皇帝自神宗长子，子继父业，其分当然。昨神宗服药既久，曾因宰执等对时，吾尝以皇帝所写佛经宣示，其时觽中止是首相王珪，因奏延安郡王当为皇太子，余人无语。安焘于时见确有何策立功劳？若是确他日复来，欺罔上下，岂不为朝廷之害？恐皇帝制御此人不得，所以不避奸邪之怨，因其自败，如此行遣，盖为社稷也。」大防等奏曰：「昨者建储一事，当时觽臣僚签书所批圣旨，月日次序，事理甚备，文字尽在中书，兼已关实录院编记分明。小人乃欲变乱事实，辄生奸谋，以图异日徼幸之利。今来又非朝廷寻事行遣，自是确怨愤不逊，讥讪君亲，公议所不容。台谏至二十余章，陛下方施行，命下之日，咸知朝廷有典刑也。」三省退，枢密院奏事已，安焘奏：「确狂悖谤讪，上烦朝廷行遣，今中外皆以为允，不必更烦圣虑。」赵瞻亦奏：「蔡确奸邪谤讪，罪不容诛，乃至上烦圣虑。今来窜谪，中外无不慰惬。」太皇太后宣谕曰：「向先帝大渐，迁就殿之西间，使张茂则设帘于东间，当时，今皇帝与吾及皇太后、皇太妃及六宫近侍并在帘下。执政王珪已下对于前，请吾同听政，寻即辞；茂则奏，乞且为国家社稷事大。是时，珪居班首，进称：『昨自去年上令皇子侍宴，髃臣皆见之，至今必更长立，乞再瞻睹。』次日，皇帝出见珪等，兼有为先帝服药亲写经一卷，因出示之。时安焘同在彼，备见本末，况皇帝为先帝长子，嗣位乃从来常事【一六】，孰有间言？蔡确班在珪下，何以独更有定策功耶？此人他时若令再来，皇帝年少，如何制他？」焘对曰：「当时惟首相王珪一人进对，太皇太后遂泣下，便批圣语，其余执政更何曾有言？况前年上宣皇子使见髃臣，足知先帝之意素定也。」（旧录云：「确与惇皆顾命大臣，摘小诗疑似责遐裔，乃至诋先帝所任之人，大臣、侍从则曰『奸邪小人』，左右内侍则曰『尤无状者』，自是先帝旧臣无一人在朝，法度悉废改矣。盖内则陈衍、梁惟简、张士良主之，皆出臣下，宣仁唯首肯而已。」新录辨云：「以上政是深诬宣仁之言，今检会到初行遣时圣语，吕大防、梁焘等奏对事实改修，合删去前件八十六字。」）
　　龙图阁直学士李常罢新除兵部尚书，出知邓州，坐不言蔡确，为谏官所攻也。
</div>
    <div class="pagination">
<a href="续资治通鉴长编_page529.html">上一页</a><span>...</span><a href="续资治通鉴长编_page525.html">525</a><a href="续资治通鉴长编_page526.html">526</a><a href="续资治通鉴长编_page527.html">527</a><a href="续资治通鉴长编_page528.html">528</a><a href="续资治通鉴长编_page529.html">529</a><span class="current-page">530</span><a href="续资治通鉴长编_page531.html">531</a><a href="续资治通鉴长编_page532.html">532</a><a href="续资治通鉴长编_page533.html">533</a><a href="续资治通鉴长编_page534.html">534</a><a href="续资治通鉴长编_page535.html">535</a><span>...</span><a href="续资治通鉴长编_page531.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
