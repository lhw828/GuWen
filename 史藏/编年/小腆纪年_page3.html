<!DOCTYPE html>
<html>
 <head>
  <meta charset="utf-8"/>
  <title>
   小腆纪年 - 第 3 页/共 72 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   小腆纪年 - 第 3 页/共 72 页
  </h1>
  <div class="content">
   丙辰（二十七日），次涿州；总兵王家美兵逃归者三千人。过广宗，以兵不戢，为绅衿所拒；攻破之，杀乡绅王佐，笞知县张宏基。过东光，亦不纳；留攻三日，破之。初，建泰恃家财佐军，既闻家破，气沮；日行三十里，逡巡畿内而已。

　　徐鼒曰：予观建泰毁家纾难，上表出师，意气可谓壮哉。「采薇」工歌，拒鬯廷锡；申甫之荣，蔑以加兹。亮节殊勋，亶其报国！而乃荀偃之师，迁延境上；哥舒之拜，匍匐贼庭：何其惫也！曰遣出师者，愧之也。

　　明南京地震。

　　守备太监韩赞周奏也。

　　丙辰（二十七日），明以工部尚书范景文、礼部侍郎邱瑜并兼东阁大学士（考曰：范景文、邱瑜之入阁，「三朝野纪」云：『正月二十九日』；「资治三编」亦系之正月。「明史」「帝纪」作正月丙辰，当从之。「北略」以为二月初二日）。

　　景文，字梦章，吴桥人；万历壬子进士，授东昌推官。治行高等，擢吏部主事，历文选员外郎，署选事。逆党魏广微，同乡也，景文不一诣其门；寻移疾归。周顺昌被逮，诬赃数千；洗橐代偿，几罹不测。崇祯初，起太常少卿，寻巡抚河南。乙巳，大清兵南下，景文率八千人入援，驻都门，再移昌平，远近恃以无恐。明年三月，擢兵部添注左侍郎；练兵通州，综理有法。寻以父丧去。七年，起南京右都御史，进兵部尚书，参赞机务。景文定营制，简家丁、治楼船、练火器。池河、滁州、庐州、江浦之警，往援辄有功。景文谓：『非战无以守；非守江无以守京、守陵，非守江北无以守江南』。疏数十上。时杨嗣昌夺情，廷臣争者多被谪；景文疏救，忤旨除名。十五年，召拜刑部尚书；未至，改工部。至是，与邱瑜同入阁。

　　瑜，宜城人；天启乙丑进士，由庶吉士授检讨。崇祯中，屡迁少詹事，历礼部左、右侍郎。孙传庭之出关也，瑜谓：『安危所系，慎勿促之轻出；俾镇定关中，犹可号召诸将，相机进剿』。明帝不能从。入阁未久，而京师陷；景文死之。瑜作绝命词，将投缳而未决；贼拥去，掠死。

　　徐鼒曰：计六奇谓：『世之訾邱瑜者，以其迟死被刑耳。惟是遗笔在未执之前、被执即城破之日，事与愿违，尤当曲谅。若瑜者，纵不得与景文比烈，较之陈演、魏藻德辈，似难同日而语』。斯亦平情之论哉！

　　己未（三十日），明晋王求桂奏晋疆危急。

　　闯贼陷明阌乡。

　　明召对廷臣，大学士蒋德璟乞罢。

　　德璟，字申葆，福建晋江人；以天启壬戌进士改庶吉士，授编修。崇祯时，历迁少詹事，寻擢礼部右侍郎。杨嗣昌卒于军，命九卿议罪；德璟谓：『嗣昌倡聚敛之议，又匿失事、饰首功，宜按仇鸾事追正其罪』。不从。十五年二月，擢礼部尚书兼东阁大学士。尝进「御览备边册」、「诸边抚赏册」及「御览简明册」，帝嘉纳焉。又言：『合部运、津运、各边民运、屯盐，通为计划，饷额可足而加派可裁』。因复条十事，以责部臣；然卒不能尽厘也。

　　癸未六月，桐城生员蒋臣召对中左门，言『钞法可行。岁造三千万贯，一贯直一金，岁可得金三千万两』。户部侍郎王鳌永亦云：『初年造三千万贯，可代加派二千余万，以蠲穷民。此后岁造五千万贯，可得五千万金。所入既多，将金与土同价，除免加派外，每省发百万贯以佐各官养廉之需』。乃设内宝钞局，昼夜督造，募商发卖；而一贯拟鬻一金，无肯应者，京商骚然，卷箧而去。德璟因言：『人困已极，且宜安静』。及内宝钞局请遣各珰催督采取桑穰，户部请以北新关税银抵杭、嘉、湖桑穰银；五城御史请于畿内州县多方句解钞匠。德璟票拟俱不许；帝不怿，俱发改票。德璟回奏，不听（语详「纪传」）。至是，给事中光时亨疏言：『练饷殃民，追咎首为此策者』。德璟拟旨云：『向时聚敛小人倡议搜括，致民穷祸结，误国良深』（考曰：「明史」、「纲目三编」俱以光时亨追论练饷、德璟拟旨为议南迁时语，误也。兹从「三朝野纪」诸书）。帝不悦，召阁臣及吏、户二部臣入文华殿，取时亨疏，诘以聚敛小人主名。德璟不敢斥言杨嗣昌，以原任户部尚书李待问对。明帝曰：『朕如何是聚敛？只欲练兵』。德璟曰：『皇上岂肯聚敛，因既有旧饷五百万、新饷九百余万，复增练饷七百三十万，当时部科实难辞责。且所练兵马安在？蓟督抽练兵四万五千，今只三万五千；保督抽练三万，今止二千五百；保镇抽练三万，今止二、三百。若山、永兵七万八千，蓟、密兵十万，昌平兵四万，宣、大、山西兵、陕西三边兵名二十余万，一经抽练，将原额兵马俱不问，徒增七百三十万之饷耳！民安得不困』？明帝曰：『倪元璐并并三饷为一』。德璟曰：『户部虽并三饷为一，州县追比只是三饷』。明帝震怒，责其朋比，德璟力辨，诸臣为申救。倪元璐以钞饷系本部职掌，自引咎；明帝意少解。德璟退，又言：『近日边臣每言兵马，只以练饷立说，或数千、或数百，抵塞明主；而全镇新旧饷兵马数万，概言不足。是因有练饷而兵马反少也，臣私心恨之。又近日直省各官每借练饷名色，追比如火；致百姓困穷，遇贼辄迎，臣又私心恨之。盖致外无兵、内无民，且并饷亦不能完，故推咎于练饷之人。冒昧愚戆，罪当死』。因引咎出直。都给事中孙承泽、汪惟效争之皆力。

　　德璟初以山西新陷，未敢辄去。又以廷臣连章见留，避嫌具疏辞朝。至三月二日，得旨允放，仍赐银币、乘传去。

　　徐鼒曰：闻之吴骏业曰：『明初各边养兵，取给于屯盐、民运、关支、京帑，始自正统；迄万历末，亦止三百余万。今抽饷、练饷计二千余万，民穷财尽，而兵反少于往时。据德璟所陈，当时蠹国诸臣，真万死不足以塞责。顾思宗好谀恶直，见延儒、体仁、嗣昌辈语多迎合，又獧捷便巧。德璟不免戆直，口操闽音，以此见斥。而曰「朕非亡国之君，卿等皆亡国之臣」，亶其然乎』？曰召对乞罢，见思宗之刚愎不能用直言也。

　　是月，献贼陷明夔州。

　　献贼者，贼张献忠也，陕西肤施人（考曰：本「绥寇纪略」、彭遵泗「蜀碧」。「明史」云：『延安卫柳树涧人』。「北略」云：『榆林人』）；与李自成同岁生。长从军，隶总兵王威，犯淫掠，当刑。别将陈洪范来谒，奇其状貌，请而释之。同犯者十七人皆伏法，献忠鞭一百免；亡关中为盗（考曰：「北略」云：『献忠从塾师，拳杀同舍生，家赀数千金俱尽，父逐之。或异其貌，问之，知文而勇，收以为子，与之延师；又欧死两生，逸去』。鼒谓：献忠安能知文？此与李自成咏蟹之事同为村儒陋说，不足信也）。

　　崇祯三年（一六三○），陕西贼大起。王嘉允据府谷，陷河曲；献忠以米脂十八寨应之。献忠身长而瘦，面微黄，发长一尺六寸，僄劲果侠，军中号为黄虎。明年（一六三一）六月，嘉允败死，其党王自用复聚众三十六营，献忠及高迎祥、罗汝才、马守应皆为之渠，自相名目；献忠又号八大王。十月，就抚于三边总督洪承畴。明年（一六三二）三月，复叛；与高迎祥、罗汝才转寇山西郡邑。

　　七年（一六三四），献忠犯信阳、邓州，遁入应山，为洪承畴所逐。奔商、洛，遁盩、鄠间，与李自成陷澄城，寇平凉、邠州，旋与群贼出潼关，寇嵩、汝。

　　八年（一六三五）正月，群贼十三家七十二营大会于荥阳，议敌官军。马守应欲北渡，献忠嗤之，守应怒；李自成为解。乃议分兵定所向：献忠与迎祥，自成略东方。始献忠与迎祥并起，自成乃迎祥偏裨，不敢与献忠并。及是，遂相颉颃。连破河南、江北诸县，焚皇陵。已自成以事怒，与迎祥弃献忠西去。献忠乃独东走，趋庐州，围之；知府吴太朴率军民固守。贼将二大王已登月城，守者发炮不然，大惧。有许宦妾某，边妾也，善骑射；驰告曰：『未祭炮耳』！啮指出血洒炮上，躬自爇火；炮然，贼毙。又一丐遇贼，投身水中；忽跃起，掣一贼入水毙之（考曰：本某氏「太白剑」）。凡七昼夜不克，始遁走。掠巢县，杀知县严觉及其妻子，举人陆合新、诸生徐奇死之。攻舒城，知县章可试塞三门，开西门以诱之；贼陷坑奔溃，死千人。贼复裸妇人数千，詈于城下；少愧沮，即磔之。是月戊寅（二十七日），陷庐江；在籍御史卢谦、举人张受毕、尹周、百户樊孔学死之。遂陷无为州（考曰：「北略」云：『正月二十八日陷无为州』），逼桐城，知县杨尔铭（考曰：按「明史」「张国维传」、「绥寇纪略」作陈尔铭），年少有才。贼木牛长梯多毁于炮石。徽人黄仙崖又以木为炮，贮火药，谬谓金宝绐贼；贼争取之，皆縻碎焉。贼掠城外一妇，有色；贼渠饮之酒，妇掷杯詈贼，贼缚之桥柱裸而磔之。既度不可攻，乃西去（考曰：以上本汪有典「史外」及戴田有「孑遗录」）。陷潜山，犯太湖；知县金应元、训导扈永宁死之。连陷宿松、应天，巡抚张国维闻贼逼安庆，率副将许自强等赴援，守备朱士允、指挥包文达与其友善枪者石电俱战死（考曰：本「虞山钱氏文集」及「北略」）。自强遇贼宿松，杀伤相当。安庆山民桀石投贼，贼多死，乃越英山、霍山而遁，道麻城，合马守应走商州，会高迎祥于凤翔。已，复出商、洛，屯灵宝，合兵而东。总兵祖宽大破之于葛家庄；追至嵩县九皋山，又破之；又遇于汝州圪料镇，复大败，伏尸二十余里。献忠愤，合迎祥、自成兵于龙门白沙。宽自断后，士卒殊死斗，贼又大败；乃合群贼犯江北。

　　九年（丙子、一六三六）正月，总理卢象升败之于朱龙桥。群贼窜扰豫、楚，散而复合。十二月，献忠驻营应城，故示羸；城中一僧勇而寡谋，率众千余出战。贼弃辎重走，众争取之。贼旋马突至，斩僧；纵骑大杀无遗，城遂陷，知县某死之。寻围云梦，不克。

　　十年（丁丑、一六三七）正月，官军败之于黄冈；复合诸贼东下，烽火达淮扬，间道犯安庆。诏左良玉、马爌、刘良佐合兵援之，贼败走潜山之天王古寨。良玉不肯搜山，北去。贼入英山，阻险种田，为持久计；游骑出太湖，连蕲、黄诸贼。参将程龙、潘可大，游击陈于王、蒋若来等与战于酆家店，贼多死。四月二十七日，贼七营俱至。诸将合屯拒贼，贼麾数万骑绕之。总兵许自强乘高举燎，使知救至，诸将溃围出不得，手自击杀百人，矢尽援绝，龙引火自焚死，于王自刎死，可大尸不获，若来杂马圉服以免。同死者：把总武举詹兆鹏以首触石死，王希韩力尽死，陆王猷为贼脔割死，百户王宏猷为贼锯齿、断足死；武举莫显骅、唐世龙、千总王定远、周嘉皆陷阵死。抚标张全斌、俞文夔、顾永宗、蒋达、潘象谦、李靖先后皆死。先是，张国维选才武良家子成此一军；一战而尽，安庆愈不支。按臣张煊乞援于总兵牟文绶，文绶偕刘良佐率马步九千人于闰四月之十八日破之于挂车河，贼皆遁。献忠入湖广。

　　十一年（戊寅、一六三八）正月，左良玉、陈洪范大破之于郧西。献忠假官旗号袭南阳，门未启而良玉至，呵问为何家兵？献忠仓皇走；副将罗岱追及之，矢着其额，又射贯其左手中指于弓檠上。良玉挥刀拂其面，贼将孙可望力格乃免（考曰：孙可望救献忠，据某氏「鸡窗剩言」补）。逃至麻城；良玉一昼夜追至榖城，又破之。

　　当是时，豫、楚之贼十五家。总理熊文灿刊招抚令于通都曰：『心示谕诸家贼，待以不死』。正月，闯塌天刘国能降于随州。二月，马士秀、杜应金降于信阳。献忠所将三千人皆精卒，分四营，每营一将主之。其一将韩城人薛姓者，偏盲，有计谋，首辅薛国观之子侄行也；说献忠以约降取富贵。献忠天性凶黠，好杀；然颇感陈洪范救己之恩，刻栴檀为像，每饭必祝之。既屡败，创甚，大惧；知官军中有陈将军，喜曰：『此岂吾故人邪』？诇之，良是。乃饰名姝，赍美珠、文币以进曰：『献忠蒙大恩不及报公，岂遂忘之也？愿率所部随马足自效』。洪范大喜，言于总理熊文灿；承制，命监军道张大经受其降。巡按御史林铭球、分巡道王瑞旃谋于左良玉，欲俟献忠至而执之；文灿不可。献忠时已入谷城，分屯群贼四郊。举人王秉真、诸生徐以显为之具牒，以百口保献忠无他心。所谓韩城人薛姓者，走京师，出入国观邸中，且遍见诸权贵，自国观以下多私受其币，不知献忠之为贼矣。初，新野丁举人之妹婚于河南，在涂为献忠所得而生子，即邑绅松江知府方岳贡之虚第以顿其拏。方为守，有清名；献忠移书与之曰：『使人人不爱钱如公，献忠何自作贼』？既又聘榖城敖生员之女弟为妻。改故纳降驻兵之王家河为太平镇，曰：『吾欲与榖人同之也』。制府檄至，献忠捧手再拜，呜咽流涕，自以未能放兵，不肯入襄阳；具櫜鞬迎铭球于舟，拜跪有礼节。榖士民以为献忠诚降，相贺于道。文灿初抚海寇，得重贿，袭故事行之。献忠笑谓其下曰：『此欲芝龙我也』？既，文灿为之请官、请饷、请关防，朝议多异同；则又怒谓其下曰：『此欲刘香我也』？初具军状，备调遣；既三檄之不应。楚抚余应桂言于文灿曰：『献忠恶已有端，可先发擒也』。献忠知之，则移文郧抚戴东旻曰：『公等疑我』。榖城下有河、汉、沔所汇处，献忠立关梁，征其税，月数千金。陈洪范军士获义武营关防于草中，请即以给献忠，不许；则益骄，要挟无厌，乞职衔、索月饷，请以渑、陕、庐、灵、阌五州县屯马步兵。文灿疏留中不下，献忠性不耐，迭几案于营中，教其众猱升上下，循环不已。数入城，诘知县阮之钿曰：『廷议云何』？之钿迎其意以缓之。既而所请多不遂，则掠于野。之钿告其营将；则曰：『借餐耳！得饷自止』。又掠及阛阓，一城为嚣。之钿风以祸福，献忠丑詈之。有瞽者王又天，监军张大经客也，善星学；献忠取己与其子干支示之，又天再拜贺，屏人谓之曰：『此贵不可言』！献忠辄心动。潘独鳌者，应城诸生，与邑绅争田，不平；杀知县以反，遂投贼。徐以显者，阴谲无赖，进献忠以「孙吴兵法」，造三眼枪、狼牙棒、埋伏、连弩、团营、方阵、左右营诸法。献忠大欢乐之，颇用其计谋。会罗汝才以双沟之败，亦诣文灿降，献忠与遥为声援。左良玉谓：『献忠叛形愈着，请讨之』。文灿冀以激变分谤，故露其事，而留良玉饮宴以羁之。

　　十二年（己卯、一六三九）五月六日，献忠毁城、劫库、放囚。之钿闻变饮酖；未绝，贼突入索印；不与，则挥刀刃之。之钿死，家人出印。贼纵火焚衙舍，之钿骸骨为烬。胁林铭球上书求封襄阳，不从；遂杀之。陈洪范所遣将马廷宝、徐起祚助防榖城者，献忠胁与俱去。王秉真以畏死从献忠，遂与于乱。明经敖某者，献忠老之，纵使出；献忠娶敖氏，其族女，明经不之知也。方岳宗者，岳贡之兄；献忠初拘之索贿。既知其无钱，而方为人任侠使气，善饮、好谈论，尝共饮；方曰：『无多酌我，我好酒狂』。献忠笑曰：『此何害，直当痛饮为乐耳』！方以此尝醉，拳殴献忠背，裂其衣；献忠壮之，不为忤。其反也，坐城头，驱百姓夷雉堞；方遥呼曰：『张敬轩将军救我』（敬轩者，献忠招降时所以自号也）！献忠挥以手曰：『尔尚未出邪』？命开西门，放方氏大小毕出。献忠至狠戾，然以居谷城久，其叛日亦不甚残杀。留书于壁，白己之叛，总理使然。具条上官姓氏，而列所取赇之月日、多寡；且曰：『襄阳道王瑞旃，不受献忠钱者，此一人耳』！闻者愧焉。

　　当是时，文灿招降寇九营，措置郧阳，而房县有其三：罗汝才屯于东以及南北，谓之曹操营；白贵屯于北以及东，谓之小秦王营；黑云祥屯于西，谓之整十万营。献忠曰：『吾必约汝才同反；然房不破，汝才反不决也』。鼓行而西。知房县郝景春者，才令也；其子诸生鸣銮，力万人敌，发炮石毙贼。贼负板穴城，鸣銮爇镬油灌之毙；又击伤献忠左足，杀其所爱马；遣间入贼壁，阴识献忠所卧帐，将夜袭擒之。而指挥张三锡宿与汝才通，开门揖汝才入，城遂陷；景春父子并其仆陈宜皆死之。十三家降贼一时同反；惟王光恩独奋曰：『丈夫自立门户耳！今献忠反，我辈亦反，是下之也。即公等能，我耻不为』。啮将指出血，歃牲盟焉。献忠七月二十二日去房县，左良玉偕罗岱追之。良玉易岱为前军而已随其后；至罗■〈犭英〉山（考曰：「明史」「流贼传」、「绥寇纪略」并同。而「明史」「左良玉传」又作罗猴山，「纪事本末」作罗■〈日侯〉山；俟考），军乏，食摘树叶为粮。贼伏兵山岨中以待；岱与副将刘元捷分兵进，两山草木稠杂，伏兵四起。岱马足挂于藤，抽刀断之，蹶而复进；弃马登山。贼围急，岱发箙中数十矢，贼多伤，矢尽被获。良玉大败奔还，军符、印信尽失，弃军资十余万，士卒死者万人。献忠谋入陕，陕督郑崇俭率诸将扼兴安。贼犯兴山、太平等县，屯秦、蜀之交界，分兵阚合江、窥大宁。川抚邵捷春遣兵与副将王之纶、方国安拒之；八月，败绩于汤家灞，都司何明战死。九月，方国安之部将岳宗文、谭■〈金弘〉破贼于三尖峰，又破之于黑水河。献忠与汝才分其军，自白水之碧鱼口入秦、合江之萧家坡入楚。文灿待罪襄阳，不知所出。十月朔，杨嗣昌代文灿督师。

　　明年（庚辰、一六四六）闰正月二十四日，左良玉合诸军击贼于枸坪关。献忠败走，规取太平县以休士马。良玉驻军渔渡溪，郑崇俭亦引兵来会。献忠闻两道俱至，乃移营九滚坪以待，据玛瑙山。官军以二月初四日追贼于九滚坪，不见贼；初七日，始抵玛瑙山。贼乘高鼓噪，气甚盛。良玉下马，披荆榛相险易，周览者久之，曰：『吾知所以破贼矣』！分所进道为三：左兵当其二，陕兵当其一。令曰：『闻鼓声而上』！左右夹击，贼阵坚不可动；官军奋勇鏖战，贼溃，坠崖涧者无算，追奔四十余里。左兵斩首二千二百八十有七，扫地王曹威、白马、邓天王等贼渠十六人皆死。降贼监军张大经，亦为官军所诛。献忠妻妾九人，被获者七。获伪金印一、镂金龙棒一、伪令旗令箭各八、卜卦金钱二、马骡千余头、甲仗军资以数千计，阵降贼将三百三十八人。陕兵斩首一千三百三十有三，降贼将二十五人。贺人龙部卒获赐熊文灿准抚献忠敕书；别将收献忠大刀，上镂「天赐飞刀」四字（考曰：「北略」载良玉破献忠事与诸书颇异，且月日不符，盖不足信，录之备考。「北略」云：『六月，左良玉遣降将刘国能围献于太平县之玛瑙山中。献食尽，分兵四出抄粮，不得粮归者尽杀之。未归者诣嗣昌降，良玉使国能将之，诈称粮至；献开营延入，国能大破之。斩首万级，扫其营垒、擒其妻孥，与徐以显、潘独鳌等送襄阳狱。献忠攀藤越岭逃去』）。是月，湖广将张应元、汪之凤乘胜逐北。十六月，及之于水右坝，斩馘九百。献忠又走岔溪、千江河，四川将张令、方国安又破之。张令者，故奢崇明降将，年七十余，能马上用五石弩，为贼所惮。献忠既由千江河之十二湾转入柯家坪，其地崇牙错峙，箐薄绵亘。令深入被围，猛气弥厉，以五千人与数万贼相持十三日；救至，乃解，杀贼已数千人。人龙等追败之于盐井，斩首千五百有奇。诸将又连破之木瓜渡、黄墩，斩首四千二百八十有二。献忠率千余骑窜兴、归山中，势大蹙。

　　四月，左良玉进屯兴安、平利诸山，连营百里。献忠遣间操重宝说良玉，围而不攻；因得与山民市盐、刍、米、酪，收散亡，养痍伤。久之，掩旗息鼓走白羊山而西，与罗汝才合。时汝才与过天星从宁昌窥大昌、巫山，欲渡江而为官兵所扼；汝才颇忧之。献忠虽屡败而气益盛，立马江岸，不前赴者辄斩之。贼争死斗，官军退走。贼乃渡江，结营万顷山、苦桃湾；其别部阵于红茨岸、青平寨，归、巫大震。杨嗣昌闻之，七月，引军出彝陵，顾虚恢不能进取。监军万元吉集川将守归、巫诸隘，而檄陕将贺人龙、李国奇、湖广将张应元、汪之凤、张奏凯等专击贼。湖广兵自达州入夔，营于土地岭，而贺人龙逗挠不至。献忠悉锐来攻，应元等苦战不决，贼分兵从后山下突乘之；应元中流矢，突围出，收残卒拒贼于巴雾川。之凤走他道，渴饮斗水卧，血凝臆而死；所将潘映奎亦死。时川抚邵捷春用其将邵仲光之言，谓大昌之上、中、下马渡水浅地平，难持久；乃扼水寨之观音岩为第一隘，而夜叉岩、三黄岭、磨子岩、鱼河洞、下涌诸处各分兵三四百人以守。元吉以分兵力弱为忧。贼果于九月先突观音岩，窥下马渡无备，破之。元吉急檄诸将邀之于谭家岭、七箐坎、干溪；而张奏凯以专兵屯净壁。已而献忠从竹菌坪突过净壁，陷大昌，进屯开县；张令中弩死，石砫司女将秦良玉亦败。捷春收其兵屯梁山。献忠以梁山河水深，不得渡；而达州河浅，乃自开县西走，复东向趋达州。方国安不能拒，贼遂渡河长驱。捷春退屯绵州，扼涪江。贼疾走陷剑州，趋广元，将间道入汉中；总兵赵光远、贺人龙拒之于阳平关，乃复走巴西。张应元合楚、蜀兵邀之于梓潼，战小利，贼反斗被恤；川将曹志耀、王光启、张世福力战却之，降将张一川、张载福殁于阵。涪江军闻之，遂溃。献忠屠绵州，趋内江。有土司家将毛文者，败之于东瓜崖，杀贼渠曹四；贼乃偃旗鼓走成都，穴城将穿。城中有董卜蛮者，出与战；贼大败，死万人，乃遁（考曰：本「蜀碧」）。

　　十一月，杨嗣昌既疏逮邵捷春，乃进军驻重庆。万元吉飨士于保宁，用猛如虎为正总统、张应元副之，率军趋绵州，分屯要害。元吉自间道走射洪，遏蓬溪以待贼。贼方屯安岳之周里场，谍知官军且至，宵遁。官军遏其归路，贼转掠什邡、绵竹、安县、德阳、金堂间，所至空城遁。

　　十二月，献忠陷泸州。泸州三隅皆形锐而面江，惟立石站一路可北走。贼既走绝地，元吉谋以大兵自南捣其老巢，伏兵旁塞玉蟾寺，蹙贼北窜永川，逆而击之。而永川令戴尧云者先期遁，向导无人；元吉按行城中，惟丞、簿一、二人。贼渡南溪，陕军纵之；遂越成都，走汉川、德阳，入巴州。

　　十四年（辛巳、一六四一）正月，嗣昌自统舟师赴云阳，檄三军陆行追贼。元吉虑贼或东突，劝嗣昌分军出梓潼扼归路；不听。既诸将从泸州蹑贼后，贼果折而东反，归路尽空，不可复遏。自巴抵达及于新、开，官军追及开县之黄陵城，日晡雨作，诸将请以诘朝战；参将刘士杰奋曰：『吾四旬逐贼，今乃及之，纵使佚去，吾不能也』。擐甲持矛曰：『大丈夫独取献忠耳』！猛如虎鼓其众并进。士杰所当摧陷，贼大披靡。献忠登高望我师，见无陕兵旗帜，而左兵亦携沮不前，士杰孤军跳荡，后无继者；乃密抽壮骑潜箐谷中，乘高大呼驰下。左兵先溃，士杰及游击郭开、如虎之子猛先捷皆战死。前兵既覆，如虎率牙兵苦战；中军马智挟如虎溃围出，旗纛军符尽失。嗣昌在云阳闻败，谋归楚，顾根本；传箭召溃兵顺流东下。贼已席卷出川西，烧新、开驿置，楚、蜀消息中断；贼大队已至当阳，而襄阳未之知也。

　　初，献忠之败于玛瑙山也，良玉擒献忠妻敖氏、高氏及徐以显、潘独鳌送襄阳狱。独鳌诡姓名黄冈刘若愚，愿见督师言事，称：『难生有治平天下之略，不幸陷贼，今自归』。嗣昌诘之曰：『尔才学为张献忠用尽，尚有遗余为朝廷用邪？且献忠不识字，尔草飞檄以逆天骂国，死有余罪』！始俛首。随行书吏尹曰凤谓：宜早杀之』。嗣昌不可。乃并前所执敖氏之兄及养子惠二者同系襄阳狱。知府王承曾年少佻易，每晚囚簿呼名，悦敖氏、高氏之艳，托以问贼中事，笑语颇洽。狱吏多与贼通者，独鳌等得以脱桎梏，防御颇疏。嗣昌以献忠飘忽，尝移文为戒；承曾笑曰：『是讵能飞至邪』？献忠既败官军于开县，即东走；留罗汝才拒郧抚袁继咸兵，自率轻骑一日夜驰三、四百里，杀督师使者于道，取军符，遣刘兴秀等二十八骑伪为官军，持符验夜叩襄阳城。巡道张克俭纳之，处其人于承天寺。夜半火起，襄阳府端礼门亦火，贼队疾驰至，城中大乱；独鳌毁狴户，偕敖氏、高氏以出。昧爽，贼尽入城。承曾突围走，克俭及署知县事李大觉、推官邝曰广、游击黎民安（考曰：据「庐州忠义传」补）死之。献忠缚襄王翊铭坐堂下，属之酒曰：『吾欲断杨嗣昌头，今借王头，使嗣昌以陷藩伏法；王其努力尽此酒』。遂杀之，投尸火中。福清王常澄逃免；潜觅翊铭尸，拾颅数寸以归。贵阳王常法并宫眷俱遇害。时二月初六日庚戌也（考曰：「北略」、「纪事本末」谓：『襄阳陷，贼发银十五万以赈饥民。襄阳守兵数千，军资器械山积，尽为贼有』。「绥寇纪略」则云：『献忠以全队未至，惧良玉之诣其后也，张伯鲸饷银数十万在城中，不及问，居两日即去』。未知孰是？姑两存之）。初九日癸丑渡江，破樊城。十五日己未，陷当阳、郏县。二十一日乙丑，陷光州、新野。嗣昌行抵荆州之沙市徐家园，惭惧自杀。献忠复合汝才之兵东下，破光州、北城，残商城、罗山、息县、信阳；闻官军在蕲州，乃烧固始、西关，分兵犯茶山、应城。四月二十五日，陷随州，知州徐世淳巷战，陷胸穴股以死；其子肇梁亦死，两妾及婢仆死者二十人。贼破信阳，获左良玉旗帜，假之以趋泌阳。六月初六日夜大雨，乘以入，知县王士昌不屈死。围唐县，再攻应山；应山之民工射猎、毒弓矢，傅人肉沸烂，故贼再攻不克。七月，献忠围郧阳，王光恩御之，多杀伤，献忠遁走。会总兵黄得功麾下叛兵投之，贼大振；拔郧西，群盗蚁附以万计，东掠地至信阳。

　　献忠素惮左良玉，既屡胜而骄，则谓良玉为不足畏。诸将妻拏之在襄阳者，献忠又尽戕之；故良玉军距跃思斗。八月，良玉从南阳进兵，追及之于信阳，大战，斩其头领沙某，夺马万余匹，降其众数万。献忠射伤股，乘夜东奔。郢抚邀其前，良玉将马进忠蹑其后；过龙冈、苏家坂、免儿沟、五股泉四遇，皆大斩获。献忠负创不能驰，保其妇女小子，日行数十里。良玉自郧北发追之，贼已入掌握；而自兴安转馈信阳百二十里，大雨五日夜，江涨道绝，将吏首尾离置数十处。献忠走而免；官军四面蹙之。罗汝才既与献忠不合，走别道诣李自成；献忠前驱入哨，又为自成所邀取。谍者谓：『献忠矢贯胫已毙』；诇之，乃在商、固山中。先是，革、左五营窜英、霍间，将越险隘合献忠。献忠亦以奔败而思与之通也，九月，出商城之牛市畋，取道向英山。监军孔贞训、副将王允成大破之于望云塞，献忠众散且尽，乃因汝才以奔自成。当襄阳之陷，献忠自诩威名出自成右；及军败往归，所从不过数十骑，自成欲以部曲遇之，献忠不肯屈。自成将杀之，汝才止之；资以五百骑，麾曰：『亟引而东合革、左，此地非若所当留也』。献忠乃东奔，道纠土贼一斗榖、瓦礶子等，众复盛。会李自成破官军于项城，督师丁启睿、左良玉以兵救汴，献忠得以其间走英、霍，就革、左约，则大喜。

　　十五年（壬午、一六四二）正月，陷潜山。二月，陷全椒。三月，围舒城。舒城缺令，参将孔庭训、在籍编修胡守恒同饬守备。庭训兵淫掠，舒人逐之；庭训怒而降贼，教以冲棚穴城，穿数处。守恒督守，堙者塞之。贼射书约降，守恒焚诸堞。贼复射书，购长须翰林千金；或劝守恒割须遁，守恒不可。四月初三日，城陷，贼刺守恒腹以矛，数十创而死。献忠改舒城曰得胜州。初六日，陷六安州。州有川将覃世勋、乙邦木、王宪设守。世勋殴知州朱谋赤于廷，为州人所逐，遂通贼以陷城。州人千户张国正、乔乃迁斗死；诸生江源洞刳目截舌，含血喷贼死；刘铉劈首几裂，跃起斫数贼，趺坐石上死（考曰：按「史外」「庐州忠义传」云：『铉弱冠能文，美丰姿』。又曰：『趺坐石上死，家人觅得之；左右手握两刀，如植铁。其父呼曰：「儿！贼去矣！父在此」！乃脱手仆』。是铉乃美少年；而史阁部祭文则曰『耆民刘铉等』何也？「庐州府志」亦作刘弦。岂别有耆民刘弦，而兹则弦邪？俟考）；韩光祖断喉碎尸死，守备王希韩被获死。献忠取其郊保莲花寨之民以益其军。闻学使者将按庐州，遣贼数百人挟书囊笔袭儒衣冠以入；漏三下，卷甲趋之城上，举火以应，城遂陷。道臣蔡如衡、督学徐之坦、合肥令汤登贵缒城遁，知府郑履祥、在籍参政程楷、诸生蔡世和、吴士任、赵嗣蕃、葛一本、指挥同知赵之璞、武进士金玉度、义民朱应珍死之。寻陷无为州，在籍光禄寺少卿钱策、诸生钱振纲、副榜吴之默、义民路宽、王加惠死之（考曰：本「庐州忠义诸公传」，徐之坦亦作之垣）。

　　六月，陷庐江，还屯舒城之白马金牛洞。习水师于巢湖，合老哨三十二营、小哨二十四营会皖口。

　　七月，复陷六安，获男女悉断其右臂（考曰：本某氏「怡曝堂集」。又「纪事本末」云：男女各断一臂，男左女右）。太监卢九德以总兵黄得功、刘良佐之兵战于夹山，败绩，江南大震。凤阳总督高斗光、安庆巡抚郑二阳俱逮治；起谪籍马士英代斗光。献忠焚枞阳，夺商舟，募棹船卒，谋犯南京。闻得功、良佐兵且至，命贼将一堵墙营于古城长岭，潜山之险阨处也。步骑九十哨，分为四营。九月二十四日夜半，得功等至，缘山背噪而升；贼大扰，越崖涧奔。官军追之，自古山、天井湖、老鹳头、黄泥港六十里，横尸无算，一堵墙焚死；夺畜产数万，救回难民数万人。贼腹心谋士、妇竖皆尽，于是散而西。攻桐城，得功救之，射献忠几获之，走蕲水。会官军击袁时中于颍，献忠乘虚出天堂山，拔营至三祖寺，以三百骑袭破太湖。

　　十一月，再攻桐城，执守将廖应登并其从骑窦成，拥之至城下招降，不从；皆杀之。贼筑台掘隧，知县张利民随机应之，啮指血祭炮，杀献忠爱将李混江；得功救又至，贼乃走（考曰：「绥寇纪略」、某氏「太白剑」谓：『献忠东去陷桐城，屠之』；误也。鼒按：桐城未尝陷屠。戴田有「孑遗录」自叙云：『吾桐滨于陷者屡矣，而卒获免』；可证也）。会左良玉避自成东下，尽撤湖广兵自从。献忠闻之，又袭陷黄梅。

　　十六年（癸未、一六四三）正月，陷广济。寻陷蕲州；贼令绅士冠带自东门入，由西门出，尽杀之。执在籍巡陇右道李新，令跪拜；新骂曰：『死贼！尔非陕西人乎？本道在陕西，尔喂马贱卒尔！恨未斩剐尔』！抱父尸就刃。献忠以掌击膝曰：『快哉！老子今日看杀汝等求生不得，独汝真好汉』！诸生张效锺、陈正皆以骂贼棓杀（考曰：本顾景星「白茅堂集」。又云：『献忠大书驿壁：「山前山后皆出松，地平平地柳成阴；桃李笑柳柳笑松，千秋万古还是松」。关西张秉吾题吊李新』云云。是献忠既字敬轩，又字秉吾也）。遂屠城。蕲水乡宦周之任与贼通；二月，遂陷蕲水，县丞杨明时死之（考曰：本毛先舒「东苑文钞」、「蕲尉杨存吾传」。存吾，明时字也）。方献忠之未至也，众谋守御，每乡宦养兵三名；饶某不可。既献忠集之教场，饶夫妇愿以金二十万免死；献忠杀之，括其家得三十万。复陷蕲州，执分守道许文歧。献忠故识文歧，颇礼之。文歧见贼众多黄、麻人，与同系举人奚鼎铉谋，约以从中击贼，柳圈为号；降贼诸生王固怀泄其事，遂见杀（考曰：按「杨存吾传」，文歧乃贼再破蕲州时被执者；诸书未分别言之。「史外」云：『泄谋者为黜生王国统，尝奸宦家妇，被公褫责，遂蓄恨以报。或谓为逆衿王固怀』。岂固怀即国统欤』）。先是，有飞雀万余投蕲之南城濠，树杪发火；鬼白昼骑墙上揶揄人，火器不爇自震，黄州南城门哭。州人闻蕲水之破也，弃城逃，惟女子不及行。贼入城，择其姣丽者驱以夷城，缓者斩指、堕腕，血淋漉壁间；三日城平，乃杀之以填堑（考曰：「绥寇纪略」：『女子夷城乃陷黄州事』。而「北略」某氏「啸虹笔记」「流寇志」则云屠蕲州事。按蕲州再破与陷黄州时事相连，故纪载易舛；惟「绥寇纪略」与「明史」同，今从之）。州有无赖张以泽集亡命迎贼，乡宦欧阳玖、诸生李时荣拜马首降；副使樊维城、贡生冯云路、诸生易道暹及其子为瑚、为琏死之。

　　四月，献忠连陷麻城。楚士大夫仆隶之盛甲天下，而麻城尤甲于全楚；梅、刘、田、李诸右姓家僮不下三、四千人，雄张里闾间。寇之将作也，思齐以尺伍为捍蔽，听其纠率同党，坎牲为盟，曰「里仁会」。诸家竞饰衣冠以夸耀之；其人遂炮烙衣冠，推刃故主，城中大乱。城外义兵围之，里仁会之人大惧；其渠汤志杀诸生六十人，而推其与己合者曰周文江为主，缒城求救于献忠。献忠自残败后，步卒多降于自成，麾下惟骑士七千人；闻麻城使至，大喜。进兵城外，义兵解围走，献忠遂入麻城。城中降者五万七千人，献忠别立一军，名曰新营。改麻城为州，以文江知州事。故金吾刘侨献二妾、数万金于贼以免。贼寻陷罗田。于是张以泽、李时荣等献策渡江，招星辰湖渔人具舟。献忠悉师沿江上犯，汉阳、武昌大震，议守城。楚王有积金百万，三司请贷，不许。在籍大学士贺逢圣因长史徐学颜入见计事，王命中人出高帝分封时金裹交椅一；曰：『此可佐军，他无有』。逢圣哭而出，捐赀召募，佥谓宜土著。适承天、德安溃兵俱下，楚王募之为军锋，以学颜领之，号楚府兵。武昌参将崔文荣者，壮烈士也；潜师渡江袭贼，斩六百级，众不敌乃还。汉阳陷，议撤江上兵城守，文荣言：『坐困非策』；争之不得。

　　五月五日，贼从团风渡袭武昌县入之，驻军樊口。文荣以副将胡某扼之洪山寺。是时，贼大营尚在江北；会楚府募兵官张其在者，罪被笞，往投贼，而李时荣之族居省城，约内应。贼乃全军从鸭卵洲渡，直逼城下。逢圣、文荣壁武胜门，尽力拒守；贼大掠金沙洲，攻转急。道臣王杨基诡言有事汉阳，传箭开门，同推官傅上瑞弃城遁；楚府兵开保安、文昌二门纳贼。文荣方出斗，回兵阖城扉不及，跃马凤凰山持矛大呼；贼攒刺之；洞胁死。徐学颜左臂殊，右臂持刀不仆，支解死。游击朱士鼎既断左右手，缚笔于臂，作书招集旧卒，训练如常；久之乃死。贺逢圣衣冠北向再拜，贼挥之去，曰：『此贺佛也』！逢圣以巨舟载家属，出滋阳湖；中流凿沈之，全家溺死（考曰：逢圣之死，传说不一。「启祯野乘」曰：『公冠履蟒衣，诣楚王府，将奉王同死。时府已为献忠所据，遂见执。乃曰：「我欲亲见献贼，骂之而死」。众不令见，乃北向五叩头毕，投缁阳桥下而死。夫人危氏、子觐明皆死之。仲子光明，守八分山墓；闻难来奔，又死之。子媳曾氏、陈氏、孙三人、一仆萱命皆死，合门二十余人』。又「北略」附记江阴冯生云：『贼将尽杀城中男女，逢圣曰：「汝何不杀我，免杀百姓」？贼不忍加害，送至献忠老营，公言如前。献忠曰：「依汝言，全了他尸罢」！盖欲驱民入江也』。此又与「野乘」小异。又滋阳湖一作缁阳，又作墩子湖）。兴都留守沈寿崇、通判李毓瑛、知县邹逢吉、知嘉鱼县王良鉴、贡生黄冈、冯云路、诸生汪陛延、熊雯、明睿皆死之。献忠以箯舆笼楚王，沈之水（考曰：诸书作沈之江，「启祯野乘」、「纪事本末」作沈之西湖）。见库中金，叹曰：『有财如此而不设守，朱胡子真庸儿也』！见楚府碧玉箫长尺有九寸，曰：『此何用』？碎之。贼宣言宗室降者不杀，楚宗多投牒，亦有庶民搀入者；既而白刃交下，欲自辨而头已落。先是，有异人呼于途曰：『一群猪，屠伯至矣』！果验。男子十五以上、二十以下录为兵，余连项就戮，贼持刀者腕为脱。乃佯开汉阳门纵之去；门逼江，铁骑围而蹙之，自鹦鹉州达于道士洑，浮胔蚁动，水几不流。踰月，人脂厚累寸，鱼鳖不可食。妇女别而累，有殊色者入婆子营，亦置队长，监以贼目；收其直，给军用。汉口人周洪卿者，首其地富人多亡匿；搜牢之获千余舟，士女溺死无算。献忠乃据楚王府，铸「西王之宝」，改武昌为天授府、江夏为上江县。以周文江为伪兵部尚书、张其在为伪总兵前军都督、李时荣为伪巡抚、谢凤洲为伪守道、萧彦为伪巡道、陈驭六为伪学道，给伪敕印。以周综文伪知天授府、沈会霖伪知汉阳县、黄元凯伪知黄州。开科试士，取七十八人，补二十一州县官并佐贰，各赏银有差。以兴国州柯、陈两姓土官悍勇，招降之。题诗黄鹤楼，令其下属和。发楚邸金赈难民，蕲、黄等二十一州县悉附。

　　初，李自成闻献忠得汉阳，忌且怒；榜曰：『擒献忠者，赏千金』。及闻取武昌，复遣人贺之曰：『老回回已降，曹、革、左皆杀，行将及汝矣』！献忠卑词赍金宝答之，自成留其使。而左良玉之军复西上，遣总兵方国安、徐懋德、马士秀破贼于蕲州黄石港。诸生程天一集乡兵二万击贼于大冶，杀伪知县奚鼎铉，沈会霖闻风遁。官兵次黄州，白云寨长易道三执黄元凯，遂复黄州。献忠闻楚师渐集，乃留张其在、谢凤洲等守城，以养子名四虎者驻金沙洲；而亲率大营为浮桥于金口，悉众西渡，分军为三：一军白罗山、一军白石矶、一军蒿洲。屯舟师于湖中，息马山谷，将以窥岳州、长沙；未发，而左营诸将毛显文、常国安、郎启贵、于自成、段凤翔、秦天禄等连营而前，次于阳逻堡，蕲、黄四十八寨民兵皆应。常国安以舟师先进，贼骑百余夹江而射。国安转战自白云阁至金沙洲，四虎先期遁；官军夺其舟百艘，贼骑反走。翌日攻汉阳，贼开门出战，官军败之于■〈鱼严〉鱼套，遂乘以入。张其在焚黄鹤楼及宗人府第，率诸贼开保安门西走，断王会桥以防追者。谢凤洲自杀，伪知县汉阳燕某、蒲圻涂良极、黄冈王尔忠等悉被擒。凤督马士英屯寿州，遣六安诸生黄鼎潜行入麻城诸寨，谋之刘侨、田生兰、周从极等，说周文江以反正；斩贼将方子雄于■〈鱼严〉鱼套中，擒汤志数其罪磔之，传首寿州。官军别将徇兴国、大冶，监军道王瓒屯武昌、沔阳，知州章旷驻汉阳，黄安、黄陂皆自杀其伪令，上流三郡悉定。献忠已率众西行，左兵铁骑营追及之于金口，擒其殿后伪总兵邓云程诛之。献忠时已陷咸宁、蒲圻；岳州大震。沅抚李干德、总兵孔希贵、监军道许璟率兵二万守陈陵矶，令民他避，匿壮士健马，诡称父老约降。贼入伏发，歼其前部，刵四人以归之。献忠怒，益进兵。乃蔽林植斾为疑兵，埋大炮，积薪翳之；贼误举爝，则炮大发，杀贼数百。再置巨舰中流，计矢石可及却不进；度贼矢且尽，奋击大败之，三战三捷。献忠乃悉众二十万百道仰攻；八月初五日丙寅，力屈城陷，干德、希贵走长沙。戊辰（初七日），贼前锋至湘阴，城已空。献忠既得岳州，谋北渡，卜于洞庭神者三，不吉；投珓大诟。将渡，风大作，覆舟；献忠怒，连巨舟千艘载妇女焚之水，夜明如画。遂骑而逼长沙。长沙，故吉王封处也；惠王之去荆州也，亦走长沙。两王相见，日忧贼，顾不知修备。去长沙六十里有鸟道可栅而守，推官蔡道宪请之，王不能应；自堞其宫，击柝徼巡而已。巡按御史刘熙祚檄长沙总兵尹先民、副将何一德以万人守罗塘河，孔道贵屯三稍矶；道宪醵官钱为栅，断陆道，未成而贼入之，先民、一德降。楚抚王聚奎时在城中，诡出战，率所部遁。李干德气沮，偕熙祚、道贵奉吉、惠二王走衡州。贼遶城呼道宪名：『吾军中知尔名，毋自苦』！道宪手注弩射之。丙戌（二十五日），城陷；百计诱降，置小楼中二十有四日，骂不绝，遂遇害。健卒林国俊等九人追侍道宪，亦不屈，贼并杀之；内四卒奋曰：『愿瘗主尸而死』。贼义而许之。解衣裹道宪骨葬之，而后自刭。在籍给事中史可镜以豪横为乡里所仇，降于献忠，为伪长辰常巡抚；教献忠取辰、沅、靖；其笺表称献忠曰陛下、曰新朝、曰圣主。献忠去，土人缚以献李干德，加拷讯，械送南都，伏诛。又有武进士赵某者，力能曳两牛倒走，亦降于献忠。献忠麾下孙可望、李定国皆以勇猛为义子，赐姓称王；赵后至，欲较武艺，定崇卑。与可望驰马徒搏，握可望而举之；遂以赵为二王、可望为三王、定国为四王。后献忠入川，虑军士多携妇人，赵独先杀其妻子，献忠大悦；久之，竟被杀焉（考曰：本「北略」。又某氏「柳轩丛语」云：『献贼有美僮名二孩子，时年十八，技武绝伦。尝与黄靖南对阵，甫出战，僮飞矢中其手。黄几败，怒甚，伏兵擒之。爱其勇，欲令降，僮不应。侯笑曰：「闻贼夜卧汝腹上，本镇亦能抚汝，何不速降」？僮坚不允，绝其食死』。天下事固有不可解者，附记之）。

　　献忠既陷长沙，以蒲圻令李凤起伪知岳州府、通守任为弼为伪长岳道，驰檄远近。尹先民、何一德愿效前驱，献忠伪封为世袭伯。庚寅（二十九日），陷衡州；桂王及吉、惠二王走永州，献忠拆桂邸殿材至长沙造伪殿。令尹先民守衡州，而追三王于永州。刘熙祚亲督水师御贼，遣兵护三王入广西，而自入永州死守；城陷被执，囚之永阳驿中，闭口绝食，题绝命词于壁。临以白刃，大骂，贼杀之宁乡孔庙中（考曰：本「绥寇纪略」、「北略」、「史外」、「刘熙祚传」。又熙祚之死有三说：「启祯野乘」云：『护诸藩冒死断后，为贼追缚』。「史略」云：『入州死守，奸人开门被执』。陈皇士「刘熙祚传」则云：『熙祚巡按至永州，部院庄祖诲催饷四集，贼乘之。祖诲先行，熙祚殿后，贼望见偏裨跪白马前，知为重臣，突拥之去』。按三说不同，惟「史略」与「绥寇纪略」、「史外」同，今从之）。同时死难者，湖南道参议陈璸、知湘阳县杨开、知衡阳县张鹏翼、知翼东县陈道寿、知临湘县林不息、知衡山县董我、前湘阴县丞赖万耀、长沙府照磨莫可及、教授蒋道亨、教谕欧阳显宇、彭允中皆死之。宝庆、常德陷，同知朱国桂死之（考曰：陈璸、朱国桂见「北略」，陈道寿见「绥寇纪略」，余见「明史」「忠义传」）。献忠修怨于故督师杨嗣昌，发其祖父冢；葬有年矣，斩尸，乃见血焉。嗣昌母朱氏死之（考曰：诸书不载朱夫人死节事。惟「北略」云：『夫人朱氏，湖广武陵人，蓟辽巡抚杨鹤无山公夫人也。贼执夫人，夫人骂曰：「吾天朝命妇，岂从尔乱贼哉」！遂死之』）。是时，湖南郡县糜烂，将吏非降则逃；惟道州以守备沈至绪力战得全。既而，贼再至再战，马惊仆，殁于阵。其女云英持矛号哭趋贼营，夺父尸还。贼环搠之，云英左右支格，莫能伤，竟完守入保。因是，道州终不破。献忠将犯辰州；自桃源以上岭峻滩险，土司以兵守辰龙关，度不可上，乃已。

　　九月，献忠屯衡州；分军犯广西全州、江西袁州。寻归长沙，开科取士。戊午（二十七日），陷萍乡（考曰：「纪事本末」作戊子陷萍乡；误也。按历法，是月无戊子日，当作二十八日戊午）。

　　十月初四日甲子，陷万载、袁州，于是瑞州、临江、新喻、分宜之人皆空。献忠遣别将趋连州，广东南、韶州府属城皆逃。道臣王孙兰兵不满百，请救不应，遽自经。浔、桂贺、全之间，蔑有固志矣。左良玉之副将吴学礼既复袁州，而兵不戢，江西巡抚郭都贤檄撤其兵；贼闻之，自长沙突至。戊寅（十八日），一骑至吉安城下，城上聚观不为备；其人以铁钩援城半壁之树，跃而上，守者惊溃，大队驰入，城遂陷。是日，诸县同陷。贼设伪官，改吉安为亲安府、庐陵为顺民县。贼将张其在驰檄袁州，兵民皆窜，复陷袁州。献忠在长沙增兵为九营，四营皆老卒、五营皆新附。遣贼将马赐下临湘。

　　时岳州已为官军所复。十一月癸巳（初三日），贼复遣四将图之。沿江设伏，藏轻舟于■〈氵义〉港，以巨舰载重赀顺流下。官军邀击之，贼逆流佯走，官军夺其赀入舟，舟重不能速行；贼轻舟四出围之夹击，官军死无算，贼乘胜复陷岳州。壬寅（十二日），明帝诏承天太监何志孔劳左良玉军，移镇武昌。良玉乃令马士秀趋长沙，捣贼后；令马进忠趋袁、吉，迎击其前。甲寅（二十四日），士秀败贼于临湘，追及之岳州城下。贼将混天龙步骑数千拒南岸，以轻舟顺流邀官军；士秀三分其军，以殿后者交射南岸贼，乘风直上，绕贼舟后反击之，贼大败，尽夺其舟。南岸贼疾入城，诸军四面乘城，贼突门，复走长沙；斩首四千级，遂复岳州。丙辰（二十六日），进忠复袁州，尽诛伪官，斩首三千级，夺贼马五百、弓矢数万。时老回回为李自成据荆州；献忠既屡败，乃与修好合兵，势益横。

　　十二月，连陷建昌、抚州、南丰。总督吕大器无兵不能救，而贼前锋艾四者又再败马进忠于蒲圻；良玉兵之在武昌者，咸震动。有劝贼取吴、越者，顾献忠终忌良玉在，乃决计入蜀。是年正月，自岳阳渡江，虚设伪官于江南，大队俱北。女将秦良玉图全蜀形势，上之巡抚陈士奇，请益兵守十三隘；士奇不能用。复上之巡按刘之勃，之勃许之而无兵可发。贼掠男女数十万，挽舟逆流上，日行一、二十里，至巫山、梅子坡，饥死大半；顾隘口无人遮守，遂长驱入夔州。秦良玉驰援，众寡不敌，溃。蜀事始不可为矣。

　　臣鼒曰：诸书载明流贼闯、献事，庸人偾国、烈士死绥与夫骄将悍卒之蔑上无等，可惊可愕、可歌可泣之事不一端。「明史」既不能尽载之，而稗官家言又舛驳不可复纪。本「春秋」依经立传之例，列而考之，而当日天下大势可得指陈焉。夫二贼，明之贼，而非大清之贼也；曷为不曰明闯贼、明献贼也？「传」曰：『天下之恶一也』。圣人天下一家、中国一人，弧矢之威，何分内外？山海关之捷、凤凰坡之诛，盖亦阪泉、涿鹿之师哉！

　　献贼陷明万县。

　　江水涨，贼留屯者三阅月，民皆逃；贼绐曰：『降者不杀』。既出，悉驱之入水。执贡生吴献棐，强以为伪参军，不受；断臂解腕而死。其子之英痛父，亦被磔焉。

　　献贼陷明梁山，副榜高宗舟拒战死。
  </div>
  <div class="pagination">
   <a href="小腆纪年_page2.html">
    上一页
   </a>
   <a href="小腆纪年.html">
    1
   </a>
   <a href="小腆纪年_page2.html">
    2
   </a>
   <span class="current-page">
    3
   </span>
   <a href="小腆纪年_page4.html">
    4
   </a>
   <a href="小腆纪年_page5.html">
    5
   </a>
   <a href="小腆纪年_page6.html">
    6
   </a>
   <a href="小腆纪年_page7.html">
    7
   </a>
   <a href="小腆纪年_page8.html">
    8
   </a>
   <span>
    ...
   </span>
   <a href="小腆纪年_page4.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
