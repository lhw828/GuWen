<!DOCTYPE html>
<html>
 <head>
  <meta charset="utf-8"/>
  <title>
   资治通鉴注 - 第 314 页/共 334 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   资治通鉴注 - 第 314 页/共 334 页
  </h1>
  <div class="content">
   25大同节度使张敬达聚兵要害，契丹竟不敢南下而还。〔按薛史，时契丹帅族帐自黑榆林捺剌泊至没越泊，云借汉界水草；张敬达聚兵遏其冲畏，虏竟不敢南牧。还，从宣翻，又如字。〕敬达，代州人也。
26蔚州刺史张彦超本沙陀人，尝为帝养子，与石敬瑭有隙；闻敬瑭为总管，举城附于契丹，契丹以为大同节度使。〔蔚，纡勿翻。〕
27石敬瑭至晋阳，以部将刘知远、周緕为都押衙，委以心腹；军事委知远，〔为刘知远为石敬瑭佐命、又以是而基汉业张本。〕帑藏委緕。〔帑，他朗翻。藏，徂浪翻。〕緕，晋阳人也。
28十二月，戊午，以康义诚为河阳节度使，兼侍卫亲军马步都指挥使；〔叶梦得石林燕语云：自梁置在京马步军都指挥使，后唐遂置侍卫亲军都指挥使。〕以朱弘昭为山南东道节度使。〔朱弘昭始正授襄阳旌节。〕
29是岁，汉主立其子耀枢为雍王，〔雍，于用翻。〕龟图为康王，弘度为宾王，弘熙〔【严：「熙」改「燕」。】〕为晋王、弘昌为越王，弘弼为齐王，弘雅为韶王，弘泽为镇王，弘操为万王，弘杲为循王，弘暐为思王，弘邈为高王，弘简为同王，弘建为益王，弘济为辩王，弘道为贵王，弘昭为宜王，弘政为通王，弘益为定王；未几，徙弘度为秦王。〔几，居岂翻。汉诸王皆以州为名。〕
四年〔（癸巳、九三三）〕
1春，正月，戊子，加秦王从荣守尚书令，兼侍中。庚寅，以端明殿学士归义刘昫为中书侍郎、同平章事。〔归义县属涿州。昫，吁句翻，又许羽翻。〕
2闽人有言真封宅龙见者，〔真封宅，盖王延钧未得国之时所居也。见，贤遍翻。〕更〔【章：十二行本「更」上有「闽王延钧」四字；乙十一行本同；孔本同；张校同。】〕命其宅曰龙跃宫。〔更，工衡翻；下更名同。〕遂诣宝皇宫受册，备仪卫，入府，即皇帝位，国号大闽，大赦，改元龙启；更名璘。追尊父祖，立五庙。以其僚属李敏为左仆射、门下侍郎，其子节度副使继鹏为右仆射、中书侍郎，并同平章事；以亲吏吴勖为枢密使。唐册礼使裴杰、程侃适至海门，〔海门，即今福清县之海门镇是也。〕闽主以杰为如京使；侃固求北还，不许。闽主自以国小地僻，常谨事四邻，由是境内差安。〔史言闽主虽惑神仙妖妄，而能粗安者，以善邻而然。〕
3二月，戊申，孟知祥墨制以赵季良等为五镇节度使。〔孟知祥为五帅请节钺，朝廷依违不报，而许之墨制署授，故知祥因而授丕帅。昔唐之季也，强藩悍将犹知长安本色之为贵，若赵季良等，知禀命于孟知祥而已，岂复知重朝命哉！〕
4凉州大将拓跋承谦及耆老上表，请以权知留后孙超为节度使。上问使者：「超为何人﹖」对曰：「张义潮在河西，〔张义潮以河西来归，事始二百四十九卷唐宣宗大中五年。〕朝廷以天平军二千五百人戍凉州，自黄巢之乱，凉州为党项所隔，郓人稍稍物故皆尽，超及城中之人皆其子孙也。」
5乙卯，以马布范为武安、武平节度使，〔马希范席父兄之业，故朝廷仍命以潭、朗两镇。〕兼中书令。
6戊午，定难节度使李仁福卒；庚申，军中立其子彝超为留后。
7癸亥，以孟知祥为东西川节度使、蜀王。
8先是，河西诸镇皆言李仁福潜通契丹，〔是时河西止有凉州、沙州二镇，然使命不常通也。窃意「河西」当作「关西」，欧史只作「边将多言仁福通于契丹」，尤为檃括。先，悉荐翻。〕朝廷恐其与契丹连兵，并吞河右，南侵关中，会仁福卒，三月，癸未，以其子彝超为彰武留后，〔唐末以延州置保塞军，岐改为忠义军，后唐改为彰武军。〕徙彰武节度使安从进为定难留后，仍命静塞〔【章：十二行本「塞」作「难」；乙十一行本同。】〕节度使药彦稠将兵五万，以宫苑使安重益为监军，送从进赴镇。从进，索葛人也。〔难，乃旦翻。索葛剖居振武。宋白曰：安从进本贯振武军索葛府索葛村。索，苏各翻。〕
9乙酉，始下制除赵季良等为五镇节度使。〔孟知祥既以墨制命之，朝廷不能违，遂为之下制。〕
10丁亥，敕谕夏、银、绥、宥将士吏民，以「夏州穷边，李彝超年少，〔少，诗照翻。〕未能扞御，故使〔【章：十二行本「使」作「徙」；乙十一行本同；孔本同；退斋校同。】〕之延安，〔延州，延安郡。〕从命则有李从曮、高允韬富贵之福，〔李从曮事见上卷长兴元年；又是高允韬自鄜、延徙安国。〕违命则有王都、李匡宾覆族之祸。」〔王都事见二百七十六卷天成四年；李匡宾事见上卷元年。〕夏，四月，彝超上言，为军士百姓拥留，未得赴镇，诏遣使趣之。〔趣，读曰促。〕
11言事者请为亲王置师傅，〔为，于伪翻。〕宰相畏秦王从荣，不敢除人，请令王自择。秦王府判官、太子詹事王居敏荐兵部侍郎刘瓒于从荣，〔瓒，才旱翻。欧史作「刘赞」，时为刑部侍郎。〕从荣表请之。癸丑，以瓒为秘书监、秦王傅，前襄州支使山阳鱼崇远为记室。〔汉之山阳郡，唐为曹、济之地。此山阳，唐楚州之山阳县也。旧唐书地理志曰：山阳县，汉临淮郡之射阳县地。晋置山阳郡，改为山阳县，唐为楚州治所。〕瓒自以左迁，泣诉，不得免。〔唐制，六部侍郎除吏部之外，余皆从四品下；王傅从三品。然六部侍郎为向用，王傅为左迁，以职事有闲剧之不同也。当是时，从荣地居储副，则秦王傅不可以闲官言。盖以从荣轻佻峻急，恐预其祸，求自脱耳。〕王府参佐皆新进少年，轻脱谄谀，瓒独从容规讽，〔从，千容翻。〕从荣不悦。瓒虽为傅，从荣一概以僚属待之，瓒有难色；从荣觉之，自是戒门者勿为通，〔勿为，于伪翻。〕月听一至府，或竟日不召，亦不得食。
12李彝超不奉诏，〔诏趣李彝超赴延安而不奉诏。〕遣其兄阿啰王守青岭门，〔啰，鲁何翻。青岭门盖汉上郡桥山之长城门也，东北过奢延泽至夏州。〕集境内党项诸胡以自救。药彦稠等进屯芦关，〔芦子关在延州延昌县北。赵珣聚米图经曰：芦关在延州塞门寨北十五里。〕彝超遣党项抄粮运及攻具，〔抄，楚交翻。〕官军自芦关退保金明。〔金明，汉肤施县地。后魏太平真君十二年置金明郡，隋废郡为县，县又寻废。唐武德二年，分肤施县复置金明县。宋熙宁五年，省金明县为寨，属肤施县。赵珣聚米图经曰：自芦关南入塞门，即金明路。陈执中曰：塞门至金明二百里。〕
13闽主璘立子继鹏为福王，充宝皇宫使
14五月，戊寅，立皇子从珂为潞王，从益为许王，从子天平节度使从温为兖王，护国节度使从璋为洋王，成德节度使从敏为泾王。〔从子，才用翻。〕
15庚辰，闽地震，闽主璘避位修道，命福王继鹏权总万机。初，闽王审知性节俭，府舍皆庳陋；〔庳，皮靡翻。〕至是，大作宫殿，极土木之盛。
16甲申，帝暴得风疾；庚寅，小愈，见群臣于文明殿。〔薛史，梁开平三年，改西京贞观殿为文明殿。〕
17壬辰夜，夏州城上举火，比明，杂虏数千骑救之，〔夜举火于城上，及明而杂虏至；盖先约以举烽为号，欲内外夹击唐兵也。比，必利翻。〕安从进遣先锋使宋温击走之。
18吴宋齐丘劝徐知诰徙吴主都金陵。
19帝旬日不见群臣，都人忷惧，〔忷，许勇翻。〕或潜窜山野，或寓止军营。〔寓止军营者，恐军中起变，欲依之以自全。〕秋，七月，庚辰，帝力疾御广寿殿，〔广寿殿，不知其创造之始。薛史本纪：长兴四年重修广寿殿，帝曰：「此殿经焚，不可不修。」盖焚于同光之末也。〕人情始安。
20安从进攻夏州。州城赫连勃勃所筑，〔夏州城，赫连勃勃蒸土所筑统万城也，事一百一十七卷晋安帝义熙九年。宋白曰：统万城在朔方之北、黑水之南，其城土白而坚，南有亢敌峻险，非人力所攻，迄今雉堞虽久，崇墉若新。〕坚如铁石，斸凿不能入。〔斸，株玉翻，斫也。〕又党项万余骑徜徉四野，抄掠粮饷，〔徜，常羊翻。徉，音羊。抄，楚交翻。〕官军无所刍牧。山路险狭，关中民输斗粟束笹费钱数缗，民间困竭不能供。李彝超兄弟登城谓从进曰：「夏州贫瘠，非有珍宝蓄积可以充朝廷贡赋也；但以祖父世守此土，〔唐僖宗时拓跋思恭据夏州，传思谏、彝昌、仁福以至彝超。〕不欲失之。蕞尔孤城，〔蕞，徂外翻。〕胜之不武，何足烦国家劳费如此！幸为表闻，〔为，于伪翻。〕若许其自新，或使之征伐，愿为众先。」上闻之，任午，命从进引兵还。〔还，从宣翻；下同。〕
其后有知李仁福阴事者，云：「仁福畏朝廷除移，扬言结契丹为援，〔除移，谓除移他镇。扬言者，播其言使人知。〕契丹实不与之通也；致朝廷误兴是役，无功而还。」自是夏州轻朝廷，每有叛臣，必阴与之连以邀赂遗。〔遗，唯季翻。〕上疾久未平，征夏州无功，军士颇有流言，乙酉，赐在京诸军优给有差；既赏傁无名，士卒由是益骄。〔唐兵之骄，始于同光，甚于长兴，极于清泰。至广运之末，契丹入汴，晋兵有不得食者矣。〕
21丁亥，赐钱元瓘爵吴王。元瓘于兄弟甚厚，其兄中吴、建武节度使元褄自苏州入见，〔元褄即传褄。元瓘嗣国，兄弟名从「传」者并改为「元」。吴越于苏州置中吴节度。薛史曰：唐庄宗三年升苏州为中吴军。见，贤遍翻。〕元瓘以家人礼事之，奉觞为寿，曰：「此兄之位也，而小子居之，兄之赐也。」〔元褄让位于元瓘，见二百七十六卷天成三年。〕元褄曰：「先王择贤而立之，君臣位定，元褄知忠顺而已。」因相与对泣。〔元瓘笃友悌之义，元褄知忠顺之节，兄弟辑睦以保其国，异乎夫己氏者矣。〕
22戊子，闽主璘复位。〔王璘避位六十五日，特以厌地云之异耳。〕初，福建中军使薛文杰，性巧佞，璘喜奢侈，文杰以聚敛求媚，〔喜，许记翻。敛，力赡翻。〕璘以为国计使，亲任之。文杰阴求富民之罪，籍没其财，被榜捶者胸背分受，仍以铜斗火熨之。〔榜，音彭。捶，止橤翻。熨，纡勿翻，又纡胃翻。〕建州土豪吴光入朝，文杰利其财，求其罪，将治之；〔治，直之翻。〕光怨怒，帅其众且万人叛奔吴。〔为吴光引吴兵攻建州而文杰诛张本。帅，读曰率。〕
23帝以工部尚书卢文纪、礼部郎中吕琦为蜀王册礼使，并赐蜀王一品朝服。知祥自作九旒冕，九章衣，车服旌旗皆拟王者。〔王者，谓天子也。唐制：真王正一品。朝廷既赐孟知祥以一品朝服，知祥又作九旒，九章之法服，是为王矣；所谓「车服旌旗皆拟王者」，是拟天子也。〕八月，乙巳朔，文纪等至成都。戊申，知祥服兖冕，备仪卫诣驿，〔时馆卢文纪等于成都驿舍。〕降阶北面受册，升玉辂，至府门，乘步辇以归。〔玉辂，天子之辂。步辇，以人挽之。〕文纪，简求之孙也。〔卢简求，纶之子也，唐宣宗、懿宗之时，内历台阁，外践节镇。〕
24戊申，群臣上尊号曰圣明神武广道法天文德恭孝皇帝，大赦。在京及诸道将士各等第优给。时一月之间再行优给，〔乙酉至戊申，二十四日耳。〕由是用度益窘。〔明宗之优给，惩庄宗之过也。给之愈温，士心愈骄，由是有「到凤翔更请一分」之事。窘，巨陨翻。〕
25太仆少卿〔【章：十二行本「卿」下有「致仕」二字；乙十一行本同；张校同，云无注本亦无。】〕何泽见上寝疾，秦王从荣权势方盛，冀己复进用，〔欧史曰：何泽外虽直言而内实佞邪，与宰相赵凤有旧，数私干凤；凤薄其为人，以为太常少卿。敕未出，泽先知之，即称新官上章自诉。章下中书，凤等言：「泽未拜命而称新官，轻侮朝廷，请坐以法。」乃以太仆少卿致仕，居于河阳。〕表请立从荣为太子。上览表泣下，私谓左右曰：「群臣请立太子，朕当归老太原旧第耳。」〔此唐宣宗所谓「若立太小则朕便为闲人」之见也。富有天下，不思贻后之谋，而为此论，意趣凡近，良可悯笑。帝事太祖、庄宗，起于晋阳，有旧第在焉。〕不得已，丙〔【张：「丙」作「壬」。】〕戍，诏宰相枢密使议之。丁卯，从荣见上，〔见，贤遍翻。〕言曰：「窃闻有奸人请立臣为太子；臣幼少，且愿学治军民，不愿当此名。」〔治，直之翻。〕上曰：「群臣所欲也。」从荣退，见范延光、赵延寿曰：「执政欲以吾为太子，是欲夺我兵柄，幽之东宫耳。」〔从荣之言，与明宗之言同一恋权之心耳。〕延光等知上意，且惧从荣之言，即具以白上；辛未，制以从荣为天下兵马大元帅。
26九月，甲戍朔，吴主立德妃王氏为皇后。
27戊寅，加范延光、赵延寿兼侍中。
28癸未，中书奏节度使见元帅仪，虽带平章事，亦以军礼廷参，从之。〔时中书门下奏：「自历朝以来，无天下兵马大元帅公事仪注；或专一面之权，或总诸道之帅，其仪注规程公事载详故实，未见明文。臣等谨沿近事，伏见招讨使、总管兼受副使已下櫜鞬庭礼，今望令诸道节度使以下，凡带兵权者，见元帅，阶下具军礼参见，皆申公状；其使相者初相见亦以军礼，一度已后客礼相见。应天下诸军务公事，元帅府行指挥；其判六军诸卫事则行公牒往来。其元帅府所置官属、补奏军职，则委元帅奏请署置。」按是时执政畏从荣，崇秩太过。〕
29帝欲加宣徽使、判三司冯赟同平章事；赟父名章，〔赟父璋事帝于潜跃，为阍者。〕执政误引故事，庚寅，加赟同中书门下二品，充三司使。〔唐制：中书门下二省，惟中书令、侍中正二品，侍郎则正三品。以两省侍郎兼宰相之职，则谓之同中书门下平章事，而官则自依本品。今同中书门下二品，则其品同两省长官，是误也。〕
30秦王从荣请严卫、捧圣步骑两指挥为牙兵。〔五代会要：应顺元年三月，改左、右羽林四十指挥为严卫左、右军，龙武、神武四十指挥为捧圣左、右军。按是年帝殂，明年正月闵帝改元应顺，四月潞王入立，改元清泰。数月之间，乃未、潞二王兵争之际，何暇改屯卫诸军号乎！是必改于天成、长兴之间，会要误也。〕每入朝，从数百骑，张弓挟矢，驰骋衢路；令文士试草檄淮南书，陈己将廓清海内之意。从荣不快于执政，私谓所亲曰：「吾一旦南面，必族之。」范延光、赵延寿惧，屡求外补以避之。上以为见己病而求去，甚怒，曰：「欲去自去，奚用表为！」齐国公主复为延寿言于禁中，云「延寿实有疾，不堪机务。」〔赵延寿尚帝女齐国公主。复，扶又翻；下同。为，于伪翻。〕丙申，二人复言于上曰：「臣等非敢惮劳，愿与勋旧迭为之。亦不敢俱去，愿听一人先出。若新人不称职，〔称，尺证翻。〕复召臣，臣即至矣。」上乃许之。戊戍，以延寿为宣武节度使；以山南东道节度使朱弘昭为枢密使、同平章事。制下，弘昭复辞，〔亦惧从荣之祸也。下，户嫁翻。〕上叱之曰：「汝辈皆不欲在吾侧，吾蓄养汝辈何为！」弘昭乃不敢言。
31吏部侍郎张宝泛海使杭州，〔使，疏吏翻。〕船坏，水工以小舟济之，风飘至天长；〔天长县在扬州西一百一十里，其地北不至淮，东不至海，岂小舟随风所能至！今通州海门县崇明镇东海中有大洲，谓之天赐盐场，舟人扬帆遇顺，东南可以径至明州定海，西南可以至许浦、达苏州，恐是此处。宋之通州，吴之静海军也。〕从者二百人，所存者五人。吴主厚礼之，资以从者仪服钱币数万，仍为之牒钱氏，〔从，才用翻。为，于伪翻。〕使于境上迎候。文宝独受饮食，余皆辞之，曰：「本朝与吴久不通问，今既非君臣，又非宾主，若受兹物，何辞以谢！」吴主嘉之，竟达命于杭州而还。〔还，从宣翻，又如字。〕
32庚子，以前义成节度使李赞华为昭信节度使，留洛阳食其俸。〔去年以李赞华帅义成，事见上卷。按唐末于金州置昭信节度，五代兵争，不复以为节镇。又按五代会要，长兴二年升虔州为昭信节度；时虔州属吴，吴以为百胜节度。赞华所领节，抑虔州之昭信军欤﹖又，是年十一月庚辰，改慎州怀化军为昭化军，慎州在幽州之北，唐盛时所置以处突厥降者，抑以赞华领昭化节而「信」字乃「化」字之误欤﹖〕
33辛丑，诏大元帅从荣位在宰相上。
34吴徐知诰以国中水火屡为灾，曰：「兵民困苦，吾安可独乐！」〔乐，音洛。〕悉纵遣侍妓，〔妓，渠绮翻。〕取乐器焚之。
35闽内枢密使薛文杰说闽王抑挫诸宗室；从子继图不胜忿，〔说，式芮翻。从，才用翻。胜，音升。〕谋反，坐诛，连坐者千余人。
36冬，十月，乙卯，范延光、冯赟奏：西北诸胡卖马者往来如织，日用绢无虑五千匹，计耗国用什之七，〔天成四年，沿边置场市马，禁党项卖马者到阙，而卒不能禁。今掌兵、掌计之臣复以其耗费而奏言之。〕请委缘边镇戍择诸胡所卖马良者给券，具数以闻。」从之。
37戊午，以前武兴节度使孙岳为三司使。〔代冯赟也。〕
38范延光屡因孟汉琼、王淑妃以求出；庚申，以延光为成德节度使，以冯赟为枢密使。
帝以亲军都指挥使、河阳节度使、同平章事康义诚为朴忠，亲任之。时要近之官多求出以避秦王之祸，义诚度不能自脱，乃令其子事秦王，务以恭顺持两端，冀得自全。〔帝以康义诚为朴忠，朴忠者能持两端乎﹖是后康义诚事闵帝，自请将兵拒潞王而遂迎降，亦所以自全也，乃所以自毙。若此者果可亲任耶！度，徒洛翻。〕
39权知夏州事李彝超上表谢罪，求昭雪；〔去年秋讨李彝超。昭者，明其无他；雪者，澡洗其罪。〕壬戍，以彝超为定难军节度使。〔难，乃旦翻。〕
40十一月，甲戍，上饯范延光，酒罢，上曰：「卿今远去，事宜尽言。」对曰：「朝廷大事，愿陛下与内外辅臣参决，勿听群小之言。」〔内辅臣，谓枢密使；外辅臣，谓宰相。群小，指孟汉琼之党。〕遂相泣而别。〔语而相泣，死期将至，不知泣下也。〕时孟汉琼用事，附之者共为朋党以蔽惑上听，故延光言及之。
41庚辰，改慎州怀化军。〔九域志：慎州，昭化军节度。五代会要：是年十一月庚辰，改镇州怀化军为昭化军。史于此盖逸「为昭化军」四字。〕置保顺军于洮州，领洮、鄯等州。〔自唐肃、代以来，洮鄯没于吐蕃，是时必有西戎首领来归附，故置节镇以宠授之。洮，土刀翻。鄯，音善。〕
从荣自知不为时论所与，〔事始见二百七十六卷天成二年。人患不自佑耳，既自知矣，而与小人谋为自全之计，此其所以败也。恐不得为嗣，与其党谋，欲以兵入侍，先制权臣。〔权臣，谓孟汉琼、朱弘昭、冯赟等。〕辛卯，从荣遣都押牙马处钧谓朱弘昭、冯赟曰：「吾欲帅牙兵入宫中侍疾，〔帅，读曰率。〕且备非常，当止于何所﹖」二人曰：「王自择之。」既而私于处钧曰：「主上万福，〔今人言起居无他者为万福。〕王宜竭心忠孝，不可妄信人浮言。」从荣怒，复遣处钧谓二人曰：「公辈殊不爱家放邪﹖何敢拒我！」〔以参夷之罪临之。复，扶又翻。〕二人患之，入告王淑妃及宣徽使孟汉琼，咸曰：「兹事不得康义诚不可济。」〔康义诚时总侍卫亲军。言不得义诚与之合谋拒从荣，则事不可成。〕乃召义诚谋之，义诚竟无言，但曰：「义诚将校耳，〔将，即亮翻。校，户教翻。〕不敢预议，惟相公所使。」弘昭疑义诚不欲众中言之，夜，邀至私第问之，其对如初。〔康义诚之初计，欲持两端以自全，故其对如此。〕
壬辰，从荣自河南府常服将步骑千人陈于天津桥。〔从荣时以河南尹判六军诸卫，居河南府。〕是日黎明，从荣遣马处钧至冯赟第，语之曰：「吾今日决入，且居兴圣宫。〔语，牛倨翻。帝之嗣位也，先入居兴圣宫，故从荣欲效之。〕公辈各有宗族，处事亦宜详允，〔处，昌吕翻；下处置同。又使处钧以前说临冯赟。〕祸福在须臾耳。」又遣处钧诣康义诚，义诚曰：「王来则奉迎。」〔言来则奉迎，不来则不敢轻动，此即义诚遣子事秦府之初计也。〕
赟驰入右掖门，见弘昭、义诚、汉琼及三司使孙岳方聚谋于中兴殿门外，〔五代会要：唐庄宗同光二年改洛阳崇勋殿为中兴殿，万春门为中兴门。〕赟具道处钧之言，因让义诚曰：「秦王言『祸福在须臾』，其事可知，公勿以儿在秦府，左右顾望！主上拔擢吾辈，自布衣至将相，苟使秦王兵得入此门，置主上何地﹖吾辈尚有遗种乎﹖〔种，章勇翻。〕义诚未及对，监门白秦王已将兵至端门外。〔监门，监门卫将军也。端门，宫城正南门。〕汉琼拂衣起曰：「今日之事，危及君父，公犹顾望择利邪﹖〔公，谓康义诚。〕吾何爱余生，当自帅兵拒之耳！」〔帅，读曰率；下同。〕即入殿门，弘昭，赟随之，议诚不得已，亦随之入。
汉琼见帝曰：「从荣反，兵已攻端门，须臾入宫，则大乱矣。」宫中相顾号哭，〔号，户刀翻。〕帝曰：「从荣何苦乃尔！」问弘昭等：「有诸﹖」对曰：「有之，适已令门者阖门矣。」帝指天泣下，谓义诚曰：「卿自处置，〔处，昌吕翻。〕勿惊百姓！」控鹤指挥使李重吉，从珂之子也，时侍侧，帝曰：「吾与尔父，冒矢石定天下，〔冒，莫北翻。〕数脱吾于厄；〔数，所角翻。〕从荣辈得何力，今乃为人所教，为此悖逆！〔悖，蒲内翻，又蒲没翻。〕我固知此曹不足付大事，当呼尔父授以兵柄耳。〔时从珂镇凤翔，帝言欲召之。〕汝为我部闭诸门。」〔为，于伪翻；下尝为同。〕重吉即帅控鹤兵守宫门。〔帅，读曰率；下同。〕孟汉琼被甲乘马，〔被，皮义翻。〕召马军都指挥使朱洪实，使将五百骑讨从荣。
从荣方据胡床，坐桥上，〔胡床即今之交床，自晋人已来用之。〕遣左右召康义诚。端门已闭，叩左掖门，〔端门之东门曰左掖门，西门曰右掖门，言在端门之左右，若臂掖之左右然也。〕从门隙中窥之，见朱洪实引骑兵北来，〔端门，宫城南门。兵从宫中出，自掖门外窥之，见其兵北来。〕走白从荣；从荣大惊，卸取铁掩心擐之，〔甲在肫前者谓之掩心。擐，户惯翻。〕坐调弓矢。俄而骑兵大至，从荣走归府，〔走归河南府也。僚佐皆窜匿，牙兵掠嘉善坊溃去。从荣与妃刘氏匿床下，皇城使安从益就斩之，并杀其子，以其首献。初，孙岳颇得豫内廷密谋，冯、朱患从荣狼伉，〔冯、朱，谓冯赟、朱弘昭。晋周嵩谓王敦曰：「处仲狼抗无上。」〕岳尝为之极言祸福之归；康义诚恨之，至是，乘乱密遣骑士射杀之。〔射，而亦翻。〕帝闻从荣死，悲骇，几落御榻，绝而复苏者再，由是疾复剧。〔几，居依翻。复，扶又翻。〕从荣一子尚幼，养宫中，诸将请除之，帝泣曰：「此何罪！」不得已，竟与之。癸巳，冯道帅群臣入见帝于雍和殿，帝雨泣呜咽，〔见，贤遍翻。雨泣者，泪下如雨。〕曰：「吾家事至此，惭见卿等！」
宋王从厚为天雄节度使；甲午，遣孟汉琼征从厚，且权知天雄军府事。〔使孟汉琼征从厚入侍疾，因使汉琼权知天雄军府。〕
丙申，追废从荣为庶人。执政共议从荣官属之罪，冯道曰：「从荣所亲者高辇、刘陟、王说而已，〔说，读为悦。〕任赞到官纔半月，王居敏、司徒诩在病告已半年，〔司徒诩，其先以官为氏。在病告者，以病谒告家居。〕岂豫其谋！居敏尤为从荣所恶，〔恶，乌路翻。〕昨举兵向阙之际，与辇、陟并辔而行，指日景曰：『来日及今，已诛王詹事矣。』〔日景，日之晷景。及今，犹言及此时也。王詹事，谓王居敏，称其官也。〕自非与之同谋者，岂得一切诛之乎！」朱弘昭曰：「使从荣得入光政门，〔唐昭宗之迁洛阳也，改长乐门为光政门。〕赞等当如何任使，而吾辈犹有种乎！〔种，章勇翻。〕且首从差一等耳，今首已孥戮而从皆不问，〔从，才用翻。孥，音奴。凡定罪，从减为首一等。〕主上能不以吾辈为庇奸人乎！」冯赟力争之，始议流贬。时咨议高辇已伏诛。丁酉，元帅府判官?兵部侍郎任赞、秘书监兼王傅刘瓒、友苏瓒、记室鱼崇远、河南少尹刘陟、判官司徒诩、推官王说等八人并长流，〔唐法，长流人谓之「长流百姓」。〕河南巡官李澣、江文蔚等六人勒归田里，〔蔚，纡勿翻。〕六军判官?太子詹事王居敏、推官郭晙并贬官。〔从荣判六军诸卫事，其府僚有判官、推官。晙，祖峻翻。〕澣，回之族曾孙也；〔李回，唐武宗朝为宰相。〕诩，贝州人；文蔚，建安人也。文蔚奔吴，徐知诰厚礼之。
初，从荣失道，六军判官、司谏郎中赵远谏曰：「大王地居上嗣，〔上嗣，言齿居诸子之上，当嗣有大业。〕当勤修令德，柰何所为如是！勿谓父子至亲为可恃，独不见恭世子、戾太子乎！」〔春秋晋献公杀其世子而非其罪，后谥曰恭。戾太子事见二十二卷汉武帝征和二年。〕从荣怒，出为泾州判官；及从荣败，远以是知名。远，字上交，〔赵远后事汉高祖，避高祖名，以字行，故史着其名。〕幽州人也。
43戊戍，帝殂。〔年六十七。按下文云登极之年已踰六十，则是年年六十八。〕帝性不猜忌，与物无竞，登极之年已踰六十，每夕于宫中焚香祝天曰：「某胡人，因乱为众所推；〔事见二百七十四卷天成元年。〕愿天早生圣人，为生民主。」〔范仲淹曰：我太祖皇帝应期而生。〕在位年谷屡丰，〔屡，力住翻。〕兵革罕用，校于五代，粗为小康。〔校，比也。小康，小安也。粗，坐五翻。〕
辛丑，宋王至洛阳。〔自魏州至洛阳。〕
44闽主尊鲁国太夫人黄氏为皇太后。
闽主好鬼神，〔好，呼到翻。〕巫盛韬等皆有宠。薛文杰言于闽主曰：「陛下左右多奸臣，非质诸鬼神，〔质，正也。〕不能知也。盛韬善视鬼，宜使察之。」闽主从之。文杰恶枢密使吴勖，〔吴勖，本闽主亲吏，故任之以机密，文杰以是恶之。恶，乌路翻。〕勖有疾，文杰省之，〔省，悉景翻。〕曰：「主上以公久疾，欲罢公近密，仆言公但小苦头痛耳，将愈矣。主上或遣使来问，慎勿以他疾对也。」勖许诺。明日，文杰使韬言于闽主曰：「适见北庙崇顺王讯吴勖谋反，〔闽主信北庙崇顺王事始见上卷三年。〕以铜钉钉其脑，〔上钉如字，下钉丁定翻。〕金椎击之。」闽主以告文杰，文杰曰：「未可信也，宜遣使问之。果以头痛对，即收下狱，遣文杰及狱吏杂治之，勖自诬服，并其妻子诛之。〔「吴勖」，欧史作「吴英」。下，遐稼翻。治，直吏翻。〕由是国人益怒。
吴光请兵于吴，〔吴光奔吴见上七月。〕吴信州刺史蒋延徽不俟朝命，引兵会光攻建州，〔信州在汉时其地界于豫章余干、会稽太末二县之间，三国时为鄱阳郡葛阳县之地。晋、宋以至于隋属东阳、鄱阳二郡，陈改葛阳弋阳县。唐干元元年析饶州之弋阳、衢州之常山、玉山及建、抚之地置信州。九域志：信州南至建州四百里。朝，直遥翻。〕闽主遣使求救于吴越。
45十二月，癸卯朔，始发明宗丧，〔戊戍至癸卯，六日始发丧，乱故也。〕宋王即皇帝位。〔讳从厚，明宗第五子也。明宗殂四日而后宋王至，至三日始发丧即位。〕
46秦王从荣既死，朱洪实妻入宫，司依王氏〔【章：十二行本「氏」下有「与之」二字；乙十一行本同。】〕语及秦王，〔唐制：内职有六尚，犹外朝之六尚书也；有二十四司，犹二十四曹郎也。司衣属尚服局，掌宫内御服、首饰，整比以时进奉。〕王氏曰：「秦王为人子，不在左右侍疾，致人归祸，是其罪也；若云大逆，则厚诬矣。朱司徒最受王恩，〔朱洪实盖加检校司徒，故称之。〕当时不为之辨，惜哉！」〔为之，于伪翻；下同。〕洪实闻之，大惧，与康义诚以其语白闵帝，且言王氏私于从荣，为之诇宫中事，辛亥，赐王氏死。事连王淑妃，淑素厚于从荣，〔欧史曰：初，明宗后宫有生子者，命妃母之，是为许王从益。从益乳母司衣王氏，见明宗已老而秦王握兵，心欲自托为后计，乃曰「儿思秦王」；是时从益已四岁，又数教从益自言求见秦王，明宗遣乳妪将儿往来秦府，遂与从荣私通，从荣因使伺察宫中动静。事连王淑妃，由是故也。诇，火迥翻，又休正翻。〕帝由是疑之。〔从荣已死，往事何足复论！况国难甫定，人心疑阻，宜示宽大，使各自安。帝多疑而少断，此其所以不得令终也。〕
47丙辰，以天雄左都押牙宋令询为磁州刺史。〔磁，墙之翻。〕朱弘昭以诛秦王立帝为己功，欲专朝政；令询侍帝左右最久，雅为帝所亲信，〔雅，素也。〕弘昭不欲旧人在帝侧，故出之。帝不悦而无〔【章：十二行本「无」下有「如」字；乙十一行本同；孔本同；熊校同。】〕之何。
48孟知祥闻明宗殂，谓僚佐曰：「宋王幼弱，为政者皆胥史小人，〔朱弘昭、冯赟先皆以胥史事明宗于潜跃，遂阶柄用，故为孟知祥所侮易。〕其乱可坐俟也。」
辛未，帝始御中兴殿。帝自终易月之制，〔循汉、晋丧制，以日易月，二十七日而释服。〕即召学士读贞观政要、太宗实录，有致治之志；然不知其要，宽柔少断。〔治，直吏翻。断，丁乱翻。〕李愚私谓同列曰：「吾君延访，鲜及吾辈，位高责重，事亦堪忧。」众惕息不敢应。〔李愚时为相，言帝不谋政于宰相，而专与枢密、宣徽等议事也。鲜，息浅翻。惕，他历翻。〕
49顺化节度使、同平章事、判明州钱元簔骄纵不法，〔以吴越于台州置德化节度概观之，盖置川化节度于明州也。又按薛史，长兴三年升楚州为顺化军，以明州刺史钱元簔为本州岛节度使。楚州时属杨氏，元簔盖镇明州而领楚州节耳。簔，许亮翻。〕每请事于王府不获，〔王府，谓吴越国王府。〕辄上书悖慢。〔悖，蒲昧翻，又蒲没翻。〕尝怒一吏，置铁壮炙之，〔炙，之石翻。〕臭满城郭。吴王元瓘遣牙将仰仁诠诣明州召之，仁诠左右虑元簔难制，劝为之备，仁诠不从，常服径造听事。〔姓苑有仰姓。诠，且缘翻。造，七到翻。听，读曰厅。〕元簔见仁诠至，股栗，遂还钱塘，幽于别第。仁诠，湖州人也。
50闽主改福州为长乐府。〔乐，音洛。〕
亲从都指挥使王仁达有擒王延禀之功，〔从，才用翻。王仁达擒延禀事见上卷长兴二年。〕性慷慨，言事无所避。闽主恶之，〔恶，乌路翻。〕尝私谓左右曰：「仁达智有余，吾犹能御之，非少主臣也。」〔少，诗照翻。〕至是，竟诬以叛，族诛之。
51初，马希声、希范同日生，希声母曰袁德妃，希范母曰陈氏。希范怨希声先立不让，及嗣位，不礼于袁德妃。〔按欧史，楚王殷有子十余人，嫡子希振长而贤，其次希声与希范同日生，希声以母袁夫人有色而宠盛得立，而希振弃官为道士。希声以长幼之序当让希振，未当让希范也。〕希声母弟希旺为亲从都指挥使，〔从，才用翻。〕希范多遣责之；袁德妃请纳希旺官为道士，不许，解其军职，使居竹屋草门，不得预兄弟燕集。德妃卒，希旺优愤而卒。
潞王上〔讳从珂，镇州平山人。本姓王氏，明宗为将时过平山掠得之，养以为子。〕
清泰元年〔（甲午、九三四）是年四月入立，始改元清泰。〕
1春，正月，戊寅，闵帝大赦，改元应顺。〔取应天顺人为义，非继体之君所以纪元也。
壬午，加河阳节度使兼侍卫都指挥使康义诚兼侍中，判六军诸卫事。
2朱弘昭，冯赟忌侍卫马军都指挥使安〔【章：十二行本「安」上有「宁国节度使」五字；张校同，云无注本亦无。】〕彦威、侍卫步军都指挥使、忠正节度使张从宾，〔五代会要：天成二年十月，升寿州为忠正节度。时寿州属吴，后唐盖升节镇以宠授其臣遥领之耳。〕甲申，出彦威为护国节度使，以奉圣马军都指挥使朱洪实代之；出从宾为彰义节度使，以严卫步军都指挥使皇甫遇代之。〔朱、冯之多忌，所以速祸也。薛史：明宗长兴三年，以神捷、神威、雄威、广捷已下指挥改为左、右羽林军。闵帝即位，改左、右羽林军为严卫，左?右龙武、神武军为捧圣。按薛史之误与会要同。〕彦威，崞人；〔崞，音郭。〕遇，真定人也。
3戊子，枢密使?同平章事朱弘昭、同中书门下二品冯赟、河东节度使兼侍中石敬瑭并兼中书令。赟以超迁太过，坚辞不受；己丑，改兼侍中。
4壬辰，以荆南节度使高从诲为南平王，武安、武平节度使马希范为楚王。
5甲午，以镇海、镇东节度使吴王元瓘为吴越王。
6吴徐知诰别治私第于金陵，〔治，直吏翻。〕乙未，迁居私第，虚府舍以待吴主。〔此吴主，杨溥。〕
7凤翔节度使兼侍中潞王从珂，与石敬班少从明帝征伐，有功名，得众心；〔少，诗照翻。〕朱弘昭、冯赟位望素出二人下远甚，一旦执朝政，皆忌之。〔忌从珂及敬瑭也。朝，直遥翻。〕明宗有疾，潞王屡遣其夫人入省侍；〔省，悉景翻。〕及明宗殂，潞王辞疾不来，〔以主少国疑也，其相猜阻之迹见矣。〕使臣至凤翔者或自言伺得潞王阴事。〔此小人之交鬬者迎合执政意向。使，疏吏翻。伺，相吏翻。〕时潞王长子重吉为控鹤都指挥使，朱、冯不欲其典禁兵，己亥，出为亳州团练使。潞王有女惠明为尼，在洛阳，亦召入禁中。潞王由是疑惧。〔为潞王举兵张本。〕
8吴蒋延徽败闽兵于浦城，〔汉末以会稽南部置汉兴县，吴更曰吴兴，为建安郡治所，隋废郡为县。唐载初元年，分建安县置唐兴县，天授二年改曰武宁，神龙元年复曰唐兴，天宝元年改曰浦城，属建州。宋白曰：浦城本东候官之北乡也，汉末置汉兴县，吴曰吴兴，唐曰唐兴，天宝改浦城。有二浦，其城临浦，故曰浦城。九域志：在州东北三百三十里。败，补迈翻。〕遂围建州，闽主璘遣上军使张彦柔、〔闽置上军使、中军使、下军使。〕骠骑大将军王延宗将兵万人救建州。延宗军及中涂士卒不进，曰：「不得薛文杰，不能讨贼。」延宗驰使以闻，国人震恐。太后及福王继鹏〔继鹏，闽主长子也。〕泣谓璘曰：「文杰盗弄国权，枉害无辜，上下怨怒久矣。今吴兵深入，士卒不进，社稷一旦倾覆，留文杰何益！」文杰亦在侧，互陈利害。璘曰：「吾无如卿何，卿自为谋。」文杰出，继鹏伺之于启圣门外，以笏击之仆地，槛车送车前，市人争持瓦砾击之。〔砾，即击翻。〕文杰善术数，自云过三日则无患。部送者闻之，倍道兼行，二日而至，士卒见之踊跃，脔食之；〔脔，力兖翻。〕闽主亟遣赦之，不及。初，文杰以为古制槛车疏阔，更为之，〔更，工衡翻，改也。〕形如木匮，攒以铁铓，内向，动辄触之。车成，文杰首自入焉。并诛盛韬。〔盛韬，以鬼神事党附薛文杰为奸者也。〕
蒋延徽攻建州垂克，徐知诰以延徽吴太祖之伲，〔吴尊杨行密庙号太祖。〕与临川王蒙素善，恐其克建州奉蒙以图兴复，〔蒙为徐氏父子所忌，事始二百七十一卷梁均王贞明五年。〕遣使召之。延徽亦闻闽兵及吴越兵将至，引兵归；闽人追击，败之，士卒死亡甚众，归罪于都虞候张重进，斩之。〔败，补迈翻。重，直龙翻。〕知诰贬延徽为右威卫将军，遣使求好于闽。〔好，呼到翻。〕
9闰月，以左谏议大夫唐汭、膳部郎中?知制诰陈乂皆为给事中，充枢密直学士。汭以文学从帝，历三镇在幕府。〔帝以开成三年镇宣武，明年徙镇河东，长兴元年徙镇天雄。〕及即位，将佐之有才者，朱、冯皆斥逐之。汭性迂疏，朱、冯恐帝含怒有时而发，乃引汭于密近，以其党陈乂监之。〔监，古衔翻。〕
10丙午，尊皇后为皇太后。〔皇后，明宗曹皇后也。〕
11安远节度使符彦超奴王希全、任贺儿〔任，音壬。〕见朝廷多事，谋杀彦超，据安州附于吴，夜，叩门称有急递，〔军期紧急，文书入递不容稽违晷刻者，谓之急递。递，邮传也。递者，言邮置递以相付而达其所。〕彦超出至听事，二奴杀之，因以彦超之命召诸将，有不从己者辄杀之。己酉旦，副使李端帅州兵讨话之，并其党。〔副使者，节度副使也。帅，读曰率。〕
12甲寅，以王淑妃为太妃。〔不曰「尊」而曰「以」，史言闵帝之薄王淑妃。〕
13蜀将吏劝蜀王知祥称帝；己巳，知祥即皇帝位于成都。〔孟知祥，字保胤，邢州龙冈人。〕
后唐纪八〔起阏逢敦摇（甲午）二月，尽旃蒙协洽（乙未），凡一年有奇。〕
潞王下
清泰元年〔（甲午、九三四）〕
1二月，癸酉，蜀主以武泰节度使赵季良为司空兼门下侍郎、同平章事，领节度使如故。〔赵季良遂为孟蜀佐命元臣。〕
2吴人多不欲迁都者，〔吴迁都之议，始上卷明宗长兴四年。〕都押牙周宗言于徐知诰曰：「主上西迁，公复须东行，〔都押牙，镇海、宁国两镇都押牙也。升州于扬州为西，提州于升州为东。言吴主若西金陵，徐知诰须东镇江都也。复，夫又翻。〕不惟劳费甚大，且违众心。」丙子，吴主遣宋齐丘如金陵，谕知诰罢迁都。
先是，知诰久有传禅之志，〔先，悉荐翻；下先己同。〕以吴主无失德，恐众心不悦，欲待嗣君；宋齐丘亦为然。一旦，知诰临镜镊白髭，〔镊，尼辄翻。髭，即移翻。在口上曰髭，在下曰须，在颊曰髯。〕叹曰：「国家安而吾老矣，奈何﹖」周宗知其意，请如江都，微以传禅讽吴主，且告齐丘。齐丘以宗先己，心疾之，〔先，悉荐翻。〕遣使驰诣金陵，手书切谏，以为天时人事未可；知诰愕然。〔徐知诰不意宋齐丘立异，而忽睹其异议，故愕然。使，疏吏翻。〕后数日，齐丘至，请斩宗以谢吴主，乃黜宗为池州副使。〔池州副使，池州团练副使也。〕久之，节度副使李建勋、行军司马徐玠等屡陈知诰功业，宜早从民望，召宗复为都押牙。知诰由是疏齐丘。〔为宋齐丘邀君得祸张本。鸣呼，为人臣者，当易姓之际，谨毋以功名自居。荀文若以之阻毒而逝，刘穆之以之发病而死，范云恐后时不及，疗疾以求速愈，至于促寿而不暇顾；若宋齐丘之疾周宗，又其轻浅者耳。〕
3朱弘昭、冯赀不欲石敬瑭久在太原，且欲召孟汉琼，〔孟汉琼权知天雄军府见上卷上年。〕己卯，徙成德节度使范延光为天雄节度使，代汉琼；徙潞王从珂为河东节度使，兼北都留守；徙不敬瑭为成德节度使。皆不降制书，但各遣使臣持宣监送赴镇。〔宣，枢密院所行文书也。是后汉隐帝时郭威以枢密院头子易置西京留守，岂非习于闻见面而不以为异邪！西班有大使臣、小使臣。监，古衔翻。〕
4吴主诏徐知诰还府舍。〔徐知诰虚府舍以待吴主见上卷本年。〕甲申，金陵大火；乙酉，又火。知诰疑有变，勒兵自卫。〔【章：十二行本「卫」下有「己丑，复入府舍」六字；乙十一行本同；退斋校同；张校同，云无注本亦无。】徐知诰之自卫，其心犹王建也。〕
5潞王既与朝廷猜阻，朝廷又命洋王从璋权知凤翔。从璋性粗率乐祸，〔乐，音洛。〕前代安重诲镇河中，手杀之；〔见二百七十七卷明宗长兴二年。〕潞王闻其来，尤恶之，〔恶，乌路翻。〕欲拒命则兵弱粮少，〔少，诗沼翻。〕不知所为，谋于将佐，皆曰：「主上富于春秋，政事出于朱、冯，大王功名震主，离镇必无全理，〔离，力智翻。〕不可受也。」〔言不可受代。〕王问观察示判官滴河马胤孙〔隋闰皇十六年置滴河县，属渤海郡，唐属棣州。九域志：滴河县在棣州西南八十里。注云：汉都尉许商凿此河近海，故以商为名，后人加「水」焉。〕曰：「今道京师，当何向为便﹖」〔发此问以观众意。〕对曰：「君命召，不俟驾。〔吊论语孔子之言。〕临丧赴镇，又何疑焉！诸人凶谋，不可从也。」众哂之。〔言当过京师临大行之丧，然后赴太原也。马胤孙之言，儒生守经学之言也。是时劝潞王拒命者以其言为不达时变，故相与哂之。哂，矢忍翻。笑不壤颜为哂。〕王乃移檄邻道，言「朱弘昭等乘先帝疾亟，杀长立少，〔谓杀从荣而立帝也。长，佑两翻。少，诗照翻。〕专制朝权，别疏骨肉，动摇藩垣，〔谓易置石敬瑭乃己也。朝，宜遥翻；下同。别，彼列翻。〕惧倾覆社稷。今从珂将入朝以清君侧之恶，而力不能独办，愿乞灵邻藩以济之。」
潞王以西都留守王思同当东出之道，〔自凤翔趣洛阳，道出长安。〕尤欲与之相结，遣推官郝诩、押牙朱廷又等相继诣长安，说以利害，〔说，式芮翻。〕饵以美妓，〔妓，渠绮翻。〕不从则令就图之。思同谓将吏曰：「吾受明宗大恩，〔王恩同自燕降晋，梁、晋相距，思同未尝有战功，明宗时以久次为节度使，故自言受大恩。〕今与凤翔同反，无使事成而荣，犹为一时之叛臣，况事败而辱，流千古之丑迹乎！」遂执诩等，以状闻。时潞王使者多为邻道所执，不则依阿操两端，〔不，读曰否。操，七刀翻。〕惟陇州防御使相里金倾心附之，〔陇州东至凤翔一百五十里。遣判官薛文遇往来计事。〔薛文遇由此为潞王所信用。〕金，并州人也。
朝廷议讨凤翔。康义诚不欲出外，恐失军权，〔明宗以康义诚朴忠，岂知其阴狡乃尔邪！请以王思同为统帅，〔帅，所类翻。〕以羽林都指挥使侯益为行营马步军都虞候。〔宋白曰：长兴二年二月，敕卫军神捷、神威、雄武及魏府广捷已下指挥改为左、右羽林，置四十指挥，每十指挥立为一军，每一军置都指挥使一人，兼分为左、右厢。〕益知军情将变，辞〔【章：十二行本「辞」下有「疾」字；乙十一行本同。】〕不行；〔侯益会经邺都之变，故尔。〕执政怒之，出为商州刺史。〔洛阳至商州八百八十六里。〕辛卯，以王思同为西面行营马步军都部置，〔前此用兵置帅，率以都招讨使命之。庄宗时，明宗为北面招讨使以御契丹，房知温为副都部署，当时为都部署者必有其人。又孟知祥拒董璋，以赵廷隐为行营都部署，后遂以为元帅之任，宋氏建国之初犹因而用之。〕前静难节度使药彦稠副之，〔难，乃旦翻；下同。〕前绛州刺史苌从简为马步都虞候，严卫步军左厢指挥使尹晖、〔宋白曰：应顺元年三月，改在京羽林左、右四十指挥为严卫左、右军。然此时羽林指挥使杨思权与严卫指挥使尹晖并为西征偏裨，则似羽林与严卫并置。〕羽林指挥使杨思权等皆为偏裨。晖，魏州人也。
6蜀主以中门使王处回为枢密使。
  </div>
  <div class="pagination">
   <a href="资治通鉴注_page313.html">
    上一页
   </a>
   <span>
    ...
   </span>
   <a href="资治通鉴注_page309.html">
    309
   </a>
   <a href="资治通鉴注_page310.html">
    310
   </a>
   <a href="资治通鉴注_page311.html">
    311
   </a>
   <a href="资治通鉴注_page312.html">
    312
   </a>
   <a href="资治通鉴注_page313.html">
    313
   </a>
   <span class="current-page">
    314
   </span>
   <a href="资治通鉴注_page315.html">
    315
   </a>
   <a href="资治通鉴注_page316.html">
    316
   </a>
   <a href="资治通鉴注_page317.html">
    317
   </a>
   <a href="资治通鉴注_page318.html">
    318
   </a>
   <a href="资治通鉴注_page319.html">
    319
   </a>
   <span>
    ...
   </span>
   <a href="资治通鉴注_page315.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
