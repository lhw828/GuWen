<!DOCTYPE html>
<html>
<head>
    <meta charset="UTF-8">
    <title>续资治通鉴长编拾补 - 第 11 页/共 59 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续资治通鉴长编拾补 - 第 11 页/共 59 页</h1>
    <div class="content">　　《续宋编年资治通鉴》：罢五路开宝通礼科。案：《十朝纲要》、《宋史本纪》：丙寅，罢五路经律通礼科。《续宋编年资治通鉴》此条已书“六月，台谏论吕大防”云云，前后殊失次序，今依《宋史》附此。辨正已见前“甲辰，张商英擢谏官；壬戌，章惇为右仆射”及“丁卯，复元丰免役法”两条下。王应麟《玉海》卷六十九云：熙宁罢通礼科，元祐六年四月乙未复置，至是又罢。

　　仁和张大昌辑注 

　
　

卷十

　

　　哲宗

　　△绍圣元年（甲戌，一○九四） 

　　１、闰四月（案：钱大昕《朔闰考》：是月辛未朔。辛未，监察御史郭知章为殿中侍御史。《纪事本末》卷百一。） 

　　２、壬申，复置提举常平等官。（《长编》四百四十八：元祐五年九月乙酉，令提举常平结绝。原注：绍圣元年闰月二日，复置提举。《续宋编年资治通鉴》：闰月，复提举常平等官。《编年备要》云：以陆师闵等二十三人为之。时左右相虚位，李清臣有所觊觎，乘章惇未至，亟命陆师闵等。《太平治迹统类》云：戊寅，新差提举荆南湖路常平茹束济仍旧通判沧州。言者论束济常赂刘挚，私简以示杨畏，险薄无行，人所不齿也。） 

　　３、殿中侍御史井亮采请罢十科举士法。（《纪事本末》卷九十三，又卷一百。案：元祐元年七月辛酉，司马光请设。《十朝纲要》、《玉海》卷一百十六：闰四月癸酉，罢司马光所定十科举士法。此作壬申，或请罢在初二日壬申，诏罢在初三日癸酉也。） 从之。

　　４、辛巳，左司谏翟思言刘挚不葬其父。（《长编》卷四百六十七：元祐六年十月壬午，刘挚自言牢笼章惇、邢恕等罪，辞位。原注：刘跂《辨诬录》云：言者论挚奸回险诈，力引私党，为臣不忠。父死于衡，委而不葬，为子不孝。於是挚抗章辞位。其后，挚自作《家庙记》以辨当时之冤。刘安世为其集序。案挚罢相非坐此，《罢录》误也。《家庙记》乃元祐六年十二月知郓州时所作，今集有之。要当求郑雍、杨畏等言章略加删附，庶详挚与苏辙招致人言本末。绍圣元年闰四月十一日，左司谏翟思言挚不葬其父，方罢相时，言者未及此。） 

　　５、癸未，权发遣荆湖南路提点刑狱安惇言：“差役之法行之年终未就绪，而宽恤优剩，实未如旧日输钱之为便也。望复熙宁旧法，令民均纳役钱，官自募人应役。”诏送户部看详役法所。（《纪事本末》卷一百。案：《文献通考》卷十三：帝始亲政，三省言：“役法尚未有就绪”。帝曰：“第行元丰旧法而减去宽剩钱，百姓有何不便耶？”右司谏朱勃言：“输钱免役固有过数多敷者，用钱雇役有立值太重者，役色之内有优便而愿自投募不必给雇者，苟详为裁值，则人情无有不便。”诏付户部详议。） 

　　６、殿中侍御史郭知章言：“太学补外舍请依《元丰令》，一岁四试。”从之。（《纪事本末》卷一百。） 

　　７、甲申，礼部侍郎孔武仲为宝文阁待制、知宣州。（《纪事本末》卷百一。） 

　　８、乙酉，殿中侍御史来之邵言：“故宰相王安石配享先帝庙廷，请诏有司原考王安石事业，特加谥号，以慰公议。”诏所属详定以闻。（《纪事本末》卷百三十。） 

　　９、提举崇福宫吕惠卿知苏州。（《纪事本末》卷百三十。） 

　　１０、监察御史刘拯言：“工部侍郎李之纯前为御史中丞，阿附苏轼为其用。御史王庆基言轼诋诬先帝，董敦逸言辙以国家名器，私与所厚。之纯遂以庆基等诬罔忠良，乞行窜逐，庆基等再被降谪。之纯朋邪苟容，望赐黜责。”诏之纯宝文阁直学士降授宝文阁待制，差知单州。（《纪事本末》卷百一，又卷百五。） 

　　１１、拯又言：“前端明殿学士、知定州苏轼落职知英州。（案：《十朝纲要》，知英州在壬子日。） 按轼敢以私忿形於制诰中，厚诬詀诋，轼於先帝不臣甚矣。王得君愤其诋诬之甚，上书言之，旋被谴斥以死。秦观浮薄小人，影附於轼，请正轼之罪，褫观职任，以示天下后世。”

　　１２、丙戌，（案：二字，据毕沅《通鉴》增。） 诏苏轼合叙复日未得与叙复，秦观落馆阁校勘，添差监处州茶盐酒税。（《纪事本末》卷百一，又卷百五。案：《太平治迹统类》云：刘拯言：“宣仁尝谓宰相编修实录官，每任先朝曾责降者，盖虑谤书一成，不可改追也。是时权臣擅政，虽差邓温伯、陆佃林、范祖禹代之，至於吕公著谓常平法失天下心，若韩琦因人心，如赵鞅举甲，以除君侧之恶人，不知陛下何以待之？先帝怒其诬忠以胁君也，令词臣明言其故，黜知颍州。公著提举实录日，谓无此语，令史官改之，请重审阅，其间书不以实，辄移易增减，情涉诬诋以闻。乞重行黜责，以正国典。”从之。又言苏轼云云。《宋史·秦观传》云：绍圣初，坐党籍，出通判杭州。以御史论其增损《实录》，贬监处州酒税。使者承风望指，候伺过失，既而无所得，则以谒告写佛书为罪，削职徙郴州。） 

　　１３、乙酉，左司谏翟思言：“先帝考古，成宪条，定官制，循名辨，实以起太平之功绪。元祐以来，浸已变乱。请召有司，应职名缪乱者，一循官制，各与釐正。”诏：“令编修官置局，考具合完补，改正事目，申三省取旨；改正毕，别取旨，罢局所请，集成六典，更不修纂。”（《纪事本末》卷九十三，又卷一百。案：罢修官制局，《宋史·本纪》在五月壬寅日。《续宋编年资治通鉴》：复元丰改官员。《编年备要》云：每岁毋过百四十人。） 

　　１４、丙戌，侍御史虞策请复置天下义仓。（《纪事本末》卷九十三。案：《纪事》不系日；《宋史·本纪》，复义仓在丙戌日。《编年备要》云：除二广外，复置之。毕沅《续通鉴》云：丙戌，虞策请复置天下义仓，每苗税一石，出米五斗，自来年为始，专充赈济。从之。） 

　　１５、癸巳，新差知苏州吕惠卿知江宁府。（《纪事本末》卷百三十。） 

　　１６、丁酉，左正言上官均言：“臣窃见前宰相吕大防，天资强狠，怀邪迷国，尝与御史中丞苏辙阴相党附，同恶相济。伏愿陛下察究本末，出自睿断，特加施行，以明示朝廷好恶，判别忠邪，以正纲纪。然后朝廷尊而天下安，此国家先务，惟陛下留神采择。”（《纪事本末》卷百一。） 

　　《续宋编年资治通鉴》：上亲政，修复元丰故事，士大夫争献所闻，吏部尚书彭汝砺一无所论。而知寿州朱服贺改元表，力诋元祐变法。章惇乃出汝砺知成都府，而召服为中书舍人。案：叶梦得《石林燕语》卷八云：绍圣初，彭器资自权尚书，韩持正自侍郎出知成都府，皆除宝文阁直学士。两人皆辞行，即复以待制为州。盖成都故事，须用杂学士，而权尚书、真侍郎皆止当待制也。《编年备要》云：时章惇欲专黜陟之柄，乃出汝砺为宝文阁直学士，知成都府，而召服为中书舍人。於是，上官均言：“汝砺行义高洁，今虽除美职与藩郡，其实疏之，非所以近正人也。服柔倭倾险，今自外擢为从官，非所以远佞人也。”不从。汝砺坚辞，行章累上，或以为慢，当谪。上不许，降宝文阁待制、知江州。寻又以都承召之，命未下而卒。曹内翰《彭吏部墓志》云：绍圣元年，上初专听，召二三大臣条举熙宁、元丰政事，人人争献所闻，公居之如不能言者。或问之，答曰：“在前日则无言之者，於今则人人而能言之矣”。以宝文阁待制知江州，入辞，上劳问甚宠曰：“卿非久别也。”公曰：“陛下今所复者，其政不能无是非，其人不能无贤否不肖。政惟其是，则政无不善；人惟其贤，则人无不得矣。”《宋史上官均传》云：章惇阴去异己者，已出吏部尚书彭汝砺知成都府，召朱服为中书舍人。均言：“汝砺不可出，服不可用。”惇怒，迁均为工部员外郎，寻提点京东、淮东刑狱。

　　１五月（案：钱大昕《朔闰考》：是月辛丑朔。） 甲辰，诏进士罢试诗赋，专治经术。（《纪事本末》卷一百。案：《续宋编年资治通鉴》：五月，罢进士习赋，令专治经术，各专大经一，中经一，愿专二大经者听。据《长编》卷四百二十五：元祐四年四月戊午，以《诗》、《礼记》、《周礼》、《左氏春秋》为大经，《周易》、《书》、《公羊》、《穀梁》、《仪礼》为中经。《文献通考》卷三十一云：时有建请於《诗》、《书》、《周礼》三经义中出题，以试举人者。朝廷下其议，有司承意，谓为可行。既而右正言邹浩言：“三经义者所以训经，而其书非经也。以经造士，而非经之题试之，甚非先帝专用经术之义。后出题，讫依旧法。”《宋史·上官均传》：奏罢诗赋，专以经术取士。） 

　　２、辛亥，枢密直学士、签书枢密院事刘奉世为端明殿学士，充真定州路安抚使兼知成德军。奉世再乞罢政，故有是命。（《纪事本末》百一。案：费衮《梁谿漫志》卷一云：元丰官制，枢密院之副有同知、有签书，虽不同时，然未尝频年虚位。绍圣元年五月，刘仲冯自签书出知真定，自是不除签书，虚位者三十年。政和间，童贯以宦寺为签书，然叆三月，遽躐为领院矣。毕沅《通鉴》云：奉世为人，简重有法度，常云：“奉世惟知事君，内省不愧怍士大夫公论而已。得丧，常理也。事如寒暑加人，虽善摄生者不能无病，正须安以处之。””时以章并用事，力乞外补。乃罢。） 

　　３、甲寅，殿中侍御史郭知章言：“先皇帝挌地进壤，西戎之咽喉如安疆、葭芦、浮图、米脂，据高临下，宅险遏訩。元祐初，用事之人委四塞而弃之，外示以弱，实生戎心。乞检阅议臣所进章疏，列其名氏，显行黜责。”“惇等因开列初议弃地者自司马光、文彦博而下凡十一人。惇曰：“弃地之议，司马光、文彦博主之於内，赵禼、范纯粹成之於外，故众论莫能夺。若孙觉、王存辈，皆暗不晓事，妄议边计者。至於赵禼、范纯粹，明知其便，而首尾异同以傅会大臣，可谓挟奸罔上。妄议者犹可恕，挟奸者不可不深治。”上以为然。《纪事本末》卷百一。） 

　　右正言张商英言：“先皇帝以历代典礼讹谬，置详定礼官考合异同，请废兴坠，谓天地合祭非古也，据经而正之。元祐之臣，乃率其意，刬荡前美，既画权且合祭指挥於前，苏轼又发六议於后。太常博士陈祥道又以昊天有‘成命郊祀天地’之诗，为牢不可破之论，乃降手诏云云，请再下礼部详议。如南北异郊，不违经训，天地合祭，非出圣断，则前此立议之臣，诬天造命，罪在不赦。”（《纪事本末》卷百一。案：岳珂《愧郯录》卷三云：绍圣元年五月甲寅，以右正言张商英言，诏礼官详议。戊午，中丞黄履复言，诏送礼部。二年正月辛亥，又诏议如何可以亲行祭地之礼，然后可罢合祭，时又未敢以合祭为全非也。二年正月戊午，遂诏，间因大礼躬祭地示，然实未尝行。又云绍圣之议，主合祭者钱勰、范纯礼、韩宗师、王古、井亮采、常安民、李琮，主分祭者蔡京、林希、蔡卞、黄履、吴安持、晁端考、翟思、郭知章、刘拯、黄庆基、董敦逸、丰稷、傅楫、叶祖洽、刘定、虞策。稷、楫、祖洽欲省仪，以便祭，刘定、虞策则迁就。十月神州之祭者也，其谈皆具是矣，载以丁未。祖周庙为先庙后，郊亦周之礼，盖亦以变为常尔，至加力奏乞。集议之日，互相诘难，以尽众心，而祖禹遽白大防，以当朝廷酌其可否而行之，若使相诘，必致纷争失体，继遂并集议而罢，故商英之撼，时论必以为称首，有以启之欤！） 

　　４、戊午，朝奉郎、管勾灵仙观邢恕复直龙图阁、知徐州。（《长编》卷四百二十八：元祐四年丁酉，傅尧俞、朱光庭言邢恕。原注：绍圣元年五月十八日，恕以朝奉郎管勾灵仙观，复直龙图阁、知徐州。又卷四百八十六：绍圣四年四月辛未，论邢恕诬谤。原注：绍圣元年五月，复职知徐州。） 

　　５乙未，监察御史周秩言：“近诏太常议故相王安石谥，伏以安石遭遇神宗皇帝，其君臣相与行道，以成一代之文。愿特诏两省众礼官等会礼部议上朝廷，取决于圣裁，而后有司颁焉。”诏不候本家行状，令太常官共议谥，选博士一员撰议。（《纪事本末》卷百三十。） 

　　６、己未，枢密院言：“户部看详役法所申诸路复免役法，未审得合与不合，依旧行免役法。”诏并依熙宁旧敕施行。（《纪事本末》卷一百。案：《太平治迹统类》云：曾布具劄子言：“毁废先朝法度之人既已黜逐，则前日之良法善政，当次第讲究增损施行；而国论未尝及，又言政事非得人不能举，若但以私爱憎喜怒，则人才必难进。今既不能公选人才，则政事何从而举？若不稍复可行之法度，则是先朝政事不可行；若不可行，则毁废之人何以得罪？”上瞿然。布因言：“令使役法已行，然成书方上而议论无所折衷。蔡京、王右忠侍从之选，然两人所见多不同，执政又未通晓，其官属日相纷争，众议恐未易了。昨初降役法，但云依元丰八年见行条约，则已曲尽。及章惇欲立？本，令去年秋科纳钱遂展至今年五月，役人多已替放，又却令候今年放罢，只失此两科役钱仅八百馀万。今臣书既上，议论不一，将来施行，必有不便於人情者。元祐所行，止谓於人情不便，今若不便於人情，又何以异？”《编年备要》云：初，役法、差募二者俱有弊，王安石主雇，司马光主差，范纯仁、苏辙俱光门下士，亦以差役为未便。章惇，安石门下士，亦以雇役为未便。纯仁、轼、惇虽贤否不同，然悉聪明晓事，兼知南北风俗，其所论甚公，各不私其所主。元祐初。光复差役，惇议曰：“保甲、保马，一日不罢有一日害。如役法则熙宁初以雇役代差役，讲之不详，行之太速，故后有弊。今复差役代雇役，当详议熟讲，庶几可行，而限止五日，太速，后必有弊。”光不以为然。惇对太皇太后帘下，与光争辨，语不逊，太皇怒，惇以罪去。蔡京时知开封府，用五日限改畿县雇役之法。至是惇入相，复议以雇役改差役，置司讲议，除京为户部尚书兼提举。於是京欲掩盖元祐迎合之迹，乃白惇曰：“取熙宁、元丰法施行之耳，尚何议为？”惇信之，遂请人额，雇直一从元丰旧法。） 

　　《续宋编年资治通鉴》：立宏词科。明年，礼部立试格。除诏诰、赦、敕不试外，章、表依见体式，赋如唐人《斩白蛇》、《幽兰》、《渥洼马赋》之类，颂如韩愈《元和圣德诗》、柳宗元《平淮夷雅》之类，箴如扬雄《官箴》、《九州箴》之类，铭如柳宗元《途山》、张孟阳剑阁铭之类，戒谕如近体《戒谕风俗》、《戒百官》之类，序如颜延之《王融曲水诗序》之类，记亦用四六词理俱优者为上等，次优者为次等，词格超异者取旨，上等循两资，次等循一资，承务郎以上，比类推恩。案：《十朝纲要》，甲辰日。《宋史·本纪》作己酉日。王应麟《玉海》卷一百十六云：绍圣元年五月四日，中书省言：“有唐随事设科，其名不一，有词藻宏丽、文章秀异之属”。诏别立宏词科。五月四日为甲辰日，而己酉乃初九日，或四日中书省言，而九日下诏也。《宋史·本纪》，明年丙午又载立宏词科。又案：《续宋编年资治通鉴》此条前后多脱误，兹据《编年备要》改正。大观四年五月甲寅，改宏词科为词学兼茂科。据洪迈《容斋二笔》，大观所改增试制诰二篇。陈桱《通鉴续编》云：帝谓与制科试策无异，欲罢。会殿中御史郭知章校制科策，因言先朝既策进士，即罢制科，近年复置，诚无所补，与帝意合。三省上言：“今进士纯用经术，如诏、诰、宣、章、表等文，皆朝廷官守日用，不可阙；若悉不习试之，何以兼收文学博异之士？”遂改置宏词科。岁许进士及第者诣礼部请试，如见守官，则受代乃请，率以春试上舍生，附试不专立院也。所试章、表、露布、檄书，用骈俪体；颂、箴、铭、诫、谕、序、记，用古体或骈俪，惟诏、诰、赦、敕不以为题。凡试二日四题，试者虽多，无过五人，中程则上之三省。覆试分上、中二等，推恩有差。词艺超异者，特奏命官。

　　１、六月（案：钱大昕《朔闰考》：是月庚午朔。癸酉，诏罢讲《礼记》，候秋凉日讲《诗》。《纪事本末》卷九十二。） 

　　２、甲戌，监察御史刘拯言：“议者谓蔡确在相位，吴处厚以迎合确意，勘舒亶事，狱成，怨确不用己，取其诗曲意率合以倾之。伏望圣慈尽复确官爵恩数，治其诬罔之尤者，以申确之冤。”（《纪事本末》卷百七。案：《太平治迹统类》：右正言张商英言：“宣化圣烈皇后奉承顾命，保祐陛下惟仁，旧居深宫惟亲惟慈，政事在公惟惠，何尝预知惠卿擅兴甲兵，蔡确贪天之功，作诗讪谤等事？言臣本以惠卿与司马光争经义有隙，搆其事以媚光，又虑蔡确异时再用，必欲杀之以灭口，出危语，激怒帘箔，表悰相济，行其奸言，殛确於新州，窜惠卿於建州。夫以太皇太后之公平慈惠，而并臣乃导以淫刑滥罚，贬死宰相，使此曹易地而立吕、武之朝，则何所不至。乞检会禁中臣僚草制吕惠卿、蔡确本家进状，省官杂议。如事出谗搆，则诬告反坐，邦有常刑。夫元祐之臣，无君亦已甚矣。陛下虽欲置而不行，如宗庙法令何？如天下后世何？”明年十一月丙辰，赠确太师。） 

　　３甲戌，御史中丞黄履（案：毕沅《通鉴》：闰四月戊戌，以黄履为御史中丞。元丰末，尝为中丞，与蔡确、章惇、邢恕交，每确、惇有所嫌恶，则使恕道风旨於履，履即排之，时谓之“四凶”，为刘安世所排论而出。惇复引用俾擢复仇怨，元祐正臣，无一得免矣。） 言：“观文殿大学士、知永兴军吕大防，观文殿学士、知青州刘挚，资政殿学士、知郓州梁焘，当垂帘日俱为柄臣。焘先鼓倡邪言，吴居厚继陈诗注，刘安世等遂共攻之，执政既主於中，仍投蔡确岭外。累遇恩沛，不令生还，家有慈亲，终不得见，死非其辜，中外愤叹。自陛下躬临机务，洞照奸诬，浸复确官，贲於泉壤，切谓遭横逆者既伸忠愤，力排陷者未正典刑，宜加显斥，以允公议。”左司谏翟思言：“近论元祐以来，内外奸人，附会大臣，诋先朝以希进擢。乞出章疏，条例是非，明谕中外，雪先朝之诬。”又论吕大防等擅作威福，相与诎窜吕惠卿、蔡确，乞各正罪犯未闻施行，望出睿断，以慰公议。（《纪事本末》卷百一。） 

　　４、左正言上官均言：“吕大防、苏辙擅操国政，不畏公议，引用柔邪之臣。如李之纯擢为御史中丞，杨畏、虞策、来之邵皆任为谏官、御史，是四人者，倾险柔邪，嗜利无况，其所弹击者，皆受吕大防、苏辙密谕，或附会风旨以济其欲。切观陛下自亲机务，收还政柄，大防、辙党人十已去其七八，然杨畏六人，尚居清要，未快士论。伏望考察大防、苏辙擅权欺君之罪，推究杨畏等朋邪害正、趋时反覆之恶，谴责黜免，明正典刑，以示天下。”（《纪事本末》卷百一。案：《长编》卷四百六十七：元祐七年冬十月癸酉，杨畏论刘挚及苏辙。原注引邵伯温云：杨畏击刘挚、苏颂为苏辙也。按辙与挚实同被劾，挚逐而辙留，盖挚别有与章惇交通事耳，伯温所云，恐不足信。绍圣元年六月五日，上官均章云云，伯温盖本此，必当时有是说。据《太平治迹统类》：五月己未，侍郎杨畏为吏部侍郎。吕大防既超迁杨畏礼部侍郎，畏知大防当去，章惇必复用。时惇居苏州，有张横者，惇妻之侄也。惇方丧其妻，横往惇，畏讬横致意云：“畏度事轻重，因吕大防、苏辙以逐刘挚、梁焘；又欲并逐大防及辙，二人觉知，遽夺畏言职。畏迹在元祐，心在熙宁、元丰，首为公挌路者。”及惇赴召，百官郊迎，畏独请自陈述，语多质大防。有直省官闻之，叹曰：“杨侍郎前日谄事吕相公，亦如见章相公也。”惇信其言，故其还迁畏吏部。据此，则伯温此说似有因。《长编》原注驳之，似未合前后以证其事，今附辨之以备考。） 

　　５、右正言张商英言：“司马光、吕公著、吕大防、刘挚等援引朋党，肆行讥议，至如罢免役法，则曰只有‘揭簿定差’四字；下诏求直言，则专赏讪谤之人；置诉理所雪罪犯，则画自熙宁元年以后；弃渠阳州县，则甘言猥语，无所不至。凡详定局之所建明，中书省之所勘会，户部之所行谴，言官之所论列，词臣之所告命，指摘快剔，鄙薄<口虽>笑。当垂帘之际，制内臣之得志者，翦除陛下羽翼於内；执政之用事者，击逐陛下股肱於外，天下之势殆哉岌岌乎！”（《纪事本末》卷百一。案：《太平治迹统类》载商英此疏下有云：望下三省禁中检会前后章疏，付臣详签贴，奏上，陛下与大臣斟酌而可否焉。考《编类》，章疏在二年十二月，盖此时商英已有此请也。） 

　　６、监察御史周秩言：“吕大防前为尚书左仆射，居官日久，恣为奸恶，与台谏官阴相党附，同列大臣，一不合意，则讽谕击逐，凶焰日炽，人莫敢当。於是专己自任，不循法守，大奸不法，人神共怒，天下不容，未正典刑，戾伤和气。”观文殿大学士、左光禄大夫、知永兴军吕大防落观文殿大学士，降授右正议大夫、知随州。（《纪事本末》卷百一。案：《长编》卷四百十九：元祐三年闰十二月己未，御史中丞李常等论王汾口吃滑稽，不任谏职。原注：绍圣元年六月五日，周秩云可考。今《纪事本末》载周秩言，不见李常论王汾事，其文已因删节佚去。） 

　　７、秩又言：“刘挚初与邢恕合论，谓司马光当容蔡确。恕荐挚为侍御史，既在言路，与光及吕公著通谋排去确等，因以逐恕。谏议大夫孙觉论稍异於挚，光遂超擢，又为执政。”（《长编》卷四百十四：元祐三年九月丁巳，孙觉引疾求罢。原注载此数语。案：秩此疏，《纪事》已有删节，今据原注附此。） 

　　８、侍御史来之邵言：“先皇帝熙宁初，属任宰相王安石建立法度，将以惠泽天下后世。而当是时，司马光以为非是，贻书王安石，诋斥论难。安石为之援经引文，开谕曲直，而光胶於流俗，决意不回，乃以提举崇福宫，退居於洛。刘挚於此方任言事御史，亦累上章，历诋朝廷政令，坐是责监衡州酒税。至元丰中，稍加擢用，未几，复以罪去。此二人者，一则以暗谬强愎，自置闲地；一则以数干吏议，相继退黜。元丰末，光入持政柄，擢挚为侍御史，既而首引凶徒王岩叟、朱光庭俱在言路，结成党与。宰相自确而下，挚等相与诬毁缔搆，尽力排逐。由是先帝顾命大臣，去之略尽，而陛下孤立於上矣。”（案：《太平治迹统类》载之邵此疏下又有云：先朝法度次第废革，先帝二十年积功累行为之一空。以先朝赏罚为不中理，则悉听诉理刘挚，罪无轻重率从原减，由是先帝擢用之人往往闲废，而光之党分布中外矣。以先帝财用为得之非义，则凡市易贷缗，不问本息一切损放，而河北积米九百万斛一日散之几尽。凡此者，出於司马光之意而假以刘挚、王岩叟、朱光庭之言。方是时，先帝陵土未乾，而光等更唱迭和，刬革扫除，忠臣义士，熟视而吞声，无敢谁何？光与岩叟、光庭相继死亡，独刘挚未殖灭者，此实天所以遣陛下。今刘挚尚以观文殿学士外领藩镇，久稽天诛，斯论上郁。望暴挚之罪，明正典刑，上以伸先帝之志，下以塞搢绅之望。） 

　　９、观文殿学士、太中大夫、知青州刘挚落观文殿学士，降授左朝奉大夫、知黄州。（《纪事本末》卷百一。） 

　　１０、太中大夫、知汝州苏辙降授左朝议大夫、知袁州。（《纪事本末》卷百五。案：毕沅《通鉴》云：知袁州。责词略曰：“垂帘之初，老奸擅国。置在言路，使诋先朝。反以君父为仇，无复臣子之义。”中书舍人林希所草。老奸，盖阴指宣仁也。希典中书，自司马光、吕大防、公著、刘挚等数十人之制，极其詀诋。一日草制，掷笔於地曰：“坏尽名节矣！”又案：毕氏以辙知袁州附五月末。《纪事本末》在六月初五日甲戌，日月互异，是必有误。） 

　　１１、左承议郎、新知英州苏轼责授宁远军节度副使，惠州安置。《纪事本末》卷百一，又卷百五。（案：《太平治迹统类》云：来之邵论轼诋斥先朝。陈桱《通鉴》云：轼至惠，泊然无所带芥，人无贤愚，皆得其欢心。） 

　　１２、陈衍落遥郡刺史，降左藏库副使，添差监郴州酒税。（《长编》卷四百九十五：元符元年三月戊午，三省言究治张士良狱。原注：见绍圣元年六月五日。案：陈桱《通鉴续编》：陈衍贬监郴州酒税在二年十月。考《长编》卷九十五，备载陈衍始末。据云，元年六月十八日，衍送白州编管，二年正月二十六日，衍配朱崖军。二年已配朱崖，陈氏谓二年十月始贬，恐误。） 

　　１３、丙子，知渭州孙览召知开封府。（《长编》卷四百八十一：元祐八年二月乙卯，览知渭州。原注：绍圣元年六月七日，乃自渭》召入。案：《宋史孙览传云：召知开封府至，则拜户部侍郎。） 

　　１４、壬午，罢校勘黄本，出左宣德郎蔡肇。（《长编》卷四百八十四：元祐八年五月甲申，左宣德郎蔡肇校勘黄本。原注：云：明年六月十三日出。案：程俱《麟台故事》，又王应麟《玉海》卷五十二：绍圣元年闰四月，罢校勘黄本，故出肇也。） 

　　１５、皇城使张士良添差监颍州酒税。（《长编》卷四百九十：绍圣四年八月丁酉，究文及甫与邢恕言。原注：张士良自绍圣元年六月十三日以皇城使监颍州酒税，其后不见再贬。） 

　　１６、皇城副使梁知新添差亳州盐酒税。（《长编》卷四百九十五：元符元年三月戊午，三省言究治张士良。原注：六月十三日，皇城使士良、皇城副使梁知新添差监颍州、亳州盐酒税。又云士良自元年六月十三日以皇城使监颍州税，其后不再贬。邵伯温云已编白州，误也，对狱，乃送白州。） 

　　１７、癸未，礼部言：“太学博士詹文奏：恭惟神宗皇帝圣智高妙，盖极象数，尝念文字之学，世所不知，深诏儒臣，俾共探讨。而王安石实进其说，当时未及颁行而学者亦已见之，其於性命道德之理则思过半矣。元祐《贡举敕》乃令进士不得引用字说，而与申、韩、释氏之书同禁，乞除去《字说》之禁。”从之。（《纪事本末》卷百三十。原注：《新录》删去元奏，但《元祐贡举敕》“令进士不得引用王安石《字说》，乞除其禁。从之。”辨曰：“安石穿凿破碎，不足以仰称神宗明诏。自其学既行之后，士风人才，视昔时为何如？则所谓‘於性命道德之理思过半者’，诬可信乎？”案：《续宋编年资治通鉴》除《字说》禁在五月。《十朝纲要》：六月甲申，除进士引用王安石《字说》之禁。） 

　　１８、翰林学士承旨兼侍读曾布为中大夫、同枢密院事。（《纪事本末》卷百三） 十。
</div>
    <div class="pagination">
<a href="续资治通鉴长编拾补_page10.html">上一页</a><span>...</span><a href="续资治通鉴长编拾补_page6.html">6</a><a href="续资治通鉴长编拾补_page7.html">7</a><a href="续资治通鉴长编拾补_page8.html">8</a><a href="续资治通鉴长编拾补_page9.html">9</a><a href="续资治通鉴长编拾补_page10.html">10</a><span class="current-page">11</span><a href="续资治通鉴长编拾补_page12.html">12</a><a href="续资治通鉴长编拾补_page13.html">13</a><a href="续资治通鉴长编拾补_page14.html">14</a><a href="续资治通鉴长编拾补_page15.html">15</a><a href="续资治通鉴长编拾补_page16.html">16</a><span>...</span><a href="续资治通鉴长编拾补_page12.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
