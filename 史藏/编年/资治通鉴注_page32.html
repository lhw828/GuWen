<!DOCTYPE html>
<html>
<head>
    <meta charset="UTF-8">
    <title>资治通鉴注 - 第 32 页/共 334 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>资治通鉴注 - 第 32 页/共 334 页</h1>
    <div class="content">郑崇以贤贵宠过度谏上，由是重得罪，〔师古曰：重，音直用翻。〕数以职事见责；〔数，所角翻。〕发疾颈痈，欲乞骸骨，不敢。尚书令赵昌佞，〔，古谄字。〕素害崇；知见疏，因奏「崇与宗族通，疑有奸，请治。」〔治，直之翻；下同。〕上责崇曰：「君门如市人，〔师古曰：言请求者多，交通宾客。〕何以欲禁切主上﹖」崇对曰：「臣门如市，臣心如水。〔师古曰：言至清也。〕愿得考覆！」上怒，下崇狱。〔下，遐稼翻。〕司隶孙宝上书曰：〔成帝元延四年，省司隶校尉。绥和二年，上复置，但曰司隶，冠进贤冠，属大司空。〕「按尚书令昌奏仆射崇狱，覆治，榜掠将死，卒无一辞；〔师古曰：榜掠，谓笞击而考问之也。榜，音彭。掠，音亮。卒，音子恤翻。〕道路称冤。疑昌与崇内有纤介，〔师古曰：言有细故宿嫌也。〕浸润相陷。自禁门枢机近臣，蒙受冤谮，亏损国家，为谤不小。臣请治昌以解众心。」书奏，上下诏曰：「司隶宝附下罔上，以春月作诋欺，遂其奸心，盖国之贼也。免宝为庶人。」崇竟死狱中。
⑤三月，诸【章：乙十一行本「诸」上有「丁卯」二字；孔本同。】吏、散骑、光禄勋贾延为御史大夫。〔延为光禄勋而加诸吏、散骑也。百官表：诸吏得举法；散骑，骑旁乘舆车。师古曰：骑而散从，无常职也。散，悉亶翻。〕
⑥上欲侯董贤而未有缘，侍中傅嘉劝上定息夫躬、孙宠告东平本章，去宋弘，更言因董贤以闻，〔更定告章，刊去宋弘名而入董贤名。师古曰：定，谓改治其章也。去，羌吕翻。更，工衡翻。〕欲以其功侯之，皆先赐爵关内侯。顷之，上欲封贤等而心惮王嘉，乃先使孔乡侯晏持诏书示丞相、御史。于是嘉与御史大夫贾延上封事言：「窃见董贤等三人始赐爵，众庶匈匈，咸曰贤贵，其余并蒙恩；〔师古曰：言董贤以贵宠故妄得封，而躬、宠等遂蒙恩。〕至今流言未解。陛下仁恩于贤等不已，宜暴贤等本奏语言，〔师古曰：暴，谓章露也。〕延问公卿、大夫、博士、议郎，考合古今，明正其义，然后乃加爵土；不然，恐大失众心，海内引领而议。〔引领，犹言引颈也。项背曰领。〕暴评其事，必有言当封者，在陛下所从；天下虽不说，〔师古曰：说，读曰悦。〕咎有所分，不独在陛下。前定陵侯淳于长初封，其事亦议，〔事见三十一卷成帝永始二年。〕大司农谷永以长当封；众人归咎于永，先帝不独蒙其讥。臣嘉，臣延，材驽不称，〔称，尺证翻。〕死有余责，知顺指不迕，〔师古曰：迕，逆也，音五故翻。〕可得容身须臾；所以不敢者，思报厚恩也。」上不得已，且为之止。〔为，于伪翻；下同。〕
⑦夏，六月，尊帝太太后为皇太太后。〔傅太后也。〕
⑧秋，八月，辛卯，上下诏切责公卿曰：「昔楚有子玉得臣，晋文公为之侧席而坐；〔晋文公与楚战，胜于城濮，文公犹有忧色，曰：「得臣犹在，忧未歇也。」记曰：有忧者侧席而坐。〕近事，汲黯折淮南之谋。〔事见十九卷武帝元狩元年。〕今东平王云等至有图弒天子逆乱之谋者，是公卿股肱莫能悉心、务聪明以销厌未萌故也。〔师古曰：悉，尽也。务聪明者，广视听也。厌，音一涉翻。〕赖宗庙之灵，侍中、驸马都尉贤等发觉以闻，咸伏厥辜。书不云乎：『用德章厥善。』〔师古曰：尚书盘庚之辞也。〕其封贤为高安侯，〔恩泽侯表，高安侯，国于朱扶。而朱扶之地无所考。〕南阳太守宠为方阳侯，〔恩泽侯表，方阳侯，国于沛郡龙亢。〕左曹、光禄大夫躬为宜陵侯，〔恩泽侯表，宜陵侯，国于南阳杜衍。〕赐右师谭爵关内侯。」又封傅太后同母弟郑恽子业为阳信侯。〔恩泽侯表，阳信侯，国于南阳新野。恽，于粉翻。〕息夫躬既亲近，数进见言事，〔近，其靳翻。数，所角翻。见，贤遍翻。〕议论无所避，上疏历诋公卿大臣。众畏其口，见之仄目。
⑨上使中黄门〔续汉志：中黄门比百石，掌给事禁中。〕发武库兵前后十辈，送董贤及上乳母王阿舍。执金吾毋将隆奏言：「武库兵器，天下公用。国家武备，缮治造作，皆度大司农钱。〔毋将，复姓。治，直之翻。苏林曰：用度皆出大司农。〕大司农钱，自乘舆不以给共养；共养劳赐，一出少府。〔乘，绳证翻。师古曰：共，音居用翻。养，音弋尚翻。劳，郎到翻。〕盖不以本臧给末用，不以民力共浮费，〔臧，古藏字通，音徂浪翻。师古曰：共，读曰供；下同。〕别公私，示正路也。〔别，彼列翻。〕古者诸侯、方伯得颛征伐，乃赐斧钺，〔礼记曰：诸侯赐斧钺，然后征。王制：八州八伯，谓之方伯，各统其州之国。〕汉家边吏职任距寇，亦赐武库兵，皆任事然后蒙之。〔任，音壬。〕春秋之谊，家不臧甲，〔春秋公羊传载孔子堕三都之言。臧，与藏通；读从平声。〕所以抑臣威，损私力也。今贤等便僻弄臣，〔便，频连翻。〕私恩微妾，而以天下公用给其私门，契国威器，共其家备，〔李奇曰：契，缺也。晋灼曰：契，取也。师古曰：李说是也；音诘结翻。〕民力分于弄臣，武兵设于微妾，建立非宜，以广骄僭，非所以示四方也。孔子曰：『奚取于三家之堂！』〔师古曰：论语云：三家者以雍彻。孔子曰：「相维辟公，天子穆穆，奚取于三家之堂！」言以雍彻食乃天子之礼，何为在三家之堂也。三家，谓鲁叔孙、仲孙、季孙也。余谓隆引孔子之言，以谓武库兵器不当以共臣妾之家，犹歌雍不当在三家之堂也。〕臣请收还武库。」上不说。〔说，读曰悦。〕
顷之，傅太后使谒者贱买执金吾官婢八人，隆奏言：「买贱，请更平直。」〔汉书作「贾贱」。贾，读曰价；下同。〕上于是制诏丞相、御史：「隆位九卿，既无以匡朝廷之不逮，而反奏请与永信宫争贵贱之贾，〔傅太后称永信宫。〕伤化失俗。以隆前有安国之言，左迁为沛郡都尉。」初，成帝末，隆为谏大夫，尝奏封事言：「古者选诸侯入为公卿，以褒功德，〕如卫武公、郑武公、庄公是也。〕宜征定陶王使在国邸，以填万方。」〔师古曰：填，读曰镇；音竹刃翻。〕故上思其言而宥之。
⑩谏大夫渤海鲍宣上书曰：〔姓谱：鲍，本自夏禹之裔，因封为鲍氏。齐之鲍氏，世为上卿。〕「窃见孝成皇帝时，外亲持权，人人牵引所私以充塞朝廷，〔塞，悉则翻。〕妨贤人路，浊乱天下，奢泰亡度，〔亡，古无字通。〕穷困百姓，是以日食且十，彗星四起。〔日食十，注已见三十二卷元延二年。建始元年，星孛于营室，元延元年，星孛于营室，元延元年，星孛于东并，后又晨出东方，十三日，又夕见西方，是四起也。彗，祥岁翻，延芮翻，又徐醉翻。〕危亡之征，陛下所亲见也；今奈何反复剧于前乎！〔「覆」，当作「复」；剧，增也，甚也。〕
今民有七亡：〔师古曰：亡，谓失其作业也。〕阴阳不和，水旱为灾，一亡也；县官重责更赋租税，二亡也；〔师古曰：更，谓为更卒也，音工衡翻。〕贪吏并公，受取不已，三亡也；〔师古曰：并，依也，音步浪翻。〕豪强大姓，蚕食亡厌，四亡也；〔亡厌，上古无字通；下音于盐翻。〕苛吏繇役，失农桑时，五亡也；〔繇，古傜字通。〕部落鼓鸣，男女遮列，六亡也；〔师古曰：言闻桴鼓之声，以为有盗贼，皆当遮列而追捕。〕盗贼劫略，取民财物，七亡也。七亡尚可，又有七死：酷吏殴杀，一死也；〔师古曰：殴，击也，音一口翻。〕治狱深刻，二死也；〔治，直之翻。〕冤陷亡辜，三死也；〔亡，古无字通；下同。〕盗贼横发，四死也；〔师古曰：横，音户孟翻。〕怨雠相残，五死也；岁恶饥饿，六死也；时气疾疫，七死也。〔天有六气，阴、阳、风、雨、晦、明也。分为四时，序为五节，过则为灾而生疾疫，亦非时之气所为也。〕民有七亡而无一得，欲望国安，诚难；民有七死而无一生，欲望刑措，诚难。此非公卿、守相贪残成化之所致邪！
群臣幸得居尊官，食重禄，岂有肯加恻隐于细民，助陛下流教化者邪！〔师古曰：恻隐，皆痛也。〕志但在营私家，称宾客，为奸利而已。〔师古曰：务称宾客所求也。称，尺证翻。〕以苟容曲从为贤，以拱默尸禄为智，〔拱默，拱手而默然不言也。师古曰：尸，主也；不忧其职，但主食禄而已。〕谓如臣宣等为愚。陛下擢臣岩穴，诚冀有益豪毛，岂徒使臣美食大官、重高门之地哉！〔晋灼曰：高门，殿名也。师古曰：在未央宫中，余谓宣盖言徒知养贤为朝廷之重，而不计其有益于时与否。〕
天下，乃皇天之天下也。陛下上为皇天子，下为黎庶父母，为天牧养元元，〔为天之为，于伪翻。〕视之当如一，合尸鸠之诗。〔师古曰：尸鸠，曹国风之篇也。其诗曰：尸鸠在桑，其子七兮，淑人君子，其仪一兮。言尸鸠养其子七，平均如一，善人君子布德施惠亦当然也。毛氏曰：尸鸠，秸鞠也。尸鸠之养其子，朝从上下，暮从下上，平均如一。秸，音居八翻，又音吉。〕今贫民菜食不厌，衣又穿空，〔师古曰：厌，饱足也。空，孔也。穿空，言破敝也。〕父子、夫妇不能相保，诚可为酸鼻。陛下不救，将安所归命乎！奈何独养外亲与幸臣董贀，多赏赐，以大万数，使奴从、宾客，浆酒藿肉，〔刘德曰：视酒如浆，视肉如藿也。师古曰：藿，豆叶也，贫人茹之。从，才用翻。〕苍头庐儿，皆用致富，〔孟康曰：黎民、黔首，黔、黎，皆黑也；下民阴类，故以黑为号。汉名奴为苍头，非纯黑，以别于良人也。诸给事殿中者所居为庐，苍头侍从，因呼为庐儿。臣瓒曰：汉仪注，官奴给书计，从侍中已下为苍头青帻。〕非天意也！
及汝昌侯傅商，亡功而封。〔古亡、无字通；下同。〕夫官爵非陛下之官爵，乃天下之官爵也。陛下取非其官，官非其人，〔师古曰：此官不当加于此人，此人不当受此官也。〕而望天说民服，岂不难哉！〔说，读曰悦。〕方阳侯孙宠，宜陵侯息夫躬，辩足以移众，强可用独立，奸人之雄，惑世尤剧者也，宜以时罢退；及外亲幼童未通经术者，皆宜令休，就师傅。急征故大司马傅喜，使领外亲；故大司空何武、师丹，故丞相孔光，故左将军彭宣，经皆更博士，〔言经学有师法也。更，工衡翻。〕位皆历三公；龚胜为司直，郡国皆慎选举；〔司直，掌佐丞相举不法。胜守正不阿，郡国惧为所举奏，故皆慎于选举。〕可大委任也。陛下前以小不忍退武等，〔师古曰：少有不快于心，不能忍也。〕海内失望。陛下尚能容亡功德者甚众，曾不能忍武等邪！治天下者，当用天下之心为心，〔治，直之翻。〕不得自专快意而已也。」宣语虽刻切，上以宣名儒，优容之。
匈奴单于上书愿朝五年。〔朝，直遥翻；下同。〕时帝被疾，〔被，皮义翻。〕或言：「匈奴从上游来厌人；〔服虔曰：游，犹流也。河水从西北来，故曰上游也。师古曰：上游，亦总谓地形耳，不必系于河水也。厌，音一涉翻。厌，胜也。〕自黄龙、竟宁时，单本朝中国，辄有大故。」〔师古曰：大故，谓国之大丧。〕上由是难之，以问公卿，亦以为虚费府帑，〔师古曰：府，物所聚也。帑，藏金帛之所也。帑，音他莽翻；又音奴。〕可且勿许。单于使辞去，未发，〔已辞而未行也。使，疏吏翻。〕黄门郎扬雄上书谏曰：「臣闻六经之治，贵于未乱；兵家之胜，贵于未战；〔书周官曰：制治于未乱。兵法曰：战不必胜，不苟接刃。师古曰：已乱而后治之，战而后获胜，则不足贵。治，直吏翻。〕二者皆微，〔师古曰：微，谓精妙也。〕然而大事之本，不可不察也。今单本上书求朝，国家不许而辞之，臣愚以为汉与匈奴从此隙矣。〔言嫌隙从此而开也。〕匈奴本五帝所不能臣，三王所不能制，其不可使隙明甚。臣不敢远称，请引秦以来明之：
以秦始皇之强，蒙恬之威，然不敢窥西河，乃筑长城以界之。〔蒙恬斥逐匈奴，以北河为竟，汉朔方郡地是也。若西河，则汉武威、张掖、敦煌、酒泉地是也。秦不能取，筑长城，起临洮以界之。〕会汉初兴，以高祖之威灵，三十万众困于平城，〔事见十一卷高帝七年。〕时奇谲之士、石画之臣甚众，〔邓展曰：石，大也。师古曰：石，言坚固如石也。画，计策也，音获。〕卒其所以脱者，世莫得而言也。〔师古曰：卒，终也。莫得而言，谓自免之计，其事丑恶，故不传。卒，子恤翻。〕又高后时，匈奴悖慢，大臣权书遗之，然后得解。〔事见十二卷惠帝三年。杜佑曰：以权道为书，顺辞以答。遗，于季翻。〕及孝文时，匈奴侵暴北边，候骑至雍、甘泉，京师大骇，发三将军屯棘门、细柳、霸上以备之，数月乃罢。〔事见十五卷文帝后六年。雍，于用翻。〕孝武即位，设马邑之权，欲诱匈奴，徒费财劳师，一虏不可得见，况单于之面乎！〔事见十七卷武帝元光二年。言欲见匈奴一人且不可得，况使单于面来献见乎！〕其后深惟社稷之计，规恢万载之策，〔载，子亥翻。〕乃大兴师数十万，使卫青、霍去病操兵，前后十余年，于是浮西河，绝大幕，破窴颜，袭王庭，穷极其地，追奔逐北，封狼居胥山，禅于姑衍，以临瀚海，虏名王、贵人以百数；自是之后，匈奴震怖，益求和亲，然而未肯称臣也。〔事并见武帝纪。操，千高翻。窴，音填。怖，普布翻。〕
且夫前世岂乐倾无量之费，役无罪之人，快心狼望之北哉﹖〔师古曰：狼望，匈奴中地名。余谓边人谓举燧为狼烟。狼望，谓狼烟候望之地。乐，音洛。〕以为不壹劳者不久逸，不暂费者不永宁，是以忍百万之师以摧饿虎之喙，〔师古曰：喙，口也。摧百万之师于兽口也。喙，许秽翻。余谓顺文而为说，其义自通。唐讳虎，故师古改曰兽。〕运府库之财填卢山之壑而不悔也。〔师古曰：卢山，匈奴中山也。余按卫青薨，起耱象卢山。青唯绝幕至窴颜山耳，或者窴颜山即卢山欤﹖孟康曰：卢山，单于南庭也。〕至本始之初，匈奴有桀心，〔师古曰：桀，坚也；言其起立不顺。〕欲掠乌孙，侵公主，乃发五将之师十五万骑以击之，时鲜有所获，徒奋扬威武，明汉兵若雷风耳！虽空行空反，尚诛两将军，〔事见二十四卷宣帝本始三年。鲜，息践翻。兵若雷风，言师速而疾，风驱霆行，一过而不留也。〕故北狄不服，中国未得高枕安寝也。〔枕，职任翻。〕逮至元康、神爵之间，大化神明，鸿恩溥洽，而匈奴内乱，五单于争立，日逐、呼韩邪携国归死，扶伏称臣，〔事并见宣帝纪。归死者，归死命于汉也。扶伏，犹言匍匐也。师古曰：伏，音蒲北翻。〕然尚羁縻之，计不颛制。〔师古曰：颛，与专同。专制，谓以为臣妾也。〕自此之后，欲朝者不距，〔朝，直遥翻。〕不欲者不强。〔师古曰：强，音其两翻。〕何者﹖外国天性忿鸷，形容魁健，负力怙气，难化以善，易肄以恶，〔师古曰：鸷，音竹二翻。鸷，狠也。魁，大也。负，恃也。余谓肄，习也，言易习于为恶也。〕其强难诎，〔诎，与屈同。〕其和难得。故未服之时，劳师远攻，倾国殚货，伏尸流血，破坚拔敌，如彼之难也；既服之后，慰荐抚循，交接赂遗，威仪俯仰，如此之备也。往时尝屠大宛之城，〔事见二十一卷武帝太初三年。宛，于元翻。〕蹈乌桓之垒，〔事见二十三卷昭帝元凤三年。〕探姑缯之壁，〔事见二十三卷昭帝始元四年。探，吐南翻。〕藉荡姐之场，〔刘德曰：荡姐，羌属。师古曰：藉，犹蹈也。姐，音紫。余据元帝永光三年，陇西羌橹姐反，岂是邪﹖〕艾朝鲜之旃，〔事见二十一卷武帝元封三年。师古曰：艾，读曰刈。刈，绝也。朝，音潮。〕拔两越之旗，〔见二十卷武帝元鼎六年。〕近不过旬月之役，远不离二时之劳，〔师古曰：离，历也。三月为一时。〕固已犁其庭，〔师古曰：犁，耕也。〕扫其闾，郡县而置之，云彻席卷，后无余灾。〔如云之彻，如席之卷，天清地净，无纤毫之尘翳也。〕唯北狄为不然，真中国之坚敌也，三垂比之悬矣；〔师古曰：悬，绝也。〕前世重之兹甚，〔师古曰：兹，益也。余谓兹，此也。兹甚，此为甚也。〕未易可轻也。〔易，以豉翻。〕
今单于归义，怀款诚之心，欲离其庭，陈见于前，〔离，力智翻。〕此乃上世之遗策，神灵之所想望，国家虽费，不得已者也。柰何距以来厌之辞，〔谓或于从上游来厌人也。〕疏无日之期，〔止其来朝，辞以他日，而无一定之期，则匈奴与汉疏。〕消往昔之恩，开将来之隙！夫疑而隙之，使有恨心，负前言，缘往辞，归怨于汉，〔师古曰：言单于因缘往昔和好之辞以怨汉也。余谓负，恃也。负前言者，恃前者有和好之言也。〕因以自绝，终无北面之心，威之不可，谕之不能，焉得不为大忧乎！〔焉，于虔翻。〕夫明者视于无形，聪者听于无声，诚先于未然，〔先，悉荐翻。〕即兵革不用而忧患不生。不然，壹有隙之后，虽智者劳心于内，辩者毂击于外，〔师古曰：毂击，言使车交驰，其毂相击也。毂，户谷翻。〕犹不若未然之时也。且往者图西域，制车师，置城郭都护三十六国，〔事并见武帝、宣帝纪。岂【章：乙十一行本「岂」上有「费岁以大万计者」七字；孔本同；张校同；退斋校同。】〕为康居、乌孙能踰白龙堆而寇西边哉﹖〔为，于伪翻；下同。〕乃以制匈奴也。夫百年劳之，一日失之，费十而爱一，〔谓向者不惮十分之费以制匈奴，今来朝之费十分之一耳，乃爱惜之。〕臣窃为国不安也。〔为，于伪翻。唯陛下少留意于未乱、未战，〔少，诗沼翻。〕以遏边萌之祸！」〔萌，与氓同，谓边民也。〕书奏，天子寤焉，召还匈奴使者，更报单于书而许之。〔更，工衡翻，改也。〕赐雄帛五十匹，黄金十斤。单于未发，会病，复遣使愿朝明年；〔复，扶又翻。〕上许之。
董贤贵幸日盛，丁、傅害其宠，孔乡侯晏与息夫躬谋欲求居位辅政。会单于以病未朝，躬因是而上奏，〔上，时掌翻。〕以为：「单于当以十一月入塞，后以病为解，〔师古曰：自解说云病。〕疑有他变。乌孙两昆弥弱，卑爰疐强盛，东结单于，遣子往侍，〔事见上建平二年。疐，竹二翻。〕恐其合势以并乌孙；乌孙并，则匈奴盛而西域危矣。可令胡诈为卑爰疐使者来上书，欲因天子威告单于归臣侍子，因下其章，〔降，户江翻。下，遐稼翻。〕令匈奴客闻焉；则是所谓『上兵伐谋，〔匈奴客，谓匈奴使者也。服虔曰：谋者，举兵伐解之也。师古曰：此说非也，言知敌有谋者则以事而应之，沮其所为，不用兵革，所以为贵耳。上兵伐谋，其次伐交，孙武子之言。〕其次伐交』者也。」〔师古曰：知敌有外交连结相援者，则间而误之，令其解散也。〕
书奏，上引见躬，〔见，贤遍翻；下屡见之见同。〕召公卿、将军大议。左将军公孙禄以为：「中国常以威信怀伏夷狄，躬欲逆诈，〔逆诈者，敌之诈谋未见，欲迎测其情也。〕进不信之谋；不可评。且匈奴赖先帝之德，保塞称藩；今单于以病病不任奉朝贺，遣使自陈，不失臣子之礼。〔任，音壬。〕臣禄自保没身不见匈奴为边竟忧也！」〔竟，读曰境。〕躬掎禄曰：「师古曰：掎，从后引之也。谓引蹑其言也；音居绮翻。〕「臣为国家计，〔为，于伪翻。〕冀先谋将然，〔师古曰：谓彼欲有其事，则为谋策以坏之。〕豫图未形，〔师古曰：图，谋也。未有形兆而图之。〕为万世虑。而禄欲以其犬马齿保目所见。臣与禄异议，未可同日语也！」上曰：「善！」乃罢群臣，独与躬议。
躬因建言：「灾异屡见，恐必有非常之变，可遣大将军行边兵，敕武备，〔师古曰：行，音下孟翻。敕，整也。〕斩一郡守以立威，震四夷，〔守，手又翻。〕因此厌应变异。」〔师古曰：厌，音一涉翻。〕上然之，以问丞相嘉，对曰：「臣闻动民以行不以言，〔行，下孟翻。〕应天以实不以文，下民微细，犹不可诈，抂于上天神明而可欺哉！天之见异，〔师古曰：见，谓显示也。〕所以敕戒人君，欲令觉悟反正，推诚行善，民心说而天意得矣！〔说，读曰悦。〕辩士见一端，或妄以意傅着星历，〔师古曰：傅，读曰附。着，音治略翻。〕虚造匈奴、【章：乙十一行本「奴」下有「乌孙」二字；孔本同。】西羌之难，〔难，乃旦翻。〕谋动干戈，设为权变，非应天之道也。守相有罪，〔相，息亮翻。〕车驰诣阙，交臂就死，恐惧如此，而谈说者欲动安之危，〔师古曰：之，往也。言摇动安全之计，往就危殆也。〕辩口快耳，其实未可从。夫议政者，苦其谀、倾险、辩惠、深刻也。〔，古谄字。〕昔秦缪公不从百里奚、蹇叔之言，以败其师，其悔过自责，疾诖误之臣，思黄发之言，名垂于后世。〔秦穆公欲袭郑，蹇叔、百里奚谏，不听，遂出师；晋襄公要而败诸殽。还归，作秦誓以悔过，其辞曰：惟古之谋人，则曰未就予忌；惟今之谋人，姑将以为亲。虽则云然，尚猷询兹黄发，则罔所愆。又曰：惟截截善谝言，俾君子易辞，我皇多有之，昧昧我思之。败，补迈翻。诖，户卦翻。〕愿陛下观览古戒，反复参考，无以先入之语为主！」〔师古曰：谓躬为此计先入于帝耳。〕上不听。〔为董贤沮躬策、躬遂得罪张本。〕
《孝哀皇帝下》
元寿元年〔（己未、前二）〕
①春，正月，辛丑朔，〔考异曰：荀纪云「辛卯朔」，误。〕诏将军、中二千石举明习兵法者各一人，因就拜孔乡侯傅晏为大司马、卫将军，阳安侯丁明为大司马、票骑将军。〔用息夫躬之言也。票，频妙翻。〕
②是日，日有食之。上诏公卿大夫悉心陈过失；又令举贤良、方正、能直言者各一人。大赦天下。
丞相嘉奏封事曰：「孝元皇帝奉承大业，温恭少欲，〔少，诗沼翻；下同。〕都内钱四十万万。〔百官表：大司农有都内令丞。〕尝幸上林，后官冯贵人从临兽圈，猛兽惊出，贵人前当之，〔即二十九卷建昭元年事也。圈，求远翻。〕元帝嘉美其义，赐钱五万。〔师古曰：言此事虽嘉其义而赏亦不多。〕掖庭见亲，有加赏赐，属其人勿众谢。〔师古曰：掖庭宫人有亲戚来见而帝赐之者，属其家勿使于众人中谢也。见，贤遍翻；下见钱同。属，音之欲翻。余谓有见亲幸者，加之赏赐，则属其人勿于众中谢也。〕示平恶偏，〔恶，乌路翻。〕重失人心，赏赐节约。是时外戚赀千万者少耳，故少府、水衡见钱多也。〔少府掌禁钱。水衡都尉有锺官辨铜令、丞，掌铸钱。师古曰：见在之钱也。〕虽遭初元、永光凶年饥馑，加以西羌之变，〔永光二年，陇西羌反。〕外奉师旅，内振贫民，终无倾危之忧，以府臧内充实。〔臧，读藏，音徂浪翻。〕孝成皇帝时，谏臣多言燕出之害，〔师古曰：燕出，谓微也行也。〕及女宠专爱，耽于酒色，损德伤年，其言甚切，然终不怨怒也。宠臣淳于长、张放、史育，育数贬退，家赀不满千万，放斥逐就国，〔事见三十三卷成帝绥和二年。数，所角翻。〕长榜死于狱，〔事见三十二卷绥和元年。榜，音彭。〕不以私爱害公义，故虽多内讥，朝廷安平，〔师古曰：言虽有好内之讥而不害政也。〕传业陛下。
陛下在国之时，好诗、书，〔好，呼到翻。〕上俭节，征来，所过道上称诵德美，此天下所以回心也。〔师古曰：望为治也。余谓回心者，回其戴成帝之心而戴哀帝也。〕初即位，易帷帐，去锦绣，〔去，羌吕翻。〕乘舆席缘绨缯而已。〔乘，绳证翻。缘，俞绢翻。师古曰：绨，厚缯也，音徒奚翻。缯，慈陵翻。〕共皇寝庙比当作，〔共，音恭。比，近也，音毗至翻。〕忧闵元元，惟用度不足，〔师古曰：惟，思也。〕以义割恩，辄且止息，今始作治。〔治，直之翻；下同。〕而驸马都尉董贤亦起官寺上林中，又为贤治大第，开门卿北阙，〔为，于伪翻。卿，读曰向；下独乡同。〕引王渠灌园池，〔苏林曰：王渠，官渠也；犹今御渠也。晋灼曰：渠名也，在城东覆盎门外。师古曰：晋说是。〕使者护作，赏赐吏卒，甚于治宗庙。〔师古曰：护，监视也。〕贤母病，长安厨给祠具，〔师古曰：长安有厨官，主为官食。〕道中过者皆饮食。〔如淳曰：祷于道中，故行人皆得饮食。余谓若据文理，则饮，音于禁翻；食，读曰坔。〕为贤治器，器成，奏御乃行，或物好，特赐其工；自贡献宗庙、三宫，犹不至此。〔师古曰：三宫，天子、太后、皇后也。原父曰：是时太皇太后称长信宫，傅太后称永信宫，而丁姬称中安宫，故以三宫为言。余按此时丁姬死矣，三宫盖谓长信、永信及赵太后宫也。〕贤家有宾婚及见亲，诸官并共，〔师古曰：见亲，亲戚相见也。并共，言百官各以所掌事及财物就供之。共，读曰供。〕赐及仓头、奴婢人十万钱。使者护视、发取市物，百贾震动，〔师古曰：贾，谓贩卖之人也。言百贾者，非一之称也。贾，音古。〕道路讙哗，〔讙，许元翻。〕群臣惶惑。诏书罢苑，而以赐贤二千余顷，均田之制从此堕坏。〔孟康曰：自公卿以下至于吏民，名曰均田，皆有顷数，于品制中令均等。今赐贤二千余顷，则坏其制也。师古曰：堕，音火规翻。均田，见三十三卷绥和二年。〕奢僭放纵，变乱阴阳，灾异众多，百姓讹言，持筹相惊，〔师古曰：言行西王母筹也。〕天惑其意，不能自止。陛下素仁智慎事，今而有此大讥。
孔子曰：『危而不持，颠而不扶，则将安用彼相矣！』〔师古曰：论语：季氏将伐颛臾，冉有、季路见于孔子。孔子以此言责之，以其不匡谏也。相，息亮翻。〕臣嘉幸得备位，窃内悲伤不能通愚忠之信；身死有益于国，不敢自惜。唯陛下慎己之所独乡，察众人之所共疑！往者〔【章：甲十六行本「者」下有「宠臣」二字；乙十一行本同；张校同。】〕邓通、韩嫣，骄贵失度，逸豫无厌，小人不胜情欲，卒陷罪辜，乱国亡躯，不终其禄，〔邓通幸于文帝，赐以蜀严道铜山。景帝立，人告通盗出徼外铸钱，没入其家，卒以饿死。韩嫣幸于武帝，出入永巷不禁，以奸闻，赐死。嫣，音偃。厌，于盐翻。胜，音升。卒，子恤翻。〕所谓『爱之适足以害之』者也！宜深览前世，以节贤宠，全安其命。」上由是于嘉浸不说。〔为嘉死不以罪张本。说，读曰悦。〕
前凉州刺史杜邺以方正对策曰：「臣闻阳尊阴卑，天之道也。是以男虽贱，各为其家阳；女虽贵，犹为其国阴。故礼明三从之义，〔师古曰：谓妇人在家从父，既嫁从夫，夫死从子。〕虽有文母之德，必系于子。〔师古曰：文母，文王之妃太姒也。仲冯曰：文母，文王之母也，所谓系于子也，何预太姒！余谓刘说是。诗曰：思齐太任，文王之母。〕昔郑伯随姜氏之欲，终有叔段篡国之祸；〔左传：郑武姜生庄公及共叔段，恶庄公而爱段，为之请京，使居之。祭仲谏曰：「国之害也。」公曰：「姜氏欲之，焉辟害！」段缮甲兵，具卒乘，将袭郑，庄公克之。〕周襄王内迫惠后之难，而遭居郑之危。〔史记：周惠王二子，长襄王，次叔带。惠后爱叔带，襄王既立，叔带召狄人，狄人伐周，王御士将御之。王曰：「先后其谓我何！」乃出居于郑。难，乃旦翻。〕汉兴，吕太后权私亲属，几危社稷。〔事见高后纪。几，居依翻。〕窃见陛下约俭正身，欲与天下更始，〔更，工衡翻。〕然嘉瑞未应，而日食、地震。案春秋灾异，以指象为言语。〔师古曰：谓天不言，但以景象指意告谕人。日食，明阳为阴所临。〔日者，阳宗。阴盛阳微，日为所揜而食，是为阴所临也。〕坤以法地，为土，为母，以安静为德；震，不阴之效也。〔师古曰：言地当安静，而今乃震，是为不遵阴道也。〕占象甚明，臣敢不直言其事！昔曾子问从令之义，孔子曰：『是何言与！』〔师古曰：曾子问：「从父之令，可谓孝乎！」孔子非之。事见孝经。与，读曰欤。〕善闵子骞守礼不苟从亲，所行无非理〔【张：「理」作「礼」。】〕者，故无可间也。〔师古曰：论语称孔子曰：「孝哉闵子骞，人不间于其父母兄弟之言！」是也。间，音居苋翻。〕今诸外家昆弟，无贤不肖，并侍帷幄，布在列位，〔师古曰：不问贤与不肖，皆亲近在位。或典兵卫，或将军屯，〔将，即亮翻。〕宠意并于一家，积贵之势，世所希见、所希闻也。至乃并置大司马、将军之官，皇甫虽盛，三桓虽隆，鲁为作三军，无以甚此！〔言周以皇甫为卿士，鲁三桓强盛，作三军而三分公室，比丁、傅无以甚也。为，于伪翻。〕当拜之日，晻然日食。〔师古曰：晻，音乌感翻。〕不在前后，临事而发者，明陛下谦逊无专，承指非一，所言辄听，所欲辄随，〔师古曰：谓皆迫于太后也。〕有罪恶者不坐辜罚，无功能者毕受官爵，流渐积猥，过在于是，〔猥，沓也，言有罪者不诛，无功能者并进，其流渐至积沓也。〕欲令昭昭以觉圣朝。〔朝，直遥翻。〕昔诗人所刺，春秋所讥，指象如此，殆不在他。由后视前，忿邑非之；〔师古曰：由，从也。邑，于邑也。〕逮身所行，不自镜见，则以为可，计之过者。〔师古曰：逮，及也。镜，鉴照也。自以所行为可，是计策之误者。〕愿陛下加致精诚，思承始初，事稽诸古，以厌下心，〔师古曰：每事皆考于古者。厌，满也，音一赡翻。〕则黎庶群生无不说喜，〔说，读曰：悦。〕上帝百神收还威怒，祯祥福禄，何嫌不报！」〔师古曰：嫌，疑也。〕
上又征孔光诣公交车，问以日食事，拜为光禄大夫，秩中二千石，给事中，位次丞相。
初，王莽既就国，〔建平二年，莽就国。〕杜门自守。其中子获杀奴，〔中，读曰仲。〕莽切责获，令自杀。在国三岁，吏民上书冤讼莽者百数。〔师古曰：言其合管朝政，不当就国也。上，时掌翻。〕至是，贤良周护、宋崇等对策，复深讼莽功德；〔复，扶又翻。〕上于是征莽及平阿侯仁还京师，侍太后。〔侍太皇太后也。〕
③董贤因日食之变以沮傅晏、息夫躬之策，〔沮，在吕翻。〕辛卯，〔【章：甲十六行本「卯」作「亥」；乙十一行本同；退斋校同。】〕上收晏印绶，罢就第。
④丁巳，皇太太后傅氏崩，合葬渭陵，称孝元傅皇后。〔史记正义曰：汉帝后同陵则为合葬，不合陵也；诸陵皆如此。傅氏以侧室而合葬，称孝元傅皇后，太皇太后在上，此心为何如邪！宜其启王莽而授之以柄也。〕
⑤丞相、御史奏息夫躬、孙宠等罪过，上乃免躬、宠官，遣就国；又罢侍中、诸曹、黄门郎数十人。〔丁、傅之亲党也。〕
鲍宣上书曰：「陛下父事天，母事地，子养黎民；即位以来，父亏明，母震动，子讹言相惊恐。今日食于三始，〔如淳曰：正月一日为岁之朝、月之朝、日之朝。朝，犹始也。〕诚可畏惧。小民正朔日尚恐毁败器物，〔败，补迈翻。〕何况于日亏乎！陛下深内自责，避正殿，举直言，求过失，罢退外亲及旁仄素餐之人，征拜孔光为光禄大夫，发觉孙宠、息夫躬过恶，免官遣就国，众庶歙然，莫不说喜。〔师古曰：歙，音翕。〕天人同心，人心说则天意解矣。〔说，读曰悦。〕乃二月丙戌，白虹千日，虹，日旁气也。白，兵象。干，犯也。〕连阴不雨，此天下〔【张：「下」作「有」。】〕忧结未解，民有怨望未塞者也。〔塞，悉则翻。〕侍中、驸马都尉董贤，本无葭莩之亲，但以令色、谀言自进，〔令，善也。谀，谄也。孔安国曰：令色，无质。巧言，无实。〕赏赐无度，竭尽府臧，〔臧，读曰藏；音徂浪翻。〕并合三第，尚以为小，复坏暴至。〔师古曰：时以三第总为一第，赐贤，犹嫌莅小，复取暴室之地以增益之也。复，扶又翻；下同。〕贤父、子坐使天子使者，〔言其骄慢也。〕将作治第，〔将作大匠，掌治宫室，使为之治第。治，直之翻。〕行夜吏卒皆得赏赐，〔师古曰：为贤第上持时行夜者。行，音下孟翻。〕上冢有会，辄太官为供。〔为之供具也。为，于伪翻；下同。〕海内页献，当养一君，今反尽之贤家，岂天意与民意邪！天不可久负，〔暴殄天物以私嬖幸，是为负天。〕厚之如此，反所以害之也！诚欲哀贤，宜为谢过天志，解雠海内，免遣就国，收乘舆器物还之县官，〔此所谓谢过解雠也。为，于伪翻。乘，绳证翻。〔【章：甲十六行本「可」上有「如此」二字；乙十一行本同；孔本同；张校同。】〕可以父子终其性命；不者，海内之所仇，未有得久安者也。孙宠、息夫躬不宜居国，可皆免，以视天下。〔师古曰：视，读曰示。〕复征何武、师丹、彭宣、傅喜，旷然使民易视，以应天心，建立大政，兴太平之端。」上感大异，纳宣言，征何武、彭宣；拜鲍宣为司隶。
⑥上托傅太后遗诏，令太皇太后下丞相、御史，益封董贤二千户，〔贤先封千户。下，遐稼翻。〕赐孔乡侯、汝昌侯、阳新侯国。〔三人者，先虽封侯，未有国邑；今赐之国邑也。阳新侯，即阳信侯郑业。汉书傅昭仪傅作「阳信」，王嘉传及恩泽侯表作「阳新」。〕王嘉封还诏书，〔后世给、舍封驳本此。师古曰：还，谓欲上之于天子也。因奏封事谏曰：「臣闻爵禄、土地，天之有也。书云：『天命有德，五服五章哉！』〔师古曰：虞书皋陶谟之辞也。言皇天命有德者以居列位，天子、诸侯、卿、大夫、士，尊卑之服，采章各异也。〕王者代天爵人，尤宜慎之。裂地而封，不得其宜，则众庶不服，感动阴阳，其害疾自深。〔师古曰：言此气损害，故令天子身有疾也。〕今圣体久不平，此臣嘉所内惧也。高安侯贤，佞幸之臣，陛下倾爵位以贵之，单货财以富之，〔师古曰：单，尽也。〕损至尊以宠之，〔师古曰：言上意倾惑，为下所窥也。余谓帝为贤治第，儗于宫阙，乘舆器物充牣其家，此所谓损至尊以宠之也。〕主威已黜，府臧已竭，唯恐不足。财皆民力所为，孝文〔【章：甲十六行本「文」下有「皇帝」二字；乙十一行本同；孔本同；张校同。】〕欲起露台，重百金之费，克己不作。〔事见文帝纪。〕今贤散公赋以施私惠，一家至受千金，往古以来，贵臣未尝有此，流闻四方，皆同怨之。里谚曰：『千人所指，无病而死。』臣常为之寒心。〔为，于伪翻。〕今太皇太后以永信太后遗诏诏丞相、御史，益贤户，赐三侯国，臣嘉窃惑。山崩、地动、日食于三朝，皆阴侵阳之戒也。前贤已再封，〔谓贤先封关内侯，继封高安侯也。〕晏、商再易邑，〔商先嗣爵崇祖侯，后改封汝昌侯。晏无所考。按表，晏先以皇后父封三千户，又益二千户，食邑于夏丘。〕业缘私横求，〔横，户孟翻。〕恩已过厚，求索自恣，不知厌足，甚伤尊尊之义，〔封三侯者，所以尊傅太后。今求滥恩，不知厌足，则伤尊尊之义矣。索，山客翻。厌，于盐翻。〕不可以示天下，为害痛矣！〔痛，甚也。〕臣骄侵罔，〔师古曰：罔，谓诬蔽也。〕阴阳失节，气感相动，害及身体。陛下寝疾久不平，继嗣未立，宜思正万事，顺天人之心，以求福佑，乃〔【章：甲十六本「乃」作「柰」；乙十一行本同；孔本同；张校同。】〕何轻身肆意，〔师古曰：肆，放也。〕不念高祖之勤苦，垂立制度，欲传之于无穷哉！臣谨封上诏书，不敢露见；〔上，时掌翻。见，贤遍翻。〕非爱死而不自法，〔谓不以违拒诏指之法自劾也。〕恐天下闻之，故不敢自劾。」〔言自劾则天下知其事也。劾，户概翻。〕
初，廷尉梁相治东平王云狱时，冬月未尽二旬，而相心疑云冤狱，有饰辞，〔师古曰：假饰之辞，非其实也。治，直之翻。〕奏欲传之长安，〔师古曰：传，谓移其狱事也。传，知恋翻。〕更下公卿覆治。〔下，遐稼翻；下同。〕尚书令鞫谭，仆射宗伯凤以为可许。〔师古曰：鞫及宗伯，皆姓也。宗伯，以官为氏。鞫，音居六翻。〕天子以为相等皆见上体不平，外内顾望，操持两心，〔师古曰：操，音千高翻。〕幸云踰冬，无讨贼疾恶主雠之意，〔谓侥幸云狱踰冬，则云可以减死也。〕免相等皆为庶人。后数月，大赦，嘉荐「相等皆有材行，〔行，下孟翻。〕圣王有计功除过，臣窃为朝廷惜此三人。」〔按公卿表，建平元年，大司农梁相为廷尉；二年，贬为东海都尉。三年，左冯翊方赏为廷尉；四年，徙。本纪，东平王云有罪自杀，在建平四年；大赦天下，在今年正月。若以表为证，则当治东平时，廷尉乃方赏，非梁相。表言相贬，不言免为庶人。又今年大赦，上距建平三年十二月治东平狱时，已一翆有余，是大赦亦不在后数月也。通鉴书王嘉荐梁相等三人，全取汉书王嘉传；然传与纪、表岁月自相抵牾。系年之书，可谓难矣！为，不伪翻；下同。〕书奏，上不能平。〔师古曰：心怒也。〕后二十余日，嘉封还益董贤户事，上乃发怒，召嘉诣尚书，责问以「相等前坐不忠，罪恶着闻，君时辄已自劾；今又称誉，云『为朝廷惜之』，何也﹖〔劾，户概翻。誉，音余。〕嘉免冠谢罪。
事下将军朝者，〔朝者，当时见入朝之臣也。朝，直遥翻。〕光禄大夫孔光等劾「嘉迷国罔上，不道，请谒者召嘉诣廷尉诏狱。」议郎龚等以为「嘉言事前后相违，宜夺爵土，免为庶人。」永信少府猛等以为「嘉罪名虽应法，〔谓法当下吏也。〕大臣括发关械，裸躬就笞，〔师古曰：括，结也。关，贯也。裸，露也。〕非所以重国，褒宗庙也。」上不听，〔【章：甲十六行本「听」下有「三月」二字；乙十一本同；孔本同；张校同。】〕诏「假谒者节，召丞相诣廷尉诏狱。」
使者既到，府掾、史涕泣，共和药进嘉，〔掾，俞绢翻。和，户卧翻。〕嘉不肯服。主簿曰：「将相不对理陈冤，相踵以为故事，〔自周勃系狱，贾谊以为言，文帝自此待大臣有节，将相有罪皆自杀，不受刑。然景帝时，周亚夫、武帝时公孙贺、刘屈牦犹下狱死。相踵为故事，言其概也。理，狱也。对理，对狱也。言大臣之体，纵有冤，不对狱而自陈也。师古曰：踵，犹蹑也。〕君侯宜引决！」〔师古曰：令自杀也。〕使者危坐府门上，〔师古曰：以逼促嘉也。〕主簿复前进药。嘉引药柸以击地，谓官属曰：〔官属，谓掾、史、主簿等。〕「丞相幸得备位三公，奉职负国，当伏刑都市，以示万众。丞相岂儿女子邪！何谓咀药而死！」〔师古曰：咀，嚼也，音材汝翻。〕嘉遂装，出见使者，再拜受诏；〔装出者，朝服而出。〕乘吏小车，去盖，不冠，〔去，羌吕翻。〕随使者诣廷尉。廷尉收嘉丞相、新甫侯印绶，〔恩泽侯表：新甫侯，国于南阳新野。〕缚嘉载致都船诏狱。〔百官表：执金吾属官，有中垒、封互、武库、都船四令、丞。如淳曰：汉仪注有寺互、都船狱。〕上闻嘉生自诣吏，大怒，〔上欲嘉自裁，而嘉诣狱，故大怒。〕使将军以下与五二千石杂治。〔汉治大臣狱，率使五二千石，今又使将军同治之，怒之甚也。晋灼曰：大臣狱重，故使秩二千石者五人杂治之。〕吏诘问嘉，〔诘，去吉翻。〕嘉对曰：「案事者思得实。窃见相等前治东平王狱，不以云为不当死，欲关公卿，示重慎，〔关，会也。古者狱成命三公、六卿参听之，示明谨于用刑也。〕诚不见其外内顾望、阿附为云验，〔验，征验也。为，于伪翻；下同。〕复幸得蒙大赦。〔复，扶又翻。〕相等皆良善吏，臣窃为国惜贤，不私此人。」狱吏曰：「苟如此，则君何以为罪犹当，有以负国，不空入狱矣﹖」〔吏欲文致以负国之罪，故云然。〕吏稍侵嘉，嘉喟然仰天叹曰：〔喟，丘愧翻；叹息之声。〕「幸得充备宰相，不能进贤、退不肖，以是负国，死有余责。」〔吏责负国，故以此对。〕吏问贤、不肖主名。嘉曰：「贤，故丞相孔光、故大司空何武，不能进；恶，高安侯董贤父、子〔【章：甲十六行本「子」下有「佞邪」二字；乙十一行本同；孔本同；张校同。】〕乱朝，而不能退。〔恶，乌路翻。朝，直遥翻。〕罪当死，死无所恨！」嘉系狱二十余日，不食，欧血而死。
己而上览其对，思嘉言，会御史大夫贾延免，夏，五月，乙卯，以孔光为御史大夫。秋，七月，丙午，以光为丞相，复故国博山侯；又以泛乡侯何武为御史大夫。上乃知孔光前免非其罪，以过近臣毁短光者，〔光免事见上卷建平二年。过，督过也；咎之也。〕曰：「傅嘉前为侍中，毁谮仁贤，诬愬大臣，令俊艾者久失其位，〔师古曰：艾，读曰乂。〕其免嘉为庶人，归故郡。」〔傅氏本河内温人。〕
⑦八月，何武徙为前将军。辛卯，光禄大夫彭宣为御史大夫。
⑧司隶鲍宣坐摧辱丞相，拒闭使者，无人臣礼，减死髡钳。〔丞相孔光四时行园陵，官属行驰道中。宣使吏钩止丞相掾。史，没入其车马，摧辱丞相。事下御史中丞。侍御史至司隶官，欲捕从事，闭门不肯内，坐以拒闭使者罪。
⑨大司马丁明素重王嘉，以其死而怜之；九月，乙卯，册免明，使就第。
冬，十一月，壬午，以故定陶太傅、光禄大夫韦赏为大司马、车骑将军。己丑，赏卒。〔成帝省王国太傅，更曰傅。此犹曰太傅者，习于旧称，未能顿从新称也。赏，韦贤之孙，弘之子也。〕
十二月，庚子，以侍中、驸马都尉董贤为大司马、卫将军，册曰：「建尔于公，以为汉辅！往悉尔心，匡正庶事，允执其中！」是时贤年二十二，虽为二公，常给事中，领尚书事，〔给事禁中而领尚书事也。〕百官因贤奏事。〔审食其以丞相而侍禁中，吕后嬖之也。董贤以三公侍禁中，哀帝嬖之也。论道经邦之任安在哉！〕以父卫尉恭不宜在卿位，徙为光禄大夫、秩中二千石；弟宽信代贤为驸马都尉。董氏亲属皆侍中、诸曹、奉朝请，宠在丁、傅之右矣。〔朝，直遥翻。请，才性翻，又如字。〕
初，丞相孔光为御史大夫，贤父恭为御史，事光；及贤为大司马，与光为三公。上故令贤私过光。〔令私往见之，观其所以接之者何如也。〕光雅恭谨，〔雅，素也。〕知上欲尊宠贤。及闻贤当来也，光警戒衣冠出门待，望见贤车乃却入，贤至中门，光入合，既下车，乃出，拜谒、送迎甚谨，不敢以宾客钧敌之礼。〔此非恭而无礼者邪！光能卑事董贤，则必能曲徇王莽矣。〕上闻之，喜，立拜光两兄子为谏大夫、〔光有三兄，福、捷、喜。未知两兄子为谁。〕常侍。〔为谏大夫而加常侍官也。〕贤自是权与人主侔矣。〔师古曰：侔，等也。〕
是时，成帝外家王氏衰废，唯平阿侯谭子去疾为侍中，〔去，羌吕翻。〕弟闳为中常侍。闳妻父中郎将萧咸，前将军望之子也，贤父恭慕之，欲为子宽信求咸女为妇，〔为，不伪翻。〕使闳言之。咸惶恐不敢当，私谓闳曰：「董公为大司马，册文言『允执其中』，此乃尧禅舜之文，〔论语：尧曰：「咨，尔舜，天之历数在尔躬；允执其中，四海困穷，天禄永终！」舜亦以命禹。道统之传，此乎出也。〕非三公故事，〔言考之汉家故事，册三公者未尝有此语也。〕长老见者莫不心惧。〔长，知两翻。〕此岂家人子所能堪邪！」〔师古曰：家人，犹言庶人也。盖咸自谓。〕闳性有知略，〔知，读曰智。〕闻咸言，亦悟；乃还报恭，深达咸自谦薄之意。恭叹曰：「我家何用负天下，而为人所畏如是！」意不说。〔说，读曰悦；下同。〕后上置酒麒麟殿，〔师古曰：在未央宫中。〕贤父子、亲属宴饮，侍中、中常侍皆在侧，上有酒所，〔师古曰：言酒在体中。〕从容视贤〔从，千容翻。〕笑曰：「吾欲法尧禅舜，何如﹖王闳进曰：「天下乃高皇帝天下，非陛下〔【章：甲十六行本「下」下有「之」字；乙十一行本同；孔本同。】〕有也！陛下承宗庙，当传子孙于亡穷，统业至重，天子亡戏言！」〔周成王剪桐叶为珪，与小弱弟戏曰：「以封汝。」周公入贺。王曰：「戏也。」周公曰：「王者不可戏！」乃封小弱弟于唐。古亡、无通。〕上默然不说，左右皆恐。于是遣闳出归郎署。〔三署郎各有署舍；遣出，不得侍禁中也。考异曰：董贤传但云「遣闳出不得复侍宴。」自「归郎署」以下，皆汉纪所载也。荀纪无汉书外事，不知此语荀悦何从得之。又云：「闳归郎署二十日，长乐宫深为闳谢。又御史大夫彭宣上封事，言国安危继嗣事，上觉寤，召闳。」按太皇太后居长信宫；云长乐宫，误也。余按汉书注，长信宫以长乐宫中长信殿为称，亦可言长乐宫也。〕
久之，太皇太后为闳谢，复召闳还。〔为，于伪翻。复，扶又翻；下同。〕闳遂上书谏曰：「臣闻王者立三公，法三光，〔三光，日、月、星也。上，时掌翻。〕居之者当得贤人。易曰：『鼎折足，覆公餗，』喻三公非其人也。〔易鼎之九四曰：鼎折足，覆公餗。餗，音送鹿翻。虞云：八珍之具也。马云：贽也。贽，音之然翻。郑云：菜也。折，而设翻。〕昔孝文皇帝幸邓通，不过中大夫，武帝幸韩嫣，赏赐而已，皆不在大位。〔武帝幸韩嫣，赏赐儗邓通，位不过上大夫，以罪赐死。嫣，于虔翻。〕今大司马、卫将军董贤，无功于汉朝，又无肺腑之连，复无名高行以矫世，〔行，户孟翻。〕升擢数年，列备鼎足，典卫禁兵，无功封爵，父子、兄弟横蒙拔擢，赏赐空竭帑藏，〔横，户孟翻。帑，它朗翻。藏，徂浪翻。〕万民諠哗，偶言道路，诚不当天心也！昔褒神蚖变化为人，实生褒姒，乱周国，〔国语曰：夏之衰也，有二龙降于夏庭，言曰：「予褒之二君也。」夏后请其漦而藏之，历殷、周莫敢发也。至厉王之末，发而观之，漦流于庭，不可除也。王使妇人不帷而噪之，其神化为玄蚖，入于王府；府之童妾既塀而遭之，既笄而孕，惧而弃之。鬻纒弧者收以奔褒，是为褒姒。褒人有狱，以入于幽王。王嬖之，生伯服，遂黜申后而立褒姒，废太子而立伯服，以乱周国。蚖，音元，又吾官翻。漦，似甾翻。纒，于琰翻。〕恐陛下有过失之讥，贤有小人不知进退之祸，非所以垂法后世也！」上虽不从闳言，多其年少志强，〔少，诗照翻；下同。〕亦不罪也。
二年〔（庚申、前一）〕
①春，正月，匈奴单于及乌孙大昆弥伊秩靡皆来朝，〔朝，直遥翻。〕汉以为荣。是时西域凡五十国，〔三十六国，分为五十余国。〕自译长至将、相、侯、王皆佩汉印绶，凡三百七十六人；〔译长之官，西域诸国皆有之，所以通其国之语言于中国。长，知两翻。〕而康居、大月氏、安息。罽宾、乌弋之属，〔乌弋山离国去长安万二千二百里，不属都护，东与罽宾、西与舭靬、条支接。氏，音支。罽，音计。〕皆以绝远，不在数中，其来贡献，则相与报，不督录总领也。〔正谓不属都护也。〕自黄龙以来，单于每入朝，其赏赐锦绣、缯絮辄加厚于前，以慰接之。单于宴见，〔见，贤遍翻。〕群臣在前，单于怪董贤年少，以问译。〔师古曰：译，传语之人也。〕上令译报曰：大司马年少，以大贤居位。」单于乃起，拜贺汉得贤臣。是时上以太岁厌胜所在，〔是年太岁在申。师古曰：厌，音一涉翻。〕舍单于上林苑蒲陶宫，〔蒲陶，本出大宛。武帝伐大宛，采蒲陶种植之离宫，宫由此得名。师古曰：舍，止宿。〕告之以加敬于单于；单于知之，不悦。
②夏，四月，壬辰晦，日有食之。
③五月，甲子，正三公官分职。〔成帝绥和二年，置三公官。哀帝建平三年，罢。今复正三公官名。分职，谓大司马掌兵事，大司徒掌人民事，大司空掌水土事。分，扶问翻。〕大司马、卫将军董贤为大司马；丞相孔光为大司徒；彭〔【章：甲十六行本「彭」上有「御史大夫」四字；乙十一本同；孔本同；张校同。〕宣为大司空，封长平侯。〔恩泽侯表：长平侯，国于济南。〕
④六月，戊午，帝崩于未央宫。〔臣瓒曰：帝年二十即位；即位六年，寿二十五。师古曰：即位明年乃改元，寿二十六。〕
帝睹孝成之世禄去王室，〔谓政在王氏也。〕及即位，屡诛大臣，〔谓杀朱博、王嘉等。〕欲强主威以则武、宣。〔师古曰：则，法也。〕然而宠信谗谄，〔谓赵昌、董贤、息夫躬等。〕憎疾忠直，〔谓师丹、傅喜、郑崇等。〕汉业由是遂衰。
太皇太后闻帝崩，即日驾之未央宫，〔之，往也。〕收取玺绶。〔玺，斯氏翻。绶，音受。〕太后召大司马贤，引见东箱，〔见，贤遍翻。〕问以丧事调度；〔师古曰：调，选发也。度，计料也。调，徒吊翻。〕贤内忧，不能对，免冠谢。太后曰：「新都侯莽，前以大司马奉送先帝大行，〔谓成帝之丧也。〕晓习故事，吾令莽佐君。」贤顿首：「幸甚！」太后遣使者驰召莽，诏尚书，诸发兵符节、百官奏事、中黄门、期门兵皆属莽。〔中黄门，守禁门黄闼者也。期门兵，守卫殿门者也。〕莽以太后指，使尚书劾贤，帝病不亲医药，〔劾，户概翻。〕禁止贤不得入宫殿司马中；〔据汉书赵充国传：子卬，入莫府司马中乱屯兵。如淳注曰：司马中，律所谓营军司马中也。余谓此宫殿司马中，盖宫殿屯卫司马中也。〕贤不知所为，诣阙免冠徒跣谢。己未，莽使谒者以太后诏即阙下册贤〔师古曰：即，就也。〕曰：「贤年少，未更事理，〔少，诗照翻。师古曰：更，历也，音工衡翻。〕为大司马，不合众心，其收大司马印绶，罢归第！」即日，贤与妻皆自杀；家惶恐，夜葬。莽疑其诈死；有司奏请发贤棺，至狱诊视，〔师古曰：谓发冢取其棺柩也。诊，验也；音轸。〕因埋狱中。太皇太后诏「公卿举可大司马者」。莽故大司马，辞位避丁、傅，众庶称以为贤，〔事见三十三卷绥和二年。〕又太皇太后近亲，自大司徒孔光以下，举朝皆举莽。〔朝，直遥翻。〕独前将军何武、左将军公孙禄二人相与谋，以为「往时惠、昭之世，外戚吕、霍、上官持权，几危社稷；〔几，居布翻。〕今孝成、孝哀比世无嗣，〔比，频寐翻。〕方当选立近亲〔【张：「亲」下脱「辅」字。】〕幼立，不宜令外戚大臣持权；〔外戚大臣，谓王莽也。〕亲疏相错，〔亲，谓外戚。疏，谓异姓之为将军、公卿者。师古曰：错，间杂也。〕为国计便，」〔为国之计，唯此为便。〕于是武举公孙禄可大司马，而禄亦举武。庚申，太皇太后自用莽为大司马、领尚书事。
太皇太后与莽议立嗣。安阳侯王舜，莽之从弟，其人修饬，〔师古曰：饬，读与敕同。敕，整也。从，才用翻。〕太皇太后所信爱也，莽白以舜为车骑将军。秋，七月，遣舜与大鸿胪左咸使持节迎中山王箕子以为嗣。〔使持节者，奉使而持节也；魏、晋以下遂以为官称。胪，陵如翻。嗣，祥吏翻。〕
莽又白太皇太后，诏有司以皇太后〔【章：甲十六行本「后」下有「前」字；乙十一本同；孔本同。】〕与女弟昭仪专宠锢寝，〔锢，塞也。杜塞后宫侍寝之路，不使进御也。〕残灭继嗣，〔详见上卷建平元年。〕贬为孝成皇后，徙居北宫；又以定陶共王太后与孔乡侯晏同心合谋，背恩忘本，专恣不轨，〔背，蒲妹翻。〕徙孝哀皇后退就桂宫，傅氏、丁氏皆免官爵归故郡，〔莽以积年闲退之久，一旦得权，无所不至。傅氏，河内人。丁氏，山阳人。〕傅晏将妻子徙合浦。独下诏褒扬傅喜曰：「高武侯喜，姿性端悫，〔师古曰：悫，谨也，音口角翻。〕论议忠直，虽与故定陶太后有属，终不顺指从邪，介然守节，以故斥逐就国。〔喜就国见上卷建平二年。〕传不云乎：『岁寒然后知松柏之后凋也。』〔师古曰：论语载孔子之言，以喻有节操之人也。〕其还喜长安，位特进，奉朝请。」喜虽外见褒赏，孤立忧惧；后复遣就国，以寿终。〔复，扶又翻。〕莽又贬傅太后号为定陶共王母，丁太后号曰丁姬。莽又奏董贤父子骄恣奢僭，请收没入财物县官，诸以贤为官者皆免；父恭、弟宽信与家属徙合浦，母别归故郡巨鹿。长安中小民讙哗，乡其第哭，几获盗之。〔师古曰：阳往哭之，实欲窃盗也。讙，音许爰翻。乡，读曰向。几，读曰冀。〕县官斥卖董氏财，凡四十三万万。贤所厚吏沛朱诩自劾去大司马府，〔劾，户概翻。〕买棺衣，收贤尸葬之；莽闻之，以他罪击杀诩。莽以大司徒孔光名儒，相三主，〔成、哀及平帝为三主。〕太后所敬，天下信之，于是盛尊事光，引光女婿甄邯为侍中、奉车都尉。〔甄，之人翻，姓也。陈留风俗传曰：舜陶甄河滨，其后为氏。邯，户甘翻。〕诸素所不说者，〔说，读曰悦。〕莽皆傅致其罪，〔师古曰：傅，读曰附。附益而引致之，令入罪。〕为请奏草，令邯持与光，以太后指风光，〔师古曰：草，谓文书之草也。风，读曰讽。〕光素畏慎，不敢不上之；〔上，时掌翻。〕莽白太后，辄可其奏。于是劾奏何武、公孙禄互相称举，皆免官，武就国。又奏董宏子高昌侯武父为佞邪，夺爵。〔宏为佞邪，谓请立丁姬为帝太后也。〕又奏南郡太守毋将隆前为冀州牧，治中山冯太后狱，冤陷无辜，关内侯张由诬告骨肉，中太仆史立、泰山太守丁玄陷人入大辟，〔事并见三十三卷建平元年。辟，毗亦翻。〕河内太守赵昌谮害郑崇，〔事见上卷建平四年。〕幸逢赦令，皆不宜处位在中土，处，昌吕翻。〕免为庶人，徙合浦。中山之狱，本立、玄自典考之，但与隆连名奏事；莽少时慕与隆交，隆不甚附，故因事挤之。〔少，诗照翻。挤，子计翻，又笺西翻；排也。〕
红阳侯立，太后亲弟，虽不居位，莽以诸父内敬惮之，畏立从容言太后，令己不得肆意，复令光奏立罪恶：〔从，千容翻。复，扶又翻；下同。〕「前知定陵侯长犯大逆罪，〔【章：甲十六行本「罪」下有「多受其赂」四字；乙十一行本同；孔本同；张校同；退斋校同。】〕为言误朝；〔事见三十二卷成帝绥和元年。为，于伪翻。误朝，误朝廷也。朝，直遥翻。〕后白以官婢杨寄私子为皇子，众言曰：『吕氏、少帝复出，』〔谓吕后名他人子为惠帝子也，事见十三卷。〕纷纷为天下所疑，难以示来世，成襁褓之功；〔谓难成辅立幼主之功。〕请遣立就国。」太后不听。莽曰：「今汉家衰，比世无嗣，〔比，毗至翻。〕太后独代幼主统政，诚可畏惧。力用公正先天下，尚恐不从；〔师古曰：力，勉力。先，悉荐翻。〕今以私恩逆大臣议，如此，群下倾邪，乱从此起。宜可且遣就国，安后复征召之。」〔师古曰：安，犹徐也。余谓安，定也。安后，犹言事定后也。〕太后不得已，遣立就国。莽之所以胁持上下，皆此类也。
于是附顺莽者拔擢，忤恨者诛灭，〔忤，五故翻。〕以王舜、王邑为腹心，甄丰、甄邯主击断，〔断，丁乱翻。〕平晏领机事，〔晏，当之子也。〕刘秀典文章，孙建为爪牙。丰子寻、季子棻、〔师古曰：棻，音扶云翻。〕涿郡崔发、〔姓谱：齐丁公之子，食采于崔，因以为氏。〕南阳陈崇皆以材能幸于莽。莽色厉而言方，〔师古曰；外示凛厉之色，而假为方直之言。〕欲有所为，微见风采，〔师古曰：见，音胡电翻。〕党与承其指意而显奏之；莽稽首涕泣，固推让，〔稽，音启。推，吐雷翻。〕上以惑太后，下用示信于众庶焉。
⑤八月，莽复白太皇太后，废孝成皇后、孝哀皇后为庶人，就其园。〔就孝成、孝哀寝庙园也。复，扶又翻。〕是日，皆自杀。考异曰：汉春秋「八月，甲寅」，未知胡旦所据。〕
⑥大司空彭宣以王莽专权，乃上书言：「三公鼎足承君；一足不任，则覆乱美实。〔师古曰：美实，谓鼎中之实也。易鼎卦九四爻辞曰：鼎折足，覆公餗。餗，食也。故宣引以为言。任，音壬。〕臣资性浅薄，年齿老眊，〔师古曰：眊，与耄同。郑玄曰：耄，惛忘也。〕数伏疾病，〔数，所角翻。〕昏乱遗忘，〔忘，巫放翻。〕愿上大司空、长平侯印绶，〔上，时掌翻。〕乞骸骨归乡里，耥窴沟壑。」〔耥，古俟字。窴，与填同。〕莽白太后策免宣，使就国。莽恨宣求退，故不赐黄金、安车、驷马。宣居国数年，薨。
班固赞曰：薛广德保县车之荣，平当逡巡有耻，彭宣见险而止，异乎苟患失之者矣！〔薛广德县车，在元帝永光元年。平当不肯受封，在建平三年。通鉴因彭宣事以班赞系之于此。县，读曰悬。〕
⑦戊午，右将军王崇为大司空，光禄勋东海马宫为右将军，〔按班书，马宫本姓马矢氏，宫仕学，称马氏。〕左曹、中郎将甄丰为光禄勋。〔以中郎将加左曹官。〕
⑨冬，十月，壬寅，葬孝哀皇帝于义陵。〔臣瓒曰：自崩至葬凡百五日。义陵在扶风，去长安四十六里。考异曰：哀纪云：「九月，壬寅，葬义陵。」按长历，是月辛酉朔，无壬寅；壬寅乃十月十二日。又臣瓒注曰：「自崩至葬凡一百五日。」按帝以六月戊午崩，然则葬在十月审矣，盖本纪月误也。〕
《孝平皇帝上》〔荀悦曰：讳「衎」之字曰「乐」。应劭曰：谥法：布纲治纪曰平。余
按帝本名箕子，元始二年始更名衎。〕
元始元年〔（辛酉、一）〕
①春，正月，王莽风益州，令塞外蛮夷自称越裳氏重译献白雉一、黑雉二。〔越裳注已见二十八卷元帝初元二年。参考诸家之说，越裳之地不在益州塞外。莽自以辅幼主，欲以致远人功德比周公惑众，故为此耳。师古曰：越裳，南方远国也。译，谓传言也。道路绝远，风俗殊隔，故累译而后乃通。风，读曰讽。〕莽白太后下诏，以白雉荐宗庙。于是群臣盛陈莽功德，「致周成白雉之瑞；周公及身在而托号于周，〔时群臣言，圣王之法，臣有大功则生有美号，因引周公事为征。〕莽宜赐号曰安汉公，益户畴爵邑。」〔张晏曰：汉律，非始封，十减二。畴者，等也；言不复减。贤曰：畴，等也；言功臣子孙袭封与先人等。余谓此言莽进号为公，宜益其邑户，使与爵等也。〕太后迢尚书具其事。莽上书言：「臣与孔光、王舜、甄丰、甄邯共定策；今愿独条光等功赏，寝置臣莽，勿随辈列。」〔进，自也。寝，舍也。〕甄邯白太后下诏曰：「『无偏无党，王道荡荡。〔师古曰：尚书洪范之言也。荡荡，广平之貌也；故引之。〕君有安宗庙之功，不可以骨肉故蔽隐不扬，君其勿辞！」莽复上书固让数四，〔复，扶又翻；下同。称疾不起；左右白太后，「宜勿夺莽意，但条孔光等，」莽乃肯起。二月，丙辰，太后下诏：「以太傅、博山侯光为太师，车骑将军、安阳侯舜为太保，皆益封万户；〔考异曰：平纪作正月事，而王子侯表、公卿表皆云「二月，丙辰」，今从之。余按考异所谓王子侯云二月丙辰封者，谓宣帝耳孙信等也。由今考之，不能无疑。注见下。〕左将军、光禄勋丰为少傅，封广阳侯；〔恩泽侯表：广阳侯，国于南阳。〕皆授四辅之职。侍中、奉车都尉邯封承阳侯。」〔恩泽侯表：承阳侯，国于汝南。师古曰：承，音烝。〕四人既受赏，莽尚未起。群臣复上言：「莽虽克让，朝所宜章，」〔言朝廷所当章显也。朝，直遥翻。〕以时加赏，明重元功，无使百僚元元失望！」太后乃下诏：「以大司马、新都侯莽为太傅，干四辅之事，号曰安汉公，益封二万八千户。」于是莽为惶恐，不得已而起，受太傅、安汉公号，让还益封事，云：「愿须百姓家给，〔师古曰：给，足也。家给，家家自足。〕然后加赏。」群臣复争，太后诏曰：「公自期百姓家给，是以听之，其令公奉赐皆倍故。〔奉，读曰俸，所食之俸也。赐，岁时常赐，着诸令者也。师古曰：倍故，数多于故各一倍也。〕百姓家给人足，大司徒、大司空以闻。」〔言待家给人足，二府以其事闻也。〕莽复让不受，而建言褒赏宗室群臣，立故东平王云太子开明为王；〔哀帝建平二年，云死，国除，今复立其子。〕又以故东平思王孙成都为中山王，奉孝王后；〔东平思王，宣帝子宇也；帝入奉大宗，故立成都以奉孝王后。〕封宣帝耳孙信等三十六人皆为列侯；〔晋灼曰：耳，音仍。考异曰：平纪：「元始元年，封孝宣曾孙信等三十六人。」莽传在五年。按王子侯表皆以元年二月丙辰封，莽传误也。余按王子侯表，陶乡侯恢等十五人皆以二月丙辰封，不及三十六人之数，又无信名。按恢等皆宣帝曾孙也。〕太仆王恽等二十五人皆赐爵关内侯。〔恽等以前议定陶傅太后尊号，守经法，不阿指从邪赐爵。恽，于粉翻。〕又令诸侯王公、列侯、关内侯无子而有孙若同产子者，皆得以为嗣；〔同产子，同母兄弟之子。〕宗室属未尽而以罪绝者，复其属；〔谓袒免以上亲，以罪绝属籍者，复其属籍。免，音问。〕天下吏比二千石以上年老致仕者，参分故禄，以一与之，终其身。〔师古曰：参，三也。〕下及庶民鳏寡，恩泽之政，无所不施。
莽既媚说吏民，又欲专断；〔说，读曰悦。断，丁乱翻。〕知太后老，厌政，乃风公卿奏言：「往者吏以功次迁至二千石，〔功者，以劳绩迁。次者，以资序迁。〕州〔【章：甲十齐行本「州」上有「及」字；乙十一行本同；孔本同；张校同。】〕部所举茂材异等吏，〔州部，即部刺史也。〕率多不称，〔称，尺证翻。〕宜皆见安汉公。又，太后春秋高，不宜亲省小事，」〔省，悉井翻。〕令太后下诏曰：「自今以来，唯封爵乃以闻，他事安汉公、四辅平决。州牧、二千石及茂材吏初除奏事者，辄引入，至近署对安汉公，考故官，问新职，以知其称否。」〔考故官者，考其前任有劳绩与否也。问新职者，问其新任当如何施设也。称，尺证翻。〕于是莽人人延问，密玫恩意，厚加赠送，其不合指，显奏免之，权与人主侔矣。
②置羲和官，秩二千石。〔羲和初置，自为一官。莽既篡，改大司农曰羲和。〕
③夏，五月，丁巳朔，日有食之。大赦天下。公卿以下举敦厚能直言者各一人。
④王莽恐帝外家卫氏夺其权，〔帝，中山卫姬所生也。〕白太后：「前哀帝立，背恩义，〔背，蒲妹翻；下同。〕自贵外家丁、傅，挠乱国家，〔师古曰：挠，扰也；音火高翻。〕几危社稷。〔几，居希翻。〕今帝以幼年复奉大宗为成帝后，宜明一统之义，〔谓既奉大宗，则以子继父，一以正统相承，义不得顾私亲。〕以戒前事，为后代法。」六月，遣甄丰奉玺绶，即拜帝母卫姬为中山孝王后。赐帝舅卫宝、宝弟玄爵关内侯。赐帝女弟三人号曰君，〔谒臣号修义君，皮为承礼君，鬲子为尊德君。师古曰：鬲，音历。〕皆留中山，不得至京师。
扶风功曹申屠刚以直言对策曰：「臣闻成王幼少，周公摄政，听言不贤，均权布宠，动顺天地，举措不失；然近则召公不说，远则四国流言。〔贤曰：尚书曰：周公为师，相成王，为左右，召公不悦。言周公既还政成王，宜自退，今复为相，故不悦也。四国，谓管、蔡、商，奄也。成王幼小，周公摄政，四国流言曰：公将不利于孺子。说，读曰悦。〕今圣主始免襁褓，即位以来，至亲分离，外戚杜隔，恩不得通。且汉家之制，虽任英贤，犹援姻戚，亲疏相错，杜塞间隙，〔援，于元翻。塞，悉则翻。间，古苋翻。〕诚所以安宗庙，重社稷也。宜亟遣使者征中山太后，置之别宫，令时朝见，〔朝，直遥翻。见，贤遍翻。〕又召冯、卫二族，裁与赜职，〔贤曰赜，散也。〕使得执戟亲奉宿卫，以抑患祸之端，上安社稷，下全保傅。」〔此保傅，谓四辅也。〕莽令太后下诏曰：「刚所言僻经妄说，违背大义！」〔背，布内翻。〕罢归田里、
⑤丙午，封鲁顷公之八世孙公子宽为褒鲁侯，〔鲁顷公雠，秦孝文王元年为楚所灭。恩泽侯表：褒鲁侯，食邑于南阳郡。〕奉周公祀；封褒成君孔霸曾孙均为褒成侯，〔恩泽侯表：褒成侯，食邑于山阳瑕丘。〕奉孔子祀。
⑥诏「天下女徒已论，归家，出雇山钱，月三百。〔如淳曰：已论，罪已定也。令甲，女子犯罪，作女徒六月，雇山遣归。说以为当于山伐木，听使入钱雇功直，故谓之雇山。应劭曰：旧刑：鬼薪，取薪于山，以给宗庙。今使女徒出钱雇薪，故曰雇山也。师古曰：如说近之。谓女徒论罪已定，并于归家，不亲役之，但令出钱月三百以雇人也。为此恩者，所以行太皇太后之德，施惠于妇人。〕复贞妇，乡一人。〔师古曰：复，方目翻。乡一人，取其尤最者。〕大司农部丞十三人，人部一州，劝农桑。」〔武帝时，桑弘羊置大司农部丞数十人，分部郡国，主均输盐铁。今以十三人部十三州。〕
⑦秋，九月，赦天下徒。
二年〔（壬戌、二）〕
①春，黄支国献犀牛。黄支在南海中，去京师三万里。〔应劭曰：黄支国，在日南之南。〕王莽欲耀威德，故厚遗其王，〔遗，子季翻。〕令遣使贡献。
②越巂郡上黄龙游江中，〔上，时掌翻。〕太师光、大司徒宫等咸称「莽功德比周公，宜告祠宗庙。」大司农孙宝曰：「周公上圣，召公大贤，尚犹有不相说，〔说，读曰悦。〕着于经典，两不相损。今风雨未时，百姓不足，每有一事，群臣同声，〔师古曰：言雷同阿附，妄说福祥。〕得无非其美者﹖」〔谓所美非美也。〕时大臣皆失色。甄邯实时承制罢议者。会宝遣吏迎母，母道病，留弟家，独遣妻子。司直陈崇劾奏宝，事下三公即讯。〔师古曰：就问之也。劾，户概翻。下，遐稼翻。〕宝对曰：「年七十，誖眊，恩衰共养，营妻子，如章。」〔师古曰：誖，惑也。眊，与耄同。自言老耄，心志乱惑，供养之恩衰，具如所奏之章也。誖，音布内翻。共，读日供，音居用翻。〕宝?之K，终于家。
③帝更名衎。〔衎，空旱翻，又墟岸翻。〕
④三月，癸酉，大司空王崇谢病免，以避王莽。
⑤夏，四月，丁酉，左将军甄丰为大司空，右将军孙建为左将军，光禄勋甄邯为右将军。
⑥立代孝王玄孙之子如意为广宗王，江都易王孙盱台侯宫为广川王，广川惠王曾孙伦为广德王。〔代孝王参孙义，改封清河；传国至孙年，宣帝地节四年以罪废；今封如意以奉孝王后。江都易王非传国子建，武帝元狩二年谋反，自杀；今立宫以奉易王后。广川惠王越，宣帝地节四年，以其孙文绍封；传子海阳，甘露四年以罪废；今立伦以奉惠王后。此皆王莽为政以继绝世惑众。盱台，音吁怡。〕绍封汉兴以来大功臣之后周共等皆为列侯及关内侯，〔共，绛侯周勃玄孙。师古曰：共，读曰恭。〕凡百一十七人。
⑦郡国大旱、蝗，青州尤甚，〔青州部平原、千乘、济南、齐、北海、东莱等郡，甾川、胶东、高密等王国。〕民流亡。王莽白太后：宜衣缯练，〔师古曰：缯练，谓帛无文者。衣，于既翻。〕颇损膳，以示天下。莽因上书愿出钱百万，献田三十顷，付大司农助给贫民。于是公卿皆慕效焉，凡献田宅者二百三十人，以口赋贫民。〔师古曰：计口而给其田宅。〕又起五里于长安城中，〔如淳曰：民居之里。〕宅二百区，以居贫民。莽帅群臣奏太后〔帅，读曰率。〕言：「幸赖陛下德泽，间者风雨时，甘露降，神芝生，蓂荚、朱草、嘉禾，休征同时并至。〔师古曰：休，美也。征，证也。〕愿陛下遵帝王之常服，复太官之法膳，使臣子各得尽驩心，备共养！」〔共，居用翻。养，羊尚翻。〕莽又令太后下诏，不许。每有水旱，莽辄素食，〔师古曰：素食，即菜食，无肉。〕左右以白太后。太后遣使者诏曰：「闻公菜食，忧民深矣。今秋幸孰，〔孰，古熟字通。〕公以时食肉，爱身为国！」〔为，于伪翻。〕
⑧六月，陨石于巨鹿二。
⑨光禄大夫楚国龚胜、太中大夫琅邪邴汉〔邴，姓也；与丙同。〕以王莽专政，皆乞骸骨，莽令太后策诏之曰：「朕愍以官职之事烦大夫，大夫其修身守道，以终高年。」皆加优礼而遣之。
梅福知王莽必篡汉祚，一朝弃妻子去，不知所之。其后，人有见福于会稽者，变姓名为吴市门卒云。〔会稽郡，时治吴县。会，工外翻。〕
秋，九月，戊申晦，日有食之，赦天下徒。
遣执金吾候陈茂〔晋灼曰：百官表：执金吾属官有两丞、候、司马。〕谕说江湖贼成重等二百余人〔说，输芮翻。〕皆自出，送家在所收事。〔如淳曰：贼虽自出，得还其家而已，不得复除，尚当役作之也。师古曰：如说非也，言身既自出，又各送其家人诣本属县邑从赋役耳。贡父曰：贼二百余人皆异县人，既自出，故送家在所收事也。余谓刘说是。〕重徙云阳，〔服虔曰：重，成重也；作贼长帅，故徙之也。〕赐公田宅。
王莽欲悦太后以威德至盛，异于前，乃风单于令遣王昭君女须卜居次云入侍太后，所以赏赐之甚厚。
车师后王国有新道通玉门关，〔车师后王国治务涂谷，去长安八千九百五十里。〕往来差近，戊己校尉徐普欲开之。车师后王姑句〔师古曰：句，音钩〕以当道供给使者，心不便也。普欲分明其界，然后奏之，召姑句使证之；不肯，系之。其妻股紫陬〔师古曰：陬，音子侯翻。〕谓姑句曰：「前车师前王为都护司马所杀，〔此言日前事也。车师前王治交河城，去长安八千一百五十里。〕今久系必死，不如降匈奴！」即驰突出高昌壁，入匈奴。〔拓拔魏时，阚爽始立国于高昌，盖因汉高昌壁为名。杜佑曰：高昌郡，盖因其地高敞，人物昌盛立名。或云：昔汉武帝遣兵西讨，师旅顿弊者因住焉，有汉时高昌垒故也。〕又去胡来王唐兜〔婼羌国王，号去胡来王，去阳关千八百里，去长安六千三百里。师古曰：言去胡戎来附汉也。婼，孟康音儿。师古曰：音而遮翻。〕与赤水羌数相寇，〔羌之居赤水者，大种也，与婼羌比近。唐有黑党项，居赤水西。数，所角翻。〕不胜，告急都护，都护但钦不以时救助。〔但钦，人姓名。姓书，但，平音；或上。〕唐兜因急，怨钦，东守玉门关；玉门关不内，即将妻子、人民千余人亡降匈奴；〔降，户江翻；下同。〕单于受买左谷蠡地，〔左谷蠡王所居地也。谷，音鹿。蠡，卢奚翻。〕遣使上书言状曰：「臣谨已受。」诏遣中郎将韩隆等使匈奴，责让单于；单于叩头谢罪，执二虏还付使者。〔二虏，姑句及唐兜也。〕诏使中郎将王萌待于西域恶都奴界上。〔服虔曰：恶都奴，西域之谷名也。〕单于遣使送，因请其罪；〔为二虏请于汉，求释其背叛之罪也。〕使者以闻。莽不听，诏会西域诸国王，陈军斩姑句、唐兜以示之；〔欲以惩后，使不敢叛。〕乃造设四条，〔师古曰：更新为此制也。〕中国人亡入匈奴者，乌孙亡降匈如者，西域诸国佩中国印绶降匈奴者，乌桓降匈奴者，皆不得受。遣中郎将王骏、王昌、副校尉甄阜、王寻使匈奴，班四条与单于，杂函封，〔师古曰：与玺书同一函而封之。〕付单于，令奉行；因收故宣帝所为约束封函还。〔宣帝与匈奴约，长城以南汉有之，长城以北匈奴有之，有降者不得受。今莽以约束未明，故颁四条而收旧所为约束。〕时莽奏令中国不得有二名，〔公羊春秋传讥二名，故莽效之。〕因使使者以风单于，宜上书慕化，为一名，汉必加厚赏。单于从之，上书言：「幸得备藩臣，窃乐太平圣制。臣故名囊知牙斯，今谨更名曰知。」莽大说，〔乐，音洛。更工衡翻。说，读曰悦。〕白太后，遣使者答谕，厚赏赐焉。
莽欲以女配帝为皇后以固其权，奏言：「皇帝即位三年，长秋宫未建，〔师古曰：秋者，收成之时；长者，恒久之义；故以为皇后宫名。〕掖庭媵未充。〔媵，以证翻；从嫁之女也。古者诸侯一国嫁女，九国媵之。〕乃者国家之难，本从无嗣，配取不正，请考论五经，定取后礼，〔难，乃旦翻。师古曰：取，皆读曰娶。〕正十二女之义，以广继嗣，〔古者天子一娶九女。公羊传曰：诸侯一聘九女，则周之天固有十二女之礼。莽之进女也十一媵，盖通后为十二女也。〕博采二王后及周公、孔子世、列侯在长安者适子女。」〔二王后，殷、周之后。周公、孔子世，周、孔之后世，嫡相承者。师古曰：适，读曰嫡。嫡，谓妻所生也。〕事下有司，上众女名，〔下，遐稼翻。上，时掌翻；下同。〕王氏女多在选中者，莽恐其与己女争，即上言：「身无德，子材下，不宜与众女并采。」太后以为至诚，乃下诏曰：「王氏女，朕之外家，其勿采。」庶民、诸生、郎吏以上守阙上书者日千余人，公卿大夫或诣廷中，或伏省户下，咸言：「安汉公盛勋堂堂若此，今当立后，独柰何废公女，天下安所归命！愿得父女为天下母！」莽遣长史以下分部晓止公卿及诸生，〔师古曰：分，音扶问翻。晓止，开谕之使止也。〕而上书者愈甚。太后不得已，听公卿采莽女。莽复自白：「直博选众女。」公卿争曰：「不宜采诸女以贰正统。」〔师古曰：言皇后之位当在莽女也。〕莽乃白：「愿见女。」
汉纪二十八〔起昭阳大渊献（癸亥），尽着雍执徐（戊辰），凡六年。〕
《孝平皇帝下》
元始三年〔（癸亥、三）〕
①春，太后遣长乐少府夏侯藩、宗正刘宏、尚书令平晏纳采见女。〔婚有五礼，纳采、问名、纳吉、纳征、请期。陆德明曰：采，音七在翻，择也。师古曰：谓采择其可者。〕还，奏言：「公女渐渍德化，〔渐，音沾。〕有窈窕之容，〔窈窕，幽闲也。王肃曰：善心曰窈，善容曰窕。〕宜承天序，奉祭祀。」太师光、大司徒宫、大司空丰、左将军孙建、执金吾尹赏、行太常事、太中大夫刘秀及太卜、太史令服皮弁、素积，〔百官表：太常有太卜、太史等令。师古曰：皮弁，以鹿皮为冠，形如人手之弁合也。素积，调素裳也。朱衣而素裳。积，谓襞绩，若今之邝为也。邝，音雏恋翻。贤曰：素积者，积以为裳也，言要中辟积也。贾公彦曰：皮弁之服，十五升白布衣，积素以为裳。〕以礼杂卜筮，皆曰：「兆遇金水王相，卦遇父母得位，〔兆，卜也。卦，筮也。孟康曰：金、水相生也。张晏曰：金王则水相也。遇父母则泰卦，干下坤上，天下于地，是配享之卦。师古曰：王，音于放翻。原父曰：但言父母得位，安知是泰卦乎！相，息亮翻。〕所谓康强之占，逢吉之符也。」〔洪范曰：汝则从、龟从、筮从、卿士从、庶民从，是之谓大同，身其康强，子孙其逢吉。〕又以太牢策告宗庙。有司奏：「故事：聘皇后，黄金二万千，为钱二万万；」莽深辞让，受六千三百万，而以其四千三百万分予十一媵家及九族贫者。〔九族，上自高祖，下至玄孙之亲。按汉书王莽传：「故事聘皇后黄金二万斤，为钱二万万。莽深辞让，受四千万，而以其三千三百万予十一媵家。群臣复言：「今皇后受聘，踰群妾亡几。」有诏，复益二千三百万，为三千万。莽复以其千万分予九族贫者。又按杜佑通典：聘后黄金二万斤，汉吕后为惠帝聘鲁元公主故事也。予，读曰与。〕
②夏，安汉公奏车服制度，吏民养生、送终、嫁娶，奴婢、田宅、器械之品，立官稷，〔元始元年，莽号安汉公。至是始书以冠事，表其所从来者渐矣。通鉴凡书权臣例始此。如淳曰：郊祀志：已有官社，未有官稷，遂立官稷于官社之后。臣瓒曰：汉初，除秦社稷，立汉社稷；其后又立官社，配以夏禹，而不立官稷。师古曰：淳、瓒二说皆未尽也。初立官稷于官社之后，是为一处。今更创置建于别所，不相从也。〕及郡国、县邑、乡聚皆置学官。〔张晏曰：聚，邑落名也。师古曰：聚，音才喻翻。〕
③大司徒司直陈崇使张敞孙竦草奏，〔师古曰：草，谓创立其文。〕盛称安汉公功德，以为：「宜恢公国令如周公，〔成王以周公有勋劳于天下，封以曲阜地方七百里。〕建立公子令如伯禽，〔鲁颂閟宫之诗曰：王曰叔父，建尔元子，俾侯于鲁。〕所赐之品亦皆如之，〔鲁公之封于鲁也，赐以附庸，殷民六族，大路，大旗，封父之繁弱，夏后氏之璜，祝、宗、卜、史，备物典策，官司彝器，白牡之牲，郊雍之礼。〕诸子之封皆如六子。」〔周公六子，封于凡、蒋、邢、茅、胙、祭。师古曰：六子，伯禽之弟也。祭，侧界翻。〕太后以示群公。群公方议其事，会吕宽事起。
初，莽长子宇非莽隔绝卫氏，〔隔绝事见上卷元年。长，知两翻。〕恐久后受祸，即私与卫宝通书，教卫后上书谢恩，〔上，时掌翻；下同。〕因陈丁、傅旧恶，冀得至京师。莽白太皇太后，诏有司褒赏中山孝王后，益汤沐邑七千户。卫后日夜啼泣，思见帝面，而但益户邑；宇复教令上书求至京师。〔复，扶又翻。〕莽不听。宇与师吴章及妇兄吕宽议其故，章以〔【章：甲十六行本「以」下有「为」字；乙十一行本同。】〕莽不可谏而好鬼神，〔好，呼到翻。〕可为变怪以惊惧之，章因推类说令归政卫氏。〔推类者，因变怪而推言事类如洪范五行传，以说莽也。说，输芮翻。〕宇即使宽夜持血洒莽第，门吏发觉之；莽执宇送狱，饮药死。宇妻焉怀子，〔师古曰：焉，其名。〕系狱，须产子已，杀之。〔师古曰：须，待也。已，讫也。〕甄邯等白太后，下诏曰：「公居周公之位，辅成王之主，而行管、蔡之诛，不以亲亲害尊尊，朕甚嘉之！」莽尽灭卫氏支属，唯卫后在。吴章要斩，磔尸东市门。〔要，与腰同。磔，陟格翻，裂也，张也。〕
初，章为当世名儒，〔章治尚书经，为博士。〕教授尤盛，弟子千余人。莽以为恶人党，皆当禁锢不得仕宦，门人尽更名他师。〔师古曰：更以他人为师，讳不言是章弟子。更，工衡翻。〕平陵云敞时为大司徒掾，〔姓谱：侫，出自祝融之后，为侫国；后去邑为云。〕自劾吴章弟子，〔劾，户僙翻。〕收抱章尸归，棺敛葬之，〔师古曰：棺，音工唤翻。敛，音力赡翻。〕京师称焉。
莽于是因吕宽之狱，遂穷治党与，连引素所恶者悉诛之。〔治，直之翻；下同。恶，乌路翻。〕元帝女弟敬武长公主素附丁、傅，〔长，知两翻。〕及莽专政，复非议莽；〔复，扶又翻。〕红阳侯王立，莽之尊属；〔立，莽叔父也。〕平阿侯王仁，素刚直；〔仁，谭子也。〕莽皆以太皇太后诏，遣使迫守，令自杀。〔使，疏吏翻；下同。令，力丁翻。〕莽白太后，主暴病薨；〔主，言敬武公主。〕太后欲临其丧，莽固争而止。甄丰遣使者乘传案治卫氏党与，〔传，知恋翻。〕郡国豪桀及汉忠直臣不附莽，〔【章：甲十六行本「莽」下有「者」字；乙十一行本同；孔本同。】〕皆诬以罪法而杀之。何武、鲍宣及王商子乐昌侯安、〔涿郡王商，相成帝者也。〕辛庆忌三子护羌校尉通、函谷都尉遵、水衡都尉茂、南郡太守辛伯皆坐死。〔何武不举莽为大司马。鲍宣素有强项名。王商与王凤不协，为所挤陷，忿毒而死；其子安不附王氏；辛庆忌本王凤所成，莽见其三子皆能，欲亲厚之；辛茂自以名臣子孙，兄弟并显列，不宜附莽，又不甚诎事甄丰、甄邯；伯亦辛氏之族：故并及祸。〕凡死者数百人，海内震焉。北海逢萌谓友人曰：「三纲绝矣，〔莽杀其叔父，又自杀其耱嫡，是灭其天性也；杀其君之祖姑，又尽除忠直之臣，是无君也；故曰三纲绝矣。逢，皮江翻。〕不去，祸将及人！」即解冠挂东都城门，〔萌时学于长安。贤曰：汉宫殿名：东都门，今名青门。注又见昭纪。〕归，将家属浮海，客于辽东。
莽召明礼少府宗伯凤〔宗伯，姓也。凤，名也。凤明于礼，官为少府。少，诗照翻。〕入说为人后之谊，白令公卿、将军、侍中、朝臣并听，〔说为人后者义不得顾私亲。师古曰：白令皆听之。朝，直遥翻。〕欲以内厉天子而外塞百姓之议。〔厉，讽厉也。厉者，磨错垢故以就新，取此义也。师古曰：塞，止也。塞，悉则翻。〕先是，秺侯金日磾子赏、都成侯金安上子常皆以无子国绝，〔先，悉荐翻。秺，音勡。磾，丁奚翻。〕莽以〔【章：甲十六行本「以」下有「日磾」二字；乙十一行本同；孔本同；张校同。】〕曾孙当及安上孙京兆尹钦绍其封。〔当，日磾曾孙也。〕钦谓「当宜为其父、祖立庙，〔晋灼曰：当是赏弟建之孙。此言当自为其父及祖父建立庙也。为，于伪翻。〕而使大夫主赏祭也。」〔【章：甲十六行本无「也」字；乙十一行本同；孔本「也」作「事」；张校同。】〕〔如淳曰：以赏故国君，使大夫掌其祭事。臣瓒曰：当是支庶，上继大宗，不得顾其私亲也。而钦令尊其父、祖以续日磾，不复为赏后，而令大夫主掌祭事。师古曰：瓒说是。〕甄邯时在旁，廷叱钦，因劾奏「钦诬祖不孝，大不敬；」下狱，自杀。〔劾，户僙翻：下，遐稼翻。〕邯以纲纪国体，无所阿私，忠孝尤着，益封千户。更封安上曾孙汤为都成侯。汤受封日，不敢还归家，以明为人后之谊。
</div>
    <div class="pagination">
<a href="资治通鉴注_page31.html">上一页</a><span>...</span><a href="资治通鉴注_page27.html">27</a><a href="资治通鉴注_page28.html">28</a><a href="资治通鉴注_page29.html">29</a><a href="资治通鉴注_page30.html">30</a><a href="资治通鉴注_page31.html">31</a><span class="current-page">32</span><a href="资治通鉴注_page33.html">33</a><a href="资治通鉴注_page34.html">34</a><a href="资治通鉴注_page35.html">35</a><a href="资治通鉴注_page36.html">36</a><a href="资治通鉴注_page37.html">37</a><span>...</span><a href="资治通鉴注_page33.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
