<!DOCTYPE html>
<html>
<head>
    <meta charset="UTF-8">
    <title>资治通鉴考异 - 第 11 页/共 29 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>资治通鉴考异 - 第 11 页/共 29 页</h1>
    <div class="content">　　俟斤立号木杆可汗【周书作木汗隋书作俟斗木杆今从北史】
　　魏宇文泰遣尉迟回伐蜀【典略在正月戊辰今从周纪】
　　陆纳遣吴藏等据车轮【梁纪云二月丙子按长厯二月无丙子梁纪误】
　　王僧辩至巴陵【典略云三月辛酉按长厯是月癸亥朔无辛酉典略误】
　　宜丰矦循让都督于僧辩【僧辩传云与陈霸先让都督今从典略】
　　四月丙申僧辩军于车轮【典略作甲子非也今从梁纪】
　　六月湘州平【梁纪乙酉湘州平按长厯是月无乙酉梁纪误】
　　七月辛未苻升等斩公孙晃降于王琳【典略作丙戌今从梁书】九月齐主遣邢景逺步大汗萨将袭建康【梁书作邪杲逺步六汗萨今从北齐书北史】
　　三年正月齐主破山胡男子十三以上皆斩【北史作十二以上今从典略】
　　宇文泰废魏王立齐王廓【国典云三月废帝四月立恭帝北史皆在正月今从之】三月甲辰以王僧辩为太尉【典略作二月甲子今从梁纪】
　　五月魏李迁哲徇地至巴州牟安民降之【典略云斩梁巴州刺史牟安平今从周书北史】
　　十一月甲寅魏人百道攻城【梁纪作辛卯误也今从典略】
　　帝焚图书十四万卷【隋经籍志云焚七万卷南史云十余万卷按王僧辩所送建康书已八万卷并江陵旧书岂止七万卷乎今从典略】
　　胡人牵帝使拜于谨【典略云谨防梁主令西至龙泉庙出武陵河东二王子孙于狱列于沙州鎻械严酷疮痍腐烂引梁主使视之谓曰此皆骨肉忍虐如此何以为君上无以应按武陵诸子先已饿死河东子孙亦应不存今不取】
　　十二月于谨选百姓男子数万口为奴婢【典略作五十万今从梁纪南史】
　　敬帝绍泰元年正月梁王詧即帝位【周书詧传云詧在位八载保定二年薨然则詧虽以甲戌年为魏所立乙亥年乃即位改元也】
　　齐清河王岳进军临江陆灋和宋莅降之【北史宋莅作宋茝今从北齐纪又北齐纪云壬寅岳度江克夏首送灋和按典略甲午齐已召岳还今从之】
　　甲午齐召岳还使慕容俨戍郢州【梁纪四月灋和降齐使矦瑱讨之按齐主与王僧辩书云清河王岳今次汉口与陆居士相会然则灋和先已降齐也今从典略】
　　五月王僧辩遣使送质于贞阳矦渊明【典略三月辛卯遣廷尉张种等送质于邺按渊明五月始入建康疑太早恐非】
　　辛丑渊明自采石济江【梁纪七月辛丑渊明济江甲辰入京师北齐纪五月萧明入建业按典略五月庚子僧辩逆渊明辛丑济江癸卯至建康今从之】
　　九月丙午渊明逊位【梁书九月丙午帝即皇帝位十月己巳大赦改元按长厯丙午九月二十九日己巳十月二十二日岂有即位二十四日始改元大赦乎盖丙午复梁王位十月乃即帝位耳典略丁未废贞阳矦出就邸今竝从陈书】
　　十月韦载以郡应杜龛【典略作韦载今从梁陈书】
　　王僧智据呉郡拒守【南史云僧智犇任约今从典略】
　　陈霸先还建康【梁书十一月庚寅霸先还建康按庚寅十一月十三日太晩且庚寅以前霸先已有在建康与齐相拒事迹今从陈书】
　　十一月癸未矦安都袭胡墅【典略作己巳按长厯是月戊寅朔无己巳今从陈书】太平元年正月陈蒨斩杜龛【梁书太平元年正月癸未杜龛降诏赐死陈书绍泰元年十二月杜龛以城降明年正月癸未诛杜龛于吴兴龛从弟北叟司马沈孝敦并赐死典略魏恭帝二年十二月蒨命刘澄等攻龛大败之龛乃降明年正月丁亥周铁虎送杜龛祠项王神使力士拉于坐龛从弟北叟司马沈孝敦并赐死今从南史】
　　王僧智弟僧愔俱犇齐【梁书南史王僧辩传僧辩既亡僧智得就任约约败走僧智肥不能行又遇害僧智弟僧愔位谯州刺史征萧勃及闻兄死引军还时吴州刺史羊亮在僧愔下与僧愔不平密召矦瑱见禽僧愔以名义责瑱瑱乃委罪于将羊鲲斩之僧愔复得犇齐陈书南史矦瑱传则云僧辩使其弟僧愔与瑱共讨萧勃及陈武帝诛僧辩僧愔阴欲图瑱而夺其军瑱知之尽收僧愔徒党僧愔犇齐典略魏恭帝三年正月初僧愔与瑱共讨曲江矦勃至是吴州刺史羊亮説僧愔袭瑱而翻以告瑱瑱攻之僧愔犇齐凡此诸説莫知孰是今约其梗槩言之】
　　四月矦安都袭齐司马恭【梁书云壬午安都袭恭按长厯是月乙巳朔无壬午】五月齐人诈许退师【典略云五月齐主在东山饮酒投杯赫怒召魏收于前立为制书欲自将西讨长安令上党王涣将兵伐梁于是涣南侵按梁陈北齐帝纪及涣传皆无是事今去之】矦安都擒齐乞伏无劳【南史作乞伏无芳今从陈书】
　　十一月齐并省一百五十三郡【北史作五十六郡今从齐书】
　　十二月齐筑长城【去嵗六月已云筑长城而地名长短不同不知与此为一事为二事北齐书北史皆然今两存之】
　　陈纪上
　　髙祖永定元年二月萧孜勃之从子【陈书南史周文育传皆作子今从梁书帝纪】
　　南江州刺史余孝顷【典略作南康州刺史今从梁书】
　　十月矦安都等大败【典略云乙亥安都败陈书云是月败绩按髙祖以乙亥受禅安都闻之而叹岂同日乎今从陈书】
　　二年二月沈泰犇齐【北齐帝纪在八月今从陈帝纪】
　　三月齐司马消难降周【北齐帝纪四月消难叛今从周书典略】
　　齐主自晋阳还邺【北齐帝纪天保七年八月帝如晋阳不言其还八年四月帝在城东马射敇京师妇女悉赴观是在邺也此月又言至自晋阳六月乙丑帝自晋阳北巡则又复在晋阳必有差误今不敢増损】
　　王琳奉梁永嘉王庄即帝位【北齐帝纪十一月丁巳琳遣使请立庄仍以江州内属令庄居之十二月癸酉诏庄为梁主进居九派今从陈书及典略然陈书典略皆云立庄于郢州按琳时在湓城盖知居江州后迁郢州耳】
　　十一月齐主刺尉子辉【北史作子燿今从北齐书典略】
　　齐常山王演因諌诤被殴挞【北史孝昭纪云文宣赐帝魏时宫人醒而忘之谓帝擅取遂令刀环乱筑因此致困今从北史王晞传】
　　世祖天嘉元年二月侍中袁泌【北齐书作长史袁泌今从陈书】
　　齐常山王演出归第【北齐书孝昭纪云除太傅録尚书朝政皆决于帝月余乃居藩邸今从杨愔传】
　　可朱浑天和道元之子【典略云道元弟今从北齐书】
　　武卫娥永乐叩刀仰视【北齐书作领军刘桃枝今从北史】
　　二年正月合州刺史裴景徽【北齐书作景晖今从陈书】
　　三年正月周遣杜杲送安成王顼南归【典略作杜果今从周书】闰二月改铸五铢钱【隋志在天嘉五年今从陈帝纪】
　　九月丁亥诏安成王顼代吴明彻攻周廸【陈书帝纪云丁亥迪请降诏安成王顼督众军以招纳之今从南史迪传】
　　四年正月齐魏收除名【北齐书帝纪正月乙亥收为仆射己卯除名相去五日不容如此之速恐误今去其日】
　　九月周杨荐使突厥复命【典略在保定二年按王庆传云是嵗乃兴入并之役故置于此】
　　临海王光大元年二月安成王顼欲收韩子髙毛喜止之【陈书文沈后传云安成王既专沈太后忧闷计无所出乃密赂宦者蒋裕令诱建安人张安国使据郡反冀因此以图髙宗安国王觉竝为髙宗所诛时后左右近侍颇知其事后恐连逮党与并杀之按后欲图髙宗而令安国据建安反理不相涉且后若实有此谋髙宗既立后岂得自全今删去】
　　到仲举韩子髙赐死【陈书子髙传死在光大元年八月按华皎传子髙诛后皎始谋叛帝纪此年五月皎已谋反又慈训太后令先言刘师知子髙诛后乃及余孝顷始兴王伯茂传师知等诛后伯茂乃进号中卫然则子髙传误也】
　　六月齐封皇弟仁直为丹阳王【北齐书帝纪名统今从列传】
　　九月周元定以步骑数千围郢州【陈帝纪云步骑二万盖夸诞之辞今从周帝纪】
　　徐度执元定尽俘其众【陈书云获万余人马四千匹亦恐夸诞今不取】

　　资治通鉴考异卷七
<史部,编年类,资治通鉴考异>
　　钦定四库全书
　　资治通鉴考异卷八
　　宋　司马光　撰
　　陈纪下
　　髙宗太建元年二月齐和士开杀赵郡王叡【北齐帝纪天统三年六月以并省尚书左仆射娄定逺为尚书左仆射五年二月杀赵郡王叡三月以并省尚书令娄定逺为司空葢定逺既为仆射复为并省尚书今也按和士开传先岀定逺然后杀叡叡死必在定逺作司空后帝纪误也但不为果在何时耳乂士开传云出为青州定逺传云寻除瀛州葢先出为青州后乃除瀛州也】七月太子纳沈妃【陈书北史沈后传皆云太建三年拜皇太子妃误也今从帝纪】三年三月周齐公宪自龙门渡河【北齐书叚韶传云二月周师来寇周书帝纪云三月宪渡河今从之】
　　四月周陈公纯等取齐宜阳等九城【北齐斛律光传云周柱国纥于广略围宜阳今从周帝纪】
　　六月齐叚韶围定阳城【韶传七月屠其外城周书北齐帝纪皆云六月防汾州今从之】叚韶擒杨敷尽俘其众【周书齐王宪传屡破齐师北齐书斛律光叚韶传屡破周师要之周失汾州齐师胜耳】
　　四年二月齐以卫菩萨为太尉【北齐书北史并同不知菩萨何人亦不言何官】十二月周阿史那后无宠【周书云后有姿貌善容止周帝甚敬焉按房龄唐髙祖实录云武帝纳突厥女为后陋而无宠太穆皇后劝帝强抚慰之今从之】
　　五年四月齐遣军救厯阳【陈书帝纪云齐遣兵十万援厯阳黄灋传云步骑五万援厯阳萧摩诃传云尉破胡等率众十万来援案源文宗之语恐无此数今不取】
　　齐军大败尉破胡走【北齐书破胡败在五月今从陈书】
　　五月齐兰陵王长恭以邙山之防威名大盛【北齐书长恭与周战于邙山后主谓曰入陈太深失利悔无所及对曰家事亲切不觉遂然帝嫌其称家事遂忌之案邙山之战在河清三年后主时年九嵗尚未即位何得有此问且称家事亦何足致忌今不取】
　　十月以鲁广达为北徐州刺史【陈书帝纪及广达传皆云北徐州按北齐书祖珽传珽保全北徐州城不防葢南人谓京口为南徐州故谓北为北徐州其实乃北齐之南徐州也】六年三月周叱奴太后殂帝居倚庐【隋书张衡传云武帝居忧与左右出猎衡露髪舆榇切谏按帝居防有礼疑衡自叙之妄】
　　七年三月周伊娄谦元卫聘于齐【谦传作拓跋伟今从周书帝纪】九月齐髙阿那肱将兵拒周师【北齐书云闰月己丑按是月癸丑朔无己丑又下有庚辰葢误也】
　　八年三月王玚卒【陈书庚寅玚卒按长厯是月己酉朔无庚寅陈书误】
　　十月齐主与冯淑妃猎于天池【冯淑妃传云猎于三堆今从髙阿那肱传】十二月己未周主至晋阳【周书武帝纪丁巳大军次并州又云己未军次并州葢丁巳前军至己未帝乃至也】
　　周贺拔伏恩【北齐书安德王延宗传作佛恩今从周齐帝纪】
　　九年正月周尉迟勤追齐主【北齐书勤作刚今从周书】
　　二月周平齐得州五十郡一百六十二县三百八十【隋书地理志云州九十七郡一百六十县一百六十五今从周书】
　　十年二月马主裴子烈【南史作马明王今从陈书】
　　十一年正月周主行刑经圣制【周帝纪行刑经圣制在八月按隋元岩传乐运之諌因岩纳説得免及王轨之死岩遂废于家今运书已有更严前制之误然则行刑经在轨死前也】十二月九郡民自拔还江南【陈纪九郡作九州葢字误】
　　十二年五月乙未周宣帝殂刘昉郑译矫诏以杨坚总知中外兵马事【周帝纪乙未帝不豫还宫诏坚入侍疾丁未追五王入朝己酉大渐昉译矫诏以坚受遗辅政是日帝崩按坚以变起仓猝故得矫命当国若自乙未至己酉凡十五日事安得不泄今从隋帝纪】
　　出顔之仪为西边郡守【北史郑译传之仪与宦者谋引大将军宇文仲辅政仲已至御坐译知之遽率开府杨惠及刘昉皇甫绩栁裘俱入仲与之仪见译等愕然逡巡欲出隋文因执之于是矫诏复以译为内史上大夫明日隋文为丞相拜译柱国府长史按之仪若尔岂复得全今从之仪传】七月尉迟迥所统相卫等州【周书回传又有毛州按回灭后隋髙祖始置毛州迥传误也】
　　尉迟惇纵火栰髙颎为土狗以御之【隋书作大栰木狗今从北史】宇文忻先射观战者【隋书云髙颎与李询先犯观者今从北史】
　　十三年三月隋贺若弼为吴州总管【隋书帝纪云楚州今从弼传】十二月突厥沙鉢略可汗摄图立【隋突厥传云木杆在位二十年卒佗鉢在位十年卒按周传魏废帝二年三月科罗献马木杆犹未立建德二年佗鉢献马然则木杆以承圣二年立太建四年卒佗鉢以其年立十三年卒也】
　　长城公至德元年二月以毛喜为永嘉内史【司马申传云右仆射沈君理卒朝议以毛喜代之按君理卒在太建五年非后主时又毛喜传云时山陵初毕未及逾年按髙宗殂过朞乃葬而云未及逾年恐误也】
　　三月隋迁于新都【隋食货志云正月帝入新宫今从帝纪】
　　八月丁卯朔日食【隋纪作七月丁卯葢厯差】
　　十二月长沙王叔坚坐厌媚免官【南史云上阴令人造其厌媚又令人告之今从陈书】
　　二年正月隋颁新厯【隋律厯志云二月撰成奏上今从帝纪】
　　二月突厥达头可汗请降于隋【隋帝纪云突厥阿史那玷厥牵其属来降按时玷厥方彊葢伪降耳】
　　帝使女学士与狎客赋诗互相赠荅【平陈记云张贵妃等八人夹坐江揔等十人预宴先命八妇人襞采牋制五言诗十客一时继和稽缓则罚酒今从陈书南史】
　　三年七月突厥可汗遣子库合眞入朝于隋【隋突厥传作窟合眞今从帝纪】
　　祯明元年四月突厥莫何可汗生擒阿波【隋突厥传前云沙鉢略西击阿波破擒之后又云处罗矦生擒阿波长孙晟传曰处罗矦因晟奏曰阿波为天所灭与五六千骑在山谷间伏听诏旨当取之以献按前云沙鉢略破擒之擒衍字耳处罗矦云当取以献则是得否未可必隋安得豫议其死生乎今从突厥传后】
　　隋纪
　　髙祖开皇九年正月陈吕忠肃屯岐亭【隋书作吕仲肃南史作吕肃今从陈书】
　　缀铁鎻三条【南史作五条今从隋书】
　　二月韦洸等定岭南【隋帝纪十年八月壬申遣洸等巡抚岭南百越皆服按陈以九年正月亡至来年八月并闰计二十一月岂有洗氏犹不知者洗氏传又云晋王遣陈主遗夫人书则事在九年三月前也帝纪所云葢谓百越已服奏到朝廷之日也】
　　四月元谐等伏诛【李徳林传云德林以梁士彦元谐频有逆意江南抗衡上国乃着天命论上之谐传云平陈后数嵗人告谐谋反按谐请以叔宝为内史则陈亡时犹在杨雄方用事谐欲譛去之则雄未为司空故附于此】
　　十年十一月无锡贼帅叶略【北史杨素传作叶皓今从隋书】
　　十三年突厥处罗矦之子染干号突利可汗【突厥传云沙鉢略子今从长孙晟传】
　　十四年闰十月帝言刘昉为大逆郑译为巫蛊【卢贲传云昉为大逆于前译为巫蛊于后按译以开皇元年坐巫蛊废昉以六年坐谋反诛贲传误也】
　　十五年三月帝怒杨素为离宫壮丽封德彛言皇后至必有恩诏【隋书北史皆曰宫成上令髙颎前视奏称颇伤绮丽大损人丁帝不悦素惧即于北门啓独狐皇后曰帝王灋有离宫别舘今天下太平造一宫何足损费后以此理谕上上乃解今从唐书】十二月敇盗边粮一升以上皆斩【刑灋志事在十六年今从帝纪】十六年八月诏决死罪者三奏然后行刑【刑灋志在十五年今从帝纪】
　　十七年三月行旅晏起早宿【刑灋志作晚宿必早字误耳】
　　二十年四月长孙晟追突厥斩千余级【帝纪曰出灵武无虏而还突厥传曰晋王出灵州达头遁逃而去晟传曰达头与王相抗葢达头闻王来而遁晟将兵从别道与达头相遇耳】
</div>
    <div class="pagination">
<a href="资治通鉴考异_page10.html">上一页</a><span>...</span><a href="资治通鉴考异_page6.html">6</a><a href="资治通鉴考异_page7.html">7</a><a href="资治通鉴考异_page8.html">8</a><a href="资治通鉴考异_page9.html">9</a><a href="资治通鉴考异_page10.html">10</a><span class="current-page">11</span><a href="资治通鉴考异_page12.html">12</a><a href="资治通鉴考异_page13.html">13</a><a href="资治通鉴考异_page14.html">14</a><a href="资治通鉴考异_page15.html">15</a><a href="资治通鉴考异_page16.html">16</a><span>...</span><a href="资治通鉴考异_page12.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
