<!DOCTYPE html>
<html>
<head>
    <meta charset="UTF-8">
    <title>资治通鉴注 - 第 72 页/共 334 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>资治通鉴注 - 第 72 页/共 334 页</h1>
    <div class="content">西陵督步骘上疏曰：「顾雍、陆逊、潘浚，志在竭诚，寝食不宁，念欲安国利民，建久长之计，可谓心膂股肱社稷之臣矣。宜各委任，不使他官监其所司，课其殿最。〔监，古衔翻。殿，可甸翻。贤曰：殿，军后也；课居后也。最，凡要之先也；课居先也。〕此三臣思虑不到则已岂敢欺负所天乎！」〔君，天也。〕
左将军朱据部曲应受三万缗，工王遂诈而受之。壹疑据实取，考问主者，〔主者，据吏也。〕死于杖下；据哀其无辜，厚棺敛之，〔棺，古玩翻。敛，力验翻。〕壹又表据吏为据隐，故厚其殡。吴主数责问据，据无以自明，藉草待罪；数曰，典军吏刘助觉，言王遂所所取。〔刘助觉其事而言之。〕吴主大感悟，曰：「朱据见枉，况吏民乎！」乃穷治壹罪，〔治，直之翻。〕赏助百万。
丞相雍至廷尉断狱，〔断，丁乱翻。〕壹以囚见。雍和颜色问其辞状，临出，又谓垌曰：「君意得无欲有所道乎﹖」〔道，言也。〕壹叩头无言。时尚书郎怀叙〔怀，姓；叙，名。姓谱：无怀氏之后。〕面詈辱壹，雍责叙曰：「官有正法，何至于此！」有司奏壹大辟，〔辟，毗亦翻。〕或以为宜加焚裂，用彰元恶，〔殷纣用炮烙之刑，项羽烧杀纪信，汉武帝焚苏文于横桥，然未以为刑名也。王莽作焚如之刑，后世不复遵用。裂，谓车裂，古之轘刑。〕吴主以访中书令会稽阚泽，〔会，古外翻。阚，姓也。左传齐有大夫阚止。〕泽曰：「盛明之世，不宜复有此刑。」〔复，扶又翻；下同。〕吴主从之。
壹既伏诛，吴主使中书郎袁礼还云：『与子瑜、子山、义封、定公相见，〔诸葛瑾，字子瑜。步骘，字子山。朱然，字义封。吕岱，字定公。瑾，渠吝翻。骘，职日翻。〕并咨以时事当有所先后，〔谓时事所当行何者为先，何者为后也。〕各自以不掌民事，不肯便有所陈悉，推之伯言、承明。〔推，吐雷翻。〕陆逊，字伯言。潘浚，字承明。〕伯言、承明见礼泣涕恳侧，辞旨辛苦，至乃怀执危怖，有不自安之心。』〔怖，普布翻。〕闻之帐然，深自刻怪！〔刻，怪也。〕何者﹖夫惟圣人能无过行，〔行，下孟翻。〕明者能自见耳。人之举厝，何能悉中！〔中，竹仲翻。〕独当己有以伤拒众意，忽不自觉，故诸君有嫌难耳。不尔，何缘乃至于此乎﹖与诸君从事，自少至长，发有二色，〔二色，谓班白也。少，诗照翻。长，知两翻。〕以谓表里足以明露，公私分计足用相保，〔分，扶问翻。〕义虽君臣，恩犹骨肉，荣福喜戚，相与共之。忠不匿情，智无遗计，事统是非，〔言行事是，则君臣同其是；非，则同其非也。〕诸君岂得从容而已哉！〔从，千容翻。〕同船济水，将谁与易！〔易，如字。〕齐桓有善，管子未尝不叹，有过未尝不谏，谏而不得，终谏不止。今孙自省无桓公之德，〔省，悉景翻。〕而诸君谏诤未出于口，仍执嫌难；以此言之，孤于齐桓良优，未知诸君于管子何如耳！」〔下之于上，不从其令而从其意。孙权自谓优于齐桓，而责其臣以管子。使吴诚有管子，亦不敢尽言于权，观诸陆逊可见矣。〕
冬，十一月，壬午，以司空卫臻为司徒，司隶校尉崔林为司空。
十二月，汉蒋琬出屯汉中。
乙丑，帝不豫。
辛巳，立郭夫人为皇后。
初，太祖为魏公，以赞令刘放、〔鄮县，汉属沛郡，王莽改曰赞治，魏分属谯郡。或曰赞，相也，凡出令使之赞相，因以为官名。盖魏武霸府所置也。〕参军事孙资皆为秘书郎。文帝即位，更名秘书曰中书，以放为监，资为令，遂掌机密。〔汉桓帝延熹二年，置秘书监；魏武为魏王，置秘书令丞，典尚书奏事，黄初初，改为中书，置监、令，中书有监、令自此始。自魏及晋，遂为要官，荀勖所谓凤凰池也。更，工衡翻。〕帝即位，尤见宠任，皆加侍中、光禄大夫，封本县侯。〔放，涿郡方城人。资，太原中都人。〕是时，帝亲览万机数，数兴军旅，〔数，所角翻。〕腹心之任，皆二人管之；每有大事，朝臣会议，常令决其是非，择而行之。中护军蒋济上疏曰：〔此疏亦是济为中护军时所上，通鉴因叙放、资事而书之于此。〕「臣闻大臣太重者或危，左右太亲者身蔽，古之至戒也。往者大臣秉事，外内扇动；〔盖谓文帝时也。或曰：谓受遗大臣也。〕陛下卓然自览万机，莫不祗肃。夫大臣非不忠也，然威权在下，则众心慢上，势之常也。陛下既已察之于大臣，愿无忘之于左右，左右忠正远虑，未必贤于大臣，至于便辟取合，或能工之。〔便，毗连翻。辟，读曰僻。〕今外所言，辄厔『中书虽使恭慎，不敢外交』。但有此名，犹惑世俗，况实握事要，日在目前；傥因疲倦之间有所割制，〔谓因人主疲倦之时，有所剖割而制断也。〕众臣见其能推移于事，即亦因时而向之。一有此端，私招朋援，臧否毁誉，必有所兴，〔否，音鄙。誉，音余。〕功负赏罚，必有所易，〔负，罪也；易则赏罚不当乎功罪。〕直道而上者或壅，曲附左右者反达，因微而入，缘形而出，意所狎信，不复猜觉。此宜圣智所当早闻，外以经意，则形际自见；〔言放、资日在左右，狎而信之，不复觉其为奸；非若早闻忠言，自览万机，外以示经意国事，则放、资之形际必呈露而不可掩矣。复，扶又翻。见贤遍翻。〕或恐朝臣畏言不合而受左右之恐，莫适以闻。〔适，丁历翻。〕臣窃亮陛下潜神默思，公听并观，若事有未尽于理而物有未周于用，将改曲易调，〔调，徒钓翻。以琴瑟为喻也。〕远与黄、唐角功，〔角者，两两相当也。黄、唐，黄帝、唐尧。〕近昭武、文之绩，岂牵近习而已哉！然君不可悉任天下之事，必当有所付；若委之一臣，自非周公旦之忠，管夷吾之公，则有弄权〔【章：甲十六行本「权」作「机；乙十一行本同；孔本同。】〕败官之敝。〔败，补迈翻。〕当今柱石之士虽少，至于行称一州，〔少，诗沼翻。行，户孟翻。〕智效一官，忠信竭命，各奉其职，可并驱策，不使圣明之朝有专吏之名也！」〔专吏，谓专任放、资。〕帝不听。〔自此以前皆非此年事。通鉴因放、资患失之心以误帝托孤之事，遂书之于此以先事。〕
及寝疾，深念后事，乃以武帝子燕王宇为大将军，与领军将军夏侯献、武卫将军曹爽、〔魏制：领军将军主中垒、五校、武卫等三营。武卫将军，盖领武卫营也。太祖以许褚典宿卫，迁武卫中郎将，武卫之号自此始。后又迁武卫将军，于是武卫始有将军之号。晋泰始初，罢武卫将军官。〕屯骑校尉曹肇、骁骑将军秦朗等对辅政。爽，真之子；肇，休之子也。帝少与燕王宇善，故以后事属之。〔少，诗照翻。属，之欲翻。〕
刘放、孙资久典机任，献、肇心内不平；殿中有鸡栖树，二人相谓曰：「此亦久矣，其能复几！」〔殿中畜鸡以司晨，栖于树上，因谓之鸡栖树。献、肇指以喻放、资。一言而发司马氏篡魏之机，言之不可不谨也如是夫！以此观献、肇之轻脱，又何足以托孤哉！复扶又翻。几，居岂翻。〕放、资惧有后害，阴图间之。〔间，古苋翻。〕燕王性恭良，陈诚固辞。帝引放、资入卧内，问曰：「燕王正尔为﹖」〔言其性恭良，为事正如此也。〕对曰：「燕不实自知不堪大任故耳。」帝曰：「谁可任者﹖」时惟曹爽独在侧，放、资
因荐爽，且言：「宜召司马懿与相参。」帝曰：「爽堪其事不﹖」〔不，读曰否。〕爽流汗不能对。放蹑其足，耳之曰：〔附耳语之也。〕「臣以死奉社稷。」帝从放、资言，欲用爽、懿，既而中变，敕停前命；放、资复入见说帝，〔复，扶又翻。见，贤遍翻。说，输芮翻。〕帝又从之。放曰：「宜为手诏。」帝曰：「我困笃，不能。」放即上，执帝手强作之，〔强，其两翻。〕遂赍出，大言曰：「有诏免燕王宇等官，不得停省中。」皆流涕而出。〔考异曰：「宇性恭良，陈诚固辞。帝引见放、资入卧内，问曰：『燕王正尔为﹖』放、资对曰：『燕王实自知不堪大任故耳。』帝曰：『曹爽可代宇否﹖』放、资因赞成之。又深陈宜速召太尉司马宣王，帝维其言。放、资既出，帝意复变，诏止宣王勿来。寻更见放、资曰：『我自召太尉，而曹肇等反使吾止之。』命更为诏，帝独召爽与放、资俱受诏命，遂免宇、献、肇、朗官。」按陈寿当晋世作魏志，若言放、资本情，则于时非美，故迁就而为之讳也。今依习凿齿汉晋晢秋、郭颁世语，似得其实。〕甲申，以曹爽为大将军。帝嫌爽才弱，复拜尚书孙礼，为大将军长史以佐之。〔为下爽出孙礼张本。复，扶又翻。〕
是时，司马懿在汲，〔时自辽东还师，次于汲也。汲县自汉以来属河内郡。〕帝令给使辟邪〔辟邪，给使之名，犹汉丞相仓头呼为宜禄也。〕赍手诏召之。先是，燕不为帝画计，〔先，悉荐翻。为，于伪翻。〕以为关事重，宜遣懿便道自轵关西还长安，〔关中事重，谓备蜀及抚安氐羌也。轵县，属河内郡。贤曰：轵故城在洛州济源县东南。五代志：轵关，在河内郡王屋县。杜佑曰：轵关在河南府济源县界。〕事已施行。懿斯须得二诏，前后相违。疑京师有变，乃疾驱入朝。〔朝，直遥翻。〕
三年〔（己未、二三九）〕
①春，正月，懿至，入见，〔见，贤遍翻。〕帝执其手曰：「吾以后弗属君，〔见，贤遍翻。属，之欲翻。〕君与曹爽辅少子。〔少，诗照翻。〕死乃可忍，吾忍死待君，得相见，无所复恨矣！」〔复，扶又翻。〕及召齐、秦二于以示懿，别指齐王芳谓懿曰：「此是也，君谛视之，勿误也！」〔谛，可计翻，审也。〕又教齐王令前抱懿颈。懿顿首流涕。是日，立齐王为皇太子。帝寻殂。〔陈寿曰：年三十六。裴松之曰：按魏武以建安九年八月定邺，文帝始纳甄后，明帝应以十年生，计至此年正月，整三十四年耳。时改正朔，以故年十二月为今年正月，可强名三十五年，不得三十六也。〕
帝沈毅明敏，〔沈，持林翻。〕任心而行，料简功能，〔料，音聊。〕屏绝浮伪。〔屏，必郢翻。〕行师动众，论决大事，谋臣将相，咸服帝之大略。性特强识，虽左右小臣，官簿性行，名迹所履，〔行，户孟翻。〕及其父兄子弟，一经耳目，终不遗忘。〔忘，巫放翻。〕
孙盛论曰：闻之长老，魏明帝天姿秀出，立发垂地，口吹少言，〔吃，居乞翻；言蹇也。〕而沈毅好断。〔沈，持林翻。好，呼到翻。断，丁乱翻。〕初，诸公受遗辅导，帝皆以方任处之，〔谓使曹休镇淮南、曹真镇关中、司马懿屯宛也。处，昌吕翻。〕政自己出。优礼大臣，开容善直，虽犯颜极谏，无所摧戮，其君人之量如此其伟也。然不思建德垂风，不固维城之基，〔诗曰：宗子维城。此言帝猜忌宗室，以亡魏。〕至使大权偏据，社稷无卫，悲夫！
②太子即位，年八岁；大赦。尊皇后曰皇太后，加曹爽、司马懿侍中，假节钺，都督中外诸军、录尚书事。〔晋职官志曰：持节都督无定员。前汉遣使始有持节。光武建武初，征伐四方，始权时置督军御史，事竟罢。建安中，魏武为相，始遣大将军督之，二十一年，征孙权还，遣夏侯惇督二十六军是也。文帝黄初三年，始置都督诸州军事，或领刺史。又上军大将军曹真都督中外诸军事，假黄钺，则总统内外诸军矣。录尚书事，汉东都诸公之重任也，今爽懿既督中外诸军，又录尚书事，则文武爻权，尽归之矣。自此迄于六朝，凡权臣壹是专制国命。〕诸所兴作宫室之役，皆以遗诏罢之。〔曰以者，非遗诏真有此指也。〕
爽、懿各领兵三千人更宿殿内，〔更，工衡翻。〕爽以懿年位素高，常公事之，每事谘访，不敢专行。〔或问使爽能守此而不变，可以免魏室之祸否﹖曰：猫鼠不可以同穴，使爽能率此而行之，亦终为懿所啖食耳。〕
初，并州刺史东平毕轨〔姓谱：毕公高之后。〕及邓扬、李胜、何晏、丁谧〔扬，余章翻，又余亮翻。〕皆有才名而急于富贵，趋时附势，明帝恶其浮华，〔趋，七喻翻。恶乌路翻。〕皆抑而不用。曹爽素与亲善，及辅政，骤加引擢，以为腹心。晏，进之孙；谧，斐之子也。〔何进见汉灵帝纪。可斐事见六十六卷献帝建安十六年。〕晏等咸共推戴爽，以为重权不可委之于人。可谧为爽画策，〔为，于伪翻。〕使爽白天子发诏，转司马懿为太傅，外以名号尊之内，欲令尚书奏事，先来由己，得制其轻重也。爽从之。〔为下懿族爽等张本。〕二月，丁丑，以司马懿为太傅、以爽弟羲为中领军、训为武卫将军、彦为散骑常侍侍讲，〔以在少帝左右，令侍讲说。侍讲之官，起乎此也。〕其余诸弟皆以列侯侍从，〔从，才用翻。〕出入禁闼，贵宠莫盛焉。
爽事太傅，礼貌虽存，而诸所兴造，希复由之。〔复，扶又翻；下同。〕爽徙吏部尚书卢毓为仆射，〔毓，余六翻。〕而以何晏代之，以邓扬、丁谧为尚书，毕轨为司隶校尉。晏等依势用事，附会者升进，违忤者罢退，内外望风，莫敢忤旨。〔忤，五故翻。〕黄门侍郎傅嘏谓爽弟羲曰：「何平叔外静而内躁，铦巧好利，不念务本，〔何晏，字平叔。铦，思廉翻，利也。好，呼到翻。吾恐必先惑子兄弟，仁人将远而朝政废矣！」〔远，于愿翻。〕晏等遂兴嘏不平，因微事免嘏官。又出卢毓为廷尉，〔尚书内朝官，九卿外朝官，故云出。〕毕轨又枉奏毓免官，众论多讼之，乃复以为光禄勋。孙礼亮直不挠，爽心不便，出为扬州刺史。〔傅嘏、卢毓、孙礼所以不合于曹爽者，其心未背曹氏也；及其合于司马懿，则事不可言矣。三子者，岂本心所欲哉﹖势有必至，事有固然也。挠，奴教翻。〕
③三月，以征东将军汉宠为太尉。
④夏，四月，吴督军使者羊醸击辽东守将，俘人民而去。〔果如蒋济所料。督军使者，汉官也，魏黄初二年，罢督军官，而吴犹仍汉制。〕
⑤汉蒋琬为大司马，东曹掾犍为杨戏，素性简略，琬与言论，时不应答。或谓琬曰：「公与戏言而不应，其慢甚矣！」琬曰：「人心不同，各如其面，〔左傅：郑子产谓子皮曰：人心不同，各如其面；吾岂敢谓子面如吾面乎！〕面从后言，古人所诫。〔尚书：舜、禹君臣之相告戒，其言曰：汝无面从，退有后言。〕戏欲赞吾是邪，则非其本心；欲反吾言，则显吾之非，是以默然，是戏之快也。」又督农杨敏尝毁琬曰：「作事愦愦，〔督农，犹魏、吴之典农也。愦，古悔翻，闷闷也。〕诚不及前人。」或以白琬主者请推治敏，〔治，直之翻。〕琬曰：「吾实不如前人，无可推也。」主者乞问其愦愦之状，琬曰：「苟其不如，则事不，理，事不理，则愦愦矣。」后敏坐事系狱，众人犹惧其必死，琬心无适莫，〔论语，孔子曰：君子之于天下也，无适也，无莫也，义之与比。谢显道曰：适，可也；莫，不可也。适，丁历翻。〕敏得免重罪。〔此诸葛孔明所以属琬也。〕
⑥秋，七月，帝始亲临朝。〔朝，直遥翻。〕
⑦八月，大赦。
⑧冬，十月，吴太常潘浚卒。吴主以镇南将军吕岱代浚，与陆逊共领荆州文书。岱时年已八十，体素精勤，躬亲王事，与逊同心协规，有善相让，南土称之。
十二月，吴将廖式杀临贺太守严纲等，〔临贺县，汉属苍梧郡，县临贺水，因以为名；吴分立为临贺郡；唐为贺州。廖，力救翻。今力吊翻。〕自称平南将军，攻零陵、桂阳，摇动交州诸郡，众数万人。吕岱自表辄行，星夜兼路，吴主遣使追拜交州牧，及遣诸将唐咨等络绎相继，攻讨一年，破之，斩式及其支党，郡县悉平。〔当方面者当如吕岱；委人以方面者当如孙权。〕岱复还武昌。
⑨吴都乡侯周胤将兵千人屯公安，有罪，徙庐陵；诸葛瑾、步骘为之请。吴主曰：「昔胤年少，初无功劳，横受精兵，〔为，于伪翻。少，诗照翻。横，户孟翻。〕爵以侯将，〔谓既受侯爵，又将兵也。将，即亮翻。〕盖念公瑾以及于胤也。而胤恃此，酗淫自恣，〔酗，吁句翻。〕前后告谕，曾无悛改。〔悛，丑缘翻。〕孤于公瑾，义犹二君，〔二君，谓诸葛瑾、步骘也。〕乐胤成就，岂有已哉！〔乐，音洛。〕迫胤罪恶，未宜便还，且欲苦之，使自知耳。以公瑾之子，而二君在中间，苟使能改，亦何患乎！」
瑜兄子偏将军峻卒，全琮请使峻子护领其兵。吴主曰：「昔走曹操，拓有荆州，皆是公瑾，〔事见六十五卷汉献帝建安十三年。〕常不忘之。初闻峻亡，仍欲用护。闻护性行危险，用之适为作祸，〔行，下孟翻。为，于伪翻。〕故更止之。孤念公瑾，岂有已哉！」
⑩十二月，诏复以建寅之月为正。〔用地正事见卷景初元年。是时仍用景初历，但不以十一月为正耳。〕
邵陵厉公上〔讳芳，字兰卿；明帝无子，养以为子。谥法：杀戮无辜曰厉。帝后以失权，为司马氏所废，以其不终，加以恶谥。陈寿志三少帝纪皆书本爵，此书见废后之爵，自此以后，例如，此惟高贵乡公书本爵，盖见弒之后，不复有他号也。帝之废也，归藩于齐。魏世谱曰：晋受禅，封齐王为邵陵县公，泰始十年薨，谥日厉。扈蒙曰：暴慢无亲日厉。〕
正始元年〔（庚申、二四○）〕
春，旱。
②越巂蛮夷数叛汉，杀太守，〔自诸葛亮平高定之后，越巂夷数反，杀太守龚禄、焦璜。，巂音髓。数，所角翻。〕是后太守不敢之郡，寄治安定县，去郡八百余里。〔安定县不见于志，当是因越巂移治而暂立也。〕汉主以巴西张嶷为越巂太守，嶷招慰新附，话讨强猾，蛮夷畏服，郡界悉平，复还旧治。〔汉越巂郡治邛都县。嶷，鱼力翻。〕
冬，吴饥。
二年〔（辛酉、二四一）〕
①春，吴人将伐魏。零陵太守殷札言于吴主曰：「今天弃曹氏，丧诛累见，〔「殷札」，一作「殷礼」。丧诛，谓魏累有大丧，盖天诛也。见，贤遍翻。〕虎争之际而幼童麘事。陛下身自御戎，取乱侮亡，〔书仲虺之诰之辞。〕宜涤荆、扬之地，〔涤，洗也，言举国兴师后无留者，其地如洗也。〕举强羸之数，使强者执戟，羸者转运。〔羸，伦为翻。〕西命益州，军于陇右，〔益州，谓蜀也。授诸葛瑾，朱然大众，直指襄阳，陆逊、朱桓别征寿春，大驾入淮阳，历青、徐。〔前汉之淮阳，后汉章帝改曰陈郡；此直谓淮水之阳耳。〕襄阳、寿春，困于受敌，长安以西，务御蜀军，许、洛之众，势必分离，掎角并进，民心内应。将帅对向，或失便宜，一军败绩，则三军离心；便当秣马脂车，陵蹈城邑，乘胜逐北，以定华夏。若不悉军动众，循前轻举，则不足大用，易于屡退，〔易，以豉翻。〕民疲威消，时往力竭，非上策也。」吴主不能用。〔倾国出师，决胜负于一战，苻坚之所以亡也，吴主非不能用殷札之计，不肯用也。〕
夏，四月，吴全琮略淮南，决芍陂，〔贤曰：芍陂今在寿州安丰县东，陂径百里，灌田万顷。华夷对境图：芍陂周回三百二十四里，与阳泉、爻业并孙叔敖所作，开沟引粋水为子午渠，开六门，灌田万顷。芍，音鹊。〕诸葛恪攻六安，朱然围樊，诸葛瑾攻柤中。〔襄阳记曰：柤，读如租税之租。柤中在上黄界，去襄阳一百五十里。魏时夷正〔正〕权〔梅〕敷兄弟三人、部曲万余家屯此，分布在中庐、宜城西山鄢、沔二谷中，土地平敞，宜桑麻，有水陆良田。沔南之膏腴沃壤，谓之柤中。杜佑曰：柤，侧瓜翻。〕征东将军王凌、扬州刺史孙礼与全琮战于芍陂，琮败走。荆州刺史胡质以轻兵救樊，〔魏荆州统江夏、襄阳、南阳、新城、魏兴、上庸。〕或曰：「贼盛，不可迫。」质曰：「樊城卑兵少，故当进军为之外援，不然，危矣。」遂勒兵临围，城乃安。
五月，吴太子登卒。
吴兵犹在荆州，太傅懿曰：「柤中民九十万，隔在水南，流离无主，樊城被攻，历月不解，此危事也，请自讨之。」六月，太傅懿督诸军救樊；吴军闻之，夜遁，追至三州口，〔三州口，谓荆、豫、扬三州之口。魏荆州之地，东至江夏，豫州之地，南至弋阳，扬州之地，西至六安，三州口当在其间。又按王昶传：昶督荆、豫诸军事，自宛徙屯新野，习水军于三州，则三州盖地名。口，水口。〕大获而还。
④闰月吴大将军诸葛瑾卒。瑾太〔【章：甲十六行本「太」作「长」；乙十一行本同；孔本同。】〕子恪先已封侯，恪以适当为世子；曰太子，误也。恪以出山民功封侯，事见上卷景初元年。〕吴主以恪弟融袭爵，摄兵业，〔摄，领也，承也，领父之兵，承公之业也。〕驻公安。
⑤汉大司马蒋琬以诸葛亮数出秦川，〔关中之地，沃野千里，秦之故国，谓之秦川。数，所角翻。〕道险、运粮难，卒无成功，〔卒，子侐翻。〕乃多作舟船，欲乘汉、沔东下，袭魏兴、上庸。〔汉、沔之水，自汉中东历魏兴、上庸戉达于襄阳。欲争天下，则当出兵秦川，魏兴、上庸，非其地也。〕会旧疾连动，未时得行。汉人咸以为事有不捷，还路甚难，非长策也；汉主遣尚书令费祎、〔费，公沸翻。〕中监军姜维等喻指。〔中监军，即中护军之任也。蜀置前监军、后监军、中监军，位三军师之下〕琬乃上言：「。魏跨带九州岛，根蔕滋蔓，平除未易。〔易，以豉翻。〕若东西并力，首尾掎角，〔掎，居蚁翻。〕虽未能速得如志，且当分裂蚕食，先摧其支党。然吴期二三，连不克果。〔克，能也；果，决也；言不能决然进兵也。〕辄与费祎等议，以凉州胡塞之要，进退有资，且羌、胡乃心思汉如渴，宜以姜维为凉州刺史。〔凉州之地，蜀惟得武都、阴平二郡而已。〕若维征行，御制河右，臣当帅军为维镇继。〔帅，读曰率。〕今涪水陆四通，惟急是应若东西〔【章：甲十六行本「西」作「北」；乙十一行本同；张校同。】〕有虞，赴之不难，请徙屯涪。」〔涪县，汉属广汉郡，蜀属梓潼郡。涪，音浮。〕汉主从之。
⑥朝廷欲广田畜谷于扬、豫之间，使尚书郎汝南邓艾行陈、项以东至寿春。〔陈县，汉属陈国项县，汉属汝郡。晋志，二县普属梁国。行，下孟翻。〕艾以为：「昔太祖破黄巾，因为屯田，积谷许都以制四方。〔事见六十二卷汉献帝建安元年。〕今二隅已定，事在淮南，每大军出征，运兵过半，功费巨亿。陈蔡之间，土下田良，可省许昌左右诸稻田，并水东下，〔汝水、颖水、蒗荡渠水、涡水皆经陈蔡之间而东入淮。〕令淮北二万人，淮南三万人，什二分休，常有困万人且田且守；〔五万人分一万番休迭戌，周而复始，是常有四万人屯田。〕益开河渠以增溉灌，通漕运。计除众费，岁完五百万斛以为军资，六、七年，间可积二〔【章：甲十六行本「二」作「三」；乙十一行本同；孔本同；熊校同。】〕千万斛于淮上，此则十万之众五年食也。以此乘吴，无不克矣。」太傅懿善之。是岁，始开广漕渠，每东南有事，大兴军众，泛舟而下，达于江、淮，资食有余而无水害。〔史究言邓艾兴屯田之利。〕
⑦管宁卒。宁名行高洁，人望之者，邈然若不可及，即之熙熙和易。〔行，下孟翻。易，以豉翻。〕能因事导人于善，人无〔【章：甲十六行本「无」上有「闻之」二字；乙十一行本同；孔本同；张校同。】〕不化服。及卒，天下知与不知，无不嗟叹。
三年〔（壬戌、二四二〕）〕
①春，正月汉姜维率偏军自汉中还住涪。〔蜀诸军时皆属蒋琬，姜维所领偏军耳。〕
②吴主立其子和为太子，大赦。
③三月，昌邑景侯汉宠卒。秋，七月，乙酉，以领军将军蒋济为太尉。
吴主遣将军聂友、校尉陆凯将兵三万击儋耳、珠崖。〔儋耳、珠崖，汉武帝开以为郡属交趾州，元帝以后弃之。聂，尼辄翻。儋，都甘翻。〕
⑤八月，吴主封子霸为鲁王。霸，和母弟也，宠爱崇特与和无殊。〔为后吴废和诛霸张本。〕尚书仆射是仪领鲁王傅，上疏谏曰：「臣窃以为鲁王天挺懿德，兼资文武，当今之宜镇四方，为国藩辅，宣扬德美，广耀威灵，乃国家之良规，海内所瞻望。且二宫宜有降杀，〔杀，所戒翻。〕以正上下之序，明教化之。」本书三、四上，吴主不听。〔四上时掌翻。〕
四年〔（癸亥、二四三〕）〕
①春，正月帝君元服。
②吴诸葛恪袭六安，〔汉六安国都六县；后汉为六安侯国，属庐江郡；晋为六县属庐江郡。〕掩其人民而去。
③夏，四月，立皇后甄氏，〔甄，之人翻。大赦。后，文昭皇后兄俨之孙也。
④五月，朔，日有食之，既。
⑤冬，十月，汉蒋琬自汉中还住涪，矣益甚，以汉中太守王平为前监军、镇北大将军，督汉中。〔监，古衔翻。〕
⑥十一月，汉主以尚书令费祎为大将军、录尚书事。
吴丞相頋雍卒。
⑧吴诸葛恪远遣谍人观相径要，〔谍，达协翻。相，息亮翻。〕欲图寿春。太傅懿将兵入舒，〔舒县，属庐江郡，春秋之故国也，时在吴、魏境上弃而不耕，去皖口甚近。〕欲以攻恪，吴主徙恪屯于柴桑。〔柴桑县，汉属豫章郡，吴属武昌郡，有柴桑山；在今江州德化西九十里。杜佑曰：江州寻阳县南楚城驿，即古之柴桑县。穴白曰：江州瑞昌县，盖淼之旧城。〕
⑨步骘、朱然各上疏于吴主曰：「自蜀还者，咸言蜀欲背盟，〔骘，职日翻。上时掌翻。背蒲妹翻。〕与魏交通，多作舟船，缮治城郭；〔治，直之翻。〕又，蒋琬守汉中，闻司马懿南向不出兵，乘虚以掎角之，〔掎，居蚁翻。〕反委汉中，还近成都。事已彰灼，无所复疑，〔近，其靳翻。复，扶又翻。〕宜为之备。」吴主答曰：「吾待蜀不薄，聘享盟誓，无所负之，何以致此！司马懿前来入舒，旬日便退。蜀在万里，何知缓急而便出兵乎！昔魏欲入汉川，〔曹真欲入汉中，事见七十一卷明帝太和四年。〕此间始严，亦未举动，〔谓严兵而未发也。〕会闻魏还而止；〔还，从宣翻，又如字。〕蜀宁可复以此有有疑邪！人言苦不可信，朕为诸君破家保之。」〔复扶又翻。为，于伪翻。〕
⑩征东将军、都督扬．豫诸军事王昶〔据王昶传，扬当作「荆」。〕上言：「地有常险，守无常势。今屯宛去襄阳三百余里，有急不足相赴。」遂徙屯新野。〔新野县，属南阳郡。〕
宗至曹冏〔裴松之曰：冏，中当侍兄叔兴之后，少帝之族祖也。〕上书曰：「古之王者，必建同姓以明亲亲，必树异姓以明贤贤。亲亲之道专用，则其渐也微弱；贤贤之道偏任，则其敝也劫夺。〔谓威权陵偪，劫其君而夺之也。〕先圣知其然也，故博求亲疏而并用之，故能保其社稷，历纪长久。〔纪，年纪也。〕今魏尊尊之法虽明，亲亲之道未备，或任而不重，或释而不任。臣窃惟此，〔惟，思也。〕寝不安席，谨撰合所闻，论其成败〔撰，具也，音雏免翻。〕曰：昔夏、商、周历世数十，而秦二世而亡。何则﹖三代之君与天下共其民，故天下同其忧；〔吕延济曰：与天下共其民，谓建立诸侯与之共理，同有其利也。故天下有难，则诸侯同忧。〕秦王独制其民，故倾危而莫救也。秦观周之敝，以为小弱见夺，于是废五等之爵，立郡县之官，〔吕向曰：秦皇观周所以敝者，乃以势弱而诸侯夺其国也，遂废五等之爵而立郡县之吏。五等，公、侯、伯、子、男也。〕内无宗子以自毗辅，〔毗，亦辅也。〕外无诸侯以为藩卫；譬犹芟刈股肱，独任胸腹，观者为之寒心，〔芟，所衔翻。为，于伪翻。〕而始皇晏然自以为子孙帝王万世之业也，岂不悖哉！〔悖，蒲内翻。〕故汉祖奋三尺之剑，驱乌合之众，五年之中，遂成帝业。何则﹖伐深根者难为功，摧枯朽者易为力，理势然也。〔用班固汉宗室诸侯不表文意。易，以豉翻。〕汉监秦之失，封殖子弟；及诸吕擅权，图危刘氏，而天下所以不倾动者，徒以诸侯强大，盘石胶固〔【章：甲十行本「固」下有「故」字；乙十一行本同；张校同。】〕也。然高祖封建，地过古制，故贾谊以为欲天下之治安，莫若众建诸侯而少其力；〔贾谊治安策之言，见十四卷文帝六年。少，诗沼翻。治，直吏翻。〕文帝不从。至于孝景，猥用错之计，削黜诸侯，遂有七国之患。〔事见十六卷汉景帝三年。〕盖兆发高帝，衅锺文、景，〔锺，聚也。〕由宽之过制，急之不渐故也。所谓『末大必折，尾大难掉』，〔左传田无宇之言。折，而设翻。掉，徒吊翻。〕尾同于体，犹或不从，况乎非体之，尾，其可掉哉！武帝从主父之策，下推恩之令，〔事见十八卷汉武帝元朔二年。〕自是之后遂以陵夷，子孙微弱，衣食租税，不预政事。至于哀、平，王氏秉权，假周公之事而为田常之乱，宗室诸侯，或乃为之符命，颂莽恩德，〔事见三十六卷王莽初始元年。〕岂不哀哉！由斯言之，非宗子独忠孝于惠、文之间而叛逆于哀、平之际也，徒权轻势弱，不能有定耳。赖光武皇帝挺不世之姿，擒王莽于已成，绍汉嗣于既绝，斯岂非宗子之力也！〔嗣，祥使翻。〕而曾不监秦之失策，袭周之旧制，至于桓、灵，阉宦用事，君孤立于上，臣弄权于下；由是天下鼎沸，奸宄并争，宗庙焚为灰烬，宫室变为榛薮。〔谓董卓之乱也。〕
太祖皇帝龙飞凤翔，扫除凶逆。大魏之兴，于今二十有四年矣；〔自黄初受禅至是三十四年。〕观五代之存亡而不用其长策，〔五代：夏、商、周、秦、汉。〕前车之倾覆而不改于辙。子弟王空虚之地，君有火使之民；空虚，谓有封国之名，实不能有其地也。君不使之民，谓抗藩王之尊于国民之上，不得而臣使也。王，于况翻〕宗室窜于闾阍，不闻邦国之政；权均匹夫，势齐凡庶。内无深椻不拔之固，外无盘石宗盟之助，〔吕延济曰：盘石，大石也，以其坚重不可转易也。宗盟，谓同姓诸侯盟会者也。〕非所以安社稷，为万世之业也。且今之州牧、郡守，〔守，式又翻。〕或兄弟并据；而宗室小弟曾无一人间厕其间，〔人间，古苋翻。与相维制，非所以强干弱枝，备万一之虞也。今之用贤，或超为名都之主，或为偏师之帅；〔帅，所类翻。〕而宗室有文者必限小县之宰，有武者必置百人之上，〔张铣曰：言宗室位卑也。百人之上，百夫长也。〕非所以劝进贤能、褒异宗室之礼也。语曰：『百足之虫，至死不僵』，〔马蚿百足。僵，居良翻。〕以其扶之者众也。此言虽小，可以譬大。是以圣王安不忘危，存不忘亡，故天下有变而无倾危之患矣。」冏冀以此论感悟曹爽，爽不能用。〔以明帝之明，且不能用陈思王之言，况曹爽之愚闇哉！〕
五年〔（甲子、二四四）〕
①春，正月。吴主以上大将军陆逊为丞相，其州牧、都护、领武昌事如故。〔逊先为荆州牧、右都护，领武昌事。〕
②征西将军、都督雍、凉诸军弗夏侯玄，〔雍，于用翻。〕大将军爽之姑子也。玄辟李胜为长史，胜及尚书邓扬欲令爽立威名于天下，劝使伐蜀；太傅懿止之，不能得。三月，爽西至长安，发卒十余万人，与玄自骆口入汉中。〔骆口，骆谷口也。骆谷在汉中成固县东北，北达扶风郿县。〕
汉中守兵不汉三万，诸将皆恐，欲守城不出以待涪兵。〔自蒋琬屯涪，蜀之重兵在焉。〕平曰：「汉中去涪垂千里，贼若得关，便为深祸，〔垂，几及也。关，关城也。杜佑曰：关城，俗名张鲁城，在西县西四十里。鸣呼！王侯殷险以守其国。其后关城失守，锺会遂平行平行至汉中；王平谓贼若得关，遂为深祸，斯言验矣。〕今宜先遣刘护军据兴势，〔水经注：小成固城北百二十二里有兴势。寰宇记：兴势山在洋州兴道县北四十二里今郡城所枕，形如一盆，外险而内有大谷，为盘道上数里，方及四门，因名兴势。东坡指掌图以为在兴元，恐非也。杜佑曰：兴势即洋州兴道县。寰宇记与通典合矣。未白曰：兴势山在今兴道县西北二十里。刘护军，刘敏也。〕平为后拒：若贼分向黄金，〔黄金谷在兴道县，山有黄金峭。黄金谷有黄金戌，傍山依峭险折七里。杜佑曰：黄金戌在洋州黄金县西北八十里，张鲁所筑，南接汉川，北枕古道，险固之极。〕平帅千人下自临之，〔帅，读曰率；下同。〕北尔间涪军亦至，〔比，必寐翻。〕此计之上也。」诸将皆疑，惟护军刘敏与平意同，遂帅所领据兴势，多张旗帜，弥亘百余里。〔帜，昌志翻。〕
闰月，汉主遣大将军费祎督诸军救汉中，将行，光禄大夫来敏诣祎别，求共围棋；于时羽檄交至，人马擐甲，严驾已讫，〔掁，胡惯翻，贯甲也。〕祎与敏对戏，色无厌倦。敏曰：「向聊观试君耳；君信可人，必能办贼者也。」
③夏，四月，丙辰朔，日有食之。
④大将军爽兵距兴势不得进，关中及氐、羌转输不能供，牛马骡驴多死，民夷号泣道路，〔骡，卢戈翻。号，户高翻。〕涪军及费祎兵继至。参军杨伟为爽陈形势，〔为，于伪翻。〕宜急还，不然，将败。邓扬、李胜与伟争于爽前。伟曰：「扬、胜将败国家事，可斩也！」〔后将败，补迈翻。〕爽不悦。
太傅懿与夏侯玄书曰：春秋责大德重。〔责，责望也。德，恩德也。言责望之甚大者，其恩之为甚重也。〕昔武皇帝再入汉中，几至大败，〔事见六十七卷汉献帝建安二十年及六十八卷建安二十四年。几，居希翻。〕君所知也。今兴势至险，蜀已先据，若进不获战，退见邀绝，覆军必矣，将何以任其责！」〔任，音壬。〕玄惧，言于爽；五月，引军还。费祎进据三岭以截爽，〔自骆谷出扶风，隔以中南山，其间有二岭：一曰沈岭，近芒水；一曰衙岭；一曰分水岭。〕爽争险苦战，仅乃得过，失亡甚众，关中为之虚耗。〔为，于伪翻。〕
⑤秋，八月，秦王询卒。
⑥冬，十二月，安阳孝侯崔林卒。〔谥法：大虑行节曰孝；五宗安之曰孝；慈惠爱亲曰孝。〕
⑦是岁，汉大司马琬以病居让州职于大将军祎，汉主乃以祎为益州刺史，以侍中董允守尚书令，为祎之副。
时战〔【严：「战」改「军」。】〕国多事，〔战国者，谓国日有战争也。〕公务烦猥；〔猥，杂也。〕祎为尚书令，识悟过人，每省读文书，〔省，悉景翻。〕举目暂视，已究其意旨，其速数倍于人，终亦忘。常以朝晡听事，其间接纳宾客，饮食嬉戏，加之博弈，每尽人之欢，事亦不废。及董允代祎，欲赉祎之所行，旨日之中，事多愆滞。〔愆，违也。〕允柔叹曰：「人才力相远若此，非吾之所及也！」及听事终日而犹有不暇焉。
六年〔（乙丑、二四五）〕
①春，正月，以票骑将军赵俨为司空。〔票，匹妙翻。〕
②吴太子和与鲁王同宫，礼秩如一，群臣多以为言，〔是仪之谏，见于是卷三年。盖谏者不特是仪也。〕吴主乃命分宫别僚；二子由是有隙。〔史言和、霸之隙，亦两宫僚属交构以成之。别，彼列翻。〕
卫将全琮遣其子寄事鲁王，以书告丞相陆逊，逊报曰：「子弟苟有才，不忧不用，不宜私出以要荣利；〔私出，谓出私门也。要，一遥翻。〕若其不佳，终为取祸。且闻二宫势敌，必有彼此，此古人之厚忌也。」寄果阿附鲁王，轻为交构。逊书与琮曰：「卿不师日磾而宿留阿寄〔日磾事，见二十三卷汉武帝后元二年。宿，音秀。留，音溜。阿，相槫从安入声。〕终为足下家门致祸矣。」琮既不答逊言，更以致隙。
鲁王曲意交结当时名士。偏将军朱绩以胆力称，王自至其廨，〔廨，居隘，翻。公宇也。〕就之坐，欲与结好；〔好，呼到翻。〕绩下地住立，辞而不当。绩，然之子也。
于是自侍御、宾客，造为二端，仇党疑贰，滋延大臣，举国中分。吴主闻之，假以精学，禁断宾客往来。〔断，读曰短。〕督军使者羊醸上疏曰：「闻明诏省夺二宫备卫，抑绝宾客，使四方礼敬不复得通，〔复，扶又翻。〕远近悚然，大小失望。或谓二宫不遵典式；就如所嫌，犹且补察，密加斟酌，不使远近得容异言。臣惧积疑成谤，久将宣流，而西北三隅，〔蜀在西，魏在北。〕去国不远，将谓二宫有不顺之愆，不审陛下何以解之！」
吴主长女鲁班适左护军全琮，少女小虎适骠骑将军朱据。〔二女，步夫人所生也。〕全公主与太子母王夫人有隙，吴主欲立王夫为后，公主阻之；恐太子立怨己，心不自安，数谮毁太子。吴主寝疾，遣太子祷于长沙桓王庙，〔孙策追谥长沙桓王。杜佑曰：孙权都建业，立兄长沙桓王庙于朱雀桥南。〕太子妃叔父张休居近庙，邀太子过所居。全公主使人觇视，〔近，其靳翻。过，工禾翻。觇，丑廉翻，窥也〕因言「太子不在庙中，专就妃家计议」，又言「王夫人见上寝矣，有喜色」，吴主由是发怒；夫人以忧死，太子宠益衰。
鲁王之当杨竺、全寄、吴安、孙奇等共谮毁太子，吴主惑焉。陆逊上疏谏曰：「太子正统，宜有盘石之固，鲁王藩臣，当使宠秩有差，彼此得所，上下获安。」书三四上，〔四上，时掌翻。〕辞情危切；论语：孔曰：邦有道，危言危行。程颢曰：危，独也，与众异而不安之谓。余按此所谓危者，谓嫡庶无别，则亡国之祸随之，人不敢言，而逊独言之，所谓危也。〕又欲诣都口陈嫡无之义。吴主不悦。〔考异曰：吴录曰：「权时见杨竺，辟左右而论霸之才，竺深述霸有文武英姿，宜为嫡嗣，于是权乃许立焉。既而逊有表极谏，权疑竺泄之，乃斩竺。」按竺死在太子废后，吴录所述妄也。〕
太常顾谭，逊之甥也，亦上疏曰：「臣闻有国有家者，怭明嫡庶之端，异尊卑之礼，使高下有差，等级踰邈；如此则骨肉之恩全，觊觎之望绝。〔觊，音冀。觎，音俞。〕昔贾谊陈治安之计，论诸侯之势，以为势重虽亲，必有逆节之累，〔治，直吏翻。累，力瑞翻。〕势轻虽疏，必有保全之祚，故淮南亲弟，不终飨国，失之于势重也；吴芮疏臣，传祚长沙，得之于势轻也。昔汉文帝使慎夫人与皇后同席，袁盎退夫人之位，帝有怒色；及盎辨上下之义，陈人彘之戒，帝既悦择，夫人亦悟。〔事见十三卷汉文帝二年。〕今臣所陈，非有所偏，诚欲以安太子而便鲁王也。」由是鲁王与谭有隙。
芍陂之役，〔二年，全琮与魏战于芍陂。〕谭弟承及张休皆有功；全琮子端、绪与之争功，〔端、绪，琮之二子。〕谮承、休于吴主，吴主徙谭、承、休于交州，又追休赐休死。
太子太傅吾粲请使鲁王出镇夏口，〔姓谱：吾，本己姓，夏昆吾氏之后。夏，户雅翻。〕出杨竺等不得令在京师，又数似消息语陆逊；〔数，所肚翻；下同。语，牛倨翻。〕鲁王与杨竺共谮之，吴主怒，收粲下狱，诛。〔下，遐稼翻。〕数遣中使责问陆逊，逊愤恚而卒。〔恚，于避翻。〕其子抗为建武校尉，代领逊众，送葬东还，〔自荆州东还葬吴。还，从宣翻，又如字。〕吴主以杨竺所白逊二十事问抗，抗事事条答，吴主意乃稍解。
③夏，六月，都卿穆侯赵俨卒。〔谥法：中情见貌曰穆。〕
④秋，七月，吴将军马茂谋杀吴主及大臣以应魏，事泄，并党与皆伏〔【章：甲十六行本「伏」作「族」；乙十一行本同；孔本同。】〕诛。〔〔吴历曰：茂本魏淮南锺离长，叛降吴。〕
⑤八月，以太常高柔为司空。
⑥汉甘太后殂。〔甘太后，后主之母，据陈寿志，先已卒于南郡。此吴太后也，吴懿之妹，先主入蜀，始纳焉。证以蜀志，其殂在是年。〕
⑦吴主遣校尉陈动将屯田及作士三万人凿句容中道，自小其至云阳西城，通会市，作邸阁。〔沈约曰：句容，汉旧县，属丹阳郡，今在建康府南九十里；有茅山，亦谓之句曲山。班固曰：会稽曲阿县本秦云阳县也，后汉属吴郡。沈约曰：曲阿，本曰云阳，秦始皇改曰曲阿；吴嘉禾三年复曰云阳。今相传秦时或言其地有天子气，始皇凿坑以败其势，截直道使阿，曲故谓之曲阿。刘昫曰：润州金坛县，本曲阿县地。会市者，作市以会商旅。句，如字。〕
⑧冬，十一月，汉大司马琬卒。
⑨十二月，汉费祎至汉中，行围守。〔魏延镇汉中，实兵诸围以御敌，所谓围守也。行，下孟翻。〕
⑩汉尚书令董允卒；以尚书吕父为尚书令。
董允秉心公亮，献可替否，备尽忠益，汉主甚严惮之。宦人黄皓，便僻佞慧，〔便，毗连翻〕汉主爱之。允上则正规主，下则数责于皓；〔数，所其翻。〕皓畏允，不敢为非，终允之世，皓位不过黄门丞。〔续汉志：黄门令丞一人，以宦者为之。〕
费祎以选曹郎汝南陈祗代允为侍中，〔汉六曹尚书，一曹有郎六人。选曹郎，属选部。选，须绢翻。〕祗矜厉有威容，多技艺，挟智数，故祎以为贤，越次而用之。祗与皓相表里，皓始预政，累迁至中常侍，操弄威柄，终以覆国。自陈祗有宠，而汉主追怨董允日深，谓为自轻，〔谓允为轻已也。〕由祗阿意迎合而皓浸润构间故也。〔间，古苋翻。〕
资治通鉴卷第七十五
端明殿学士兼翰林侍读学士朝散大夫右谏议大夫充集贤殿修撰提举西京嵩
山崇福宫上柱国河内郡开国侯食邑一千八百户食实封六百户赐紫金鱼袋臣司马光奉敕编集
</div>
    <div class="pagination">
<a href="资治通鉴注_page71.html">上一页</a><span>...</span><a href="资治通鉴注_page67.html">67</a><a href="资治通鉴注_page68.html">68</a><a href="资治通鉴注_page69.html">69</a><a href="资治通鉴注_page70.html">70</a><a href="资治通鉴注_page71.html">71</a><span class="current-page">72</span><a href="资治通鉴注_page73.html">73</a><a href="资治通鉴注_page74.html">74</a><a href="资治通鉴注_page75.html">75</a><a href="资治通鉴注_page76.html">76</a><a href="资治通鉴注_page77.html">77</a><span>...</span><a href="资治通鉴注_page73.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
