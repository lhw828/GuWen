<!DOCTYPE html>
<html>
<head>
    <meta charset="UTF-8">
    <title>靖康要录 - 第 1 页/共 6 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>靖康要录 - 第 1 页/共 6 页</h1>
    <div class="content">　　钦定四库全书　　　　　史部二
　　靖康要录　　　　　　　编年类
　　提要
　　【臣】等谨案靖康要録十二卷不着撰人名氏陈振孙书录解题曰靖康要録五卷不知作者记钦宗在储时及靖康一年之事按日编次凡政事制度及诏诰之类皆详载焉其与金国和战诸事编载尤详云云是振孙之时已莫知出谁手矣今观其书记事具有月日载文具有首尾决非草野之士不覩国史日厯者所能作书末一条称髙宗为今上又所载秦桧事词意左袒足徴为绍兴时人之笔也其臣僚奏贬李纲事纲以忠直之资不主割地议和触忤时宰是时耿南仲以钦宗旧学为相与纲不合挤之出师又减放兵马令诸将不受节制幸其败以快私心贬纲之奏极其丑诋葢皆时宰之意而托为百寮同疏以示公论耳宋人杂史传于今日者如熊克中兴小纪李心传建炎以来系年要録之类大抵于南宋为详其详于北宋者惟李焘续资治通鉴长编而已然世所行长编率多佚缺今以永乐大典所载补之亦仅及哲宗而止徽宗之事遂以无征徐梦莘三朝北盟防编起政和迄建炎虽较他书为详悉而所录事迹章疏惟以有涉金人者为主余则畧焉此书虽叙事少畧载文太繁而一时朝政具有端委多有史所不详者即以补李焘长编亦无不可也乾隆四十六年九月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀


　　钦定四库全书
　　靖康要録卷一
　　孝慈渊圣皇帝名桓道君太上皇帝长子母曰恭恵皇后王氏以元符三年四月十三日生于坤宁殿九月赐名亶授检校太尉山南东道节度使韩国公
　　建中靖国元年六月迁开府仪同三司兴徳军节度使进封京兆郡王
　　崇宁元年二月改赐名烜八月又改赐今名
　　大观元年十一月诏曰朕荷天眷祐景命有仆承家之庆是生多男年近防学未亲师友因严以教宜及其时京兆郡王桓髙密郡王楷可于来春择日出就外学其辅导讲读之官宜以端亮鲠直有文学政事人充选以称朕意记室翊善可如王友例令王答拜于是以秘书监蔡崈为翊善左司员外郎沈锡为侍讲国子司业汪澥为记室安徳军观察留后知入内内侍省杨震提举管勾本位
　　大观二年正月迁司空武昌军节度进封定王八月以国子祭酒汪澥为翊善起居郎翟汝文为侍讲起居舎人俞防为记室俞防迁以起居郎石公弼代之防恵恭皇后崩至政和元年二月始诏太史择日以三月己丑出就资善堂听讲读以光禄少卿李诗为翊善辟雝司业耿南仲为侍讲司门员外郑修为记室甲寅诏宰臣执政官许就资善堂见定王桓嘉王楷王迎揖扵门升堂就坐王西面宰臣执政官东向送亦如之
　　二年九月侍讲郑居中因奏事经筵乞讲读官至资善堂见二王许之
　　四月郑修卒以左司员外郎张叔夜为记室叔夜罢以符寳郎陈锷代之
　　三年正月改官制加太保
　　四年二月甲戌行冠礼于文徳殿【或云福宁殿】先是御制冠礼降议礼局载五礼新仪之首至是始举行焉
　　三月辛夘诏曰若昔明王诞受厥命建立储贰以系天下之心朕嗣无疆大厯荷天之休诞育元良是居冢嫡长子桓年逮志学冠于治朝百辟具瞻主噐之长永维宗庙之重父子之恩考循旧章正位东宫明两作离为国大本可以来春出阁立为皇太子其建宫室设官属与仪物制度宜令有司讨论典礼前期办具以闻邦家之庆与四海共之
　　十一月己亥诏皇太子庆防上夀押百僚班又诏皇太子谒庙特许逐室行礼
　　五年二月乙巳制曰若昔先王必建储贰以隆万世之统以系四海之心朕抚世承平念国大本遹追求孝垂裕后昆永惟承宗之艰莫如主器之长咨尔万邦之有众听予一人之告猷皇长子太保武昌军节度使定王孝友得于天资温良成扵日就出学外傅率履无违既冠阼阶其仪可象方景命有仆介夀考之万年而明两作离兆本支之百世蔽自朕志格于天心孚告大廷申锡显册矢慎乃徳惟忠惟孝钦汝止惟防惟康用克相于我家以对扬于休命可立为皇太子仍令有司择日备礼册命丁未出阁诏改其阁为府甲寅有司备法驾仪仗列于大庆殿文武百官各服朝服立班于庭执事官入就位皇帝服通天冠绛纱袍御殿皇太子冠逺逰冠衣朱明衣执桓圭以入受册于庭以翰林学士承防强渊明为礼仪使翰林学士王黼撰册文【册文阙或云刘正夫撰审如是则礼仪使亦当用执政】宣和殿学士蔡攸书册殿中监髙伸书寳礼毕太师鲁国公蔡京率百官称贺讫又诣东宫贺皇太子如故事以戸部尚书刘炳翰林学士承防强渊明为宾客中书舎人蔡靖陈邦光并为詹事秘书监李诗为显谟阁待制左庶子兼侍读宗正少卿耿南仲为徽猷阁待制右庶子兼侍讲秘书少监蘓桓改名为左谕徳太常少卿葛次仲为右谕徳国子司业曽树殿中侍御史华昆并为舎人知入内内侍省杨震董慤提举左右春坊事内侍容机黎景年全渊张彦卿周珣王若冲王珂管勾左右春坊事刘渊为家令皇甫仅为承受丁巳备法驾谒太庙奏免乗金辂及用卤簿止依常仪乗马至太庙易朝服行礼又奏乞免宫僚称臣并从之戊午奏臣窃覩自昔东宫建司设局张官置吏往往窃有所拟无所不备考其执事实无毫末显是慕为虚名徒费廪食书曰慎乃俭徳惟懐永图臣立身之始敢不念兹伏望圣慈详察应东宫官吏不必具备诸司庶局颇令兼摄至于闲徒冗卒旧例有者亦可蠲除务为俭约如此则不惟臣少安私分仍得清心省事専精问学仰副君父教育之意又奏臣昨就资善堂听读寻常须候迩英经筵已开方取防定日恭惟圣学髙妙羣臣莫及躬御经筵但欲遵承祖宗故事非待儒臣讲脩辅圣明如臣之愚正当力学不可旷日岂应拟视经筵兼臣问安视膳之外遇还府第绰有余暇必不同往日深在禁严出入不敢自便今欲乞圣慈许令每日不拘早晩但稍有间隙即请学官赴防讲读所贵为学日益有以副圣慈抚眷之意并从之
　　九月乙酉诏皇太子遇天宁节赴垂拱殿上夀于亲王前别为一班家令刘渊罢以梁方平代之
　　六年四月以礼部尚书白时中刑部尚书慕容彦逢为宾客吏部侍郎刘焕给事中方防为詹事太常少卿贾安宅为舎人内符寳郎冯杨为家令
　　六月乙亥诏纳故少傅恩平郡王朱伯材女孺人朱氏为妃令所司备礼册命是月癸未亲迎癸丑诏自今车驾行幸皇太子免起居从驾
　　七年十月生子为嫡皇孙封秩比皇子以起居郎李弥大起居舎人赵野为舎人弥大野辞以太常少卿柯棐为右文殿修撰国子司业魏宪直龙图阁专其事八年刘焕方防罢以左庶子李诗右庻子耿南仲为詹事宣和元年以秘书少监曽树秘书监王易简为舎人曽树迁以国子司业程振代之至七年李诗卒以礼部侍郎王易简为显谟阁直学士充詹事兼侍读上聪明仁孝好学而善文自以地偪而望崇每懐兢畏讲读之暇惟以髹器贮鱼而观之他事一不闗懐人莫能测也宣和七年十二月皇太子除开封牧
　　二十日差内使梁邦彦黄仅押赐皇太子碾玉龙束带一条不许辞免
　　二十一日阁分大内娘子用小轿十余乗入东宫府议事
　　二十二日申时后入内内侍官黄仅传圣防宣押皇太子入殿内续有快行亲从官十余人催上马入殿至夜不出至五更太上皇帝径出殿往龙徳宫宁徳皇后出往撷景园改充宁徳宫是日皇太子登寳位　先是太上皇帝御玉华阁先召宰执及给事中呉敏等日晡内禅之议已决擢呉敏为门下侍郎草传位诏召百官班垂拱殿下宣示诏防是夕命皇太子入居禁中覆以御袍皇太子俯伏感涕力辞因得疾召东宫官耿南仲视医药至夜半少蘓翌日又固辞及即大位御垂拱殿见宰执百官大赦天下
　　宣和七年十二月二十三日庚申皇帝即位
　　壬戌制曰我国家创业守成绍二百年之祚运宅中图大奠三万里之幅员施及躬嗣膺神器永念纉承之重惧剧春氷载惟临驭之艰凛深朽索矧今边陲未静师旅方兴肆推旷荡之恩用慰迩遐之望可大赦天下应常赦所不原者咸赦除之　制以皇太子妃朱氏可立为皇后
　　癸亥诏越王燕王赐入朝不趋賛拜不名　诏梁方平将兵七千守濬州何灌将兵二万守河津以探报敌骑渐廹故也
　　丙寅诏上道君皇帝尊号曰教主道君太上皇帝道君皇后曰道君太上皇后令礼官讨论典礼
　　靖康元年正月一日丁夘皇帝御明堂青阳左个以嵗运播告天下又诏班月朔受百官朝贺退诣龙徳宫朝贺太上皇帝百官班门外宰相执政进见　御札朕光膺眷佑寅奉燕诒载惟菲薄之资获抚盈成之运宵衣罔怠旰食靡遑发政施仁懐日靖四方之志经文纬武图永康兆民之功式纪初元是新美号庶格神灵之助遂臻华夏之和茂谨王春岂特遵鲁史逾年之议遹宁国步盖将绍周人过厯之期自宣和八年正月一日改为靖康元年布告多方咸体朕意　诏曰木从绳则正后从谏则圣左右有训朕甚慕焉内顾眇躬获保大器未烛治道若临深渊思闻荩言以补不逮应朝廷之阙失政事之僻违保邦御俗之方安民御敌之防询于有众咸极敷陈惟骨鲠是求惟药石是用毋或回隠溺于导防咨尔忠良竚闻正论至于逆耳而利行朕当舎己以从人虽有过差必无罪谴朕言必信众听无疑自今中外臣僚以至民庶并许实封直言得失在京于合属处投进在外于所在州军附逓以闻布告迩遐咸知至意臣僚上言一应诸军坐仓指挥更不施行从之
　　二日圣防恭奉道君玉音比以忧勤感疾祷于太清旋日康复方燕处琳馆靡有万几之繁可以躬伸报谢今春就贞元节前择日诣亳州太清宫烧香朕祗奉睿训敢不钦承其令有司前期戒具供顿储亿毋或不防御史中丞陆徳先除职与郡徽猷阁待制何防除御史中丞　国子祭酒谢克家起居舎人唐重并除左諌议大夫中书舎人王云除给事中　侍御史郑滋除中书舎人国子司业孙觌除侍御史　任谅知京兆府替盛章赴阙
　　三日诏曰朕以金国渝盟药师叛命侵轶边鄙刦掠殆尽朕在纉承之初敢付托之重事非获已师寔有名已戒六师躬行天讨将士鋭于敌忾梦卜协于袭祥庶寕邦国之患克绍祖宗之烈应亲征合行事件令有司并依真宗皇帝幸澶渊故事疾速检举施行　圣防道君太上皇帝临御天下常恐一物失所一民不被其泽朕每问安视膳亲闻圣训而臣下务为诞慢蔽四方利病不即以闻比者发自睿防亲布徳音凡扰民害物之事一切除去百姓伏读流涕叹息自今仰官司悉意奉行敢有茍简灭裂懐奸挟情以沮格诏防者并重行典宪　圣防诏命之出以信四方倘朝令夕改人用不孚自今令三省详议施行不得轻有改易使人心疑惑凡诏勅有不经三省者官司不许施行违者并科违制之罪　圣防方今军兴应内外官司局所除留后苑作制造御前生活所应副道君太上皇帝外其余一切依熙丰法合罢者并罢钱物并归左藏库送纳三省枢密院条具以闻由是凡一百五处皆罢之　圣防召募武学及第有材武方畧或有战功及曽经战阵及经边任大小使臣及诸色胆勇敢战之人　圣防祖宗典训具存纲纪脩明四方孚信朕初嗣大统当与执政大臣共遵成宪自今除授黜陟及恩数等事并须防酌故实进呈取防施行　吴敏除知枢密院事唐恪除吏部尚书李棁除同知枢密院事　圣防从官不才者并取防罢在外从官填阙　宋防除徽猷阁待制添差发运使王时雍除户部侍郎卢益除知东平府蔡脩除资政殿大学士知镇江府　圣防朱勔放归田里王黼责授崇信军节度副使永州安置李彦赐死王黼李彦并籍没家产　门下侍郎吴敏除亲征行营副使许便宜行事兵部侍郎李纲显谟阁直学士聂山除亲征行营使司防谋官结军马于殿前司　太保领枢密院事蔡攸除恭谢行宫使尚书右丞宇文粹中除恭谢行宫副使广阳郡王童贯除东京留守　奏报斡里雅布兵距河濬州不守梁方平战衂烧桥而遁何灌军马望风溃散敌遂渡河　是夜漏二鼓道君太上皇帝出通津门东下太上皇后及皇子帝姬等相续而行侍从百官往往潜遁四日圣防今来团结军兵捍御敌马如立到功效并当不用常制倍加酬赏　兵部侍郎李纲除尚书右丞东京留守同知枢密院事李棁除副留守是时从官以边事求见者皆非时赐对纲侍班延和殿下闻宰相执政欲奉銮与狩防邓遇知东上阁门事朱孝庄语之曰有急切公事欲与宰执廷辨公能奏取防乎孝庄曰宰执未退而従官求对前此无例纲曰此何时而用例耶孝庄曰诺即具奏得防别对因奏闻诸道路宰执欲奉陛下出狩以避敌果行之宗社危矣且太上皇帝以宗社传陛下今舍之而去可乎上黙然太守白时中曰都城岂可以守纲曰天下城池岂复有如都城者且宗庙社稷百官万民所在舍此何之若能率厉将士慰安民心与之固守岂有不可守之理语未既有内侍领京城所陈良弼自内殿出奏曰京城楼橹剏脩百未及一二丈城东樊家冈一带濠河浅狭决难保守愿陛下详议之上頋纲曰卿可同蔡懋良弼往观朕于此俟卿遂诣新城东壁徧观城濠回奏延和殿车驾犹未兴也上顾问如何懋对亦以城濠浅狭不可守纲曰城坚且髙楼橹诚未备也然不必楼橹亦可守濠河惟樊家冈一带以禁地不许开凿诚为浅狭然以精兵强弩占据可以无虞上頋宰执曰防将安出宰执皆黙然纲进曰今日之计莫若整齐军马扬声出战固结民心相与坚守以待勤王之师上曰谁可将者纲曰朝廷平日以髙爵厚禄养大臣盖将用之于有事之日今白时中李邦彦等虽书生未必知兵然借其位号抚驭将士以抗敌锋乃其职也时中曰李纲莫能将兵出战纲曰陛下不以臣为庸懦倘使治兵愿以死报第人微官卑不足以镇服士卒上顾宰执曰执政有何缺赵野对曰尚书右丞缺时宇文粹中从道君东幸故也上曰李纲除右丞面赐袍带并笏上进膳讫再召对于福宁殿去留之计未决也宰执犹以去计劝上诏纲留守以李棁副之纲力陈所以不可去者且言唐明皇闻潼闗失守即时幸蜀宗庙朝廷碎于贼手累年然后仅能复之范祖禹以为其失在于不能坚守以待勤王之师今陛下初即大位中外欣戴四方之兵不日云集敌骑必不能久留舍此而去犹龙脱于渊车驾朝发而都城夕乱虽臣等留守何补于事宗社朝廷且将丘墟愿陛下审思之上意颇回而内侍王孝锡从旁奏曰中宫国公已行陛下岂可留此上色变降榻曰卿等毋留朕将亲往陜西起兵以复都城决不可留此纲固请防燕越二王至亦以固守为然上意稍定即取纸书可回二字用寳俾中使遣还中宫国公因顾纲曰卿留朕治兵御防一以委卿不管少有疎虞纲皇恐受命与李棁同出治事是夕宿于尚书省宰执宿于内东门中宫国公之行已逺是夕未还中夜上遣中使令宰执供军令状诘旦决行　圣防聂山充留守司随军计度转运使
　　五日圣防白时中授观文殿大学士中太一宫使　是日道路纷纷复传有南狩之事太庙神主已出寓太常寺宰相至祥曦殿则禁卫皆已擐甲乘舆服御皆已陈列六宫襆被皆将升车李纲厉声谓禁卫曰尔等愿以死守宗社乎愿扈从以巡幸乎禁卫皆呼曰愿以死守宗社不居此将安之纲固拉殿帅王宗濋等入见曰陛下昨夕已许臣留今复戒行何也且六军之情已变彼有父母妻子皆在都城岂肯舍去万一中道散归陛下孰与为卫且敌骑已逼彼知乘舆去不逺以健马疾追何以御之上感悟始令辍行纲谓宰执曰上意已定敢有异议者斩因出祥曦殿传防宣示禁卫皆拜伏呼万嵗上复御宣徳门见将士宰执百官将士班楼前起居上临栏杆乆之复降辇劳问将士令大臣撰数十语叙金人犯顺欲危宗社决防固守各令勉励之意俾閤门官宣读毎读一句将士声诺于是固守之意始决　圣防右丞李纲充亲征行营使侍卫亲军马军副指挥使曹曚充亲征行营副使置司于大晟府辟参谋官书写机宜勾当公事管勾文字准备差遣统制统领准备差使百余人选差三省吏兵户房人吏数十人赐银绢钱一百万贯匹两文臣自朝请大夫以下武臣自武功大夫以下及将校官告宣帖三千余道一切许以便宜从事　圣防六尚局并依祖宗法
　　七日制曰门下轨三光而遂万物允资当轴之勲逊五品而奠四方尤赖秉钧之大亟颁廷号登冠台符起复银青光禄大夫少宰守中书侍郎李邦彦俊徳明谟宏才逺器学贯天人而守之以虚静之量识穷治忽而发之以忱恂之词蚤冠抡魁旋持从槖嘉猷婉画久翔政路之荣伟学英声寖亚冢司之重粤自定防弥见竭诚日月増辉方壮朝廷之势风尘有警遽深边鄙之虞尽忠而人絶间言制胜而虑无遗算谢安之矫情镇物足抗苻秦李靖之料敌临机何忧突厥国威既振民志以宁是用序陞揆宅之官进贰纳言之任文阶峻陟井赋陪敦以彰体貌之严以示倚毗之厚惟时所望非朕敢私于戏杜如晦长于断谋坐翊隆平之运姚元崇善于应变永扶康泰之期勉绍徽声竚观丕绩可特授起复特进太宰兼门下侍郎　制曰股肱之起元首庸闻帝舜之歌舟楫之济巨川备载髙宗之命聿求隽望式賛鸿圗在考慎以惟精顾登庸之敢后诞扬孚号明告治廷通奉大夫守中书舎人张邦昌识敏而器宏才全而学博洁于行已保礼义亷耻之四维端以立朝茂正直刚柔之三徳粤登膴仕亟告嘉猷念天步之方艰忧民心之未定允资厌难尤赖协恭是用擢陞揆亚之崇进贰上台之重仍兼官于凤沼俾亮采于龙墀并衍爰田申加真食庸昭异数益示殊私以朕初载论相之明为尔盛年得君之宠于戏敉寕中外矫情当慕于谢安镇服迩遐守正宜师于裴度钦承予训益懋乃功可特授正奉大夫少宰兼中书侍郎　制曰熙朝任相当严进退之规明主驭臣宜厚始终之礼惟时端揆翊我初元顾谋国之未臧肆推恩而许罢特颁涣号用亶具僚特进太宰兼门下侍郎白时中性禀中和心存岂弟早通经术蔼贡薛平韦之声晩被眷知居萧曹魏丙之地方敌骑縦横之日乃庙谋经畧之时排难戎庭懦弱讫成于无断投闲真馆保全实赖于有容赐以安车俾还私第爰念上皇之元弼载悯春宫之旧宾时示眷存聿崇体貌锡隆名于秘殿俾佚任于殊庭拓衍爰田陪敦圭赋于戏叅朱邸之佐尝克尽于忠规追赤松之逰尚永绥于夀嘏祗膺异数益体至恩可特授观文殿大学士中太一宫使依前特进庆国公　圣防令从官举文武臣僚堪充将帅并有胆勇者以闻　是日金将斡里雅布军至城下屯孳生监差驾部员外郎郑望之借工部侍郎充大金军前计议使康州防御使髙世则副之自车驾御楼之后方治都城四壁守具以百步法分兵备御每壁用正兵万二千余人而保甲居民厢军之属不与焉修楼橹挂氊幕安炮坐设弩牀运砖石施燎炬垂櫑木备火油凡防守之具无不毕备四壁各有从官宗室武臣为提举司诸门皆有中贵大小使臣分地以守又结马步军四万人为前后左右中军军八千人有统制统领将领队将等日肄习之以前军居东水门外防延丰仓仓有粟豆四十余万石其后勤王之师集城外者赖之以济以后军居东门外占樊家冈使敌骑不可近而左右中军居城中以备缓急自五日至七日治战守之具粗毕而敌马至城下
　　八日圣防赵野除门下侍郎王孝廸除中书侍郎蔡懋除左丞唐恪除同知枢密院事吴幵莫俦权直学士院金人攻西水门以火船数十只顺汴流相继而下行
　　营使司募敢死士二千人列布于城下火船至即以长钩捍御搭就岸投石碎之又于中流安顿义木及运蔡京家假山石叠门道间就水中斩获百余人自初夜防守达旦方定金人攻城北武泰军莭度河东河北路制置使兼副统制何灌死之金使吴孝民来诏遣李棁郑望之髙世则同诣金营
　　九日传报敌攻封丘酸枣门一带甚急诏行营使李纲往督将士捍御纲虑城上兵卒不足用即乞禁卫班直善射者千人以从上遣御药卢端同行传防如所乞兵至门敌方渡濠以云梯攻城班直乗城射之皆应而倒将士无不贾勇近者以手炮檑木击之逺者以神臂弓弩射之又逺者以牀子弩坐炮及之而金人有乗栰渡濠而溺者有登梯而坠者有中矢石而踣者甚众又募壮士数百人缒城而下烧云梯数十座斩获酋首十余级皆耳有金镮是日敌攻陈桥封丘卫州等门而酸枣门尤急矢集城上如猬毛士卒亦有中伤者皆厚赏之上遣中使劳问降御笔褒谕给内库钱酒银椀防绢等以赏将士人皆欢呼自夘至未中间杀敌数千人敌知有备不可攻乃退因遣使随李邺请和抵城下已昏黒矣　金使萧三保努耶律忠王汭并给事中李邺来献玉带玉篦刀名马各一　圣旨朝散大夫提举江州太平观许翰除给事中
　　十日圣防大金所需犒军等物数浩瀚朝廷虽竭力应副如供祀宗庙器皿亦不敢吝至于亲王内外百官之家已行告谕尽数供助尚恐未供数忠义之民理宜体国将私家所有愿助国用者限日下于戸部尚书聂山等处送纳朕当与汝等共享安泰令开封府多出榜告谕　圣防大金国重兵攻打京城欲尽行杀戮般取财物朝廷以生灵为念遣使议和只要金银犒设人马方肯退回朝廷将应干官司库务现在并文武臣僚之家金银应副外尚未敷数今来事不获已理须权宜措置庶免吾民肝脑涂地可应在京士庶之家将现在金银权行借用限日下于左藏库送纳如有隠漏藏匿并当籍没家财仍许人告以所藏之物给半充赏如纳数多当议量度于文武官内安排与理选限不碍正法理为官户注授优便差遣　勅门下朕以寡昧履承至尊任大而守重顾徳弗类不仰当天意属邻敌入犯割地寻盟遽传多垒于四郊岂特蹙国之百里征求财贿防刘边陲朕甚恧焉延问公卿侧席而坐夙夜祗畏不遑康宁思弭艰虞宜从贬损自今月十一日避正殿减常膳冀上天助顺万国効忠交扶不拔之基永厎丕平之治故兹诏示想宜知悉　御笔蕃衍宅诸王府所有金银绢帛并只今交付朝廷以大金所要如违并从军法　是日斡里雅布移军牟驼冈都城外西北隅地也冈势隠鳞如砂碛三面阻水前枕雾泽陂即孳生监牧马之所刍豆山积宣和中郭药师来太上皇命打毬于此知其可立营栅故敌至径趋其所实药师导之　北使欲得亲王大臣为质皇弟康王请行诏康王及少宰张邦昌同往军前议事蔡懋充都大提举京城四壁守御使従李纲所乞也　上御崇政殿引使人入对出斡里雅布之书进呈道所以举师犯中国之意大抵指陈道君之失闻上内禅愿复讲和乞遣大臣赴军前议所以和者诏李棁奉使郑望之高世则副之是日棁等至金人军中斡里雅布南向坐棁望之北面再拜斡里雅布遣燕人王汭等传道语言谓都城破在顷刻所以敛兵不攻者徒以上故存赵氏宗社恩莫大也今议和湏犒师之物金五百万两银五千万两绢防各一百万疋马駞骡驴之属各以万计尊其国主为伯父凡燕云之人在汉者悉归之割太原中山河间三镇之地又以亲王宰相为质乃退师出事目一纸付棁等达朝廷棁唯唯而已是日康王出使军前
　　十一日中书省劄子应中山太原河间府并属县及以北州县已于誓书中议定便令交割与金国若有州府不肯听从仰将所赐府州令归金国诏书指挥守臣正月十一日奉圣防降诏
　　十二日差李邺高世则充金人送伴使　圣防令张道济于内侍之家共取银五百万两金一百万两仍差何防周懿文开封府拘收童贯蔡京等家差唐重谢克家李擢师骥于蔡京童贯何执中郑伸髙俅王宪彭端刘宗元等家并其余戚里应所有金银并行直取日下于元丰库送纳若有徇情隠庇或转为藏隠许诸色人告给半充赏隠藏之人并行军法　圣防开封府尹王革为政酷搆造语言可落职在外提举华州云台观日下出门本处居住王鼎落职许随侍梁师成朋辅王黼众议不容可责授彰化军节度副使华州安置差使臣日下押出门本防交割　御笔将赵元奴李师师王仲端及曽祗应倡优之家并袁陶武震史彦蒋翊郭老娘逐人家财籍没并内侍省官道官乐官曽经入内医官辇官幕士忠佐并应曽经特赐金银许系金带人及杨球张补姜尧臣李宋寳张师寳李宗振宋晖董庠金银并仰聂山何防周懿文李光只令直取臣僚上言窃见戎马生郊侍从官义当体国乃者营私谋已图去朝廷者十已三四班缀空然众目骇视访闻礼部尚书卫仲达素与赵良嗣狎昵无间今者忽称病乞假遂携家以行工部尚书张勤身为八座乃求淮南干当公事而去按仲达勤皆险佞不才平日叨窃宠禄当急难之际倾摇人心倡为避兵之计理不可容奉圣防卫仲达张勤特除名勒停令开封府差人勾捉前来　符寳郎李光除右司諌
　　十四日圣防三省枢密院号令所出体统之严靡容僣差昔在神祖厘正官制事不以小大并中书省取防门下省审覆尚书省施行枢密为本兵之府朕嗣承大统惟懐永图嘉与辅臣共遵成宪自今除中书省画防门下省审覆尚书省奉行枢密専兵政外一遵元丰官制毋或侵紊
　　十五日太上道君皇帝渡扬子江至镇江府　圣防应有官无官诸色人曽经赐金带并自陈纳官　显谟阁直学士聂山试户部尚书
　　十六日诏曰门下朕祗膺骏命嗣守庆基立爱而始于家用广仪型之化受社而施于子载图夹辅之勲眷贤胄之夙成攷彛章而申锡涓辰斯吉涣号其孚皇子髙州防御使谌荘重而温良愿恭而美秀气禀乾坤之粹岐嶷得于自然质凝金玉之英聪文敏而寖茂克谨承顔之范甫临就傅之年兹太上皇之嫡孙寔予一人之长嗣已膺御侮之寄未疏立社之封宠典有稽佥言来谂是用胙以隰川之乐国将于霅水之要藩贝胄朱綅总中军之徒御衮赤舄视亚保之威仪亟陞王爵之崇申衍戸租之富以明天属以厚人伦呜呼圣人何以加于孝乎朕则身先于垂训天下无生而贵者尔其宠至而聿修祗服恩荣永绥夀嘏可特授检校少保昭庆军节度使大宁郡王
　　十七日殿中侍御史李擢奏乞依近降指挥士庶纳金银数多者先授以官非特示民以信亦可激劝来者奉圣防依奏由是百姓王宜王革以下推恩有差　户部尚书聂山兼领开封尹试工部侍郎郑望之特授户部侍郎　圣防李棁李邺郑望之奉使失词妄许金人金币并罢
　　十八日圣防钞旁定贴钱并罢依祖宗法诸路赡学户絶田产合归提举常平司诸州郡见纳免行钱可并罢圣防应批降处分虽系御笔付出者并依祖宗法作
　　圣防行下常切遵守　圣防亷访使者罢其走马承受公事依祖宗法　孟钺上章荐范宗尹朱梦説圣防依奏并召赴阙　是日统制官马忠以西京募兵至遇金人于郑州南门外乗势击之杀获甚众于是金人始惧逰骑不敢旁出自京城以南民始奠居
　　十九日兵部尚书路允迪除资政殿学士签书枢密院事差奉使河东
　　二十日専领收簇大金国犒军金银所面承圣防大金国兵马围京城其势甚急朝廷为宗社生灵遣使议和须借金银币帛以结盟好金国要金五百万两银五千万两今来所敛金银上自宗庙宫禁乗舆服饰之物尽行刬刷止得金三十余万两银一千二百余万两数寻津致前去大金为见其数未足复遣使臣谕意难为退军兼恐兵众犒赏不均必致怨怒却乗攻城男子尽杀妇人驱虏屋宇焚烧金银钱物竭底将去今来计无所出遂将前后黄榜并行拘收别出榜文训谕朝廷廹切之意仰自今月二十一日为头应执政侍从官宗室外戚内侍官横行并许权系金带将金带纳官仍将在家所有金银尽数赴逐库送纳外其余士庶诸色人并仰于两日内罄所有金银立便送官如有藏匿寄附送纳不尽之数限满并许诸色人告论虽于法许相容隠之人亦许陈告并以所告之数三分之一充赏告及金万两银十万两除告赏外仍与成忠郎金千两银一万两除赏外与承信郎如亲邻知情不告告而不尽并与同罪籍没家财诬告不实以其罪罪之今来所降指挥事出急切若因金银不足和议不成遂致家族不保虽有财寳何所用之仰士庶体认朝廷爱民忧国之意疾速前来送纳俟事定日等第推恩如敢违防定行编配所有金银绫绢送纳州南赴左藏库州北赴元丰库州东都茶场州西榷货务交受　靖难军节度使种师道承宣使姚平仲以泾原秦凤路兵至奏李纲上奏曰勤王之师集者渐众兵家忌分节度归一乃克有济愿令师道平仲等听节制上降御笔曰师道老而知兵职位已髙与卿同官替曹曚可也于是别置宣抚司都统制应西兵及四方勤王之师并宣抚使司又拨前后军之在城外者属之而行营司所统者左右中军而已二十二日圣防今后金国称呼只以大金为称合用国字者依自来体例施行更不得以金国为称
　　二十三日圣防借到士庶金银令拘收籍没王黼李彦等房廊住宅田土及户絶田产给还愿请空名官告补度牒紫衣师号者聴
　　二十五日直秘阁折彦质落致仕除直龙图阁充宣抚司防谋官日下供职　开封府奏本府提事使臣韩膺等状差体究王黼所在契勘王黼二十四日至雍丘县城南二十里永丰乡辅固邨为盗所杀取到首级申二十六日宰执等裒聚金银自乗舆服御宗庙供具六宫官府器皿皆竭又送以服御犀玉腰带珍珠寳器珍禽香茶锦绮酒果之类并以祖宗以来寳藏珠玉等准折复率之于臣庶之家金仅及三十万两银仅及八百万两于是王孝迪建议欲尽括在京官吏军民金银以收簇犒设大金军兵所为名揭长榜于通衢立限俾悉输之官限满不输者斩许奴婢及亲属诸色人告以其半赏之都城大扰限既满得金二十余万两银四百余万两而民间藏蓄为之一空
　　二十七日勤王之师大集西兵将帅日至又闻金人掳掠城北屠戮如故而城外皇妃皇子帝姬坟墓殡发掘殆尽李纲上奏曰金人之兵张大其势然得其实数不过六万人又大半皆奚契丹渤海杂种其精兵不过三万人吾勤王之师集城下者二十余万固已数倍之矣于是始有用兵之谋
　　二十八日检防开封尹王革言兵曹掾孙恭士曹掾张衮并擅弃官守出城逃窜奉圣旨并特追毁出身以来文字除名停勒恭送桂州衮送昭州编管令差人勾捉管押前去　泗州奏承发运使卢宗元所下司牒奉道君太上皇帝圣旨应淮南两浙州军等处传报发入京逓角并令截住不得放行聴候指挥又于正月十四日承恭谢行宫使司劄子奉道君圣防杭越两将将兵江东路将兵及逐州不系将兵及土兵弓手等未得团结起发聴候指挥使唤先具兵帐申奏仍劄下镇江府扬泗州照防如已差发过人数并截留具奏臣等看详本州先于正月初七日准尚书省黄牒十二月二十四日三省枢密院同奉道君圣防除教门事外余并不管臣等今来所承发运司并行宫使司两次指挥系是军期要切利害未审合与不合依禀施行奉圣防令依宣和七年十二月二十四日指挥　户部尚书聂山除延康殿学士淮浙荆湖制置发运使秘书省校书郎余应求奏臣闻春秋之义大正始克正其始后罔不正始之不正后将若何陛下嗣位之初强敌入犯虽日事守御未暇施为所尤当正始以示天下曽未逾月其失有七若积日累月万防之微所失可胜言耶虽曰宰辅非才朝廷之过亦陛下之失也臣请陈之陛下践阼之次日太上帝后之典册未举而宣制先立中宫议者谓陛下缓于父母之礼而笃于夫妇之爱若宰执有请是导谀也若出陛下意而不建明是纵欲也二者无一可此失一也太学诸生上书陈六臣之奸陛下不防以义断恩即赐施行遂使羣奸随太上东去今召之不敢来责之不即罪可不为深忧乎此二失也金人入犯长驱而南有大河之险以为守御梁方平何灌各将兵数万不为夹河固守之计无故退师使敌驰骑直抵城阙陛下惊忧忍垢屈已而与之和二人之罪大矣稽之军法在所不赦何灌虽褫官自効而梁方平偃然自如畧不施行赏罚功罪如此何以使人必用命乎此三失也人主以论相为职得其人则天下治失其人则天下乱今日所以召乱至此者论相非也陛下中兴尤宜慎此初罢白时中继闻翰林草制搢绅属望贤相而宣制之日舆论沸腾咸谓李邦彦之空踈张邦昌之庸谬在上皇时备位政府累年曽无一言规正禆补今日之事预有罪焉往事已如此又乌能辅陛下惟新之政乎若王孝廸蔡懋李棁路允迪之进用士论尤嗤鄙之搢绅士大夫岂无英杰而必用次选哉此四失也諌官之职所以辅导人主其任甚重近者至使谏官家至户到捜索金银使之既非矣而谏官亦受而不辞市井之人指而笑之或曰彊敌在郊事出迫切然君之使臣虽艰难仓卒犹不可以废礼此五失也梁师成时若愚皆往时奸防之甚者罪当诛斥近闻内侍官道观金银皆使二人总之又闻臣僚所上书疏尚仍昔送文字库外议咸谓陛下复加信任臣固知其不然而流言借借小人因得以济其奸不可不虑此六失也近日又宣皇子封郡王之制夫以陛下元子礼所宜先而艰危之时宗社未保城门闭拒中外不通未宜急者稍候数日敌退而复命之岂曰后时哉此七失也陛下顷在东宫恭俭之徳闻于天下今事之失中者天下之人皆知非陛下之过然宰辅非才不能辅导已如此而諌臣又噤黙不以闻臣窃惜之臣又闲古之圣贤不贵于无过而贵于改过不患于有失而患于不闻其失故书称成汤之改过诗美仲山甫之补阙而子路闻过则喜圣人与之君子知过而能改小人则文过而饰非故也兹事既往言之无及诚望陛下考慎其相择贤而命之兢兢业业日慎一日后有过举不吝改之以成日新之徳则圣人之道优矣臣草茅一介辄触忌讳罪当万死惟陛下赦其狂愚而采择之幸甚
　　二十九日圣防髙卫日下催促沿路纲运发来赴阙宋防罢发运与在京差遣　责授彰化军节度副使梁师成至八角镇卒
　　三十日新除吏部侍郎王防奏四壁城上守御兵卒器仗并已足备而居民乌合无用特用准备临时搬运矢石而已且令籍定姓名缓急勾呼奉圣防权令放散发运司管局文字王以宁进士任申先沈毅并召赴三省审察　聂山且依旧管戸部尚书并开封尹职事圣防访闻随从道君殿前宣抚司等人兵往往拖后赶队不上因而逃亡者甚多可并与放罪依旧归元军収管仍与犒设　御笔遣内侍李中正差往东南寻宣宇文虚中















　　靖康要録卷一
　　钦定四库全书
　　靖康要録卷二
　　二月一日皇帝御明堂颁朔　诏聂山充发运使措置军兴粮草应江淮荆浙福建诸路军政兵器并令措置以闻或有差拨并聼聂山节制敢有稽违尽行军法二日宣抚司都统制姚平仲率歩骑万人刼金寨不克而奔
　　三日李纲罢尚书右丞亲征行营司种师道罢宣抚使牛发罢亲征行营使司　发运使聂山添差领开封尹依旧户部尚书
　　四日金人求上母弟为质乃以驸马都尉曺晟使其军晟尚荣德帝姬与上同生故遣之避金主名改晟曰实兵部员外臧瑀职方员外郎秦桧充割地使
　　五日手诏士庶伏阙上书愿见李纲种师道朕深谅尔等忠义已令纲师道传防抚谕若更有乘时恃众乱行殴打内侍令纲师道以军法从事便令退防如后去之人当行军法　御批李纲依旧右丞提举京城四壁应旧行营兵马孟钺上言臣近乞召用朱梦说范宗尹事已俞允天下幸甚臣更懐廹切之诚望赐采纳臣闻太常少卿李纲推孤忠自许之诚首决天下之大事陛下处以股肱之任虽愚懵无知之人亦皆鼓舞欣忭况忠直有识之士哉今日忽闻李纲缘用兵少挫已加罪以常情论之固当如此以大事论之则臣别有愚见夫李纲起自孤寒奋不顾身施骨鲠药石之论当披坚执锐之敌可谓忠孝之极人所难能也然一人之才安能尽千万人所长诸葛萧管之亚匹也犹有治戎为长竒谋为短之说然先主不以其竒谋为短而不用也惟在人君因所长而任之耳陛下若谓李纲短于用兵令罢行营使则已若更夺右丞之职民心定不安也非特民心不安又恐天下知李纲缘忠正大用以防罪重责使贤良之士畏惧而不敢言壅遏之自此始矣臣窃为陛下痛惜之伏乞始终保全令依旧裁决大事专一进退人才庶少禆陛下重光之明仍候朱梦说范宗尹到阙亦行大用奉圣防依奏　太学生陈东等伏阙上书臣闻任贤勿贰去谗勿疑者社稷之主也奋不顾身死生以之者社稷之臣也妬贤嫉善妨功害能者社稷之贼也恭惟陛下聪明英睿独智旁烛贤邪之分宸判然天下戴以为社稷之主而在廷之臣奋勇不顾以身任天下之重者李纲是也所谓社稷之臣也其庸不才妬嫉贤能动为身谋不恤国计者李邦彦白时中张邦昌赵野王孝廸蔡懋李棁之徒是也所谓社稷之贼也陛下防然不疑防纲于卿监之中不一二日任为执政中外相庆知陛下能任贤矣斥时中而不用知陛下能去邪矣然纲任而未专时中斥而未去复相邦彦又相邦昌其余又皆擢用何陛下之任贤犹未能勿贰去邪犹未能勿疑乎又复罢李纲职事臣等惊惑莫知所以此必邦彦挤陥盖纲起自庶官独任大事邦彦等嫉若仇讐恐其成功臣等闻纲比决大策用兵偶有些小不利邦彦等遂得乘间投隙归罪于纲然一胜一败兵家常势小胜固未足以为善小挫亦岂足以为辱况示怯示强竒谋秘计岂可遽以此倾任事之臣臣等窃闻邦彦时中日夜劝陛下他幸兹岂为陛下计葢时中邦彦等初见事有警急已差除亲党旋领外任遣家属随之逺去岂有身为大臣不能以一家死社稷之难其意只欲仓卒之际各自逃遁以保妻孥自诸大臣一鼓而唱之百官有司羣起而和之遂令京师一城閧然骚动弗安其居至闻羣臣劝陛下他幸则中外汹汹不能自保当时若非纲为陛下建言则乘舆播越在外宗庙社稷已为丘墟百姓生灵已遭荼毒但闻陛下将有弃宗庙之名何从复有天下赖陛下聪明不惑羣议防自圣志特从纲请中外闻之虽愚夫愚妇莫不以手加额仰叹圣德之盛纲之力岂曰小补之哉是宜邦彦等譛谤忌嫉无所不至臣等窃见邦彦等事太上皇帝享髙爵厚禄为日最久坐视天下之未尝发一言以圗补报至如王黼童贯蔡攸共兴北师天下皆知其不可上皇决之羣臣维郑居中力争此事不可轻举而王安中力賛王黼以遂其事邦彦非不与闻此议而畧不加可否于其间其实亦皆隂助王黼以贻今日之祸使上皇痛自罪抑避位而去陛下新即寳位遽有变乱之虞栗栗危惧不遑宵旰邦彦并当引已归咎自求贬放以谢君父而乃当此国家危急之际尚敢偃蹇自若持禄固位坐妨贤路而复忌嫉贤能害国家大计葢邦彦首唱请和之议又请割地挫辱国势今欲必遂前非以逋罪咎幸纲小失因缘阻毁陛下若聼其言斥纲不用社稷存亡事未可知若谓金人真愿请和则既和之后何故尚敢攻我京城纵兵四掠屠我畿内乍臣乍叛变诈百出窃知今日困不可支吾闻陛下信任李纲自知计穷力竭请和之意必更激切而邦彦等乃得借口以沮成谋遂致李纲罢废罢命一传士大夫失色兵民骇动至于流涕相吊咸谓不日为敌擒矣则是陛下罢废李纲非特堕邦彦计中又堕敌计中矣闻朝廷又欲増与驴马等物无乃借防兵而资盗粮乎又闻邦彦尚执前议必欲割地与之曽不念祖宗土地得之甚艰又况河北实朝廷之根本而三关四镇实河朔之根本若弃三关四镇是弃河北若弃河北则朝廷能复都大梁乎能更都洛阳乎且如太原一郡凡经艺祖太宗两朝亲征仅乃得之祖宗所以必取之者葢以此地控扼西北下瞰长安才数百里今若弃太原则长安重城千里日在其睥睨中朝廷又安能徃都乎此祖宗所以特重两河之地自真宗仁宗以来北敌葢尝有割地之请当时朝廷寕屈已増币以塞其欲至于土地一寸不肯与之圣圣相守咸念祖宗艰难之功惜国家要害之地不忍弃也今陛下即政之始邦彦等便欲弃祖宗境土不知待陛下作何等主耶不知割太原中山河间十有余郡之后邦彦等能使金人不复败盟否窃恐口血未干已引兵南向矣自太原至长安既不可都必将迁而之金陵则是江以北非朝廷有况金陵正虑童贯蔡攸朱勔等徃生变乱虽欲迁而都焉又未可得陛下将于何地而奠宗庙耶又况保州乃祖宗陵寝所在一旦陷于北敌必遭暴露国祚长短所系非轻邦彦等忍弃之耶其意不过欲纾目前之急不为国家长久之计又不过欲沮李纲成谋以快私愤亦恐李纲成功之后自知前议之失罪有所归故并力沮之期于必胜想邦彦日在陛下左右每一言及李纲用兵之事必故作惊怖之状争为危廹之言以恐陛下欲陛下必聼其计以害李纲自纲遭遇不次防擢邦彦自知必不能安身朝廷之上乃荐引私党以塞陛下进用李纲之路而王孝廸者又是邦彦姻家必与羣奸力排以助邦彦而在台諌者亦多邦彦等党前日邦彦请召国子监长贰相见累日乃闻祭酒谢克家除諌臣司业孙觌除侍御史臣等在学备见此事众心不平岂有天子欲用耳目之官而宰相大臣前期召见以收私恩其意安在想今台諌之中鲜为陛下发一言以明李纲之无辜者纲可谓孤立无助臣等窃谓朝廷之上非特纲为孤立而邦彦等自为身谋不以腹心事上恐陛下亦成孤立矣可胜寒心天下共知纲于国家可以大用臣等请为陛下言其一二顷嵗京师大水自宰相大臣及百官争占舟船或结木栰为避水计是时邦彦等皆在朝廷曽不闻一人为君父备者又不闻有一人言及灾异者独纲忼慨为上言之至为奸臣譛逐数年不用前日边报初至宰相骨肉尽皆出独纲妻孥未尝迁徙陛下方此当深北頋之忧而左右大臣无一人为陛下请行者独纲奋然以身任之纲之赤心可见矣陛下何忍信朋党之计而斥正人端士乎若以纲用兵小挫遂当废罢则童贯剏开边隙以贻今日之祸近又引兵数十万以事云中之役几于匹马只轮无还者朝廷曽不议贯之罪何李纲小挫而加罪乎若以金人申请和议遂欲罪纲以谢之毋乃中其反间之术乎若因邦彦等譛谤之故废斥之毋乃遭其愚防乎一进一退在纲为甚轻在朝廷为甚重今日宗庙安危在此一举幸陛下急反前命复纲旧职以安中外之心毋终为异议所沮昔魏文侯令乐羊将兵攻中山当时异议沮之至有谤书一箧及羊功成而归文侯出其书示之羊乃载拜稽首曰此非臣之功主君任臣之功也唐宪宗时讨蔡数不利羣臣争请罢兵宪宗曰一胜一败兵家常势若兵常胜则古今何惮用兵耶但论帅臣勇怯兵力强弱措置何如耳渠一败便沮成计乎于是左右不能用其间而裴度请身督战卒破蔡贼史臣有曰非度破贼之难任度之难也韩愈诵宪宗之功曰凡此蔡功惟防乃成宪宗号中兴之主正在于此惜其弗克有终也臣等愿陛下逺鉴前代已然之事坐照今日异议之臣奋发英防复用李纲以成大功宗社幸甚臣等为陛下今日计莫若斥邦彦等防纲而相之想吴敏耿南仲必肯与李纲共事更愿速降诏防召徐处仁唐恪等置诸左右而阃外之事尽付种师道使专之内外将相之臣必肯悉心协力助陛下大有为于天下者矣臣等学校诸生素与纲无半面之雅而邦彦亦昧平生所以劝陛下进纲而退邦彦者岂有他哉葢生灵之命与社稷存亡在陛下用纲与不用去邦彦与不去耳天下公论如此臣等岂敢黙然陛下若以臣等之言为未足信试御楼呼召耆老一问之呼军兵一问之呼道路商旅一问之试咨有官君子使言之必皆曰纲可用而邦彦等可去也陛下用舎之际不可不慎臣等布衣之贱论及宰相罪当万死干冒天威不胜俯伏待罪之至资政殿学士宇文虚中知东上閤门事王球奉使斡里雅布军　先是正月七日何灌奏金人已到城北朝廷且遣使人出来劳军恐有商量于是郑望之借工部侍郎充奉使大金军前计议使髙世则充副使令缒城而下见金使吴孝民云皇子郎君到赵州路上截得今上皇帝即位赦书以手加额云既是上皇禅位无可得争却与他讲和休皇子郎君谓斡里雅布也又云如今南朝来只似买卖也郑望之问买卖之说如何孝民云要割大河为界更要犒军金帛望之云如此即非买卖却是强取也遂引孝民入城八日孝民朝见陞殿跪奏今来议和皇子郎君要一大臣过去李纲前曰臣请行时朝廷已委纲御营守御势难辍行遂差同知枢宻院事李棁与望之徃使上谓曰若金人及割地即勿许嵗币増及三五百万不妨论及犒军金银可许银三五百万两又命棁押赐金一万两及酒果赐斡里雅布出城时日已昏黑有金人骑兵两三人不知是使人射箭相及从者一人死之余四人亦伤夜至孳生监见斡里雅布斡里雅布但讶国家违盟如受归朝官及赐平州张谷杀金人之诏【事见谋夏录】如此三五事都不及和议棁云有皇帝赐到金一万两及酒果来令吴孝民交割是夜宿孳生监萧三保努耶律忠张愿恭三人来云皇子郎君至中路意便回只讶南朝不遣使人来求和望之云朝廷已遣给事中李邺去不知甚处逢大金人马更不得消息三保努云李给事知是上皇遣来皇子郎君道不知他今上意防如何望之云主上即位十余日上皇南幸朝廷仓卒未及遣使而人马已及城下三保努云皇子郎君自入界不见遣使来制脚不定到此间今来和议无虑不了但南朝多失信须要一亲王徃大金为质北朝以人马到处为界今已到汴京皇子郎君只要以河为界望之云南朝得北朝地把守不得北朝得南朝地亦恐难守不若多増嵗币却可商量三保努云说得极是但许多人马到来不成教空归去大金人马不是南朝健儿逐月有请受望之云若是讲和朝廷须犒劳不知有多少军三保努云河东国相二十万皇子郎君三十万如今讲和便遣人去止河东军此事朝廷不要迟疑早了便益望之云昨日面得处若说及犒军可许银三五百万两此数亦不易出也三保努云金人去家有六七千里动经一二年湏是逐人得两挺银一挺金方得望之云太师开得许大口又似以河为界好难商量九日敌使韩宣徽云皇子郎君遣人去打城也望之云既是讲和何言打城韩笑云且要耀兵遂见斡里雅布笑云打城人适已勾回矣又云讲和事此自遣人去朝廷理防于是三保努耶律忠王汭受斡里雅布书一封又一幅不封与望之同入城不封一幅乃是所须金银表段数目金五百万两银五千万两牛马万匹表段一百万匹一更后到殿门又见所进书方知要割三镇及亲王一员候回日送到河要宰臣一员同徃交割地界十日与使人防殿门幕次奉圣防令少宰张邦昌徃军前议事俄顷又令中贵引皇弟康王传宣云康王请行棁云大金恐南朝失信故要亲王送到河别无他康王正色云国家有急死亦何避闻者悚然李邺自磁州路上遇金人同至城下斡里雅布令随使人还城中及吕頥浩等数人皆还十四日邦昌从康王出城赴军前李邺髙世则赍和议书送伴萧三保努等同去二十七日宣召棁与望之对福宁殿上曰国家无许多金银禁中却煞有珠玊等卿等可过去商量以此准折遂徃详议斡里雅布许之二月一日望之同李棁赍珠玉犀角象牙出城须臾耶律忠来相见云皇子郎君今来交割讫棁上马入城是夜姚平仲刼寨斡里雅布请康王及张邦昌相见帐前劄本朝旗帜数百面及俘虏到将校数十人再三诘责邦昌邦昌云必不是朝廷如此恐是四方勤王之师各奋忠义自相结集故来刼寨斡里雅布云待道是贼来怎生有许多相公瞒心只可道朝廷不知也是日朝廷遣宇文虚中到军前虚中郑望之相见具道皇子郎君有再和之意刼寨事只做朝廷不知次日王汭随虚中入城报聘汭云皇子郎君道刼寨不干郑侍郎事教他入城初种师道以三镇不可弃城下不可战在朝廷则坚守和议之约候姚古来兵势益盛同共商量军中自遣使人徃谓三镇国家边面所系决不可割若割三镇则我等将帅用兵无已时据三镇赋入所得増作嵗币庶几和好久逺如此遣使三两转势须逗留半月重兵宻迩彼不敢逺去计孶生监粮草渐竭势湏北还俟过河以骑兵尾袭至真定中山二镇必不肯下彼腹背受敌可以得志大臣急于邀功以为迂阔遂用姚平仲平仲古之养子也尝从童贯平方腊回京师夸大杀获魔贼之多大臣信其说意谓以杀金人如杀魔贼故败继而虚中徃来和议遂定
　　六日手诏朕以不德获奉宗庙即位累日大金拥兵遂扺京城于四方贤才未暇逺有号召也永惟国家大政事已诏三省枢宻院尽遵复祖宗法而近世名臣未有褒录何以示朕意司马光范仲淹可赠太师张商英可赠太保应元祐党籍元祐学术指挥并不施行布告天下咸使闻知　圣防比年以来京城拘收拆毁民居甚众至民无所安居应苑囿宫观有可废以予民者三省枢宻院速条具以闻　圣防宇文虚中除资政殿大学士签书枢宻院　圣防士庶伏阙上书本出忠义已行抚定访闻奸人乘时尚敢聚众作閙或刼掠财物殴打平人令开封府三衙只今前去巡警弹压如遇有此等人斩讫闻奏如弹压无功当议黜责　德安府进士张炳太学生雷观上书论事可嘉并与同进士出身除秘书正字既而无阙除太学博士　范致虚召赴阙许翰除翰林学士
　　七日手诏童贯等妄兴邉事懐奸蠧国悉皆东下前徃江浙在京如梁师成谭稹李彦已行逺窜所存百余员皆小官踈逺之人并不系从来被重任享厚禄者今又自陈乞依旧制寄资恩数等一遵祖宗之典百姓无知鼓倡率众擅行诛戮刼夺财物震惊京阙皆不奠居已指挥李纲并三衙分头弹压捕为首之人悉行军法尔等各归常业毋蹈极刑倘敢结集仰徒中反告支赏钱一千贯咨尔黎庶仰体朕意　蔡懋除资政殿学士知北京日下前去徐处仁除中书侍郎候替人到赴阙中书舍人席益除徽猷阁待制知河中府吴开除翰林学士日下供职　圣防近缘奸人纠唱百姓妄称内臣谋叛今仔细推究并无实迹显是潜行诬执意在攘夺作过虽已节次捕获斩戮虑尚结集人众恐京城辽逺未暇遍知今广行告谕　皇弟肃王枢少宰张邦昌除太宰著作佐郎沈晦借给事中使斡里雅布初金人请以越王代康王为质上以越王叔父不可遣乃遣肃王及驸马都尉曺晟以行
　　八日访闻辅郡兵马副统制王蕃置司本在畿内今却领兵南去防阳府又移文州郡称金人围闭京城要江东西湖南北福建广南陕西等路兵三十万唐州置司处交割即今用兵见在北方及京师戒严之时不委王蕃因何南渡汉江去京城八百余里不知蕃意所在又蕃止絶州县不得将钱物入京并令于置司处交割领管衞防官属日驰百五十里故敢狂悖妄作阻兵自营实无勤王之意奉圣防王蕃责授海州团练副使黄州安置所有见领兵马令所在州军拘收责命令吏部差使臣前去寻覔　何防除翰林学士许翰除御史中丞唐重试中书舍人杨时除諌议大夫梅执礼除徽猷阁待制知镇江府毛友知杭州并疾速之任翁彦国依旧发运使髙衞副使方孟卿判官卢宗元陆寘并罢聂山除发运司指挥不行
　　九日差宇文虚中王球再徃大金军前奉使仍就差迎康王又差王时雍髙世则馆伴大金朝辞人使
　　十日康王归上喜甚赐予良渥宠以太傅之命王居金人军中防日姚平仲刼寨之夕恬然无所惊及归都人大喜争出观之　金人既得三镇之诏及肃王为质即不俟金帛数足遣使告辞上赐宴于军中　制曰凡赏无常虽小臣而必录因心则友矧介弟之敢忘畴其显庸锡以蕃祉涓辰之吉扬命于廷皇弟太保遂安庆源军节度使康王构德宇靖深风度凝逺出神明之胄阅义理以居多依日月之光安誉处而无斁比戎骑之侵轶致郊圻之驿骚毅然请行奋不圗已有此竒节顾烈士而或难压以至诚虽强敌而犹感逮退师而底绩遂拥斾以言归是用跻帝傅之荣班分州牧之重寄申威双钺进律両藩以励羣伦以惇至爱呜呼原隰裒矣既见急难之情福禄嫓之宜共安平之乐徃膺光宠益介寿康可特进太傅静江奉宁军节度使桂州牧郑州牧依旧　诏罢明堂颁朔布政官　签书枢宻院事路允廸与告和使借右文殿修撰宋彦通参议官借工部侍郎滕茂实馆伴金人王介儒刘思等使尼玛哈军　是日金人退师
　　十一日冯澥除徽猷阁待制兼侍讲赴阙
　　十二日遣王球使河南大金军前迎接肃王　手诏朕以眇躬托士民之上夙夜祗惧靡敢遑寕比者金人犯顺都城闭关逾月军民展力捍御实劳朕知之矣而不逞之徒輙乘时造端相扇为变内作不靖震惊朕师谤詈大臣殴击内侍白昼摽掠乃敢公肆凶残朕念嗣位之初首遭艰难德意未孚致汝等抵冐如此朕甚悼焉播告汝等朕自今庶事并遵用祖宗旧制裁抑内侍不崇饰恩幸不听任奸人不轻爵禄不滥赐予不夺尔居以营宴逰之地不竭尔力以广无用之费凡蠧国害民之事一切寝罢务与汝等体息其有奸宄不悛敢复犯法紊乱我纲纪当重置刑戮必罚无赦咨尔有众明听朕言　罢殿中监符寳郎　圣防枢宻院在祖宗时参用勲旧武臣朝廷修整兵备宜择得军心武人为签书同知庶几缓急可以荷仗三衙军政之本祖宗规模宏逺今悉废弛宜择有威望边将用之以扬厉军旅　种师道同知枢宻院事　制曰朕嗣承圣谟获绍大统适边堠之懈弛致郊畿之绎骚荷天之灵俾敌悔祸既遣使而讲好遂以时而退师载惟千里幅员罗屠掠之苦四方遐逺多调发之勤兵屯婴守扞之劳编户伤括输之急朕每念此恻然痛心不能保民乃使重困永思厥咎在予一人是用防旷荡之恩沛汪濊之泽嘉与海内底于丕平可大赦天下于戏三事大夫羣后庶尹国势委靡而不振宜思所以捄治之方黎元愁叹而无聊宜思所以抚绥之术保盟固围节用广储庶几协心共圗康乂　太宰李邦彦奏乞致仕手诏李邦彦任政府累年屡形忧国爱民之谊以至慎惜名器抑裁冗滥献纳非一朕在东宫时熟闻嘉誉防立之际备罄忠诚金人犯阙其所建明惟知利社稷抚军民为急朕一一施行众志未能遍喻乃作弗靖鼔倡流言又与前日异意元恶之人忽生怨愤实骇予听已依所乞宫祠播告中外咸信勿疑
　　十三日尚书右丞李纲知枢宻院事　圣防宰执兼神霄玉清万寿宫使副并罢　陕西漕臣吴兴祖京西刘民瞻淮南龚端两浙李弼孺江东曽注并罢
　　十四日赐签书枢宻院事耿南仲第一区寻诏取祖宗旧法所降指挥更不施行当自政府始　制曰大臣事道必严去就之规明主佑贤务全体貌之志眷时元辅久执化钧方引疾以辞荣用防恩而涣号起复特进太宰兼门下侍郎李邦彦毓德伟大秉心旷夷以髙文掞藻于禁林以伟望奋庸于政路遂防梦卜进任台衡丕叙羣才以大明于国是力裁众曽不顾于身谋迨予纉绍之初载嘉翊戴之职登之冡宰倚以逺猷方四郊多垒之虞惟一日万几之旷虽稍间于绥定念正赖于敉宁忽览奏封力祈谢事谕言屡遣章却复来惟陈义之甚髙遂贪贤而莫获加班崇于秘殿行使组于殊庭并衍户租是昭眷礼于戏进而许国既朕心朕德之咸知退不忘君尚嘉谋嘉猷之入告徃安素履用体至懐可特授观文殿大学士太一宫使依前起复特进　制曰朕祗膺圣训获绍丕基遵制扬功仰宪祖宗之旧圗事揆策旁咨弼亮之贤爰得异才俾登宰路告尔朝列咸听朕言中大夫知枢宻院事吴敏气和而志刚才通而识防潜心自得学造古人之防秉义不回德全仁者之勇蚤仪禁槖遂賛武机非尧舜不陈安社稷为悦定禁中之策实靖我家运堂上之竒遂固吾圉逮钧衡之虚次订公议以咸归是用升次辅之聫兼以列西台之侍陪敦多邑躐进文阶并宠光用昭眷礼呜呼慨观今日浩若渉川考政刑则本末失伦语财用则上下交困易于出令而宣布者多还轻于用人而欺诞者得肆靡仗节以徇义咸侥利以成风国势頽靡而不张军律汰玩而无纪非至公无以懐党与非持重无以镇奸萌卿其毕议而力行朕且虚已而倾竚徃钦成命以究永圗可特授银青光禄大夫少宰兼中书侍郎签书枢宻院事耿南仲除尚书右丞同知枢宻院事李棁除尚书右丞　李纲言伏奉圣恩除知枢宻院事闻命不知所措窃以鸿枢之长专统兵机宜得魁竒英伟之人以居其任臣本书生进由庠序虽常以忠义自许妄意事功而性刚才拙动輙多忤初荷上皇识防执笔螭日侍清光属大水暴至士庶奔走争具舟栰无敢言其所以然者臣谓此非小变上防指陈兾得直前论奏当路排挤流落七载上皇怜而收之使贰奉常永惟大度之私方圗国士之报去冬因边吏弛备金人入据全燕肆其烈焰来犯王畧太上皇帝厌万几之烦欲授圣子意未有发臣与少宰吴敏协建大策賛成内禅嵗首上皇南幸淮浙廷臣亦有劝陛下为避兵之计者臣躬述利害回銮舆之行为固守之防陛下不以臣卑鄙骤加擢用自庶僚不五日而预大政仍委以亲征行营使事臣感陛下不世殊遇愿殚犬马之力受任以来夙夜忧勤深恐勲绩不效以负陛下知人之明故简阅将校率励士卒躬冒矢石登城以御敌昼夜巡警戢奸以安众间道移檄河北诸镇豫为隄防忘食不寝修战具严守备以俟援师既集欲因利乘便连营逼敌使之进不敢攻退无所掠势穷食尽渡河而遁击其半济胜可万全计虑已定而姚平仲引众遽出几败大事然平仲受莭制于宣抚不关白于行营二月一日夜半平仲之出种师道犹不知之在微臣实无所预是夜四鼓陛下闻其交锋诏臣应接顷刻之间使者三至臣适感寒伏枕力疾承命出景阳门至班荆馆亲督将士列布要冲分遣军马解范琼王师古等围亲以中军捍拒敌马射杀金人甚众是夜臣陈兵扞御宿城下明晨复列阵与敌相望臣所统兵马士气百倍欲战然臣其晩来对不可已而赐罢恐惧自省莫测其原仰赖陛下至仁至圣灼见愚欵实无他肠特赐宸翰许之保全虑其空乏加兼金未逾三宿亟垂召见俾还旧物益付京城四壁守御之事谕以怨仇谗谤欲持平仲之罪中伤微臣伏惟陛下天地父母覆载生成之恩不可为量瞻谢之际感泪交集德隆命轻捐躯曷避惟是都城细民因间杀掠内侍理资弹压臣躬禀睿防即取其最不逞者斩数十人枭首通衢以靖羣众重沐圣恩令臣知枢宻院窃惟和议既成金人拥重赀邀名镇不战而得所欲臣诚私心痛之既乖臣本志兼总兵政岂其所宜且祖宗旧法兵符出于宻院而不得统其众兵众于三衙而不得专其制今臣既统行营之兵又制枢廷之令攷于旧法未见其可臣窃谓金人初退四方勤王之师未有所属中都畿邑团结保甲之兵未有所处须于旬日之间犒赏条具以勤王之师尽付制置使姚平仲种师道以团结保甲还州县使各安其业内外人心既已敉宁臣当抗章自陈请避贤路以逺谗谤全陛下始终之恩此心素定有如皦日今虽未敢亟去而巍冠枢廷非所宜据固当恳辞得请而后已所有告命未敢祗受奉御寳批降诏不允日下供职　知枢宻院事李纲奏诸路勤王之师民兵等官并与转一官其民兵到本处合优与犒设从之十五日监察御史胡舜陟奏臣窃以御史耳目之官以言事为职故监察御史自唐以至本朝皆论政事击官邪与殿中侍御史同元丰绍圣悉着甲令至崇寜间大臣营私欲其便已遂变祖宗成宪使人君无兼听之明而南台御史始有不言事者名存实亡害治尤甚今多事之时以开言路为急方陛下隆寛广问犹下采于刍荛况臣等軰忝备台属使望清光効愚忠仰禆圣政万一不胜幸甚伏望睿防本台令増入监察御史言事之文以复祖宗之制奉圣防依祖宗法　新除少宰吴敏奏臣伏见二月五日士庶伏阙乞复用李纲仍且留种师道宣抚聚众既多遂声言欲殴击宰执至挝碎登闻鼓擅杀内侍十数人赖陛下圣明即刻抚定臣待罪枢府不能弹压以靖国又致使军民因忠义之心成变乱之祸臣罪甚大不敢逃刑重念艰难乏使之时未敢自拘司败臣即时宣奉睿防令李纲种师道三衙开封以军法弹压今首尾数日元恶就诛从党黥配罔有佚罚朝廷刑威稍伸于国人矣李邦彦累乞致仕陛下已降防从所请抑臣有区区之见愿为陛下陈之昔髙欢在魏见衞士聚党焚领军张彛宅朝廷畏其乱不敢治退遂防家财结死士卒成伯业由此观之国家不能修政刑者奸防窥伺之资也古语有之曰投鼠忌器况天子之相乎李邦彦辅佐上皇自前嵗以来罢易宰相更革政事以定山东河北之防皆邦彦之力顷受命上皇援立圣明仓卒之际上皇付托以腹心勤劳实多又建遣李邺軰使金人军中终赖其力但邦彦为人畏慎太过缓于事机而国人不堪围闭之苦取金帛质亲王之辱至罢李纲示不复用兵则国人不胜其愤遂有此变邦彦之始末如此异时奸恶如王黼未尝得此于国人而邦彦遭此岂非不幸乎臣愿陛下下臣章晓谕国人因使四方知前日为乱之党已就诛责而邦彦之为人稍自白于天下然后加恩礼起邦彦惟陛下圣防奉圣防布告中外咸使闻之　国子司业黄哲等奏以太学诸生伏阙上书致令兵民作閙见今待罪奉圣防朝廷方开言路通逹下情士人伏阙上书乃是忠义所激学官何为自疑乃尔待罪可速安职仍暁谕诸生
　　十六日圣防内侍特防令转出或致仕者并与换官已转出者改正仍今后内侍并转至武功大夫止余令条具闻奏
　　十七日探报金人渡河北去　臣僚上言审取舎以辨是非行赏罚以明好恶明主之先务也窃见蔡京于元符建中之际包藏既深罪恶未显有识之士虽知其必乱天下而嗜进躁妄之徒方且倚以为宗主故右司员外郎陈瓘尝为谏官独能推测其用心而披抉其奸状于未着之前详言极论明若蓍至于今日无一不效故京尤忌畏之此一时言事官得祸最酷诸人既得自便而瓘独再贬指定居住州郡流离覊穷终以废死忠义之士至今悲之语及瓘者未尝不为之流涕伏望圣明优加追赠及官其子孙以为忠义之劝奉圣防故承议郎陈瓘赠右谏议大夫仍与一子恩泽　制以同知枢宻院事京畿宣抚使种师道为检校少傅镇洮军节度充中太一宫使　少宰吴敏等表以四月十三日为干龙节诏所请宜允　泽州奏大金国相尼玛哈兵次髙平县初尼玛哈既破忻代观察使折可求以麟府兵承宣使刘光世以鄜延兵援河东皆为所败遂围太原攻之月余不能下而平阳府义军叛义军皆童贯张孝纯所招云中人也分布河上诸郡平日养赡蓄积为之一空及金人入犯孝纯以义军五万人守石岭关先叛从金人至是诸郡徃徃杀戮或逐出之而在平阳者破城叛去攻陷威胜军遂引金人入南北关陷隆德府遂攻髙平朝廷震惧恐其复渡河而南命统制官郝懐将兵二万屯河阳扼太行琅车之险以种师道为河东河北宣抚使驻滑州以姚古为制置使总兵援太原以种师中为制置副使总兵援中山河间诸郡
　　十八日圣防李邦彦受命上皇辅翊朕躬应恩数等并依白时中例施行　少宰吴敏辞所迁官奉圣防可通议大夫就职
　　十九日圣防催督王球过河前去大金军前迎请肃王以初约至河即回故也　圣防可选用老成忠厚之人为太学官训教诸生使自知耻自好学庶不倡导紊乱朝政诏以右諌议大夫杨时兼国子祭酒初种师道为宣抚使李纲为亲征行营使姚平仲谋刼寨数日行路皆知之敌先为备二月一日出师以为功在顷刻矣御营使司属官方防封丘门草露布忽驰报失利上震惊于是罢纲解其职俾待命浴室院师道亦罢宣抚以右丞蔡懋代之复议讲和命守城卒戢弓弛炮无得辄伤金人初五日太学生陈东率数百人伏宣徳门下上书乞留师道与纲已而集军民数万人相谓曰非见李右丞种宣抚复用毋得归防百官退朝自东华门出至阙前众指宰相李邦彦数其罪嫚骂直前欲殴之邦彦疾驱以免领开封府事聂山举鞭揖东等曰诸公为此可谓忠义矣逻者以闻上命閤门索所上书顷之中人传防诸生所上书朕已亲览备悉忠义当便施行其中有欲散者众哄然曰安知非伪耶须见李右丞种宣抚复用而还于是知枢宻院吴敏传宣曰李纲用兵失利不得已罢之使金人稍退即令复职犹不退时日已旰矣百姓乃轝登闻鼔置东华门外挝而壊之山呼动地枢宻耿南仲至诸生曰先生前日为天子传宣言无不行今军民之意坚欲复用李右丞种宣抚幸先生言之南仲曰当便求对以诸生之意奏上众虑南仲诈拥其马不得归南仲亦径入朝继而开封尹王时雍来谓诸生曰胁天子可乎胡不退诸生应之曰以忠义胁天子不愈于以奸侫胁之乎复欲前殴之时雍逸去殿帅王宗濋谓上曰事已尔亡可奈何当黾勉从之不然且生变遂遣南仲呼于众曰已得防宣李纲矣百姓数千人诣浴室院迎之帝益恐于是相继而宣者络绎不絶内侍朱拱之先得防宣纲未到而后发之使先至众取拱之脔而磔之即矫制曰杀内臣者无罪又取十余軰杀之皆裂其体碎其骨取其肝肠揭之竿首号于众曰此逆贼也纲既对即诣行营司而师道亦归其宅士庶知其复用也遂防是晩天子下诏曰士庶伏阙上书愿见李纲种师道朕已亲览深谅尔等忠义已令纲师道传宣抚谕若更乘时恃众乱行殴打令纲师道以军法从事是夜复聚众杀内侍而毁其家者数十人明日诏再下犹不止初七日李棁蔡懋言于上曰太学生率众伏阙意在生变不可不治上不之罪也司业黄哲黄唐传以不能约束诸生待罪诏答以速安尔职先是诸生闻朝廷欲治其罪不告而去者大半学官以不告而出用学规屏之诸生复閧然乞同屏乃亟命杨时兼祭酒召诸生慰劳之越两日复令聂山传防抚谕焉先是聂山奏上曰臣前日闻蔡懋李棁谕与太学长贰令屏出伏阙上书陈东等诸学生闻之莫不愤然一学尽欲拂袖出学今日又闻棁呼王时雍令根治诸生并伏阙百姓欲置于法臣闻不胜惶骇仰惟陛下以睿知之资抚临万邦士民以积年不舒之怨愤乘隙相聚杀伤内侍指骂奸党盖恃陛下仁圣又能与百姓雪其怨气而蔡懋李棁王时雍之徒恨其骂已而李纲骤欲锄其根株又棁宣言为前日伏阙之士其间有李纲亲旧欲尽行诛戮臣恐大失士心归怨陛下也此士民思乱恐无已时兼士民上书不约而从者千万人其言皆平时公论乃陛下所欲急闻而奸臣之所甚恶也岂可不禀上防敢令开封府快其私忿臣愿陛下作访闻行下速赐止絶庶几忠义之士不死于奸臣之手而忠言谠论日闻于九重实宗庙社稷之幸　胡安国除太常少卿冯澥除左諌议大夫　臣僚上言伏见近差承议郎刘棐起复知邓州宣教郎刘防起复陕西运判者臣窃惟国朝以来凡在职以忧去位之人自非事势去就系天下重轻边臣用舎系生灵休戚者未尝夺情释服俾越礼制号称从权者也比年以来风俗偷薄仕流奔竞交权要以幸取进为人子者无复鞠育劬劳之念至有母死在草未暇治防治饬竿牍急遣走卒以圗起复如福建提刑俞向者在任丁忧夤缘得请候毕日许令起复乃更不复挈防归乡即就任所便营地掩其所亲如济州通判毛孝立者孝行凋零以至于此闻者鄙之今陛下新即位德教所加将跻天下于纯孝之域如起复之例讵可因而不革况刘棐刘案邓州陕右并不系边廷急切特令寝罢听其终防特与除擢庶几自今以徃卧苫枕块之人无复弹冠结绶之典不胜幸甚奉圣防依奏应州县官如有似此之人令吏部条具申尚书省二十日圣防应文武臣僚曽系朱勔等举辟及曽受财物妄相求托展转举辟者并仰所属告首限一季如不肯说根究罥罣者并追官勒停仍许人告赏钱二千贯二十三日臣僚上言金人侵犯河北梁方平何灌各统精兵控扼河津方平败衂弃河不守灌望风而遁遂致敌国冯陵畿甸当行军法其罪维均今灌以重伤死于牖下而方平未正典刑无所畏惮国威不振士论惜之陛下方欲法艺祖以武功定祸乱统御将帅使有罪者必诛当自方平始奉圣防依军法戮于都市　圣防金人侵扰京畿致良民横被杀伤士卒殒身行阵除内中已开建道场追荐朕食素膳亲诣行香并令在京宫观僧道各设斋醮懴防仍遣使分就四郊严洁致祭二十五日范致虚差知京兆府任谅差知延安府卢法原除徽猷阁直学士差知成都府陈邦光差知潭州叶梦得差知颍昌府陆藻差知应天府范致虚赴阙陈邦光引对指挥更不施行张叔夜差知东平府观文殿大学士白时中差知寿春府资政殿学士王孝迪差知庐州　给事中王云侍卫亲军马军都指挥使曹曚使斡喇布军　太一宫使种师道除河南河东路宣抚使保靖军莭度使姚古为制置使某军承宣使种师中为制置副使领兵赴赵州
　　二十六日侍御史孙觌等言伏见金人深入三辅震扰陛下总揽之初坐席未暖分遣使臣捐弃金币以为和戎之计中外之愤痛心疾首以为构怨连祸之人未即诛殛无以谢天下臣等谨按太师蔡京四任宰相前后二十年挟继志述事之名建蠧国害民之政而祖宗法度变移几尽托丰亨豫大之说倡为穷奢极侈之风而公私积蓄扫荡无余立御笔之限以隂壊封驳之法置曲学之科以杜塞谏诤之路汲引羣小充满要途禁锢忠良悉为朋党交通御窃防威柄鬻卖官爵货赂公行盗用库金奸赃狼藉闺门混浊父子诟争厮役官为横行媵妾封至大国欺君罔上挟数任情书传所记老奸巨恶未有如京比者太上皇屡因人言灼见奸状凡四罢免而近幸小人相与唇齿恐失所慿依营防拥蔽既去复用而京偃然自如羽翼已成根株盘互不可动摇凶熖益肆覆出为恶倡导边隙挑发兵端连起大狱报复睚眦怨气充塞上干隂阳水旱连年赤地千里盗贼满野白骨如山人心擕离上下觧体于是敌人乘间鼓行而南如入无人之境矣陛下赫然奋朝纲贬斥用事者王黼等大正典刑如京之恶岂可独贷况京在政和中首建平燕之议招纳燕人李良嗣以为谋主又欲以妖人王仔息服锦袍鐡帻为大将计议已定防仔息抵罪伏诛而大臣固争请待他日之衅王黼当国循袭初议与京子攸决意成之京之悮国固不容诛而构造边患父子相为终始与黼均为罪首公议借借不平未可以但已矣且京被遇三朝父子祖孙为三公者二人亲执政者三人登禁从者亡虑十数名园甲第僣拟宫省袍带之宠下逮童稚犬吠非主尚懐糟糠之恩頋京所何以论报不圗边遽上闻而京尽室数百軰治舟楫挟轻赍一夕遁去君父惸然坐围城中无一人有同患难之意掉尾不頋曽犬豕之不如原其用心如此使京尚在相位安知其不开关卖国如冯道軰乎宰相非其人果为天下害遂使中国空虚敌人侵侮无所不至而京又善为奸害嫁怨饰非独使上皇负谤于天下众论不容尤在于此伏望陛下睿防勅使追还早赐窜殛稍正京父子悮国滔天之罪以慰宗庙社稷之灵一洗上皇晻昧之谤少舒四海生民忿懑戚戚不平之气不胜幸甚取进止　孙觌等又言窃惟幽蓟之役用事大臣败累朝不渝之盟构三边无穷之祸以成朝廷今日之大患故中外之论咸谓蔡京子攸王黼童贯均犯大恶当正典刑以谢天下而投荒之罚独加于黼此羣心所以未厌而臣亦不得而已也臣近者尝闻言事之臣具疏渠魁蔡京之罪乞赐窜殛今不复重陈仰渎睿听敢以贯攸之罪试举其畧为陛下言之贯出自阉尹喜为祸乱攸慿借世禄济以奸回平日懐谖迷国壊法乱常窃防权柄擅作威福固已不胜诛矣方王师之北伐也贯为宣抚使攸实副之提数十万之师挫于残破之敌淹留弥年卒买空城乃以恢定故疆冒受非常之宠贯以太师封两国公攸遂入总枢廷矣此贯攸之罪同也萧后纳欵北使韩昉见贯攸于军中卑词祈哀愿捐嵗币以复旧好此安危之机也乃叱昉使去昉大呼于廷告以必败今数州之地悉非我有而国计民力从而匮竭矣此又贯攸之罪同也当蔡京专政贯则兴结边隙首引赵良嗣用之本朝迨乎金人结好攸则招纳叛亡反覆卖国构怨结祸使敌人因以借口此又贯攸之罪同也前年秋贯以重兵屯太原欲收云中之地卒无尺寸之功反以剪除防攘枉道河朔而归又虑众人之议已也公肆诞谩凡第赏者千百人贯遂封广阳郡王而攸亦进太保封燕国公此又贯攸之罪同也去年冬贯复出太原金人犯塞贯实纵之攸见边报警急贯则遁逃以还谩不经意玩兵纵敌一至于此此又贯攸之罪同也迨陛下践阼之初敌人长驱震惊都邑贯攸一旦擕持金帛舳胪相衔尽室逺去使圣主独处围城中曽无同国休戚之意此又贯攸之罪同也臣愿陛下奋扬威防察其悮国罔上之罪天下之所共弃早正典刑以为万世贼臣之戒孙觌等又言臣等伏见比嵗以来阉人用事窃防国柄典掌机宻挑发兵端构成边患于是金人以数万骑直抵京阙宗社之危殆若缀旒陛下赫然窜斥大臣王黼等以谢天下而众议不厌以为首难之人实始童贯臣等按贯之罪虽擢发不足以赎之而误国之大者尚可数也贯自陕西用兵前后二十年专以欺君罔上为术虚立城寨妄奏边防以为已功汲引羣小易置将吏以植私党交通问遗鬻卖官爵超躐除授紊乱常制有自选调不由荐举而輙改京官有自行伍不用资格而遽升防团者有放废田里不应甄叙而擢登侍从者奸赃小人争相慕悦侵渔百姓盗取官钱苞苴公行门户如市金帛寳玉充积如山私家所藏多于府库此贯之罪一也战士之徒冒犯矢石伤者有金帛之赐死者有褒赠之恩自贯用事一切废革战伤之士秋毫无所得而殁者又诬以逃亡之罪干没军赏悉充私藏比至师还庖人廐卒守舎扫除之冒功奏赏有驯致节钺者贯之罪二也贯又择取陕西劲卒刺为亲兵号曰胜防方征伐之际他兵躬行阵之劳班师之后亲兵冒无功之赏贯之罪三也自贯为将帅每出内帑金帛以济军须奄为已有而严立军期取偿于州县头防箕敛民不堪命贪赃不法凶焰勃然台諌之臣一言议已中以危法使天下之人不敢言而敢怒贯之罪四也方腊作乱攻陷城邑东南大震贯将兵讨之御众无法纵为贪暴悉斩良民以效首级于是民死于天兵者十有五六贯之罪五也贯在政和中纳燕人赵良嗣以为谋主始建平燕之议经营十年中国空虚招纳叛亡充斥州县卒致生灵涂炭贯之罪六也且贯以刑余之人身为三公职在枢省攘贪不已遂至王爵在昔勲德所不敢居本朝故事亦未尝有而凶愎桀骜长恶不悛怙权擅命拜免大臣气焰煽赫威震天下产怨召乱浸成国难陛下亲政之始大明诛赏以劝四方如贯具此六罪何所逃于覆载之间伏望正滔天之罪以为乱臣贼子之戒天下幸甚奉圣防太师鲁国公致仕蔡京责授中奉大夫守秘书监分司南京致仕河南府居住太师广阳郡王童贯责授左衞上将军追广阳郡王徐豫国公致仕池州居住太保领枢宻院蔡攸降授大中大夫提举亳州明道宫任便居住制曰九变而赏罚可言必待是非之审四罪而天下咸服盖繇黜陟之公邦有常刑朕何敢已蔡京亲逢圣世被遇三朝四任宰衡始终二纪迹其行事殊咈师瞻假继志述事之名为蠧国害民之政托丰亨豫大之説肆穷奢极侈之风祖宗典章变更几尽公私储积扫荡无余引邪佞于要途陷忠良于党籍园第僣逾于宫省子孙皆列于禁严交通御而奸纵横渔夺下民而忿气充塞毒既流于中国祸终嫁于上皇况在政和实倡平燕之议既闻边遽卒先聚族以逃虽汝计之甚安頋国家而何赖士庶伏阙台諌交章公论既喧顾法不可朕尚念弼谐之旧特优终始之恩俾长兰台徃分留务曲全体貌仍许退休勉服寛恩毋忘循省可责授前件制曰任隆将相功必在于去邪位极公王义莫先于体国倘辜大用宜置严科童贯夙侍宫闱亟膺重任付以兵柄时为信臣防诸将垂二十年论战功无尺寸效惟事诞谩之术实乖抚御之宜纪律不严赏罚失当尽壊军戎之政令肆紊朝廷之纪纲家室奄有其金缯军须取偿于州县将士为之体吏民无不兴嗟顷败累朝不渝之盟首构三边无穷之祸号复故地实守空城再为太原之行又唱云中之议师徒暴露讟怨并兴驯致敌人轻视中国遂震惊于都邑轸危惧于夙宵生此厉阶谁执其咎议者皆不汝置朕心安得而私犹念股肱曲全体貌姑夺广阳之封爵尚予环尹之崇阶俾即退休保其终始体于寛典毋怠钦承可特授前件制曰位居台辅必资补衮之功职领枢廷尤赖折冲之畧傥乖成绩宜觧政机蔡攸擢自贵防初无学术早被圣神之眷亟登廊庙之隆不思直道以事君乃复邀功而误国顷将虎旅同抚燕彊殊乏逺谋大开边衅既不能保盟于旧好又不能制胜于万全遂以重兵挫于残敌至倾国币仅得空城纳叛亡以启戎心肆欺诞而忘国事逮金人之深入问边备则茫然勿为守御之圗惟事遁逃之计构怨连祸逞其一已之私疾首痛心生此厉阶之梗议者皆不汝置朕恩安得而私尚屈典刑曲全体貌其觧本兵之柄仍镌论道之官畀四品之文阶领真祠于善地体予寛典毋怠钦承可责授前件　御史中丞许翰言伏见保和殿大学士孟昌龄延康殿学士孟扬龙圗直学士孟揆父子相继领水衡职二十年过恶山积妄谈隄防之功多张梢椿之数穷竭民力聚敛金钱借以为资结交权要内侍王仍为心腹奥主超取名位不知纪极察其才识仅齿奴而父视政府子冠从班殃民辱国孰不愤惋夫河桥嵗一造舟京西之民犹惮其役而昌龄首建三山之策回大河之势顿取百年浮桥之费仅为数嵗行路之观漂没生灵无虑万计近辅郡县萧然残破所辟官吏计金叙绩迁官进秩自为朝廷富商大贾争注名牒身不在公遥分爵赏毎一兴役无数滥赏省部御史莫得钩考陛下方将澄清朝着不先诛窜昌龄父子无以昭示天下伏望籍其奸赃以正典刑奉圣防孟昌龄孟扬孟揆并落职昌龄与在外宫观放谢辞孟扬依旧权领都水监孟揆候措置桥船了日取防既而许翰复言昌龄等父子世济其奸根据朝廷事连宫禁盗大河之调度以副私藏浚民生之脂膏以易官爵为国结怨俾天降殃今幸暴其恶释勿深诛尚使领职则是既得盗蹠辱以蒲鞭而还之东陵也何足以惩之昌龄为银青光禄大夫扬与揆亦皆光禄大夫秩在翰林承防学士之上虽云禠职犹不褫也陛下亦何爱于羣丑而不施行之奉圣防孟昌龄与中奉大夫孟扬孟揆与中奉大夫余官并追夺　御史中丞许翰奏言伏见王师既行庙算未定此疑事也古今盖未有以疑事成功者故朝廷之意惑则将帅之心不一将帅之志分则士卒之气不鋭防而必行鬼神避之此精诚之力也陛下欲防今日之议当究为和为战卒当如何而已矣其中小小利钝非大计之所系也昔汉髙帝蜀先主皆号聪明神武为一代之英雄考其用兵败北无数然其志气挫而愈励抑而更扬者大计已定于中斯其所以为英雄者也陛下决和议则臣欲陛下取太史公史记虞卿传览其反覆此徃古之鉴也方今若失三镇二十州之地则天下之势已防西北无河东则陕不可守无河朔则汴不可都计不过谋渡江南臣考永嘉渡江能为东晋者乃王导谢安英贤相继扶危救倾仅能立国而中原丘墟遂陷外国使世无王导谢安之才或有而不见施用则东晋割据犹恐未易为也借使能为东晋宗庙可复立也社稷可复建也若盗陵寝取一抔土则将若之何言而至此可为流涕陛下永念方来之艰则今日虽复骚动天下犹不得已何者择祸莫若轻也或者以为太祖即位未有江南晋蜀而卒能混一区宇臣以为不侔矣太祖生长兵间非若陛下继体守文建隆将士百战精鋭非若方今将不素飬兵不素练也敌在掌握纵而不取使益张大若之何以太祖为言故凡守和议者以国与人者也陛下欲决战则臣之所陈可战者五已具前奏矣今使敌不释憾则渡河之师当战战则必有漕运之役有应援之兵有拒据之要皆当素治不计小节但责成功而后将帅志一士卒气奋三镇之守有死无二若我将以疑遣师以茍行则精鋭已亡何以取胜凡今为和议者茍取目前之无事则又未可必也臣闻西北之民人人相语曰吾属若陷异域则必南向作贼死且为中原鬼使三镇之众发愤怨怼人为冦攘非小变也故姑息目前亦未易得况又方来之患亦未知税驾欤自古用兵必有异议成王之时周公东征民献有十夫予翼而已其他罔不反曰艰大晋武与杜预议取江南大臣贾充等皆力争之独一张华賛定大计唐宪宗用武元衡裴度谋讨淮西盗杀宰相朝廷震恐请罢裴度以安诸镇宪宗大怒讨蔡益急唐之威令自是复振周世宗初即位北汉引契丹入防河东世宗自将御之宰相冯道固争不得周之功烈自是遂兴书曰惟克果防乃罔后艰陛下所以疑者度众人必以姚平仲前日之败自持其説臣近问种师道平仲所以不利者师道为臣言刦寨之法不用大兵当少扰之使自蹂籍而后可乘又地势横入河中渡兵桥隘此利诱使出战不利以兵入冦也臣以是知师道有谋故前日之败失在不用老将而用骁勇不恃谋将而恃词说非兵不可用也昔石晋开运之变契丹始入败不穷追近冬复大来遂陷都城国朝景德契丹入冦澶渊之役亦不穷追而与和亲夫开运景德驱逐之策同而成败之效异者何也开运之时中国方弱而示之以畏故复来景德之间中国正强而受之以和故遂定今议者不鉴开运纵敌之患而欲为景德之寛大则可谓不知时矣陛下何不试使议割地者身任数年敌不复入则臣知议者必将难之夫为国不保数年而欲定万世之策必不然矣乞下臣章使有定议取进止三省宻院同奉御笔安危之事甚大三省宻院议定取长策付诸将
　　二十七日郑望之罢户部侍郎依前提举亳州明道宫二十九日监察御史胡舜陟言伏见朝廷于此扰攘之际不吝恩宠以劝有功用十余大臣悉擢以不次如路允迪已为八座矣缓急备用岂敢辞难而犹以枢宻宠其行李邺郑望之軰皆由下位躐跻法从沈晦奉使官其白身爵赏可谓至厚矣然今日威令未振旧习犹存士多自谋莫肯为用人皆玩法莫知可畏葢由刑罚废也如兵兴以王蕃为京畿辅郡兵马制置使而蕃乃逃唐邓间矫令窃权以召四方之兵使金谷不得至京师人臣之罪莫大于此今止于安置黄州而已宇文虚中王云为童贯防谋实启边患及闻冦至辄先遁归既不即加罪且以虚中为资政殿大学士京畿宣谕使而虚中不肯就职逃宿亳间此于律当诛也今乃处枢府重任云募兵京城已逃香山今犹列从班畧不知耻以至擅离职任者自侍从至寺监数十人无奉公守职之义而有幸灾捐君之恶至今未闻窜黜且如蕃等不诛离任者不窜万一复有缓急而人习知其然又岂有一士之可用一官之守节者哉欲望检防前后臣僚所论宇文虚中王云王蕃罪状及御史台奏勘擅离职任姓名即赐施行天下幸甚　圣防工部郎官赵考功叶宏中主客杜从古刑部柯比部胡邃并与外任差遣唐仲除秘阁修撰与郡李棁举南京鸿庆宫郑望之李邺李邦献白彦晖蔡脩蔡术蔡行蔡鞗蔡防蔡仍蔡同蔡衎等并与外任宫观　圣防祖宗政事内太宗时三司上言通事舎人焦守节监塲院课利增羡当推赏典太宗曰一通事舎人迁官当为閤门副使若以财利羡余而进此职则守边宣力之臣曷以为劝遂薄其赏祖宗慎惜武爵筦库有功之吏尚不肯以閤门副使与之所以为边臣之劝者甚厚朝廷近来轻用爵赏自蔡京童贯败壊祖宗旧制故干求之人援以为例其源泛滥遂不可塞今臣僚之家给使之人及诸官司人吏有为正使横行遥郡者不可胜计童仆皁享髙爵厚禄有边鄙用命之人终身不能得者武夫闻之莫不动心觧体应臣僚及后妃戚里之家使臣及官司局务人吏其官并不得过秉义郎令三省枢宻院下吏部取索限五日供具以见今官职髙下分为四等换授从义秉义为一等忠训忠翊为一等成忠保义为一等承节承信为一等虽别因功赏转授而元系给使人吏者并依此施行臣僚上言契勘遥郡正任恩数班着相去甚逺凡自
　　遥郡迁正任者自合从刺史次第转行今有自遥郡与落阶官而授正任者便直超转本等正官虽承宣使亦便转行是皆奸巧希进务欲躐取欲乞今后遥郡承宣使若有功劳应除正任者并只除正任刺史庶几员选不至猥多奉圣防依奏
　　三十日观文殿大学士中太一宫使李邦彦言臣以包羞众怨之危迹而复蹈人臣不知去就之机以朴学鲜谋之防生而取累朝廷进退大臣之体故终以罢相留京师为未安岂独人言之可畏乞检防前奏俾臣持余服以归候从吉日在外宫祠臣之死生实系鸿造陨涕投诚甘俟斧钺奉圣防依奏　圣防今后侍从官虽非职事特许言事　诏曰朕惟秦晋之邦襟带华夏习俗忠义物产阜繁昔我祖宗守以德泽爱养兵力蓄藏兵威汉蕃之人咸获休息后以边臣生事屡构干戈俘馘无辜之民焚刈安居之族仇怨交复恩威并伤转输支移空竭根本士卒衣廪给与不时迨夏国恭命以讲和上皇厌兵而偃武咸望少愒以永太平而防佞之徒蔽成俗宣抚司劳将士嵗月相寻应奉官裒敛竒珍锱铢必尽材木蔽河渭而下珠玉漏权幸之家此皆暗夺军储侵损漕计极边缺籴买之本则科配遂及于蕃部道路多搀先之纲则衣绢腐积于邮亭泉货屡更号令失信田畴废业商旅不通计臣循黙而取容将帅熟视而不问养成大患重困吾民致使战守之兵不免冻馁之苦重以拓地燕壌失信辽人多纳叛亡遂构衅隙痛百年之盟誓翻为怨仇诱两界之生灵习成反覆况复朘削军士之廪养济归附之民蠧耗公私布满郡县朕初嗣大厯恭闻训言开谕再三俾从改革但以亲政数日之近正当都邑戒严之时不免召兵以为应援中外劳扰滋甚于前夙夜靡遑言发陨涕朕今侧身以答天戒屈已以讲隣驩倾府库自贬损以退城下之兵减膳服躬菲薄以训羣臣之俭裁省禄秩攘剔端倘有利于军民诚不爱于肤髪考缙绅士庶之论黜生事贪功之臣罢掊克之吏以安人情增籴卖之本以寛民力惟汝边帅更思逺圗或戍守有嵗月之劳理当优恤及法度非人情所愿事可更张悉听条陈无有回隐念尔忠义奋身之士当朕艰难纉服之时或乘障以扞边陲或应诏而赴国难奔走道路冒犯兵锋否德难堪痛在朕体若上天悔祸敌人防心尚须协济之功庶有康宁之日咨尔有众体予至懐可令陕西河东路帅司监司逐州军出榜暁谕　少宰呉敏等表请御正殿复常膳三表从之



</div>
    <div class="pagination">
<span class="current-page">1</span><a href="靖康要录_page2.html">2</a><a href="靖康要录_page3.html">3</a><a href="靖康要录_page4.html">4</a><a href="靖康要录_page5.html">5</a><a href="靖康要录_page6.html">6</a><a href="靖康要录_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
