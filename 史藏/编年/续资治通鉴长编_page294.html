<!DOCTYPE html>
<html>
<head>
    <meta charset="UTF-8">
    <title>续资治通鉴长编 - 第 294 页/共 607 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续资治通鉴长编 - 第 294 页/共 607 页</h1>
    <div class="content">　　【三八】今二十日矣「今」下原衍一「已」字，据宋本、宋撮要本删。
　　【三九】不知鼎臣本传何从得此疏「得」原作「载」，据宋本、宋撮要本、阁本改。
　　【四○】刘挚「刘挚」原作「韩挚」，宋本、宋撮要本均作「刘挚」。按刘挚忠肃集卷一三有正议大夫致仕龚公墓志铭载鼎臣上疏劝皇太后卷帘还政事，当系刘挚无疑，因据改。
　　【四一】中外皆知当时尽出皇太后密谕「谕」，宋本、宋撮要本、阁本及长编纪事本末卷五四光献垂帘均作「论」。
　　【四二】天下万务无所禀决「禀决」，宋本、宋撮要本、阁本及同上书都作「取禀」。
　　【四三】臣自去岁六月初被召还朝「自」字原脱，据宋本、宋撮要本及同上书补。
　　【四四】臣又思皇族中「思」原作「见」，据同上二本及同上书改。
　　【四五】臣潜料二大节当其时皆陛下所不乐者「当其时」三字原脱，据同上二本补。
　　【四六】不能不慊于心也「能」下原脱「不」字，据同上二本补。
　　【四七】此时「此」，宋本，宋撮要本均作「至」。
　　【四八】盖家家欲其子孙化之而尽为孝子顺孙也「尽」字原脱，据宋撮要本及长编纪事本末卷五四光献垂帘补。
　　【四九】使展转宣布于天下「展」字原脱，据同上书补。
　　【五○】以慰天下为人父母者之心「者」字原脱，据宋本、宋撮要本及同上书补。
　　【五一】辄恳辞之亦当然也若不自愧耻「然」字原舛于「若」字下，据宋本、宋撮要本、阁本移正。
　　【五二】是谓不能更化也「谓」字原脱，据宋本、宋撮要本补。
续资治通鉴长编
卷二百二
卷二百二
　　起讫时间 起英宗治平元年六月尽是年九月
　　卷　　名 续资治通鉴长编卷二百二
　　帝　　号 宋英宗
　　年　　号 治平元年（甲辰，1064）
　　全　　文
　　夏六月己亥，进封皇子忠武节度使、同平章事、淮阳郡王顼为颍王，仍令所司择日备礼册命。
　　增置宗室学官。诏曰：「以宗枝甚觽，而诱导之方未至，故命近臣举有学行之士，为之教授。传不云乎：『少成若天性，习惯如自然。』盖子弟之学，非尊属勉励，则莫知劝。若不率教，其令尊属同以名白大宗正司；教授不职，大宗正司察举以闻。」宗室自率府副率以上八百余人，其奉朝请者四百余人，而教学之官六员而已，始命增置。凡皇族年三十以上者百三十人，置讲书四员；年十五以上者三百九人，增置教授五员；年十四以下者别置小学教授十二员。并旧六员，为二十七员，以分教之。上谓韩琦等曰：「凡事之行，患于渐久而怠废，况为学之道，尤戒中止。诸宗室之幼者【一】，仍须本位尊长常加率励，庶不懈惰。可召舍人谕此意，作诏戒勉之。」故有是诏。两朝正史从质传云：「从质字子野，少笃行，为人修洁。尝割股肉疗其兄从谨疾，已而自被疾废朝请。奉己俭薄，岁时得禄赐，博致珍异物献御府以万计【二】。帝异之，遣使问所欲。对使者曰：『臣蒙国厚恩，不幸婴疾，念无以将诚意，故为此耳，非有所觊也。』帝复遣使固问之，乃曰：『陛下过疑臣有所觊，必不得已，愿为臣诸位择儒官教导子弟，使不隳忠孝足矣。』帝嗟异之，为增教授员。终左屯卫大将军、信州团练使，宗室无少长哭之尽哀。赠定州【三】观察使、博陵侯。」按：从质，德昭孙，惟忠子，卒于皇佑四年八月甲午，实录有传，但载官爵迁除，并不及他事，不知正史何从得之。割股已见天圣五年十二月庚寅，独请增教授员及从质建议，今因治平元年增置宗室学官附。从质传当考。
　　癸卯，贡院奏：「准皇佑四年诏，娶宗室女补官者不得应举。按贡举条制，进纳及工商杂类有奇才异行者，亦听取解。今宗室貋皆三世食禄，有人保任乃得充选，比工商杂类纳财受官流品为胜，岂可以姻连皇族，遂同赃私罪戾之人。乞许其应举，以广求贤之路。」从之。
　　赠仁宗昭仪俞氏贵仪，翌日又改赠贤妃。
　　丙午，宰臣韩琦等表请序位在颍王下，诏答不允。
　　上既命增置宗室学官，以为宗室数倍于前，而宗正司事亦滋多，丁未，复增置同知大宗正事一员，以左龙武卫大将军【四】、宁州防御使宗惠为怀州团练使，领其职，且降诏申警之。宗惠，允升子也。上在藩邸，凡宗室人材能否皆详知之，颇贤宗惠，故擢用焉。谢日，告以选任之意。宗惠乃即所居筑堂曰「闻义」，日与学士大夫讲肄其间，以身倡率宗属。两召对延和殿，许条奏朝政，由御药院进入。旧制，大宗正司止领宗室事，宗室女中人主之，内外仆使隶管勾所。宗惠请悉罢去，总于宗正，人以为便。
　　初，宗室坐序爵仍自为宾主，讲官位主席之东隅。于是睦亲宅都讲□申不肯坐，且曰：「宗室当以亲族尊卑为序，与讲官分宾主。」再移书大宗正，不能决。因内朝出申二书，上是之。宗室正讲席自申始。申，建安人也。此事附见。
　　戊申，诏大敕系位，皇子顼在富弼上，颢在宋庠下。
　　辛亥，诏增邈川首领唃畼啰年赐大彩百疋、角茶二百斤、散茶三百斤。又增其妻、子、孙及亲信穹庐、官封、月给茶彩等。
　　枢密院言所管大使臣约一千一百余员，逐人脚色内举主不少，内除右职见有合门班簿照会外，其文臣两省官已下至京朝官隶御史台、中书门下两省或审官院，每身亡、致仕、分司、刑犯黜降之人【五】，本院别无关防，无由得见。诏御史台、中书门下省或审官院，内有系本局所管官员，仰今后每有事故，承受文字后，限三日内供枢密院；其右职、横行及诸司使副【六】、合门祗候【七】已上即合门准此；仍仰逐处今后有枢密院帖子批问官员存亡事故，限当日内批答赴院。此据会要元年六月事，今附见，当删取。
　　作睦亲、广亲北宅于芳林园。初，睦亲宅密州观察使宗旦等五位、广亲宅原州团练使克戒等二位，言子孙觽多而所居狭隘，遂命度故上清宫地为七位，以宗旦等五位为睦亲东宅，克戒等二位为广亲东宅。有司方营造，而天章阁待制王猎建言取睦亲四旁官私屋以广两宅；既遣户部副使张焘等按视，而上以骚动居人颇多，不许。然上清所修七位无复余地，而皇族蕃衍，恐后有当迁者，命别择地。焘言芳林园中居宗室已多，其地有余，可不扰民而足，遂作宅于此园，徙宗旦等七位，而其后有求徙者，又广宅而徙焉。克戒，德雍孙也。宗旦已见至和二年六月。
　　知太原府陈升之言母老，请扬、湖、越一州，庶便奉养。上以边臣当久任，难于屡易，不许。会要六月十九日事。
　　乙卯，上谓宰臣曰：「程戡如何人？」对曰：「戡在鄜延已三岁，习边事。」上曰：「延州都监高遵教卒，戡数言其能绩，乞加赠恤。此高琼族子，朕知其为庸人也，戡必以后族故尔。大臣苟若此，朕何所赖焉！」
　　丁巳，诏岁赐皇子颍王公使钱三千贯，颢二千贯，頵一千五百贯【八】。
　　戊午，淮阳郡王府翊善王陶为颍王府翊善，赐金紫。淮阳郡王府记室参军韩维为直集贤院【九】、诸王府记室参军。侍讲孙思恭为直集贤院、诸王府侍讲。初，淮阳郡王将出合，以陶等为翊善、记室、侍讲，至是，进封颍王，而东阳郡王颢又将出合，故迁陶，命兼翊善东阳，而维、思恭为两王记室、侍讲。
　　颍王性谦虚，眷礼宫僚，遇维尤厚，每事谘访，维悉心以对，至于起拜、进止缓急皆陈其节。一日，侍王坐，近侍以弓样□进，维曰：「王安用舞鹷？」王有媿色，亟令毁去。上始疾甚，时出语颇伤太后，太后泣告辅臣，并咎两王。维等极谏曰：「上已失太后欢心，王尽孝恭以弥缝，犹惧不逮，不然，父子俱受祸矣。」王大感悟。他日，太后谓辅臣曰：「皇子近日殊有礼，皆卿等善择宫僚所致，宜召至中书褒谕之。」曹佾之除使相也，王欲使维等传太后意于辅臣，维及思恭不可，王卒使陶言之。维及思恭戒王曰：「陛下亲总万机，内外上下，事体已正，王当专心孝道，均养三宫而已，他勿有所预也。」曹佾除使相在五月丙辰。维戒王事据司马氏日记，舞鹷事据邵氏闻见录。然日记语太察察，今略加删润。又有王陶与史昭锡深交，及议与任守忠用平状【一○】，为守忠所倚事，当考。
　　先是，司马光及吕诲皆累奏乞寝罢两府迁官，讫不从。于是诲复奏曰：「臣闻韩琦等各已受新命，臣不敢更有论列，但取前降制词之害义者以闻。盖重朝廷法制而正论功之体，事虽既往，犹足补于将来。区区之诚，唯所省览。赐琦制云：『藩邸侧微，首议建储之策；宫车晚出，复推定策之忠。』曾公亮则云：『公旦之辅成王，子孟之立宣帝，皆承统绪之正，且无疾疹之忧。』富弼则云：『往在至和之中，尝司冢宰之任，屡陈计策，请建国储，逮兹纂承，出于绪论。』敢举此一二而言之。书曰：『虞舜侧微。』为庶人，故言侧微。陛下太宗之孙、濮王之子、仁宗之侄，官为宿卫，地居亲近，势在崇高，入继大统，于体斯正，岂侧微之谓也？昔豫、鄂、褒三王不寿，先帝以陛下鞠育宫中，盖知历数之所在，皇太后保护如所生焉。此之恩意，天下共知。在至和中，建议者甚觽，迨嘉佑七年，韩琦等成先帝之意固请，遂正储副之任，于宗社诚为忠焉，于陛下诚有力焉，谓功逾周、霍，则近乎虚美。周公大圣人，固不当伦拟，敢以霍光之事明之。光事孝武三十余年，辅昭帝登极，终其世储嗣不立。昌邑入继，既而昏乱，立曾孙以代之，是为宣帝。光佐数世，宣帝即位，益光国封，诏云：『宿卫忠正，宣德明恩，守节秉谊，以安宗庙。』其褒嘉之语，止是而已。观今之草制，有若戏焉。且如建储定策，始议之，终立之，皆自琦等，则是大宝之位，系人臣之力，于义可乎？其如先帝之命何！其如皇太后之恩何！陛下绍德尊亲之道固若是乎？成陛下之失者在此辞尔，所以公议愤然不平。数大臣者向时之议果邀今日之福，臣非为陛下吝惜一官，薄辅臣功业，所惜者国体之重轻尔。亦恐大臣不易当之，贪天功以为己力，得谓之安乎？汉哀帝赏朱博之徒，斯乱世之事，可以为鉴而不可法也。臣所以不愿陛下赏韩琦等功，正为是也。事虽已往，伏望陛下记录于中，不必显明，或异日转官，以辅翊之懃、忠谊之节褒之，体斯得矣。臣又闻近臣抗章，谓谏官不合论列。臣料之，不过以陛下即位，方行爵赏，遽此沮议，不当允从。果不计政令之得失，赏罚之当否，则谏臣之言，罪不容诛矣。臣窃思之，陛下践祚以来，天下拭目倾耳，有所待焉，威福一行，宜其怨怼。因是而贾天下之怨，以归于上，所谓近臣者忠耶？佞耶？微斯人之言，陛下应不至深惑。经云：『事君者将顺其美，匡救其恶。』案原书「匡」俱作「正」，宋时避讳故也，今并改。臣所以向来不敢将顺于陛下者，迫公议之未允也。臣岂不知拂戾人主，罪在不测，容悦辅臣，身当有益？愚而自守者，知其职分也。」
　　辛酉，太常寺奏仁宗配享明堂，奠帛用诚安之曲，酌献用德安之曲。
　　绛州团练使、岚石隰州沿边都巡检使杨遂乞比总管、钤辖举所部使臣。诏许岁举二人，自今着为例。
　　驾部郎中路纶献其父振所撰九国志五十卷，诏以付史馆。振在真宗时知制诰，所谓九国者，□杨行密、南唐李升、闽王潮、汉刘崇、南汉刘隐、楚马殷【一一】、西楚高季兴、□越钱镠、蜀王建孟知祥也。
　　癸亥，工部尚书、集贤院学士余靖卒。三司使蔡襄为靖言，特赠刑部尚书，谥曰襄。
　　秋七月庚午，诏自今勿以孔氏子弟知仙源县，其袭封人如无亲属在乡里，令注近便官，不得远去家庙。初，京东提点刑狱王纲乞不以孔氏子弟知仙源县，所以重长民之官。故有是诏。
　　丙子，以邈川首领唃畼啰子诚州围练使董毡为顺州防御使。会要六月十七日，诏唃畼啰每年添大彩一百疋、角茶二百斤、散茶三百斤；子董□加防御使，每月添大彩三疋、角茶五斤、散茶十斤。案：畼啰添彩已见六月十六日辛亥，而董□加防御使及今乃书之，与会要异，当考。
　　司马光言：「臣累奏乞诏侍从近臣，每日轮一员直资善堂，夜则宿于崇文院内，备非时宣召。亦曾面奉德音，云候秋凉当频有宣召。今已秋凉，尚未闻有曾被召之人。臣始者上言，窃见陛下欣然开纳，将谓实时施行。自后迁延日久，圣意渐以为难。臣窃意内外之臣，必有欺惑天听，沮难此事，欲陛下常居禁中【一二】，不与髃下相接，以壅蔽聪明专固权宠者。此岂忠臣之所为而陛下之福邪？臣愿陛下深察此情，断自圣志，使之更直。陛下每日听政余暇，宫中无事之时，特赐召对，与之从容讲论古今治体、民间情伪，使各竭其胸臆所有，而陛下更加采择，是者取之，非者舍之，忠者进之，邪者黜之。如此，则下情尽达，圣德日新矣。若以资善堂体例稍生，则学士待制于崇文院，轮宿自有旧条，只乞陛下传宣崇文院今后直宿者，并须从早在彼祗候宣召，其有事故请假者，须与以次官互换直宿。此事极不难行而所益甚大，惟陛下留意。」司马光乞延访髃臣第四札子不得其时，今附见七月末，光言「今已秋凉」故也。或移就九月初。
　　八月甲寅【一三】，案此处原本脱落日干。诏自今大卿监未尝任大两省以上官【一四】，因体量老病乃乞致仕者，恩泽减旧之半。
　　丙辰，宣政使、入内都知、安静军留后任守忠为保信节度副使【一五】，蕲州安置。初，上为皇子，令守忠宣召，守忠避不肯行，及上即位不豫，遂交斗两宫间。于是又擅取奉宸库金珠数万两以献皇后，因受赏赐，司马光、吕诲交章劾之。
　　诲言：
　　陛下即位之初，内臣反侧，谓圣断罔测，中外忧之。臣尝进言，乞圣度容覆，处置宜缓。盖欲威令之行，得其至当，此区区之心也。不意今日大奸尚存，觽怨未平，谤议益甚，敢不以闻，上达天听。所谓大奸者，任守忠是也。自昔遭遇先帝，以俳优畜之，天圣中勾当御药院，坐教坊使田敏公事，配岳州。章献太后令内供奉全克隆就福昌寺杖守忠二十，监送配所。后因父文庆陈乞放逐便，只于街市鬻贩规利，深结御药江德明【一六】，遂援引再授高品，旁缘致身于此。昨嘉佑中，臣僚请立皇子，先帝与太后属意陛下日久，守忠百端沮议，幸在幼君，以邀后福。赖天意不移，宰臣韩琦等力赞成之。先是诬毁宗懿不孝，乃其本谋也。逮先帝晏驾，太后主持神器，大臣尽忠，守忠何力之有？陛下服药经年，守忠构造语言，交斗两宫，唯幸慈孝有所不至。暨迎先帝木主，下礼院定太后出入仪式，守忠坚欲用干兴之例，非圣后贤明，几为守忠所误。今春揣知太后有罢同听政之意，因陈还辟之说【一七】，掠功于己，以奉陛下。外臣自去冬以来，但闻陛下孝养之缺；今夏以后，只闻太后慈爱之失。腾谤之由，又可明也。然反复语言离间宫禁者非一，亦不出守忠朋党，觽所共知。原其用情，诚国之贼。
　　自先帝弃世，守忠于宫禁公取财货，其数不赀，近又取奉宸库金珠数万两，献于中宫。不唯自邀厚赐，以固恩宠，其实窥伺陛下，将以谀言狡计，乘间而入矣。今内臣皆云，本省差遣膏润优便，守忠专有，余及亲旧【一八】，孤寒者非货赂交结，无由得之。仍云宫禁事无巨细，皆出守忠，不复知有君父之命【一九】。外臣闻之，莫不痛心愤惋，其恶万状，不可胜陈。窃恐养患日深，势转难制，伏望圣断，速正典刑，并其朋党摈斥，则中外皆得安矣。「即位之初」恐当作「亲政之初」，更考详之。
　　光又数其十罪曰：「窃见守忠早以小臣获事先帝，幸蒙奖拔，荣禄俱极。日侍左右，不能以忠言正道补益万分，专以诙谐谄谀苟求悦媚。其罪一也。总领近侍，委之差遣，而陵忽同列，予夺自恣。附己则爱悦，逆意则憎疾，援引亲党，排抑孤寒，任情徇私，□无顾避。其罪二也。从来所受俸禄赏赐，亦不为少，而资性贪惏，老而滋甚。窃盗官物，受纳货赂，金帛珍玩溢于私家，第宅产业甲于京师，聚敛之心，曾无纪极。其罪三也。交结朋援，专权据势，纵逞胸臆，妄行威福。所爱者虽有大罪，掩盖不言；所恶者小有瑕疵，纠摘成事。使宫禁之内侧足屏息，畏惮守忠无以为比。其罪四也。濮王之薨，守忠监护葬事，卖弄国恩，轻蔑皇族，乘其有丧，□夺财物，所得甚多。终不满意，遂诬长子宗懿以为不孝，使被谴谪，感愤成疾，以至没身，不能自雪。其罪五也。先帝以春秋寖高，未有继嗣，深思宗庙生灵之重，属意圣明，固非一日，而守忠阴蓄奸心，沮坏大策。忌国家立长立贤，自欲于仓猝之际居中建议，拥幼弱昏懦之君【二○】，以邀大利，如有唐之季【二一】『定策国老』、『门生天子』。赖先帝聪明，卓然远览，断志不疑，不然则太平之业几堕于地。其罪六也。及陛下既为皇子，守忠内怀忧惧，日于先帝之前离间百端，隔绝内外，进对甚稀。使先帝为陛下之父，不得施为父之恩；陛下为先帝之子，不得展为子之亲。其罪七也。及先帝晏驾，陛下缵继，不幸遇疾。皇太后权听政，守忠乘此际大逞奸谋，窥伺语言，撰造事迹，往来革面，进退异辞。使皇太后以文母之慈，不免投杼之疑；陛下以曾、闵之孝，立有负恩之谤。交斗两宫，遂成深隙。计其阴谋，无所不至，赖皇太后聪明，确然执义，不可倾移，不然，祸变之兴岂可具道。其罪八也。及圣体既安，皇太后恭还大政，守忠不劝导陛下以勤修子道，承顺颜意，报答盛德，恢广令誉，而相时随势，计异炎凉，欲诈输新忠以巧遮旧恶，用昔时谗陛下之计，为今日谗皇太后之辞。虽陛下未必听受，而使皇太后闻之不能不以介意【二二】，终日涕泣，悒怏成疾。守忠但欲左右反复，自为身谋，并不顾天下之人议陛下之善恶。其罪九也。皇后正位尚新，天下耸观令德，守忠辄敢为皇后画策，并不禀闻皇太后，矫传教旨开祖宗宝藏【二三】，擅取金珠数万两以献皇后，既取悦一时，又坐享厚赐。逆妇姑之礼，开骄奢之源，使皇后受其恶名，而己身收其重利。为臣奸邪，孰甚于此！其罪十也。守忠有大罪十，皆陛下所亲见，觽人所共知。其余欺慢为奸、恣横不法事类繁多，不可胜言，诚国之大贼，人之巨蠹。伏望陛下尽发守忠之罪，明示四方，斩于都市，以惩奸慝。」帝纳其言，翌日，遂黜守忠。文潞公私记：治平元年八月，谏官司马光、吕诲言入内都知任守忠交斗宫闱。光又数其十罪【二四】，乞斩之。时富弼为枢相，乞行谏官之言，英宗命窜逐之。弼与中书同奏事殿上，宰相韩琦进曰：「陛下登极之时，守忠亦预有劳，愿少□之。」弼奋而前曰：「先帝亲授陛下以大器，皇太后协赞有功，陛下宜追先帝顾复之恩，报太后拥佑之力，而此辈乃自云某人有功，某人有劳，臣不知此何等语，且将置先帝与太后于何地耶！」上韪弼之言，于是琦悚然失色，却立数步。邵氏闻见录：治平初，英宗即位，有疾，宰执请光献太后垂帘同听政。有入内都知任守忠者，奸邪反复，谋间两宫【二五】。时司马温公知谏院，吕谏议为侍御史，凡十数章请诛之。英宗虽悟【二六】，未施行，宰相韩魏公一日出空头敕一道，参政欧阳公已签，参政赵燍难之，问欧阳公曰：「何如？」欧阳公曰：「第书之，韩公必自有说。」魏公坐政事堂，以头子勾任守忠者立廷下【二七】，数之曰：「汝罪当死。」责蕲州团练使【二八】、蕲州安置，取空头敕填之，差使臣即日押行，其意以为少缓则中变也。呜呼！魏公真宰相也。欧阳公言【二九】：「吾为魏公作昼锦堂记云【三○】『垂绅正笏，不动声色，措天下于泰山之安』者，盖以此。」按二书所载不同，私记毁琦特甚，闻见录誉琦又过，今并不取。案：守忠之窜，由于司马氏之疏，而琦实赞成之。宋史于光及守忠传互有抵牾，此书尽归美于司马氏，亦未可以尽信也。
　　丁巳，以上供米三万石赈宿、亳州水灾饥民。
　　司马光言：「臣昨上殿，陛下宣谕，以内臣差遣并一切委之都知司，臣即奏陈以为非便。今入内都知任守忠恃此权势，背公立私，奉之者坐获进擢，忤之者立致排摈，威福之柄尽在其手，使宫禁之中，畏惮其人过于人主，罪盈恶积。幸赖陛下神断，已斥而去之，然傥不收还威福之柄，则是去一守忠，生一守忠，终无益也。伏望陛下自今日已后，除内臣常程差遣依旧令都知司定差外，其勾当御药院、内东门、龙图天章阁、后苑、化成殿、延福宫等处，及非时差管勾里外要切公事之人，并乞陛下亲加选擢，试之以事，观其为人忠勤有功者则加赏拔，奸邪不职者，则加贬退，不必一一勘会资序，检寻体例。如此，则谁不怀德畏威，输忠竭力？岂独内臣而已，虽外朝之臣亦可用此道而治也。见阙药院四人，亦乞陛下遵旧例，于内供奉官以下，自以圣意选择忠信谨重，可托腹心之人，使之勾当。」光行状亦言与吕诲同论，诲无此疏，今从光集掇附见。
　　司马光言：「陛下即位之初，奉事皇太后虔恭□至，皇太后抚爱陛下恩渥周备。数日之间，慈孝之誉达于中外，播于远近，闻者无不相庆。自圣体不安，旬月之间，道路之人渐有异议，皆云因任守忠等本不乐陛下为嗣，故于皇太后则言陛下、中宫之短，于陛下与中宫则言皇太后之失，遂使两宫之心互相猜贰，间隙一开，猝难复合。今陛下奋发英断，屏黜谗邪，守忠等皆降逐出外，中外之人不胜忭悦。然臣愚窃恐皇太后尚未能尽知奸人之情，与陛下所以斥去之意。伏望陛下与中宫亲诣皇太后合顿首陈谢，具述从来为守忠等所误，致屡有违忤太后之意【三一】，今守忠等既去，愿与皇太后母子之恩一如旧日。然后朝夕与中宫侍养左右，膳羞药饵躬亲进献，承顺颜色皆如臣庶之家母子妇姑之礼，若左右之人尚有敢相离间者，愿陛下立行诛窜，勿复有疑。如此，则谗慝黜远，内外雍睦，善气兴行，灾沴消亡，宗庙永安，令闻长世。失此之际，两宫之欢不能复旧，则恐长无可复之期，岂惟当今天下之人以陛下为非，将传于史策，取讥万世矣。此皆圣明所自知，而臣复区区进言者【三二】，欲陛下深更留意尔！」
　　初，天圣七年置武举，皇佑元年诏罢之。嘉佑八年，枢密院奏，以为文、武二选，所关治乱，不可阙一，与其任用不学无术之人，临时不知应变，以挠师律；不若素习韬略，颇娴义训之士，缓急驱策，可以折冲。况今朝廷所用武人，稍有声称者多由武举而得，则此举不可废罢明矣。即诏两制详议所曾举业及较试取人推恩之数。两制议请随进士等科开设，许在京管军及正任横行使副使、知杂及三院御史、谏官、府界提点、朝臣、使臣；在外安抚、转运判官、提点刑狱、三路知军州及路分总管、钤辖，各奏举一人，试策及武艺优者与殿直，次三班奉职、借职、殿侍、三班差使，策不中而武艺绝伦者取旨。学士贾黯又奏，请如明经之制，于太公韬略，孙、□、司马诸兵法，及经史言兵事者，设为问目，以能用己意或引前人注释，辞明理畅，及因所问自陈方略可施行者为通。诏从之，而令每开举则兵部至岁终具所举人名数以闻。至明年三月，命馆职两人与判兵部同试策一道，命马军司试弓马武艺，具所试等籍送试官参校，合格以名闻。至八月，则命官与判兵部同试策于秘阁，命直学士以上及正任或横行使一人与军头司试弓马武艺，以所试等第籍送秘合试官参考【三三】，合格者以名闻。九月丁卯，遂诏复置武举。按：会要嘉佑八年十月八日密院初建请，治平元年三月二日王珪等上条件，二十一日贾黯乞试韬略；四月九日诏、六月十五日并八月十九日密院奏，皆武举条件。今依实录联书之，仍略删修，使不相抵牾。盖嘉佑八年始议，治平元年九月议定，乃降诏。其降诏固缘密院建请，非治平元年九月方建请也。
　　初，有诏以是日开迩英阁，至重阳节当罢讲。吕公着、司马光言：「先帝时，无事常开讲筵，近因圣体不安，遂于端午及冬至以后盛暑盛寒之际，权罢数月。今陛下始初清明，宜亲近儒雅，讲求治术，愿不惜顷刻之间，日御讲筵。」从之。
　　丁丑，礼院奏：「准画日孟冬荐飨太庙，改为祫祭。按春秋，闵公即位二十二月，丧未除而行吉禘，三传讥之。真宗以咸平二年六月丧除，至十月乃祫祭。仁宗天圣元年四月在谅阴【三四】，有司误通天禧旧禘之数，在再儙之内接行禘祭，故四十二年之间九禘八祫，例皆太速。事失于始，则岁月相乘，不可得而正矣。今年未大祥，未可祫；明年未禫，未可禘。今年十月乞依旧时飨。」从之。
　　辛巳，赠安远军节度使马怀德家请谥，礼院奏怀德已葬【三五】，难定谥。诏令更议，复奏曰：「自古作谥，皆在葬前。唐开元三品以上将葬，既启殡，告赠谥于柩前，无赠者设启奠即告谥。既葬加谥，出于唐时。如颜杲卿、卢奕皆尽忠王室，当时置而不议。至郭知运死五十余年，乃始请谥，右司员外郎崔庆【三六】以为非旌善之礼；而太常博士独孤及谓新制礼死不必有谥，又谓有故阙礼，追远请谥顺也。及长于开元之世，亲闻启奠告谥，而谓新制不必有谥，岂非诬哉！又有故阙礼，追远请谥，皆违礼经，何顺之有？国家给谥一用唐令，然请谥之家例供尚书省官酒食，撰议官又当有赠遗，故或阙而不请。景佑四年，判都省宋绶建议令官给酒食，其后又罢润笔，自此既葬而请谥者甚觽。岁月寖久，官阀行迹士大夫所不能知，子孙与其门生故吏志在虚美隐恶，而有司据以加谥，是废周公圣人之法而徇唐庸有司之议。诏自今得谥者葬前奏请，或其家不请，则尚书太常合议定谥，前葬牒史馆及以付其家；即徇私谥不以实，论如选举不以实法；既葬请谥者更不定谥。臣等谓宜如旧。」从之。
　　翰林侍读学士刘敞【三七】以疾告满百日，求便郡，上谓执政曰：「如刘敞岂易得也！」复赐以告【三八】。每燕见诸学士，问敞疾少间否，赐以新橙，慰抚甚厚。
　　癸未，命敞知卫州，未行，改汝州。三司言敞再得告，例不当给俸，诏令特给。
　　戊子，诏免龙图阁直学士兼侍读李柬之进读，以其自陈有疾，求致仕也。帝谓柬之曰：「卿耆儒通识，期于咨访，以辅不逮，岂止经术而已。」先是，帝亟欲肃正宫省，柬之谏曰：「陛下，长君也，立自齐邸，人方观望，愿曲为容覆。」尝令押赐颍王生日礼物。故事，王拜赐接坐退，王入谢。帝欲其从容，敕毋即谢，留柬之食。翌日见帝，具道王英睿仁厚，社稷之福也。帝甚悦。二事附见，当考。
　　先是，夏国贺登极进奉人□宗等至顺天门，欲佩鱼及以仪物自从，引伴高宜禁之，不可，留止□置一夕，绝供馈。宗出不逊语，宜折之如故事，良久乃听入。及赐食殿门，愬于押伴张觐，诏令还赴延州与宜辨。宜者，延州所遣也。程戡授诏通判诘之，宗曰：「引伴谓当用一百万兵【三九】，遂入贺兰穴，此何等语也？」通判曰：「闻使人目国主为少帝，故引伴有此对【四○】，是失在使人，不在引伴。」宗沮服，遂不复辨。庚午，赐谅祚诏，戒以自今宜精择使人，毋俾生事。司马光、吕诲乞加宜罪，不报。
　　是秋，夏国主谅祚数出兵寇秦凤、泾原路，钞熟户【四一】，扰边寨弓箭手，杀掠人畜以万计。诏遣文思副使王无忌赍诏诘问。
　　司马光言：「闻周书称文王之德曰：『大邦畏其力，小邦怀其德。』盖言诸侯傲很不宾则诛讨之，顺从柔服则保全之。不避强，不陵弱，此王者所以为政于天下也。臣伏见去岁先帝登遐，赵谅祚遣使者来致祭，延州差指使高宜押伴入京，宜言语轻肆，傲其使者，侮其国主，使者临辞自诉于朝。臣当时与吕诲上言，乞加宜罪，朝廷忽略此事，不以为意，使其怨怼归国，一国之人皆以为耻。今岁以来，谅祚招亡命，点集兵马，窥边伺境，攻围堡寨，驱胁熟户八十余族，杀掠弓箭手约数千人，悖逆如此，而朝廷乃更遣使臣赍诏抚谕。彼顺从则侮之，傲很则畏之，无乃非文王所以令诸侯乎！若使臣至彼，谅祚稽首服罪，禁止侵掠，犹或可赦，若复拒违王命，辞礼骄慢，侵掠不已，未知朝廷将何以待之？伤威毁重，孰甚于此！方今公私困竭，士卒骄惰，将帅乏人，而西寇犯边，事之可忧，孰大于此？而朝廷上下晏然若无事者，其故何哉？岂朝廷自有其备而缙外之臣不得与知乎？臣窃惑之。所谓备者，非但添屯军马，积贮粮草而已也，在于择将帅而修军政也。二者皆阙，何谓有备？臣不胜愤懑。伏望陛下博延髃臣，访以御边之策，择其善者而力行之。方今救边之急，宜若捧漏瓮沃焦釜，犹恐不及，岂可外示闲暇而养成大患也！」
　　注　　释
　　【一】诸宗室之幼者「诸」字原脱，据宋本、宋撮要本及长编纪事本末卷五六教养宗室补。
　　【二】博致珍异物献御府以万计「府」原作「厨」，据王珪华阳集卷三九赵从质墓志铭改。
　　【三】定州「定」原作「安」，据宋撮要本及长编纪事本末卷五六教养宗室、同上书改。
　　【四】以左龙武卫大将军「左」原作「佐」，据宋本、宋撮要本改。
　　【五】刑犯黜降之人「刑」字原脱，据宋撮要本补。
　　【六】诸司使副「使副」原倒，据宋本及宋撮要本乙正。
　　【七】合门祗候「合」字原脱，据同上二本补。
　　【八】頵一千五百贯「贯」原作「员」，据宋撮要本、阁本及长编纪事本末卷五六训导皇子改。
　　【九】韩维为直集贤院「贤」字原脱，据宋撮要本及同上书、东都事略卷五八韩维传、琬琰集删存卷三韩侍郎维传补。
　　【一○】及议与任守忠用平状「及」原作「反」，据宋本、宋撮要本改。
　　【一一】马殷「殷」原作「商」，避宣祖讳改，今据旧五代史卷一三三马殷传改回。
　　【一二】欲陛下常居禁中「欲」字原脱，据温国文正司马公文集卷三○延访髃臣第四札子补。
　　【一三】八月甲寅「甲寅」原脱，据阁本补。
　　【一四】未尝任大两省以上官「大两」原倒，据宋本、宋撮要本乙正。
　　【一五】任守忠为保信节度副使「副」字原脱，据宋史卷一三英宗纪、卷四六八本传及东都事略卷一二○任守忠传补。
　　【一六】江德明「德明」二字原倒，据宋撮要本、阁本及宋史卷四六八任守忠传乙正。
　　【一七】因陈还辟之说此句原脱，据宋本、宋撮要本及长编纪事本末卷五四光献垂帘补。
　　【一八】守忠专有余及亲旧「有」原作「其」，「及」原作「利」，据同上二本改。
　　【一九】不复知有君父之命「复」字原脱，据同上二本补。
　　【二○】拥幼弱昏懦之君「拥」，宋撮要本及温国文正司马公文集卷三○任守忠第三札子均作「择」。
　　【二一】如有唐之季「有」字原脱，据宋本、宋撮要本及同上书补。
　　【二二】而使皇太后闻之不能不以介意「以」字原脱，据宋撮要本及同上书补。
　　【二三】矫传教旨开祖宗宝藏「矫」字原脱，据同上书补。
　　【二四】光又数其十罪「数」，宋撮要本、阁本及长编纪事本末卷五四光献垂帘均作「疏」。
　　【二五】谋间两宫「谋间」，宋本、宋撮要本及邵伯温邵氏闻见录卷九均作「间谍」。
　　【二六】英宗虽悟「悟」字原脱，据同上书补。
　　【二七】以头子勾任守忠者立廷下「者」字原脱，据宋撮要本、长编纪事本末卷五四光献垂帘及同上书补。
　　【二八】责蕲州团练使邵氏闻见录卷九作「团练副使」。
　　【二九】欧阳公言「公」原作「云」，「言」字原脱，据宋撮要本及同上书改补。
　　【三○】吾为魏公作昼锦堂记云「云」原作「公」，据同上书改。
　　【三一】致屡有违忤太后之意「屡有」原倒，据宋撮要本及温国文正司马公文集卷三○奉养札子乙正。
　　【三二】而臣复区区进言者「者」字原脱，据同上书补。
　　【三三】以所试等第籍送秘合试官参考「考」字原脱，据宋本、宋撮要本补。
</div>
    <div class="pagination">
<a href="续资治通鉴长编_page293.html">上一页</a><span>...</span><a href="续资治通鉴长编_page289.html">289</a><a href="续资治通鉴长编_page290.html">290</a><a href="续资治通鉴长编_page291.html">291</a><a href="续资治通鉴长编_page292.html">292</a><a href="续资治通鉴长编_page293.html">293</a><span class="current-page">294</span><a href="续资治通鉴长编_page295.html">295</a><a href="续资治通鉴长编_page296.html">296</a><a href="续资治通鉴长编_page297.html">297</a><a href="续资治通鉴长编_page298.html">298</a><a href="续资治通鉴长编_page299.html">299</a><span>...</span><a href="续资治通鉴长编_page295.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
