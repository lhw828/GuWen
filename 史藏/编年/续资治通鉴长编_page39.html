<!DOCTYPE html>
<html>
<head>
    <meta charset="UTF-8">
    <title>续资治通鉴长编 - 第 39 页/共 607 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续资治通鉴长编 - 第 39 页/共 607 页</h1>
    <div class="content">　　初，废岭南媚川都，禁民采珠。未几，官复自采。容州海渚亦产珠，仍置官掌之。于是容州始贡珠百斤，赐负担者银带衣服。
　　壬寅，幸水硙，赐役夫衣服彩帛。遂幸西御园宴射。
　　癸卯，关南巡检、应州观察使李汉超卒。上甚悼之，特废朝，赠太尉、忠武节度使，遣中使护其丧归葬。
　　丁未，渤泥国王遣使来贡方物，始通也。
　　上属意戎事，每朝罢，即于便殿或后苑亲阅禁卒，取壮健者隶亲军，罢软老弱，悉分配外州，自是藩卫之士益以精强。
　　乃令筑讲武台于城西之杨村，辛亥，大阅，上与文武大臣从官等登台而观。殿前都指挥使杨信初董其事，上以信病瘖不能言，命天武左厢都指挥使崔翰代之。翰分布士伍，南北挠亘二十里，建五色旗以号令，将卒望其所举为进退之节，每按旗指踪，则千乘万骑，周旋如一，甲兵之盛，近代无比。上甚悦，即遣中使密以金带赐翰，谓之曰：「此朕藩邸时所服者也。」因谓左右曰：「若崔翰者，必不仕晋朝矣。」盖言晋朝将帅多不得其人，军政隳紊故也。杨信即杨义，避上改名也。
　　丙辰，上始狩于近郊，作诗赐髃臣，令属和。
　　国子监主簿郭恕先决杖配隶登州禁锢。恕先，即忠恕也。初责干州司户参军，秩满去官，遂不复仕。纵放岐、雍、陕、洛之间，或踰月不食，盛夏暴日中无汗，大寒凿冰而浴，人皆异之，尤善画，得其画者藏以为宝。上雅闻恕先名，既即位，召为国子监主簿，赐赉甚厚，令于太学刊定历代字书。内侍押班窦神兴尝馆之。恕先美须髯，一日忽尽拔去，神兴惊问其故，恕先曰：「聊以效颦耳。」神兴大怒，白上以恕先无检局，放纵败度，上稍疏焉。恕先益纵酒，肆言时政，颇有谤讟语闻，且擅鬻官物取其直。上怒，故及于祸。恕先行至临邑，谓部送吏曰：「我逝矣。」因掊地为穴，度可容面，俯窥焉而卒，□葬道左。后将改葬，但得其衣衾，盖尸解云。
　　冬十月辛酉，命左卫大将军李崇矩为邕、贵、浔、横、钦、宾等州都巡检使，未几，徙琼、崖、儋、万，麾下军士咸惮于从行，崇矩尽出器用、金帛，凡直数百万分给之，觽乃感悦。时黎贼扰动，崇矩悉至洞穴抚谕，以己财遗其酋长，觽皆怀附。在岭表及海上凡四五年，恬然不以炎荒婴虑。旧涉海者，多舣舟以俟便风，或旬余，或弥月。崇矩往来，皆一日而度，未尝留滞，从者亦皆无恙，人谓崇矩纯德之报云。
　　契丹遣使耶律摩里来贺干明节。
　　己巳，幸京城西北隅，视卫士与契丹使驰射，又召近臣及刘鋹、李煜、契丹使宴射苑中。
　　辛未，京西转运使程能言，请榷陈滑蔡颍随郢均邓金房等州、信阳军酒，可获大利。许之，仍令太常丞冯□与内品一员同掌其事。（冯□，未见。）
　　壬申，黎州山后两林蛮主勿儿遣使来贡方物，贺上登极。
　　丙子，髃臣请举乐，表三上，诏许之。
　　诏：「两京、诸道阴阳卜筮人等，向令传送至阙，询其所习，皆懵昧无所取，盖矫言祸福，诳耀流俗，以取赀耳。自今除二宅及易筮外，其天文、相术、六壬、遁甲、三命及它阴阳书，限诏到一月送官。」
　　辛巳，畋近郊。
　　癸未，诏分陕西转运使为二司，以侍御史张涣领陕西河北诸州，左赞善大夫韦务升领陕西河南诸州。（张涣，未见。）
　　诏权停贡举一年。
　　十一月丁亥朔，日有食之，既。
　　庚寅，日南至。御干元殿受朝贺，退御大明殿，上寿，复用教坊乐。
　　甲午，命监察御史李渎、合门祗候郑伟为契丹正旦使。
　　己亥，天平节度使兼中书令石守信罢节度使【八】，为守中书令、西京留守。守信镇郓州，凡十七年不徙，专事聚敛，积财巨万计。尤奉释教，在西京造寺，募民辇致瓦木，驱督峻急，而所给不充其佣直，民甚苦之。
　　镇安节度使、马军都指挥使党进，出为忠武节度使。进掌禁卫凡十二年，尝徼巡京师闾巷间，有畜奇禽异兽者，进或见，必命左右取而放之，骂曰：「买肉不供父母，反饲禽兽乎！」上时在晋邸，有名鹰，亲吏养之甚谨，进诘责将取放，吏欲走白晋王，进遽止，且与之钱，令市肉，谓曰：「汝谨视此，无使为他物所伤！」京师传以为笑。及镇许下，幕府吏小忤意，必命左右批其颊。其变诈□暴，皆此类也。尝为杜重威家奴，重威子孙贫贱，进月分俸钱给之，人亦以此称焉。
　　下蔡县主簿张利用，冒称其亡兄秉官，求进用，丙午，诏决杖配隶商州禁锢。
　　户部郎中侯陟知吏部选事，会选人有冒妄，事发，陟当连坐，知篮事雷德骧将劾奏之，陟遂造便殿自首服，上特赦其罪。癸丑，以陟为河北转运使。
　　幸御龙、弓箭直新班院，赐军士钱帛有差。还，苑中宴射。
　　诏诸道州府监临官，自今不得擅离所任诣阙奏事，有所闻见，许实封附递以闻，必须面奏者，别听敕旨。
　　诸道所送知天文、相术等人，凡三百五十有一。十二月丁巳朔，诏以六十有八隶司天台，余悉黥面流海□。
　　诏流内铨选人所试判，自令分四等，定其优劣。
　　庚午，畋近郊，遂幸金凤园，赐从臣饮。
　　有司言矾官岁鬻矾不充旧贯，请严其禁。癸酉，诏：「私贩化外矾至三斤，私煮及盗至十斤者，并弃市，余悉决杖配流。已论决而再犯，虽所犯不如律，亦决杖配流；还，复犯者死。」
　　初，江南未平，私渡江者及舟人并弃市。戊寅，始除其禁。
　　辛巳，高丽国王□遣其子元辅来修贡，贺登极。
　　壬午，契丹遣太仆卿耶律迭列、（案辽史作太保迭烈割。）礼宾副使王英来贺明年正。
　　癸未，静海节度使丁琏遣使修贡，贺登极。
　　甲申，诏：「先募民断买场、务，或有羡利，即收入己。属已差监临之官，其主吏犯者，法司处以监主自盗，或至弃市，殊非中典，良用恻然。自今准盗论，罪止流。」又诏：「持刃穿窬，法当强盗。近者多云弃刃于外，空手入室，既难覆验，实启奸心，自今以强盗论。」并从权大理少卿赵齐之请也。（齐，未见。）
　　是岁，灵州、通远军诸蕃族剽略官纲，诏知灵州安守忠、通远军使董遵诲讨之。遵诲部分将出，诸蕃族大惧，尽归所剽略，肉袒请罪，遵诲即慰抚之。自是各谨封界，秋毫不敢犯。上命遵诲兼领灵州路巡检，在通远军凡十四年。（剽略官纲，据党项传在此岁，因见。遵诲事传称命守忠、遵诲讨平之。守忠传既无所载，遵诲传则未尝出兵也，恐党项传误，今略加删润。）
　　初，南汉人取昭州，伪政酷暴，民不聊生。周渭率乡人六百踰岭，避地零陵。未至，贼起，断道绝粮，复还恭城【九】，则庐舍煨烬，遂奔道州，又为贼所袭，渭仓皇北走，不暇与其妻莫荃诀。二子年幼，留荃所。荃少，父母欲嫁之，荃涕泣誓志曰：「渭非久困者，今违难远适，必能自奋。」乃亲绩碓舂，以给朝夕，二子皆毕婚嫁，凡二十六年。于是，渭为广南诸州转运副使，使人访求得之。渭时已改娶，欲复迎荃，荃曰：「君既有室，我不可复往，且吾与妇孙居此久矣，不宜舍去。」时人嘉叹，为着莫节妇传，渭亦具奏，诏特爵命之，□其二子皆赐以官。（南汉取昭州，乃周广运元年。）
　　是冬，北汉边候言晋、潞、邢、洺、镇、冀等州皆治戎器及攻城之具，又转漕刍粟，北汉主甚恐。
　　注　　释
　　【一】当是干德四年知光化军进羡利者「当是」原作「当时」，据阁本改。
　　【二】准敕于缘江置榷货诸务「务」原作「物」，阁本作「务」。按宋会要食货三○之一作「于沿江置榷货八务」，通考卷一八征榷考、宋史卷一三六食货志并云置榷货务于江陵府等处。作「务」是，今据改。
　　【三】出弃野外「弃」下原有「于」字，据宋本、宋撮要本及宋史全文卷三上删。
　　【四】并斩女侩八人洛阳民三辈「三」原作「二」，据宋本、宋撮要本、阁本及宋史卷四六三王继勋传改。
　　【五】惰慢不亲事「事」字原脱，据阁本补。
　　【六】若更得如仲甫数人「得」下原衍「人」字，据宋本、宋撮要本删。
　　【七】节镇领支郡「节镇」原作「节度」，据宋本，宋撮要本、阁本及宋史全文卷三上改。
　　【八】天平节度使兼中书令石守信罢节度使「天平」上原衍「以」字，据续通鉴卷九删。
　　【九】复还恭城「恭城」原作「攻城」，据宋本、宋撮要本、阁本及宋史卷三○四周渭传改。
续资治通鉴长编
卷十九
卷十九
　　起讫时间 起太宗太平兴国三年正月尽是年十二月
　　卷　　名 续资治通鉴长编卷十九
　　帝　　号 宋太宗
　　年　　号 太平兴国三年（戊寅，978）
　　全　　文
　　春正月，北汉主遣其子续质于契丹，纳重币以求援。
　　庚寅，郓州言殿直霍琼称诏至所部募兵，而与所募兵劫部民刘凝家财。上令槛车送至阙，按得实，皆腰斩于都市。
　　甲午，雅州西山野川蛮首领马令膜等十四人来朝贡。
　　令绛州浚汾河。
　　京西转运使程能献议，请自南阳下向口置堰，回白河水入石塘、沙河，合蔡河，达于京师，以通襄、潭之漕【一】。上壮其言而听之。戊戌，诏发唐、邓、汝、颍、许、蔡、陈、郑丁夫及诸州兵凡数万人，以弓箭库使阳武王文宝、六宅使李继隆、内作坊副使李神佑、刘承珪等护其役。崭山堙谷，历博望、罗渠、小佑山，凡百余里。踰月，抵方城，地高，水不能至【二】，又增役人以致水，然终不可通漕。会山水暴涨，石堰坏，河不克就，卒废焉。承珪，山阳人也。
　　己亥，西京右军巡使、光禄寺丞李之才除名为民，永不齿□。坐与布衣李承瑞携酒入宫殿中聚饮，为巡检所奏，按得实故也。
　　庚子，诏罢陈州城北蔡河所置□。先是，藩镇率于津渡私补吏、置□以算民船，船胜百石者税取百钱，有所载则倍其征，商旅甚苦其事。至是，陈州以闻，遽诏罢之。其后濒河诸州复置□如故。
　　辛丑，发近县丁夫浚广济、惠民河及蔡河，分遣使督之。又分遣使十七人治黄河堤，以备水患。
　　丁未，又发卒千人，浚汴口。
　　己酉，命翰林学士李昉等修太祖实录，直学士院汤悦等修江表事迹。（案原本作李昉等修江表事迹。据宋史，李昉修太祖实录，汤悦修江表事迹。今改正。）
　　庚戌，赵州刺史韦韬为右千牛卫将军，坐巡边不谨也。（韦韬巡边不谨，当考。）
　　辛亥，命近臣祷雨于京城寺观祠庙。后二日雨足，又遣使分赛焉。
　　秦州内属三族戎人等数寇边，癸丑，诏悉赦其罪，自今敢复肆侵掠者，吏捕之寘于法，不须以闻。
　　令川、峡诸州犯罪当赎者，每铜一斤输铁钱四百八十。
　　建隆初，三馆所藏书仅一万二千余卷。及平诸国，尽收其图籍，惟蜀、江南最多，凡得蜀书一万三千卷，江南书二万余卷。又下诏开献书之路，于是天下书复集三馆，篇帙稍备。
　　自梁氏都汴，贞明中始以今右长庆门东北小屋数十间为三馆，湫隘纔蔽风雨，周庐徼道，出于其侧，卫士驺卒，朝夕喧篮。每诸儒受诏有所论譔，即移于它所始能成之。上初即位，因临幸周览，顾左右曰：「若此之陋，岂可蓄天下图籍，延四方贤俊耶！」即诏有司度左升龙门东北旧车辂院，别建三馆，命中使督工徒，晨夜兼作。其栋宇之制，皆亲所规画，自经始至毕功，临幸者再，轮奂壮丽，甲于内庭。
　　二月丙辰朔，诏赐名为崇文院。西序吞便门，以备临幸，尽迁旧馆之书以实之。院之东廊为昭文书，南廊为集贤书，西廊有四库，分经史子集四部，为史馆书。六库书籍正副本凡八万卷，策府之文焕乎一变矣。
　　幸郑国公主第，赐驸马都尉王承衍银器万两、锦彩五千匹，又赐其子世隆银百两、帛百匹。
　　丁巳，诏：「州县官批书南曹所给历子，敢漏一事者殿一选，三事者降一资。虽所部无其事，令式所合书者亦着其无，以相参验。」从判吏部南曹董淳之请也。（淳，附文苑传，无邑里。）
　　癸亥，秦州言戎人寇边，三阳寨使陈钦寿率戍兵击走之。
　　有司言：「昌州岁收虚额盐【三】一万八千五百余斤，乃开宝中知州李佩率意掊敛，以希课最，废诸井薪钱，于岁额外别课部民煮盐。民不习其事，甚以为苦，虽破产不能偿其数，多移徙它郡，户口日减。转运使以闻。而积年之征不可遽免，欲均于诸州作两税钱米输官。」上曰：「若此，为患一也。」甲子，诏悉除之，其二井旧额二万七千七百六十斤，仍勒井户煮焉。
　　丙寅，泗州录事参军徐壁弃市，坐掌本州岛仓户民租，与牙校高贵为奸赃，取民贿而免其租入，以虚券给之。事发，壁及贵并抵法，支党皆杖脊配隶远恶处。
　　辛未，上幸西绫锦院，命近臣观织室机杼。还，幸崇文院观书，恣亲王、宰相检阅问难。复召刘鋹、李煜令纵观，上谓煜曰：「闻卿在江南好读书，此中简策多卿旧物，近犹读书否？」煜顿首谢，因赐饮中堂，至醉而罢。
　　以□越王俶将至，癸酉，命四方馆使梁回往淮西迎劳之。
　　己卯，秦州言戎人寇诬穰寨，监军任德明率戍兵击走之，枭戎首数十级以徇。
　　甲申，诏：「西北边内属戎人，多赍货帛，于秦、阶州易换铜钱，出塞销铸为器，自今严禁之。吏民敢阑出铜钱百以上，论罪有差。」
　　太平兴国初，诏以卒三万五千人凿池，引金水河注之。于是临幸，赐役卒人各千钱、布一端，遂名池曰金明。（本纪云是月始穿池，误也，始赐名耳。）
　　三月己丑，以□越王俶将至，遣其子镇海、镇东节度使惟浚至宋州迎省。
　　初平江南，太祖以周惟简为国子博士。惟简先有愿隐终南之言，不得已，乃上书述前志，求解官，改虞部郎中致仕。惟简实非本心，又无禄养，上即位，自东南至阙下求入见，有司以致仕官非有诏召无求对之制，于是惟简击登闻鼓，上表复求出仕。壬辰，授以故官，士论薄之。
　　中书令史习元吉盗印，矫发近臣书，于两浙邸院取绢彩百七十匹。丙申，杖杀之。
　　宁州言蕃部寇边，巡检使耿仁思击走之。
　　殿直武裕统兵戍海门，于所部恣为奸赃，诏容州鞫实，岭南转运使周渭杖杀之。
　　壬寅，秦州言戎人寇八狼寨，杀掠吏民，巡检使刘崇让率戍兵击走之，擒其帅王宁珠，枭首以徇。
　　癸卯，殿前都虞候、泰宁军节度使、赠侍中李重勋卒。重勋与太祖同事周祖，谨厚无矫饰，太祖甚重之，故擢委兵柄，始终无易。
　　□越王俶又先遣平江节度使孙承佑入奏事，上优礼之。乙巳，即命承佑护诸司供帐劳俶于近郊，又命齐王廷美宴俶于迎春苑。己酉，俶见于崇德殿，宠赉甚厚，即日赐宴于长春殿，俶僚佐崔仁冀、黄夷简等皆预坐。
　　庆州言知州慕容德丰击破辖裕勒族戎人，俘获千计。德丰延钊子也，居庆州凡九年，以肃静为治，边人安之。
　　秦州都巡检使田仁朗袭杀蕃部千余口，焚族帐二千余所，获马五百十匹，牛羊三千余口，诏曪之。（此据别本实录乃三月二十三日事，四月末奏到京，附三月末。本纪在六月末，今不取。）
　　戊申，以闲厩使、合门祗候陈从信为左卫将军，充枢密院承旨；翰林使程德玄为东上合门使兼翰林司公事；御□副使王延德为御□使，供奉官乔斌（斌，未见。）副之；军器库副使陈赞为西绫锦使，供奉官张易、（易，未见。）阜城王继升并为军器库副使；赵俊（俊，未见。）为鞍辔库副使；惠延真（延真，未见。）为弓箭库副使；大名柴禹锡为翰林副使；清池弭德超为酒坊副使。自从信而下皆尝给事藩邸，以旧恩进用也。
　　夏四月乙卯朔，召华山道士真源丁少微至阙。少微善服气，年百余岁，隐居华潼谷中【四】，与陈抟齐名。抟亦真源人，然少微志尚清洁，专奉科仪，抟嗜酒放旷，虽居室密迩，未尝往来。少微以金丹、巨胜、南芝、玄芝等献，上留数月，遣还。（少微献金丹、巨胜等，乃四年九月复来朝时事，今并书之。）
　　丙辰，令民二月至九月无得采捕虫鱼、弹射飞鸟，违者重寘其罪。（与建隆二年二月诏书□同，犯者有刑，为不同耳。）
　　戊午，秦、陇州巡检周承□言，戎人八百骑突弓门寨，率所部兵击走之，卒九人不用命，悉腰斩于境上。
　　壬戌，复宴□越王于崇德殿。
　　庚午，幸西染院，赐工徒衣服、钱帛。
</div>
    <div class="pagination">
<a href="续资治通鉴长编_page38.html">上一页</a><span>...</span><a href="续资治通鉴长编_page34.html">34</a><a href="续资治通鉴长编_page35.html">35</a><a href="续资治通鉴长编_page36.html">36</a><a href="续资治通鉴长编_page37.html">37</a><a href="续资治通鉴长编_page38.html">38</a><span class="current-page">39</span><a href="续资治通鉴长编_page40.html">40</a><a href="续资治通鉴长编_page41.html">41</a><a href="续资治通鉴长编_page42.html">42</a><a href="续资治通鉴长编_page43.html">43</a><a href="续资治通鉴长编_page44.html">44</a><span>...</span><a href="续资治通鉴长编_page40.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
