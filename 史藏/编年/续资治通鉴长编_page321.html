<!DOCTYPE html>
<html>
<head>
    <meta charset="UTF-8">
    <title>续资治通鉴长编 - 第 321 页/共 607 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续资治通鉴长编 - 第 321 页/共 607 页</h1>
    <div class="content">　　诏以将作监专领在京修造事，选置判监一员、同判监一员、监丞或主簿两员、勾当公事两员。以嘉庆院为监。虞部员外郎、权发遣户部判官范子奇权判监，太子中允、检正中书礼房公事向宗儒同判监。会要载此事在癸未日。按范子奇判将作监，实录乃在壬午日。今从实录。向宗儒同判在乙酉日，今并书之。六年六月二十七日，初置军器监。
　　诏江淮发运使举官，无得过本路转运使副所举之数。
　　集贤院学士、史馆修撰、判秘阁宋敏求转对，言：「伏见前代崇建册府，广收典籍，所以备人君览观而化成天下。今三馆、秘阁各有四部书，分经史子集。其书类多讹舛，虽累加校正，而尚无善本。盖雠校之时，论以逐馆，几四万卷。卷数既多，难以精密。务存速毕，则每帙止用元写本一，再校而已，更无兼本照对。故藏书虽多，而未及前代也。臣欲乞先以前汉书艺文志内所有书，广求兼本，令在馆供职官重复校正。校正既毕，然后校后汉时诸书。窃缘战国以后，及于两汉，皆是古书，文义简奥，多有脱误，须要诸本参定。欲乞依昨来七史例，于京师及下诸路藏书之家，借本誊写送官。俟其已精，以次方及魏、晋，次及齐、宋以下，至唐则分为数等，取其甚者加校正，三馆皆置之，庶几秘府文籍得以完善。臣以愚陋而忝职儒馆，谨以职事而言之，无补大猷，伏增战汗。」事竟不行。敏求集有此状云：准御史台告报，十一月一日文德殿视朝当转对。今附本月日。八月十七日诏【二】，当考。
　　癸未，三班借职王元规言其父内藏库副使嵩，庆历中尝为种世衡遣入西界，间疏其君臣，因之元昊族其用事者，遂纳款，乞特追赠。授元规三班奉职，弟元礼三班借职。王嵩事，具庆历五年五月【三】、皇佑元年十一月。
　　枢密院言：「在京兵不足，岁常取于诸路。诸路兵失其土性，远行趋役，疾患者多。而江淮兵士尤不可赖，及放冻归，道毙相属。至于起发增给口食，费亦不少。今略计三年，用外军岁不过七千人，而东西八作司壮役指挥最为得力，又廪给稍优。欲于在京及开封府界、京东西、河北招少壮军士及召募厢军本城、牢城愿投换者，并配缺额壮役指挥。仍令在京诸司配杂犯罪人情理不至深重者，以次填杂役指挥。」从之，仍令权判将作监范子奇专提举招换。兵志所载与实录同，但稍略耳。
　　甲申，入内供奉官宋用臣、右班殿直杨琰为将作监勾当公事。宋用臣、杨琰或前已见。
　　诏蠲天下见欠贷粮，总计米一百六十六万八千五百石有奇，钱十一万七千四百缗有奇。上以诸路民欠贷粮积日已久，岁催索无已时，故尽蠲之。百姓闻诏，莫不称庆。旧纪书甲申诏天下因饥贷粮其蠲之，新纪不书。食货志第四卷：负县官之物者，悉总于理欠司。以官物输他司或中都，虽着于籍，而无已入官之符契者，则总于应在司。凡赦令下，则命御史、两制官同三司除欠负，其蠲除率百万缗以上。熙宁四年，祀明堂，命侍御史知杂邓绾偕三司理欠司详定天下逋欠会赦当除者，其十一月，上以天下民负贷粮积日已久，敛索无已，命悉蠲之。凡释贷粮米一百六十六万八千五百石有奇，钱十一万七千四百缗有奇。详定放欠，实录例书，独邓绾未见月日，或实录偶脱此也。
　　入内副都知、宣政使、陵州团练使张若水领嘉州防御使。初，若水以岁满当迁，既除官，上谓枢密院曰：「若水有提点排□军器三库并提举添修弓弩二十万之劳，以此并赏之。」上谨于爵赏，虽左右亲近未尝过也。
　　乙酉，赐太子中允、权发遣夔州路转运判官周直孺绯章服。三司言直孺【四】尝议更在京酒户买曲法也。更定买曲法，在六月四日丁巳。
　　上批：「王广渊言：『知环州种诊申：「有西界投来蕃部三人，熟知彼国事。旧来留在本州岛询问敌情，今夏国既通和，无所用之，乞发遣于近里州军安排。」勘会夏国近纔遣使，乞复献款，朝廷方与之要约，尚未知其向背。今诊乃敢轻妄，便谓通和，窃恐边防亦已弛备，缓急有误国事。』其种诊未欲劾罪，可令王广渊严戒，责令依累降指挥，谨敕边备，仍诏投来蕃部三人，更不令赴阙。」
　　丙戌，大理寺丞、馆阁校勘沈括检正中书刑房公事。
　　丁亥，右龙武军大将军、宁州防御使宗绩封韩国公，允弼第二子也。
　　遣将作监官度地修中太一宫【五】。先是，司天中官正周琮言：「据太一经推算，熙宁七年甲寅岁，太一阳九、百六之数，至是年复元之初。故经言太岁有阳九之灾，太一有百六之厄，皆在入元之终，或元之初。阳九、百六，当癸丑、甲寅之岁，为灾厄之会，而得五福太一移入中都，可以消异为祥。窃详五福太一自雍熙甲申岁入东南巽宫，故修东太一宫于苏村，天圣己巳岁入西南坤位，故修西太一宫于八角镇。伏望稽详故事，崇建宫宇，迎五福太一于京师。」上省其奏，乃命度地建宫于集禧观之东。新、旧纪并书此。
　　戊子，诏诸路提举常平官，岁中【六】通举京官或职官县令共三人。
　　诏职田占佃户过数及影庇差役，并科违制之罪。
　　太常丞、检正中书刑房公事、察访淮南两浙路常平等事李承之言：「臣所授敕【七】，专令体量官吏违慢，未尽察访之意，乞许臣采择能吏，随才荐举。其有绩行尤异者，具以名闻。」从之。
　　己丑，邠州训练军马、合门通事舍人刘舜卿知德顺军，候分屯讫赴阙。明年二月十二日，可考。
　　庚寅，枢密院检详吏房文字【八】刘奉世言：「检会旧条，进奏院每五日令进奏官一名于合门钞札报状，申枢密院呈定，依本写录，供报逐处。缘四方切欲闻朝廷除改及新行诏令，而进奏官亦仰给本州岛，不免冒法，以致矫为家书发放，监官无由禁止，日虞罪戾。而枢密院所定报状递到外州，往往更不开省，徒为烦费。欲乞自今罢枢密院五日定本报状，许诸道进奏官且依例供发。应朝廷已差除指挥事及中外常程申奏事，并许节写，通封誊报。其实封文字及事涉边机，并臣僚章疏等，不得传录漏泄。犯者，其事虽实，亦从违制科罪，赦降不原。若增加虚妄，仍编管。如敢承虚撰造，致传报者，并行严断。事理重者，以违制论。」从之。
　　壬辰，借左藏库钱七万缗，为开封府杂供库本钱，许人借贷出息，以给公用。
　　癸巳，太子中允、崇政殿说书王雱言：「蒙差押赐父安石生辰礼物。旧例，有书送物，赴合门缴书，申枢密院取旨，出札子许收，兼下榜子谢恩。缘父子同财，理无馈遗，取旨谢恩，一皆伪诈。窃恐君臣、父子之际，为理不宜如此。臣欲乞自今应差子孙、弟侄押赐，并不用例。」从之。
　　丙申，著作佐郎胡宗师为审官西院主簿，代太常博士阎灏、将作监主簿沈辽。以同知院、度支郎中王克臣奏灏等不职，故并罢之，仍自今止置一员。此据会要增入。克臣同知，在六月八日。司马日记，席汝明曰：沈辽素为介甫所厚，尝对人窃议新制是非，介甫闻之，立冲替。
　　丁酉，赐前砀山县尉王存立同学究出身，仍注合入官。存立，嘉佑中，学究出身，以父坐事配为军，尝纳官赎父，得免军籍，既而乡县籍身丁如平民。于是存立自言愿得如解举人，免丁役。上闵之，而有是命。
　　戊戌，天章阁待制、知单州孙思恭许再任。思恭以衰疾愿守乡郡故也。上批：「宜依近降选法选通判一人，仍自今近臣因老疾得知州军者，其选通判亦如之。」
　　开封府推官陈忱言同入内供奉官曹贻孙同集僧觽于开宝寺，定夺僧志满可为福圣院主以闻。诏：「开封给牒差。自今寺院有关当宣补者【九】，罢宣补及差官定夺，止令开封府指挥僧录司定夺。准此给牒。」开封府尹旧领功德使，而左右街有僧录司，至于寺僧差补，合归府县僧司，而相承奏禀降宣。上欲澄省细务，诸如此类悉归有司。
　　壬寅，开洪泽河达于淮，以便舟楫。新、旧纪并书此。五年正月丁酉，河成。
　　甲辰，宣庆使、昭武军留后石全育卒，赠太尉、彰德军节度使，谥勤僖。
　　戊申，管勾国子监常秩等言：「准朝旨，取索直讲前后所出策论义题及所考试卷，看详优劣，申中书。今定焦千之、王汝翼为上等，梁师孟、颜复、卢侗为下等。」诏千之等五人，并罢职，与堂除合入差遣。学生苏嘉因试对策，论时政之失，讲官考为上等，直讲苏液以白执政，皆罢之，而独留液，更用陆佃、龚原等为国子直讲。嘉，颂子；原，遂昌人，与佃皆师事王安石云。此段更详之。选举志云：上以其宿学，不足教导多士，皆罢之。林希野史云：苏颂子嘉在太学，颜复尝策问王莽、后周改法事，嘉极论为非，在优等。苏液密写以示曾布曰：「此辈唱和，非毁时政。」布大怒，责张琥曰：「君为谏官、判监，岂容学官、生员非毁时政而不弹劾？」遂以示介，介大怒，因更制学校事，尽逐诸学官，以李定、常秩同判监，令选用学官，非执政喜者不预。陆佃、黎宗孟、叶涛、曾肇、沈季长：长，介妹貋；涛，其侄貋；佃，门人；肇，布弟也。佃等夜在介斋，授口义，旦至学讲之，无一语出己者。其设三舍皆欲引用其党耳。
　　中书言：「宰臣以下奏荐有官亲属迁一官、升一任、循一资，并当一人。内京朝官监当未满，若关升举主未足，不得与升亲民。如乞试校书郎以下循资，并与初等职官监当。即不得以合奏选人恩例，乞选人转京官。其乞升任，不得至知州军。乞迁官，不得至员外郎。」从之。仍诏武臣遇大礼奏荐，已有官亲属迁一官者【一○】，不得至内殿崇班。升一任者，不得至亲民。中书言：宰臣以下奏有官亲属迁官及升任、循资，并当一人。京朝官监物务未满任，举者未应格，不得升亲民。奏选人恩例不许转京官。升任不得至知州军；迁官不得至员外郎。武臣遇大礼奏荐已有官亲属迁官者，不得至内殿崇班；升任者，不得至亲民。选举志第二卷奏补篇有此，盖因实录删修，今附见。五年八月十一日丁亥，可考。
　　提点开封府界诸县镇司【一一】言：「诸县兵级、弓手有武艺精者，遇按阅，请如保甲量艺给赏。」从之。
　　己酉，司农寺言：「诸路卖户绝田产钱，乞从本司移助常平籴本。」从之。
　　是月，诏中书门下，自今文德殿常朝候垂拱殿坐，令御史台一面放班。王陶事，当参考。
　　买马司请权买四尺二寸或一寸牝马及一十一岁以上，与牝马补递马之阙，毋以充额。此据本志十一月事，今附月末。
　　升吉州万安镇为县。
　　十二月辛亥朔，诏每岁加赐国子监钱四千缗，以增置学官、生员用度不足故也。
　　甲寅，诏鄜延路经略司立定绥德城界至，又遣官往诸路缘边封土掘壕，各认地方：知澄城县范育鄜延路；权发遣盐铁判官张穆之环庆路；泾州通判郑遵度泾原路；陕西转运司勾当公事吕大忠秦凤路；麟州通判张宗谔麟府路。
　　育与大忠皆辞行，育言：
　　臣伏承宣命，差赴鄜延路，依见今蕃汉住坐耕牧界至，明立封堠界壕，所贵彼此更无侵轶。臣仰稽圣谋，虑患消争，固深远矣。然臣伏念边兵累岁，非中国之不欲平也，强谋远略之未息也；非戎人之不欲附也，救患扶衰之不已也。今朝廷示宽大之德，戎人效恭顺之体，衅解情通，势宜若一，则赐平之始，固有大计深谋所当先者。
　　臣谓沟封之制，非今日之先务，其不可为有四：臣尝至边，访所谓两不耕地，远者数十里，近者数里，指地为障，华夷异居，耕桑樵牧动不相及，而争斗息矣。今恃封沟之限，则接坏之氓跌足相冒，变安为危。其不可一也。臣访闻五路旧界，自兵兴以来，边人乘利侵垦，犬牙相错，或属羌占田于戎境之中。今分画，则弃之，穷边生地非中国之土，今画界其内，则当取之。弃旧所有，则吾人必启离心；取旧所无，则戎人必起争端。其不可二也。臣又闻戎狄尚诈无耻，贪利而不顾义。今闻纳坏有辞，及使临境，彼且伏而不出，及地有分争，且置而不校，则焉从之？单车以往则无以待其变，饰兵以临则无以崇其信。其不可三也。东起麟、丰，西止秦、渭，地广一千五六百里，壕堑深高纔计方尺，无虑五六百工。使两边之民连岁大役，转战之苦未苏，畚锸之劳复起，坐困藩篱，阴资贼计。其不可四也。此特其事势之难为者尔，抑又有大于此者。
　　臣闻言至不约，天下莫之欺；德至不争，而天下莫之校。前日疆埸常严矣，一旦约败兵拏，斗者跌于前，耕者役于后，而封沟不足恃矣。衅动情暌，诡计百出，使人左复甲兵，右兴金缯；朝委其烽烟，夕举其约誓，不足制矣。故保疆埸不如立约，立约不如崇信，信定于心而已矣。
　　臣又闻周官大司徒，立封沟于邦国都鄙，至于九服，则职方氏【一二】辨之而已。行人制贡，而蕃国不与焉。盖圣王之于夷狄，嘉善而矜不能，以为号令赏罚之所不加则责之意略尔。今乃推沟涂经界之法而行之夷狄之邦，非先王之意也。使彼畏威承命，则犹有疑心，一有暌违，上亏国体，此其尤大不可者也。
　　臣又伏思戎狄之情难知，其服未可信，其弱未可轻。臣愿陛下搜简军实，选将厉师，积谷塞下，以御其变，消患于无形，制胜于不动。凡此今日抚戎之先务也。臣以孤贱之资，先觽荷宠，常效犬马之力，奋于危难，以报圣恩。今日选委，苟心知不可为，而默默衔命，动取后戾，以欺天负君，死有余咎，臣是以倾心极言而不知避。伏愿陛下留神。
　　大忠言：伏闻朝廷将使立定夏国地界，此诚陛下安边息民之心。然而安边息民之策恐不在此，臣辄有五不可之说，伏惟圣慈采择。
　　自来沿边多以两不耕种之地为界，其间阔者数十里，狭者亦不减三五里，出其不意尚或交侵。今议复位地界，相去咫尺，转费关防。樵牧之争固无宁日，衅隙稍久，必惹事端。此不可者一也。怀抚夷狄，先以恩信。恩信未洽，欲画封疆，俱非诚意，后必患生，或有礶冲【一三】，人难御捍。此不可者二也。议者以夏国辞请恭顺，遂欲乘此明分蕃汉之限。所差官须与逐处首领相见商量，以兵则非所以示信，不以兵则敌情反复无常。前延州议事官几为所禽，至今边人危之。此不可者三也。近年陕西沿边四路皆有展置城寨【一四】，戎心怨嗟，未有以发。既令各守其境，曲直自明。如或有辞，过实在我。此不可者四也。夏国边界东起麟府，西至秦凤，缭绕几二千里。若欲久存，须为壕堑，计工多少，所役何人，或要害之地势有必争，岁月之闲未易了毕。暴露绝塞，百端可虞。此不可者五也。
　　非徒五不可，又有大不可者一焉。无定河东满堂、铁笳平一带地土，最为膏腴，西人赖以为国，自修绥德城，数年不敢耕凿，极为困挠。窃闻今来愿于绥德城北退地二十里，东必止以无定河为界。如此则安心住坐，废田可以尽开。彼之奸谋盖出于此。若遂使得志，一旦缓急，鄜延可忧。此所谓大不可者一也。如不以臣言为妄，伏乞下臣状付中书、枢密院，及令臣面析利害，庶得周悉。苟有可采，早赐施行。又言：「臣尝游塞上，熟知戎情，如朝廷敦信誓，帅臣严节制，将佐不敢贪功务获，则永
　　无边患。此事人皆知之，但为议者所忽不行耳。今讲和之初，宜先务此。」
　　又言：「臣等五人被命而行，不敢不先示以信，上全国体。万一疏虞，则朝廷如何处置？移文诘问，必漫然不报；举兵讨罪，又力所不堪。复与之和，势皆在彼，百端呼索，须至含容。挫损天威，无甚于此，不可不虑也。」
　　王安石不以育、大忠等所言为然，白上曰：「臣谓育【一五】，朝廷但遣育于延州立封沟，非遣育于夏州立封沟，于周礼有何违异？又育言，周礼但立中国封沟，与夷狄接境，即无之。臣谓育，中国是腹里，却立封沟；与夷狄接境，乃不立封沟，此何理？大忠言，但当择帅，不当立封沟。臣谓大忠，朝廷但遣大忠立封沟，即不责大忠择帅。育与大忠恐不可遣，不若但委本路使臣。」上令别择官，换两人。此据日录在五年正月十七日，今并书之。
　　既而枢密院拟孔宗翰及杨方平代育与大忠。宗翰前为京东路提点刑狱，中书奏罢之。方平前主盐院，中书按方平不职，冲替。上阅宗翰及方平姓名，皆以为不可用，乃差刘宗杰及鲜于师中。五年四月二十二日，王广渊乞委师中。五月二日，宗杰与王韶议建通远军。
　　枢密院初不欲立封沟，及议差官，先拟薛昌朝，上既不用昌朝，而育与大忠议复异。昌朝、育皆中书所斥者，故安石每疑文彦博等设意沮己云。此据日录在五年正月十九日，今并书。范育、吕大忠疏及王安石语，今并附见。育、大忠疏更须删削，乃可。
　　乙卯，礼院言：「驸马都尉王师约等奏：『伏见长公主凡有表章，故例不称妾。』质诸典礼，虑未允当，当院参详，男子妇人凡于所尊，称臣若妾，义实相对。今宗室伯叔近亲悉皆称臣，即公主，自大长公主而下，理合称妾，况家人之礼难施于朝廷。伏请自大长公主而下，凡上笺表各据国封并称妾。」从之。
　　诏知澶州、镇宁军留后刘涣为工部尚书致仕。涣颇有才智，尚气放诞，遇事无所顾忌，锐于进取。既得谢，乃悔恨。及开拓熙河，讨伐安南，涣几八十矣，犹上书请自效。不报。
　　刑部侍郎致仕张子思卒。
　　戊午，诏放麟州蕃部结胜还夏国，量给口券、路费。仍令经略司指挥，牒宥州于界首交割。应诸路去秋以后所获夏国人口，各令经略司选差官就便取问，如愿归并准此，愿留者存恤之。旧纪书诏诸路释夏俘归其国。新纪书归夏俘。
　　初，胜在夏国伪补钤辖，麟州部将王文郁略地至开光州，胜力屈而降，补供奉官。久之，谋窜归夏国，为人所告。上曰：「胜力屈而降，家在西界，其欲归宜也，可听其去，而厚赏告者。」明年正月九日，朱本又有诏赵焑事与此诸路经略司所被受并同，或移彼所载目录附此。
　　已而刘庠言：「胜少壮武勇，恐归为夏人乡导。」又言：「前保胜者蕃官五十人，殆非实。所以奏者，姑慰觽心耳。今厚赏告者，恐开诬告之路。」王安石曰：「夏人若能深入，岂少如胜者为乡导！胜得免罪遣还，夏人又尝杀其爱女，岂肯为夏人致死于我！觽蕃官敢为欺罔，为将帅者更枉道以慰其心，此皆无理。」文彦博曰：「将帅于事，不得不反复思虑详合如此。」上曰：「如此思虑非是，告叛得实，顾不敢赏，恐开诬告之路，此甚无谓。」安石曰：「如此，则告变之法皆可除矣。」诏庠依前诏施行，仍与告者麟州差遣，使蕃部具见之。此据日录五年二十七日【一六】事。
　　己未，保康军节度使、安定郡王从式卒，赠同中书门下平章事、荣王。
　　辛酉，上批：「河北便籴司减军粮数至多，当此丰年物贱之际，实为可惜。况岁之美恶不常，敌之动静难测，平日分屯兵马，计之虽似有余，缓急稍增军防，支用便见不足。自来三司逐年指准有定钱数，不须别作经画，可令依每岁数目收籴，不得减省。」
　　诏以太府寺所管斗秤归文思院。此据王珪会要熙宁四年十一月十一日事，今附本月日，要考司马光所云出卖斗升印板事迹，兼亦未详初卖斗升年月日也。光日记云：王安石为政，欲理财富国，人言财利者辄赏之。旧制，太府寺造斗升用火印，颁于天下诸州卖之。禁民私造升斗，其法甚严。熙宁四年，诏：自今官司止卖印板，令民自造升斗，以省钉鐷之费，于是量法坏矣。又民侯氏【一七】世于司天监请历本印卖，民间或更印小历，每本直一二钱。至是尽禁小历，官自印卖大历，每本直钱数百，以收其利。又京东提刑王居卿上言：天下官酒务皆令作连醦，以省薪苏。朝廷从之，画图颁于天下。又有班行上言：天下马铺，每匹令日收粪钱一文。亦行之。其营利如此。而城绥州、筑□口□夕□兀城堡、散青苗钱，所用官物动以数十百亿计。卖历日，已见熙宁四年二月戊寅【一八】。王居卿连醦事，附注七年九月壬子。马粪钱，当考。
　　右正言、集贤校理、检正中书礼房公事许将直舍人院，罢检正中书礼房公事。
　　权同判流内铨、检正中书五房公事曾布言：「诸司吏自来并不以次迁转出官，致阙习事旧人，诸事惰慢。亦有职务全少，而人数至多；或事局至轻，而出职优厚。又有职事虽繁，而得禄微薄，人数太少，选择不精者。今合并废增禄，自宣徽院至军器所凡七十八处。自今第迁须至头名方许出官；或已为头名，其出官即第增之以年或损所出人数，约定须三二十年或四十年方得出官。诸宗室宫院客司，通引、书表、宅案司、旧理二十一年出借职，岁约六人。今并月给钱三千，并御书院等专副并罢出官，界满各理元抽差司分合得酬赏。通计增废之数，岁增钱一万五千余缗，减出官入流三百余人。」从之。旧纪书减出官入流三百余人，新纪不书。
　　癸亥，知制诰王益柔知通进银台司，兵部郎中、同提举在京诸司库务韩缜兼勾当三班院。初，二职皆天章阁待制马仲甫兼领，会御史知杂事邓绾言：「仲甫在三班院不职，纵吏欺谩使臣，藏匿酬奖、保明奏状等奸弊十一事，尝召本院主簿汲光审问，称已尝摘发而未施行。」乃下绾章，韩缜根究。仲甫遂辞兼职，故改命益柔等。明年三月辛巳可考。
　　邓绾言：「编敕删定将毕。诸路一州一县敕自庆历中删修，行用已久，请加讨论，接续删定。又请陕西、河东缘边城寨稍大者，置主簿一员。」并从之。
　　甲子，茂州防御使、越国公世清为越州观察使，封会稽郡王。新、旧纪并书此。
　　赐卫州通判、虞部员外郎聂仪仲家绢百匹，以判大名府韩琦言，卫州王供埽危急，仪仲抱疾驰赴，总徒修筑，因以疾亡故也。
　　赐河北转运司度僧牒五百，紫衣、师号各二百五十，开修二股河上流，并修塞第五埽决口。寻命内侍押班李若愚，宫苑使、带御器械程昉同提举。二人同提举，据会要十二月二十三日事，实录无之，今增入此。
　　乙丑，诏自今宗室居父母丧者，毋得乞为继嗣。时右武卫大将军克务乞故登州防御使、东牟侯克端子叔搏为嗣，请赴朝参起居，而不为克端服。大宗正司以闻，事下礼官，而礼官言宜终丧三年故。右屯卫大将军克端以熙宁二年六月卒，赠登州防御使、东牟侯。
　　丙寅，诏：「合门自今日轮通事舍人以下二人，察视内殿起居臣僚，纠无故不赴者，三不赴劾罪取旨。察视之官不举，委合门弹奏。」
　　枢密院言：「诸路厢军名额猥多，自骑射至牢城，其名凡二百二十三。其间因事募人，团立新额，或因工作、榷酤、水陆运送、通道、山险、桥梁、邮传、马牧、堤防、堰埭，要录：如澶州般坊【一九】之类，则因工作而立；如楚、真、泗州装发之类【二○】，则因水陆运送而立；如龙、剑、文州桥阁之类【二一】，则因通道、山险、桥梁而立名。若此者，事存而名未可废。及剩员直、牢城皆待有罪配隶之人，壮城专治城隍，不给他役，别为一军。而教阅厢军亦自为额。请以诸路不教阅厢军并为一额，余从省废，其移并如禁军法。」奏可。遂下诸路转运司，以州大小高下为序，始自某州为第一指挥，差次至某州，凡为若干指挥，每指挥毋过五百人。河北曰崇胜，河东曰雄猛，陕西曰保宁，京东曰奉化，京西曰劲武，淮南曰宁淮、两浙曰崇节，江南曰效勇，荆湖曰宣节，福建曰保节，广南曰清化，川峡四路曰克宁。总天下厢兵马步指挥，凡八百四十，共为兵凡二十二万七千六百二十七人。而府界及诸司，或因事募兵之额不与焉。本志如此，今用之。会要特详，或附注此。
　　戊辰，上批：「勾当八作司、内殿崇班李士宣修东西府，始终毕功，颇知修道次第，可充将作监勾当公事，替宋用臣。」
　　中书、枢密院同进呈：「王韶奏俞龙珂及旺奇巴等举种内属，乞依已得朝旨，除俞龙珂殿直、蕃巡检，又分其本族大首领四人为族下巡检，既分为四头项，自此可令不复合为一，免点集作过。又乞除旺奇巴殿侍、秣邦一带巡检。」上曰：「如何便言举种内属？」王安石曰：「不知如何不谓之举种内属？」上曰：「须点集得，方为内属。」安石曰：「不知今欲如何点集？」上曰：「亦须便点阅见户口人数。」安石曰：「羁縻须有渐，如何便令王韶点阅得彼户口人数！」文彦博曰：「若与科钱【二二】，又使不得，可知是不易。」安石曰：「如此诚易。然便要点阅，恐却未有此理。」彦博曰：「在此见不得，到秦州乃见，极微秒，不足虑。」安石曰：「昨拓硕只引一蕃僧来秦州，便奈何不得。今幅员数千里强族，设若有一豪杰自强，外立文法，迤逦内侵，则角蝉之事不可谓无之，非特如托硕事而已。只如董毡、木征自是凡才，若稍桀黠，兼并生羌，日迫内地，即是复生一夏国，岂得以为微秒不足虑？老子以为其脆易破，其微易散，其未兆易谋。就今生羌微秒，正是当施谋计之时。若待其党觽架合，则欲经营，已无所及。」上曰：「然要须点集得，方为实利。」安石曰：「诚如此。然今朝廷十万缗钱付王韶等蕃息，收其息以为内属人禄赐，非有伤财劳民之事。就令三五年间未可点集，亦终为我羁縻，免更有创立文法为边陲之患，亦自有利无害。若如王韶本谋，即终当为吾民，不患不可点集也。韶本谋欲以官致首领，以蕃勇敢招其强人。其强人服于下，首领附于上，则余人不患不为我用。然此事恐须少待岁月，乃见成效耳。」彦博曰：「分却俞龙珂族下人作四头项，恐俞龙珂不肯。」又言：「未须与殿直与军主，恐见得力蕃官觖望生事。」安石曰：「分为四头项，既责任王韶，韶必有斟酌，朝廷何由遥度？不知蕃官如何便敢觖望？」彦博曰：「俞龙珂等并不为用却与官，既为用者如何不觖望？」上曰：「事体有大小，如木征作刺史，董毡作节度使，何尝为用？蕃官亦岂可觖望？」安石曰：「秦州蕃官如令修己见作殿直，不知有多少族帐？朝廷除与俞龙珂、旺奇巴官，于令修己何事，便敢觖望？」彦博曰：「如韩绛厚蕃兵，便致汉兵作过。」上曰：「此事不类。」令悉依王韶所乞。上又曰：「谅祚不得全以为狂妄，见韩缜说嫁女与裕勒藏喀木，所资送物极厚，此所以能得裕勒藏喀木也。抚结羌夷须厚。」安石曰：「厚薄要当理分，则能服人。若应接不中事机，施恩不当理分，则虽过厚，适足生骄，此所以当择人付之，使度事机应接而已。」枢密院退，安石论彦博语曰：「人主御将帅，当有方略，汉高祖拔用亡虏，置之旧将之上，固未尝待其功绩着见，何尝畏旧人怨望！若令修己辈，亦弹压不定，即何以制海内！」此据日录。今年十二月十八日俞龙珂等授殿直，而实录并无之，于明年五月十一日方书以俞龙珂为西头供奉官，不知何故。或初授殿直，后迁供奉官。实录但书供奉官，不书殿直也。当考。朱史王韶本传，就韶作机宜时，便云：韶直抵俞龙珂帐中交诏，因留宿，示以不疑。于是俞龙珂感服，即遣首领纳款，其后率其属十二万口归附。按韶作机宜，乃元年冬；被诏相度招抚，乃二年七月。朱史预夸韶功，已于二年七月辨之。然则韶以二年七月被诏招抚，其留宿俞龙珂帐中，当是三年或四年事。四年十一月，俞龙珂举觽内附，日录所载，或非妄也。四年十二月，俞龙珂虽云举觽内附，其实元未出界，故神宗有点集不得之语。至五年五月始见十二万户口数，故再命以供奉官。朱史所云其后即指五年五月事，或四年十二月事也。今并依日录，附此事于十二月十八日，更须检详。
　　辛未，直学士院曾布言：「准敕差监护赠荣王从式葬事。窃以朝廷亲睦九族，故于窀穸之具皆给于县官。近世使臣过取馈遗，私家之费或倍于公。祥符中，患其无节，尝诏有司定数。皇佑中，复着之编敕，令使臣所受无过五百，朝臣无过三百。比岁以来，不复循守，取之或十倍于令。臣承命典领，所不敢辞。然遵行诏令，请自臣始。至于吏属趋走给使之人，所得之物亦当有节。乞同张茂则取旧例裁定中数，以为永式。」诏宗室敕葬馈遗监护官等，令礼院速详定，一行吏人，令曾布裁定以闻。
　　壬申，诏：「军头司马步两直可拨入殿前、步军司，阙马者填虎翼，有马者填云骑。马直雍熙四年置步直端拱元年置。马直请给优厚，不差发屯戍，惟给军头司官驱使，故废之。祖宗旧制，后殿引公事，则军头引见司、皇城司、殿前司三司祇应。殿前统制诸班，皇城统制亲事官，引见统制马直、步直，而指挥人料钱五百文。及并马直入云骑，步直入虎翼，引见司兵遂废矣。此据李复珪记闻。
　　京西转运、提举常平仓司言：「著作佐郎、知长葛县乐京称助役之法不可久行。本司令具析因依，京不肯具析，又不肯管勾县事，乞差官冲替。」许州亦言，恐京扇惑民情。于是司农寺请依京西转运、提举司所奏施行。时又有刘蒙亦以议役法弃官。蒙知湖阳县，初行免役法，使者召诸令会议，蒙独以为不便，不肯议，退而条上利害，即投劾去。元佑元年五月，京落致仕，蒙赐物。要录：初，荆南举京遗逸，渤海亦以蒙应遗逸诏。蒙既归，以教授为事，养亲讲学，从之者觽。
　　乙亥，武宁军节度推官、前知南川县张商英为光禄寺丞、权检正中书礼房公事。商英，唐英弟也。初为通川县主簿【二三】，转运使张诜等讨渝州叛夷，梁承秀【二四】、李光吉既灭，独王笃未降，商英言于诜曰：「夷亦人也，谕以祸福宜听。」诜檄商英往说笃，遂归命，因辟知南川县。时章惇经制夷事，官吏多为所狎侮，独商英与抗论，不少屈。惇奇之，乃荐商英于王安石，于是召对擢用。何骥作商英家传云：熙宁三年，以赵抃荐召对。按：商英招出王衮降，在四年，则三年无缘便召对除官。今从邵伯温所作辨诬。章惇传：商英乃惇荐，非抃也。或抃亦尝荐商英，然擢用则缘惇耳。
　　权判西京留司御史台司马光言：「比部员外郎、崇义公、分司西京柴咏管勾周陵，祭祀不遵依式【二五】，无肃恭之心。周本郭姓，世宗以后侄为郭氏后，在位之日，父守礼但以元舅处之。及太祖受禅，其周朝祭享，皆命周宗正少卿郭堒行礼。国家若欲存周后，恐宜封郭氏子孙。若以郭氏绝后，须取于柴氏，虽不得如微子之贤，窃谓其宜择人为之。而咏本出班行，不知典故，性识庸猥，加之老病，侮慢宪章，简忽祭祀，岂可承周后，作宾皇家？欲乞朝廷考详典礼，别选人封崇义公，以奉周祀。」上阅奏，问当何如。王安石曰：「宋受天下于世宗，柴氏也。」上曰：「为人后者为之子。」安石曰：「为人后于异姓，非礼也。虽受天下于郭氏，然岂可以天下之故易其姓氏所出？」上以为然，乃诏留守司劾咏罪以闻。后遂除咏致仕，以其子西头供奉官若讷【二六】为卫尉寺丞，袭封崇义公，签书河南府判官公事。
　　丙子，辽主遣高州观察使耶律纪，崇禄少卿、史馆修撰邢希古；其母遣安复军节度使耶律德诚，海州团练使马諲来贺正旦。
　　先是，知常州晋陵县王九成言：「江阴军【二七】与臣所治接坏。今常州兼有晋陵等四邑，仅可供役。军比之州，止省通判，他官属皆同。以一县给之，宜民之困于役也。若省为县，则长吏官属皆可罢。」是月，废江阴军为县，隶常州。
　　又废汝州龙兴县为镇，省琼州舍城县入琼山县，镇戎军安边堡入开远堡。实录云：「省宜州舍城县入思恩县。」今从元丰九域志。
　　是岁，宗子赐名、授官者六十六人，断大辟三千六百九十九人。
　　诏蕃官殿侍、三班差使补职，或繇殿侍迁差使及十二年，尝充巡检，或管勾本族公事，或为蕃官指使，或尝备守御之任者，总管司以闻，特与迁改。兵志第三卷，熙宁四年事，今附年末。
　　注　　释
　　【一】十二月原作「十一月」，据阁本及编年纲目卷一八、治迹统类卷二二、本书卷二一八、宋史卷一五神宗纪改。
　　【二】八月十七日诏本书卷二二六载「转对官候轮遍即罢之诏」于八月庚午。按八月癸丑朔，庚午乃十八日也。此处疑误。
　　【三】庆历五年五月「五年」二字原脱，本书卷一五五记「三班奉职王嵩为右侍禁、合门祗候」事，时庆历五年五月也。因补。
　　【四】直孺「孺」原作「儒」，据阁本及宋会要职官二六之七、食货二○之九，本书卷二二四，宋史卷一八五食货志改。
　　【五】中太一宫「中」字原脱，据编年纲目卷一九、宋史卷一五神宗纪、宋史卷一○三礼志、续通鉴卷六八改。
　　【六】岁中「中」原作「申」，据宋会要检举二八之九改。
　　【七】臣所授敕阁本、活字本均同。据文义「授」疑为「受」字之误。
　　【八】枢密院检详吏房文字「详」字原脱，据宋会要职官六之五、宋史卷三一九刘奉世传补。
　　【九】自今寺院有关当宣补者阁本、活字本均同。按文义，「关」疑为「阙」之形误。
　　【一○】已有官亲属迁一官者上一「官」字原脱，据上下文补。
　　【一一】提点开封府界诸县镇司「开封府界」下原衍「提点」二字，据宋史卷一六七职官志删。
　　【一二】职方氏「氏」原作「司」，据阁本及长编纪事本末卷八三种谔城绥州改。
　　【一三】礶冲原作「礶颞」，据阁本改。
　　【一四】城寨原作「城塞」，据阁本改。
　　【一五】臣谓育长编纪事本末卷八三种谔城绥州无「育」字，下文「臣谓大忠」，亦无「大忠」二字，均疑衍。
　　【一六】五年二十七日此处无月份，疑有脱误。
　　【一七】侯氏原作「后氏」，据本书卷二二○诏司天监印卖历日条小字注引司马光日记改。
　　【一八】二月戊寅「二」原作「一」，据本书卷二二○改。
　　【一九】般坊阁本「般」作「船」。
</div>
    <div class="pagination">
<a href="续资治通鉴长编_page320.html">上一页</a><span>...</span><a href="续资治通鉴长编_page316.html">316</a><a href="续资治通鉴长编_page317.html">317</a><a href="续资治通鉴长编_page318.html">318</a><a href="续资治通鉴长编_page319.html">319</a><a href="续资治通鉴长编_page320.html">320</a><span class="current-page">321</span><a href="续资治通鉴长编_page322.html">322</a><a href="续资治通鉴长编_page323.html">323</a><a href="续资治通鉴长编_page324.html">324</a><a href="续资治通鉴长编_page325.html">325</a><a href="续资治通鉴长编_page326.html">326</a><span>...</span><a href="续资治通鉴长编_page322.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
