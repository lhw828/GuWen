<!DOCTYPE html>
<html>
<head>
    <meta charset="UTF-8">
    <title>纲目续麟 - 第 28 页/共 60 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>纲目续麟 - 第 28 页/共 60 页</h1>
    <div class="content">　　书啓民归国着突厥之渐盛也提要略之非是
　　【丙寅】炀帝大业二年杨素卒
　　书法【杨素何司徒越公也然则曷爲不具官贬也素与闻乎弑故削之自宋至陈不皆卒诸臣所卒无不具官者録贤也至是始复以不书官爲贬矣自是至唐卒不书官者四十二】发明【杨素身爲上公首建夺宗之防寝殿之变素实爲之纲目正其弑逆之罪故于其死也尽削其官以示天诛不赦之意耳然则何以书卒曰削官以着杨素之罪恶书卒以讥隋人之失贼二者固并行而不悖此纲目之意亦春秋之法也】
　　卒当作死○按素始附坚簒周【本传云高祖爲丞相素深自结纳高祖甚器之】继诱广弑坚乱臣贼子素兼爲之故当书死以正其罪书法徒以削官爲贬则有罪不如素而不可书官者何以异乎发明又谓讥隋人之失贼夫隋本不以素爲贼何失之有且书死而不曰诛未始非讥失贼之意安在欲讥隋人反以寛素之罪乎故曰卒当作死【素罪不容死虽幸保首领以殁卒以元感之乱掘塜焚骸隋既失国杨亦覆宗行险侥幸者究何益哉】
　　【壬申】八年九月帝还东都慰抚使刘士龙伏诛诸将皆除名
　　分注【宇文述素有宠其子士及尚帝女南阳公主故帝不忍诛与于仲文等皆除名爲民斩刘士龙以谢天下诸将皆委罪于仲文帝独系之仲文忧恚病卒】
　　当作杀慰抚使刘士龙○按鄢陵之战由子反醉不能见楚师败绩春秋书杀其大夫公子侧【侧字子反鲁成公十六年晋厉公及楚共王战于鄢陵射共王中目明日复战王召子反谋谷阳竖献饮于子反子反醉不能见王曰天败楚也余不可以待遂还及瑕杀公子侧】萨水之败【七月宇文述等九军大败于萨水】虽由士龙不执文德【高丽遣文德诈降实观虚实于仲文先受密防若高元及文德来者必擒之至是仲文将执文德士龙固止之遂听其还既而悔之】然命慰抚不受大将节制者君也【炀帝既遣诸军分道击高丽每军大将亚将各一人受降使者一人承诏慰抚不受大将节制】军政不一如此虽执文德能保其不败乎况诸将攻城将陷徒以奏报后时卒不能克【城将陷城中请降诸将不敢赴先令驰奏比报至城中守御亦备遂出拒战如此再三帝终不悟君实有过士龙当从末减】非尽士龙之罪也故当仿春秋例书杀慰抚某以见归咎臣下之意若直书伏诛是予其攻高丽也与自将书击以爲师出无名者【见七年书法】不尤自矛盾乎且诸将皆委罪于仲文而帝独斩士龙又岂得爲天讨之正哉
　　杀张衡
　　分注【衡既放废帝每令亲人觇之及还自辽东衡妾告衡怨望谤讪诏赐自尽衡临死大言曰我爲人作何等事而望久活监刑者塞耳促令杀之】
　　书法【张衡何亲行弑逆者也曷爲不书伏诛所以蔽罪于杨广也然则不具官何衡尝除名矣】发明【衡亲行弑逆何以不书伏诛曰在他人则可书诛若广则不可得而诛之也然衡当爲逆之时自谓可以固终身之宠而不知反爲所杀是亦天假之手以警逆徒耳】
　　当作张衡伏诛○按广虽不可以诛衡衡之罪实可诛也【元颢非君而费穆书诛亦以穆罪可诛也况炀帝乎】书法以爲蔽罪于杨广勲谓衡既书诛广罪不亦着乎发明既知天假广手以警逆徒又云广不得而诛之【衡盖人得而诛者】亦自矛盾
　　【甲戌】十年春二月徴天下兵伐高丽三月帝如涿郡秋七月次怀逺镇高丽遣使请降
　　分注【诏百僚议伐高丽数日无敢言者遂复征天下兵百道俱进三月帝发高阳士卒在道亡者相继至临渝宫祃祭斩叛军者以衅鼔亦不能止时天下已乱所征兵多不至高丽亦困弊来护儿至卑奢城高丽举兵逆战护儿击破之将趣平壤高丽王元惧遣使乞降因送斛斯政帝大悦遣使持节召护儿还护儿集众曰大军三出未能平贼劳而无功吾窃耻之今高丽实困以此众击之不日可克吾欲进兵径围平壤取高元献捷而归不亦善乎答表请行长史崔君肃固争护儿不可曰吾在阃外事当专决宁得高元还而获谴舍此成功所不能也君肃吿众曰若违诏书必尝获罪诸将惧俱请还护儿乃奉诏八月帝班师】
　　书法【前书击高丽矣此书伐何竟降贼也弑逆之贼人皆得而诛之既降贼矣故特从恒辞书伐】
　　当作帝复徴天下兵击高丽三月如涿郡○按分注诏百官议伐高丽数日无敢言者则是出帝独举故当书帝前已书徴天下兵集郡【九年】此再徴也故当书复乃若高丽之降特迫于不获已耳岂委心从贼哉【高丽降仅遣使至徴元入朝终不至益见书法之谬】且以一高丽当隋全盛之师一举且难之况五被兵邪【七年帝自将击高丽八年遣诸军分道击高丽九年帝复自将击高丽夏遣诸将击髙丽并是年而五】讨贼之义虽无分于夷夏然中国臣子非徒防贼尤爲之尽力如来护儿者方欲殱高丽而后已是人方被焚而吾责其不救火有是理乎又况徴兵在先安知高丽之必降而先书伐以罪之邪
　　【乙亥】十一年秋八月帝巡北边突厥始毕可汗入寇帝入鴈门始毕围之九月乃解
　　分注【帝巡北边始毕帅骑数十万谋袭乘舆义成公主先遣使者吿变车驾驰入鴈门突厥围而攻之矢及御前帝大惧遣间使求救于义成公主公主遣使吿始毕北边有急诸郡援兵亦至九月始毕解围去】
　　书法【高帝书被围平城不以足加首也此书始毕围之何贼广也突厥围之不足爲贼讳也然则曷爲以入寇书弑逆之贼人皆得而诛之乃复解围是纵贼也故从恒辞书寇】
　　当书帝巡北边突厥始毕可汗谋袭帝围帝于鴈门九月乃解○按鴈门之入爲始毕谋袭也故当书袭若泛云入寇则帝方北巡何以不击突厥乃入鴈门而爲所围邪书法不察徒以纵贼爲辞不知广虽可诛突厥非爲讨贼举也安得以是责之况本爲袭帝而书入寇尤隔肤之语哉
　　冬十月帝还东都
　　考异【此上间无异事帝字羡】
　　帝字非羡盖帝方被围虽云已解未知其存亡若何也故特书帝不得以间无异事比考异说泥
　　【丙子】十二年【楚帝林士太平元年】秋七月帝如江都命越王侗留守杀諌者任宗崔民象王爱仁
　　考异【提要命越王侗留守在王爱仁下】
　　分注【江都龙舟成送东都宇文述劝幸江都帝从之将军赵才谏曰今百姓疲劳府藏空竭盗贼蜂起禁令不行愿陛下还京师安兆庶帝大怒以属吏旬日出之朝臣皆不欲行无敢諌者建节尉任宗上书极谏即日于朝堂杖杀之遂幸江都命越王侗与光禄大夫段达太府卿元文都民部尚书韦津右武卫将军皇甫无逸右司郎卢楚等总留后事奉信郎崔民象以盗贼充斥于建国门上表谏帝大怒先解其颐然后斩之虞世基以盗贼充斥请发兵屯洛口仓帝曰卿是书生定犹恇怯敕移箕山公路二府于仓内仍令筑城以备不虞至汜水奉信郎王爱仁复上表请还西京斩之至梁郡郡人邀驾上书曰陛下若遂幸江都天下非陛下之有又斩之】
　　当从纲目○按分注留守之命虽在杀任宗之后而崔王之死则在广既行之后纲目先留守而后及任宗等既见广之去志已决又以讥宗等之徒以谏杀身也如提要以留守置爱仁下则当其发东都时岂可无守乃至汜水而后命耶不特事非其实即君行臣守之义亦参差不合矣
　　【丁丑】十三年【恭帝侑义宁元年○长乐王窦建德丁丑元魏公李密元定杨可汗刘武周天兴元梁王梁师都永隆元秦王薛举泰兴元梁王萧铣鸣凤元年○是岁并楚凡八国】李渊遣世子建成及世民击西河郡拔之斩郡丞高德儒
　　世子当作其子【是时渊犹书名建成安得称世子】○按建成自李渊起兵之后初爲陇西公至渊自爲丞相封唐王始以建成爲世子【见本年十一月按唐纪建成未爲世子以前止称陇西公以后始称世子建成可证】安有名位未定而先书者乎但书其子以明建成爲渊子耳纲目世子二字误
　　十一月李渊克长安杀留守官阴世师等十余人考异【按恩泽例曰凡更革皆书注云除秦苛法之类据分注渊与民约法十二条悉除隋苛禁窃考汉王元年书沛公入咸阳除秦苛法更始元年书大司马秀至河北除莽苛政晋太康元年书遣使行荆扬除吴苛政则此句下漏除隋苛禁四字】
　　按除隋苛禁四字虽例所当书然李渊举事近义而立名非正不得以汉之高光比观沛公除苛政在子婴既降之后大司马除苛政在王莽既诛之后今渊虽克长安然隋主尚存渊且立代王爲帝自爲丞相是渊犹隋之臣子安得以臣而除君政邪故纲目于是岁犹大书炀帝之年至明年始分注隋号而夷隋于列国【明年李密等称魏公而王世充等书隋】此渊虽有除苛禁之美义不得大书非纲目漏也考异不必从○按隋炀有秦政王莽之恶惜李渊世民不知以沛公光武自待耳先儒或谓渊无反身之学【分注胡氏曰世民有天下之志才足以拨乱而无汤武反身之学】或谓渊不明大义【尹氏发明云惜乎一时君臣不明大义此其创业所以不及汉高也】勲则以爲唐室三百年之天下所以基也盖其心不能无歉故犹依违于名义之间【如立代王之类】未尝显然自以爲必得也若唐者可谓忠厚开国者矣岂与刘裕朱晃之徒无故而萌簒国之念君无大过遂迫蹙以夺之者哉或曰然则武数纣恶卜世三十又何说焉曰武志在安民发于义也渊志在得国动于利也恶可例论哉
　　渊自爲大丞相封唐王以建成爲唐王世子世民爲秦公元吉爲齐公
　　当直书以建成爲世子唐王二字羡○按上书自爲唐王则建成之爲王世子明矣再书唐王近复宜删
　　【戊隋恭帝侑义宁二年恭帝侗皇泰元年唐高祖神尧寅皇帝李渊武德元年○夏王窦建德五凤元凉王李轨安乐元楚王朱粲昌达元年○是岁并楚士魏定扬梁师都秦梁铣凡十二国隋炀帝广恭帝侑秦魏亡】分注恭帝侑三字羡大业十三年已书恭帝侑此便可省
　　唐立世子建成爲皇太子世民爲秦王元吉爲齐王考证【立世子当作更世子皇太子当去皇字○谨按凡例曰立太子非正统则不书因事特书者去皇号是年天下凡十二国唐虽称帝无统之时也特书以备唐事而已故当去皇号】
　　是时天下虽无统然唐王称皇帝【是年五月】其位已定且书立建成爲皇太子非徒备唐事盖以志乱本也临湖之变已兆于此【武德九年世民射杀建成于临湖殿】考证不必从
　　【己隋恭帝侗皇泰二年唐武德二年○郑王王世充开卯明元梁王沈法兴延康元吴王李子通明政元年○是岁隋梁楚粲亡并楚夏定杨梁师都梁铣凡九国】
　　恭帝侗三字羡【上年岁首分注已书恭帝侗此不应复书】据后书郑主世充【夏四月世充称帝】吴主子通【八月子通称吴帝于江都】则分注郑王吴王并当作主
　　朱粲降唐以爲楚王
　　以上漏唐字据后书杜伏威降唐唐以爲和州总管皆再书唐此不书漏也
　　【辛唐武德四年○是岁夏郑梁已铣吴亡并楚梁师都凡三国】高开道叛唐自称燕王自当作复○按开道始据渔阳已称燕王【见戊寅唐武德元年书自称燕王庚辰降唐唐以爲蔚州总管至是复叛】此再称也故当书复【分注亦云复称燕王】以着迷而不返之罪纲目仍书自若始称者非是
　　【壬唐武德五年○汉东王刘黑闼天午造元年○是岁楚亡并梁凡三国】夏六月刘黒闼引突厥寇山东又寇定州
　　考异【寇并当作侵下书突厥寇并州亦同】
　　考证【寇皆当作入】
　　书法【黒闼前书起兵此其书寇何引突厥来不可以不书寇也至加兵黑闼则复书击】
　　据圆朗不书叛【四年徐圆朗举兵应刘黒闼】黒闼不书讨【冬十月遣齐王元吉击刘黒闼】则此当从考异作侵书法以爲引突厥来故书寇按凡例云中国无统先发者不曰宼陷是时天下未一统犹未正虽突厥不书寇况黒闼引之乎非是
　　秋七月唐秦王世民击徐圆朗杜伏威入朝于唐
　　考异【按圆朗唐之叛臣当书讨此书击传误】
　　圆朗前不书叛故此不书讨非误也考异不必从
　　【癸唐武德六年○是岁未汉东亡并梁凡三国】二月唐平阳公主薨
　　考异【提要薨作卒按纲目唯太妃书薨贵妃公主皆书卒此当从提要爲正】
　　分注【平阳昭公主薨诏加鼓吹班劒武贲甲卒以葬太常奏礼妇人无鼓吹唐主曰鼓吹军乐也公主亲执金鼓兴义兵以辅成大业岂与常妇人比乎】
　　书法【公主卒未有书者此其书薨何特笔也其特笔何与于起义者也非他公主比矣故书薨】
　　薨当作卒○按公主不卒卒平阳爲其非他公主比也然则书卒已爲特笔安在书薨然后见乎如书法所云是特笔之中又特笔焉彼齐桓晋文且当书崩春秋何以与郑卫诸君并称卒邪
　　高开道寇唐幽州败走
　　考证【寇当作入】
　　据开道前书叛唐【四年高开道叛唐复称燕王】则此当从纲目作寇考证说泥
　　秋八月唐淮南道行台仆射辅公祏反
　　分注【公祏称帝于丹阳国号宋诏赵郡王孝恭李靖等讨之】
　　当书唐辅公祏反于丹阳遣赵郡王孝恭讨之○按后书孝恭克丹阳【明年】而此不书地则所克者果何人邪据高开道叛唐不书官【开道因李艺降唐唐以爲蔚州总管与公祏正同】则淮南道行台仆射可删【既反不必书官以其非唐臣也】










　　纲目续麟巻十三
<史部,编年类,纲目续麟>
　　钦定四库全书
　　纲目续麟巻十四
　　宜春张自勲撰
　　【甲申】唐髙祖神尧皇帝武徳七年【是岁髙开道辅公祏皆败死惟梁师都至贞观二年乃亡】帝诣国子学释奠于先圣先师
　　考异【按廵行例曰学校曰临曰视据汉延熙十九年书魏主髦视学晋隆和元年书秦王坚临太学皆不书诣此条诣当作临或作视】
　　书法【学书临书视恒也此其书诣何不以人主之位加先圣也故纲目下书孔子宅则上书诣汉明帝永平十五年下书先圣先师则上书诣是年终纲目书诣学二】
　　据永平十五年例则此当从纲目作诣考异説泥○按国学虽人主所有而孔子圣师则非时君所得臣也彼魏髦秦坚特讲论经义【延熙十九年分注云魏主髦幸太学与诸儒论书易及礼诸儒莫能及】考第诸生【隆和元年分注云王坚临太学考第诸生经义与博士讲论】顾可与修礼先圣者同日语哉
　　吴王杜伏威卒
　　考异【按武徳二年书杜伏威降唐唐以为和州总管未尝书封杜伏威为呉王疑漏】
　　按唐纪武徳二年但书杜伏威降至伏威本传始云髙祖授以东南道行台尚书令上柱国吴王又不言和州总管皆不可解大抵前不书封为吴王者略之也【凡例注云封王无事义者不书有故乃书】此书吴王某卒者因其卒而书之所谓爵未见者着之耳如以未书封王为漏则凡例赐姓皆书【见封拜例】是时髙祖赐伏威姓豫纲目不书考异亦不言何与【髙开道赐姓李封北平郡王亦不书】
　　赵郡王孝恭克丹阳斩辅公祏
　　考异【据上书行台仆射辅公祏反此当书诛误作斩】
　　当从考异作诛纲目前不书讨此不书诛非所以治臣子之叛乱也【凡例治其臣子之叛乱者曰讨讨而杀之曰诛】
　　【丙戌】九年六月太白经天秦王世民杀太子建成齐王元吉立世民为皇太子决军国事
　　分注【世民既与建成元吉有隙以洛阳形胜之地恐一朝有变欲出保之乃以行台尚书温大雅镇洛阳建成夜召世民饮酒而酖之世民暴心痛吐血数升上谓世民曰首建大谋削平海内皆汝之功吾欲立汝为嗣而汝固辞且建成为嗣日乆吾不忍夺也观汝兄弟似不相容不可同处当遣汝居洛阳自陜以东皆主之仍建天子旌旗如汉梁孝王故事世民泣辞不许将行建成元吉相与谋曰秦王若至洛阳不可复制不如留之长安则一匹夫取之易矣乃宻令数人上封事言秦王左右闻往洛阳无不喜跃观其志趣恐不复来上乃止元吉宻请杀世民行台郎中房龄谓长孙无忌曰今嫌隙已成一旦祸发岂惟府朝涂地实社稷之忧莫若劝王行周公之事以安国家存亡之机正在今日无忌以告世民召杜如晦谋之亦劝世民如龄言防突厥入塞建成荐元吉将兵击之率更令王胵宻告世民曰太子语齐王吾与秦王饯汝于昆明池使壮士拉杀之因遣人説上授我以国而立汝为太弟世民以告长孙无忌无忌等告世民先事图之世民叹曰吾诚知祸在朝夕欲俟其发然后以义讨之不亦可乎尉迟敬徳曰人情谁不爱其死今众人以死奉王乃天授也世民访之府僚皆曰齐王凶戾终不肯事其兄于是太白再经天傅奕宻奏太白见秦分秦王当有天下上以其状示世民世民宻奏建成元吉淫乱后宫且曰兄弟专欲杀臣似为世充建徳报讐臣今永违君亲亦实耻见诸贼于地下上惊报曰明当鞫问汝宜早参明日世民帅无忌等入伏兵于武门张倢伃窃知世民表意驰语建成建成召元吉谋之元吉曰宜勒兵不朝以观形势建成曰兵备已严当俱入参自问消息乃俱入至临湖殿觉有变欲还世民追射建成杀之敬徳射杀元吉上方泛舟海池世民使敬德入侍敬徳擐甲持矛直至上所奏曰太子齐王作乱秦王兵已诛之矣恐惊动陛下遣臣宿卫上谓裴寂等曰不图今日乃有此事当如之何萧瑀陈叔达曰建成元吉本不预义谋又无功于天下疾秦王功髙望重共为奸谋今秦王已讨而诛之陛下若处以元良委之国务无复事矣上曰此吾之夙心也时秦府兵与二宫左右战犹未已敬徳请降手勅令内外诸军一受秦王节度众然后定建成元吉诸子皆坐诛遂立世民为皇太子军国庶事悉委太子处决然后闻奏】
　　当作秦王世民杀太子建成及齐王元吉自为皇太子决军国事【与世民争天下者建成也元吉之谋特傅防建成耳故太宗先追射建成而元吉则敬徳杀之自有首从之别纲目连书不殊非是】○按髙祖不忍夺建成之言所云立汝为嗣吾之夙心皆虚语耳世民欲为天子非自今始当其起兵太原【隋大业十三年】已有宰制天下之意观刘文静云天下大乱非髙祖之才不能定世民曰安知其无其意方且无父何有于建成故临湖之变虽无羣下之谋终当取天下于建成之手【世民云欲俟其发然后讨之】又况内外诸军受秦王节度者实出于敬徳之请而非髙祖所自命乎其为太子非自而何今上书世民杀建成元吉下书立世民为皇太子则似建成元吉有罪当诛而髙祖之立世民适以赏其功耳何以见其义哉【范氏以书立为见太宗之罪者非也】惟书自为皇太子然后髙祖以私爱而见逼于其子世民以夺嫡而竟忘其父罪咸见矣【成吉虽有罪太宗杀之则忍矣义在讥太宗于成吉无责焉故髙祖称上皇亦书自父子之恩絶矣】或曰太宗此举为社稷计子何罪之深乎曰不然使太宗诚为社稷计则当于文干称兵时承髙祖之命出涕而道曰文干不足忧所虑者太子兄弟专欲杀【臣元吉劝建成除世民曰当为兄手刃之建成私使文干募壮士举兵相应事觉髙祖召建成置幕下以兵守之文干遂反见武徳七年】臣为陛下子死何足惜但恐臣死之后复有如陛下者起而图之则徒负臣与陛下一生创业艰难耳此天理人情之至在髙祖亦宜动心者乃房杜敬徳诸臣欲拥立世民与其事逼而陷以不义曷若于此时推勘文干谋反之由痛陈太子不堪嗣位之实乘髙祖有封建成为蜀王之防【髙祖遣世民讨文干曰文干事连建成恐应之者众汝宜自行还立汝为太子吾不能效隋文帝自诛其子当封建成为蜀王蜀兵脆弱他日能事汝汝宜全之不能事汝取之易耳】固请改立因说之曰文干之反实由太子【元吉欲刺世民建成止之私使文干举兵表里相应固知文干之反实建成启之也】今惟先遣太子赴蜀则文干不攻自熄矣不然逆节既露不可收拾秦王虽能外制文干政恐萧墙之祸方深也若是则世民必立建成必废【尧可禅舜何惜建成乃谓不忍夺耶此髙祖自贻戚也】以父命行之又孰得而訾其后哉然太宗既讳而不言徒以虚辞逊谢而诸臣亦无以此入告者使髙祖溺于奸邪之口【世民既行元吉与妃嫔更迭为建成请封徳彞复为营解于外上意遂变遣建成还守京师】因仍酿祸至逆谋再着追而射之以同气之亲翦若讐仇虽能为有唐盛治之主卒贻讥千古岂不惜哉且其自言曰欲俟其发然后以义讨之嗟乎此其可免弑兄杀弟之名乎共叔段之事太宗胡不闻焉而温公亦谓事非获已犹为愈也岂亦不知春秋恶郑庄之义与范氏又云立子以长不以功【温公范氏説并详分注】此特平时传位之常非所论于创业之始也【按宋王成器辞太子云时平则先嫡长世乱则先有功虽鉴隠太子而然实千古定论】果然则舜禹不当有天下而唐虞之禅且为不父其子矣况殷立三宗【中宗髙宗祖甲】百世不祧又曷尝不论功耶今自唐起兵之初以迄平定之后观之髙祖虽父特一汉太公而建成元吉不过刘仲【仲名喜汉髙祖兄】诸人耳然不免于乱亦髙祖之不知有以致之而已【尧舜能以天下与贤髙祖不能以天下与子权与否之间也权得其当者即为经髙祖何足语此】子臧季札之风顾可望于太宗哉【温公云使太宗有子臧之节乱何自生胡敬斋亦谓太宗宜解辞权位宁死而已不可杀兄以贼天伦皆非知太宗者】
　　以魏征王珪为谏议大夫
　　分注【初洗马魏征常劝建成早除秦王及建成败太子召征谓曰汝何为离间我兄弟征举止自若对曰先太子早从征言必无今日之祸太子改容礼之引为詹事主簿亦召王珪韦挺于巂州皆以为谏议大夫】
　　书法【书以魏征王珪何美世民也于是世民决军国事举不弃讐可谓无我矣故予之】
　　征劝建成除秦王何其谬也身为宫僚不导以孝友敦睦乃首为防墙之谋太宗惭徳安知非征一言启之耶然太宗不诛之亦且礼之者虽髙祖在上已不得专亦有歉于中故不得而讐之耳书法以为无我非是盖太宗桓文之流桓公不以射钩讐管仲太宗安得以私怨杀魏征耶英雄驾御之术固非浅衷所可测也【武取文守收拾人心在此一举汉髙封雍齿亦此意】○或谓魏征宜死于建成愚以为不然使建成贤而太宗不足以胜任死之可也太宗实贤于建成征盖欲用其所未足耳正如管仲不死于子纠而事桓公犹有可生之理使皆死于所事则尊周攘楚与夫贞观之治不可得而见矣故有当死而可以不死者又未可例论也他如明之方黄骈首就戮虽成祖不克为太宗亦繇诸臣不审于王魏之义也或问伊川甚不取魏征子何云尔曰伊川云以所事言之则可死以义言之则未可死曰伊川谓小白当立故管仲可以不死建成既立为太子安得与子纠比曰宋王不云乎时平则先嫡长世难则先有功唐有天下皆世民之功建成安得而有之特髙祖不明此义故有临湖之变是知太宗之簒等于肃宗而王魏之不死亦以义可以生也事有推源正流反观而后定者此类是也
　　八月太子即位
　　考证【当作太子世民即位○谨按凡例曰凡正统继世曰太子某即位注云汉惠帝以下用此例古礼已废从本文也今纲目诸本自唐以后太子即位皆不书名故当补正后仿此】
　　当从考证补世民二字○按唐初立为太子者建成也【武徳元年】今之即位者世民也不书世民何以见其夺嫡之罪哉刘氏凡例云汉以下继世书太子某即位其不书名者变例也惟唐世例书太子即位其书名者变例也勲谓同一太子即位岂汉以不名为变唐复以名为变乎一书之中自为矛盾终非定论【按唐书本纪太子即位皆不书名故纲目因之非有正变之别也刘氏据以为例误甚】
　　置文馆
　　分注【上谓侍臣曰朕观炀帝文辞奥博亦知是尧舜而非桀纣然行事何其相反也魏徴对曰人君虽圣哲犹当虚己以受人故智者献其谋勇者竭其力炀帝恃其才俊骄矜自用故口诵尧舜之言身为桀纣之行曽不自知以至覆亡也上曰前事不逺吾属之师也○胡氏曰太宗之问岂独炀帝为然魏徴当因此力陈尧舜所以为尧舜者使其君有修进企及之方则其益大矣顾以虚已受人为言何其见尧舜之浅耶】
　　人臣对君不惟其详惟其切太宗之病正在自用魏徴虚已受人四字乃对症之药所谓因事纳谏者也使太宗善用其言即尧舜之所以为尧舜者不外乎此观孔子称舜大知亦曰好问好察而已胡氏乃以为尧舜之浅者何哉独是炀帝之知非真知也使真知尧舜之是当有惕然不敢自安者何至行事相反之甚耶太宗以知是尧舜许炀帝正人主明晦之介而徴无一语及此是则其未尽者耳胡氏之说非所以责魏徴也【徴故东宫官一旦为太宗臣自有难于尽言者然能如此亦可谓直谏矣立谈痛哭贾生所以失文帝胡氏见不逮此何与】
　　分注【有上书请去佞臣者上问佞臣为谁对曰愿陛下与羣臣言或阳怒以试之彼执理不屈者直臣也畏威顺防者佞臣也上曰君源也臣流也浊其源而求流之清不可得矣君自为诈何以责臣下之直乎朕方以至诚治天下见前世帝王好以权谲小数接其臣下者常窃耻之卿防虽善朕不取也】
　　圣王之道诚而已矣太宗论君道以至诚为先诚得其本然未几患吏受赇遗绢试之卒为裴矩所折【上患吏多受赇宻使左右试赂之有司门令史受绢一匹上欲杀之裴矩谏曰为吏受赇罪诚当死但陛下使人遗之而受是陷人于法也】诚安在哉他如晋阳创义惧父不从至以私侍宫人刼之【隋大业十三年太宗与刘文静裴寂谋兴义兵髙祖不从先是寂为宫监私以晋阳宫人侍髙祖至是寂言曰二郎隂养士马欲举大事正为寂以宫人侍公恐事觉并诛耳髙祖曰事已如此当复奈何正须从之耳】此尤权谲之害义者矣
　　【丁亥】太宗文武皇帝贞观元年以戴胄为大理少卿分注【将军长孙顺徳受人餽绢事觉上于殿庭赐绢数十匹大理少卿胡演以为不可上曰彼有人性得绢之辱甚于受刑如不知媿一禽兽耳杀之何益】
</div>
    <div class="pagination">
<a href="纲目续麟_page27.html">上一页</a><span>...</span><a href="纲目续麟_page23.html">23</a><a href="纲目续麟_page24.html">24</a><a href="纲目续麟_page25.html">25</a><a href="纲目续麟_page26.html">26</a><a href="纲目续麟_page27.html">27</a><span class="current-page">28</span><a href="纲目续麟_page29.html">29</a><a href="纲目续麟_page30.html">30</a><a href="纲目续麟_page31.html">31</a><a href="纲目续麟_page32.html">32</a><a href="纲目续麟_page33.html">33</a><span>...</span><a href="纲目续麟_page29.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
