<!DOCTYPE html>
<html>
<head>
    <meta charset="UTF-8">
    <title>资治通鉴注 - 第 6 页/共 334 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>资治通鉴注 - 第 6 页/共 334 页</h1>
    <div class="content">②魏昭王薨，子安厘王立。〔世本曰：安厘王，名圉。厘，读曰僖。〕
三十九年（乙酉，公元前二七六年）
①秦武安君伐魏，拔两城。
②楚王收东地兵，〔东地，盖楚之东境淮、汝之地也。〕得十余万，复西取江南十五邑。〔复，扶又翻，又音如字。〕
③安厘王封其弟无忌为信陵君。〔宋白曰：信陵君邑于宁，今宋州宁陵县，古宁城也。〕
四十年（丙戌，公元前二七五年）
①秦相国穰侯伐魏。韩暴鸢救魏，〔暴，白报翻，姓也。周有卿士暴公，其后遂以为氏。鸢，以专翻，名也。〕穰侯大破之，〔穰，人羊翻。〕斩首四万。暴鸢走开封。〔班志，开封县属河南郡。贤曰：开封故城在今汴城南。宋白曰：今汴州开封县南五十里开封故城，是汉理所。汴，皮变翻。〕魏纳八城以和。穰侯复伐魏，走芒卯，入北宅。〔北宅，即宅阳。复，扶又翻。芒，莫郎翻。〕魏〔章：十二行本“魏”上有“遂围大梁”四字；乙十一行本同；孔本同；退斋校同。〕人割温以和。〔温县，即春秋温邑，属晋；唐属孟州。〕
四十一年（丁亥，公元前二七四年）
①魏复与齐合从。秦穰侯伐魏，拔四城，斩首四万。〔从，子容翻。穰，人羊翻。〕
②鲁闵〔章：十二行本“闵”作“缗”；乙十一行本同；孔本同。〕公薨，子顷公雠立。〔闵，读曰闵。顷，音倾。谥法：甄心动惧曰顷；敏以敬慎曰顷。〕
四十二年（戊子，公元前二七三年）
①赵人、魏人伐韩华阳。〔司马彪曰：华阳，山名，在河南密县。括地志：在郑州管城县南四十里。水经注：黄水出新郑县太山黄泉，东南流迳华城西。史伯谓郑桓公曰：“华，君之土也。”韦昭曰：华，国名也。华，户化翻。〕韩人告急于秦，秦王弗救。韩相国谓陈筮曰：“事急矣，〔相，息亮翻。〕愿公虽病，为一宿之行！”陈筮如秦，〔如，往也。〕见穰侯。穰侯曰：“事急乎？故使公来。”陈筮曰：“未急也。”穰侯怒曰：“何也？”陈筮曰：“彼韩急则将变而他从；〔谓从赵、魏也。〕以未急，故复来耳。”〔复，扶又翻。〕穰侯曰：“请发兵矣。”乃与武安君及客卿胡阳救韩，〔姓谱：舜后胡公满封于陈，子孙以为氏。又陆终氏六子，长曰昆吾，次曰参胡，董姓，封于韩墟。周为胡国，楚灭之。〕八日而至，败魏军于华阳之下，〔盖华阳城下也。〕走芒卯，虏三将，斩首十三万。武安君又与赵将贾偃战，沈其卒二万人于河。〔将，即亮翻。沈，持林翻。人皆贪生而畏死，二万人与战，乌得尽沈诸河？以计沈之也。〕魏段干子请割南阳予秦以和。〔古予、与字通。下书南阳实修武。班志，修武县属河内郡。应劭曰：晋始启南阳，今南阳城是也。其地在晋山南、河北，故曰南阳。刘原父曰：修武即晋之宁邑，武王伐纣名之。韩诗外传：武王伐纣，勒兵于宁，故曰修武。有古南阳城。父，音甫。传，直恋翻。〕苏代谓魏王曰：“欲玺者，段干子也，欲地者，秦也。今王使欲地者制玺，欲玺者制地，魏地尽矣！〔玺，印也。言段干子欲得秦相印，故请魏割地。玺，斯氏翻。〕夫以地事秦，犹抱薪救火，〔夫，音扶。〕薪不尽，火不灭。”王曰：“是则然也。虽然，事始已行，不可更矣。”〔更，工衡翻。〕对曰：“夫博之所以贵枭者，便则食，不便则止。今何王之用智不如用枭也？”〔夫，音扶。郑司农注考工记曰：博立枭棋。宋玉楚辞曰：箟蔽象棋有六博，成枭而牟呼五白。谢艾曰：六博得枭者胜。史记正义曰：博头有刻为枭鸟形者，掷得枭者合食其子，不便则为余行也。梁湘东王绎博食子未下，以其有便不便也。枭，坚尧翻。〕魏王不听，卒以南阳为和，〔卒，子恤翻。〕实修武。
②韩厘王薨，子桓惠王立。
③韩、魏既服于秦，秦王将使武安君与韩、魏伐楚，未行，而楚使者黄歇至，〔姓谱：陆终之后受封于黄，为楚所灭，其后以国为氏。使，疏吏翻。歇，许竭翻。〕闻之，畏秦乘胜一举而灭楚也，乃上书曰：“臣闻物至则反，冬、夏是也；〔上，时掌翻。至，极也，物极则反也。冬至阴之极而阳生焉，夏至阳之极而阴生焉。〕致至则危，累棋是也。〔致，亦极也，极其至则危也。累棋至于极高则必危矣。楚司马子期累十二博棋不墬，王曰：危哉！〕今大国之地，偏天下有其二垂，〔史记正义曰：极东、极西也。余谓秦国之地，有天下西、北之二垂也。〕此从生民以来，万乘之地未尝有也。先王三世不忘接地于齐，以绝从亲之要。〔乘，绳证翻。从，子容翻。索隐曰：要，读曰腰，以言山东合从，韩、魏是其腰。康曰：于笑切，约也。余谓索隐说是。〕今王使盛桥守事于韩，盛桥以其地入秦，〔索隐曰：秦使盛桥守事于韩，亦犹楚使召滑相赵然也。盛，姓也。相，息亮翻。〕是王不用甲，不信威，而得百里之地，王可谓能矣！〔信，读曰申，后屈信之信皆同音。〕王又举甲而攻魏，杜大梁之门，举河内，拔燕、酸枣、虚、桃，入邢，魏之兵云翔而不敢捄，〔徐广曰：始皇五年，取酸枣、燕、虚。苏代曰：决宿胥之口，魏无虚、顿丘。又曰：燕县有桃城。班志，东郡有燕县，陈留郡有酸枣县。水经注：濮渠东北迳燕城内，为阳清湖，又迳桃城南，即战国策所谓燕、酸枣，虚、桃者。史记正义曰：故桃城在滑州胙城县东三十里。燕，于贤翻。虚，如字。徐广曰：平皋有邢丘。刘昭曰：邢丘，故邢国。史记正义曰：邢丘在怀州武德县东南二十里。捄，与救同。〕王之功亦多矣！王休甲息众，二年而后复之，又并蒲、衍、首、垣以临仁、平丘，黄、济阳婴城而魏氏服。〔徐广曰：皆属陈留。索隐曰：仁及平丘，二县名。班志，平丘、外黄、济阳三县属陈留，仁地阙。张晏曰：魏郡有内黄，故加“外”。臣瓒曰：县有黄沟。师古曰：左传，鲁惠公败宋师于黄。杜预以为外黄县有黄城，即此地也。索隐又曰：谓秦以兵临仁、平丘二县，则黄、济阳婴城而自守也。“平丘”句断。史记正义曰：故黄城在曹州考城县东。按水经注，黄，沟名也，河水旧于白马南泆，通濮、济、黄沟。济阳故城在曹州冤句县西南。康曰：蒲在长垣之蒲乡，衍在河南，与卷近，首，盖牛首，垣，即长垣。济，子礼翻。垣，于元翻。瓒，藏旱翻。索，山客翻。传，直恋翻。〕王又割濮磨之北，注齐、秦之要，绝楚、赵之脊，天下五合六聚而不敢捄，王之威亦单矣！〔濮，博木翻。要，读曰腰。脊，资昔翻。徐广曰：濮水北于巨野入济。索隐曰：濮磨，地名，近濮水。水经：濮水上承济水于封丘县，班志所谓濮水首济者也。东北流，左会别濮水，水受河于酸枣县，杜预所谓濮水出酸枣县首受河者也。东至乘氏县，与济同入巨野泽。磨，康莫贺切。言秦既服魏，又割濮磨之北，则地连于齐，是注齐之要也。魏地既入于秦，则楚、赵之声势不接，是绝楚、赵之脊也。单，与殚同。索隐曰：单，尽也，言秦王之威尽行也。济，子礼翻。乘，绳证翻。索，山客翻。〕王若能保功守威，绌攻取之心〔绌，敕律翻，黜也。〕而肥仁义之地，使无后患，三王不足四，五伯不足六也！〔伯，读曰霸。〕王若负人徒之众，仗兵革之强，乘毁魏之威，而欲以力臣天下之主，臣恐其有后患也。诗曰：『靡不有初，鲜克有终。』〔诗变大雅荡之辞。鲜，息善翻，少也；后以义推。〕易曰：『狐涉水，濡其尾。』〔易未济：小狐汔济，濡其尾。彖曰：小狐汔济，未出中也。濡其尾，无攸利，不续终也。濡，汝朱翻。〕此言始之易，终之难也。〔易，弋豉翻。〕昔吴之信越也，从而伐齐，既胜齐人于艾陵，还为越王禽于三江之浦。〔事见左传。史记正义曰：艾山在兖州博县南六十里。三江，即禹贡所喟“三江既入，震泽底定”者也。吴地记：松江东北行七十里，得三江口，东北入海为娄江，东南入海为东江，并松江为三江。水濒曰浦。〕智氏之信韩、魏也，从而伐赵，攻晋阳城，胜有日矣，韩、魏叛之，杀智伯瑶于凿台之下，〔事见一卷威烈王二十三年。水经注：太原榆次县同过水侧有凿台。〕今王妒楚之不毁〔孔颖达曰：本以色曰妒，以行曰忌：但后之作者，妒亦兼行。〕而忘毁楚之强韩、魏也，臣为王虑而不取也。〔为，于伪翻。〕夫楚国，援也；邻国，敌也。〔夫，音扶。〕今王信韩、魏之善王，此正吴之信越也，臣恐韩、魏卑辞除患而实欲欺大国也。何则？王无重世之德于韩、魏而有累世之怨焉。〔索隐曰：重世，犹再世也。重，直龙翻。累，鲁水翻。〕夫韩、魏父子兄弟接踵而死于秦〔章：十二行本“秦”下有“者”字；乙十一行本同；孔本同。〕将十世矣，故韩、魏之不亡，秦社稷之忧也。今王资之与攻楚，不亦过乎！〔资之，谓资以兵也。〕且攻楚将恶出兵？〔恶，音乌。〕王将借路于仇雠之韩、魏乎，兵出之日而王忧其不反也。王若不借路于仇雠之韩、魏，必攻随水右壤，〔索隐曰：楚都陈，随水右壤，盖在随水之西，今邓州之西，其地多山林者是。余谓右壤，盖其地在楚都之右。〕此皆广川、大水、山林、溪谷，不食之地。〔记檀弓：成子高曰：死则择不食之地而葬。注云：不食，谓不垦耕。〕是王有毁楚之名而无得地之实也。且王攻楚之日，四国必悉起兵而应王，秦、楚之兵构而不离，魏氏将出而攻留、方与、铚、湖陵、砀、萧、相，故宋必尽，〔班志，留县属楚国，方与、湖陵县属山阳郡。铚、萧、相三县属沛郡，砀县属梁国。铚，竹乙翻。方，音房。与，音预。砀，音唐，又徒浪翻。相，息亮翻。史记正义曰：徐州西，宋州东，兖州南，并故宋地。〕齐人南面攻楚，泗上必举，〔时楚蚕食鲁国，有泗上之地。〕此皆平原四达膏腴之地，如此，则天下之国莫强于齐、魏矣。臣为王虑，莫若善楚。秦、楚合而为一以临韩，韩必敛手而朝，王施以东山之险，带以曲河之利，〔东山，谓华山以至崤塞诸山，皆在咸阳之东。曲河，谓河千里一曲。按水经：河水自云中沙南县屈而南流，至华阴潼关曲而东流，所谓曲河也。春秋说题辞曰：河之为言荷也，荷精分布，怀阴引度也。释名曰：河，下也，随地下处而通流也。〕韩必为关内之侯。若是而王以十万戍郑，〔郑，韩之国都也。〕梁氏寒心，许、鄢陵婴城而上蔡、召陵不往来也，〔许，春秋许国。班志，许、鄢陵二县皆属颖川郡。上蔡，故蔡国，蔡仲所封；后徙新蔡，故此为上蔡。召陵，即齐桓公伐楚所次之地。二县，班志皆属汝南郡。魏都大梁，其境南至汝南，许、鄢陵居其间，二邑皆胁于秦兵，婴城自守，则楚之上蔡、召陵不能与大梁往来矣。婴，绕也。婴城者，谓以兵绕城而守也。郾，汉书音义音甚多；丁度、毛晃音从于建翻。召，读曰邵。〕如此，魏亦关内侯矣。大王壹善楚而关内两万乘之主〔乘，绳证翻。〕注地于齐，齐右壤可拱手而取也。〔齐右壤，谓济西之地也。〕王之地一经两海，要约天下，〔东西为经。两海，东海、西海也。谓自西海至东海，其地一为秦所有也。要约，犹约束也。要，于遥翻。〕是燕、赵无齐、楚，齐、楚无燕、赵也。〔此极言山东诸国连从之为秦害也。燕，因肩翻。〕然后危动燕、赵，直摇齐、楚，此四国者不待痛而服矣。”〔燕，因肩翻。〕
王从之，止武安君而谢韩、魏，使黄歇归，约亲于楚。
●卷第五
【周纪五】起屠维赤奋若，尽旃蒙大荒落，凡十七年。
赧王下
四十三年（己丑，公元前二七二年）
①楚以左徒黄歇侍太子完为质于秦。〔左徒，楚官名。史记正义曰：盖今在左右拾遗、补阙之类。质，音致。按去年秦欲与韩、魏伐楚，黄歇上书止之，归而报楚，楚遂使歇侍太子为质于秦；为楚王疾病、歇使太子亡归楚张本。歇，许竭翻。〕
②秦置南阳郡。〔凡山南、水北皆谓之南阳。晋南阳在修武，以在太行之南，大河之北也。秦置南阳郡，以在南山之南，汉水之北也。〕
③秦、魏、楚共伐燕。〔燕，因肩翻。〕
④燕惠王薨，子武成王立。
四十四年（庚寅，公元前二七一年）
①赵蔺相如伐齐，至平邑。〔括地志：平邑故城在魏州昌乐县东北四十里。蔺，力刃翻。乐，音洛。〕
②赵田部吏赵奢收租税，〔田部吏，部收田之租税者也。〕平原君家不肯出；赵奢以法治之，杀平原君用事者九人。〔治，直之翻。平原君之家臣用事而不肯出租税者也。〕平原君怒，将杀之。赵奢曰：“君于赵为贵公子，今纵君家而不奉公则法削，法削则国弱，国弱则诸侯加兵，是无赵也。〔削，侵也，夺也。弱，劣也，懦也。〕君安得有此富乎！以君之贵，奉公如法则上下平，上下平则国强，国强则赵固，而君为贵戚，岂轻于天下邪！”〔邪，音耶。戚，亲也。言平原君于赵则王族亲戚之贵者也。〕平原君以为贤，〔贤，善也，能也。〕言之于王。王使治国赋，国赋太平，民富而府库实。〔观此则赵奢岂特善兵哉，可使治国也。治，直之翻。〕
四十五年（辛卯，公元前二七零年）
①秦伐赵，围阏与。〔司马彪志：上党郡涅县有阏与聚。水经注：上党沾县有梁榆城，即阏与故城。卢谌征艰赋曰：访梁榆之虚郭，乃阏与之旧平。史记正义曰：阏与在潞州铜鞮县西北二十里。又仪州和顺县亦有阏与城。仪、潞相近，二所未详。又阏与山在潞州武安县西南五十里，赵奢拒秦军于阏与，即山北也。河东图：辽州和顺县，晋大夫梁余子养邑；秦伐阏与，赵奢救之。是此辽州即唐之仪州。阏，阿葛翻，又于达翻。康音曷，又音嫣。与，音预，又音余。史记正义曰：阏，于连翻。汉书音义：涅，乃结翻。聚，才喻翻。沾，他兼翻。谌，时壬翻。鞮，丁兮翻。潞，鲁故翻。〕赵王召廉颇、乐乘而问之〔索隐曰：乐乘、乐毅之宗人也。颇，普河翻。〕曰：“可救否？”皆曰：“道远险陿，难救。”〔陿，与狭同，隘也。〕问赵奢，赵奢对曰：“道远险陿，譬犹两鼠斗于穴中，将勇者胜。”〔言将是勇者胜也；将，平声。或曰：帅勇者则胜；将，去声。〕王乃令赵奢将兵救之。去邯郸三十里而止，〔令，卢经翻。邯郸，音寒丹。〕令军中曰：“有以军事谏者死！”〔令，力正翻。赵奢此令，非以禁约所部，以愚秦军也。〕
秦师军武安西，〔班志，武安县属魏郡。宋白曰：洺州治永年县；隋改广平为永年，属武安郡。秦军勒兵武安西，即此地。刘昫曰：磁州治滏阳县，汉武安县地；隋又置武安县，亦属磁州。磁，祥之翻。昫，吁句翻。〕鼓噪勒兵，武安屋瓦尽振。赵军中候有一人言急救武安，赵奢立斩之。〔此军之中候也。汉北军中候之官本此。或曰：军中之候，军吏也。〕坚璧二〔章：十二行本“璧”作“壁”；乙十一行本同；孔本同。十二行本“二”上有“留”字；乙十一行本同；孔本同；退斋校同。〕十八日不行，复益增垒。〔复，扶又翻，又音如字。垒，力水翻。〕秦间入赵军，赵奢善食遣之。间以报秦将，〔间，古苋翻。此孙子所谓反间也。食，祥吏翻。将，即亮翻。〕秦将大喜曰：“夫去国三十里而军不行，乃增垒，阏与非赵地也！”赵奢既已遣间，卷甲而趋，〔卷，读曰卷。凡卷舒之卷皆同音。〕一〔章：十二行本“一”作“二”；乙十一行本同。〕日一夜而至，去阏与五十里而军，军垒成，秦师闻之，悉甲而往。赵军士许历请以军事谏，赵奢进之。〔姓谱：许姓本自姜姓，炎帝之后，太岳之胤；其后以国为氏。〕许历曰：“秦人不意赵至此，其来气盛，将军必厚集其陈以待之；〔陈，读曰阵。〕不然，必败。”赵奢曰：“请受教！”许历请刑，赵奢曰：“胥，后令邯郸。”〔索隐曰：按胥、须古人通用，今者胥后令，谓胥为须，须者待也，待后令，谓许历之言，更不拟诛之，故更待后令也。邯郸二字，当为欲战，谓临战之时，许历复谏也。余谓“胥”语绝，许历请刑，赵奢令其且待也。盖谓敢谏者死，邯郸之令耳，今既自邯郸进军近阏与矣，许历之谏固在邯郸之后，不当用邯郸之令以杀之，故曰后令邯郸。令，力正翻。邯郸，音寒丹。奢令，力丁翻。〕许历复请谏，曰：“先据北山上者胜，后至者败。”赵奢许诺，即发万人趋之。秦师后至，争山不得上；〔趋，七喻翻；又音如字。得上，时掌翻。〕赵奢纵兵击秦师，秦师大败，解阙与而还。〔还，从宣翻，又音如字。〕赵王封奢为马服君，〔服虔曰：马服，犹言服马也。括地志：邯郸县西北有马服山。〕与廉、蔺同位；以许历为国尉。
②穰侯言客卿灶于秦王，〔穰，人羊翻。〕使伐齐，取刚、寿以广其陶邑。〔括地志：故刚城在衮州龚丘县。寿，郓州之县也。余据唐志：郓州寿张县，武德初置寿州。通鉴书此，以发范睢间穰侯之事，古苋翻。〕
初，魏人范睢〔姓谱：范本陶唐氏之后，随会为晋大夫，食采于范，后有〔因〕氏焉。睢，音虽。〕从中大夫须贾使于齐，〔战国之时，仍周之制，置上、中、下三大夫。汉百官表：中大夫掌论议。须姓，密须氏之后。风俗通：须姓，太昊之后。盖本之须句。使，疏吏翻。句，音朐。〕齐襄王闻其辩口，私赐之金及牛、酒。须贾以为睢以国阴事告齐也，归而告其相魏齐。魏齐怒，笞击范睢，折胁，折齿。睢佯死，卷以箦，置厕中，使客醉者更溺之，〔索隐曰：折胁，折齿，谓击折其胁，又拉折其齿也。箦，谓苇荻之薄，用之以卷其尸也。余谓箦字从竹，盖竹为之，非苇荻之薄也。又谓竹东南之产，北人贵之，自江以北饶苇荻，人率织之以为薄，寝或以为荐籍。索隐以苇薄为箦，习于所见而从俗所呼者耳。相，息亮翻。笞，丑之翻。折，力答翻。卷，读曰卷。箦，竹革翻。更，工衡翻。溺，奴吊翻。〕以惩后，令无妄言者。〔令，力丁翻。〕范睢谓守者曰：“能出我，我必有厚谢。”守者乃请弃箦中死人。魏齐醉，曰：“可矣。”范睢得出。魏齐悔，复召求之。〔令，卢经翻。复，扶又翻，又音如字。〕魏人郑安平遂操范睢亡匿，更姓名曰张禄。〔操，七刀翻。〕
秦谒者王稽使于魏，〔谒者，秦官，汉因之。志云：主殿上时节威仪。谒者仆射一人为谒者台率，其下有给事谒者，有灌谒者。使，疏吏翻。率，读曰帅。〕范睢夜见王稽。稽潜载与俱归，荐之于王，王见之于离宫。〔离宫，别宫也。〕范睢佯为不知永巷而入其中，〔佯，音羊，古字多作“阳”，诈也。如淳曰：周宣王姜后脱簪珥，待罪永巷，后改为掖庭。师古日：永，长也。本谓宫中之长巷也；或曰宫中狱也。〕王来而宦者怒逐之，曰：“王至！”范睢谬曰：“秦安得王，秦独有太后、穰侯耳！”〔谬，靡幼翻，误也，诈也。穰，人羊翻。〕王微闻其言，乃屏左右，跽而请曰：“先生何以幸教寡人？”对曰：“唯唯。”如是者三。〔屏，卑郢翻，又卑正翻；后凡屏退之屏皆同音。跽，忌己翻，跪也。唯，于癸翻，盖应声也。凡唯诺之唯皆同音。〕王曰：“先生卒不幸教寡人邪？”〔卒，子恤翻，终也。邪，音耶。〕范睢曰：“非敢然也！〔睢，音虽。然，犹言如是也。〕臣，羇旅之臣也，交疏于王，而所愿陈者皆匡君之事，处人骨肉之间，〔处，昌吕翻。〕愿效愚忠而未知王之心也，此所以王三问而不敢对者也。臣知今日言之于前，明日伏诛于后，然臣不敢避也。且死者，人之所必不免也，苟可以少有补于秦而死，此臣之所大愿也。〔少，始绍翻。〕独恐臣死之后，天下杜口裹足，莫肯乡秦耳。”〔谓天下之士惩睢之死，不敢复言。乡，读曰向。〕王跽曰：“先生，是何言也！今者寡人得见先生，是天以寡人溷先生而存先王之宗庙也。〔溷；谓溷渎之也。汉陆贾曰“毋久溷公！”即此义，音户困翻。毛晃曰：溷，浊也，又污辱也。〕事无大小，上及太后，下至大臣，愿先生悉以教寡人。无疑寡人也！”范睢拜，王亦拜。范睢曰：“以秦国之大，士卒之勇，以治诸侯，譬若走韩卢而博蹇兔也，〔韩卢，天下之骏犬。蹇兔，病足之兔。韩卢搏兔，无不获者，况蹇兔乎！治，直之翻。〕而闭关十五年，不敢窥兵于山东者，是穰侯为秦谋不忠，而大王之计亦有所失也。”〔穰，人羊翻。为，于伪翻。〕王跽曰：“寡人愿闻失计！”然左右多窃听者，范睢未敢言内，先言外事，以观王之俯仰。因进曰：“夫穰侯越韩、魏而攻齐刚、寿，非计也。〔夫，音扶。〕齐闵王南攻楚，破军杀将，〔谓杀唐昧也，见上卷十四年。闵，读曰闵。将，即亮翻。〕再辟地千里，〔辟，读曰辟，昧，莫葛翻。〕而齐尺寸之地无得焉者，岂不欲得地哉？形势不能有也。诸侯见齐之罢敝，起兵而伐齐，大破之，齐几于亡，〔事见上卷三十一年。罢，读曰疲。几，居依翻。〕以其伐楚而肥韩、魏也。今王不如远交而近攻，得寸则王之寸也，得尺亦王之尺也。今夫韩、魏，中国之处〔夫，音扶。康曰：处，敞吕翻；余谓处，昌据翻，于世俗常言，音义为长。〕而天下之枢也，〔以门户为喻，门户之阖辟皆由于枢。〕王若用〔章：十二行本“用”作“欲”；乙十一行本同；孔本同，退斋校同。〕霸，必亲中国以为天下枢，以威楚、赵，〔用霸者，谓用霸天下之术。〕楚强则附赵，赵强则附楚，〔强者未易柔服，故先亲附弱者。易，以豉翻。〕楚、赵皆附，齐必惧矣，齐附则韩、魏因可虏也。”王曰：“善。”乃以范睢为客卿，与谋兵事。〔范睢谋兵事，则三晋受兵祸，而穰侯兄弟皆为秦所逐矣。〕
四十六年（壬辰，公元前二六九年）
①秦中更胡伤攻赵阏与，不拔。〔更，工衡翻。“胡伤”，意谓即上卷客卿之“胡阳”。阏，于葛翻，又于连翻。与，音预。〕
四十七年（癸巳，公元前二六八年）
①秦王用范睢之谋，使五大夫绾伐魏，拔怀。〔班志，怀县属河内郡。括地志曰：怀县在怀州武陟县西十一里。睢，息随翻。〕
四十八年（甲午，公元前二六七年）
①秦悼太子质于魏而卒。〔质，音致。卒，子恤翻。〕
四十九年（乙未，公元前二六六年）
①秦拔魏邢丘。范睢日益亲，用事，因承间说王曰：〔睢，息随翻。间，古苋翻。说，式芮翻。〕“臣居山东时，闻齐之有孟尝君，不闻有王。闻秦有太后、穰侯，不闻有王。夫擅国之谓王，能利害之谓王，制杀生之谓王。今太后擅行不顾，穰侯出使不报，华阳、泾阳击断无讳，〔夫，音扶。使，疏吏翻。华，户化翻。断，丁乱翻；凡断决之断皆同音。〕高陵进退不请，四贵备而国不危者，未之有也。为此四贵者下，乃所谓无王也。穰侯使者操王之重，决制于诸侯，剖符于天下，〔操，七刀翻。谓剖符而出使也。〕征敌伐国，莫敢不听；战胜攻取则利归于陶，〔陶，穰侯封邑。〕战败则结怨于百姓而祸归于社稷。臣又闻之，木实繁者披其枝，披其枝者伤其心；大其都者危其国，〔左传：祭仲曰：“都城过百雉，国之害也。”辛伯曰：“大都耦国，乱之本也。”申无宇曰：“郑京、栎实杀曼伯，宋萧、亳实杀子游，卫蒲、戚实出献公，齐渠丘实杀无知，而陈、蔡、不羹亦杀楚灵王。”此皆大都危国也。传，直恋翻。祭，则介翻。陆德明：栎，音立；曼，音万；羹，音郎。〕尊其臣者卑其主。〔如下事之类。〕淖齿管齐，射王股，擢王筋，悬之于庙梁，宿昔而死。〔管，掌也。擢，拔也。宿昔，一夕之间也。淖齿弑齐闵王事见上卷三十一年。淖，女教翻。射，而亦翻。〕李兑管赵，囚主父于沙丘，百日而饿死。〔事见上卷二十年。〕今臣观四贵之用事，此亦淖齿、李兑之类也。夫三代之所以亡国者，君专授政于臣，纵酒弋猎；其所授者妒贤疾能，御下蔽上以成其私，不为主计，而主不觉悟，故失其国。〔夫，音扶。〕今自有秩以上至诸大吏。〔汉承秦制，乡置有秩。汉官曰：乡户五千则置有秩，掌一乡之入。风俗通曰：有秩则田间大夫，言其官裁有秩耳。大吏，谓左、右、中更以上为吏者也。秩，直乙翻。〕下及王左右，无非相国之人者，见王独立于朝，臣窃为王恐，万世之后有秦国者，非王子孙也！”〔相，息亮翻。朝，直遥翻。为，于伪翻。〕王以为然，于是废太后，逐穰侯、高陵、华阳、泾阳君于关外，以范睢为丞相，封为应侯。〔应，于陵翻，国名；周武王之子封于应，其地在唐安州界。〕
魏王使须贾聘于秦，应侯敝衣间步而往见之。〔间步，投间隙徒步而行也。间，古苋翻。〕须贾惊曰：“范叔固无恙乎！”〔范睢，字叔。恙，忧也，病也，又噬虫善食人心者也。古人相问，率曰无恙。朱熹曰：古者草居，多被噬虫之毒，故相问曰“无恙乎？”恙，余亮翻。噬，时制翻。〕留坐饮食，取一绨袍赠之。〔绨，田黎翻，厚缯也。袍，步刀翻，长襦也。记玉藻曰：纩为茧，缊为袍。孔颖达曰：纯着新绵者为襺，杂用旧絮者为袍。〕遂为须贾御而至相府，曰：“我为君先入通于相君。”须贾怪其久不出，问于门下，门下曰：“无范叔，乡者吾相张君也。”〔相，息亮翻。为，于伪翻。睢更姓名曰张禄，故云然。乡，读曰向。〕须贾知见欺，乃膝行入谢罪。〔膝行，屈膝就地而行，以示跪伏。〕应侯坐，责让之，且曰：“尔所以得不死者，以绨袍恋恋尚有故人之意耳！”乃大供具，请诸侯宾客；坐须贾于堂下，置莝、豆于前而马食之，〔莝，寸斩之藁，杂豆以饲马。莝、豆，两物也。莝，寸卧翻。食，祥吏翻。〕使归告魏王曰：“速斩魏齐头来，不然，且屠大梁！”〔屠，杀也。自古以来，以攻下城而尽杀城中人为屠城，亦曰洗城。〕须贾还，以告魏齐。魏齐奔赵，匿于平原君家。〔还，从宣翻，又音如字，平原君，赵胜，赵王之贵介弟也，贵盛于赵，以好士闻于诸侯，故魏齐奔归之而就匿焉。〕
②赵惠文王薨，子孝成王丹立；以平原君为相。〔相，息亮翻。〕
五十年（丙申，公元前二六五年）
①秦宣太后薨。九月，穰侯出之陶。〔薨，呼肱翻。穰，人羊翻。〕
臣光曰：穰侯援立昭王，除其灾害；〔事见三卷十年。援，于元翻，手引也。〕荐白起为将，〔见上卷二十三年。将，即亮翻。〕南取鄢、郢，东属地于齐，〔言拓地东联于齐也，事并见上卷。鄢，于晚翻。郢，以井翻。属，之欲翻。〕使天下诸侯稽首而事秦，〔稽，音启。〕秦益强大者，穰侯之功也。虽其专恣骄贪足以贾祸，〔贾，音古，言其致祸如商贾之贾物也。凡商贾之贾皆同音。〕亦未至尽如范睢之言。若睢者，亦非能为秦忠谋，直欲得穰侯之处，故搤其吭而夺之耳。〔睢，息随翻。为，于伪翻。搤，音厄，说文曰：捉也。吭，音刚，咽也。〕遂使秦王绝母子之义，失舅甥之恩。要之，睢真倾危之士哉！
②秦王以子安国君为太子。〔为安国君立子异人为嗣张本。嗣，祥吏翻。〕
③秦伐赵，取三城。赵王新立，太后用事，求救于齐。齐人曰：“必以长安君为质。”〔索隐曰：赵亦有长安，今其地阙。孔衍曰：长安君，惠文王之少子也。史记正义曰：长安君以长安善，故名也。质，音致。索，山客翻。少，始照翻。〕太后不可。齐师不出，大臣强谏。〔强谏，犹力谏也。〕太后明谓左右曰：“复言长安君为质者，老妇必唾其面！”〔复，扶又翻。唾，吐卧翻，口液也。明谓左右者，显言之也。〕左师触龙愿见太后，太后盛气而胥之入。〔胥，待也。言盛气以待其入也。〕左师公徐趋而坐，自谢曰：“老臣病足，不得见久矣，窃自恕；而恐太后体之有所苦也，故愿望见太后。”太后曰：“老妇恃辇而行。”曰：“食得毋衰乎？”曰：“恃粥耳。”太后不和之色稍解，左师公曰：“老臣贱息舒祺，〔春秋时宋国之官有左、右师，上卿也。赵以触龙为左师，盖冗散之官，以优老臣者也。息，子也。祺，音其。冗，而陇翻。散，悉亶翻。〕最少，不肖，而臣衰，窃怜爱之，愿得补黑衣之缺以卫王宫，昧死以闻！”〔黑衣，卫士之服也。触龙先为其少子言，以发太后之问也。昧死言，忘其死也。少，失照翻，又音小。昧，莫佩翻。〕太后曰：“诺。年几何矣。”对曰：“十五岁矣。虽少，愿及未填沟壑而托之。”〔几，居岂翻，谦言死必填沟壑，愿及未死而托少子也。〕太后曰：“丈夫亦爱少子乎？”对曰：“甚于妇人。”太后笑曰：“妇人异甚。”对曰：“老臣窃以为媪之爱燕后贤于长安君。”〔媪，乌浩翻，妇之老者之称。赵太后之女嫁于燕，故称之曰燕后。燕，因肩翻。〕太后曰：“君过矣！不若长安君之甚。”左师公曰：“父母爱其子则为之计深远。媪之送燕后也，持其踵而泣，念其远也，亦哀之矣。已行，非不思也，祭祀则祝之曰：『必勿使反！』岂非为之计长久，为子孙相继为王也哉？”太后曰：“然。”左师公曰：“今三世以前，至于赵王之子孙为候者，其继有在者乎？”曰：“无有。”曰：“此其近者祸及身，远者及其子孙。岂人主之子侯则不善哉？位尊而无功，奉厚而无劳，〔奉，读曰俸；凡奉禄之奉皆同音。〕而挟重器多也。今媪尊长安君之位，而封之以膏腴之地，多与之重器，而不及今令有功于国，〔令，力丁翻，使也。〕一旦山陵崩，长安君何以自托于赵哉？”太后曰：“诺，恣君之所使之！”于是为长安君约车百乘质于齐。〔为，于伪翻。乘，绳证翻。质，音致。〕齐师乃出，秦师退。
④齐安平君田单将赵师以伐燕，取中阳；〔徐广曰：“阳”，一作“人”。史记正义曰：燕无中阳。括地志：中山故城，一名中人亭，在定州唐县北四十一里；是时盖属燕。将，即亮翻。燕，因肩翻。〕又伐韩，取注人。〔括地志：注城，在汝州梁县西四十五里。〕
⑤齐襄王薨，子建立。建年少，国事皆决于君王后。〔少，失照翻。〕
五十一年（丁酉，公元前二六四年）
①秦武安君伐韩，拔九城，斩首五万。
②田单为赵相。
五十二年（戊戌，公元前二六三年）
①秦武安君伐韩，取南阳；攻太行道，绝之。〔秦封白起为武安君。韩之南阳，即河内野王之地。班志，太行山在野王西北。括地志：在怀州河内县北四十五里。行，户刚翻。〕
②楚顷襄王疾病。〔疾至于甚曰病。〕黄歇言于应侯曰：“今楚王疾恐不起，秦不如归其太子。太子得立，其事秦必重而德相国无穷，是亲与国而得储万乘也。不归，则咸阳布衣耳。〔四十三年，黄歇与楚太子为质于秦。应，于陵翻。相，息亮翻。乘，绳证翻。歇，许竭翻。〕楚更立君，必不事秦，〔更，工衡翻。〕是失与国而绝万乘之和，非计也。”应侯以告王。王曰：“令太子之傅先往问疾，反而后图之。”黄歇与太子谋曰：“秦之留太子，欲以求利也。今太子力未能有以利秦也。〔令，力丁翻。歇，许竭翻。〕而阳文君子二人在中。王若卒大命，〔谓死也。卒，终也，音子恤翻。〕太子不在，阳文君子必立为后，太子不得奉宗庙矣。不如亡秦，与使者俱出。〔逃去为亡。使，疏吏翻。〕臣请止，以死当之！”太子因变服为楚使者御而出关；而黄歇守舍，常为太子谢病。度太子已远，〔歇，许竭翻。守舍者，守楚太子所寓馆舍。常为，于伪翻。度，徒洛翻。〕乃自言于王曰：“楚太子已归，出远矣。歇愿赐死！”王怒，欲听之。应侯曰：“歇为人臣，出身以徇其主，太子立，必用歇。不如无罪而归之，〔言无以罪加歇，而归之于楚，以结其和亲也。应，于陵翻。〕以亲楚。”王从之。黄歇至楚三月，秋，倾襄王薨。考烈王即位；〔顷，音倾。秋，即是年秋。考烈王，即太子完。〕以黄歇为相，封以淮北地，号曰春申君。〔史记，歇初封春申君，赐淮北十四县；后徙封江东，因城吴故墟以为都邑，今苏州是也。相，息亮翻。〕
五十三年（己亥，公元前二六二年）
①楚人纳州于秦以平。〔司马彪志，南郡州陵县，注云，楚考烈王纳州于秦，即其地。〕
②武安君伐韩，拔野王。上党路绝，〔武安君上逸“秦”字。史记正义曰：从太行西北，泽、潞等州皆上党郡地。释名云：上党所治在山上，其所最高，故曰上党。〕上党守冯亭〔姓谱：毕公高之子食采于冯城，因以命氏。郑有大夫冯简子。守，式又翻。〕与其民谋曰：“郑道已绝，〔韩都新郑，自上党趣郑，由野王渡河。今秦拔野王，故郑道绝。〕秦兵日进，韩不能应，不如以上党归赵。赵受我，秦必攻之；赵被秦兵，必亲韩；〔应，于证翻。被，皮义翻。〕韩、赵为一，则可以当秦矣。”乃遣使者告于赵曰：“韩不能守上党，入之秦，〔谓韩献上党于秦。使，疏吏翻。〕其吏民皆安于〔章：十一行本“于”作“为”；乙十一行本同；孔本同；张校同；退斋校同。〕赵，不乐为秦。〔为，于伪翻。乐，音洛；下同。〕有城市邑十七，〔城市邑，言邑之有城市者，指言大邑也。〕愿再拜献之大王！”赵王以告平阳君豹，对曰：“圣人甚祸无故之利。”〔甚祸者，言甚以为祸也。〕王曰：“人乐吾德，何谓无故？”对曰：“秦蚕食韩地，中绝，不令相通，固自以为坐而受上党也。韩氏所以不入于秦者，欲嫁其祸于赵也。〔毛晃曰：推恶与人曰嫁怨、嫁祸。推，吐雷翻。〕秦服其劳而赵受其利，虽强大不能得之于弱小，弱小固能得之于强大乎！岂得谓之非无故哉？不如勿受。”王以告平原君，平原君请受之。王乃使平原君往受地，〔秦有吞天下之心，使赵不受上党而秦得之，亦必据上党而攻赵。故赵之祸不在于受上党而在于用赵括。〕以万户都三封其太守为华阳君，〔守，式又翻。〕以千户都三封其县令为侯，吏民皆益爵三级。冯亭垂涕不见使者，曰：“吾不忍卖主地而食之也！”〔使，疏吏翻。〕
五十五年（辛丑，公元前二六零年）
①秦左庶长王龁攻上党，拔之。〔长，知丈翻。龁，音纥，杜佑恨勿翻；康胡骨切。〕上党民走赵。赵廉颇军于长平。〔司马彪志：上党泫氏县有长平亭。括地志：长平故城，在上党县西四十一里。杜佑曰：白起坑赵卒于长平，有头颅山，筑台于垒中，因山为台。宋白曰：秦坑赵卒于长平，今泽州之北高平县西北二十一里长平故城是也。颇，普何翻。泫，工玄翻。颅，音卢。垒，鲁水翻。〕以按据上党民。〔毛晃曰：按，于旰翻，抑也，止也，据也。余谓此据、按二字，按字当以抑止为义。据，依据也，引援也，拒守也。言廉颇依据上党地险，引援上党之民而拒守也。康曰：按，音遏；此义亦通，但按字无遏音。〕王龁因伐赵。赵军数战不胜，〔数，所角翻。〕止〔章：十二行本“止”作“亡”；乙十一行本同；孔本同；退斋校同。〕一裨将、四尉。〔裨将，军之副将也。尉，军中诸部都尉也。裨，频弥翻。将，即亮翻。〕赵王与楼昌、虞卿谋，〔风俗通曰：凡氏之兴九事，氏于号者，唐、虞、夏、殷是也，氏于国者，齐、鲁、宋、卫是也；氏于事者，巫、卜、陶、匠是也；氏于字者，伯、仲、叔、季是也；氏于谥者，戴、武、宣、穆是也。〕楼昌请发重使为媾。〔媾，音构，和也。〕虞卿曰：“今制媾者在秦，秦必欲破王之军矣；虽往请媾，秦将不听。不如发使以重宝附楚、魏，楚、魏受之，则秦疑天下之合从，〔从，子容翻。〕媾乃可成也。”王不听，使郑朱媾于秦，秦受之。王谓虞卿曰：“秦内郑朱矣。”〔虞卿时为赵之相。〕对曰：“王必不得媾而军破矣。何则，天下之贺战胜者皆在秦矣。夫郑朱，贵人也，秦王、应侯必显重之以示天下。〔夫，音扶。应，于陵翻。〕天下见王之媾于秦，必不救王；秦知天下之不救王，则媾不可得成矣。”既而秦果显郑朱而不与赵媾。〔史言赵之丧师蹙国，不特以赵括代廉颇之故，亦由不用虞卿之计也。〕
秦数败赵兵，廉颇坚壁不出。赵王以颇失亡多而更怯不战，怒，数让之。〔数，所角翻，屡也。败，补迈翻。〕应侯又使人行千金于赵为反间，曰：“秦之所畏，独畏马服君之子赵括为将耳！〔间，古苋翻。将，即亮翻。〕廉颇易与，且降矣！”〔易，弋豉翻。降，户江翻。〕赵王遂以赵括代颇将。蔺相如曰：“王以名使括，若胶柱鼓瑟耳。〔鼓瑟者，弦有缓急，调弦之缓急在柱之运转，若胶其柱，则弦不可得而调，缓者一于缓，急者一于急，无活法矣。〕括徒能读其父书传，不知合变也。”〔兵以正合，以奇变。传，直恋翻。〕王不听，初，赵括自少时学兵法，以天下莫能当；尝与其父奢言兵事，奢不能难，〔少，诗照翻。难，乃旦翻，辩折之也。〕然不谓善。括母问其故，奢曰：“兵，死地也，而括易言之。〔易，以豉翻，轻也。〕使赵不将括则已；若必将之，〔将，即亮翻；下同。〕破赵军者必括也。”及括将行，其母上书，言括不可使。王曰：“何以？”〔上，时掌翻。言以何事知其不可使也。〕对曰：“始妾事其父，时为将，身所奉饭而进食者以十数，〔奉，读曰捧。〕所友者以百数，王及宗室所赏赐者，尽以与军吏士大夫；受命之日，不问家事。今括一旦为将，东乡而朝，军吏无敢仰视之者；〔将，即亮翻。朝，直遥翻。〕王所赐金帛，归藏于家，而日视便利田宅可买者买之。王以为如其父，父子异心，愿王勿遣！”王曰：“母置之，吾已决矣！”〔置，止也，废也。置之，言废置此事，止勿言也。〕母因曰：“即如有不称，妾请无随坐！”〔称，尺证翻。不称，言不胜任也。随坐，相随而坐罪也。观此，则知古者败军之将，罪并及其家。〕赵王许之。
秦王闻括已为赵将，乃阴使武安君为上将军而王龁为裨将，令军中：“有敢泄武安君将者斩！”赵括至军，悉更约束，〔龁，恨勿翻。更，工衡翻。〕易置军吏，出兵击秦师。武安君佯败而走，〔佯，音羊，诈也。〕张二奇兵以劫之。〔劫，势胁也。说文：人欲去，以力胁止曰劫。〕赵括乘胜追造秦壁，〔造，七到翻，诣也。〕壁坚拒不得入，奇兵二万五千人绝赵军之后，又五千骑绝赵壁间。〔骑，奇寄翻。〕赵军分而为二，粮道绝。武安君出轻兵击之，赵战不利，因筑壁坚守以待救至。秦王闻赵食道绝，自如河内发民年十五以上悉诣长平，遮绝赵救兵及粮食。〔如，往也。上，时掌翻。遮者，遮断其路。〕齐人、楚人救赵。赵人乏食，请粟于齐，王〔章：十二行本“王”上有“齐”字；乙十一行本同；孔本同；张校同；退斋校同。〕弗许。周子曰：“夫赵之于齐、楚，捍蔽也，〔夫，音扶。〕犹齿之有唇也，唇亡则齿寒；今日亡赵，明日患及齐、楚矣。救赵之务，宜若奉漏瓮沃焦釜然。〔奉，读曰捧；言惟恐不及也。〕且救赵，高义也；却秦师，显名也；义救亡国，威却强秦。不务为此而爱粟，为国计者过矣！”齐王弗听。九月，赵军食绝四十六日，皆内阴相杀食。急来攻〔章：十二行本“攻”下有“秦”字；乙十一行本同；孔本同；张校同；退斋校同。〕垒，〔史言急来攻垒，赵括为计如此耳。下言欲出而不能出，赵括自出而死，其势可见。〕欲出为四队，四，五复之，不能出。〔言括欲分其卒为四队，更攻秦垒，自一队至四队，至五则复之，而不能出也。〕赵括自出锐卒搏战，秦人射杀之。〔射，而亦翻。〕赵师大败，卒四十万人皆降。〔降，户江翻。〕武安君曰：“秦已拔上党，上党民不乐为秦而归赵。赵卒反复，非尽杀之，恐为乱。”乃挟诈而尽坑杀之，遗其小者二百四十人归赵，〔乐为，上音洛；下于伪翻，又音如字。四十余万人皆死，而独遗小者二百四十人得归赵，此非得脱也，白起之谲也。强壮尽死，则小弱得归者必言秦之兵威，所以破赵人之胆，将以乘胜取邯郸也；为应侯所沮，故白起之计不得行耳。谲，古穴翻。邯郸，音寒丹。应，于陵翻。沮，在吕翻。卒，子恤翻。〕前后斩首虏四十五万人；赵人大震。〔此言秦兵自挫廉颇至大破赵括前后所斩首虏之数耳。兵非大败，四十万人安肯束手而死邪！〕
五十六年（壬寅，公元前二五九年）
①十月，武安君分军为三：王龁攻赵武安、皮牢，拔之。〔史记正义曰：皮牢故城，在绛州龙门县西一里。余谓秦兵已至上党，不应复回攻绛州之皮牢。宋白曰：蒲州龙门县，秦为皮氏县，今县西一里八十步古皮氏城是也。恐不可以皮氏为皮牢。〕司马梗北定太原，〔太原，即汉太原郡地，在上党西北。〕尽有上党地。韩、魏使〔章：十二行本“使”上有“恐”字；乙十一行本同；孔本同；张校同；退斋校同。〕苏代厚币说应侯曰：“武安君即围邯郸乎？”〔说，式芮翻。邯郸，音寒丹。〕曰：“然。”苏代曰：“赵亡则秦王王矣；〔秦之称王自王其国耳，今破赵国则将王天下也。〕武安君为三公，君能为之下乎？虽欲无为之下，固不得已矣。秦尝攻韩，围邢丘，困上党，〔四十九年通鉴书秦拔魏邢丘，岂其时邢丘之地固属韩邪！〕上党之民皆反为赵，天下不乐为秦民之日久矣。〔乐，音洛。〕今亡赵，北地入燕，东地入齐，南地入韩，魏，则君之所得民无几何人矣。不如因而割之，无以为武安君功也。”应侯言于秦王曰：“秦兵劳，请许韩、赵之割地以和，且休士卒。”王听之，割韩垣雍、赵六城以和，〔应，于陵翻。司马彪志：河南卷县有垣雍城，或曰古衡雍。注曰：今县所治城，是也。史记正义曰：垣雍城，在今郑州原武县西北七里。雍，于用翻。〕正月，皆罢兵。〔观此，则亦用十月为岁首，盖因秦记而书之也。〕武安君由是与应侯有隙。〔为秦杀白起张本。〕
赵王将使赵郝约事于秦，割六县。〔约事，约结和之事也。郝，音释，徐广曰：一作“赦”。〕虞卿谓赵王曰：“秦之攻王也，倦而归乎？王以其力尚能进，爱王而弗攻乎？”王曰：“秦不遗余力矣，必以倦而归也。”〔遗，失也。〕虞卿曰：“秦以其力攻其所不能取，倦而归，王又以其力之所不能取以送之，是助秦自攻也。来年秦攻王，王无救矣。”〔言无救于讲和之失计也。〕赵王计未定，楼缓至赵，赵王与之计之。楼缓曰：“虞卿得其一，不得其二。秦、赵构难而天下皆说，〔难，乃旦翻。说，读曰悦。〕何也？曰：『吾且因强而乘弱矣。』今赵不如亟割地为和以疑天下，〔缓谓赵与秦和，则天下疑赵有秦之援，将不敢乘弱而图之。〕慰秦之心。不然，天下将因秦之怒，乘赵之敝，瓜分之，赵且亡，何秦之图乎！”虞卿闻之，复见曰：“危哉楼子之计，是愈疑天下，〔复，扶又翻，又音如字。卿亲谓赵与秦和，则天下愈疑而不肯亲赵也。〕而何慰秦之心哉！独不言其示天下弱乎？且臣言勿与者，非固勿与而己也；秦索六城于王，而王以六城赂齐。齐，秦之深雠也，〔索，山客翻。齐自宣、闵以来，亲楚而雠秦，孟尝君尝率诸侯伐秦至函谷。闵，读曰闵。〕其听王不待辞之毕也。则是王失之于齐而取偿于秦，而示天下有能为也。〔言赵失地于赂齐，而能攻秦，取其地以偿所失。〕王以此发声，兵未窥于境，臣见秦之重赂至赵而反媾于王也。从秦为媾，韩、魏闻之，必尽重王，〔媾，居候翻。说文：媾，重婚也。引易“匪寇婚媾”。夫已婚而夫妻反目而不和，既而复和者为媾。此言秦、赵为寇雠而交兵，至今而复和，故以媾为言也。重，直陇翻。〕是王一举而结三国之亲而与秦易道也。”〔秦胁韩、魏使事秦，赵结韩、魏使亲赵，是与秦易道。易，音如字。〕赵王曰：“善。”使虞卿东见齐王，与之谋秦。虞卿未返，秦使者已在赵矣。〔求和于赵也。使，疏吏翻。〕楼缓闻之，亡去。赵王封虞卿以一城。
秦之始伐赵也，魏王问于〔章：十二行本“于”下有“诸”字；乙十一行本同；孔本同；退斋校同。〕大夫，皆以为秦伐赵，于魏便。孔斌曰：〔斌，悲巾翻。〕“何谓也？”曰：“胜赵，则吾因而服焉；不胜赵，则可承敝而击之。”子顺曰：“不然。秦自孝公以来，战未尝屈，今又属其良将，〔良将，谓白起也。属，之欲翻。将，即亮翻。〕何敝之承！”大夫曰：“纵其胜赵，于我何损？邻之羞，国之福也。”子顺曰：“秦，贪暴之国也，胜赵，必复他求，〔复，扶又翻。〕吾恐于时魏受其师也。〔于时，犹言于此时也。〕先人有言，燕雀处屋，〔处，昌吕翻。〕子母相哺，呴呴焉相乐也，〔哺，音步。呴，或作姁，音况羽翻；康吁句切。乐，音洛。〕自以为安矣。灶突炎上，〔突，陀忽翻。灶窗谓之突。陆德明曰：上，时掌翻，又如字。〕栋宇将焚，燕雀颜不变，不知祸之将及己也。今子不悟赵破患将及己，可以人而同于燕雀乎！”子顺者，孔子六世孙也。〔孔子生伯鱼，伯鱼生子思，子思生子上，子上生子家，子家生子京，子京生子高，子高生子顺。〕初，魏王闻子顺贤，遣使者奉黄金束帛，聘以为相。〔使，疏吏翻。相，息亮翻。〕子顺〔章：十二行本“顺”下有“谓使者”三字；乙十一行本同；孔本同；张校同；退斋校同。〕曰：“若王能信用吾道，吾道固为治世也，〔为，于伪翻。治，直之翻。〕虽蔬食饮水，吾犹为之。若徒欲制服吾身，委以重禄，吾犹一夫耳，魏王奚少于一夫！”〔食，祥吏翻。少，始绍翻。〕使者固请，子顺乃之魏；〔之，如也，往也。〕魏王郊迎以为相。子顺改嬖宠之官以事贤才，夺无任之禄以赐有功。〔嬖，卑义翻，又博计翻。无任之禄，谓不任事而食禄者。〕诸丧职〔章：十二行本“职”下有“秩”字；乙十一行本同；孔本同；张校同；退斋校同。〕者咸不悦，乃造谤言。〔丧，息浪翻。〕文咨以告子顺。〔文，姓也。越有大夫文种。〕子顺曰：“民之不可与虑始久矣！古之善为政者，其初不能无谤。子产相郑，三年而后谤止；〔左传：子产相郑一年，舆人诵之曰：“取我衣冠而褚之，取我田畴而伍之。孰杀子产，吾其与之！”及三年，又诵之曰：“我有子弟，子产诲之；我有田畴，子产殖之。子产而死，谁其嗣之！”褚，丁吕翻。褚，所以贮藏衣物。左传：郑贾人欲脱智罃，将置诸褚中而出。〕吾先君之相鲁，三月而后谤止。今吾为政日新，虽不能及贤，庸知谤乎！”文咨曰：“未识先君之谤何也？”子顺曰：“先君相鲁，人诵之曰：『麛裘而芾，投之无戾。芾而麛裘，投之无邮。』及三月，政化既成，民又诵曰：『裘衣章甫，实获我所，章甫裘衣，惠我无私。』”〔麛，鹿子也，以其皮为裘。记曰：一命缊芾、黝珩，再命赤芾黝珩，三命赤芾、葱珩。大夫以上赤芾、乘轩。戾，罪也。邮，与尤同，过也。章甫，殷冠。孔子曰：“丘长居宋，冠章甫之冠。”古者大夫羔裘以居，狐裘以朝，麛裘而芾，谓芾与麛裘相称也。刺孔子裘衣而章甫，言孔子相鲁能行古之道也。麛，莫兮翻；康绵披切。芾，分勿翻；协韵方盖翻。戾，郎计翻；康曰：力结切，曲也，音义非。〕文咨喜曰：“乃今知先生不异乎圣贤矣。”子顺相魏凡九月，陈大计辄不用，乃喟然曰：〔喟，去贵翻。喟然，发叹之声。〕“言不见用，是吾言之不当也。言不当于主，〔当，丁浪翻，〕居人之官，食人之禄，是尸利素餐，吾罪深矣！”〔尸，主也。素，空也。尸利，言仕不能行道而主于利也。素餐，言空食君之禄而不能有所为也。〕退而以病致仕。〔致仕，言致其仕事。〕人谓子顺曰：“王不用子，子其行乎？”答曰：“行将何之？山东之国将并于秦；秦为不义，义所不入。”遂寝于家。新垣固请子顺曰：〔新垣，姓也。陈留风俗传：周毕公之后居于梁，为新垣氏，梁有新垣衍、汉有新垣平是也。〕“贤者所在，必兴化致治。〔治，直吏翻。〕今子相魏，未闻异政而即自退，意者志不得乎，何去之速也？”子顺曰：“以无异政，所以自退也，且死病无良医。〔病不可为则良医束手，故无良医。〕今秦有吞食天下之心，以义事之，固不获安；救亡不暇，何化之兴！昔伊挚在夏，〔伊挚，即伊尹，伊尹五就桀，五就汤。挚，音至。〕吕望在商，〔史记曰：太公博闻，尝事纣；纣无道，去之，游说诸侯，无所遇而卒西归周西伯。〕而二国不治，岂伊、吕之不欲哉？势不可也。〔治，直吏翻。〕当今山东之国敝而不振，三晋割地以求安，二周折而入秦，燕、齐、楚已屈服矣。〔燕，因肩翻。〕以此观之，不出二十年，天下其尽为秦乎！”〔自此至秦始皇二十五年并天下，凡三十八年。〕
②秦王欲为应侯必报其仇，〔为，于伪翻。应，于陵翻。〕闻魏齐在平原君所，〔四十九年魏齐奔赵，匿于平原君家。〕乃为好言诱平原君至秦而执之。〔诱，音酉。〕遣使谓赵王曰：“不得齐首，吾不出王弟于关！”魏齐穷，抵虞卿，虞卿弃相印，与魏齐偕亡。〔使，疏吏翻。相，息亮翻。〕至魏，欲因信陵君以走楚。信陵君意难见之，魏齐怒，自杀。赵王卒取其首以与秦，〔卒，子恤翻。〕秦乃归平原君。九月，五大夫王陵复将兵〔章：十二行本作“将兵复”；乙十一行本同；孔本同。〕伐赵。〔复，扶又翻。〕武安君病，不任行。〔任，如林翻。不任，谓不堪也。〕
五十七年（癸卯，公元前二五八年）
①正月，王陵攻邯郸，少利，〔邯郸，音寒丹。少利，谓兵颇失利也。少，始绍翻。〕益发卒佐陵；陵亡五校。〔校，户教翻。校，犹部队也。立军之法，一人曰独，二人曰比，三人曰参；比参曰伍，五人为列，列有头；二列为火，十人有长，立火子；五火为队，队五十人，有头；二队为官，官百人，立长；二官为曲，曲二百人，立侯；二曲为部，部四百人，立司马；二部为校，校八百人，立尉；二校为裨将，千六百人，立将军；二裨将军三千二百人，有将军、副将军。〕武安君病愈，王欲使代之。武安君曰：“邯郸实未易攻也；〔易，以豉翻。〕且诸侯之救日至。彼诸侯怨秦之日久矣，秦虽胜于长平，士卒死者过半，国内空，远绝河山而争人国都，〔自秦而攻邯郸，有大河及王屋、太行诸山之阻。横度曰绝。〕赵应其内，诸侯攻其外，破秦军必矣。”王自命不行，〔秦王亲命之行而不肯行也。〕乃使应侯请之。武安君终辞疾，不肯行；乃以王龁代王陵。〔应，于陵翻。龁，恨勿翻。〕
赵王使平原君求救于楚，平原君约其门下食客文武备具者二十人与之俱，得十九人，余无可取者。毛遂自荐于平原君。〔姓谱：毛本自周武王母弟毛公。〕平原君曰：“夫贤士之处世也，譬若锥之处囊中，其末立见。〔夫，音扶。毛晃曰：锥，锐也；又器，如钻。囊，袋也；有底曰囊。处，昌吕翻。见，贤遍翻。〕今先生处胜之门下三年于此矣，左右未有所称诵，胜未有所闻，是先生无所有也。先生不能，先生留！”〔以毛遂为不能而使之留也。〕毛遂曰：“臣乃今日请处囊中耳！使遂蚤得处囊中，乃脱颖而出，非特其末见而己。”〔处，昌吕翻。见，贤遍翻。毛晃曰：锥铓曰颖。〕平原君乃与之俱，十九人相与目笑之。〔索隐曰：谓目视而侮笑之。〕平原君至楚，与楚王言合从之利害，日出而言之，日中不决。毛遂按剑历阶而上，谓平原君曰：“从之利害，两言而决耳！〔两言，谓利与害也。从，子容翻。上，时掌翻。〕今日出而言，日中不决，何也？”楚王怒叱曰：“胡不下！〔胡，何也。〕吾乃与而君言，〔而，犹汝也。〕汝何为者也？”毛遂按剑而前曰：“王之所以叱遂者，以楚国之众也。今十步之内，王不得恃楚国之众也！王之命悬于遂手。吾君在前，叱者何也？且遂闻汤以七十里之地王天下，〔王，于况翻。〕文王以百里之壤而臣诸侯，岂其士卒众多哉？诚能据其势而奋其威也。今楚地方五千里，持戟百万，此霸王之资也。以楚之强，天下弗能当。白起，小竖子耳，率数万之众，兴师以与楚战，一战而举鄢、郢，再战而烧夷陵，〔事见上卷三十七年。史记正义曰：鄢乡故城，在襄州率道县西南九里。安郢城，在荆州江陵县东北七里。鄢，于幰翻。郢，以井翻。〕三战而辱王之先人，〔谓焚夷楚之陵庙也。〕此百世之怨而赵之所羞，而王弗之恶焉。合从者为楚，非为赵也。吾君在前，叱者何也？”楚王曰：“唯唯，〔恶，乌路翻。为，于伪翻。唯，于癸翻。〕诚若先生之言，谨奉社稷以从。”〔从，如字。〕毛遂曰：“从定乎？”楚王曰：“定矣。”毛遂谓楚王之左右曰：“取鸡、狗、马之血来！”〔索隐曰：盟之所用牲，贵贱不同：天子用牛及马；诸侯用犬及豭；大夫以下用鸡。今此总言盟之用血，故云取鸡、狗、马之血来耳。索，山客翻。豭，居牙翻。〕毛遂奉铜盘而跪进之楚王曰：“王当歃血以定从，〔索隐曰：歃血，若周礼则用珠盘。奉，读曰捧。歃，色洽翻，又所甲翻。从，子容翻。〕次者吾君，次者遂。”遂定从于殿上。毛遂左手持盘血而右手招十九人曰：“公等相与歃此血于堂下！公等录录，所谓『因人成事』者也。”〔说文：录录，随从之貌，音禄。索隐曰：音六。王劭曰：录，借字耳。〕平原君已定从而归，至于赵，曰：“胜不敢〔章：十二行本“敢”下有“复”字；乙十一行本同；孔本同；张校同；退斋校同。〕相天下士矣！”〔相，息亮翻。〕遂以毛遂为上客。
于是楚王使春申君将兵救赵，魏王亦使将军晋鄙将兵十万救赵。〔晋，以国为氏。〕秦王使谓魏王曰：“吾攻赵，旦暮且下，诸侯敢救之者，吾已拔赵，必移兵先击之！”魏王恐，遣人止晋鄙，留兵壁邺，〔班志，邺县属魏郡。〕名为救赵，实挟两端。〔两端，名为救赵，实贰于秦。〕又使将军新垣衍间入邯郸，〔间入，由间道而入也。间，古苋翻。邯郸，音寒丹。〕因平原君说赵王，欲共尊秦为帝，以却其兵。齐人鲁仲连在邯郸，闻之，往见新垣衍曰：“彼秦者，弃礼义而上首功之国也。〔秦以战而能斩首有功者为上，故曰上首功。上，尚也。索隐曰：秦法斩首多为上功，斩一人首则赐爵一级，故谓秦为上首功之国。〕彼即肆然而为帝于天下，则连有蹈东海而死耳，不愿为之民也！且梁未睹秦称帝之害故耳，吾将使秦王烹醢梁王！”新垣衍怏然不悦〔怏，于两翻。〕曰：“先生恶能使秦王烹醢梁王？”〔恶，音乌。〕鲁仲连曰：“固也，吾将言之。昔者九侯、鄂侯、文王，纣之三公也。九侯有子而好，献之于纣，纣以为恶，醢九侯；〔醢，呼改翻，肉酱也。〕鄂侯争之强，辩之疾，故脯鄂侯；文王闻之，喟然而叹，故拘之牖里之库百日，欲令之死。〔司马彪志：河内郡荡阴县有牖里城，纣囚文王于此。史记正义曰：其地在荡阴县北九里。喟，于贵翻。牖，音酉。令，力丁翻。〕今秦，万乘之国也，梁，亦万乘之国也；俱据万乘之国，各有称王之名，奈何睹其一战而胜，欲从而帝之，卒就脯醢之地乎！〔乘，绳证翻。卒，子恤翻。〕且秦无已而帝，则将行其天子之礼以号令于天下，则且变易诸侯之大臣，彼将夺其所不肖而与其所贤，夺其所憎而与其所爱，彼又将使其子女谗妾为诸侯妃姬，处梁之宫，〔处，昌吕翻。〕梁王安得晏然而已乎！而将军又何以得故宠乎！”新垣衍起，再拜曰：“吾乃今知先生天下之士也！吾请出，不敢复言帝秦矣！”〔复，扶又翻。考异曰：史记鲁仲连传云：“新垣衍谢，请出，不敢复言帝秦。秦将闻之，为却军五十里。”按仲连所言，不过论帝秦之利害耳，使新垣衍惭怍而去则有之，秦将何预而退军五十里乎？此亦游谈者之夸大也，今不取。垣，于元翻。怍，才各翻。将，即亮翻。为，于伪翻。〕
②燕武成王薨，子孝王立。
③初，魏公子无忌仁而下士，〔下，遐稼翻。〕致食客三千人。魏有隐士曰侯嬴，〔洪氏隶释有汉金乡守长侯君之碑云：其先出自豳、岐，周文王之后，封于郑。郑共仲赐氏曰侯，厥胤宣多，以功佐国。审如是，则侯姓出于侯宣多。嬴，音盈；曹植音羸瘦之羸。〕年七十，家贫，为大梁夷门监者。〔大梁，魏都。夷门，盖大梁城北门。监，古衔翻。〕公子置酒大会宾客，坐定，公子从车骑虚左自迎侯生。〔古者乘车，尊者在左；虚左以迎，尊侯生而礼之也。骑，奇寄翻。〕侯生摄敝衣冠，直上载公子上坐不让；〔直上，时掌翻。上坐之坐，才卧翻。〕公子执辔愈恭。侯生又谓公子曰：“臣有客在市屠中，愿枉车骑过之。”公子引车入市，侯生下见其客朱亥，〔姓谱：朱本高阳，周封其后于邾，后为楚所灭，子孙乃去邑氏朱。〕睥睨，故久立，与其客语，〔睥睨，不正视也。睥，匹诣翻。睨，研计翻。〕微察公子，公子色愈和；乃谢客就车，至公子家。公子引侯生坐上坐，偏赞宾客，宾客皆惊。〔索隐曰：赞，告也。谓以侯生偏告宾客。偏，与遍同。〕及秦围赵，赵平原君之夫人，公子无忌之姊也，平原君使者冠盖相属于魏，〔属，之欲翻；下乃属同。〕让公子曰：“胜所以自附于婚姻者，以公子之高义，能急人之困也。今邯郸旦暮降秦而魏救不至，纵公子轻胜弃之，独不怜公子姊邪！”〔邯郸，音寒丹。降，户江翻。邪，音耶。〕公子患之，数请魏王敕晋鄙令救赵，〔数，所角翻。令，力丁翻。〕及宾客辩士游说万端，王终不听。公子乃属宾客〔说，式芮翻。属，之欲翻。〕约车骑百余乘，欲赴斗以死于赵；过夷门，见侯生。侯生曰：“公子勉之矣，老臣不能从！”〔乘，绳证翻。从，才用翻。〕公子去，行数里，心不快，〔以侯生既不从行，又不为之画计谋也。〕复还见侯生。侯生笑曰：“臣固知公子之还也！〔复，扶又翻，又音如字。还，从宣翻，又音如字。〕今公子无他端而欲赴秦军，〔无他端，言无他奇策以发端也。〕譬如以肉投馁虎，何功之有！”公子再拜问计。侯嬴屏人曰：“吾闻晋鄙兵符在王卧内，而如姬最幸，力能窃之。尝闻公子为如姬报其父仇，〔屏，必郢翻。史记曰：如姬之父为人所杀，公子使客斩其仇头以进如姬。屏，卑郢翻。为，于伪翻；下同。〕如姬欲为公子死无所辞。公子诚一开口，则得虎符，〔虎，威猛之兽，故以为兵符。汉有铜虎符。〕夺晋鄙之兵，北救赵，西郄秦，此五伯之功也。”〔伯，读曰霸。〕公子如其言，果得兵符。公子行，侯生曰：“将在外，君令有所不受。〔孙武子之言。将，即亮翻。令，力定翻。〕有如晋鄙合符而不授兵，复请之，则事危矣。〔复，扶又翻。〕臣客朱亥，其人力士，可与俱，晋鄙若听，大善，不听，可使击之！”于是公子请朱亥与俱。至邺，晋鄙合符，疑之，举手视公子曰：“吾拥十万之众屯于境上，〔章：十二行本“上”下有“国之重任”四字，乙十一行本同；孔本同；张校同；退斋校同。〕今单车来代之，何如哉？”朱亥袖四十斤铁椎，椎杀晋鄙，〔椎，直追翻；齐人谓之终葵。铁椎，以铁为之。椎杀，击杀也；与槌同。〕公子遂勒兵下令军中曰：“父子俱在军中者，父归，兄弟俱在军中者，兄归！独子无兄弟者，归养！”〔养，羊尚翻；后养上、为养同。〕得选兵八万人，将之而进。
王龁久围邯郸不拔，诸侯来救，战数不利。〔龁，恨勿翻。邯郸，音寒丹。数，所角翻。〕武安君闻之曰：“王不听吾计，今何如矣？”〔白起以为邯郸未易攻，而王龁军果不利，故以为言。〕王闻之，怒，强起武安君。〔强，其两翻。〕武安君称病笃，不肯起。
五十八年（甲辰，公元前二五七年）
①十月，免武安君为士伍，迁之阴密。〔如淳曰：律：有罪失官爵，称士伍。师古曰：谓夺其爵，令为士伍；言使从士卒之伍也。班志，阴密县属安定郡，古密国，诗所谓“密人不恭”者也。括地志：阴密故城，在泾州鹑觚县西，古密须氏之国。〕十二月，益发卒军汾城旁。〔汾城，即汉河东临汾县城也，去邯郸尚远。秦盖屯兵于此，为王龁声援。括地志：临汾故城，在绛州正平县东北三十五里。〕武安君病，未行，诸侯攻王龁，龁数却，〔龁，恨勿翻。数，所角翻。〕使者日至，〔使，疏吏翻。〕王乃使人遣武安君，不得留咸阳中，武安君出咸阳西门十里，至杜邮。〔水经注：渭水故渠迳安陵南，渠侧有杜邮亭，又迳渭城北。秦咸阳，汉之渭城也。史记正义曰：今咸阳县城，本秦时杜邮也，在雍州西北三十五里。邮，音尤。雍，于用翻。〕王与应侯群臣谋曰：“白起之迁，意尚怏怏有余言。”〔怏，于两翻。〕王乃使使者赐之剑，武安君遂自杀。秦人怜之，乡邑皆祭祀焉。
魏公子无忌大破秦师于邯郸下，王龁解邯郸围走。郑安平为赵所困，将二万人降赵，〔邯郸，音寒丹。降，户江翻。〕应侯由是得罪。〔郑安平匿范睢以见王稽，因此入秦为相，故睢保任安平而用之。今安平降赵，故睢由此得罪。秦法：保任其人而不称者与同罪。应，于陵翻。〕
公子无忌既存赵，遂不敢归魏，与宾客留居赵，使将将其军还魏。〔将，即亮翻。还，从宣翻，又音如字。〕赵王与平原君计，以五城封公子。赵王扫除自迎，执主人之礼，引公子就西阶。公子侧行辞让，从东阶上，〔记曲礼：主人就东阶，客就西阶。客若降等，则就主人之阶。上，时掌翻。〕自言过，〔辠，古罪字。秦始皇以“辠”字近“皇”字，改为“罪”〕。以负于魏，无功于赵。赵王与公子饮至暮，口不忍献五城，以公子退让也。赵王以鄗为公子汤沐邑。〔师古曰：凡言汤沐邑，谓以其赋税供汤沐之具也。鄗，呼各翻。〕魏亦复以信陵奉公子。〔杜佑曰：信陵君邑于今宋州宁陵县。〕公子闻赵有处士毛公隐于博徒，薛公隐于卖浆家，〔处，昌吕翻。姓谱：薛本自黄帝，任姓之后，裔孙奚仲居薛，历夏、殷、周六十四代为诸侯，后因氏焉。〕欲见之，两人不肯见，公子乃间步从之游。平原君闻而非之。公子曰：“吾闻平原君之贤，故背魏而救赵。今平原君所与游，徒豪举耳，〔间，古苋翻。背，蒲妹翻。索隐曰：谓豪者举之。〕不求士也。以无忌从此两人游，尚恐其不我欲也，平原君乃以为羞乎！”为装欲去。〔为装者，为行装也。〕平原君免冠谢，乃止。
平原君欲封鲁连，〔以其折新垣衍言帝秦也。〕使者三返，终不肯受。〔使，疏吏翻。〕又以千金为鲁连寿，鲁连笑曰：“所贵于天下士，〔章：十二行本“下”下有“之”字；“士”下有“者”字；乙十一行本同；孔本同。〕为人排患释难解纷乱而无取也。〔为人之为，于伪翻。难，乃旦翻。〕即有取，〔章：十二行本“取”下有“者”字；乙十一行本同；孔本同。〕是商贾之事也！”〔贾音古；下同。〕遂〔章：十二行本“遂”上有“而连不忍为也”六字；乙十一行本同；孔本同；张校同；退斋校同。〕辞平原君而去，终身不复见。〔复，扶又翻。〕
②秦太子之妃曰华阳夫人，〔盖食汤沐邑于华阳，因以为号。华，户化翻。〕无子；夏姬生子异人。异人质于赵；秦数伐赵，赵人不礼之。〔夏，户雅翻。质，音致。数，所角翻。〕异人以庶孽孙质于诸侯，车乘进用不饶，〔张晏曰：孺子曰孽子。何休曰：孽子，贱子也，非嫡正之子曰孽。师古曰：孽庶子也。唐韵曰：犹木之有孽生也。异人于秦太子为庶子，于秦王为庶孽孙。孽，鱼列翻。索隐曰：进者，财也，宜依小颜读为赆，古字多假借用之。进，音才刃翻。〕居处困不得意。
阳翟大贾吕不韦适邯郸，见之，曰：“此奇货可居！”〔贾，音古。邯郸，音寒丹。贾人居积滞货，伺时以牟利，以异人方财货也。〕乃往见异人．说曰：“吾能大子之门！”〔说，式芮翻。〕异人笑曰：“且自大君之门！”不韦曰：“子不知也，吾门待子门而大。”异人心知所谓，乃引与坐，深语。不韦曰：“秦王老矣。太子爱华阳夫人，夫人无子，子之兄弟二十余人，子傒有秦〔章：十二行本“秦”作“承”；乙十一行本同；孔本同；退斋校同。〕国之业，〔华，户化翻；下同。子傒，盖秦太子之子，爱而居长者。康曰：傒，胡启切。余谓“傒”字即左传高傒之傒。陆德明曰：傒，音兮。〕士仓又辅之。〔姓谱：士姓，晋士蒍之后。〕子居中，不甚见幸，久质诸侯。太子即位，子不得争为嗣矣。”〔质，音致。嗣，祥吏翻。〕异人曰：“然则柰何？”不韦曰：“能立适嗣者，独华阳夫人耳。〔适，读曰嫡；下为适同。〕不韦虽贫，请以千金为子西游，立子为嗣。”异人曰：“必如君策，请得分秦国与君共之。”不韦乃以五百金与异人，令结宾客。复以五百金买奇物玩好。〔复，扶又翻。好，呼到翻。〕自奉而西，见华阳夫人之姊，而以奇物献于夫人，因誉子异人之贤，〔誉，音余。〕宾客遍天下，常日夜泣思太子及夫人，曰：“异人也以夫人为天！”夫人大喜。不韦因使其姊说夫人曰：〔说，式芮翻。〕“夫以色事人者，色衰则爱弛。〔夫，音扶。〕今夫人爱而无子，不以繁华时蚤自结于诸子中贤孝者，举以为适，〔适，读曰嫡。〕即色衰爱弛，虽欲开一言，尚可得乎！今子异人贤，而自知中子，〔中，读曰仲。〕不得为适，夫人诚以此时拔之，是子异人无国而有国，夫人无子而有子也，则终身有宠于秦矣。”夫人以为然，承间言于太子曰：〔间，古苋翻。〕“子异人绝贤，〔毛晃曰：绝，奇冠也，相去辽远也。〕来往者皆称誉之。”因泣曰：“妾不幸无子，愿得子异人立以为子〔章：十二行本“子”作“嗣”；乙十一行本同；孔本同。〕以托妾身！”太子许之，与夫人刻玉符，约以为嗣，因厚馈遗异人，〔嗣，祥吏翻。遗，于季翻。〕而请吕不韦傅之。异人名誉盛于诸侯。
吕不韦娶邯郸诸〔章：十二行本无“诸”字；乙十一行本同；孔本同。〕姬绝美者与居，〔“娶”字当从史记作“取”。邯郸，音寒丹。〕知其有娠，〔应劭曰：娠，震动怀任之意。左传曰：邑姜方娠。孟康曰：娠，音身，汉书“娠”多作“身”，古今字也。师古曰：孟说是也。汉书皆以娠为任身字。邑姜方震，自为震动之震，不作娠。〕异人从不韦饮，见而请之。不韦佯怒，既而献之，孕期年而生子政，〔佯，音羊。期，读曰朞。盖任身十二月而生也。子政是为始皇。为吕不韦以此贾祸张本。〕异人遂以为夫人。邯郸之围，赵人欲杀之，异人与不韦行金六百斤予守者，〔予，读曰与。〕脱亡赴秦军，遂得归。异人楚服而见华阳夫人，〔楚服，为楚人之服。或曰：楚，楚盛服也。〕夫人曰：“吾楚人也，当自子之。”因更其名曰楚。〔更，更衡翻。〕
五十九年（乙巳，公元前二五六年）
①秦将军摎伐韩，〔摎，史记正义纪翻。康曰：居由切〕取阳城、负黍，斩首四万。伐赵，取二十余县，斩首虏九万。赧王恐，背秦，与诸侯约从，将天下锐师出伊阙攻秦，令无得通阳城。〔从，子容翻。将，即亮翻。令，力丁翻。〕秦王使将军摎攻西周，赧王入秦，顿首受罪，尽献其邑三十六，口三万。秦受其献，归赧王于周。是岁，赧王崩。〔皇甫谧曰：周凡三十七王，八百六十七年。〕
●卷第六
【秦纪一】起柔兆敦牂，尽昭阳作噩，凡二十八年。〔陆德明曰：秦，陇西谷名也，在雍州鸟鼠山之东北。秦之先非子，为周孝王养马于汧、渭之间，封为附庸，邑之秦谷。非子曾孙秦仲，周宣王命为大夫。仲之孙襄公，讨西戎救周，平王东迁，以岐、丰之地赐之，列为储候。春秋时称秦伯。〕
昭襄王〔名稷，惠文王庶子也。西周既亡，天下莫适为主。通鉴以秦卒并天下，因以昭襄王系年。谥法：昭德有劳日昭；辟地有德曰襄。以沈约谧法言之，则昭襄复谥也。卒，子恤翻。谧，神至翻。辟，读曰辟。〕
五十二年（丙午，公元前二五五年）
①河东守王稽坐与诸侯通。弃市。〔河东本魏地，秦取之，以其地在大河之东，置河东郡。守，式又翻。刑人于市，与众弃之。秦法论死于市，谓之弃市。〕应侯日以不怿。〔王稽荐范睢于秦王，睢既相秦，稽亦进用，今以罪死，故睢日以不怿。怿，悦也。不怿，不悦也。应，于陵翻。或曰：范睢之初进用于秦，至于为相，昭襄王诚悦之也，郑安平既降赵，王稽又得罪，睢虽为相，昭襄王临朝接之，日以不悦。怿，羊益翻。〕王临朝而叹，〔朝，直遥翻。〕应侯请其故。王曰：“今武安君死，而郑安平、王稽等皆畔，内无良将而外多敌国，吾是以忧！”〔将，既亮翻。〕应侯惧，不知所出。
燕客蔡泽闻之，〔燕，于贤翻。蔡，姓也，以国为氏。〕西入秦，先使人宣言于应侯曰，“蔡泽，天下雄辩之士；彼见王，必困君而夺君之位。”应侯怒，使人召之。蔡泽见应侯，礼又倨。〔倨，居御翻，傲也。〕应侯不快，因让之曰：“子宣言欲代我相，〔相，息亮翻。〕请闻其说。”蔡泽曰：“吁，〔孔安国曰：吁，疑怪之辞。孔颖达曰：吁者，心有所嫌而为此声，故以为疑怪之辞也。〕君何见之晚也。夫四时之序，成功者去。〔谓春生，夏长，秋就实，冬闭藏，各成其功而相代谢也！夫，音扶；下同。〕君独不见夫秦之商君、楚之吴起、越之大夫种，何足愿与。”〔商君事见二卷周显王三十一年。吴起事见一卷安王二十一年。大夫种相越王句践以雪会稽之耻，功成不退，为句践所杀。种，温公音章勇翻。与，读曰欤。句，音钩。践，慈浅翻。种，章勇翻。〕应侯谬曰：“何为不可！此三子者，义之至也，忠之尽也。君子有杀身以成名，死无所恨。”蔡泽曰：“夫人立功，岂不期于成全邪！〔应，于陵翻。谬，靡幼翻。邪，音耶。〕身名俱全者，上也；名可法而身死者，次也；名僇辱而身全者，下也。〔僇，与戮同。〕夫商君、吴起、大夫种，其为人臣尽忠致功，则可愿矣。闳夭、周公，岂不亦忠且圣乎！三子之可愿，孰与闳夭、周公哉？”〔闳夭，周文王、武王之贤臣。闳，音宏。夭，于骄翻，又于表翻。〕应候曰：“善。”蔡泽曰：“然则君之主敦厚旧故，不倍功臣，孰与孝公、楚王、越王？”〔倍，与背同，蒲昧翻。〕曰：“未知何如。”蔡泽曰：“君之功能孰与三子？”曰：“不若。”蔡泽曰：“然则君身不退，患恐甚于三子矣。语曰：『日中则移，月满则亏』进退嬴缩，〔五星早出为嬴，晚出为缩。嬴，余轻翻、缩，所六翻。〕与时变化，圣人之道也。今君之怨已雠而德已报，〔怨已雠，谓杀魏齐；德已报，谓进用王稽、郑安平等。〕意欲至矣而无变计，窃为君危之！”〔为，于伪翻。〕应侯遂延以为上客，因荐于王。王召与语，大悦，拜为客卿。应侯因谢病免。王新悦蔡泽计画，遂以为相国。泽为相数月，免。〔相，息亮翻。〕
②楚春申君以荀卿为兰陵令。〔姓谱：荀，本姓郇，后去“邑”为“荀”。又晋荀林父，公侯隰叔之后。班志，兰陵县属东海郡。史记正义曰：今沂州承县有兰陵山。〕荀卿者，赵人，名况，尝与临武君论兵于赵孝成王之前。王曰：“请问兵要。”临武君对曰：“上得天时，下得地利，观敌之变动，后之发，先之至，此用兵之要术也。”〔后、先，皆去声。〕荀卿曰：“不然，臣所闻古之道，凡用兵攻战之本，在乎一民。弓矢不调，则羿不能以中，六马不和，则造父不能以致远，〔羿，古之善射者；造父，古之善御者也。羿，音诣。中，竹仲翻。父，音甫。〕士民不亲附，则汤、武不能以必胜也。故善附民者，是乃善用兵者也。故兵要在乎附民而已。”临武君曰：“不然。兵之所贵者势利也，所行者变诈也。善用兵者感忽悠暗，〔杨倞曰：感忽，恍惚也。悠暗，谓远视不分之貌。〕莫知所从出；孙、吴用之，无敌于天下，岂必待附民哉！”荀卿曰：“不然。臣之所道，仁人之兵，王者之志也。君之所贵，权谋势利也。仁人之兵，不可诈也。彼可诈者，怠慢者也，露袒者也，〔露袒，如人之支体上下无衣裳以覆蔽，裸露肉袒者也。〕君臣上下之间滑然有离德者也。〔滑，音骨，乱也。〕故以桀诈桀，犹巧拙有幸焉。以桀诈尧，譬之以卵投石，以指桡沸，〔桡，奴巧翻，又奴教翻，搅也。〕若赴水火，入焉焦没耳。故仁人之兵，上下一心，三军同力；臣之于君也，下之于上也，若子之事父，弟之事兄，若手臂之捍头目而覆胸腹也。〔覆，敷救翻，盖也。〕诈而袭之，与先惊而后击之，一也。且仁人用十里之国则将有百里之听，用百里之国则将有千里之听，用千里之国则将有四海之听，必将聪明警戒，和傅而一。〔康曰：将，音将帅之将。余据文义，读如字为通。傅，音附。〕故仁人之兵，聚则成卒，〔百人为卒。〕散则成列，延则若莫邪之长刃，〔莫邪，吴之宝剑也。说文：莫邪，长戟也。邪，音耶。〕婴之者断，兑则若莫邪之利锋，当之者溃；〔“兑”，刘向新序作“锐”。杨倞曰：兑，犹聚也，读与队同。倞，音谅。〕圜居而方止，则若盘石然，触之者角摧而退耳。且夫暴国之君，将谁与至哉？〔夫，音扶。〕彼其所与至者，必其民也。其民之亲我欢若父母，其好我芬若椒兰，彼反顾其上则若灼黥，若仇雠；人之情，虽桀、跖，岂有肯为其所恶，贼其所好者哉！〔字书：仇、雠，皆匹也。说文：仇雠也。雠，犹应也。左传：怨耦曰仇。记曰：父之雠，不与共戴天。盖谓仇之初匹也。至于耦而成怨，则为仇。雠，校也，两本相对，覆校是非也。杀父之人一旦相对，覆校是非，则不共戴天矣。仇雠之义，至此为甚，后世率以为言。好，呼到翻。为，于伪翻。恶，乌路翻。〕是犹使人之子孙自贼其父母也。彼必将来告〔章：十二行本“告”下有“之”字；乙十一行本同；孔本同；退斋校同。〕“夫又何可诈也，故仁人用，国日明，诸侯先顺者安，后顺者危，敌之者削，反之者亡。诗曰：『武王载发，有虔秉钺，如火烈烈，则莫我敢遏，』此之谓也。”〔商颂之辞。武王，汤也。依商颂读为斾。古者军将战则建商斾。〕
孝成王，临武君曰：“善。请问王者之兵，设何道，何行而可？”〔杨倞曰：设，谓制置。道，谓论说教令也。行，谓动用也。〕荀卿曰：“凡君贤者其国治，君不能者其国乱，隆礼贵义者其国治，简礼贱义者其国乱。治者强，乱者弱，是强弱之本也。”〔治，直吏翻。〕上足昂则下可用也，上不足昂则下不可用也。〔昂，古仰字，音鱼向翻。杨倞曰：下托上曰仰。〕下可用则强，下不可用则弱，是强弱之常也。齐章：〔十二行本“齐”上有“好士者强，不好士者弱；爱民者强，不爱民者弱；政令信者强，政令不信者弱；重用兵者强，轻用兵者弱；权出一者强，权出二者弱；是强弱之常也。”五十五字。乙十一行本同；孔本同；张校同；退斋校同。〕人隆技击，〔孟康曰：技击者，兵家之技巧，习手足，便器械，积机关，以立攻守之胜者也。杨倞曰：技，材力赐也。齐人以勇力击斩敌者，号为技击。隆，重也。技，渠绮翻。〕其技也，得一首者则赎锱金，无本赏矣。〔杨倞曰：八两曰锱。本赏，谓有功同受赏也。其技击之术，斩得一首，则官赐以锱金赎之。斩首，虽战败亦赏；不斩首，虽胜亦不赏：是无本赏矣。锱，庄持翻。〕是事小敌毳，则偷可用也；〔毳，与脆同，音此芮翻。〕事大敌坚，则涣焉离耳；若飞鸟然，倾侧反复无日，是亡国之兵也，兵莫弱是矣，是其去赁市佣而战之几矣。〔赁，女禁翻。毛晃曰：借也，僦也。市佣，谓市人之受雇者也。〕魏氏之武卒，以度取之；〔杨倞曰：选择武勇之士，号为武卒，度取之，谓取长短材力之中度者也。〕衣三属之甲，〔如淳曰：三身一，髀裈一，胫缴一，凡三属。衣，于既翻。属，之欲翻。〕操十二石之弩，〔沈括曰：钧石之石，五权之名，石重百二十斤。后人以一斛为一石，自汉时已如此，于定国饮酒一石不乱是也。挽强弓弩，古人以钧石率之。今人乃以米一斛之重为一石，凡石以九十二斤半为法，乃汉秤三百四十一斤也。今之武卒蹶弩有及九石者，计其力乃古二十五石，比魏之武卒，当二人有余。弓有挽三石者，乃古之二十四钧，比颜高之弓当五人有余。此皆近世教习所致。武备之盛，前古未有其比。案括之论详矣；然用之则误国丧师，不知合变，是赵括之谈兵也。操，七刀翻。〕负矢五十个，置戈其上，〔谓置戈于身之上，即荷戈也。荷，下可翻。〕冠胄带剑，赢三〔章：十二行本“三”作“二”，乙十一行本同。〕日之粮，日中而趋百里；中试则复其户，利其田宅。〔中试，言程试而中度者，复其户，不徭役也。利其田宅，给以田宅便利之处。胄，今之兜鍪。冠，古玩翻。赢，怡成翻，担也。中，竹仲翻。复，方目翻。〕是其气力数年而衰，而复利未可夺也，改造则不易周也，〔改造，谓更选择也。易，弋豉翻。〕是故地虽大，其税必寡，是危国之兵也。秦人，其生民也陿隘，其使民也酷烈，劫之以势，隐之以厄，忸之以庆赏，鳅之以刑罚，〔陿，与狭同。隘，乌懈翻。杨倞曰：隐之以厄，谓隐蔽以险厄，使敌不能害。郑氏曰：秦地多厄，隐藏其民于厄中也。忸，与狃同，串习也。战胜则与之庆赏，使习以为常。鳅，藉也。不胜则以刑罚陵藉之。庄子：风谓蛇曰，鳅我亦胜我。陆德明音义曰：鳅，音秋，藉也。李云鳅，藉也；藉则削也。忸，女九翻。〕使民所以要利于上者，非无由也。使以功赏相长，五甲首而隶五家，〔杨倞曰：有功则赏之，使相长，凡获得五甲首则役隶乡里之五家也。要，一遥翻。长，知两翻。〕是最为众强长久之道。故四世有胜，非幸也，数也。〔四世，谓秦孝公、惠文王、悼武王、昭襄王。〕故齐之技击不可以遇魏之武卒，魏之武卒不可以遇秦之锐士，秦之锐士不可以当桓、文之节制，桓、文之节制不可以当汤、武之仁义，有遇之者，若以焦熬投石焉。〔焦熬之物至脆，投石则碎。熬，五刀翻。〕兼是数国者，皆干赏蹈利之兵也，佣徒鬻卖之道也；未有贵上安制綦节之理也。〔杨倞曰：干赏蹈利之兵，与佣徒之人鬻卖其力而作者无异，未有爱贵其上而为之致死。安于制度，自不逾越，极于节义，心不为非之理也。〕诸侯有能微妙之以节，则作而兼殆之耳。〔杨倞曰：微妙，精尽也。节，仁义也。作，起也。殆，危也。诸侯有能精尽仁义，则起而兼此数国，使之危殆。〕故招延募选，隆势诈，上功利，是渐之也。〔渐，浸渍也。言势诈功利渐染以成俗。渐，子廉翻。〕礼义教化，是齐之也。故以诈遇诈，犹有巧拙焉；以诈遇齐，譬之犹以锥刀堕泰山也。〔谓礼义教化之所齐，以诈遇之，无不败者。堕，读曰隳。〕故汤、武之诛桀、纣也，拱挹指麾，而强暴之国莫不趋使，〔挹，一及翻，义与揖同。〕诛桀、纣若诛独夫。故泰誓曰：『独夫纣，』此之谓也。故兵大齐则制天下，小齐则治邻敌。〔治，直之翻。〕若夫招延募选，隆势诈，上功利之兵，〔夫，音扶；下同。〕则胜不胜无常，代翕代张，代存代亡，相为雌雄耳，夫是谓之盗兵，君子不由也。”
孝成王、临武君曰：“善，请问为将。”〔将，即亮翻。〕荀卿曰：“知莫大于弃疑，〔杨倞曰：不用疑谋，此智之大。知，读曰智。〕行莫大于无过，〔行，下孟翻。〕事莫大于无悔；事至无悔而止矣，不可必也。〔言不可自以为必胜。〕故制号政令，欲严以威；庆赏刑罚，欲必以信；处舍收藏，欲周以固；〔杨倞曰：处舍，营垒也。收藏，财物也。周密严固，则敌不得而陵夺也。处，昌吕翻。〕徙举进退，欲安以重，欲疾以速，窥敌观变，欲潜以深，欲伍以参；〔杨倞曰：谓使间谍观敌，欲潜隐深入之也。伍参，犹错杂也。使间谍或参之，或伍之于敌之间，而尽知其事。韩子曰：省同异之言，以知朋党之分，偶参伍之验，以责陈言之实。又曰：参之以比物，伍之以合参。〕遇敌决战，必行吾所明，无行吾所疑；夫是之谓六术。无欲将而恶废，〔言欲为将而恶失权，则舍已之胜算，迁就以逢君之欲矣。将，即亮翻。〕无怠胜而忘败，无威内而轻外，无见其利而不顾其害，凡虑事欲熟而用财欲泰，夫是之谓五权。〔夫，音扶。〕将所以不受命于主有三：可杀而不可使处不完，可杀而不可使击不胜，可杀而不可使欺百姓，夫是之谓三至。〔杨倞曰：至，谓守一而不变。处，昌吕翻。〕凡受命于主而行三军，三军既定，百官得序，〔杨倞曰：百官，军之百吏也。〕群物皆正，则主不能喜，敌不能怒，夫是之谓至臣。虑必先事而申之以敬，慎终如始，始终如一，夫是之谓大吉。〔杨倞曰：言必无覆败之祸。〕凡百事之成也必在敬之，其败也必在慢之。故敬胜怠则吉。怠胜敬则灭；计胜欲则从，欲胜计则凶。战如守，行如战，有功如幸。敬谋无旷，敬事无旷，敬吏无旷，敬众无旷，敬敌无旷，夫是之谓五无旷。〔旷，废也。夫，音扶。〕慎行此六术、五权、三至，而处之以恭敬、无旷，夫是之谓天下之将，则通于神明矣。”
临武君曰：“善。请问王者之军制。”荀卿曰：“将死鼓，”〔将，即亮翻。将建旗伐鼓以令三军之进退，死不离局。离，力智翻。〕御死辔，百吏死职，上〔章：乙十一行本“上”作“士”。〕大夫死行列。〔行，户刚翻。〕闻鼓声而进，闻金声而退。顺命为上，有功次之。令不进而进，犹令不退而退也，〔令，力正翻。〕其罪惟均。不杀老弱，不猎禾稼，服者不禽，格者不赦，奔命者不获。〔杨倞曰：服，谓不战而退者不追禽之。格，谓相拒捍者。奔命，谓奔走来归其命，不获之以为囚俘。〕凡诛，非诛其百姓也，诛其乱百姓者也。百姓有捍其贼，则是亦贼也。以其〔章：十二行本“其”作“故”；乙十一行本同。〕顺刃者生，傃刃者死，奔命者贡。〔杨倞曰：傃，向也，谓傃向格斗者。贡，谓取归命者献于上将也。傃，音素。〕微子开封于宋，〔殷纣暴虐，微子奔周。武王杀纣，封微子于宋。微子本名启，此云开者，盖汉景帝讳，刘向改之也。〕曹触龙断于军，〔杨倞曰：说苑云：桀为天子，其臣有左师触龙者，谄谀不正。此云纣，当是说苑误。按战国时赵亦有左师触龙，岂姓名同乎？姓谱：曹姓，本自颛顼玄孙陆终之子六安，周武王封曹挟于邾，故邾，曹姓也。至魏武帝，始祖曹叔振铎。〕商之服民，所以养生之者无异周人，故近者歌讴而乐之，远者竭蹶而趋之，〔以上下文观之，商、周二字恐或倒置。杨倞曰：竭蹶，颠仆，犹言匍匐也。乐，音洛。蹶，居月翻。〕无幽闲辟陋之国，莫不趋使而安乐之，〔闲，读曰闲。辟，读曰僻。〕四海之内若一家，通达之属莫不从服，夫是之谓人师。〔夫，音扶。〕诗曰：『自西自东，自南自北，无思不服。』此之谓也。〔引文王有声之诗而言。〕王者有诛而无战，城守不攻，兵格不击，敌上下相喜则庆之，不屠城，不潜军，不留众，师不越时，故乱者乐其政，不安其上，欲其至也。”〔乱国之民乐吾之政，故不安其上，惟欲吾兵之至也。乐，音洛。〕临武君曰：“善。”
陈嚣问荀卿曰：〔嚣，虚骄翻；又牛刀翻。〕”先生议兵，常以仁义为本，仁者爱人，义者循理，然则又何以兵为？凡所为有兵者，为争夺也。“〔为争，于伪翻。〕荀卿曰：“非汝所知也。彼仁者爱人，爱人，故恶人之害之也，义者循理，循理，故恶人之乱之也。〔恶，乌路翻。〕彼兵者，所以禁暴除害也，非争夺也。”
③燕孝王薨，子喜立。
④周民东亡。〔义不为秦民也。〕秦人取其宝器。迁西周公于惮之聚。〔此西周文公也，武公之子也。自赧王时，东西分治，赧王拥虚器而已。班志，河南郡梁县有惮狐之聚。括地志：汝州外古梁城，即惮狐聚也。阳人故城，即阳人聚也；在汝州梁县西四十里，秦迁东周所居也。梁，亦古梁城也，在汝州梁县西南十五里。索隐曰：惮狐聚与阳人聚在洛阳南北五十里梁、新城之间也。惮，与惮同。聚，贤曰：慈谕翻。〕
⑤楚王〔章：十二行本“王”作“人”，乙十一行本同；孔本同；退斋校同。〕迁鲁于莒而取其地。〔鲁至是而亡。莒，居许翻。〕
五十三年（丁未，公元前二五四年）
①摎伐魏，取吴城。〔后汉志，河东郡大阳县有吴山，山上有虞城。杜预曰：虞，国也。帝王世纪曰：舜妃嫔于虞，虞城是也；亦谓吴城，秦昭王伐魏取吴城是也。摎，纪虬翻。〕韩王入朝。魏举国听令。〔朝，直遥翻。令，力政翻。〕
</div>
    <div class="pagination">
<a href="资治通鉴注_page5.html">上一页</a><a href="资治通鉴注.html">1</a><a href="资治通鉴注_page2.html">2</a><a href="资治通鉴注_page3.html">3</a><a href="资治通鉴注_page4.html">4</a><a href="资治通鉴注_page5.html">5</a><span class="current-page">6</span><a href="资治通鉴注_page7.html">7</a><a href="资治通鉴注_page8.html">8</a><a href="资治通鉴注_page9.html">9</a><a href="资治通鉴注_page10.html">10</a><a href="资治通鉴注_page11.html">11</a><span>...</span><a href="资治通鉴注_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
