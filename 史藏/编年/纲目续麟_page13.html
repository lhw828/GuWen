<!DOCTYPE html>
<html>
<head>
    <meta charset="UTF-8">
    <title>纲目续麟 - 第 13 页/共 60 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>纲目续麟 - 第 13 页/共 60 页</h1>
    <div class="content">　　当直书少子隆即位○按隆立不书迎为邓后讳也后舍胜立隆自后之私然春秋之义善多者为之讳其恶所以全之也至不可讳而后讥此殇安二帝同出后迎而或书或否之所以异也【延平元年书太后迎清河王子祐入即位】考证谓当随事而书以着其实特纲目书太子之误耳殇帝未尝立为太子安得以太子书惟易以少子则殇帝之不当立与皇后之不当迎皆见矣如但以称名为异则和帝尝书立为太子【章帝建初八年书立子肇为皇太子】即位书肇【章和二年书太子肇即位】又何别焉书法但知其与少帝异而不知其与和帝同终是傅防纲目耳
　　【丙午】孝殇皇帝延平元年封帝兄胜为平原王
　　考异【帝字羡按建武二年书封兄縯子章为太原王十五年书追諡兄縯为齐武公竝不加帝字则此帝字当削】
　　孝殇安得与世祖比据分注【见即位条】生始百余日安知胜之为兄而封之凡此皆太后所为故特书帝春秋之义立子以长前书少子即位此书封兄胜为平原王太后之私益着矣【有兄不立而立其弟彼此正互相发】考异不察至以世祖例孝殇谬甚
　　三月葬慎陵
　　考证【慎当作顺○谨按汉书帝纪葬孝和皇帝于慎陵章懐注云俗本作顺者误考之皇后纪和熹皇后合葬顺陵而灵帝父孝仁皇称慎陵世之相去不逺岂应袭慎陵之号盖孝和实葬顺陵而皇后纪可证也章懐因正文传冩以顺为慎遂注为俗本之误者非是当作顺陵为正】
　　当从考证作顺陵○按后纪既称合葬不应顺慎相反之甚观易坤卦文言云履霜坚冰至盖言顺也朱子本义谓当作慎古字顺慎通用果尔则汉书帝纪虽云葬孝和于慎陵安知非即顺义章懐以为俗本之误或未详通用之説耳然孝仁既称慎陵当书顺以别之考证説可从
　　夏四月罢祀官不在祀典者
　　考异【提要礼误作祀】
　　当从提要作祀礼【汉纪本作祀典】○按礼祭法云非此族也不在祀典盖祀者礼之一端【礼有五祀居其一】礼者祀之统名称祀典则非非礼可知称礼典则与祀官不切考异以提要为误非是
　　秋七月诏实覈伤害除其田租
　　分注【诏曰间者水灾害稼朝廷忧惧而郡国欲获虚誉遂多张垦田竞增戸口掩匿盗贼贪苛惨毒延及平民刺史垂头塞耳阿私下比不畏于天不愧于人自今以后将纠其罚其各实覈所伤害为除田租】
　　当作诏实覈伤害田除其租○按诏辞首称害稼专责郡国多张垦田以贾虚誉则所书伤害者为田言也义当先书田后书租以明所伤害者除之其未伤害者不槩除也如此方不失实覈之意如纲目所书伤害既无所指除租又似槩蠲何以见其义哉
　　葬康陵【是年八月帝崩】
　　考异【谨按汉书殇帝葬康陵质帝纪叙康陵在恭陵上而前汉平帝已名康陵或曰康本作庚庚与康字相似但少不同遂误为康陵章懐注云在慎陵茔中庚地今详或人之説及章懐注语则当作庚陵姑録于下以俟博学君子正焉】
　　当从考异作庚陵○按殇帝以上年十二月即位分注云生始百余日至今年八月崩未周一嵗故诸臣諡之曰殇礼七嵗以下为无服之殇未三月不为殇殇帝虽得为殇当与无服者等不应独起陵墓况此条分注云方中秘藏及诸工作减什之九则章懐所称慎陵茔中庚地当得其实盖前既有康陵后人不当复取而名之又况孝殇之未成君者乎考异説是
　　【丁未】孝安皇帝永初元年冬十一月司空周章自杀考异【按延平元年司空宠卒即书以尹勤为司空此上书策免司空勤不书以周章为司空漏也】
　　按封拜例凡正统命官曰以某人为某注云自永初元年以后三公因事乃书则纲目不书以周章为司空例也非漏也据是年九月以冦贼雨水防免太尉司空三公之职轻矣纲目所以托始于此与必如考异所云则是时以张禹为太尉纲目不书考异亦不言何邪【十二月以张敏为司空三年以夏勤为司徒并不书】
　　【己酉】三年冬十一月南匈奴围中郎将耿和于美稷遣中郎将厐雄将兵讨之
　　考异【此当书击误作讨与元鼎六年讨西羌同据四年书耿夔击南匈奴破走之则此年传误耳】
　　发明【匈奴未有反书而此年书南匈奴反者已臣于汉受其廪给则非其他所可比矣既书其反于前遂正其讨于后书法若此固非苟于尊中国也】
　　此条当以发明为正考异可删○按考异但知用兵外国者不当书讨不知见臣与未服之国其逆顺不同也耿防书击乃纪其用兵之实执此以例厐雄非矣
　　【乙夘】元初二年夏四月立贵人阎氏为皇后
　　此下当书六月地裂○按灾异例云凡灾异悉书是年六月洛阳新城地裂纲目不书非是况上年地坼地陷地震并见于一年之间【春二月日南地坼六月河东地陷冬十月地震】纲目不厌辞繁此裂于立后之后尤不可阙唐髙宗水入寝殿説者以为武氏之应【永徽五年三月髙宗以太宗才人武氏为昭仪闰四月万年宫夜大水】史称后性妬忌后宫李氏生皇子保后鸩杀李氏则二郡之裂安知非为阎后而可不书乎【洛阳帝都也裂非无故岂可不书】固当补之
　　【丙辰】三年度辽将军邓遵率南单于击零昌破之
　　考异【南上漏匈奴二字六年同】
　　按匈奴自光武时分南北部【建武二十五年】南匈奴尝称单于内之也至永初三年单于反纲目始书南匈奴而不曰单于外之也四年南匈奴复降于是遇待如初故纲目自此复称单于而不曰匈奴乃春秋与人为善不念旧恶之意考异以为漏非也六年不书匈奴同
　　【己未】六年夏四月大风雨雹○旱
　　旱上漏五月二字○按帝纪是年旱在五月纲目上书大风雨雹下书旱而不月非是或曰不书月省文也勲谓方书大风雨雹而不书月以别之旱亦何自至哉月有不可省者此类是也它如延光二年【癸亥】地震本非十二月【是年地震本纪五行志并不书月】四年地震本非十一月【五行志是年地震在十月纲目上文既书冬十月越隽山崩十一月三字亦羡】纲目并书月俱非【当书不书不当书而书皆未详考纪志耳它如永初五年蝗在夏永寜元年杨震为司徒在冬十二月纲目并系秋后俱误】
　　秋七月鲜卑防马城塞邓遵率南单于击破之
　　塞字羡○按马城县名属代郡顺帝阳嘉二年书鲜卑冦马城【本纪作冦代郡】亦无塞字可删【汉纪无塞字纲目据鲜卑传书耳郡国志代郡马城亦不言塞固当削去】
　　【辛酉】建光元年尊嫡母耿姬为甘陵大贵人
　　考异【嫡字羡按顺帝追尊母李氏质帝尊母匽氏并不加嫡字】
　　纲目于耿姬书嫡所以别于孝徳后也孝后初为左氏【元注作左姬】乃帝之生母而耿姬则孝皇之元妃也于生母曰孝徳后【上书追尊清河孝王曰孝徳皇皇妣曰孝徳后妣上皇字羡】于嫡母曰甘陵【孝徳后陵】大贵人厚所生而薄所尊发明【刋本误刻书法今正】所谓直书于防其失自见者岂李匽二氏之比邪李匽之为母犹左氏之为后也【李氏安帝宫人生子保是为顺帝匽氏蠡吾侯翼媵妾生桓帝详皇后纪】本非嫡母安得以嫡加之今以李匽例耿姬是敝冠而苴之履名义安在哉况匽乃桓母纪于质篇考异指为质帝所尊妇行而母称之尤误【质帝母陈夫人】
　　十二月髙句骊王宫围莵州郡讨破之宫死
　　考异【此亦不当书讨与讨西羌同】
　　按髙句始与鲜卑冦辽东太守蔡讽战殁【是年三月】今又围莵猾夏已甚故得书讨考异泥例不可从
　　【壬戌】延光元年辽东都尉厐奋承伪诏斩菟太守姚光徴抵罪
　　分注【莵太守姚光幽州刺史冯焕数紏发奸恶怨者诈作玺书谴责焕光赐以欧刀又下厐奋使速行刑奋即斩光収焕焕欲自杀其子绲疑诏文有异止之焕乃上书自讼徴奋抵罪防焕病死狱中帝愍之赐焕光钱十万以子为郎】
　　当书辽东都尉厐奋杀莵太守姚光徴抵罪承伪诏三字宜删○按玺书既诈不下他而下厐奋必怨者闚奋与光有郤故假手于奋以行其志【发明谓奋不审迂甚】奋虽承诏其斩光之意可诛也况是时冯焕并在谴中奋必先斩光而后收焕焕因得上书自讼其迹尤着例当直书杀太守虽不言承伪诏可也
　　【癸亥】二年夏四月封王圣为野王君
　　发明【此乳母也何不掲而书之盖已见之于前矣】
　　封下漏乳母二字○按前书乳母【元年遣宦者及乳母王圣女伯荣诣甘陵】明伯荣之为私此书乳母正王圣之不当君也义各有当何嫌于重况宦者封侯汉世故事纲自于单超犹再书宦者【见桓帝延熹二年】乳母封君自安帝始可不特书以着其罪哉发明傅防纲目不可从
　　【乙丑】四年帝崩于叶
　　分注【帝崩于乘舆皇后与阎显兄弟江京樊丰等谋以济隂王在内恐公卿立之乃伪云帝疾甚徙御卧车驰归四日至洛阳】
　　按汉书帝南廵幸宛不豫自宛幸叶崩于乘舆分注当补幸宛至叶等字【南廵见上大书】方与大书相应今但云崩于乘舆安见其于叶邪辞有不可省者非冗也【朱子尝言目欲详备而不繁冗】
　　尊皇后曰皇太后太后临朝以阎显为车骑将军仪同三司迎北乡侯懿入即位
　　考异【以下漏舅字与窦宪同】
　　考证【当加兄于阎显之上】
　　书法【纲目书尊皇后为皇太后多矣上必有书即位者也于是北乡未立则孰尊之自尊也名号正则可以临朝矣】
　　当从考证加兄字盖谓之舅则与先帝有属戚之分不称舅者絶之于国明后与兄自为授受耳考异谓与窦宪同非也○按无主自尊与僭号称王者等何正之有且女后临朝非古也纲目所书皆讥辞安得正其名以成之勲意上书尊皇后下书迎北乡侯入即位中曰以兄显为车骑将军深着阎显上奉太后下媚新君国事皆在其手也【显忌樊丰耿宝等置之死兄弟并处权要威福自由固知皆显所为也】如书法所云是不待天子之立母后可以自帝非独与例不合即下书迁后离宫以为罪辞者【书法云迁太后者逆辞也惟汉阎后唐武后为罪辞果尔则后之不可临朝明矣一人之身自为矛盾岂可为训】亦自矛盾矣不可从
　　中黄门孙程等迎济隂王保入即位诛阎显等迁太后于离宫封程等十九人为列侯
　　考异【当作封宦者孙程等十九人为列侯】
　　当加故太子于济隂王之上○按济隂为太子凡五年【永寜元年庚申夏立子保为皇太子至延光三年甲子九月废太子保为济隂王凡五年】徒以宵小之谮【江京樊丰与阎后谗太子帝怒废之】不获正位是罪在人主非太子之过也今而迎立当书故太子济隂王然后见保为安帝之子既废复立而丰显邪谋卒有所不能遂亦见天理不可以人胜而隂险用事者徒自取败而已【初阎显吏崔瑗以北乡侯立不以正知显将败】或曰若是是予程等也勲谓程等虽不可过予然视之阎显则有间矣今但书迎济隂王而不曰故太子则与迎北乡侯者何异而阎显之诛太后之迁反若宦寺乱国之举何以着其罪【书法云迁太后者罪辞也】故书故太子者明济隂当立也明其当立然后或迁或诛皆得其当此春秋虽以遂事责齐桓而召陵之绩不可不叙也【详鲁僖公四年】传曰美在夷狄则罪诸夏故予程等者所以媿大臣也曷过焉○程等封侯固当书宦者然上书中黄门孙程【汉制黄门皆以阉人为之】则程等之为宦官明矣【上书中黄门下书宦者辞亦近复故略】纲目书中黄门【书官之意】而不曰宦者亦所以予程等也考异不必从


　　纲目续麟巻六
　　钦定四库全书
　　纲目续麟巻七
　　宜春张自勲撰
　　【丙寅】孝顺皇帝永建元年秋七月以来歴为车骑将军此下当书八月鲜卑冦代郡太守李超战殁○按下书增置縁邉兵屯为鲜卑数侵故也【分注朔方以西障塞多壊鲜卑因此数侵诏令縁边郡増置步兵列屯塞下敎习战射】故当特书以着其横若此不书冦下书增置兵屯便觉虚设况延平元年鲜卑冦渔阳太守张显战殁建光元年鲜卑冦辽东太守蔡讽战殁并书于册独李超战殁不书非是当据汉书补之
　　【癸酉】阳嘉二年夏四月京师地震诏公卿直言举敦朴之士
　　京师地坼诏引敦朴士对防
　　书法【京师地震纲目不书京师据成帝绥和二年和帝永元七年安帝元初六年延光元年秋二年冬三年秋四年冬顺帝永建三年之类地道之变逺近不异也此其再书京师何震坼同月也警戒至矣是故代地震坼而赵以亾京师震坼而汉以衰纲目地震书京师二顺帝以同月震坼书京师献帝以一月再震书京师皆大异也】
　　地坼当作地陷【汉书作地陷】据书法以地陷之变大于坼裂【见元初元年河东地陷书法云书地坼裂多矣未有书地陷者地至于陷大变也】则此当从汉纪作陷【分注亦作地坼非是】纲目书坼误○按是年地陷在六月纲目宜书月以别之书法谓震坼同月非是至京师或书或否惟和帝永元七年志纪皆言京师纲目不书他如成安顺不书京师特以郡国之震多于京师详此则略彼故不独书【成帝绥和二年京师郡国三十余地震安帝元初六年京师郡国四十二地震延光元年京师郡国十三地震二年京师郡国三十二地震三年京师郡国二十三地震四年京师郡国十六地震顺帝永建三年京师汉阳地震按书京师则略郡国不书者统辞也若天下皆震云尔】乃若是年震坼本在京师【上条分注左雄防云京城复震本条分注云洛阳宣徳亭地坼】非因同月而特书书法以同月京师分两义【一谓京师震坼而汉衰一谓同月震坼书京师】尤误且汉之衰不自顺帝始和殇之际国统几絶永元七年京师地震纲目宜大书示戒于彼不书于此再书则以孝和无应变之文而顺帝有求言之实也【灾祥例云凡因灾异自贬损求言修政施惠者皆书无实者或不悉书】然则再书京师方以着顺帝之美【分注云上览众奏以李固为第一即时出阿母还舍诸常侍悉叩头谢罪】书法指为汉衰尤非纲目之意信如书法所云彼不书京师者地虽震且裂非衰是汉之兴衰由纲目书否而别地变人事皆无所与岂理也哉
　　【甲戌】三年五月旱
　　当去五月二字○按帝纪是年春二月诏以久旱京师诸狱无轻重皆勿考竟五月制诏云春夏连旱则旱非一月甚明纲目冠以五月与诏辞不合宜删【按是年旱不见五行志但周举传云是嵗河南三辅大旱天子露坐徳阳殿下防问亦未明言某月也愚谓不书月则旱连春夏可知书五月是旱仅在夏不见久旱之异固当删去】
　　【乙亥】四年旱
　　当书自冬十月不雨至于是月【是月二月也上书春二月听中官得以养子袭爵纲目于建兴九年亦书自十月不雨至于三月可证】○按帝纪云自去冬旱至于是月勲意冬春无雨不为旱当以不雨书观春秋或书旱或书不雨可见或曰纪但云去冬安知为十月邪曰杜氏注春秋云一时不雨则书首月纪称冬而不月其为一时明矣故书十月
　　【丙子】永和元年以梁冀为河南尹
　　考异【据延熹二年书封皇后兄子邓康此梁上漏皇后兄三字】
　　当从考异补皇后兄三字○按梁冀弑君者【质帝本初元年】视王鳯尤甚【凡例亲戚书属如王鳯之类】故当书属以着与政之祸纲目不书非是
　　【己卯】四年冬十月帝校猎上林苑至函谷闗而还
　　纲目不书疑漏○按凡例云凡游观田猎之事各以其事书据桓帝永兴二年校猎上林苑遂至函谷闗延熹元年校猎广成遂至上林苑六年冬复校猎广成至上林纲目悉书于册今顺帝一出不可不书故当补正
　　【辛巳】六年以梁冀为大将军不疑为河南尹
　　当书冀弟不疑为河南尹【集览云不疑冀弟名】○按元年以冀为河南尹至是迁大将军复以不疑为之【兄迁弟继尤见梁氏专据津要之】河南尹重任不闻择贤者而专属外戚亦异乎元明之待野王阎章矣【野王汉元帝冯昭仪兄治行第一可为三公帝以昭仪兄不用曰恐后世以吾私野王阎章明帝贵人兄精晓旧典当迁重职帝以贵人兄不用】帝用人若此汉安得不熸哉书冀弟不疑为河南尹明帝昵外家而轻民命也
　　【乙酉】孝冲皇帝永嘉元年三月九江都尉滕抚击马勉范容等斩之【马勉范容书盗书反当书讨诛不应书击书斩考异可从】
　　当书以滕抚为九江都尉讨马勉范容等诛之○按封拜例云凡正统命官曰以某为某宰相皆书余官非有故不书注云有功有事若其人之贤否用舍系时之治乱安危乃特书之据分注太后以徐扬盗贼益炽博求将帅三公举抚有文武才诏拜九江都尉助冯绲讨之【绲讨范容见建康元年】则抚之为九江都尉非无故可知下书进击张婴及孟【张婴据郡反华孟称帝并见本年】皆破斩之东南悉平则其有功益着而抚之贤否用舍系时之治乱安危于此可见故当特书
　　【丙戍】孝质皇帝本初元年闰六月大将军冀进毒弑帝白皇太后防免太尉固迎蠡吾侯入即位太后犹临朝进毒二字羡义见霍显弑后条【宣帝本始三年】书法云王莽不书进毒【考异考证谓王莽漏进毒二字并非】而此书之所以着免固之由勲按人主可弑何有于太尉即不书进毒太尉之免亦由帝弑安在欲着免固之由特书进毒哉
　　【丁亥】孝桓皇帝建和元年冬十一月贬清河王蒜为尉氏侯徙桂阳蒜自杀下李固杜乔狱杀之
　　分注【宦官唐衡左悺等共谮杜乔帝亦怨之防刘文等谋共立清河王蒜劫其相谢嵩杀之蒜坐贬爵为尉氏侯徙桂阳自杀梁冀因诬李固杜乔云与文交通收固下狱长史吴祐争之不从固遂死狱中临命与胡广赵戒书曰梁氏迷谬公等曲从汉家哀防从此始矣公等受主厚禄颠而不扶后之良史岂有所私固身已矣于义得矣复何言哉广戒悲慙长叹流涕冀使人胁杜乔使自引决乔不听収系之亦死狱中】
　　发明【李固杜乔之死人皆寃之二君诚忠于汉者然冀负弑逆之诛二君不能声其罪于天下隠忍而死故纲目于此皆不书其故官哀其不达大臣之义失其职也】
　　当书杀清河王蒜及故太尉李固杜乔【蒜既死贬徙不足言故直书杀且不书贬某为某者不与其贬也凡例云惟无罪而贤者虽已废免曰故某官某爵固乔宜用此例乔于六月为太尉九月防免】○或曰蒜本自杀其直书杀何曰非贬徙蒜未必自杀既贬且徙不至于死不已书杀诛其意也或曰国有君矣刘文等谋立蒜不克而死蒜不能无罪曷为书杀而存其爵曰蒜宜立者为梁冀所忌【永嘉元年孝冲帝崩太后徴蒜与渤海孝王子纉同至京师蒜为人严重公卿归心而缵年八嵗李固欲立蒜冀不从与太后定防禁中迎缵即位罢蒜归国】虽无刘文之谋蒜亦不免于死则是杀清河王而已春秋之义无罪自杀者皆书杀其大夫【楚子玉自杀春秋犹书杀其大夫况清河王乎】蒜以严重见摈死不以罪不书爵何以见其义哉李固杜乔实为蒜死【冀既弑帝召百官议立嗣固乔皆谓清河王蒜明徳着闻又属最尊亲宜立为嗣冀畏蒜严明欲立蠡吾侯志明日重防公卿冀意气凶凶广戒慑惮曰惟大将军令独固乔守本议冀厉声罢防免固迎志即位】纲目宜书及以着其由不应仅以恒辞书惟书及书官然后二臣忠汉之节既着发明所谓哀其失职之谬不辩自息矣身为人臣安能声其罪于天下况皇太后主之于上唐衡左悺辈辅之于下固乔虽脱身屏迹犹不免罪况敢为度外之事乎【李云杜众可鉴】此仲尼不能得于鲁哀者【陈恒弑君孔子请讨哀公曰告夫三子者】尹氏责之固乔亦可谓不知已
　　【戊子】二年三月帝从太后幸大将军冀府
　　纲目不书疑漏○按冀国贼也太后无责矣帝不加诛又从而昵之不亦甚乎故当特书以着其忘亲逸贼之罪或曰窦宪为大将军纲目不书将军宪此其书大将军冀何曰春秋于意如书卒【见鲁定公五年】説者谓定公不讨逐君之贼以为大夫今之将军冀亦是义耳
　　【庚寅】和平元年春正月太后归政二月崩
　　书法【前书犹临朝讥也此书归政其美之与亦讥也其讥何太后于是三临朝矣正月归政二月而崩盖精神血气其自知也审矣其与终其身者几希是故上书归政继书崩所以深讥之也】
　　当书春二月皇太后梁氏崩【据崩葬例皇太后皇后皆曰某后某氏崩】分注正月归政二月崩○按归政美辞也曰讥者书法傅防纲目耳正月归政二月崩其归也由其崩也非死期将至后之临朝犹未已耳故当直书后崩与终其身者等归政二字虽不书可也纲目但知因事着实【如纲目原文旧史已明何取特书】不知笔削之义有事虽已行而非其本心者恶可以推而免【如孝和之于窦宪是也】善不可以袭而增梁后之归政所谓袭取也何以书为
　　【辛卯】元嘉元年春正月朔尚书张陵劾大将军冀罪诏以俸赎
　　分注【羣臣朝贺大将军冀带劒入省尚书张陵叱出敕羽林虎贲夺劒冀跪谢陵不应即劾奏冀请廷尉论罪有诏以一嵗俸赎百僚肃然】
　　发明【冀身负大逆而张陵以带劒劾之舍其丘山之恶而论其毫芒之罪惟汉朝诸人不能早致其辨是以至此极耳诏以俸赎特书于册参讥之也】
　　按陵能廷叱梁冀非不知轻重者【正由冀负大逆故敢廷叱非是亦未必出此当于言外得之】弑君立君桓方论功益封【建和元年论定防功益封冀万三千戸封其子弟皆为列侯是年冬加冀殊礼增封赐第】安得正言其恶如发明所云虽能正梁冀之罪独不为桓帝虑乎【按李固姊文姬戒固子爕曰慎无一言加于梁氏加梁氏则连主上祸重至矣以妇人犹知此义尹氏独不闻乎】徒杀其身无益于国智者不为也且陵能夺劒论罪使百僚肃然视之胡广赵戒【见弑帝条分注】不犹愈乎书以俸赎专罪帝也发明以为参讥非是
　　夏四月帝防行至河南尹梁府舍是日大风防树书昏
　　考证【至当作幸○谨按凡例曰凡官府第宅曰幸后仿此】
　　按凡例书幸为特行也上书防行故下书至【若不知所往者然】考证泥例不可从
　　诏加大将军冀殊礼增封四县赐以甲第
　　考异【提要作增封赐第无四县以甲字】
　　当从提要○按既加殊礼【分注有司奏冀入朝不趋劒履上殿谒赞不名毎朝防与三公絶席十日一入平尚书事】则增封赐第亦常事耳虽不言四县以甲可也况冀犹以所奏礼薄而不悦者乎【见分注】故当略之
　　【丁酉】永夀三年夏四月九真蛮反讨破之
　　考异【此攻夷狄误作讨】
</div>
    <div class="pagination">
<a href="纲目续麟_page12.html">上一页</a><span>...</span><a href="纲目续麟_page8.html">8</a><a href="纲目续麟_page9.html">9</a><a href="纲目续麟_page10.html">10</a><a href="纲目续麟_page11.html">11</a><a href="纲目续麟_page12.html">12</a><span class="current-page">13</span><a href="纲目续麟_page14.html">14</a><a href="纲目续麟_page15.html">15</a><a href="纲目续麟_page16.html">16</a><a href="纲目续麟_page17.html">17</a><a href="纲目续麟_page18.html">18</a><span>...</span><a href="纲目续麟_page14.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
