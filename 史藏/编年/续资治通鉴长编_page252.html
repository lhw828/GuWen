<!DOCTYPE html>
<html>
<head>
    <meta charset="UTF-8">
    <title>续资治通鉴长编 - 第 252 页/共 607 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续资治通鉴长编 - 第 252 页/共 607 页</h1>
    <div class="content">　　【七】故诏近臣考决大议令利害晓白各本「令」均作「今」，宋大诏令集卷一八四诫约臣僚言利诏此句作「故诏近侍之臣，考决本议，令定已下，利害晓白。」
　　【八】大抵食货志第三卷□茶法「志」字原脱，据宋本、宋撮要本、阁本补。
　　【九】盐法对贴已具皇佑二年正月「具」原作「□」，据宋本、宋撮要本、阁本改。
　　【一○】河北便籴「便」原作「边」，据宋本、宋撮要本、阁本及治迹统类卷二九祖宗用度损益、宋史卷三二八薛向传改。
　　【一一】榷货务积交引钱七百万贯「百」字原脱，据宋本、宋撮要本及同上治迹统类补。
　　【一二】岁得谷数万石「数」原作「百」，据宋本、宋撮要本及宋史卷二八三夏安期传改。
　　【一三】兼龙图阁学士「阁」下原有「直」字，据宋本、宋撮要本、阁本及宋会要职官六五之七、宋史卷二八四宋祁传删。
　　【一四】枢独出班问曰「独」原作「乃」，据宋本、宋撮要本及续通鉴卷五一改。
　　【一五】害及善良「善良」，原作「良善」，据宋本、宋撮要本及宋史卷三○二贾黯传乙正。
　　【一六】迹既簄远「迹」原作「亦」，据同上宋史及续通鉴卷五一改。
　　【一七】非所以开广言路「开广」原作「广开」，据宋本、宋撮要本及同上宋史乙正。
　　【一八】黯论以为四字原无，据同上宋史及续通鉴卷五一补。
　　【一九】亦令三司检举之「亦」字原脱，据宋本、宋撮要本补。
　　【二○】令铨司差选人充曹官「司」字原脱，据宋本、宋撮要本补。
　　【二一】此据江休复杂志「江」字原脱，据宋本、宋撮要本、阁本补。
　　【二二】主善笔札「善」原作「喜」，据宋本、宋撮要本、阁本及宋史卷二四八魏国大长公主传改。
　　【二三】喜阅图史「喜」原作「善」，据同上诸本及同上书改。
　　【二四】帝遣内侍挟太医诊视「视」原作「桩」，据同上诸本及续通鉴卷五一改。
　　【二五】偕至第候问「候问」原作「问候」，据宋本、宋撮要本、阁本及宋史卷二四八魏国大长公主传乙正。
　　【二六】侍者挟主迎之「迎之」，原作「迎立」，据宋本、宋撮要本、阁本及续通鉴卷五一改。
　　【二七】今独存大主「大」原作「太」，据宋本、宋撮要本及同上宋史、续通鉴改，下文同改。
　　【二八】河北民流相属于道「民流」原作「流民」，据宋本、宋撮要本及续通鉴卷五一乙正。
　　【二九】据胡宿本传称至今行之「行」原作「有」，据宋本、宋撮要本改。
　　【三○】下又应初「初」原作「物」，据宋本、宋撮要本及宋史卷二九四杨安国传改。
　　【三一】按皇佑二年二月「按」字原脱，据宋本、宋撮要本补。
　　【三二】官止遥郡刺史「史」原作「吏」，据宋本、宋撮要本、阁本及治迹统类卷二九官制沿革改。
　　【三三】左监门卫大将军「卫」原作「为」，据宋史卷四六三杨景宗传改。
　　【三四】诏威茂黎集壁等州「州」，宋会要选举二七之二八作「知州」，疑是。
　　【三五】曾□用未复职任者「曾」下原有「并」字，据宋本、宋撮要本及续通鉴卷五一删。
　　【三六】于贵势无所避「所」字原脱，据同上两本及同上书补。
　　【三七】时盗贩盐茶者觽「贩」字原脱，据同上两本及宋史卷三○○王鼎传补。
　　【三八】朕惟古先哲王随代立乐「哲王」，宋本、宋撮要本及宋史卷一二七乐志二均作「格王」。
　　【三九】有行远垂久之效焉此句，宋本、宋撮要本及百衲本宋史卷一二七乐志二、宋大诏令集卷一四九国乐名大安诏均作「而行远垂久之致焉」。
　　【四○】彰信节度使李昭亮「彰信」原作「彭信」，据宋史卷四六四本传改。
　　【四一】陕西都转运使「陕西」原作「陕州」，据宋史卷二八八孙沔传改。
　　【四二】严诛丝「严」字原无，据同上书补。
　　【四三】令随税输米「输」原作「谕」，据阁本及续通鉴卷五一改。
　　【四四】以供奉药饵有功效宋会要职官三六之九八作「以供奉药饵时有功效」，义优。
续资治通鉴长编
卷一百七十一
卷一百七十一
　　起讫时间 起仁宗皇佑三年八月尽是年十二月
　　卷　　名 续资治通鉴长编卷一百七十一
　　帝　　号 宋仁宗
　　年　　号 皇佑三年（辛卯，1051）
　　全　　文
　　八月己卯朔，命太常博士、崇文院检讨王纯臣曰历所检阅文字。纯臣，尧臣弟也。
　　诏岳镇海渎庙宇之隳圮者，亟修之。
　　知谏院□奎言：「近岁以来，水不润下，盗贼横起，皆阴盛所致。陛下寅畏天命，宜格善祥，而反应以灾沴，其故何哉？夫帝王之美，莫大乎进贤退不肖。贤者进，则君子各以类升而阳胜，而善祥可致也；不肖退，则小人各以其类伏而阴亏，而灾沴可消也。今天下之人皆谓之贤，陛下亦知其贤，然不能进；天下之人皆谓之不肖，陛下亦知其不肖，然不能退。重以内宠骄恣，近习阻挠，外藩桀骜，谗邪交伤。阴盛如此，宁不致大异哉！且朝廷之过，常在乎无事之时因循而不为，有事之后颠覆而失措【一】。中外臣僚，平时建一策，举一官，虽有可取，皆抑而不行，又从而媒孽，谓之生事。如河北、河东盗贼，行路之人皆已传布，大臣不以为事，至执通判，伤巡检，然后苍黄，于数路之间移易官守，仍重赏功以购募之【二】，不亦晚乎？事将有大于此者，将如之何，幸陛下留意。」河北、河东盗贼执通判，即井渊也，伤巡检当考。
　　辛巳，特赠给事中孔道辅为工部侍郎。时龙图阁直学士王素入对，语及道辅，上思其忠，故有是命。四月辛丑，王素自兖州移渭州，不应此时方入对也，今依道辅传，须考之。
　　合门言：「近日频有臣僚陈乞上殿。欲请除入内内侍省合奏事外，其余侍立祗应，及无特旨上殿臣僚，今后不许约人奏事，如有所见，只许实封以闻。」从之。此据会要八月三日事，今附见。
　　癸未，知定州韩琦，加观文殿学士【三】再任。初，明镐引诸州兵平恩州，独定兵邀赏赉，出怨语，几欲噪城下。琦素闻其事，以为定兵不治将为乱【四】。及至，即用兵律裁之，察其横军中尤不可教者，捽首斩军门外。士死攻围，赙赏其家，抚其孤儿，使继衣廪。恩威既信，则仿古兵法，作方、圆、锐三陈，指授偏将，日月教习之。由是定兵精劲齐一，号为可用，冠河朔。京师发龙猛卒戍保州，在道窃取人衣屦，或饭讫不与人直。至定，即留不遣，曰：「保州极塞，尝有叛者，岂可杂以骄兵戍之！」易素教者数百人以往。而所留卒未踰月亦皆就律，不敢复犯法。岁大歉，为赈之，活饥人数百万。诏书褒美。邻城旁路，刺取其政以为法，视中山隐然为雄镇，声动外藩。自再任以下，并据李清臣行状附见，当考。
　　丙戌，卫尉卿余靖落分司知虔州。
　　诏遣使体量安抚诸路。吏部员外郎兼侍御史知杂事李兑京东路，西染院副使王道恭副之；起居舍人、同知谏院陈旭淮南、两浙路，左藏库副使李赓副之；侍御史韩贽荆湖南路，内殿承制郑余懿副之；户部判官、太常博士、直集贤院韩绛江南东、西路，内殿崇班翁日新副之。是时，诸路艰食，而长吏多非其人，又转运司颇肆科率【五】，民不聊生，上因命中书择使者按之。郑余懿、翁日新，未见。
　　戊子，诏判吏部南曹，髃牧判官自今以朝臣历一任知州、馆职一任通判为之，即不得干托保荐及有陈乞。
　　庚寅，徙江南西路转运使、司勋郎中刘纬知庐州。台谏官言纬庸懦不职，方饥而剥下以收羡余，故徙之。纬，师道子也。
　　诏天章阁侍讲自今并依馆阁臣僚例宣召颁锡，从知制诰兼侍讲王洙请也。
　　辛卯，淮康节度使、同髃牧制置使张尧佐【六】为宣徽南院使、判河阳。
　　诏天下长吏未尽得人，其令诸路转运使、提点刑狱，除任两府臣僚外，悉类次治状能否以闻。
　　乙未，翰林学士、刑部郎中、知制诰兼侍讲、史馆修撰曾公亮为契丹国母生辰使，西京左藏库使郭廷珍副之。工部郎中、知制诰、史馆修撰兼侍讲王洙为契丹生辰使，合门通事舍人李惟贤副之。户部判官、屯田郎中燕度为契丹国母正旦使，内殿崇班、合门祗候张克己副之。太常博士、直集贤院、同修起居注王珪为契丹正旦使，东头供奉官、合门祗候曹偓副之。使至鹷淀，契丹使刘六符来伴宴，且言耶律防善画，向持礼南朝，写圣容以归，欲持至馆中，王洙曰：「此非瞻拜之地也。」六符言恐未得其真，欲遣防再往传绘，洙力拒之。
　　御史中丞王举正言：「近以张尧佐再除宣徽使，臣僚尝论奏【七】。且人君御天下，维爵赏为大公，授受非当，则天下窃议。尧佐本常才，但以夤缘后宫，叨据非分。自去年冬罢三司使，除宣徽使，制命方出，中外莫不骇听。其时臣与谏官、御史至留班欲廷议而争之。寻罢宣徽使，尚忝节度名品。今四方多虞，灾异数见，若非銟擢有功，任用贤直，则何以上答天戒，下慰民望哉？尧佐自罢宣徽使，方逾半年，端坐京师，以尸厚禄，今复授之，益增鄙诮。此乃执事之臣不念祖宗基业之重，顺颜固宠，不能执奏，制命既行，有损圣德。若陛下不纳臣尽忠爱君之请，必行尧佐滥赏窃位之典，即乞黜臣，以诫不识忌讳愚直之人。」不报。
　　知谏院包拯、陈旭、□奎相继言：「尧佐制命复下，物议腾沸，况臣等以言为职，岂敢私自顾虑，各为身谋哉。但诰已再行，若固守前议，复乞追夺，于朝廷事体，亦未为当，所以进退惶惑，不即论列。虽然，事体有必须裁制者，不可不深察，臣等不得不极谏也。张尧佐怙恩宠之厚，幸求觊望，不知纪极，始欲得宣徽使，今已行前命付之矣。虽出领外镇，将来必求入觐，即图本院供职，以致使相。名器之大者，岂可皆缘恩私，每求而不让，必使足欲以熏灼天下，此不可不深察也。伏望思已然之失，为杜渐之制，特降诏旨，申敕中书门下，谕以尧佐皆缘恩私，不次超擢，享此名位，已为过越、将来更不令处使相之任及不许本院供职，仍趣赴河阳任所，庶几厌塞人情，防杜间隙，臣等不胜为国纳忠激切之至。」
　　又言：「臣等自去冬力争此事，幸赐开纳，天下皆仰圣度能虚怀而纳谏也。今来重申前命，所以不即论列乞行追夺者，盖为朝廷曲全事体尔【八】！其如大恩不可频假，髃心不可固违，假之频则损威，违之固则兆乱。伏望以国家至计为念，检会臣等前后奏札，必赐施行，不胜恳激之极。」
　　庚子，诏自今张尧佐别有迁改，检会此札子进呈执奏。仍诏除宣徽使，自今不得过二员。包拯等奏，实录无之，今掇取附见。会要乃以「宣徽使限两员」为二年九月五日诏，当考之。
　　辛丑，提点河北路刑狱、祠部郎中孙预降知小郡，供奉官、合门祗候张易降小郡都监，自今勿差充按察官。先是，内侍李希晟迎候辽使，在雄州与判官左振宴饮无节。后有言其事者，下预、易体量，而两人畏避，但言岁远无以辨明。特免振、希晟官，两人皆坐责。
　　乙巳，冯道曾孙舜卿上道官诰二十通，乞录用。上谓辅臣曰：「道相四朝，而偷生苟禄，无可旌之节，所上官诰，其给还之。」
　　九月己酉，诏缘汴河商税务无得苛留公私舟船。
　　太常寺太祝张山甫为右侍禁、合门祗候。
　　癸丑，右领军卫大将军宗厚、右监门卫大将军宗惠，并为右屯卫大将军；右领军卫大将军宗秀、宗辨，并为右武卫大将军。皆允升诸子也，以进所业召试学士院，特迁之。
　　诏太常寺：「皇地祇坛旧制狭小，宜如唐郊祀录增广之。又高禖坛，其地卑湿，宜徙置高爽处。」从同知礼院司马光奏请也。
　　赐李继隆神道碑额曰「显功」。
　　乙卯，武宁节度使、兼侍中夏竦卒，赠太师、中书令，赐谥文献。知制诰王洙当草制，封还其目曰：「臣下不当与僖祖同谥。」遂改曰文正。同知礼院司马光言，谥之美者极于文正，竦何人，乃得此谥？判考功刘敞言：「谥者，有司之事也。竦奸邪，而陛下谥之以正，不应法，且侵臣官。」光疏再上，敞疏三上，诏为更谥曰文庄。
　　竦以文学起家，有名一时，朝廷大典策屡以属之，又多识古文奇字。其为郡有治绩，喜作条教，于闾里立保伍之法【九】，至盗贼不敢发，人苦烦扰。治军尤严，敢诛杀；即疾病死丧，抚循甚至。尝有龙骑卒戍边，髃剽，州郡莫能止，或密以告竦。竦时在关中，俟其至，召诘之，诛斩殆尽，军中大震。其威略多类此。然性贪，数商贩部中【一○】，在并州【一一】，使其仆贸易，为所侵盗，至杖杀之。积财累巨万，自奉尤侈，畜声伎甚觽。所在阴间僚属，使相猜阻，以钩致其事；遇家人亦然。
　　己未，诏三司河渠司与两制、台谏官同议塞商胡、郭固决河。初，河决商胡，至是又决郭固，朝廷议修塞，而中外章疏交上，所执不同，故议之。仍诏河北都转运使吕公弼、提举河堤綦仲宣赴阙同议。
　　庚申，赐国子博士梅尧臣同进士出身，仍改太常博士。尧臣，询从子，工于诗。宋兴，以诗名家为世所传如尧臣者盖少。大臣屡荐尧臣宜在馆阁，召试学士院，而有是命。
　　甲子，为夏竦成服于苑中。先是，礼院择日以进，上谓辅臣曰：「竦尝侍东宫，情所悯伤，若依所择日则在大燕后，岂可先作乐而后发哀？」故用此日，竦初以疾求还京师，或言于上曰：「竦求还京师，图大用尔，称疾诈也。」竦既卒，上临奠，命内侍去竦面幕视之，见竦颜色枯悴，谓左右曰：「竦枯悴若此，疾岂诈乎。」然议者谓竦尝欲剖石介棺，此其阴报也。魏泰东轩实录以为□奎所奏【一二】，当考。
　　壬申，观文殿学士丁度等言，所议修塞决河，谓宜先塞郭固，其商胡俟岁稔别计度之。乃诏河北都转运使李柬之、吕公弼提举修郭固河事，北京钤辖王逵编拦，通判赵宗古及内侍凌守信同管勾。
　　癸酉，诏三司，唐、邓、汝州多旷土，其令□立税限，募人垦之。此或与二年六月丁度所议徙民相接。然丁度札子实以二年八月下益州，此盖申明前议耳。
　　丙子，改太子太师谥文献王溥为文康，司空致仕谥文宪章得象为文简，以知制诰王洙言得象谥同周公【一三】，溥同僖祖故也。有欲改溥谥为文忠者，天章阁待制兼侍读张揆曰：「溥，周宰相，国亡不能死，安得为忠！」乃谥为文康。
　　诏河渠司：汴河每岁一开浚之。杨佐传云：皇佑初，汴水杀溢不常，漕舟不属。佐度水势凿口地要害处，自是通流无患。朝廷察佐晓河事，故使领都水。佐领都水，不知是何年。传又云：自河阴发运判官入勾当河渠司，是年五月初置河渠司，恐每岁浚汴，或与相关，今附此，俟考详，或削去。
　　丁丑，诏迩英阁讲读官，当讲读者，立侍敷对【一四】，余皆赐坐侍于阁中。天圣以前，讲读官皆坐侍，自景佑以来皆立侍。至是帝屡面谕以经史义旨须详悉询说，卿等无乃烦倦否？杨安国等进曰：「不敢。」至是有诏，遂为永制，翌日，讲读官并奏谢。
　　教坊官王世昌自陈年劳，乞监永济仓门。上曰：「世昌本亦士人，以无行检，遂充此职。且仓门乃国家粮储出纳之所，岂可令此辈主之，宜与在京一庙令。」
　　冬十月己卯朔，诏三司解盐听通商，候二年较其增损以闻。初，包拯自陕西还，力主范祥所建通商法，朝廷既从之，已而判磨勘司李徽之又言不便，乃下其事三司，驿召祥，令与徽之及两制共议。而议者皆以祥为是，故有是诏。包拯事在元年十月。
　　诏陕西沿边毋得诱致生户蕃部献地，以增置堡寨。安远寨、古渭州诸羌诣秦州献地，知州吕公绰顾其属曰：「天下之大，岂利区区尺寸地以为广耶？」郄之。此事附见，当考。
　　庚辰，泾原经略司言樊家族蕃密斯噶内附。
　　甲申，大理寺言信州民有劫米而伤主者，法当死。上谓辅臣曰：「饥而劫米则可哀，盗而伤主则难恕，然细民无知，终缘于饥尔。」遂贷之。又曰：「用刑□则民慢，猛则民残，为政者常得□猛之中，使上下无怨，则水旱不作矣。卿等宜戒之。」
　　丁度等上前、后汉书节义，赐名曰前史精要。
　　乙酉，新作隆儒殿，在迩英阁后。
　　赐开大名府御河役卒缗钱。
　　丙戌，诏十路都部署、安抚举诸司副使、合门祗候才堪将帅者一人。
　　甲午，知谏院□奎言：「迎送契丹使三番之弊，所经道路如被寇贼。自罢寝以来，大河之北，人人鼓舞，以为陛下忧民革弊，不牵于私昵，不惑于浮议，裁两月间，辄复纷纷，妄有攻夺。明圣在上，而髃小敢尔，若不绳以法，是朝廷不可为善治也。乞以言者姓名付外施行。」
　　又言：「陛下十数年以来，每降诏令及所行事，或为横议所移，或为奸谋所破，中外不甚为信，皆以谓陛下言之虽切，而不能行，行之虽锐，而不能久也。自明堂下诏，杜绝内降，忠贤莫不增气，髃小莫不革心【一五】。愿陛下谨守前书，坚于金石，虽甚宠爱及亲近之人，如敢私挠，必加之罪。如是，则太平之风有望于兹矣。」罢三番之弊，在去年五月，此云裁两月间，辄妄有攻夺，未详。并取包拯奏议附后。
　　包拯言：「臣近闻圣慈以接送契丹国使来往【一六】，更不差三番，只令近上使臣管押金器，沿路充用，并委逐州县长吏、通判、令佐已下一切应付。中外闻之，莫不欣忭，以为十年之弊，为陛下一旦罢之，使河北生灵有再苏之望。今又闻内降指挥复置。臣未测缘由，伏用惊骇。且三番为河朔之患，积有岁年，日甚一日，诛求骚扰，公私不胜其苦。顷年曾差充伴送人使，具知蠹民残物之甚，亦尝论列。缘河北灾伤连挠，流亡未复，若不省徭役，罢率敛，以□凋瘵，是弃河朔也。况今陛下轸念哀悯之极，故特行前诏，此为至当。今无故复置，窃为陛下痛惜之，惟陛下特留圣意，且依前降指挥寝罢，则天下幸甚。」
　　乙未，翰林学士兼端明殿学士、翰林侍读学士、礼部侍郎、知制诰李淑落翰林学士。
　　淑始除父丧，以端明、侍读二学士奉朝请，寻复入翰林。谏官包拯、□奎言：「淑性奸邪，尝乞侍养其父而不及其母；既得侍养，又复出仕，有谋身之端，无事亲之实。作周三陵诗，语涉怨愤，非所宜言。且陛下事章献太后，母子之际，无纤介隙，而淑志吕夷简墓，有过猜鸡晨之语，深累上德，宜夺禁职，以戒怀奸隐慝之臣。」故有是命。
　　丙申，京西转运使苏舜元言，保静节度使、知许州郭承佑，才堪将帅，政比龚、黄，请徙判郑州。上曰：「许、郑皆近畿，何必徙？且承佑庸人，而舜元所举如此，使朝廷何所取信，皆宜戒敕之。」舜元，舜钦兄也。
　　丁酉，殿中侍御史里行唐介，责授春州别驾。
　　初，张尧佐除宣徽、节度、景灵、髃牧四使，介与包拯力争，又请王举正留百官班，卒夺尧佐宣徽、景灵二使。顷之，复除宣徽使、知河阳。或谓补外不足争，介以为宣徽次二府，不计内外，独争之。上谕介，除拟初出中书，介言当责执政。退，请全台上殿，不许；自请贬，亦不报。于是劾宰相文彦博：「专权任私，挟邪为党。知益州日，作间金奇锦，因中人入献宫掖，缘此擢为执政。及恩州平贼，幸会明镐成功，遂叨宰相。昨除张尧佐宣徽、节度使，臣累论奏，面奉德音，谓是中书进拟，以此知非陛下本意。盖彦博奸谋迎合，显用尧佐，阴结贵妃，外陷陛下有私于后宫之名，内实自为谋身之计。」
　　又言：「彦博向求外任，谏官□奎与彦博相为表里，言彦博有才，国家倚赖，未可罢去。自彦博独专大政，凡所除授，多非公议，恩赏之出，皆有夤缘。自三司、开封、谏官、法寺、两制、三馆、诸司要职，皆出其门，更相援引，借助声势，欲威福一出于己，使人不敢议其过恶。乞斥罢彦博，以富弼代之。臣与弼亦昧平生，非敢私也。」上怒甚，却其奏不视，且言将加贬窜。介徐读毕，曰：「臣忠义愤激，虽鼎镬不避，敢辞贬窜。」上于座急召二府，示以奏曰：「介言他事乃可，至谓彦博因贵妃得执政，此何言也【一七】。」界面质彦博曰：「彦博宜自省，即有之，不可隐于上前。」彦博拜谢不已。枢密副使梁适叱介下殿，介辞益坚，立殿上不去，上令送御史台劾介。既下殿，彦博再拜言：「台官言事，职也，愿不加罪。」不许，乃召当制舍人即殿庐草制而责之【一八】。
　　时上怒不可测，髃臣莫敢谏，右正言、直史馆、同修起居注蔡襄独进言，介诚狂直，然容受尽言，帝王盛德也，必望矜贷之。翼日，己亥，中丞王举正复上疏言责介太重。上亦中悔，恐内外惊疑，遂敕朝堂告谕百官，改介英州别驾，复取其奏以入。遣中使护送介至英州，且戒必全之，无令道死。而介之直声，自是闻天下。介，江陵人也。
</div>
    <div class="pagination">
<a href="续资治通鉴长编_page251.html">上一页</a><span>...</span><a href="续资治通鉴长编_page247.html">247</a><a href="续资治通鉴长编_page248.html">248</a><a href="续资治通鉴长编_page249.html">249</a><a href="续资治通鉴长编_page250.html">250</a><a href="续资治通鉴长编_page251.html">251</a><span class="current-page">252</span><a href="续资治通鉴长编_page253.html">253</a><a href="续资治通鉴长编_page254.html">254</a><a href="续资治通鉴长编_page255.html">255</a><a href="续资治通鉴长编_page256.html">256</a><a href="续资治通鉴长编_page257.html">257</a><span>...</span><a href="续资治通鉴长编_page253.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
