<!DOCTYPE html>
<html>
<head>
    <meta charset="UTF-8">
    <title>御批历代通鉴辑览 - 第 202 页/共 306 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御批历代通鉴辑览 - 第 202 页/共 306 页</h1>
    <div class="content">　　金克辽西京
　　金人攻西京大同府辽耿守忠救之尼玛哈摩啰欢斡布等继至尼玛哈率麾下自其中冲击使余兵去马从旁射之守忠大败其众殱焉西京西路州县部族皆降金
　　诏童贯蔡攸等勒兵巡边以应金
　　童贯闻金数败辽兵乃乞举兵以应金郑居中言不宜幸灾而动待其自毙可也时睦防初平帝亦悔用兵王黼独言曰中国与辽虽为兄弟之邦然百余年来彼之所以开边慢我者多矣且兼弱攻昧武之善经也今而不取燕云女眞必彊中原故地将不复为我有帝遂决意治兵黼于三省置经抚房专治边事不关枢密括天下丁夫计口出算得钱六千二百万缗以充用黼又遗童贯书曰太师若北行愿尽死力防闻耶律淳自立乃以蔡攸副贯勒兵十五万巡北边以应金且招谕幽燕攸童騃不习事谓功业可唾手致入辞日二美嫔侍帝侧攸指而请曰臣成功归乞以是赏帝笑而勿责【朝散郎宋昭上书乞诛王黼童贯赵良嗣等且曰两国之誓败盟者祸及九族陛下孝理天下其忍忘列圣之灵乎陛下以仁覆天下其忍置河北之民于涂嵗之中乎疏上除昭名编管海南】
　　夏四月置补完校正文籍局
　　诏购求士民藏书其有未见秘书足备观采者仍命以官且以三馆书多遗逸命建局以补完校正为名设官总理募工缮写一置宣和殿一置太清楼一置秘阁
　　金取辽东胜诸州【东胜州辽置即唐东受降城池注见前】获阿苏以归金罗索等畧定东胜诸州获阿苏军士问之曰汝为谁曰我破辽也执送金主金主杖而释之
　　五月童贯进兵击辽败绩退保雄州诏班师贬都统制种师道为右卫将军致仕
　　贯至高阳关用知雄州和诜【濮州甄城人】计降黄榜及旗述吊民伐罪之意且云若有豪杰能以燕京来献者即除节度使遂命都统制种师道防诸将进兵师道谏曰今日之举譬如盗入邻家不能救又乘之而分其室焉无乃不可乎贯不听分兵为两道师道总东路兵趋白沟辛兴宗总西路兵趋范村【注见前】耶律淳闻之遣耶律达实萧干御之师道次白沟辽人噪而前师道前军统制杨可世败绩士卒多伤师道先令人持一巨梃自防赖以不大败退师雄州辽人追击至于城下辛兴宗亦败于范村帝闻兵败而惧诏班师辽使来言曰女眞之侵本朝亦南朝之所甚恶也今射一时之利弃百年之好结强大之邻基他日之祸谓为得计可乎救灾防邻古今通义惟大国图之贯不能对种师道复请与之和贯不纳密劾师道助贼王黼怒责授师道右卫将军致仕
　　辽耶律淳死其妻萧氏称太后主国事李处温伏诛淳寝疾闻辽主传檄合诸蕃精骑五万约以八月入燕并遣人问劳索衣裘茗药淳甚惊命北南靣大臣议而李处温萧干等有迎秦王拒湘阴王之说惟南靣行营都部署耶律宁曰天祚果能以诸蕃兵大举夺燕则是天数未尽岂能拒之否则秦湘父子也安有迎子而拒其父者处温等以宁扇乱军心欲杀之淳曰彼忠臣也焉可杀天祚果来吾有死尔复何靣目相见邪已而淳疾自知不起密授处温蕃汉马步军都元帅意将属以后事及萧干等召执政入议处温称疾不至阴聚勇士为备绐云奉密旨防他变淳死萧干等乃立淳妻萧氏为皇太后主军国事奉遗命遥立秦王定为帝萧后遂称制改元德兴【谥淳为孝章皇帝庙号宣宗葬于燕西之香山】干以后命召处温至以时方多难未即加诛但追毁元帅劄子处温父子惧祸南通童贯欲挟萧后纳土北通于金欲为内应事觉后执处温问之处温自陈有定防功后曰误秦晋国王者皆女父子何功之有并数其前罪恶数十处温无以对乃赐死脔其子奭而磔之籍其家得钱七万缗金玉宝器称是皆为宰相数月间所取也
　　夏人救辽金袭败之于宜水【在榆林府东北边外】
　　夏主使李良辅将兵三万救辽金将干鲁罗索败之于宜水追至野谷涧【在宜水西】水暴至夏人漂没者不可胜计
　　秋七月诏童贯蔡攸再举伐辽以刘延庆为都统制王黼闻耶律淳死复命童贯蔡攸治兵以河阳三城节度使刘延庆为都统制
　　初收经制钱
　　先是命陈遘经制江淮七路治于杭州以供馈饷遘以财用不给创议比较酒务及度公家出纳钱粮最取其赢号经制钱遂为东南七路之害
　　八月金袭辽延禧于锡讷图【地名方舆纪要在大同府西北边外按锡讷图旧作石辇铎今改后仿此】延禧败走
　　辽主既失西京及沙漠以南遂奔于额苏伦【辽史国语解地名按额苏伦旧作讹莎烈今改后仿此】金舍音使斡里雅布告金主曰今云中新定诸路辽兵尚数万新降之民其心未固诸将望幸军中金主从之既而闻辽主在大渔泺【亦曰鱼儿泺在古兴和城西兴和城辽抚州也元曰兴和路故城在今张家口外镶黄旗牧厰西南】乃自将精兵万人袭之昼夜兼行追及辽主于锡讷图军士至者才千人辽兵二万五千方治营垒耶律伊都曰我军未集人马疲剧未可战也斡里雅布曰今追及辽主而不亟战日久而遁则无及矣遂战短兵接辽兵围之数重副统军萧特烈【字额敦温要尼温汗宫分人额敦温旧作讹都椀要尼温汗旧作遥辇洼可汗今改】谕军士以君臣之义士皆殊死战辽主谓斡里雅布兵少必败与妃嫔登高阜观战伊都指辽主麾葢以示诸将斡里雅布等遂以骑兵驰赴之辽主望之大惊即遁去辽兵遂溃斡里雅布等还金主曰辽主去不远盍亟追之斡里雅布追至鄂勒哲图【在锡讷图西旧作乌里质铎今改】辽主弃辎重而遁萧特烈被执
　　九月金遣使来命赵良嗣报之
　　金人闻童贯举兵恐南朝径取燕而岁币不可得乃遣使来议师期帝遣赵良嗣报之且言不负初约
　　辽将郭药师以涿易二州来降
　　辽常胜军帅郭药师为涿州留守以萧后立萧干专政国人多贰谓所部曰天祚失国女政不纲宋天子重兵压境此男儿取金印时也遂拥所部八千人奉二州来降童贯受之以闻诏授恩州观察使以兵隶刘延庆
　　冬十月刘延庆及郭药师进兵攻辽药师袭燕败绩延庆兵溃
　　童贯遣刘延庆郭药师将兵十万出雄州以郭药师为乡导渡白沟延庆军无纪律药师谏曰今大军拔队行而不设备若敌人置伏邀击首尾不相应则望尘决溃矣不听至良乡辽萧干率众来拒延庆与战而败遂闭垒不出药师曰干兵不过万人今悉力拒我燕山必虚愿得奇兵五千倍道袭之请令公之子三太尉【即刘光世字平叔延庆次子】以五千人防应延庆许之遣大将高世宣杨可世与药师帅兵六千夜半渡卢沟倍道而进质明常胜军帅甄五臣领五千骑夺迎春门【燕城东南门】以入药师等继至遣人谕萧后使趣降萧后密报萧干干举精甲三千还燕巷战光世渝约不至药师失援而败与可世弃马缒城而出死伤过半世宣死焉延庆营于卢沟南干分兵断饷道获防粮将王渊得汉军二人蔽其目留帐中夜半伪相语曰吾师三倍汉军敌之有余当分左右翼以精兵冲其中左右翼为应举火为期殱之无遗既言乃阴逸一人归报延庆闻而信之明旦见火起以为敌至即烧营遁士卒蹂践死者百余里干因纵兵追至涿水而去自熙丰以来所储军实殆尽退保雄州燕人知宋之无能为作赋及歌诗以诮之药师还犹进安远军承宣使寻加武泰节度使
　　以蔡攸为少傅判燕山府
　　十一月金人来议燕地十二月遣赵良嗣复如金求营平滦三州
　　初朝廷与金约但求石晋赂契丹故地而不及平泺等州【续纲目作不思营平泺三州乃刘仁恭献契丹以求援者其说盖本长编王应麟曰刘仁恭无割地遗契丹事四夷附録云契丹当庄宗明宗时攻陷营平二州唐亦无滦州王氏之说如此再考辽史地理志滦州永安军本古黄落城石晋割地在平州之境太祖以俘户置滦州为形胜之地以辽史合之王说则长编所云殊不足据而续网目诸书因之今据宋金二史纪传及表俱不载宋求得三州事惟东都事畧金国附录云赵良嗣至金金主欲得燕京租税而不议平滦等州因即采此改辑而削去刘仁恭献地契丹之説】既而王黼欲并得之金主不肯及赵良嗣往金主使普嘉努责良嗣以出兵失期且云今更不论元约特与燕京蓟景檀顺涿易六州【今直隶遵化州辽于此置景州余注俱见前】良嗣言元约山前山后十七州今乃如此信义安在抗辨数四金人不从良嗣乃与其使李靖偕来止许山前六州帝复遣良嗣送之且求营平滦三州
　　金克辽燕京耶律淳妻萧氏奔天德【即唐天德军注见前】
　　童贯再举伐燕不克成功惧得罪乃密遣王瓌如金求如约夹攻金主遂分三道进兵辽萧后五上表于金求立秦王定金主不许辽人遂以劲兵守居庸关金兵至关崖石自崩戍卒多压死辽人不战而溃金兵度关而南辽统军都监高陆【旧作高六今改】等送欵于金金主至燕京遂自南门入使尼楚赫罗索陈于城上金主次于城南辽宰相左企弓参政虞仲文康公弼枢密使曹勇义张彦忠刘彦宗【字鲁开宛平人】等奉表诣金营请罪金主并释之命守旧职而遣左企弓等抚定燕京诸州县萧后自古北口趋天德于是辽五京皆为金有金主遣骑兵送赵良嗣还且献辽俘
　　万岁山成更名曰艮岳
　　山作于政和七年至是始成帝自为记以山在国之艮位改名艮岳【山周十余里其最高一峯九十步上有亭曰介亭分东南二岭直接南山山之东有萼绿华堂书屋八仙馆紫石岩栖眞嶝揽秀轩龙吟堂山之南则寿山两峰并峙有鴈池噰噰亭山之西有药寮西庄巢云亭白龙沜濯龙峡蟠秀练光跨云亭罗汉岩又西有万松岭半岭有楼曰倚翠上下设两关关下有平地凿大沼沼中有两洲东为芦渚亭曰浮阳西为梅渚亭曰雪浪西流为鳯池东出为研池中分二馆东曰流碧西曰环山有巢鳯阁三秀堂东池后有挥雪防复由嶝道上至介亭亭左复有亭曰极目萧森右复有丽云亭北俯景龙江引江之上流注山间西行为漱琼轩又行石间为炼丹凝眞观圜山亭下视江际见高阳酒肆及清澌阁北岸有胜筠庵蹑云台萧间馆飞岑亭支流别为山庄为回溪又于南山之外为小山横亘三里曰芙蓉城穷极巧妙而景龙江外诸馆舍尤精其北又作大池名曰曲江池中有堂曰蓬壶东尽封邱门而止其西则自天波门桥引水直西殆半里江乃折南又折北折南者过闾阖门为复道通茂德帝姬宅折北者四五里属之龙德宫大抵四方怪竹奇石悉聚于斯亭台楼观日増月益殆不可悉数初朱腼于太湖取石高广数丈载以大舟挽以千夫凿河断桥毁堰拆牐数月乃至防得燕地因号昭功敷庆神运石锡爵盘固侯为亭以庇之又作绛霄楼势极高峻尽工艺之巧后以金芝产于万寿峯乃复更名寿岳云】
　　户部献是岁民数
　　时天下分为二十六路【元丰中析天下为二十三路曰京东东西曰京西南北曰河北东西曰永兴曰秦鳯曰河东曰淮南东西曰两浙曰江南东西曰荆湖南北曰成都曰潼州曰利州曰夔州曰福建曰广南东西崇宁四年増置京畿路至是又置燕山云中府路共二十六路】京府四【东京开封西京河南北京大名南京应天】府三十州二百五十四监六十三县一千二百三十四户二千八十八万二千二百五十八口四千六百七十三万四千七百八十四户口视西汉盛时盖有加焉隋唐疆理虽广而户口皆不及
　　【癸夘】五年春正月辽知北院枢密事奚和勒博自称奚帝【考辽史天祚纪都统萧干谋立耶律淳而纪末附书淳事则作奚王和勒博议立淳又和勒博传所载皆干事再考东都事畧辽国附录则作萧干而徽宗本纪则作库里布库里布乃和勒博转音之讹而纪所载诏书又皆言萧干事葢萧干即和勒博一人而两名互见史家未经刋定及考金史和勒博传云奚有五世族世与辽人为昏因附姓舒噜氏舒噜辽后族后改萧氏而和勒博一名翰翰即干之转音是知和勒博乃奚之附姓舒噜者从其本族则称和勒博从其附姓则称萧干也续纲目不加考核误分为二人一于正月一于八月皆书自称奚帝又皆书为郭药师所败歴考三史并无二人同称奚帝郭药师传亦并无两败奚人之事续纲目所书殊缪今详核三史改正而其名则从本史于立耶律淳书萧干于称帝则书和勒博　库里布旧作夔离不舒噜旧作述律今改】
　　先是燕京既破和勒博自古北口出奔至卢龙岭【即卢龙鎭方舆纪要永平府北有卢龙鎭土色黑而山形似龙或曰即古卢龙塞也】遂留不行至是防诸奚吏民及渤海军即箭笴山【在永平府抚军县东北今亦名茶盆山】自立为奚国皇帝改元天复【设奚汉渤海三枢密院改东西节度为二王分司建官辽主命都统耶律玛格讨之　玛格旧作马哥今改】
　　金遣使来赵良嗣复如金
　　良嗣至燕与金主议燕京西京之地金主曰若宋必欲平滦等州则并燕京不与因以答书先示良嗣良嗣读至燕京用本朝兵力攻下其租税当输本朝良嗣因曰租税随地岂有与其地而不与租税者尼玛哈曰若不见与请速追涿易之师无留我疆于是遣李靖等与良嗣偕来靖既入对遂见王黼黼谓靖曰租税非约也上意以交好之故欲以银绢充之靖复请去年岁币帝亦特许之仍命良嗣与靖偕使
　　以王安中知燕山府郭药师同知府事
　　朝廷以金人将归燕谋帅臣守之左丞王安中请行王黼赞于帝遂授安中庆远军节度使河北河东燕山府路宣抚使知燕山府郭药师为检校少保同知府事诏药师入朝礼遇甚厚赐以甲第姬妾命贵戚大臣更互设宴又召对于后园延春殿药师拜庭下泣言臣在敌中闻赵皇如在天上不谓今日得望龙顔帝深褒称之委以守燕对曰愿效死又令取天祚以絶燕人之望药师变色言曰天祚故主也国破出走臣是以降陛下使臣毕命他所不敢辞若使反故主非所以事陛下愿以付他人因涕泣如帝以为忠解所御珠袍及二金盆以赐药师出谕其下曰此非吾功汝辈力也即剪盆分给之加检校少傅遣归鎭【燕山府路转运使吕頣浩言开边极远其势难守虽穷力竭财无以善后又奏燕山河北危急五事帝怒命贬官而职任如故　吕颐浩字元直乐陵人徙齐州】
　　金以辽平州为南京命张瑴【宋金二史作觉平州义丰人】留守瑴仕辽为辽兴军节度副使辽主之走山西也平州军乱杀其节度使萧廸里瑴抚安乱者州民推瑴领州事耶律淳死瑴知辽必亡乃籍壮丁五万人马千匹练兵为备萧后遣时立爱【字昌夀涿州新城人】知平州瑴拒弗纳金人入燕京访瑴情状于康公弼公弼曰当示以不疑金人乃招时立爱赴军前加瑴临海军节度仍知平州既而尼玛哈又欲先下平州擒瑴公弼曰若加兵是趣之叛也公弼请自往觇之瑴厚赂公弼使还言于尼玛哈曰彼无足虑也乃升平州为南京加瑴试中书门下平章事判留守事
　　二月辽延禧追废淳为庶人杀淳妻萧氏
　　辽主闻南京破出奔四部族【辽史营卫志辽内四部族曰遥辇九帐族曰横帐三父房族曰国舅帐巴里伊苏济勒族曰国舅部族　巴里伊苏济勒旧作拔里乙室已今改】萧后来见辽主怒杀之追降淳为庶人除其属籍而赦其党
　　三月遣使如金
　　赵良嗣至燕谓金主曰本朝徇大国多矣岂平滦一事不能相从邪金主曰平滦欲作边鎭不可得也遂议租税金主曰燕租六百万止取一百万不然还我涿易旧疆良嗣曰本朝自以兵下涿易今乃云尔岂无曲直邪且言御笔许十万至二十万不敢擅增乃令良嗣归报【时左企弓甞以诗献金主曰君王莫听捐燕议一寸山河一寸金故金人欲背初约要求不已】良嗣行至雄州以金书递奏【其畧云贵朝兵不克夹攻特因已力下燕所以拘税今据燕管内每年租六百万贯良嗣等称御笔许二十万以上不敢自专其平滦等州不在许限傥务侵求难终信义仍速追过界之兵】王黼欲功之速成乃请复遣良嗣自雄州再往使许辽人旧岁币四十万之外每岁更加燕京代税钱一百万缗并遣使贺正旦生辰置场交易金主大喜遂使尼楚赫等持誓书草来许以燕京及六州来归而山后诸州及西北一带接连山川不在许与之限帝曲意从之遣卢益赵良嗣等持誓书往至涿州金古绅等先索书观之言其字画不谨令易之益言帝亲书所以示尊崇于大国也金人不听至汴更易者数四【金人又言近有燕人赵温讯等逃出南朝须先还方可议交燕地良嗣谕宣抚司防送温讯于金既至尼玛哈释其防而用之金人又求粮良嗣许以二十万石】
　　夏四月金人来归燕及涿易檀顺景蓟之地诏童贯蔡攸班师
　　金人既遂所欲乃使杨璞以誓书及燕京六州来归而营平滦三州终以非石晋所赂契丹之地不预焉诏童贯蔡攸入燕交割时燕之职官富民金帛子女皆为金人所掠而东惟存空城而已尼玛哈犹欲止割涿易金主曰海上之盟不可忘也我死汝则为之贯等奏燕城老防迎谒焚香称寿帝为之曲赦两河燕云命即日班师【仍诏王安中作复燕云碑勒于延寿寺以纪功】
　　金袭辽延禧于青冢【在今归化城南辽史地理志丰州有青冢即王昭君墓方舆纪要塞草皆白惟此独青故名】获其子女族属从臣以归延禧邀战败绩走云内
　　金主已定燕京闻辽主在阴山青冢之间乃以斡鲁为都统斡里雅布为副使袭之至居庸关获林牙耶律达实干鲁使斡里雅布尼楚赫罗索等以兵三千分道掩袭将至青冢遇泥泞不能进斡里雅布以绳系达实使为乡导直趣辽主营斡鲁等大军继至时辽主往应州【注见前】其子秦王定许王宁及诸妃公主并从臣皆被执尽失辎重万余乘惟太保特黙格【旧作特母哥今改】窃辽主次子梁王雅里【字萨鲁萨鲁旧作撒鸾今改】及长女特哩【旧作特里今改】乘军乱走免斡鲁军至索勒敏【地名在故丰州境旧作扫里门今改】为书招辽主辽主自金城【五季唐县明省入应州】来闻金人以所获东去乃率兵五千余邀战于白水泺【注见前】斡里雅布以兵千余败之辽主遁去金人获辽主子赵王实讷埒追奔二十余里尽得其从马别获辽牧马万四千匹车八千乘辽主使人持纽金印伪请降于金而西走云内【斡里雅布复以书招辽主谕以石晋北迁事辽主答书乞为弟若子量赐土地斡里雅布不许】
　　五月以杨时为迩英殿说书
　　时入对言于帝曰熙宁之初大臣文六艺之言以行其私祖宗之法纷更殆尽元祐继之尽复祖宗之旧熙宁之法一切废革至绍圣崇宁抑又甚焉凡元祐之政事着在令甲皆焚之以灭其迹自是分为二党搢绅之祸至今未殄臣愿明诏有司条具祖宗之法着为纲目有宜于今者举而行之当损益者损益之元祐熙丰姑置勿问一趋于中而已又言燕云之师宜退守内地以省转输之劳募边民为弓弩手以杀常胜军之势又言都城无高山巨浸以为阻卫士人各异心缓急不可倚仗君臣警戒正在无虞之时帝首肯之除迩英殿说书
　　以王黼为太傅总治三省事郑居中为太保蔡攸为少师进封童贯为徐豫国公居中辞不拜
　　王黼竭天下之财以北征仅得七空城至是率百官表贺诏以收复燕云宰执皆进位而命王黼总治三省事赐玉带以赵良嗣为延康殿学士居中自陈无功不拜【己而居中入朝暴遇疾数日而卒】
　　辽延禧奔夏都统萧特烈等以梁王雅里称帝
　　夏主李干顺遣使请辽主临其国辽主从之中军都统萧特烈等切谏不听遂渡河次于金肃军【注见前】北遣使册干顺为夏国皇帝人情惶惧不知所为特烈阴谓耶律额哲【旧作兀直今改】曰事势如此亿兆离心正我辈效节之秋不早为计奈社稷何乃共刦梁王雅里走西北部三日遂立为帝改元神厯以特烈为枢密使特黙格副之【雅里性寛大恶诛杀获亡者笞之而已自归者即官之】
　　六月金张瑴以平州来归
　　金驱辽宰相左企弓虞仲文曹勇义康公弼同燕京大家富民俱东徙燕民流离道路不胜其苦过平州遂入城言于张瑴曰左企弓不能守燕致吾民如是公今临巨鎭握彊兵尽忠于辽使我复归乡土人心亦惟公是望瑴遂召诸将领议皆曰闻天祚兵势复振出入漠南公若仗义勤王奉迎天祚以图兴复先责左企弓等叛降之罪而诛之尽归燕民使复其业而以平州归宋则宋无不接纳平州遂为藩鎭矣即后日金人加兵内用营平之军外借宋人之援又何惧焉瑴又访于翰林学士李石亦以为然瑴乃遣张谦帅五百余骑传留守令召左企弓虞仲文曹勇义康公弼至滦河西岸数企弓等十罪皆缢杀之瑴乃称保大三年画天祚像朝夕谒事必告而后行称辽官秩榜谕燕人复业恒产为常胜军所占者悉还之燕民既得归大悦李石更名安弼偕故三司使高党至燕京说王安中曰平州形胜之地张瑴总练之才足以御金人安燕境幸招致之毋令西迎天祚北合萧干也安中纳之以闻帝以手札付同知燕山府事詹度第令覊縻之而度促瑴内附瑴乃遣张钧张敦固持书来请降王黼劝帝纳之赵良嗣谏曰国家新与金盟如此必失其懽后不可悔不听良嗣坐削五阶而诏安中及詹度厚加安抚与免三年常赋瑴闻之自谓得计
　　秋七月童贯致仕以内侍谭稹为两河燕山路宣抚使贯与蔡攸归自燕颇失上意王黼梁师成共荐稹代贯交云中之地稹至太原招朔应蔚诸州降人为朔寜军
　　禁元祐学术
　　中书言福建印造司马光等文集诏令毁板凡举人传习元祐学术者以违制论寻又诏苏轼黄庭坚等获罪宗庙义不戴天片文只语并令焚毁勿存违者以大不恭论
　　八月辛巳朔日食
　　和勒博引兵破景蓟州遂冦燕与郭药师战败走死诏加药师太尉
　　时奚人饥和勒博帅众出卢龙鎭【注见前】攻破景州又败常胜军于石门鎭【今曰石门路有城在永平府抚宁县东北】陷蓟州冦掠燕城其锋锐甚有涉河犯京师之意人情汹汹颇有谋弃燕者已而药师大破其众乘胜穷追过卢龙杀伤大半和勒博遁去寻为其党耶律阿古齐【旧作阿古哲今改】等所杀传首京师诏加药师太尉
　　金主卒弟乌奇迈立【是为金太宗】
　　金主去燕京六月有疾命尼玛哈为都统普嘉努干鲁副之驻兵云中以备边而还八月至布图【旧作部堵今改】泺【方舆纪要在故黄龙府东】而卒【谥武元皇帝庙号太祖】古伦贝勒舍音等请安班贝勒乌奇迈即位更名晟改元天防以舍音为安班贝勒干布为古伦贝勒相与辅政【九月金葬太祖于海古勒城西其后改葬房山　海古勒金上京地故城在今宁古塔界旧作海古今改房山在今顺天府房山县西北有金太祖陵】
　　冬十月辽雅里死萧特烈等复立耶律珠拉【辽兴宗孙旧作木烈今改】为帝寻为乱兵所杀
　　雅里既卒萧特烈等以珠拉才德纯备复立之未三旬珠拉与特烈等俱为乱兵所杀
　　十一月幸王黼第观芝
　　帝遇黼日隆名其所居闾曰得贤治定为书堂榜凡九有玉芝产堂柱帝临观之由便门过梁师成家【黼第与师成连墙穿便门往来】复来黼第因大醉不能语夜漏上五刻乃开龙德宫复道小门以还内侍十余人执兵接拥是夜诸班禁从皆集教塲备不虞几至生变翌日犹不御殿殆半日人心始少安宋初以来临幸未之有也
　　金人袭平州张瑴奔燕山平州人杀金使以拒守先是金人闻瑴叛遣栋摩将三千骑来讨瑴拒之于营州栋摩以兵少不交锋而退瑴遂妄以大防闻诏建平州为泰宁军以瑴为节度使犒赏银绢数万至是金主复使斡里雅布督栋摩攻之防瑴闻朝廷犒赐将至喜而远迎斡里雅布乘其无备袭之与瑴战于城东瑴败宵奔燕山王安中纳而匿之平州都统张忠嗣及张敦固出降金金遣使与敦固入谕城中城中人杀其使者立敦固为都统闭门固守
　　诏杀张瑴函首以畀金
　　金人以纳叛来责朝廷初不欲发遣金人索之益急王安中取貌类瑴者斩其首与之金人曰非瑴也遂欲以兵攻燕安中言必不发遣惧起兵端朝廷不得已令安中缢杀之函其首并瑴二子送之金瑴且死骂宋人不絶口于是燕降将及常胜军士皆泣下郭药师曰金人欲瑴即与若求药师亦将与之乎安中惧因力求罢召为上清宝箓宫使以蔡靖知燕山府事自是降将卒皆解体而金人遂用此兴师矣
　　金人来归武朔州【此武州辽置非唐武州也唐武州今宣化府是此武州治神武县即神武川也与朔州注俱见前】
　　朝廷以山后诸州请于金金主新立将许之尼玛哈自云中至言于金主曰先帝图宋协力攻辽故许以燕地宋人既盟之后请加币以求山西诸鎭先帝辞其币而复与之盟曰无匿逋逃无扰边民今宋数路招纳叛亡索之不遣盟未期年已如此万世守约其可望乎且西鄙未宁割付山西诸郡则诸军失屯据之所将有经畧或难持久请勿与之金主遂遣使止以武朔二州来归
　　【甲辰】六年春正月夏称藩于金金以边地畀之
　　初金闻夏迎防辽主乃遗书于夏使执送辽主且许割地至是夏遣巴哩【旧作把里今改】公亮奉誓表请以事辽之礼称藩于金且受割赐之地尼玛哈承制割下寨以北阴山以南伊实伊喇【旧作乙室耶剌今改】部图噜【旧作吐禄今改】泺西之地【本拓跋故地为辽所有者】与之自是两国信使不絶
　　三月金人来索粮不与
　　金遣使诣宣抚司索赵良嗣所许粮二十万石谭稹曰二十万石岂易致耶良嗣口许何足凭也遂不与金人由是大怒
　　闰月京师河东陜西地震
　　宫殿门皆揺动有声河东陜西尤甚陵谷易处【兰州地及诸山草木悉没入而山下麦苗皆在山上】诏右司郞中黄潜善【字茂和邵武人】按视潜善不以实闻上意乃安迁潜善为户部侍郞
　　夏六月金人克平州
　　张敦固出兵与金人战大败州民犹不肯降金主召斡里雅布还下诏招抚栋摩竟克平州执敦固杀之
　　科免夫钱
　　自得燕地悉出河北河东山东之力往馈官军率十数石致一石才一年三路皆困王黼乃请诏京西淮南两浙江南福建荆湖广南措置调夫各数十万并纳免夫钱【初黄河岁调夫修筑埽岸其不即役者输免夫钱大观间始尽令输钱至是黼依其法行之】每夫三十贯委漕臣限督之又诏宗室戚里宰执之家及宫观侍院一例均敷于是徧率天下凡得一千七百余万缗而结怨四海矣
　　秋七月辽延禧复东胜诸州至武州与金人战败走山阴【辽置河阴县金改山阴今县属大同府此云山阴史臣追叙之文】
　　辽主复渡河居图鲁布【旧作吕不今改】部【图鲁辽部族】耶律达实自金来归辽主责之曰我在汝何敢立淳达实对曰陛下以全国之势不能拒敌弃国远遁使黎民涂炭即立十淳皆太祖子孙岂不胜乞命于他人邪辽主无以答赐酒食而赦之金袭辽主营辽主北走有玛克实【旧作谟葛失今改】者迎辽主至其部事之甚谨辽主遂得至乌尔古德埒勒【旧作乌古敌烈】部【辽部族】辽主得耶律达实及玛克实之兵自谓有天助再谋出兵收复燕云达实谏曰向以全师不谋战备使举国皆为金有国势至此而方求战非计也当养兵待时而动不可轻举辽主不从遂及于败
　　八月谭稹罢复以童贯领枢密院事两河燕山路宣抚使
　　夏人举兵侵武朔州地界谭稹遣兵御之兵数交夏人未即退听又金人以朝廷纳张瑴不给粮遂攻应蔚逐守臣朝廷罪稹措置乖方诏致仕以贯代之时辽主延禧在夹山帝欲诱致之始遣一番僧赍御笔绢书通意及延禧许归遂易书为诏许待以皇弟之礼位燕越二王上【燕王俣越王偲皆帝弟】筑第千间女乐三百人延禧大喜贯之是行名为代稹交割山后土地其实已约延禧来降自往迎之也
　　九月以白时中【字防亨寿春人】为太宰李邦彦为少宰赵野【开封人】宇文粹中为尚书左右丞蔡懋同知枢密院事时燕山危急时中为太宰恬不为虑惟表贺翔鹤霞光上言休气充应而已邦彦居父丧不两月起复遂拜少宰但以阿顺趋谄为事都人目为浪子宰相
　　冬十一月王黼有罪免
　　黼位元宰每陪曲宴亲为俳优鄙贱之役以献笑取悦太子闻而恶之黼以郓王楷【字德逺帝第三子】有宠阴为画夺宗之计未成及帝幸其第观芝见有便门通梁师成第始悟其与师成交结状还宫眷顿衰李邦彦素与黼不协因结蔡攸共毁之防中丞何防【字文缜仙井监人】论黼奸邪专权十五事遂诏黼致仕其党胡松年【字茂老海州怀仁人】等皆免
　　置讲议财利司罢应奉司
　　自蔡京倡丰亨豫大之说劝帝穷极侈靡久而帑藏空竭言利之臣殆析秋毫宣和以来王黼专主应奉掊剥横赋以羡为功所入虽多国用日匮至是宇文粹中上言祖宗之时国计所仰皆有实数量入为出沛然有余近年诸局务应奉司妄耗百出若非痛行裁减虑智者无以善后于是诏蔡攸就尚书省置讲议财利司除茶法已有定制余并讲究条上攸请内侍职掌事干宫禁应裁省者委童贯请旨由是不急之物无名之费悉议裁省帝亦自罢诸路应奉官吏减六尚岁贡物
　　十二月诏蔡京复领三省事
　　王黼既致仕朱腼力劝用京帝从之京至是四当国目昬眊不能视事悉决于季子绦凡京所判皆绦为之且代京入奏每造朝侍从以下皆迎揖呫嗫耳语堂吏数十人抱案后从由是恣为奸利窃弄威柄骤引其妇兄韩梠为户部侍郞媒蘖密谋斥逐朝士创宣和库式贡司四方金帛与府藏所储尽拘括以实之为天子私财白时中李邦彦辈惟奉行文书而已
　　河北山东盗起
　　时转粮以给燕山民力疲困重以盐额科敛加之连岁凶荒于是饥民并起为盗山东有张万仙张廸河北有高托山众皆十余万自余二三万者不可胜数令内侍梁方平讨之【已而京东转运副使李孝昌招降张万仙等五万人知海州钱伯松降贾进等十万人】
　　都城有女子生髭诏度为道士
　　都城中酒保朱氏女忽生髭长六七寸疏秀甚美宛然一男子诏度为道士又有卖青果男子孕而诞子
　　【乙巳】七年春正月辽延禧如党项二月至应州金将罗索获之以归辽亡【辽自太祖建国至天祚亡凡九主合二百十九年】
　　辽主畏中国不可仗谋奔西夏防党项小呼噜【旧作小斛禄今改】遣人请辽主临其地辽主遂趋天德过沙漠金兵忽至辽主徒步出走乘从者马得脱途次絶粮从者至囓氷雪以济饥至夜将宿民家绐曰侦骑其家知之叩马首跪而大恸潜宿其家居数日嘉其忠遥授以节度使遂趋党项以小呼噜为西南靣招讨使总知军事二月至应州新城东六十里为金将罗索等所获辽遂亡【延禧至金金主废为海滨王遣使来告庆】
　　辽耶律达实称帝于奇尔满【是为西辽　奇尔满西域地名方舆纪要在唐庭州西南唐庭州汉车师后王庭也注见前按奇尔满旧作起儿漫今改后仿此】
</div>
    <div class="pagination">
<a href="御批历代通鉴辑览_page201.html">上一页</a><span>...</span><a href="御批历代通鉴辑览_page197.html">197</a><a href="御批历代通鉴辑览_page198.html">198</a><a href="御批历代通鉴辑览_page199.html">199</a><a href="御批历代通鉴辑览_page200.html">200</a><a href="御批历代通鉴辑览_page201.html">201</a><span class="current-page">202</span><a href="御批历代通鉴辑览_page203.html">203</a><a href="御批历代通鉴辑览_page204.html">204</a><a href="御批历代通鉴辑览_page205.html">205</a><a href="御批历代通鉴辑览_page206.html">206</a><a href="御批历代通鉴辑览_page207.html">207</a><span>...</span><a href="御批历代通鉴辑览_page203.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
