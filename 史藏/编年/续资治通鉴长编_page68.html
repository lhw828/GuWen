<!DOCTYPE html>
<html>
<head>
    <meta charset="UTF-8">
    <title>续资治通鉴长编 - 第 68 页/共 607 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续资治通鉴长编 - 第 68 页/共 607 页</h1>
    <div class="content">　　甲午，以左神武大将军德恭为右卫大将军、判虢州，左武卫大将军德隆为右武大将军、判滁州。德恭等拜章，愿奉朝请。从之。
　　丰州河北藏才八族大首领皆赏罗等以名马来献。
　　乙未，诏以边境绎骚，取来月暂幸河北。（实录载亲巡河北诏在十二月辛亥，今从本纪。）命宣徽北院使周莹为随驾前军都部署，邕州观察使刘知信副之；内侍都知杨永遵【一三】为排阵都监；保平节度使、驸马都尉石保吉为北面行营先锋都部署，磁州防御使康廷翰副之，洺州团练使上官正为钤辖。（杨永遵、康廷翰，未见。）
　　丙申，内园使曹珝坐闺门不肃，责授均州团练副使。珝，彬子，秦王女貋也。
　　己亥，上狩于近郊。
　　诏诸色违碍选人及白衣选人并与放选，自是讫天禧三年，凡七下此诏。
　　辛丑，赐京城父老祝赞等九十一人布帛、衣服。
　　两浙转运使请出常、润州廪米十万石振饥民，从之。
　　戊申，以宰相李沆为东京留守，濠州刺史李着为大内都部署，权知开封府魏羽判留司三司，盐铁使陈恕为随驾转运使。（宋朝要录：以定国节度使魏咸信为贝冀路行营都部署。）
　　上以太子太师、分司西京张永德宿将，召入对便坐，屡访边要。十二月辛亥，命为京城内外都巡检使。
　　癸丑，赐辅臣戎服、散马。
　　甲寅，车驾发京师。
　　乙卯，次长垣县，登行宫之东亭，因视城郭，谓左右曰：「民物甚蕃，亦佳邑也。」遣使以茗果篃赐卫士。
　　命捧日左厢都指挥使张美等自澶州至天雄军往来巡检。（张美，未见。）
　　丙辰，次韦城县，登行宫之东亭，见车坊役卒有敝衣者，赐以缗钱。
　　丁巳，次卫南县。
　　戊午，驻跸澶州。
　　己未，知冀州张旻遣使驰奏，败契丹于城南，杀千余人，获马百匹。（蔚昭敏正传云：昭敏为贝冀行营都监，契丹以五千骑突至冀州城南，昭敏帅所部兵与战，败之，得其器甲，贼遁去，而我师不失一人。真宗闻之喜。按实录此捷以十二月己未到行在，后八日丁卯，乃书内殿崇班蔚昭敏为都监，恐捷时昭敏未为都监也。当考。）
　　是日，斩捧日知粮军典□荣等三人于市，坐盗减军粮故也。
　　辛酉，宴从臣于行宫，以殿前都指挥使王超、权都虞候张进为先锋大阵往来都提点，马步军都军头呼延赞、马军都军头王潜为先锋，滨州防御使王荣、马步军副都军头王继忠为策先锋，内出阵图示超等，令识其部分。进，曲阜人；继忠，开封人也。（王潜，未见。）
　　壬戌，赐辅臣甲胄弓剑，幸浮桥，登临河亭，赐澶州父老锦袍、茶帛。
　　癸亥，（十四日。）次清德军。
　　甲子，次大名府，上御铠甲于中军，枢密使王显、副使宋湜分押后阵，横亘数十里。
　　威虏军言契丹来寇，出兵击败之，杀其酋帅。寇始至，知军石保兴擅取库物分给战士，主者固执不可，保兴曰：「城危如此，何暇中覆【一四】，事宁之后，愿偿家财。」及寇退，具以闻，上赦不问。保兴，守信长子也。
　　河北民多惊扰，丙寅，遣屯田郎中李璠等八人分往邢、洺、祁、赵、雄、霸、贝、冀诸州，遍诣闾里，谕以车驾已至大名，速令归业，仍诏州县倍存□之。
　　上登大名之子城南门楼，问知府事刘知信曰：「城中居民几何？」知信对曰：「主客合数万家。」上顾谓辅臣曰：「河朔藩镇，兹为都会矣。」翊日，召见父老八十四人，劳赐之。
　　丁卯，左侍禁、合门祗候卫居实自府州驰骑入奏：「驻泊宋思恭与知州折惟昌、钤辖刘文质等引兵入契丹五合川，破黄太尉寨，尽杀敌觽，焚其帐千五百余所，获战马牛羊万计，铠甲、弓剑千事。」赐居实锦袍、银带、束帛，迁供奉官；就赐思恭等锦袍、金带，立功将士并升擢之。赐蕃部首领物有差。（卫居实，未见。）
　　以滨州防御使王荣为贝、冀州行营副都部署。先是，都部署石保吉至天雄，进师颇缓，有诏督之，及贝州，则敌已退矣。即召保吉还。
　　初，河北转运使裴庄屡条奏傅潜无将略，恐失机会。枢密使王显与潜俱起攀附，颇庇之，庄奏至，辄不报。潜屯于定州，缘边城堡悉飞书告急，潜麾下步骑凡八万余，咸自置铁挝、铁捶，争欲击敌。潜畏懦，闭门自守，将校请战者辄丑言詈之。无何，敌破狼山诸寨，悉锐攻威虏，两昼夜不胜，遂引兵略宁边军，入祁、赵，大纵抄劫，游骑出邢、洺间，百姓惊扰，携挈老幼争入城郭，镇、定路不通者踰月。朝廷屡间道遣使，督其出师，会诸路兵合击，其都监秦翰及定州行营都部署范廷召等屡促之，皆不听。廷召怒，因诟潜曰：「公性怯，乃不如一妪耳。」潜不能答。都钤辖张昭允又劝潜，潜笑曰：「贼势若此，使吾与之角，适挫吾锐气耳。」闻者莫不扼腕。廷召促潜不已，潜乃分骑八千、步二千付廷召，令于高阳关逆击，仍许出军为援，然潜固无出意。及上遣石保吉、上官正自大名领前军赴镇、定与潜会击，潜卒逗遛不发。
　　丙子，诏御史中丞魏庠，谕百官各上封章，直言边事。（此据孙何集，乃此月二十六日事。）于是，工部侍郎、集贤学士钱若水言：
　　陛下躬擐甲胄，驻于魏郡，已踰旬浃，戎捷未至。今所切者，大率不过即今御戎之策，将来安边之术尔。臣闻孙武著书，以伐谋为上，汉高将将，以用法为先。伐谋者何？盖将帅能料敌制胜也。用法者何？盖朝廷能赏罚不私也。今则傅潜领数万雄师，闭门不出，坐看敌人俘掠生民，上则辜委注之恩，下则挫锐师之气，盖潜辈不能制胜，朝廷不能用法使然也。军法曰：「临阵不用命者斩。」今若申明军法，斩潜以徇，然后擢取如杨延朗、杨嗣者五七人，增其爵秩，分授兵柄，使将万人，间以强弩，令分路讨除，孰敢不用命！契丹闻我将帅莫不用命，退则有死【一五】，岂不惧哉？惧则岂独思遁，抑亦来岁不敢犯边矣。如此，则不出半月，可以坐清边塞，然后銮辂还京，则天威慑于四海矣。
　　臣尝读前史，周世宗即位之始，刘崇结契丹入寇，遣大将杨笃领骑数万随崇至高平。当时懦将樊爱能、何徽等临陈不战，世宗知之，翌日大陈宴会，斩爱能、徽等，拔偏裨十余人，分兵击太原，刘崇闻之，股栗不敢出，契丹即日而遁。是以兵威大振，复收淮甸，下秦凤，平关南，如席卷耳。陛下睿圣神武，岂愧于世宗乎？此所谓，即今御戎之策也。
　　其将来安边之术，臣不敢广引前事，止以近事言之，太祖制置最得其宜。以郭进在邢州，李汉超在关南，何继筠在镇定，贺惟忠在易州，李谦溥在隰州，姚内斌在庆州，董遵诲在通远，王彦升在原州，但得缘边巡检之名，不授行营部署之号，率皆十余年不易其任，立边功者厚加赏赉，其位或不过观察使。位不高则朝廷易制，久不易则边事尽知，然后授以圣谋，不令生事，来则掩杀，去则勿追。所以十七年中，北狄、西蕃不敢犯塞，以至屡遣戎使先来乞和。此皆布在耳目【一六】，陛下之所知也。伏望遵太祖故事，遴择名臣，分理边郡，罢部署之号，使不相统临，置巡检之名，俾递相救应，如此则出必击寇，入则守城，不数年间，可致边烽罢警矣。
　　起居舍人、直史馆李宗谔言：
　　国家驭边之术，制胜之谋，将帅之长短，兵卫之多寡，宸算庙略，尽在彀中。今之言事者，不过请陛下大出甲马，益贮粮储，并力驱除，分道掩杀。此盖言之则易，行之则难。始受命则惟以攻坚陷阵为壮图，及遇敌则惟以闭垒塞门为上计，辜君父之重委，致生灵之倒植，兴言及此，诚可太息。以臣所见，有异于斯。自古行军出师，无不首择将帅。夫将帅者，不必居上镇握禁兵者，方付以阃外之事。必先观其取与，察其智谋，能总千人者，委以千人之权，能敌万人者，授以万人之职。各令守一郡，控一城，分领骁雄，争据要害，来则急击，去则勿追。又岂须置三路部署之名，制六军生死之命，使有材力之士，不得施为，纵欲立奇功，报厚遇，为人所制，莫可得也。
　　今秋陛下推毂命将，委以北面之事，精兵锐旅，悉萃中山，缘边诸城，皆受其节度。选任非不至也，权位非不重也，告戒非不丁宁也，处置非不专也。及匈奴犯塞，河朔骚动，冀、赵之地，生民罹灾，田园一空，老幼四散，以至严冱之月，舆驾亲征，曾不闻出一人一骑为之救援，即不知深沟高垒，秣马厉兵【一七】，欲安用哉？臣以为临军易帅，拔卒为将，正在此时也；有功者赏于朝，不用命者戮于市，亦在此时也。臣不敢远引古事，上烦圣听。近者，周世宗西取秦、凤，南平淮甸，北收关南，三数年间，威震天下，契丹屏气不敢南牧，其故何哉？诚由高平之战，斩大将何徽、樊爱能数辈耳。繇是将校股栗，知法令必行，无所假贷，人人争效死力，所向成功。
　　今驻跸全魏，咫尺疆埸，旦夕望有捷奏，当陈破敌之策，焉可但引责帅之言！迂儒之辞，无益于事。威令不振，军法不行，虽有苟且之功，盖非长远之道。设若今兹强敌遁去，明年乘秋复来，蹂践田苗，凭陵郡邑，陛下复命前将使之扞御乎？此非臣所知也。边臣得以相效，必曰：彼为大将，握重兵，坚壁端坐，不闻获罪，吾辈欲何为哉。此则行姑息之道，务因循之政，致河北数千里，精甲数万，坐饵于匈奴也。前所谓易帅拔将，罚罪赏功，时不可失，惟陛下速行之，然后下哀痛之诏，行蠲复之恩，回銮上都，垂衣当宁，岂不盛哉！
　　右司谏、直史馆孙何言：
　　陛下嗣位以来，训师择将，可谓至多，以高祖之大度，兼萧王之赤心，神武冠于百王，精兵倍于前代，足以断匈奴之右臂，受呼韩之来朝。分阃仗钺者，固当以身先士卒为心，贼遗君父为耻。而列城相望，坚壁自全，手握强兵，坐违成算，遂使契丹焚劫我县城，系累我黎庶。陛下摅人神之愤怒，悯河朔之生灵，爰御六师，亲幸澶、魏，天声一振，敌骑四逃，虽镇、定道路已通，而德、棣烽尘未息。此殆将帅未甚得人，边奏或有壅阏，邻近不相救援，糗粮须俟辇输之所致也。
　　将帅者何？或恃勇无谋，或忌功翫寇，但全城堡，不恤人民。边奏者何？护塞之臣，固禄守位，城池焚劫，不以实闻，老幼杀伤，托言他盗。不救援者何？缘边城邑，地比犬牙，如辅车唇齿之相依，若头目手足之相卫，或托称兵少不出，或要之奏可乃行。俟辇输者何？敌骑往还，猋驰鸟逝【一八】，赢粮景从，万两方行，迨乎我来，贼已遁去。此四者，当今之急务也。简择将帅，则莫若文武之内，参用谋臣。防壅阏，则莫若凡奏边防，陛见庭问。合救援，则莫若督以军令，听其便宜。运糗粮，则莫若轻赍疾驱，角彼趫捷。
　　今大驾既驻邺下，契丹终不敢萌心南牧，所虑荐食者，惟东北无备之城，缮完周防，不可不谨。且蕃寇西畏大兵，北无归路，余孽尚或稽诛，奔突亦宜预备。大河津济，处处有之，亦望量屯劲兵，扼其要害，则单于系颈，不日可俟矣。
　　右正言、直集贤院赵安仁言：
　　臣以为当今有急务者三，经久有大要者五。
　　急务三者：其一激励戎臣，举赏罚之典。自防秋已来，有保一军、守一垒而有功者，有握重兵、居重地而无效者，故未能屏黠敌之迹，止猾夏之谋。今若有功被加等之赏，益以强兵，使居要害之地；无效者夺主兵之柄，赐之重罚，惩逗挠之失，则军威自振，寇氛自消。故赏罚不可不举也。其二振救边民，行优□之惠。自契丹扰边以来，边民有汩敌之时没于兵刃者，遣使收瘗之；有骨肉支离、庐舍焚毁者，本部抚□之；有保守城垒失于种莳者，有司给复之。故优□不可不行也。其三请车驾还京，重神武之威。陛下光宅中区，明照四海，以一方骚动，劳万乘抚巡。今封疆之臣，既行信赏，边鄙之俗，又协来苏，所宜归奉宗祧，以安远迩。神武不可不重也。
　　大要者五：其一选将略。当今士卒素练而其数甚广，用之边方，立功至少，诚由主将之无智略也。岂非有一夫之勇者，不足以为万人之敌乎？昔却縠将中军，敦诗、书，说礼、乐；杜预平□，马上治春秋。盖儒学之将，则洞究存亡，深知成败，求之当今，亦代不乏贤。太祖、太宗亲选天下士，今布在中外【一九】，不啻数千人，其闲知兵法可为将者，固有之矣。若选而用之，则总戎训旅，安边制敌，不犹愈于有一夫之勇者乎？况其识君臣父子之道，知忠孝弟顺之理，与夫不知书者，固亦异矣。其二持兵势。京师，天下之根本也。澶、魏，河朔之咽喉也。镇、定，股肱之地也。是知根本在乎深固，咽喉在乎控制，股肱在乎运用。兵之觽寡，贵得其宜。若支大于体，末重于本，是以利器授人也。其三求军谋。古者用兵必有成算，谘谋筹划，以赞戎机。比来用军，都无此选。自今凡命将守边，仍取识孤虚成败，知寇戎情状者参谋，入官阶资，优与迁陟。况今武举已议复行，其军谋宏远武艺绝伦科，望依唐室故事，复开此选。其四修军政。古之名将，必得觽心，师克在和，战则必胜，投醪挟纩，史册具陈。若非畏爱兼行，岂得士卒乐用。故谷梁传云：「善师者不阵，善阵者不战。」言敌人畏其法令也。今之将帅，请先以军政能否黜陟之，则人人自谨于法令矣。其五爱民力。国家边备尚严，经费尤广，今岁辇运，固已重劳，或可议蠲租与免缘科折变，不须给复，可息疲羸。仍望特戒有司，务令省事，用全民力，以备军须。
　　陛下以上圣之资，兼神武之略，荡平敌寇，正在朝夕。臣之狂言，姑以竭愚忠之一效，乌足资庙胜之成算哉！
　　右司谏梁颢言：
　　臣闻自古用兵之道，在乎明赏罚二柄而已。然而赏不可以独任，罚不可以少失。故兵法曰：「罚之不行，譬如骄子，不可用也【二○】。」又曰：「善为将者，威振敌国，令行三军。尽忠益时者，虽雠必赏；犯法败事者，虽亲必罚。」故孙武斩队长而兵皆整，穰苴斩监军而敌遂退。以此言之，兵法不可不正也。
　　昨者命将出师，乘秋备塞，而傅潜奉明诏，握重兵，逗挠无谋，迁延翫寇，守陴闭壁，选懦以自全，锐卒精兵，局束而不用。以至蕃马南牧，边尘昼惊，河朔之民，流移未息，魏博以北，蹂践一空。遂至銮辂省巡，圣君栉沐，残妖未殄，余寇尚存，此所谓以贼遗君父者也，人怨神怒，罪不容诛。乃或赦而不问，则何以谢横死之民，或黜而不戮，则何以恢用兵之略。以军法论之，固合斩潜以徇军中，降诏以示天下。如此，则协前古之典章，戒后来之将帅，然后择边臣之可用者，就委用之。
　　臣尝读前史，汉李广屯兵于边，行无部伍行阵，就善水草，人人自便，不击刁斗以自卫，远于斥堠，未尝遇害，而广终为名将，匈奴畏威，士卒乐用。又唐高祖之备北边也，选劲兵为游骑，不赍军粮，随逐水草，遇敌则杀，当时以为得策。望于边将中，不以名位高卑，但择有武勇谋略，素为觽所推服者取十人，人付骑士五千，器甲完备，轻赍粮糗，逐水草于边上，往复扞御，不得入郡邑，亦不得一处相聚，遇有敌寇，随时掩杀，仍令烽候相望，交相救应。缘边州郡守城兵帅，即坚壁以待之，遇游骑近城，掩杀敌寇，即城内量出兵甲援救。如此，则乘城者不坚闭垒门，免坐观于胜负，扞边者不苟依郡郭，可行备于寇攘。虽匪良筹，且殊胶柱。（赵安仁、梁颢疏上，或恐在明年春，今悉附见。）
　　西川自李顺平后，人心未宁。益州钤辖、凤州团练使符昭寿，彦卿之子也，骄恣，不亲戎务，有所裁决，但令仆使传道。多集锦工，织作纤丽，所须物辄配市人赍纳，踰半岁不给其直，又纵部曲掠取之。广籴稻麦，败，即勒僧道备偿。仆使乘势陵忽军校，其下皆怨。知州、右谏议大夫牛冕□弛无政事。时神卫军戍成都者两指挥，都虞候王均及董福分主之。福御觽整肃，故所部优赡，均好饮博，军装悉以给费。是月甲子，（十五日。）冕与昭寿大阅于东郊，蜀人喜游观，两军衣服鲜弊不等，均所部皆惭愤，出不逊语。戊寅晦，冕具酒肴犒其牙队，而昭寿则无所设，军士益忿，故赵延顺等八人谋作乱。
　　注　　释
　　【一】边远小州「远」原作「防」，据宋本、宋撮要本及宋会要职官五八之三、长编纪事本末卷二一政迹改。
　　【二】转运使副使十顷「转运」下原脱「使」字，据宋本、宋撮要本补。按上引宋会要、长编纪事本末及宋史卷一七二职官志职田均作「转运使、副十顷」。
　　【三】令监馆阁书籍「阁」下原衍「各」字，据宋本、宋撮要本、阁本删。
　　【四】于是萧旻杨钊始以地官判度支「萧旻」原作「萧景」，盖宋人避太宗讳改，今据宋文鉴卷四三孙何论官制改回。「地官」，宋本、宋撮要本及续通鉴卷二一均作「他官」。按「地官」原出周礼，唐武则天光宅元年曾改六曹为天、地、四时六官，以户部为「地官」。萧旻见旧唐书卷四九、新唐书卷四三食货志，旧唐书卷一九六上吐蕃传上，及通鉴卷二一四至二一六，曾任江淮、河南转运副使，后任都使，又以户部侍郎判骪州等，未及任「度支」事。杨钊判度支，并见新、旧唐书本传、通鉴二一五至二一六、洪迈容斋续笔卷一一杨国忠诸使条。「地官」、「他官」，两有可解，今从原刊。
　　【五】行之已久「行」原作「从」，据宋本、宋撮要本及上引宋文鉴改。
　　【六】上按辔出东华门「按」原作「鞍」，据宋本、宋撮要本、阁本及长编纪事本末卷二一大阅改。
　　【七】上又尝着释氏论「释」上原有「崇」字，据宋本、宋撮要本及续通鉴卷二一删。
　　【八】普阴与知州杨嗣议出兵击寇「知州」原作「和州」，据宋本、宋撮要本改。按宋会要蕃夷一之二三谓咸平二年「九月，契丹数万骑来寇三路，先锋田绍斌、石普与知保州杨嗣逆击，败之于廉良路。」兵八之八、一四之一五所载同。宋史卷二六○杨嗣传谓嗣于淳化二年「改知保州」，后「再知保州」，咸平初，「与敌战于廉良，……以功真除保州刺史」。寻绎史事，「和州」显为「知州」之误。
　　【九】请除漳州湖塘卖莲荷钱「湖」字原脱，「荷」原作「花」，据宋会要食货七○之一五九改补。
　　【一○】怀远驿宋史卷三○八李继宣传作「怀德桥」。
　　【一一】户部侍郎李沆加中书侍郎「户部侍郎」四字原脱，据宋本、宋撮要本及治迹统类卷五真宗圣政、宋史卷二八二本传补。
　　【一二】兵书当转吏书「吏书」原作「吏部」，据宋本、宋撮要本改。
　　【一三】内侍都知杨永遵「侍」原作「使」，据宋本、宋撮要本、阁本改。
　　【一四】何暇中覆「中」原作「申」，据宋本、宋撮要本及宋史卷二五○石保兴传改。
　　【一五】退则有死「有」原作「亦」，据宋本、宋撮要本改。
　　【一六】此皆布在耳目「在」字原脱，据同上书及编年纲目卷六改。
　　【一七】秣马厉兵「厉」原作「利」，据宋史卷二六五李宗谔传改。
　　【一八】猋驰乌逝「猋」原作「焱」，据宋史卷三○六孙何传改。
　　【一九】今布在中外「布」原作「存」，据宋本、宋撮要本改。
　　【二○】不可用也「也」字原脱，据宋本、宋撮要本补。
续资治通鉴长编
卷四十六
卷四十六
　　起讫时间 起真宗咸平三年正月尽是年三月
　　卷　　名 续资治通鉴长编卷四十六
　　帝　　号 宋真宗
　　年　　号 咸平三年（庚子，1000）
　　全　　文
　　正月己卯朔，有中使自峨眉山还京师，符昭寿戒驭吏具鞍马，将出送之。延顺等乃悉解厩中马缰，使跳跃庭下，阳逐而絷之，喧呼之际，延顺遂帅其徒，径登厅事，击杀昭寿，并杀其二仆，据甲仗库，取兵器。时冕方坐州廨受官吏贺正，闻变皆逃窜，冕及转运使张适（附冕传，不详邑里。）缒城出奔汉州，惟都巡检使刘绍荣（未见。）冒刃格斗，既而觽寡不敌。延顺等尚未有主，或欲奉绍荣为帅者，绍荣摄弓大骂曰：「我燕人也，比弃狄归朝，肯与汝同逆邪？亟杀我，我宁死义耳！」延顺等亦未敢害之。都监王泽（未见。）闻变，召王均谓曰：「汝所部兵乱，盍自往招安【一】？」延顺左执昭寿首，右操剑，彷徨未知所适，忽见均至，即率觽踊跃，奉均为主。指挥使孙进不从命，亟杀之。余兵及骁猛、威武军悉合而为乱，绍荣缢死。均僭号大蜀，改元化顺，署置官称，设贡举【二】，以神卫小校张锴为谋主。锴本名美，太原旧卒也。
　　是日，并代都部署、步军都指挥使高琼，钤辖、东上合门使李允正，率所部至行在，即诏琼领兵屯冀州。
　　辛巳，枢密副使宋湜有疾，上临视之。先是，上封者多言王显专司兵要，谋略无所取，乃命参知政事向敏中权同发遣枢密院事。（视湜病，实录在甲申，今从本纪。中书有敏中衔而不署字，此据会要。）
　　前光禄寺丞李永锡贬康州泷水县主簿，权户部判官、殿中丞皇甫选责授南剑州团练副使。永锡，惟清子也，时居父丧，上言历诋近臣，自谓有致太平灭敌之术。选因召对，具表以献，且称荐之。及追赴行在，试策，与所言异，故并黜焉。（刘筠志选墓云：「属以天骄犯塞，皇赫斯怒，寅车致讨，业已戒期。公以为豺狼沓贪，藩篱是固，古之上策，宜责将臣，伏合拜章，谠言切至。犹堂尊主，贾生遂极于涕洟；以贼遗君，耿弇不胜于忠愤。威棱既露，吏议匪容，明年春，责授南剑州团练副使。」据此，则李永锡所陈，亦可想见。）
　　是日，王均率觽陷汉州，牛冕等奔东川。
　　癸未，以殿前都虞候葛霸为贝冀、高阳关前军行营都部署。
　　以莱州防御使田绍斌为邢州观察使，淄州团练使李福为霸州防御使，蕲州团练使石保兴为棣州防御使，銟州刺史杨嗣为保州刺史，如京使杨延朗为莫州刺史，崇仪使、□州刺史、带御器械石普为洛苑使、富州团练使，兵部员外郎、知祁州张旦为尚食使，内殿崇班祥符蔚昭敏为崇仪使，李规为供备库副使，供奉官、合门祗候张昭文为内殿崇班，赏击退敌骑之功也。（李规、张昭文两人无闻，或可削去。李福，未见。）
　　甲申，并代钤辖李允正引广锐骑士数百人，对于行宫前殿，上与辅臣观之，曰：「闻是兵久经战阵，皆可驱使。」乃加赐缗钱，遣屯邢州。
　　先是，范廷召自中山分兵击敌，求援于高阳关都部署、马军都虞候、彰国军节度使康保裔，保裔即领兵赴之。至瀛州西南裴村，而廷召后阵已与敌遇，使来趣兵，保裔选精锐与之。会日暮，约以诘旦合战，及夕，廷召潜师以遁。（实录于保裔传载廷召潜师以遁及傅潜事，又云廷召与敌血战，前后差违。今但从保裔传。）保裔不之觉，迟明，敌骑围之数重，左右请易甲而逃，保裔曰：「临难无苟免，此吾效死之日矣。」遂大呼决战，凡数十合，兵尽矢穷，士卒以劲弩击敌，杀伤甚觽，所蹙踏尘深二尺，而救兵不至，保裔没焉。敌遂自德、棣济河，掠淄、齐而去。
　　上既闻保裔死，其部曲畏诛，声言保裔投贼。密诏驾前走马承受榆次夏守赟察之，守赟变服入军中廉问，既得其实，于是优诏赠侍中，以其子寄班供奉官继英为六宅使、顺州刺史，余三子及孙【三】，悉加宠秩。继英等奉告命，占谢曰：「臣父不能决胜，死于敌，陛下不罪臣等，又蒙以非常擢用。」因悲涕伏地，不能起。上恻然曰：「久知尔父忠孝，今死王事，追赠赏延之命，所宜加等。」顾谓左右曰：「保裔父死疆埸，而身复战没，世有忠节，深可嗟惜，且闻其母年八十四矣。」即遣内司宾劳问，赐白金五千两，封为陈国太夫人，又封其亡妻薛氏为河东郡夫人。
　　保裔谨厚多礼，好宾延儒士，骑射尤妙，尝握矢三十，引满以射，筈镝相连而坠，人服其能。屡经战阵，身被七十创，又中手癔，伤鼻臂，而未尝言功，所赐金帛，辄分其麾下。积贷公钱数十万以劳军，没后，亲吏鬻器玩以备偿，上知其家无遗财，乃复厚赐之。（夏守赟传云：守赟还，言保裔因送客，猝与敌遇，援兵不至，遂死。奏称旨，诏□保裔家。守赟所言，与保裔传差异，今从保裔传，）将校官属死事者十三人，悉优其赠典。（李重贵传，重贵与张凝全军还屯，凝欲上功状，重贵止之。按保裔所以死，政缘诸将遁去，救兵不至耳，免戮为幸，安得更论功状，此传必妄也。今不取。）
　　乙酉，镇定高阳关路行营都部署、马步军都虞候、忠武节度使傅潜，都钤辖、西上合门使、富州刺史张昭允，并削夺官爵，潜流房州，昭允通州，潜二子内殿崇班从政、从范亦除名，随父流所，仍籍没其家赀。
　　先是，上驻大名既踰旬，边捷未至，且闻骁将杨延朗、杨嗣、石普辈屡请益兵，潜不之与，有战胜者，潜又抑之不以闻，繇是大怒，命枢密都承旨王继英召潜与北面行营先锋都部署石保吉等，各以所部兵赴贝冀路行营。潜至冀州，乃遣高琼单骑即军中代之，令潜等诣行在，至则下狱，命工部侍郎钱若水、御史中丞魏庠、知杂御史冯拯按鞫之，一夕而狱具，罪当斩。百官议论如律，上封者请正刑典。诏特贷其死。中外公议无不愤惋。
　　范廷召等引兵追契丹，丁亥，至莫州东三十里，大破之，斩首万余级，获所掳老幼数千，鞍马兵仗不可胜纪，余觽遁逃出境【四】。（本纪、实录并称贝冀、高阳关都部署范廷召。按廷召传但载廷召为定州行营都部署，未尝有贝冀、高阳关之命也。而葛霸传实云与石保吉同入朝，时康保裔战没，即命霸为贝冀、高阳关前军都部署。实录、本纪皆着之，不应于廷召独阙也。荆嗣传又云：嗣提偏师捍敌嘉山，时□廷召麾下，廷召徙高阳，命嗣以二千卒为军，夜逐敌至瀛州。按此则廷召果自定州徙高阳关，疑莫州东之捷，廷召与霸皆在焉，故官名相错，而遣使献捷，则廷召首署其奏耳。本纪、实录并称廷召等，亦可见此捷奏非一人所为也。今但书廷召等而不书其官，以示疑。奏称今月十九日，盖衍十字，它书皆误矣。十二日奏达行在，岂得预指十九日邪？今改之。）
　　上在河朔，虑南方有聚寇，己丑，诏以西京左藏库使、康州刺史杨允恭为荆湖、江浙都巡检使，内殿崇班杨守遵副之，侍禁、合门祗候焦守节为都监。（本传云上闻王均叛，故复有此命。按此时益州之奏，尚未到也。今改之。）
　　莫州刺史杨延朗入奏边事，上意甚悦，指示诸王曰：「此即杨延朗也。延朗父业为前朝名将，延朗治兵护塞，复有父风，深可嘉也。」厚赐遣还任。
　　庚寅，范廷召等遣使奏捷，髃臣称贺，上作喜捷诗题行宫壁，廷召以功加检校太傅，余将校恩赐有差。（按正史范廷召传，咸平二年，契丹入寇，车驾北巡，廷召与敌战瀛州西，斩首二万级，逐北至莫州东，云云。莫州东之捷，实录已具载，惟瀛州西斩首二万独不载于实录，但因傅潜贬，称廷召等击敌高阳关，与敌血战而潜不至，康保裔遂陷没。若廷召果能与敌血战，且斩级二万，此捷固不为小，独何为不遣使驰奏也。今于保裔陷没，已去「廷召血战」等字，其「斩级二万」亦削去。兼实录、廷召传殊略，疑正传颇有所增饰耳。）
　　贝冀行营副部署王荣受诏以五千骑追敌。荣无将才，但能走马驰射，性恇怯，数日不敢行，伺敌渡河而后发，敌剽淄、齐者数千骑犹屯泥沽。荣不欲见敌，乃以其所部略界河南岸而还，昼夜急驰，马不秣而道毙者十有四五。上悯之，遣使收瘗，置荣不问。
　　辛卯，赦河北诸州军及淄、齐州罪人，非持仗劫盗、故杀、枉法赃至死者并释之，将吏死事者录其子孙，民被焚掠者复其租，罢缘边二十三州榷酤。（诸州举才武乃五月一日德音，本纪误载于此。今除去。）
　　王均自汉州引觽攻绵州，不能克，直趋剑门。先是，知剑州、秘书丞李士衡闻寇作，以州城难守，即焚仓库，运金帛，东保剑门。是日均至，士衡与剑门都监、左藏库副使裴臻逆击，败之，斩首数千级。民之胁从者率多奔溃，士衡揭牓招降，得千余人，悉置麾下，示以不疑。均觽乏食疲敝，不敢由故道，径阴平还成都。（实录称均叛卒不满百人，亦被创窜匿山谷间，盖言之过也，今不取。裴臻，未见。）
</div>
    <div class="pagination">
<a href="续资治通鉴长编_page67.html">上一页</a><span>...</span><a href="续资治通鉴长编_page63.html">63</a><a href="续资治通鉴长编_page64.html">64</a><a href="续资治通鉴长编_page65.html">65</a><a href="续资治通鉴长编_page66.html">66</a><a href="续资治通鉴长编_page67.html">67</a><span class="current-page">68</span><a href="续资治通鉴长编_page69.html">69</a><a href="续资治通鉴长编_page70.html">70</a><a href="续资治通鉴长编_page71.html">71</a><a href="续资治通鉴长编_page72.html">72</a><a href="续资治通鉴长编_page73.html">73</a><span>...</span><a href="续资治通鉴长编_page69.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
