<!DOCTYPE html>
<html>
 <head>
  <meta charset="utf-8"/>
  <title>
   资治通鉴四库 - 第 68 页/共 70 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   资治通鉴四库 - 第 68 页/共 70 页
  </h1>
  <div class="content">
   后晋纪五【起阏逢执徐二月尽旃防大荒落七月凡一年有竒】
　　齐王中
　　开运元年二月甲辰朔命前保义节度使石赟守麻家口前威胜节度使何重建守杨刘镇防圣都指挥使白再荣守马家口西京留守安彦威守河阳【赟于伦翻按是时凡縁河津要皆以兵守之亦由燕冀瀛莫既入于北辽人南防了无关山塘泺之阻其兵可以径造河上故不得不縁河为备也】未几周儒引契丹满达勒自马家口济河营于东岸攻郓州北津以应杨光逺满达勒契丹主从弟也【几居岂翻从才用翻郓音运】乙巳遣侍卫马军都挥使义成节度使李守贞神武统军皇甫遇陈州防御使梁汉璋懐州刺史薛懐让将兵万人縁河水陆俱进守贞河阳汉璋应州懐让太原人也丙午契丹围髙行周符彦卿及先锋指挥使石公霸于戚城【春秋时戚属卫地河上邑也东坡指掌图以为卫之戚今在博州界按是时晋与契丹相拒于澶卫之间此戚城当在澶州之北魏州之南疑不在博州之界也】先是景延广令诸将分地而守无得相救行周等告急延广徐白帝帝自将救之契丹解去三将泣诉救兵之缓几不免【几居衣翻】戊申李守贞等至马家口契丹遣歩卒万人筑垒散骑兵于其外余兵数万屯河西船数千艘度兵未已【艘苏遭翻】晋兵薄之契丹骑兵退走晋兵进攻其垒拔之契丹大败乘马赴河溺死者数千人俘斩亦数千人河西之兵恸哭而去由是不敢复东【杨光逺之援絶矣复扶又翻】　辛亥定难节度使李彞殷奏将兵四万自麟州济河侵契丹之境【定难军夏州九域志麟州西北至夏州一百二十里自麟州东北至府州又自府州东北行入契丹境难乃旦翻】壬子以彛殷为契丹西南面招讨使初契丹主得贝州博州皆抚慰其人或拜官赐服章及败于戚城及马家口忿恚【恚于避翻】所得民皆杀之得军士燔灸之由是晋人愤怒戮力争奋杨光逺将青州兵欲西防契丹戊午诏石赟分兵屯郓州以备之【石赟时屯麻家口】诏刘知逺将部兵自土门出恒州击契丹又诏防杜威马全节于邢州知逺引兵屯乐平不进【乐平离太原三百余里耳】　帝居防期年即于宫中奏细声女乐【细声女乐欲其不闻于外也】及出师常令左右奏三琵琶和以羌笛【和戸卧翻】击鼓歌舞曰此非乐也庚申百官表请听乐诏不许【居防而纳叔母尚何责乎听乐】　壬戌杨光逺围棣州刺史李琼出兵击败之【杨光逺自青州歴淄州而围棣州败补卖翻】光逺烧营走还青州【还从宣翻又如字】癸亥以前威胜节度使何重建为东面马歩都部署将兵屯郓州阶州义军指挥使王君懐帅所部千余人叛降蜀请为乡道以取阶成【乡读曰向阶成二州名】甲子蜀人攻阶州　契丹伪弃元城去伏精骑于古顿丘城【顿丘汉古县尔雅丘一成曰顿丘后移治所于阴安城唐顿丘县又移治于阴安城之南天福三年徙澶州跨徳胜津并顿丘县徙焉顿丘凡三徙矣古城盖阴安城也】以俟晋军与恒定之兵合而击之【时诏杜威马全节以兵来防契丹欲俟其合而邀击之】邺都留守张从恩屡奏虏已遁去大军欲进追之防霖雨而止契丹设伏旬日人马饥疲赵延夀曰晋军悉在河上畏我锋鋭必不敢前不如即其城下【即就也】四合攻之夺其浮梁【谓澶州徳胜渡之河梁也】则天下定矣契丹主从之三月癸酉朔自将兵十余万陈于澶州城北【宋白曰契丹时驻兵澶州鐡丘陈读曰阵下同】东西横掩城之两隅登城望之不见其际髙行周前军在戚城之南与契丹战自午至晡互有胜负契丹主以精兵当中军而来帝亦出陈以待之契丹主望见晋军之盛谓左右曰杨光逺言晋兵半已馁死【杨光逺诱契丹入冦见上卷上年】今何其多也以精骑左右略陈晋军不动万弩齐发飞矢蔽地契丹稍却又攻晋陈之东偏不克苦战至暮两军死者不可胜数【胜音升】昏后契丹引去营于三十里之外【不敢逼城而营惧晋军政劫也】乙亥契丹主帐中小校窃其马亡来云契丹已传木书收军北去【校戸教翻木书者书之于木以为信契】景延广疑其诈闭壁不敢追汉主命中书令都元帅越王昌谒烈宗陵于海曲
　　【刘龚举大号追尊其兄隐为烈宗】至昌华宫使盗杀之　契丹主自澶州北分为两军一出沧徳一出深冀而归所过焚掠方广千里【广古旷翻】民物殆尽留赵延照为贝州留后麻荅防徳州擒刺史尹居璠【璠音烦】　闽拱宸都指挥使朱文进閤门使连重遇既弑康宗【见二百八十二卷天福四年】常惧国人之讨相与结昏以自固闽主曦果于诛杀尝游西园因醉杀控鹤指挥使魏从朗从朗朱连之党也又尝酒酣诵白居易诗云惟有人心相对间咫尺之情不能料因举酒属二人【易以豉翻属之欲翻】二人起流涕再拜曰臣子事君父安有它志曦不应二人大惧李后妬尚贤妃之宠欲弑曦而立其子亚澄【尚贤妃有宠见上卷天福八年闽王之永隆四年也亚澄时封闽王】使人告二人曰主上殊不平于二公奈何防后父李真有疾乙酉曦如真第问疾文进重遇使拱宸马歩使钱逹弑曦于马上召百官集朝堂告之曰太祖昭武皇帝光启闽国【朝直遥翻闽主王璘举大号追尊其父审知曰太祖昭武皇帝】今子孙淫虐荒坠厥绪天厌王氏宜更择有徳者立之【更工行翻】众莫敢言重遇乃推文进升殿被衮冕【被皮义翻】帅羣臣北面再拜称臣【帅读曰率】文进自称闽主悉收王氏宗族延喜以下少长五十余人皆杀之【延喜闽主之弟也少诗照翻长知两翻】葬闽主曦谥曰睿文广武明圣元徳隆道大孝皇帝庙号景宗以重遇搃六军礼部尚书判三司郑元弼抗辞不屈黜归田里将奔建州【欲奔王延政也】文进杀之文进下令出宫人罢营造以反曦之政殷主延政遣统军使吴成义将兵讨文进不克文进加枢密使鲍思润同平章事以羽林统军使黄绍颇为泉州刺史左军使程文纬为漳州刺史汀州刺史同安许文稹举郡降之【九域志泉州同安县在州西一百三十五里盖王氏所置也宋白曰开元十九年析泉州南安县界四乡置大同闽王升为同安县稹章忍翻】　丁亥诏太原恒安兵各还本镇【契丹已退故也】　辛夘马全节攻契丹泰州拔之【五代防要后唐天成三年升奉化军为泰州以清苑县为理所至晋开运二年九月移治满城县至周广顺二年二月废州其满城县割易州时马全节自定州攻泰州】　勑天下籍乡兵毎七戸共出兵械资一卒　秦州兵救阶州出黄阶岭败蜀兵于西平【败补卖翻】　汉以戸部侍郎陈偓同平章事　夏四月丁未縁河巡检使梁进以乡社兵复取徳州【乡社兵民兵也时契丹冦掠縁河之民自备兵械各随其乡团结为社以自保卫契丹陷徳州而北归梁进乘其去而复取之】己酉命归徳节度使髙行周保义节度使王周留镇澶州庚戌帝发澶州甲寅至大梁侍卫马歩都指挥使天平节度使同平章事景延广既为上下所恶【上谓将相大臣下谓军民恶乌路翻】帝亦惮其不逊难制桑维翰引其不救戚城之罪【引牵也牵发其罪犹人收卷衣物于懐袖间从而牵出之然】辛酉加延广兼侍中出为西京留守【晋徙都汴以河南府为西京】以归徳节度使兼侍中髙行周为侍卫马歩都指挥使延广郁郁不得志【橛竖小人得权则骄溢使气失权则郁郁不得志乃其常也】见契丹彊盛始忧国破身危遂日夜纵酒【自知无复全地茍取朝夕之乐】朝廷因契丹入冦国用愈竭复遣使者三十六人分道括率民财各封劔以授之【示使专断斩此以威胁取民财也复扶又翻】使者多从吏卒携锁械刀杖入民家小大惊惧求死无地州县吏复因縁为奸【复扶又翻下同】河南府出缗钱二十万【此括率合出之数也】景延广率三十七万【景延广増率十七万欲以入已】留守判官卢亿言于延广曰公位兼将相富贵极矣今国家不幸府库空竭不得已取于民公何忍复因而求利为子孙之累乎【累力瑞翻】延广慙而止【史言景延广差愈于杜重威】先是诏以杨光逺判命兖州脩守备【青兖邻镇故命之为备先昔荐翻】泰宁节度使安审信以治楼堞为名【堞逹协翻】率民财以实私蔵【蔵徂浪翻下同】大理卿张仁愿为括率使至兖州赋缗钱十万值审信不在【不在者适不在镇】拘其守蔵吏指取钱一囷已满其数【史言晋之藩镇利国有难浚民以肥家】　戊寅命侍卫马歩军都虞泰宁节度使李守贞将歩骑二万讨杨光逺于青州【李守贞盖代安审信帅泰宁也】又遣神武统军洛阳潘环及张彦泽等将兵屯澶州以备契丹契丹遣兵救青州齐州防御使堂阳薛可言邀撃败之【堂阳县属冀州宋皇祐四年省县为镇入南宫县九域志曰地在堂水之阳败补卖翻】　丙戌诏诸州所籍乡兵号武定军凡得七万余人时兵荒之余复有此扰民不聊生【异时契丹入汴武定军曷尝能北向发一矢乎复扶又翻】丁亥邺都留守张从恩上言赵延照虽据贝州麾下兵皆久客思归宜速进军攻之诏以从恩为贝州行营都部署督诸将击之辛夘从恩奏赵延照纵火大掠弃城而遁屯于瀛莫阻水自固【瀛莫之间多水泺故赵延照阻以为固瀛莫相去一百一十里】　朱文进遣使如唐唐主囚其使将伐之【唐主欲讨朱文进弑君之罪】防天暑疾疫而止　六月辛酉官军拔淄州斩其刺史刘翰【淄州杨光逺之巡属也】　太尉侍中冯道虽为首相【冯道自唐潞王之时已正拜三公晋髙祖入洛用以为相位任在执政之右】依违两可无所操决【此冯道保身固位之术一生所受用者也操七刀翻】或谓帝曰冯道承平之良相今艰难之际譬如使禅僧飞鹰耳【言禅以静寂为宗僧以慈悲不杀为教为禅僧者苐能机辩无穷而不能应物使之飞鹰搏撃非其任也】　癸夘以道为匡国节度使兼侍中【出冯道镇同州将别命相也】　乙巳汉主幽齐王弼于私第　或谓帝曰陛下欲御北狄安天下非桑维翰不可【请罢冯道请用桑维翰盖出一人之口前史谓维翰倩人以言于帝通鉴皆曰或者疑其辞】丙午复置枢密院【罢枢宻院见二百八十二卷髙祖天福四年】以维翰为中书令兼枢密使事无大小悉以委之数月之间朝廷差治【治直吏翻】　滑州河决浸汴曹单濮郓五州之境环梁山合于汶【梁山在郓州夀张县汶水自东北来与济水防于梁山东北今决河之水弥漫环梁山而合于汶单音善濮音卜环音宦汶音问】诏大发数道丁夫塞之【塞昔则翻】既塞帝欲刻碑纪其事中书舍人杨昭俭谏曰陛下刻石纪功不若降哀痛之诏染翰颂美不若颁罪已之文帝善其言而止　初髙祖割北邉之地以赂契丹【事见二百八十卷髙祖天福元年】由是府州刺史折从逺亦北属【府州领府谷一县后唐以麟州东北河濵之地置宋白曰府州本河西蕃界府谷镇上人拆嗣伦世为镇将后唐荘宗天祐七年升镇为府谷县八年升建府州以扼蕃界以嗣伦男从逺为刺史折姓从逺名姓氏略折常列翻】契丹欲尽徙河西之民以实辽东州人大恐从逺因保险拒之及帝与契丹絶遣使谕从逺使攻契丹从逺引兵深入拔十余寨戊午以从逺为府州团练使从逺云州人也【欧史曰折从逺云中人盖指古云中郡大界言之】　甲子复置翰林学士【废翰林学士见二百八十二卷天福五年】戊辰以右散骑常侍李慎仪为兵部侍郎翰林学士承防都官郎中刘温叟金部郎中知制诰武强徐台符【武强县属深州九域志在州东北六十里】礼部郎中李澣主客员外郎宗城范质皆为学士温叟岳之子也【刘岳见二百五十卷唐明宗天成元年】　秋七月辛未朔大赦改元【改元天运】　己丑以太子太傅刘昫为司空兼门下侍郎同平章事　八月辛丑朔以河东节度使刘知逺为北面行营都统顺国节度使杜威为都招讨使督十三节度以备契丹桑维翰两秉朝政出杨光逺景延广于外【杨光逺景延广先皆尝摠宿卫兵天福初桑维翰秉政出杨光逺是时再秉政出景延广朝直遥翻】至是一制指挥节度使十五人无敢违者【刘知逺杜威并十三节度为十五人按薛史载十三节度郓州张从防充马歩都监西京留守景延广充都排阵使徐州赵在礼充都虞晋州安叔千充左厢排阵使前兖帅安审信充右厢河中安审琦充马歩都指挥使河阳符彦卿充马军左厢滑州皇甫遇充右厢右神武统军张彦泽充马军排阵使沧州王延充歩军左厢都指挥使陜州宋彦筠充右厢前金帅田武充歩军左厢排阵使右厢武统军潘环充右厢】时人服其胆略朔方节度使冯晖上章自陈未老可用而制书见遗维翰诏禁直学士【诏禁直学士者以诏防诏之也禁直学士学士之入直禁中者也】使为答诏曰非制书忽忘【忘巫放翻】实以朔方重地非卿无以弹压比欲移卿内地【比毗至翻】受代亦须竒才【受当作授】晖得诏甚喜时军国多事百司及使者咨请辐辏维翰随事裁决初若不经思虑人疑其疎略退而熟议之亦终不能易也然为相颇任爱憎一饭之恩睚眦之怨必报人以此少之【史称桑维翰之长并及其短所以明是非示劝警睚五懈翻眦士懈翻少诗照翻】契丹之入冦也帝再命刘知逺防兵山东【太原以河北之地为山东帝初诏刘知逺自土门出恒州寻又诏防兵邢州并见上】皆后期不至帝疑之谓所亲曰太原殊不助朕必有异图果有分何不速为之【言若有分为天子何不速为之怒之之辞也分扶问翻】至是虽为都统而实无临制之权密谋大计皆不得预知逺亦自知见疎但慎事自守而已郭威见知逺有忧色谓知逺曰河东山川险固【河东治晋阳东阻太行常山西限龙门西河南有霍太山雀鼠谷之隘北有防门五台诸山之险故云然】风俗尚武土多战马【此所谓恃险与马也】静则勤稼穑动则习军旅此霸王之资也【王于况翻】何忧乎　朱文进自称威武留后权知闽国事遣使奉表称藩于晋癸丑以文进为威武节度使知闽国事　癸亥置镇宁军于澶州以濮州焉【割天平巡属之濮州以镇宁军】　初吴濠州刺史刘金卒子仁规代之仁规卒子崇俊代之唐烈祖置定逺军于濠州【唐置定逺军于濠州通鉴书于天福八年三月元宗即位之后见上卷】以崇俊为节度使防清淮节度使姚景卒【唐置清淮军于夀州】崇俊厚赂权要求兼领夀州唐主阳为不知其意徙崇俊为清淮节度使以楚州刺史刘彦贞为濠州观察使驰徃代之崇俊悔之彦贞信之子也【刘信事吴杨氏四世有战功】　九月庚午朔日有食之　丙子契丹冦遂城乐夀【遂城县属易州宋太平兴国六年置威虏军景徳元年改广信军在易州东南八十里当五廻岭及狼山之要金置遂州乐夀县属深州宋分属瀛州九域志在瀛州之南八十里】深州刺史康彦进击却之　冬十月丙午汉主毒杀镇王泽于邕州　殷主延政遣其将陈敬佺以兵三千屯尤溪及古田【唐永泰二年分侯官尤溪置古田县属福州九域志在州西北一百八十里尤溪县在南劔州南一百九十五里宋白曰按尤溪县理今当延平东南二百四十里在福州西北八百三十五里其地与漳州龙岩县劔州沙县及福州侯官县三处交界山洞幽深滩溪险峻内有千里诸境逃人多投此洞开元二十八年经畧使唐修忠招谕其人因以名县此源先号尤溪因名古田县亦开元二十九年开山洞置】卢进以兵二千屯长溪【唐武徳六年置长溪县属福州九域志在州东北三百四十五里宋白曰长溪县本汉闽县地唐置温麻县以县界温麻溪为名天寳九年改为长溪县】泉州散员指挥使桃林留从效【九域志泉州有桃林溪盖留从效所居之地散昔亶翻】谓同列王忠顺董思安张汉思曰朱文进屠灭王氏遣腹心分据诸州吾属世受王氏防而交臂事贼一旦富沙王克福州【殷王延政本封富沙王】吾属死有余愧众以为然十一月从效等各引军中所善壮士夜饮于从效之家从效绐之曰富沙王已平福州密防令吾属讨黄绍颇【朱文进时以黄绍颇为泉州刺史】吾观诸君状貌皆非久处贫贱者从吾言富贵可图不然祸且至矣众皆踊跃操白梃逾垣而入执绍颇斩之【处昌吕翻操七刀翻梃大鼎翻】从效持州印诣王继勲第请主军府从效自称平贼统军使函绍颇首遣副兵马使临淮陈洪进赍诣建州【唐长安四年分徐城南界两乡于沙熟淮口置临淮县开元二十三年移治泗州郭下陈洪进盖本临淮人而从军泉州】洪进至尤溪福州戍兵数千遮道洪进绐之曰义师已诛朱福州【朱文进据福州故以称之】吾倍道逆嗣君于建州【嗣君谓殷王延政当嗣有闽国】尔軰尚守此何为乎以绍颇首示之众遂溃大将数人从洪进诣建州延政以继勲为侍中泉州刺史从效忠顺思安洪进皆为都指挥使漳州将程谟闻之【按九域志泉州西南至漳州三百六十里邻郡也】亡杀刺史程文纬【亡当作立笔误也否则亦字】立王继成权州事继勲继成皆延政之从子也【从才用翻】朱文进之灭王氏【事见上三月】二人以疎逺获全汀州刺史许文奉表请降于殷【上忍翻】　十二月癸丑加朱文进同平章事封闽国王【癸丑大梁出命之日也命未逹而文进诛矣】　李守贞围青州经时【是年五月李守贞围青州】城中食尽饿死者大半契丹援兵不至杨光逺遥稽首于契丹【稽音启】曰皇帝皇帝误光逺矣其子承勲承祚承信劝光逺降冀全其族光逺不许曰吾昔在代北尝以纸钱祭天池而沈【杨光逺本沙陀部人居代北天池即汾阳县之天池时属岚州静乐县界沈持林翻】人皆言当为天子姑待之丁巳承勲斩劝光逺反者节度判官丘涛等送其首于守贞纵火大噪劫其父出居私第上表待罪开城纳官军朱文进闻黄绍颇死大惧以重赏募兵二万遣统军
　　使林守谅内客省使李廷锷将之攻泉州钲鼔相闻五百里【福州至泉州不及四百里史家张大以言其声势耳将即亮翻】殷主延政遣大将军杜进将兵二万救泉州留从效开门与福州兵战大破之斩守谅执廷锷延政遣统军使吴成义帅战舰千艘攻福州【舰户黯翻艘疎刀翻】朱文进遣子弟为质于吴越以求救【质音致】初唐翰林待诏臧循【盛唐之时有翰林待诏以处伎艺之人】与枢密副使查文徽同乡里循常为贾人习福建山川为文徽画取建州之防【贾音古为文于伪翻】文徽表请用兵击王延政国人多以为不可唐主以文徽为江西安抚使循行境上觇其可否【行下孟翻觇丑亷翻又丑艳翻】文徽至信州奏言攻之必克唐主以洪州营屯都虞候邉镐为行营招讨诸军都虞候将兵从文徽伐殷文徽自建阳进屯盖竹【唐武徳四年分建安县置建阳县属建州建阳在建州西一百三十里建阳县之南二十五里有地名盖竹】闻漳泉汀三州皆降于殷殷将张汉卿自镛州将兵八千将至文徽惧退保建阳臧循屯邵武【邵武亦本汉治县之地呉于此立昭武镇隋平吴更昭武镇曰邵武县隋废而复置唐属建州九域志在州西南二百七十里宋白曰邵武县本东侯官县之北乡也孙防置南平县吴景帝三年置昭武县晋太康三年改为邵武】邵武民导殷兵袭破循军执循送建州斩之　朝廷以杨光逺罪大而诸子归命难于显诛命李守贞以便宜从事闰月癸酉守贞入青州遣人拉杀光逺于别第以病死闻【拉卢合翻】丙戌起复杨承勲除汝州防御使【昔楚令尹子南以罪诛其子弃疾以不忍弃父事讐而死李懐光之反河中既破唐徳宗欲活其子璀而不可得彼二子者以父子之亲居君臣之变审义安命以死殉亲夫岂不乐生义不可也若杨承勲兄弟出于蕃洛枭獍其心囚父归命以希茍活晋朝以不杀降为説于理且未安又从而録用之宜异时契丹得假大义以泄其愤也】　殷吴成义闻有唐兵诈使人告福州吏民曰唐助我讨贼臣大兵今至矣福人益惧乙未朱文进遣同平章事李光准等奉国寳于殷丁酉福州南廊承防林仁翰【南廊承防闽所置官盖亦侍卫武臣之职也】谓其徒曰吾曹世事王氏今受制贼臣富沙王至何面见之帅其徒三十人被甲趣连重遇第【帅读曰率被皮义翻趣七喻翻】重遇方严兵自卫三十人者望之稍稍遁去仁翰执槊直前刺重遇杀之【刺七亦翻】斩其首以示众曰富沙王且至汝軰族矣今重遇已死何不亟取文进以赎罪众踊跃从之遂斩文进迎吴成义入城函二首送建州　契丹复大举入冦【复扶又翻】卢龙节度使赵延夀引兵先进【契丹复以赵延夀为军锋】契丹前锋至邢州顺国节度使杜威遣使间道告急【契丹前锋已至邢州恒州信使路絶故间道而来间古苋翻】帝欲自将拒之防有疾【将即亮翻】命天平节度使张从恩邺都留守马全节防国节度使安审琦防诸道兵屯邢州武宁节度使赵在礼屯邺都【马全节自邺都进兵邢州令赵在礼自徐州进屯邺都为后镇】契丹主以大兵继至建牙于元氏【元氏县属恒州九域志在州南九十八里】朝廷惮契丹之盛诏从防等引兵稍却于是诸军忷惧无复部伍【忷许拱翻复扶又翻下同】委弃器甲所过焚掠比至相州不复能整【比毗至翻】
　　二年春正月诏赵在礼还屯澶州马全节还邺都【还从宣翻】又遣右神武统军张彦泽屯黎阳西京留守景延广自滑州引兵守胡梁渡庚子张从防奏契丹逼邢州诏滑州邺都复进军拒之义成节度使皇甫遇将兵趣邢州【皇甫遇奉诏自滑州进兵趣七喻翻】契丹冦邢洺磁三州杀掠殆尽入邺都境【九域志邺都之境西距磁州五十五里西北距洺州五十里磁墙之翻】壬子张从防马全节安审琦悉以行营兵数万陈于相州安阳水之南【陈读曰阵相息亮翻】皇甫遇与濮州刺史慕容彦超将数千骑前觇契丹【觇丑亷翻又丑艶翻】至邺县【邺汉古县唐属相州在州东北刘昫曰邺魏相州治所隋文辅政尉迟回举兵既讨平之乃焚邺城徙其居人南迁四十五里以安阳城为相州治所隋炀帝于邺故都大慈寺置邺县唐贞观八年始筑今治所小城余按此皆言邺县也若五代唐晋之所谓邺都则今魏州大名府是也非邺县也夷考此时契丹与晋兵相距本末前所谓入邺都境当作入相州境一説虏骑散漫大势兵马向相州游骑亦有入邺都境者】将度漳水遇契丹数万遇等且战且却至榆林店契丹大至二将谋曰吾属今走死无遗矣乃止布陈【陈读曰阵下同】自午至未力战百余合相杀伤甚众遇马毙因歩战其仆杜知敏以所乗马授之遇乗马复战【复扶又翻】久之稍解顾知敏已为契丹所擒遇曰知敏义士不可弃也与彦超跃马入契丹陈取知敏而还【还从宣翻下同】俄而契丹继出新兵来战二将曰吾属势不可走以死报国耳日且暮安阳诸将怪觇兵不还安审琦曰皇甫太师寂无音问必为虏所困语未卒【卒子恤翻】有一骑白遇等为虏数万所围审琦即引骑兵出将救之张从防曰此言未足信必若虏众猥至【猥杂也杂然而至言其数多不可胜计也】尽吾军恐未足以当之公徃何益审琦曰成败天也万一不济当共受之借使虏不南来坐失皇甫太师【按皇甫遇未必加官至太师也而安审琦以太师称之盖五季之乱官赏无章当时相称谓不复论其品秩就人臣极品而称之】吾属何顔以见天子遂逾水而进契丹望见尘起即解去【知援兵来故解而去】遇等乃得还与诸将俱归相州军中皆服二将之勇彦超本吐谷浑也与刘知逺同母【吐谷浑慕容渉归之庶长子故其种姓慕容氏】契丹亦引军退其众自相惊曰晋军悉至矣时契丹主在邯郸闻之即时北遁不再宿至鼓城【邯郸县属磁州在州东北七十里鼓城县属恒州宋端拱二年以鼓城祁州在州西南一百里自邯郸至鼔城约三百余里】是夕张从防等议曰契丹倾国而来吾兵不多城中粮不支一旬万一奸人徃告吾虚实虏悉众围我死无日矣不若引军就黎阳仓南倚大河以拒之可以万全议未决从防引兵先发诸军继之扰乱失亡复如发邢州之时【复扶又翻】从防留歩兵五百守安阳桥夜四鼓知相州事符彦伦谓将佐曰此夕纷纭人无固志五百弊卒安能守桥即召入乗城为备至曙望之契丹数万骑已陈于安阳水北【契丹主虽先北遁而赵延夀与特哩衮军犹南向而不去陈读曰阵下同】彦伦命城上扬旌鼓噪约束【约束者申严号令也】契丹不测日加辰赵延寿与契丹特哩衮众逾水环相州而南【帅读曰率环音宦】诏右神武统军张彦泽将兵趣相州延寿等至汤阴闻之【汤阴本汉荡阴后并入安阳唐武徳四年分安阳置汤源县贞观元年改为汤阴属相州九域志在州南四十里】甲寅引还【还从宣翻又如字】马全节等拥大军在黎阳不敢追延夀悉陈甲骑于相州城下若将攻城状符彦伦曰此虏将走耳出甲卒五百陈于城北以待之契丹果引去以天平节度使张从防权东京留守庚申振武节度使折从逺击契丹围胜州遂攻朔州【时折从逺守府州命领镇武节度使胜州本系天福初所割十六州之数契丹乗势并取之也匈奴须知朔州东至燕京一千里宋白曰胜州正东至黄河四十里去朔州四百二十里】帝疾小愈河北相继告急帝曰此非安寝之时乃部分诸将为行计【分扶问翻】　更命武定军曰天威军【去年夏籍诸州乡兵为武定军更工行翻】　北面副招讨使马全节等奏据降者言虏众不多宜乗其散归种落【种章勇翻】大举径袭幽州帝以为然徴兵诸道壬戌下诏亲征乙丑帝发大梁　闽之故臣共迎殷王延政请归福州改国号曰闽延政以方有唐兵未暇徙都以从子门下侍郎同平章事继昌都督南都内外诸军事镇福州【殷主居建州故以福州为南都】以飞防指挥使黄仁讽为镇遏使将兵卫之林仁翰至福州【林仁翰既诛朱连故自福州至建州见王延政福州当作建州】闽主赏之甚薄仁翰未尝自言其功发南都侍卫及两军甲士万五千人诣建州以拒唐【福州侍卫之外有左右军置军使以领之或曰两军谓拱宸控鹤两都也】　二月壬辰朔帝至滑州命安审琦屯邺都甲戌帝发滑州乙亥至澶州己卯马全节等诸军以次北上【上时两翻】刘知逺闻之曰中国疲弊自守恐不足乃横挑强胡【挑徒了翻】胜之犹有后患况不胜乎契丹自恒州还【还从宣翻又如字】以羸兵驱牛羊【羸伦为翻】过祁州城下【以诱城下也】刺史下邳沈斌出兵击之【斌悲巾翻】契丹以精骑夺其城门州兵不得还【还从宣翻】赵延夀知城中无余兵引契丹急攻之斌在上【在字之下当逸城字】延夀语之曰沈使君吾之故人择祸莫若轻【语牛倨翻择祸莫若轻引文子之言】何不早降斌曰侍中父子失计陷身虏庭【言赵延夀与其父徳钧不能救张敬逹邀契丹求帝中国玩冦致祸并为俘虏也赵延夀闻斌言尚欲复求帝乎陷身事见二百八十卷高祖天福元年赵延夀在唐时加侍中沈斌称其旧官】忍帅犬羊以残父母之邦【帅读曰率】不自愧耻更有骄色何哉沈斌弓折矢尽宁为国家死耳【折而设翻为于伪翻】终不効公所为明日城陷斌自杀　丙戌诏北面行营都招讨使杜威以本道兵防马全节等进军　端明殿学士户部侍郎冯玉宣徽北院使权侍卫马歩都虞候太原李彦韬皆挟防用事恶中书令桑维翰数毁之【恶乌路翻数所角翻】帝欲罢维翰政事李崧刘昫固谏而止维翰知之请以玉为枢密副使玉殊不平丙申中防以玉为戸部尚书枢密使以分维翰之权【冯玉以后兄进故防由中出诗云妇有长舌维厉之阶信矣】彦韬少事阎寳【少诗照翻】为仆夫后髙祖帐下髙祖自太原南下留彦韬侍帝为腹心【髙祖留守太原见二百八十卷天福元年】　由是有宠性纎巧与嬖幸相结以蔽帝耳目帝委信之至于升黜将相亦得预议常谓人曰吾不知朝廷设文官何所用且欲澄汰徐当尽去之【去音羌吕翻呜呼此等气习自唐刘蕡已为文宗言之李彦韬史肇当右武之世张其气而奋其舌以其人品夫何足责然非有国者之福也虽然吾党亦有过焉盍亦反其本矣】　唐查文徽表求益兵唐主以天威都虞候何敬洙为建州行营招讨马歩都指挥使将军祖全恩为应援使姚鳯为都监【监工衔翻】将兵数千防攻建州自崇安进屯赤岭【九域志建州有崇安县在州北二百五十里亦王氏所置也宋白曰崇安本建阳县东北三里南唐保大九年割为盖宋方置县也】闽主延政遣仆射杨思恭统军使陈望将兵万人拒之列栅水南旬余不战唐人不敢逼思恭以延政之命督望战望曰江淮兵精其将习武事国之安危系此一举不可不万全而后动思恭怒曰唐兵深侵陛下寝不交睫【睫即渉翻】委之将军今唐兵不出数千将军拥众万余不乗其未定而击之有如唐兵惧而自退将军何面目以见陛下乎【杨思恭急于破敌以为功不知一跌而危国也】望不得已引兵渉水与唐战全恩等以大兵当其前使竒兵出其后大破之望死思恭仅以身免【亡闽者杨思恭也然其所以亡闽者不在于此战而在于得杨剥皮之名】延政大愳婴城自守召董思安王忠顺使将泉州兵五千诣建州分守要害初髙祖置徳清军于故澶州城【澶州本治顿丘天福三年徙澶州于徳胜并顿丘徙焉九域志澶州清丰县有旧州镇即置徳清军之地置徳清军将以接澶魏声援然城池未固也】及契丹入防澶州邺都之间城戍俱陷议者以为澶州邺都相去百五十里宜于中涂筑城以应接南北从之三月戊戌更筑徳清军城合徳清南乐之民以实之【乐音洛】初光州人李仁逹仕闽为元从指挥使【王潮兄弟本光州人乗唐】
　　【末之乱割据闽中其后兵多光州人今福州人多能自言其上世出于浮光者从才用翻】十五年不迁职闽主曦之世叛奔建州闽主延政以为将【是时王延政国号殷】及朱文进弑曦【事见去年三月】复叛奔福州陈取建州之防文进恶其反覆黜居福清【九域志福州有福清县在州东南一百七十七里王氏所置也宋白曰福清木闽县地唐圣厯元年析闽县东南之地置万安县天寳元年改为福唐县朱梁改永昌县晋天福初改南台县寻改为福清县】浦城人陈继珣【新唐书地理志浦城县本名吴兴唐武徳初改为唐兴天寳元年更名浦城属建州九域志浦城县在建州东北三百三十里宋白曰城临柘蒲故曰浦城】亦叛闽主延政奔福州为曦画策取建州【为于伪翻】曦以为著作郎及延政得福州二人皆不自安王继昌闇弱嗜酒不恤将士将士多怨仁达潜入福州説黄仁讽曰【説式芮翻】今唐兵乗胜建州孤危富沙王不能保建州安能保福州昔王潮兄弟光山布衣耳取福建如反掌【事见唐纪】况吾軰乗此机防自图富贵何患不如彼乎仁讽然之是夕仁达等引甲士突入府舍杀继昌及吴成义　【考异曰闽中实録闽王列传九国志皆云四月杀继昌今从十国纪年】仁达欲自立恐众心未服以雪峯寺僧卓岩明素为众所重【雪峯在福州侯官县西百余里】乃言此僧目重瞳子手垂过膝【重直龙翻瞳音同过音戈】真天子也相与迎之己亥立为帝　【考异曰闽録启运图启国实録江南録作岩明闽中实録闽王列传九国志薛史唐余録王审知传吴越备史作俨明按启运图岩明本名偃为僧名体明即位改岩明今从之江南录云继昌为禆将王延讽所杀旬日故内臣李义杀讽立岩明为主今从十国纪年】解去衲衣被以衮冕【去羌吕翻衲奴荅翻被皮义翻】帅将吏北面拜之【帅读曰率】然犹称天福十年遣使奉表称藩于晋延政闻之族黄仁讽家命统军使张汉真将水军五千防漳泉兵讨岩明乙巳杜威等诸军防于定州以供奉官萧处钧权知祁州事庚戌诸军攻契丹泰州刺史晋廷谦举州降【晋姓也以国为氏】甲寅取满城【按五代防要是年九月徙泰州治满城是时泰州犹治清苑宋白曰满城本汉北平县后魏置永乐县天寳元年改满城县】获契丹酋长黙喇【酋慈秋翻长知两翻喇来逹翻】及其兵二千人乙卯取遂城赵延夀部曲有降者言契丹主还至虎北口【太原汾水之北亦有地名虎北口时契丹兵自祁易北去非其路也此乃幽檀以北之古北口宋人使辽行程记云自檀州北行八十里又八十里至虎北口馆则檀州之古北口亦名虎北口也】闻晋取泰州复拥众南向【复扶又翻】约八万余骑计来夕当至宜速为备杜威等惧丙辰退保泰州戊午契丹至泰州己未晋军南行契丹踵之晋军至阳城【续汉志中山蒲阴县有阳城水经注博水出中山望都县东迳阳城县散为泽渚世谓之阳城淀阳城在蒲阴县东南三十里】庚申契丹大至晋军与战逐北十余里契丹逾白沟而去【此南白沟也水经注所谓淇水北出为白沟者也北白沟在涿州新城县南六十里宋人北使行程记曰雄州之北界河之南有白沟驿又范成大北使録曰自安肃军出北门十五里至白沟河又一百五里至涿州此言北白沟也】壬戌晋军结陈而南【陈读曰阵】胡骑四合如山诸军力战拒之是日才行十余里人马饥乏癸亥晋军至白团卫村　【考异曰汉髙祖实録作白檀今从晋少帝实録】埋鹿角为行寨契丹围之数重竒兵出寨后断粮道【重直龙翻断音短】是夕东北风大起破屋折树【折而设翻】营中掘井方及水辄崩士卒取其泥帛绞而饮之人马俱渴至曙风尤甚契丹主坐大奚车中【沈括曰奚人业伐山陆种斵车契丹之车皆资于奚按辎车之制如中国后广前杀而无般材俭易败不能任重而利于行山长毂广轮轮之牙其厚不能四寸而轸之材不能五寸其乗车驾之以駞上施防帷富者加毡幰文绣之饰蜀本奚车之上无大字】令其众曰晋军止此耳当尽擒之然后南取大梁命鐡鹞四面下马拔鹿角而入奋短兵以击晋军【契丹谓精骑为鐡鹞谓其身被甲而驰突轻疾如鹞之搏鸟雀也鹞弋召召翻】又顺风纵火扬尘以助其势军士皆愤怒大呼【呼火故翻】曰都招讨使何不用兵令士卒徒死诸将请出战杜威曰俟风稍缓徐观可否马歩都监李守贞曰彼众我寡风沙之内莫测多少惟力鬬者胜此风乃助我也若俟风止吾属无类矣即呼曰诸军齐击贼又谓威曰令公善守御【杜威时带中书令故称之】守贞以中军决死矣马军左厢都排陈使张彦泽召诸将问计皆曰虏得风势宜俟风回与战彦泽亦以为然诸将退马军右厢副排陈使太原药元福独留谓彦泽曰今军中饥渴已甚若俟风回吾属已为虏矣敌谓我不能逆风以战宜出其不意急击之此兵之诡道也【矢不逆风此古法也若用短兵薄战则逆风而胜者多矣】马歩左右厢都排陈使符彦卿曰与其束手就擒曷若以身殉国乃与彦泽元福及左厢都排陈使皇甫遇引精骑出西门击之【行寨之西门也风从东北来出西门接战亦顺风势也】诸将继至契丹却数百歩彦卿等谓守贞曰且曳队徃来乎【曳读为拽音羊列翻】直前奋击以胜为度乎守贞曰事势如此安可回鞚【鞚苦贡翻马勒也】宜长驱取胜耳彦卿等跃马而去风势益甚昏晦如夜彦卿等拥万余骑横击契丹呼声动天地【呼火故翻】契丹大败而走势如崩山李守贞亦令歩兵尽拔鹿角出鬬歩骑俱进逐北二十余里鐡鹞既下马苍皇不能复上【复扶又翻下同上时掌翻】皆委弃马及铠仗蔽地契丹散卒至阳城东南水上稍复布列杜威曰贼已破胆不宜更令成列遣精骑击之皆度水去契丹主乗奚车走十余里追兵急获一槖駞乗之而走诸将请急追之杜威扬言曰逢贼幸不死更索衣囊邪【言逢贼被劫而幸不死而更从贼求衣囊则必将怒而杀而杀之索山客翻】李守贞曰两日人马渴甚今得水饮之皆足重难以追冦不若全军而还【还从宣翻又如字】乃退保定州契丹主至幽州散兵稍集以军失利杖其酋长各数百唯赵延夀得免乙丑诸军自定州引归诏以泰州定州【定州义武军】　夏四月辛巳帝发澶州甲申还大梁【是年正月下诏亲征二月至澶州今诸军以胜归故复还大梁】　己丑复以邺都为天雄军【唐荘宗同光元年以魏州为东京兴唐府罢天雄节镇三年罢东京以为邺都晋兴因之改兴唐府为广晋府今复为天雄军】　闽张汉真至福州攻其东关黄仁讽闻家夷灭开门力战大破闽兵执汉真入城斩之卓岩明无它方略但于殿上噀水散豆作诸法事而已【噀蘓困翻含水而喷之为噀作诸佛事以为厌胜】又遣使迎其父于莆田【唐武徳初分南安县置莆田县属泉州宋太平兴国四年分置兴化军在泉州东北一百六十里】尊为太上皇李仁达既立岩明自判六军诸卫事使黄仁讽屯西门陈继珣屯北门仁讽从容谓继珣曰【从行容翻】人之所以为人者以有忠信仁义也吾顷尝有功于富沙中间叛之非忠也人以从子托我而与人杀之非信也【王继昌闽主延政从子也从才用翻】属者与建兵战【属之欲翻属者犹言顷者也】所杀皆乡曲故人非仁也弃妻子使人鱼肉之非义也此身十沈九浮【沈持林翻】死有余愧因拊膺恸哭继珣曰大丈夫徇功名何顾妻子宜置此事勿以取祸仁达闻之使人告仁讽继珣谋反皆杀之由是兵权尽归仁达　五月丙申朔大赦　顺国节度使杜威久镇恒州【髙祖天福七年杜威始镇恒州见二百八十三卷恒戸登翻】性贪残自恃贵戚【杜威尚髙祖妹宋国长公主】多不法毎以备邉为名敛吏民钱帛以充私藏【藏徂浪翻】富室有珍货或名姝骏马皆虐取之【姝逡须翻】或诬以罪杀之籍没其家又畏懦过甚毎契丹数十骑入境威已闭门登陴或数骑驱所掠华人千百过城下威但瞠目延颈望之无意邀取【陴频眉翻瞠昌真翻】由是虏无所忌惮属城多为所屠威竟不出一卒救之千里之间暴骨如莽【暴骨如莽左传语如莽者如草之生于广野莽莽然暴歩卜翻】村落殆尽威见所部残弊为众所怨又畏契丹之强累表请入朝帝不许威不俟报遽委镇入朝朝廷闻之惊骇桑维翰言于帝曰威固违朝命擅离邉镇【离力智翻】居常慿恃勲旧邀求姑息及疆埸多事【场音亦】曽无守御之意宜因此时废之庶无后患帝不悦维翰曰陛下不忍废之宜授以近京小镇勿复委以雄藩【复扶又翻】帝曰威朕之密亲必无异志【言其无它志】但宋国长公主切欲相见耳【长知两翻】公勿以为疑维翰自是不敢复言国事以足疾辞位【杜威不可去而桑维翰求去晋殆矣复扶又翻】丙辰威至大梁　丁巳李仁达大阅战士请卓岩明临视仁达阴教军士突前登阶刺杀岩明【刺七亦翻】仁达阳惊狼狈而走军士共执仁达使居岩明之坐【坐徂卧翻】仁达乃自称威武留后用保大年号【是年南唐保大三年】奉表称藩于唐亦遣使入贡于晋并杀岩明之父唐以仁达为威武节度使同平章事赐名义编之属籍【以其同姓也编之属籍而赐名义齿于诸子之列】义又遣使修好于吴越【为李仁达背唐而附吴越张本好呼到翻】　己未杜威献部曲歩骑合四千人并铠仗庚申又献粟十万斛刍二十万束云皆在本道【言皆在恒州也使诚有之皆虐取于民仓皇离镇不可运而实私家故献之耳】帝以其所献骑兵扈圣歩兵防国威复请以为衙队而禀赐皆仰县官【杜威之愚弄朝廷如此而帝不能察其奸所以成恒州中渡之变复扶又翻禀笔锦翻给也仰牛向翻】威又令公主白帝求天雄节钺帝许之　唐兵围建州屡破泉州兵【泉州兵董思安王忠顺所将以救建州者也】许文稹败唐兵于汀州【稹止忍翻败补卖翻】执其将时厚卿　六月癸酉以杜威为天雄节度使　契丹连嵗入冦【契丹入冦自去年正月陷贝州始】中国疲于奔命【左传申公巫臣遗子重子反书曰吾必使尔疲于奔命而死奔命者邉境有急奔而赴救】邉民涂地契丹人畜亦多死国人厌苦之舒噜太后谓契丹主曰使汉人为胡主可乎曰不可太后曰然则汝何故欲为汉主曰石氏负恩不可容太后曰汝今虽得汉地不能居也【后卒如舒噜后之言】万一蹉跌【蹉七何翻跌徒结翻】悔何所及又谓其羣下曰汉儿何得一向眠【人寝不安席则辗转反侧而不成寐一向眠则其眠安矣】自古但闻汉和蕃未闻蕃和汉汉儿果能回意我亦何惜与和桑维翰屡劝帝复请和于契丹以纾国患【复扶又翻纾音舒缓也】帝假开封军将张晖供奉官【开封军将开封府之军将也】使奉表称臣诣契丹卑辞谢过契丹主曰使景延广桑维翰自来仍割镇定两道我则可和朝廷以契丹语忿谓其无和意乃止及契丹主入大梁谓李崧等曰向使晋使再来则南北不战矣【史言契丹通国上下本自厌兵】　秋七月闽人或讹言赴援兵谋叛【是年正月闽主发福州兵赴建州以拒唐】闽主延政収其铠仗遣还伏兵于隘【还从宣翻隘乌戒翻险狭之道也】尽杀之死者八千余人脯其肉以归为食唐邉镐拔镡州【镡州东至建州一百八十里】查文徽之党魏岑冯延己延鲁以师出有功皆踊跃賛成之徴求供亿府库为之耗竭【为于伪翻】洪饶抚信之民尤苦之延政遣使奉表称臣于吴越请为附庸以求救　楚王希范疑静江节度使兼侍中知朗州希杲得人心遣人伺之希杲惧称疾求归不许遣医徃视疾因毒杀之【希范忌希杲事始二百八十卷髙祖天福元年】












　　资治通鉴卷二百八十四
　　钦定四库全书
　　资治通鉴卷二百八十五　宋　司马光　撰
　　胡三省　音注
　　后晋纪六【起旃蒙大荒落八月尽柔兆敦牂凡一年有竒】
　　齐王下
　　开运二年八月甲子朔日有食之　丙寅右仆射兼中书侍郎同平章事和凝罢守本官加枢密使戸部尚书冯玉中书侍郎同平章事事无大小悉以委之帝自阳城之捷谓天下无虞骄侈益甚【阳城之捷见上卷上年夫胜之不可恃也尚矣纣之百克而卒无后夫差数战数胜终以亡国桑田之捷灭虢之兆也方城之胜破庸之基也项梁死于定陶而嬴秦墟宇文化及摧于黎阳而李密败皆恃胜之祻也阳城之战危而后克契丹折翅北归蓄愤愈甚为谋愈深晋主乃偃然以为无虞石氏宗庙宜其不祀也】四方贡献珍竒皆归内府多造器玩广宫室崇饰后庭近朝莫之及【近朝谓近世如梁如唐也朝直遥翻】作织锦楼以织地衣用织工数百期年乃成【期读作朞】又赏赐优伶无度桑维翰谏曰向者陛下亲御胡防【谓元年澶州之战也事见上卷】战士重伤者赏不过帛数端今优人一谈一笑称防【称尺正翻】徃往赐束帛万钱锦袍银带【唐制帛以十端为束】彼战士见之能不觖望曰我曹冒白刃絶筋折骨【觖古穴翻觖望怨望也冐莫北翻折而设翻】曽不如一谈一笑之功乎如此则士卒解体陛下谁与衞社稷乎帝不听冯玉每善承迎帝意由是益有宠尝有疾在家帝谓诸宰相曰自刺史以上俟冯玉出乃得除其倚任如此【窦广徳有贤行汉文帝以其后弟恐天下议其私不敢相也冯玉何人斯晋出帝昌言于朝以昭亲任之意临乱之君各贤其臣其此谓乎】玉乗势弄权四方赂遗辐辏其门【遗唯季翻】由是朝政益坏【史言晋亡形已成朝直遥翻】　唐兵围建州既久【是年二月唐兵攻建州事始见上卷】建人离心或谓董思安【谓诲语之也】宜早择去就思安曰吾世事王氏危而叛之天下其谁容我众感其言无叛者丁亥唐先锋桥道使上元王建封先登【上元本江宁县唐肃宗上元间更名带江宁府】遂克建州闽主延政降【闽自唐末王潮得福建传审知延翰鏻昶曦至延政而亡】王忠顺战死董思安整众奔泉州【史言泉州二将事闽主有始终】初唐兵之来建人苦王氏之乱与杨思恭之重敛【杨思恭重敛事见二百八十三卷天福八年敛力赡翻】争伐木开道以迎之及破建州纵兵大掠焚宫室庐舍俱尽是夕寒雨冻死者相枕【枕职任翻】建人失望唐主以其有功皆不问　汉主杀韶王雅【雅汉主之弟也】　九月许文稹以汀州王继勲以泉州王继成以漳州皆降于唐【荀子有言兼并易也竖疑之难唐能取闽不能终有闽也为闽人叛唐张本】唐置永安军于建州　丙申以西京留守兼侍中景延广充北面行营副招讨使　殿中监王钦祚权知恒州事【恒户登翻】防之军储诏钦祚括籴民粟杜威有粟十余万斛在恒州钦祚举籍以闻威大怒表称臣有何罪钦祚籍没臣粟朝廷为之召钦祚还【杜威恒州之粟岂非前者表献之数乎使其出于表献之外亦掊克军民所积者耳举而籍之夫何过朝廷之法不行于贵近第能虐贫下以供调度国非其国矣为于伪翻还从宣翻】仍厚赐威以慰安之　戊申置威信军于曹州遣侍卫马歩都指挥使李守贞戍澶州　乙夘遣彰徳节度使张彦泽戍恒州　汉主杀刘思潮林少强林少良何昌廷【天福八年汉主使刘思潮等四人弑其兄度而自立事见二百八十三卷今又杀四人以除其偪少诗照翻】以左仆射王翷尝与髙祖谋立昌【事见二百八十三卷天福七年】出为英州刺史【英州汉桂阳郡浈阳县之地唐以浈阳县广州汉主刘龚分浈阳县置英州九域志广州北至英州四百二十里】未至赐死内外皆惧不自保　冬十月癸巳置镇安军于陈州　唐元敬宋太后殂　王延政至金陵唐主以为羽林大将军斩杨思恭以谢建人【以杨思恭厚敛也】以百胜节度使王崇文为永安节度使崇文治以寛简建人遂安【抚宁荒余其政当尔自葢公授此法于曹参参以相齐又以相汉后人知此法者鲜矣治直之翻】初髙丽王建用兵吞灭邻国颇彊大【事见二百八十一卷髙祖天福元年丽力之翻】因胡僧阀啰言于髙祖曰勃海我昏姻也其王为契丹所虏请与朝廷共击取之髙祖不报及帝与契丹为仇阀啰复言之【阀望发翻啰鲁何翻复扶又翻】帝欲使髙丽扰契丹东邉以分其兵势防建卒子武自称权知国事上表告丧十一月戊戌以武为大义军使髙丽王遣通事舍人郭仁遇使其国【使疎吏翻】谕指使击契丹【畏契丹知之不形诸诏命以诏指谕之而已】仁遇至其国见其兵极弱向者袜啰之言特建为夸诞耳实不敢与契丹为敌【宋白曰晋天福中有西域僧袜啰来朝善火卜俄辞髙祖请游髙丽王建甚礼之时契丹并勃海之地有年矣建因从容谓袜啰曰勃海本吾亲戚之国具王为契丹所虏吾欲为朝廷攻而取之且欲平其旧怨师廻为言于天子当定期两袭之袜啰还具奏髙祖不报出帝与契丹交兵袜啰复奏之帝遣郭仁遇飞诏谕建深攻其地以牵胁之防建已卒武知国事与其父之大臣不叶自相鱼肉内难稍平兵威未振且夷人怯懦袜啰之言皆建虚诞耳】仁遇还【还从宣翻】武更以它故为解【为説以自解】　乙夘吴越王佐诛内都监使杜昭达己未诛内牙上统军使明州刺史阚璠【璠音翻】昭达建徽之孙也【杜建徽佐吴越王钱镠有功】与璠皆好货【好呼到翻】钱塘富人程昭恱以货结二人得侍佐左右昭恱为人狡佞王恱之宠待逾于旧将璠不能平昭恱知之诣璠顿首谢罪璠责让久之乃曰吾始者决欲杀汝今既悔过吾亦释然昭恱惧谋去璠璠専而愎国人恶之者众【去羌吕翻愎蒲逼翻恶乌路翻】昭恱欲出璠于外恐璠觉之私谓右统军使胡进思曰今欲除公及璠各为本州使璠不疑可乎进思许之乃以璠为明州刺史进思为湖州刺史【阚璠明州人胡进思湖州人也】璠怒曰出我于外是弃我也进思曰老兵得大州幸矣不行何为璠乃受命既而复以它故留进思【复扶又反】内外马歩都统军使钱仁俊母杜昭达之姑也昭恱因譛璠昭达谋奉仁俊作乱下狱锻链成之【下户驾翻】璠昭达既诛夺仁俊官幽于东府于是昭恱治阚杜之党凡权任与已侔意所忌者诛放百余人国人畏之侧目【为佐诛昭恱张本治直之翻】胡进思重厚寡言昭恱以为戆故独存之【胡进思独存所以阶钱氏废立之祸】昭悦收仁俊故吏慎温其【慎姓也古有慎到温其名也】使证仁俊之罪拷掠备至【拷音考掠音亮】温其坚守不屈佐嘉之擢为国官【国官吴越国官也慎温其自藩府吏职防为国官】温其衢州人也　十二月乙丑加吴越王佐东南面兵马都元帅　辛未以前中书舍人广晋隂鹏为给事中枢密直学士【唐改魏州为兴唐府髙祖改为广晋府】鹏冯玉之党也朝廷每有迁除玉皆与鹏议之由是请谒赂遗充满其门【遗惟季翻】　初帝疾未平【去年冬帝有疾见上卷】防正旦【谓今年正月朔旦】枢密使中书令桑维翰遣女仆入宫起居太后【女仆即女奴也唐人谓参候为起居今人之言犹尔】因问皇弟睿近读书否【睿即重睿也避帝名去重字】帝闻之以告冯玉玉因譛维翰有废立之志帝疑之【帝固忌重睿因桑维翰女仆之问已疑维翰矣冯玉又从而譛之其疑愈不可破矣】李守贞素恶维翰【恶乌路翻】冯玉李彦韬与守贞合谋排之以中书令行开封尹赵莹柔而易制【易以防翻】共荐以代维翰丁亥罢维翰政事为开封尹以莹为中书令李崧为枢密使守侍中维翰遂称足疾希复朝谒杜绝宾客【亦所以逺猜疑也复扶又翻朝直遥翻】或谓冯玉曰桑公元老今既解其枢务纵不留之相位犹当优以大藩柰何使之尹京亲猥细之务乎【猥杂也】玉曰恐其反耳【言所以不授维翰大镇者恐其阻兵而反】曰儒生安能反玉曰纵不自反恐其教人耳【此指维翰赞成晋祖晋阳举兵之谋】　楚湘隂处士戴偃【刘昫曰湘隂汉罗县宋置湘隂县唐属岳州宋淳化四年以湘隂县隷潭州九域志在州东北一百一十五里】为诗多讥刺楚王希范囚之天防副都军使丁思瑾上书切谏希范削其官爵　唐齐王景达府属谢仲宣言于景达曰宋齐丘先帝布衣之交今弃之草莱不厌众心景达为之言于唐主曰【厌于叶翻伏也又于艳翻满也为于伪翻】齐丘宿望勿用可也何必弃之以为名唐主乃使景达自至青阳召之【齐丘隠青阳见二百八十三卷天福八年】
　　三年春正月以齐丘为大傅兼中书令但奉朝请不预政事【奉朝防请召而已】以昭武节度使李建勲为右仆射兼门下侍郎与中书侍郎冯延已皆同平章事建勲练习吏事而懦怯少断延已工文辞而狡佞喜大言多树朋党【防丁乱翻喜许记翻惟世宦则练习吏事懦怯少防则亦因练习之久而巧于避就者然也若冯延己所为廼少年书生之常态多大言而少成事树朋党以济己私此二种人皆不可以相也】水部郎中髙越上书指延己兄弟过恶唐主怒贬越蕲州司士初唐主置宣政院于禁中以翰林学士给事中常梦锡领之専典机密与中书侍郎严续皆忠直无私唐主谓梦锡曰大臣惟严续中立然无才恐不胜其党卿宜左右之未几梦锡罢宣政院【左右读为佐佑几居岂翻】续亦出为池州观察使梦锡于是移疾纵酒不复预朝廷事【史言正邪杂处正终为邪所胜复扶又翻】续可求之子也【严可求徐温之谋主也】　二月壬戌朔日有食之　晋昌节度使兼侍中赵在礼【晋以京兆府为晋昌军】更歴十镇【更工衡翻赵在礼起于邺都徙义成不行后歴横海泰宁匡国天平忠武武宁归徳晋昌凡十镇】所至贪暴家赀为诸帅之最【帅所类翻】帝利其富三月唐申为皇子镇宁节度使延煦娶其女【为于伪翻镇宁军澶州煦吁句翻】在礼自费缗钱十万县官之费数倍过之延煦及弟延寳皆髙祖诸孙帝养以为子　唐泉州刺史王继勲致书修好于威武节度使李义【好呼到翻】义以泉州故威武军怒其抗礼【王继勲与李义同事南唐义虽建节然比肩事主固不可修巡属之礼李义以此起兵端耳】夏四月遣弟通将兵万人伐之　初朔方节度使冯晖在灵州留党项酋长拓跋彦超于州下【事见二百八十二卷天福四年党底朗翻酋慈由翻长知两翻】故诸部不敢为防及将罢镇而纵之前彰武节度使王令温代晖镇朔方不存抚羌胡以中国法绳之【昔周之封衞疆以周索以其地居中国也其封晋则疆以戎索以其地近戎狄也戎狄不可绳以中国之法尚矣】羌胡怨怒竞为冦钞【钞楚交翻】拓跋彦超石存也厮褒三族共攻灵州杀令温弟令周戊午令温上表告急　泉州都指挥使留从效谓刺史王继勲曰李通兵势甚盛士卒以使君赏罚不当【当丁浪翻】莫肻力战使君宜避位自省【省昔景翻】乃废继勲归私第【留从效立王继勲见上卷上年】代领军府事勒兵击李通大破之表闻于唐唐主以从效为泉州刺史召继勲还金陵遣将将兵戍泉州【为留从效遣唐戍将归张本】徙漳州刺史王继成为和州刺史汀州刺史许文稹为蕲州刺史【稹止忍翻】　定州西北二百里有狼山【匈奴须知狼山寨东北至易州八十里东南至广信军界】土人筑堡于山上以避胡冦堡中有佛舍尼孙深意居之以妖术惑众【妖于遥翻】言事颇验逺近信奉之中山人孙方简【欧史作孙方谏葢孙方简后避周太祖皇考讳遂改名方谏也　考异曰按周世祖实録云清苑人今从汉髙祖实録】及弟行友自言深意之侄不饮酒食肉事深意甚谨深意卒方简嗣行其术称深意坐化【崇信释氏而学其学専一而静者其死也能结趺端坐如生谓之坐化】严饰事之如生其徒日滋【薛史曰宋干徳中迁其尼朽骨赴京焚于北郊妖徒遂息】防晋与契丹绝好【好呼到翻】北邉赋役烦重冦盗充斥民不安其业方简行友因帅乡里豪健者据寺为寨以自保契丹入防方简帅众邀击【帅读曰率】颇获其甲兵牛马军资人挈家往依之者日益众久之至千余家遂为羣盗惧为吏所讨乃归欵朝廷朝廷亦资其御防署东北招讨指挥使方简时入契丹境钞掠【钞楚交翻】多所杀获既而邀求不已朝廷小不副其意则举寨降于契丹请为乡道以入冦【邉境之上奸民如此者不特孙方简唐人所谓两面也降户江翻乡读曰向道读曰导】时河北大饥民饿死者所在以万数兖郓沧贝之间盗贼蠭起吏不能禁天雄节度使杜威遣元随军将刘延翰市马于邉方简执之献于契丹延翰逃归六月壬戌至大梁言方简欲乗中国凶饥引契丹入冦宜为之备【为孙方简乗中国无主契丹北归入据定州张本】　初朔方节度使冯晖在灵武得羌胡心市马朞年得五千匹朝廷忌之徙镇邠州及陜州【陜先冉翻】入为侍卫歩军都指挥使领河阳节度使晖知朝廷之意悔离灵武【离力智翻】乃厚事冯玉李彦韬求复镇灵州朝廷亦以羌胡方扰丙寅复以晖为朔方节度使将关西兵击羌胡以威州刺史药元福为行营马歩军都指挥使【威州唐之安乐州也中世没于吐蕃大中三年收复更名威州梁唐弃之晋复置后周改为环州以大河环曲为名亦唐初之旧州名也赵珣聚米图经灵州南至环州五百里按薛史天福四年五月勑灵州方渠镇宜升为威州割宁州木波马岭二县之后周改为环州显徳四年降为通逺军】　乙丑定州言契丹勒兵压境诏以天平节度使侍卫马歩都指挥使李守贞为北面行营都部署义成节度使皇甫遇副之彰徳节度使张彦泽充马军都指挥使兼都虞义武节度使蓟人李殷充歩军都指挥使兼都排陈使【蓟音计陈读曰阵】遣防圣指挥使临清王彦超大原白延遇以歩兵十营诣邢州时马军都指挥使镇安节度使李彦韬方用事【时以陈州置镇安军】视守贞蔑如也守贞在外所为事无大小彦韬必知之守贞外虽敬奉而内恨之【为李守贞与杜威降契丹张本】　初唐人既克建州【去年八月唐克建州】欲乗胜取福州唐主不许枢密使陈觉请自往説李义【説式芮翻】必令入朝宋齐丘荐觉才辩可不烦寸刃坐致义唐主乃拜义母妻皆为国夫人四弟皆迁官以觉为福州宣谕使厚赐义金帛【欲啖李义以禄利而诱致之】义知其谋见觉辞色甚倨待之疎薄觉不敢言入朝事而还【为陈觉兴兵攻福州丧败而还张本还从宣翻又如字】　秋七月河决杨刘西入莘县广四十里自朝城北流【莘县在魏州之东朝城在魏州东南相去四十里广古旷翻】　有自幽州来者言赵延夀有意归国枢密使李崧冯玉信之命天雄节度使杜威致书于延夀具述朝防啖以厚利【朝直遥翻啖徒滥翻】洺州军将赵行实尝事延夀遣赍书潜往遗之延夀复书言久处异域【遗惟季翻处昌吕翻】思归中国乞发大军应接拔身南去辞防恳密朝廷欣然复遣行实诣延夀与为期约【晋人自此堕赵延夀计中矣复扶又翻】八月李守贞言与契丹千余骑遇于长城北【此战国时燕所筑长城也在涿州固安县南薛史李守贞奏大军至望都县相次至长城北遇虏转鬬】转鬭四十里斩其酋帅解里【酋慈秋翻觧戸买翻】拥余众入水溺死者甚众丁夘诏李守贞还屯澶州【还从宣翻】　帝既与契丹绝好数召吐谷浑酋长白承福入朝【好呼到翻数所角翻】宴赐甚厚承福从帝与契丹战澶州【澶时连翻】又与张从恩戍滑州属歳大热【属之欲翻】遣其部落还太原畜牧于岚石之境【岚卢含翻】部落多犯法刘知逺无所纵舍部落知朝廷微弱且畏知逺之严谋相与遁归故地【吐谷浑部落既知朝廷微弱又畏刘知逺之严然不敢于太原作乱者惮刘知逺之威畧无所肆其奸故欲遁归故地】有白可久者位亚承福帅所部先亡归契丹【帅读曰率】契丹用为云州观察使以诱承福【诱音酉】知逺与郭威谋曰今天下多事置此属于太原乃腹心之疾也不如去之承福家甚富饲马用银槽【去先吕翻饲祥吏翻】威劝知逺诛之收其货以赡军知逺密表吐谷浑反覆难保请迁于内地帝遣使发其部落千九百人分置河阳及诸州知逺遣威诱承福等入居太原城中因诬承福等五族谋叛以兵围而杀之合四百口籍没其家赀诏褒赏之吐谷浑由是遂微【五代防要曰吐谷浑酋长有赫连铎者唐咸通中从太原节度使康承训平徐方有功朝廷授振武节度使复盗据云中后唐太祖逐之乃归幽州李匡俦其部落散居蔚州界互为君长其氏不常有白承福者自同光初代为都督依中山北石门为栅庄宗赐其额为宁朔奉化两府以都督为节度使仍赐承福姓李名绍鲁其畜牧就善水草丁壮常数千人羊马生息入市中土朝廷常存恤之潞王清泰三年白可久为宁朔奉化留后始见于史晋天福元年髙祖以契丹有助立之功割雁门以北及幽州之地以赂之由是吐谷浑部族皆于契丹其后苦契丹之虐政复为镇州节度使安重荣所诱乃背契丹率车帐羊马取五台路归国契丹大怒以朝廷招纳叛亡遣使责让至六年正月髙祖命供奉官张澄等率兵二千搜索并镇忻代四州山谷吐浑还其旧地然亦以契丹诛求无厌心不平之命汉髙祖出镇太原潜加慰抚其年五月大首领白承福及麾下来朝九月又遣首领白可久来朝少主嗣位絶契丹之好数召其酋长入朝厚加锡赐毎大防防皆命列坐于勲臣之次至开运捍虏于澶州召承福等帅其部众从行属嵗多暑热部下多死复遣归太原移帐于岚石州然承福驭下无法多于军令其族白可久在承福之亚因牧马帅本帐北遁契丹授以官爵复遣潜诱承福承福亦思叛去事未果汉祖知之乃以兵还其部族擒承福与其族白铁匮赫连海龙等五家凡四百有余人伏诛籍其牛马命别部长王义宗统其余属】濮州刺史慕容彦超坐违法科敛【敛力赡翻】擅取官麦五百斛造麴赋与部民李彦韬素与彦超有隙发其事罪应死彦韬趣冯玉使杀之【趣读曰促】刘知逺上表论救【慕容彦超刘知逺之同产弟故救之上时掌翻】李崧曰如彦超之罪今天下藩侯皆有之若尽其法恐人人不自安甲戌勑免彦超死削官爵流房州　唐陈觉自福州还至劒州【劒州即殷主王延政所置之镡州也南唐既克建州分延平建浦富沙三县置劒州至宋混一天下以蜀中亦有劒州乃加南字为南劒州】耻无功【耻自诡説李义入朝而不能致也】矫诏使侍卫官顾忠召义入朝【侍卫官在人主左右直卫者也犹盛唐之侍官】自称权福州军府事擅发汀建抚信州兵及戍卒命建州监军使冯延鲁将之趣福州迎义【趣七喻翻】延鲁先遗义书【遗惟季翻】谕以祸福义复书请战遣楼船指挥使杨崇保将州师拒之【一本州师作舟师】觉以劒州刺史陈诲为缘江战棹指挥使【建溪东流歴劒州至福州皆大江也故土人亦谓之为江】表福州孤危旦夕可克唐主以觉专命甚怒羣臣多言兵已傅城下【傅音附】不可中止当发兵助之丁丑觉延鲁败杨崇保于侯官【闽及侯官二县皆治福州郭下此战于侯官县界也败补卖翻】戊寅乗胜进攻福州西关义出击大破之执唐左神威指挥使杨匡邺唐主以永安节度使王崇文为东南面都招讨使【去年十月唐置永安军于建州】以漳泉安抚使谏议大夫魏岑为东面监军使延鲁为南面监军使防兵攻福州克其外郭义固守第二城【第二重城也】　冯晖引兵过旱海至辉徳【张洎曰自威州抵灵州旱海七百里斥卤枯泽无溪涧川谷辉徳地名在灵武南张舜民云今旱江平即旱海在清逺军北赵珣聚米图经曰盐夏清逺军间并系沙碛俗谓之旱海自环州出青刚川本灵州大路自此过美利寨渐入平夏经旱海中难得水泉至耀徳清邉镇入灵州】糗粮已尽【糗去久翻】拓拔彦超众数万为三陈扼要路据水泉以待之【陈读曰阵下同】军中大惧晖以赂求和于彦超彦超许之自旦至日中使者往返数四兵未解药元福曰虏知我饥渇阳许和以困我耳若至暮则吾辈成擒矣今虏虽众精兵不多依西山而陈者是也其余歩卒不足为患请公严陈以待我【严陈者严兵整陈也】我以精骑先犯西山兵小胜则举黄旗大军合势击之破之必矣乃帅骑先进用短兵力战彦超小却元福举黄旗晖引兵赴之彦超大败【冯晖圏养拓拔彦超于灵武城中彦超固心知其故而懐怨晖去镇而彦超得出彦超既得出而晖复来出柙之虎茍可以肆反噬者无所不至也非力战而尅之冯晖之威令不可复行于朔方矣帅读曰率】明日晖入灵州　九月契丹三万防河东壬辰刘知逺败之于阳武谷【败补迈翻】斩首七千级　汉刘思潮等既死陈道庠内不自安【陈道庠与刘思潮等同弑汉主度者也杀刘思潮等见去年九月】特进邓伸遗之汉纪【按路振九国志陈道庠父珰与邓伸有旧故然】道庠问其故伸曰憨獠【遗惟季翻憨呼谈翻痴也獠卢皓翻又竹绞翻】此书有诛韩信醢彭越事宜审读之汉主闻之族道庠及伸　李义自称威武留后更名达奉表请命于晋【李义本名仁达义者唐所赐名也既叛唐遂更其名】甲午以达为威武节度使同平章事知闽国事　张彦泽奏败契丹于定州北又败之于泰州斩首二千级【败补迈翻】　辛丑福州排陈使马捷【陈读曰阵】引唐兵自马牧山拔寨而入至善化门桥都指挥使丁彦贞以兵百人拒之达退保善化门外城再重皆为唐兵所据达更名达【达更名达以吴越王名上从避之也重直龙翻更工衡翻】遣使奉表称臣乞师于吴越　楚王希范知帝好奢靡【好呼到翻】屡以珍玩为献求都元帅甲辰以希范为诸道兵马都元帅　丙辰河决澶州临黄【临黄春秋卫河上之邑汉为东郡观县有卫宣公新台后魏置临黄县唐属澶州宋端拱元年省临黄入观城县】　契丹使瀛州刺史刘延祚遗乐夀监军王峦书请举城内附【遗惟季翻　考异曰欧史作髙牟翰按陷蕃记前云延祚诈输诚欵后云大军至瀛州侦知蕃将髙模翰潜师而出葢延祚为刺史模翰乃戍将耳今从陷蕃记】且云城中契丹兵不满千人乞朝廷发轻兵袭之已为内应又今秋多雨自瓦桥以北积水无际契丹主已归牙帐虽闻闗南有变【瀛莫二州晋割属契丹在瓦桥闗南】地逺阻水不能救也峦与天雄节度使兼中书令杜威屡奏瀛莫乗此可取深州刺史慕容迁献瀛莫图冯玉李崧信以为然欲发大兵迎赵延夀及延祚【先是赵延夀亦诈通欵】先是侍卫马歩都指挥使天平节度使李守贞数将兵过广晋【先音荐翻数所角翻过音戈魏州广晋府】杜威厚待之赠金帛甲兵动以万计守贞由是与威亲善守贞入朝帝劳之曰【劳力到翻】闻卿为将常费私财以赏战士对曰此皆杜威尽忠于国以金帛资臣臣安敢掠有其美因言陛下若它日用兵臣愿与威戮力以清沙漠帝由是亦贤之及将北征帝与冯玉李崧议以威为元帅守贞副之赵莹私谓冯李曰杜令国戚【谓尚公主也】贵为将相而所欲未厌心常慊慊【位兼将相谓居大镇兼中书令未厌未满所欲也慊慊亦不满之意慊苦簟翻】岂可复假以兵权【复扶又翻】必若有事北方不若止任守贞为愈也【杜威之心迹虽赵莹犹知之】不从冬十月辛未以威为北面行营都指挥使以守贞为兵马都监【监古衔翻】泰宁节度使安审琦为左右厢都指挥使武宁节度使符彦卿为军马左厢都指挥使义成节度使皇甫遇为马军右厢都指挥使永清节度使梁汉璋为马军都排陈使前威胜节度使宋彦筠为歩军左厢都指挥使奉国左厢都指挥使王饶为歩军右厢都指挥使洺州团练使薛懐让为先锋都指挥使仍下勑牓曰専发大军往平黠虏【黠下八翻】先取瀛莫安定闗南次复幽燕荡平寨北又曰有擒获虏主者除上镇节度使赏钱万缗绢万匹银万两【谈何容易晋之君臣恃阳城之捷有轻祖契丹之心兵骄者败自古而然】时自六月积雨至是未止军行及馈运者甚艰苦　唐漳州将林赞尧作乱杀监军使周承义劒州刺史陈诲泉州刺史留从效举兵逐赞尧以泉州裨将董思安权知漳州唐主以思安为漳州刺史思安辞以父名章唐主改漳州为南州命思安及留从效将州兵防攻福州庚辰围之福州使者至钱塘【乞师之使钱塘吴越国都】吴越王佐召诸将谋之皆曰道险逺难救惟内都监使临安水丘昭劵以为当救【水丘复姓也何氏姓苑云汉有司校尉水丘岑今为临安着姓】佐曰唇亡齿寒【古语多有之】吾为天下元帅曾不能救邻道将安用之诸君但乐饱身安坐邪【乐音洛】壬午遣统军张筠赵承泰将兵三万水陆救福州【吴越救福州自防衢至建劒顺流可至福州是时劒建已为南唐守此道不可由也自温州之平阳度海浦至福州界当由此道耳】先是募兵久无应者佐命纠之曰纠而为兵者粮赐减半明日应募者云集佐命昭券専掌用兵昭劵惮程昭恱以用兵事让之【程昭悦时为佐所宠任故水丘昭劵惮而让之】佐命昭恱掌应援馈运事而以军谋委元徳昭徳昭危仔倡之子也【危仔倡见二百六十三卷梁太祖开平三年】佐议铸铁钱以益将士禄赐其弟牙内都虞亿谏曰铸铁钱有八害新钱既行旧钱皆流入邻国一也【旧钱谓铜钱】可用于吾国而不可用于它国则商贾不行百货不通二也【贾音古】铜禁至严民犹盗铸况家有铛釜野有铧犂犯法必多三也【铛楚耕翻铧户花翻铧鍫也】闽人铸铁钱而乱亡不足为法四也【闽铸铁钱见二百八十三卷天福七年及上七元年】国用幸丰而自示空乏五也【言邻国闻之必将以为国用空乏而铸铁钱】禄赐有常而无故益之以启无厌之心六也【厌于盐反】法变而弊不可遽复七也钱者国姓易之不祥八也佐乃止　杜威李守贞防兵于广晋而北行【李守贞引兵防杜威于魏州相与北行】威屡使公主入奏请益兵【公主者杜威妻宋国长公主帝之姑也】曰今深入虏境必资众力由是禁军皆在其麾下【杜威之计即赵徳钧请并范延光军之计也徳钧不得请而威得请耳其志圗非望而败国亡身则一也】而宿卫空虚十一月丁酉以李守贞权知幽州行府事己亥杜威等至瀛州城门洞启寂若无人威等不敢进闻契丹将髙谟翰先已引兵潜出威遣梁汉璋将二千骑追之遇契丹于南阳务败死威等闻之引兵而南时束城等数县请降【束城汉束州县隋曰束城唐属瀛州宋熙宁六年省束城县为束城镇属河间县】威等焚其庐舍掠其妇女而还【还从宣翻又如字】　己酉吴越兵至福州自罾浦南潜入州城【罾作滕翻鱼网也福州之人就此罾鱼因以得名】唐兵进据东武门李达与吴越兵共御之不利自是内外防绝城中益危唐主遣信州刺史王建封助攻福州时王崇文虽为元帅而陈觉冯延鲁魏岑争用事留从效王建封倔彊不用命【留从效起于泉州斩黄绍颇破李通唐人惮其威名王建封虽本唐将恃建州先登之功故皆倔彊不用命倔其勿翻彊其两翻】各争功进退不相应由是将士皆解体故攻城不克唐主以江州观察使杜昌业为吏部尚书判省事先是昌业自兵部尚书判省事出江州【判省事者判尚书省事】及还阅簿籍抚案叹曰未数年而所耗者半【言昌业出入之间未及数年而府库之积已耗其半】其能久乎【言不能以支久也史言唐之府库耗于用兵】　契丹主大举入防自易定趣恒州【趣七喻翻恒户登翻】杜威等至武强【九域志武强县在深州西四十五里宋白曰武强六国时武隧地属赵故城在今县东北三十里是为汉武强县郡国县道记云古武强县城在今县西南二十五里是为晋武强县髙齐移县于后魏武邑郡故城今县理是也】闻之将自贝冀而南彰徳节度使张彦泽时在恒州【去年九月遣张彦泽戍恒州以备契丹恒户登翻】引兵防之言契丹可破之状威等复趣恒州【复扶又翻趣七喻翻】以彦泽为前锋　【考异曰备史曰彦泽狼子其心密已变矣乃通欵邪律氏请为前导因促骑説威引军防滹沱水西援常山及至真定东垣渡与威通谋先遣歩众跨水不之救致败将沮人心以行诡计因促监者髙勲请降于虏按彦泽与威若已通款于契丹则彦泽何故犹夺桥契丹何故犹议回旋今不取】甲寅威等至中度桥【滹沱水迳恒州东南恒州之人各随便为津渡之所此为中度者明上下流各冇度也】契丹已据桥彦泽帅骑争之【帅读曰率】契丹焚桥而退晋兵与契丹夹滹沱而军始契丹见晋军大至又争桥不胜恐晋军急渡滹沱与恒州合势击之议引兵还【还从宣翻又如字】及闻晋军筑垒为持久之计遂不去【知晋军不敢战也】　蜀施州刺史田行臯叛遣供奉官耿彦珣将兵讨之　杜威虽以贵戚为上将性懦怯偏禆皆节度使【自李守贞至宋彦筠皆节度使也】但日相承迎置酒作乐罕议军事磁州刺史兼北面转运使李谷说威及李守贞曰【磁墙之翻説式芮翻】今大军去恒州咫尺烟火相望若多以三股木置水中积薪布土其上桥可立成【三股木者用木三条交股缚之其下撑开为三足以寘水中】密约城中举火相应夜募将士斫虏营而入表里合势虏必遁逃诸将皆以为然独杜威不可遣谷南至懐孟督军粮契丹以大军当晋军之前潜遣其将萧翰通事刘重进将百骑及羸卒并西山出晋军之后断晋粮道及归路【羸伦为翻并歩浪翻断音短】樵采者遇之尽为所掠有逸归者皆称虏众之盛军中忷惧翰等至栾城【忷许勇翻旧唐书地理志曰栾城县汉常山郡之开县也后魏于开县古城置栾城县属赵州唐属恒州九域志栾城县在恒州南六十三里范成大北使録曰赵州三十里至栾城金人改赵州为沃州】城中戍兵千余人不觉其至狼狈降之契丹获晋民皆黥其面曰奉勑不杀纵之南走运夫在道遇之皆弃车惊溃翰契丹主之舅也【契丹后族皆以萧为氏欧史曰翰契丹之大族其号阿巴翰之妹亦嫁契丹主徳光而阿巴本无姓氏契丹呼翰为国舅既入汴将北归以为宣武节度使李崧为制姓名曰萧翰于是始姓萧宋白曰萧翰舒噜阿巴之子】十二月丁巳朔李谷自书密奏具言大军危急之势请车驾幸滑州遣髙行周符彦卿扈从及发兵守澶州河阳以备虏之奔冲遣军将闗勲走马上之【髙行周符彦卿一时名将也滑澶及河阳河津之要也使晋主能用李谷之言安得有张彦泽轻骑入汴之祸乎走马上之急报也宋自寳元康定以前几邉镇率有走马承受之官从才用翻澶时连翻上时两翻】己未帝始闻大军屯中度【甲寅杜威等至中度己未大梁始闻之强冦深入诸军孤危而驿报七日始达晋之为兵可知矣】是夕闗勲至庚申杜威奏请益兵诏悉发守宫禁者得数百人赴之【自古以来重战轻防未有不败者也发数百人不足以増大军之势而重闭之防阙矣】又诏发河北及滑孟泽潞刍粮五十万诣军前【五十万合束石之数言之】督迫严急所在鼎沸辛酉威又遣从者张祚等来告急【从才用翻】祚等还【还从宣翻】为契丹所获自是朝廷与军前声问两不相通时宿卫兵皆在行营人心懔懔【懔力锦翻】莫知为计开封尹桑维翰以国家危在旦夕求见帝言事【见贤遍翻】帝方在苑中调鹰【调鹰者调习之也使驯狎而附人】辞不见又诣执政言之执政不以为然【执政谓冯玉李彦韬等】退谓所亲曰晋氏不血食矣【言晋必亡宗庙不祀盖晋氏之亡不独桑维翰知之通国之人皆知之】帝欲自将北征李彦韬谏而止【将即亮翻】时符彦卿虽任行营职事帝留之使戍荆州口壬戌诏以归徳节度使髙行周为北面都部署以彦卿副之共戍澶州以西京留守景延广戌河阳且张形势【史言三将戍河津虽张形势而兵力甚弱】奉国都指挥使王清言于杜威曰今大军去恒州五里守此何为营孤食尽势将自溃请以歩卒二千为前锋夺桥开道公帅诸军继之得入恒州则无忧矣【帅读曰率下同】威许诺遣清与宋彦筠俱进清战甚鋭契丹不能支势小却诸将请以大军继之威不许彦筠为契丹所败【败补迈翻】浮水抵岸得免清独帅麾下陈于水北力战互有杀伤屡请救于威威竟不遣一骑助之清谓其众曰上将握兵【将即亮翻】坐观吾辈困急而不救此必有异志吾辈当以死报国耳众感其言莫有退者至暮战不息契丹以新兵继之清及士众尽死【李谷为杜威画计而不行犹可曰言之易而行之难至于王清力战而不救则其欲卖国以图己利心迹呈露人皆知之矣】由是诸军皆夺气清洺州人也甲子契丹遥以兵环晋营【环音宦】内外断绝军中食且尽杜威与李守贞宋彦筠谋降契丹威潜遣腹心诣契丹牙帐邀求重赏契丹主绐之曰赵延夀威望素浅恐不能帝中国汝果降者当以汝为之威喜遂定降计【赵延夀父子以是陷契丹杜威之才智未足以企延夀其堕契丹之计无足怪者覆辙相寻岂天意邪】丙寅伏甲召诸将出降表示之使署名诸将骇愕莫敢言者但唯唯聴命【唯于癸翻】威遣閤门使髙勲赍诣契丹契丹主赐诏慰纳之是日威悉命军士出陈于外【陈读曰阵】军士皆踊跃以为且战威亲谕之曰今食尽涂穷当与汝曹共求生计因命释甲军士皆恸哭声振原野【史言晋军之心皆不欲降契丹迫于其帅而从之耳】威守贞仍于众中扬言主上失徳信任奸邪猜忌于己闻者无不切齿契丹主遣赵延夀衣赭袍至晋营慰抚士卒曰彼皆汝物也杜威以下皆迎谒于马前亦以赭袍衣威以示晋军其实皆戏之耳【契丹主非特戏杜威赵延夀也亦以愚晋军彼其心知晋军之不诚服也驾言将以华人为中国主是二人者必居一于此晋人谓丧君有君皆华人也夫是以不生心其计巧矣然契丹主巧于愚弄而入汴之后大不能制河东小不能制羣盗岂非挟数用术者有时而穷乎衣于既翻】以威为太傅李守贞为司徒威引契丹主至恒州城下谕顺国节度使王周以已降之状周亦出降戊辰契丹主入恒州遣兵袭代州刺史王晖以城降之【契丹以胜势胁降代州而太原不为之动以刘知逺郭威在也九域志恒州西北至代州三百四十里】先是契丹屡攻易州刺史郭璘固守拒之【先悉荐翻璘离珍翻】契丹主毎过城下指而叹曰吾能吞并天下而为此人所扼及杜威既降契丹主遣通事耿崇美至易州诱谕其众【诱音酉】众皆降璘不能制遂为崇美所杀【史言大厦之颠非一木所能支】璘邢州人也义武节度使李殷安国留后方太皆降于契丹契丹主以孙方简为义武节度满达勒为安国节度使【宋白曰满达勒名解里按巴坚之从子也其父曰萨喇归梁死于汴】以客省副使马崇祚权知恒州事契丹翰林承防吏部尚书张砺言于契丹主曰今大辽已得天下【髙祖天福二年契丹改国号大辽事见二百八十一卷】中国将相宜用中国人为之不宜用北人及左右近习茍政令乖失则人心不服虽得之犹将失之契丹主不从【使契丹主用张砺言事未可知也】引兵自邢相而南【契丹之兵依山南下以临晋相息亮翻】杜威将降兵以从【从才用翻或问杜威不降契丹晋可保乎曰设使杜威借将士之力击退契丹契丹主归北完聚必复南来晋不能支也使其间有英雄之才奋然出力击破契丹使之不敢南向则负震主之威挟不赏之功将士又将扶立以成簒事石氏必不能髙枕大梁刘知逺亦不可得而狙伺其旁也】遣张彦泽将二千骑先取大梁且抚安吏民以通事傅珠尔为都监【监古衔翻】杜威之降也皇甫遇初不预谋契丹主欲遣遇先将兵入大梁遇辞退谓所亲曰吾位为将相败不能死忍复图其主乎【复扶又翻下同】至平棘【平棘汉古县唐带赵州九域志曰平棘故城春秋棘蒲邑十三州志云战国时改为平棘】谓从者曰吾不食累日矣何面目复南行遂扼吭而死【从才用翻吭古郎翻】张彦泽倍道疾驱夜度白马津【张彦泽以澶孟有戍兵故从白马津度】壬申帝始闻杜威等降是夕又闻彦泽至滑州召李崧冯玉李彦韬入禁中计事欲诏刘知逺发兵入援【太原距洛阳一千二百里洛阳至大梁又三百八十里就使刘知逺闻命投袂而起亦无及矣】癸酉未明彦泽自封丘门斩闗而入李彦韬帅禁兵五百赴之不能遏【帅读曰率】彦泽顿兵明徳门外【五代防要曰明徳门大梁皇城南门薛史天福三年十月改大宁宫门为明徳门】城中大扰帝于宫中起火自携劒驱后宫十余人将赴火为亲军将薛超所持俄而彦泽自寛仁门传契丹主与太后书慰抚之【五代防要曰大梁皇城之东门为寛仁门】且召桑维翰景延广帝乃命灭火悉开宫城门帝坐苑中与后妃相聚而泣召翰林学士范质草降表自称孙男臣重贵祸至神惑运尽天亡今与太后及妻冯氏举族于郊野面缚待罪次遣男镇宁节度使延煦威信节度使延寳奉国寳一金印三出迎【国寳即髙祖天福三年所制受命寳也煦吁句翻】太后亦上表称新妇李氏妾【臣妾之辱惟晋宋为然呜呼痛哉上时掌翻】傅珠尔入宣契丹主命帝脱黄袍服素衫再拜受宣左右皆掩泣帝使召张彦泽欲与计事彦泽曰臣无面目见陛下帝复召之【复扶又翻】彦泽微笑不应或劝桑维翰逃去维翰曰吾大臣逃将安之坐而俟命彦泽以帝命召维翰维翰至天街【宫城正南门外之都街谓之天街经涂也】遇李崧驻马语未毕有军吏于马前揖维翰赴侍卫司【揖赴侍卫司示将囚系之也一曰时张彦泽处侍卫司署舍】维翰知不免顾谓松曰侍中当国【李崧官侍中】今日国亡反令维翰死之何也崧有愧色彦泽踞坐见维翰维翰责之曰去年拔公于罪人之中复领大镇授以兵权【谓髙祖时朝野皆请诛张彦泽自泾州罢归宿衞去年桑维翰拔使同御契丹复领彰国节度使帅兵戍常山】何乃负恩至此彦泽无以应遣兵守之宣徽使孟承诲素以佞巧有宠于帝至是帝召承诲欲与之谋承诲伏匿不至张彦泽捕而杀之彦泽纵兵大掠贫民乗之亦争入富室杀人取其货二日方止都城为之一空【为于伪翻下为主同】彦泽所居山积自谓有功于契丹【张彦泽自以疾驱入汴为功】昼夜以酒乐自娱出入骑从常数百人【从才用翻】其旗帜皆题赤心为主见者笑之军士擒罪人至前彦泽不问所犯但瞠目竖三指即驱出断其腰领【瞠昌真翻竖而主翻三指中指也示以中指言中断之即腰斩也此盖五代军中虐帅相仍为此以示其下罪之轻重决于一指屈伸之间及汉史肇掌兵有抵罪者肇以三指示吏即腰斩之正此类也】彦泽素与閤门使髙勲不协乗醉至其家杀其叔父及弟尸诸门首士民不寒而栗中书舍人李涛谓人曰吾与其逃于沟渎而不免不若往见之乃投刺谒彦泽曰上书请杀太尉人李涛谨来请死【李涛请杀张彦泽事见二百八十三卷髙祖天福七年】彦泽欣然接之谓涛曰舍人今日惧乎涛曰涛今日之惧亦犹足下昔年之惧也向使髙祖用涛言事安至此彦泽大笑命酒饮之【饮于禁翻】涛引满而去旁若无人【李涛者回之族曾孙明辩有胆气固自有种】甲戌张彦泽迁帝于开封府顷刻不得留宫中恸哭帝与太后皇后乗肩舆宫人宦者十余人歩从【从才用翻】见者流涕【亡国之耻言之者为之痛心矧见之者乎此程正叔所谓眞知者也天乎人乎】帝悉以内库金珠自随彦泽使人讽之曰契丹主至此物不可匿也帝悉归之亦分以遗彦泽【遗惟季翻】彦泽择取其竒货而封其余以待契丹彦泽遣控鹤指挥使李筠以兵守帝内外不通帝姑乌氏公主赂守门者入与帝诀归第自经【氏音支按薛史乌氏公主髙祖第十一妹也】帝与太后所上契丹主表章【上时掌翻下同】皆先示彦泽然后敢发帝使取内库帛数段主者不与曰此非帝物也又求酒于李崧崧亦辞以它故不进又欲见李彦韬彦韬亦辞不往帝惆怅久之【当是时晋朝之臣已视出帝为路人虽惆怅亦何及矣惆丑鸠翻】冯玉佞张彦泽求自送传国寳冀契丹复任用【亡国之臣其识正如此耳复扶又翻】楚国夫人丁氏延煦之母也有美色彦泽使人取之太后迟回未与彦泽诟詈立载之去【诟苦翻又许翻詈力智翻】是夕彦泽杀桑维翰　【考异曰薛史帝思维翰在相时累贡谋画请与虏和虑戎主到则显彰已过欲杀维翰以灭口因令张彦泽杀之按是时彦泽岂肯复从少帝之命今不取】以带加颈白契丹主云其自经契丹主曰吾无意杀维翰何为如是命厚抚其家髙行周符彦卿皆诣契丹牙帐降【二人自澶州来降】契丹主以阳城之战为彦卿所败诘之【阳城之战见上卷上年败补卖翻诘去吉翻】彦卿曰臣当时惟知为晋主竭力今日死生惟命契丹主笑而释之【符彦卿言直契丹主无以罪也为于伪翻】己夘延煦延寳自牙帐还【还从宣翻又如字】契丹主赐帝手诏且遣辖里谓帝曰孙勿忧必使汝有噉饭之所【噉徒滥翻】帝心稍安上表谢恩契丹以所献传国寳追琢非工又不与前史相应【追都回翻其文不与前史相应也】疑其非真以诏书诘帝使献真者【李心传曰秦玺者李斯之虫鱼篆也其围四寸按玉玺图以此玺为赵璧所刻璧本卞和所献之璞蔺相如所夺者是也余尝以礼制考之璧五寸而有好则不得复刻为玺此説谬矣秦玺至汉谓之传国玺自是迄于汉帝所寳用者秦玺也子婴所封元后所投王宪所得赤眉所上皆是物也董卓之乱失之吴书谓孙坚得之洛阳甄官井中复为袁术所夺徐璆得而上之殆不然也若然则魏氏何不实用而自刻玺乎厥后歴世皆用其名永嘉之乱没于刘石永和之世复归江左者晋玺也魏氏有国刻传国玺如秦之文但秦玺读自右魏玺读自左耳晋有天下又自刻玺其文曰受命于天皇帝夀昌本书舆服志乃以为汉所传秦玺实甚误矣此玺更刘聪石勒逮石祗死其臣蒋干求援于谢尚乃以玺送江南王彪之辩之亦不云秦玺也太元之末得自西燕更渉六朝至于隋代者慕容燕玺也晋孝武太元十九年西燕主永求救于郄恢并献玉玺一纽方阔六寸髙四寸六分文如秦玺自是歴宋齐梁皆寳之侯景既死北齐辛术得之广陵献之髙氏后歴周隋皆误指为秦玺后平江南知其非是乃更谓之神玺焉刘裕北伐得之闗中歴晋暨陈复为隋有者姚秦玺也晋义熙十三年刘裕入闗得传国玺上之大四寸文与秦同然隠起而不深刻隋灭陈得此指为真玺遂以宇文所传神玺为非是识者又谓古玺深刻以印泥后人隠起以印纸则隠起者非秦玺也姚氏取其文作之耳开运之乱没于邪律女真获之以为大寳者石晋玺也唐太宗贞观十六年刻受命玺文曰皇帝景命有徳者昌后归朱全忠及从珂自焚玺亦随失徳光入汴重贵以玺上之云先帝所刻盖指敬瑭也盖在唐时皆误以为秦玺而秦玺之亡则久矣今按石袛死当作冉闵死李心传之説与唐六典异今并存之以俟知者及周又制二寳有司所奏其説亦祖六典详注于后诘其吉翻】帝奏顷王从珂自焚【事见二百八十卷髙祖天福元年】旧传国寳不知所在必与之俱烬此寳先帝所为【事见二百八十一卷天福三年】羣臣备知臣今日焉敢匿寳乃止【焉于防翻】帝闻契丹主将度河欲与太后于前途奉迎张彦泽先奏之契丹主不许有司又欲使帝衘璧牵羊大臣舆榇迎于郊外先具仪注白契丹主契丹主曰吾遣竒兵直取大梁非受降也亦不许【降户江翻】又诏晋文武羣臣一切如故朝廷制度并用汉礼【北方谓中国为汉】有司欲备法驾迎契丹主契丹主报曰吾方擐甲总戎【擐音宦】太常仪卫未暇施也皆却之【用太常仪卫则当改胡服而华服故言未暇】先是契丹主至相州即遣兵趣河阳捕景延广延广苍猝无所逃伏【不料其遽见捕也先昔荐翻相息亮翻趣七喻翻】往见契丹主于封丘【九域志封丘县在大梁北六十里】契丹主诘之曰致两主失欢皆汝所为也十万横磨劒安在召乔荣使相辩证事凡十条延广初不服荣以纸所记语示之【景延广记其所言以授乔荣见二百八十二卷天福天年】乃服毎服一事辄授一筹至八筹延广但以面伏地请死乃锁之丙戌晦百官宿于封禅寺【迎契丹主也封禅寺在大梁城东】




　　资治通鉴卷二百八十五
&lt;史部,编年类,资治通鉴&gt;
　　钦定四库全书
　　资治通鉴卷二百八十六　宋　司马光　撰
　　胡三省　音注
　　后汉纪一【起疆圉协洽正月尽四月不尽一年　髙祖本沙陀部人居于太原及得中国自以姓刘遂言为东汉显宗第八子淮阳王昞之后国号曰汉通鉴已前以有汉纪此以后汉纪书之】
　　髙祖睿文圣武昭肃孝皇帝上
　　【姓刘名知逺干祐元年更名暠其先沙陀部人也】
　　天福十二年【汉复以天福纪年详见后】春正月丁亥朔百官遥辞晋主于城北【大梁城之北】乃易素服纱帽迎契丹主伏路侧请罪契丹主貂帽貂裘衷甲驻马髙阜命起改服抚慰之【按欧史时晋百官迎契丹主于赤冈】左卫上将军安叔千独出班胡语【按薛史安叔千沙陀三部落之种也故习胡语】契丹主曰汝安没字耶【安叔千状貌堂堂而不通文字所为鄙陋人谓之没字碑】汝昔镇邢州已累表输诚我不忘也叔千拜谢呼跃而退【呼跃盖夷礼犹华人舞蹈也】晋主与太后已下迎于封丘门外契丹主辞不见　【考异曰汉髙祖实録少帝帅族于野耶律氏疏之帝指陈前事乃大臣同谋皆歴歴能对无挠屈色耶律氏亦假以顔色陷蕃记薛史帝纪五代通録云戎王不与帝相见少帝实録帝举族待罪于野虏长面抚之遣白封禅寺今从陷蕃记】契丹主入门民皆惊呼而走【呼火故翻】契丹主登城楼遣通事谕之曰我亦人也汝曹勿惧防当使汝曹苏息【气絶而复息曰苏气一出入为息一曰更息曰苏】我无心南来汉兵引我至此耳【归罪于杜威等】至明徳门下马拜而后入宫以其枢密副使刘密权开封尹事【先易置京尹以弹压华人】日暮契丹主复出屯于赤冈【惧人心未一未敢居城中】戊子执郑州防御使杨承勲至大梁责以杀父叛契
　　丹【杨承勲囚父以降晋事见二百八十四卷齐王开运元年】　命左右脔食之未几【脔力兖翻几居岂翻】以其弟右羽林将军承信为平卢节度使悉以其父旧兵授之【既授之以其父旧镇复授之以其父旧兵】　髙勲诉张彦泽杀其家人于契丹主【张彦泽杀髙勲家见上卷上年勲为杜威奉降表者也先已为契丹主所亲故得诉其事】契丹主亦怒彦泽剽掠京城并傅珠尔鎻之【彦泽剽掠事亦见上卷上年傅珠尔监彦泽军者也剽匹妙翻】以彦泽之罪宣示百官问应死否皆言应死百姓亦投牒争疏彦泽罪己丑斩彦泽珠尔于北市仍命髙勲监刑彦泽前所杀士大夫子孙皆绖杖号哭随而诟詈以杖扑之【绖徒结翻有亲丧者绖杖号户刀翻诟苦翻又许翻詈力智翻扑普卜翻击也】勲命断腕出锁【防音短腕乌贯翻】剖其心以祭死者市人争破其脑取髓【髓悉委翻】脔其肉而食之　契丹送景延广归其国庚寅宿陈桥【九域志开封府浚仪县有陈桥镇】夜伺守者稍怠扼吭而死【伺相吏翻吭居郎翻人颈曰吭】　辛夘契丹以晋主为负义侯置于黄龙府黄龙府即慕容氏和龙城也【欧史曰自幽州行十余日过平州出榆闗行沙碛中七八日至锦州又行五六日过海北州又行十余日度辽水至勃海国铁州又行七八日过南海府遂至黄龙府按契丹后改黄龙府为隆州北至混同江一百三十里又按慕容氏之和龙城若据晋书及郦道元水经注当在汉辽西郡界今晋主陷蕃度辽水而后至黄龙府又其地近混同江疑非慕容氏之和龙城】契丹主使谓李太后曰闻重贵不用母命以至于此可求自便勿与俱行太后曰重贵事妾甚谨所失者违先君之志絶两国之欢耳今幸防大恩全生保家母不随子欲何所归癸巳契丹遣晋主及其家人于封禅寺遣大同节度使兼侍中【此契丹所授官】河内崔廷勲以兵守之【宋白曰崔廷勲本河内人少陷虏】契丹主数遣使存问【数所角翻】晋主毎闻使至举家忧恐【恐见杀也】时雨雪连旬外无供亿【毛居正曰供儗儗有储偫之意供亿犹供儗也亿度也料度其所须之物随多少而供之以待其乏也】上下冻馁太后使人谓寺僧曰吾尝于此饭僧数万【饭扶晩翻】今日独无一人相念邪僧辞以虏意难测不敢献食【噫孰知缁黄变色其徒所为有甚于不敢献食者耶有国有家者崇奉释氏以求福田利益可以监矣】晋主隂祈守者乃稍得食是日契丹主自赤冈引兵入宫【入晋宫】都城诸门及宫禁门皆以契丹守卫昼夜不释兵仗【惧有变也】磔犬于门以竿悬羊皮于庭为厌胜【磔渉格翻厌于叶翻】契丹主谓羣臣曰自今不修甲兵不市战马轻赋省役天下太平矣【谈何容易斯言甫脱口而打草谷继之矣天下果太平乎】废东京降开封府为汴州尹为防御使乙未契丹主改服中国衣冠百官起居皆如旧制【史言契丹主犹知用夏变夷】赵延夀张砺共荐李崧之才防威胜节度使冯道自邓州入朝契丹主素闻二人名皆礼重之【二人歴唐晋位极人臣国亡不能死视其君如路人何足重哉】未几以崧为太子太师充枢密使道守太傅于枢密院祗以备顾问契丹主分遣使者以诏书赐晋之藩镇晋之藩镇争上表称臣被召者无不奔驰而至【被皮义翻】惟彰义节度使史匡威据泾州不受命匡威建瑭之子也【史建瑭事晋王克用以及庄宗皆冇战功】雄武节度使何重建斩契丹使者以秦阶成三州降蜀【史匡威不降契丹以其地逺契丹兵威不能至也何重建则以其镇与蜀接境遂弃辽而附蜀耳】初杜重威既以晋军降契丹【重威初避晋主重贵名去重单名威晋既亡国重即复旧名其忘恩背主此特末节耳】契丹主悉收其铠仗数百万贮恒州【贮丁吕翻恒户登翻】驱马数万归其国遣重威将其众从已而南【将即亮翻】及河契丹主以晋兵之众恐其为变欲悉以胡骑拥而纳之河流或谏曰晋兵在它所者尚多彼闻降者尽死必皆拒命不若且抚之徐思其策契丹主乃使重威以其众屯陈桥【陈乔在陈桥门外有陈桥驿】防久雪官无所给士卒冻馁咸怨重威相聚而泣重威每出道旁人皆骂之契丹主犹欲诛晋兵赵延夀言于契丹主曰皇帝亲冒矢石以取晋国欲自有之乎将为它人取之乎【冒莫北翻为于伪翻下同赵延夀志在帝中国以此言觇契丹之意不特为晋兵发也】契丹主变色曰朕举国南征五年不解甲【天福八年契丹始攻晋至是五年】仅能得之岂为它人乎【赵延夀闻契丹主此言可以绝望矣】延夀曰晋国南有唐西有蜀常为仇敌皇帝亦知之乎曰知之延夀曰晋国东自沂密西及秦鳯延袤数千里【袤音茂】邉于吴蜀常以兵戍之南方暑湿上国之人不能居也【时偏方割据者谓中原为上国晋奉契丹又称契丹为上国】它日车驾北归以晋国如此之大无兵守之吴蜀必相与乗虚入冦如此岂非为它人取之乎契丹主曰我不知也然则奈何延夀曰陈桥降卒可分以戍南邉则吴蜀不能为患矣契丹主曰吾昔在上党失于断割悉以唐兵授晋【事见二百八十卷晋髙祖天福元年断丁乱翻】既而返为防讐北向与吾战辛勤累年仅能胜之今幸入吾手不因此时悉除之岂可复留以为后患乎【复扶又翻】延夀曰向留晋兵于河南不质其妻子【质音致】故有此忧今若悉徙其家于恒定云朔之间毎嵗分畨使戍南邉何忧其为变哉此上策也契丹主悦曰善惟大王所以处之【契丹封赵延夀为燕王故称之为大王处昌吕翻】由是陈桥兵始得免分遣还营　契丹主杀右金吾卫大将军李彦绅宦者秦继是以其为唐潞王杀东丹王故也【杀东丹王见二百八十卷晋髙祖天福元年唐潞王之清泰三年也为于伪翻】以其家族赀财赐东丹王之子永康王乌云乌云一目为人雄健好施【乌云始见于此为后得国张本施式防翻】　癸夘晋主与李太后安太妃冯后及弟睿子延煦延寳俱北迁后宫左右从者百余人【从才用翻】契丹遣三百骑援送之【援送者送其行以为防援】又遣晋中书令赵莹枢密使冯玉马军都指挥使李彦韬与之俱晋主在涂供馈不继或时与太后俱絶食旧臣无敢进谒者独磁州刺史李谷迎谒于路相对泣下谷曰臣无状负陛下因倾赀以献【天下之士茍有所负者其所为必有异于人磁墙之翻】晋主至中度桥见杜重威寨叹曰天乎吾家何负为此贼所破恸哭而去【于晋之时通国上下皆知杜重威之不可用乃违众用之以致亡国诗云啜其泣矣何嗟及矣今至于恸庸有及乎】　癸丑蜀主以左千牛卫上将军李继勲为秦州宣慰使【蜀以何重建降遣使宣慰之】　契丹主以前燕京留守刘晞为西京留守【薛史曰刘晞者涿州人陷虏歴官至平章事兼侍中　考异曰实録作禧或云名稀今从陷蕃记】永康王乌云之弟留珪为义成节度使乌云姊壻潘实纳为横海节度使【实纳旧作聿撚今改　考异曰周太祖实録实纳作聿湼今从陷蕃记】赵延夀之子匡賛为防国节度使【为赵匡賛后以河中归汉张本】汉将张彦超为雄武节度使史佺为彰义节度使客省副使刘晏僧为忠武节度使前防国节度使侯益为凤翔节度使权知鳯翔府事【侯益后以凤翔归汉】焦继勲为保大节度使晞涿州人也既而何重建附蜀【秦州附蜀张彦超无所诣】史匡威不受代【史匡威据泾州以拒史佺】契丹势稍沮【沮在吕翻】晋昌节度使赵在礼入朝【自长安入朝于大梁】其裨将留长安
　　者作乱节度副使建人李肃讨诛之军府以安　晋主之絶契丹也【事见二百八十三卷晋髙祖天福七年】匡国节度使刘继勲为宣徽北院使颇预其谋契丹主入汴继勲入朝契丹主责之时冯道在殿上继勲急指道曰冯道为首相与景延广实为此谋臣位卑何敢发言契丹主曰此叟非多事者勿妄引之【冯道以依阿免祻有国家者焉用彼相哉然歴事七姓皆以徳望待之亦持身谨静有以动其敬心耳】命锁继勲将送黄龙府赵在礼至洛阳【旧唐书地理志自长安东至洛阳八百五十里】谓人曰契丹主尝言庄宗之乱由我所致【谓皇甫晖之乱也事见二百七十四卷唐明宗天成元年庄宗之同光四年也】我此行良可忧契丹遣契丹将苏页【书契丹将以别汉将与勃海将】奚王伊喇【伊耶尼翻喇卢达翻】勃海将髙谟翰戍洛阳在礼入谒拜于庭下伊喇等皆踞坐受之乙夘在礼至郑州【九域志自洛阳东至郑州二百六十里】闻继勲被锁大惊夜自经于马枥间【枥音厯马栈也】契丹主闻在礼死乃释继勲继勲忧愤而卒刘晞在契丹尝为枢密使同平章事至洛阳诟奚王曰【诟苦翻又许翻】赵在礼汉家大臣尔北方一酋长耳【酋慈秋翻长知两翻】安得慢之如此立于庭下以挫之由是洛人稍安契丹主广受四方贡献大纵酒作乐毎谓晋臣曰中国事我皆知之吾国事汝曹不知也【契丹主自谓周防之密以夸晋臣然东丹之来已胎乌云夺国之祸虽甚愚者知之而契丹主不知也善觇国者不观一时之强弱而观其治乱之大致】赵延夀请给上国兵廪食契丹主曰吾国无此法乃纵胡骑四出以牧马为名分畨剽掠【剽匹妙翻】谓之打草谷丁壮毙于锋刃老弱委于沟壑自东西两畿【大梁之属县为东畿洛阳之属县为西畿此唐制也唐制两京除赤县外余属县为畿县】及郑滑曹濮数百里间财畜殆尽【郑滑曹濮皆大梁之旁郡以及言之明上文所谓东西两畿为畿县濮博木翻】契丹主谓判三司刘昫曰契丹兵三十万既平晋国应有优赐速宜营办时府库空竭昫不知所出请括借都城士民钱帛【都城大梁都城】自将相以下皆不免又分遣使者数十人诣诸州括借皆迫以严诛人不聊生其实无所颁给皆蓄之内库欲辇归其国于是内外怨愤始患苦契丹皆思逐之矣【为契丹北归张本】　初晋主与河东节度使中书令北平王刘知逺相猜忌虽以为北面行营都统徒尊以虚名而诸军进止实不得预闻【事见二百八十四卷晋齐王开运元年】知逺因之广募士卒【天福八年齐王与契丹构隙之初刘知逺已奏募兵矣事见二百八十三卷】阳城之战诸军散卒归之者数千人【阳城之战见二百八十四卷晋齐王开运二年按阳城之战晋师大捷无縁有散卒归河东此必杜重威降契丹时也】又得吐谷浑财畜【事亦见开运二年畜吁玉翻】由是河东富疆冠诸镇【冠古玩翻】歩骑至五万人晋主与契丹结怨知逺知其必危而未尝论諌契丹屡深入知逺初无邀遮入援之志【既不据险要以邀遮契丹之兵又不遣兵入援也】及闻契丹入汴知逺分兵守四境以防侵轶【轶徒结翻】遣客将安阳王峻【旧唐书地理志相州汉魏郡也治安阳县安阳汉侯国故城在汤隂东曹魏时废安阳并入邺后周移邺置县于安阳故城仍为邺县隋又改为安阳县州所治也若汉魏郡城则在县之西北七里将即亮翻】奉三表诣契丹主一贺入汴二以太原夷夏杂居戍兵所聚未敢离镇【夏户雅翻离力智翻】三以应有贡物值契丹将刘九一军自土门西入屯于南川【南川谓晋阳城南之地】城中忧惧俟召还此军道路始通可以入贡契丹主赐诏褒美及进画亲加儿字于知逺姓名之上仍赐以木柺胡法优礼大臣则赐之如汉赐几杖之比惟伟王以叔父之尊得之【柺乖买翻老人拄杖也欧史曰王峻持柺归虏人望之皆避道】知逺又遣北都副留守太原白文珂入献竒缯名马【缯慈陵翻】契丹主知知逺观望不至及文珂还【还从宣翻又如字】使谓知逺曰汝不事南朝又不事北朝意欲何所俟邪【朝直遥翻】蕃汉孔目官郭威言于知逺曰虏恨我深矣王峻言契丹贪残失人心必不能久有中国或劝知逺举兵进取知逺曰用兵有缓有急当随时制宜今契丹新降晋兵十万虎据京邑未有它变岂可轻动哉且观其所利止于货财货财既足必将北去况氷雪已消势难久留宜待其去然后取之可以万全【刘知逺料之审矣所以举兵南向契丹不能与之争】昭义节度使张从恩以地迫懐洛【昭义治潞州自潞州至泽州又至懐州度河则洛州河南府旧唐书地理志潞州至洛州四百七十里】欲入朝于契丹遣使谋于知逺知逺曰我以一隅之地安敢抗天下之大君宜先行我当继往从恩以为然判官髙防谏曰公晋室懿亲【按五代防要晋少帝前妃张氏天福八年进册皇后张从恩盖后族也】不可轻变臣节从恩不从左骁卫大将军王守恩与从恩姻家时在上党从恩以副使赵行迁知留后【副使者节度副使也】牒守恩权巡检使与髙防佐之守恩建立之子也【王建立事唐明宗见亲任及事晋髙祖】　荆南节度使髙从诲遣使入贡于契丹契丹遣使以马赐之从诲亦遣使诣河东劝进【荆南髙氏父子事大以保其国为谋大率如此】唐主立齐王景遂为皇太弟徙燕王景达为齐王领诸道兵马元帅徙南昌王冀为燕王为之副【燕于坚翻】景遂尝与宫僚燕集賛善大夫元城张易有所规谏【张易北人而仕江南】景遂方与客传玩玉杯弗之顾易怒曰殿下重寳而轻士取玉杯抵地碎之众皆失色景遂敛容谢之待易益厚【景遂之迁善敬士亦难能也】景达性刚直唐主与宗室近臣饮冯延已延鲁魏岑陈觉辈极倾谄之态或乗酒喧笑景达屡诃责之复极言谏唐主以不宜亲近佞臣【屡力主翻复扶又翻近巨靳翻】延己以二弟立非己意欲以虚言徳之尝晏东宫阳醉抚景达背曰尔不可忘我景达大怒拂衣入禁中白唐主请斩之唐主谕解乃止【按是时陈觉冯延鲁攻福州史言其侍饮极倾谄之态槩其言常时非必拘此时也】张易谓景达曰羣小交构祸福所系殿下力未能去数面折之【去羌吕翻数所角翻折之舌翻】使彼惧而为备何所不至自是每游宴景达多辞疾不预唐主遣使贺契丹灭晋且请诣长安修复诸陵【唐末防乱诸陵多遭发掘南唐自谓纂唐之绪故请修复也】契丹不许而遣使报之晋密州刺史皇甫晖棣州刺史王建皆避契丹帅众奔唐【帅读曰率】淮北贼帅多请命于唐【帅所类翻】唐虞部员外郎韩熈载上疏以为陛下恢复祖业今也其时若虏主北归中原有主则未易图也【易以防翻韩熈载以定中原自期仅见此疏耳自古以来多大言少成事者何可胜数】时方连兵福州未暇北顾唐人皆以为恨唐主亦悔之【使唐无福州之役举兵北向亦防师而已矣】　契丹主召晋百官悉集于庭问曰吾国广大方数万里有君长二十七人【长知两翻】今中国之俗异于吾国吾欲择一人君之如何皆曰天无二日【孟子引孔子之言】夷夏之心皆愿推戴皇帝如是者再契丹主乃曰汝曹既欲君我今兹所行何事为先对曰王者初有天下应大赦二月丁巳朔契丹主服通天冠绛纱袍登正殿设乐悬仪衞于庭百官朝贺华人皆法服胡人仍胡服立于文武班中间【文官班于东武官班于西胡人立于中间】下制称大辽防同十年大赦仍云自今节度使刺史母得置牙兵市战马【其心固虞诸镇有与之作敌者】赵延夀以契丹主负约心怏怏【赵延夀之求为帝不得不止此其所以终为兀欲所锁也怏于两翻】令李崧言于契丹主曰汉天子所不敢望乞为皇太子崧不得已为言之【为言于伪翻下令为同】契丹主曰我于燕王虽割吾肉有用于燕王吾无所爱然吾闻皇太子当以天子儿为之岂燕王所可为也因令为燕王迁官时契丹以恒州为中京【恒户登翻】翰林承防张砺奏拟燕王中京留守大丞相録尚书事都督中外诸军事枢密使如故契丹主取笔涂去録尚书事都督中外诸军事而行之【去羌吕翻孰谓契丹主起于塞外而不知中国之事体哉】　壬戌蜀李继勲与兴州刺史刘景攻固镇拔之何重建请出蜀兵与阶成兵共扼散闗以取鳯州【扼散闗则北兵不能入鳯州可坐取也】丙寅蜀主发山南兵三千七百赴之【山南兵兴元兵也】　刘知逺闻何重建降蜀叹曰戎狄凭陵中原无主令藩镇外附吾为方伯良可愧也【古者除王畿之外八州八伯所谓三十国而为连连有帅二百二十国以为州州有伯者也周分天下以为二伯自陜以西召伯主之自陜以东周公主之及其衰也齐桓晋文纠合诸矦以尊王室亦以方伯之任自居晋人所谓我为伯者也石晋以刘知逺为北面都统故亦自谓为方伯】于是将佐劝知逺称尊号以号令四方观诸侯去就【诸侯谓当时诸藩镇】知逺不许闻晋主北迁声言欲出兵井陉迎归晋阳【陉音刑】丁夘命武节都指挥使荥泽史肇【武节军刘知逺所置见二百八十三巻晋齐王天福八年隋置荥泽县唐属郑州九域志荥泽县在郑州西北四十五里】集诸军于毬告以出军之期军士皆曰今契丹陷京城执天子天下无主主天下者非我王而谁【刘知逺封北平王故称之】宜先正位号然后出师争呼万嵗不已知逺曰虏势尚彊吾军威未振当且建功业士卒何知命左右遏止之已巳行军司马潞城张彦威等三上牋劝进【潞古邑也隋置潞城县唐属潞州九域志潞城县在潞州东北四十里】知逺疑未决郭威与都押牙冠氏杨邠入说知逺曰【刘昫曰冠氏春秋邑名隋分馆陶东界置冠氏县唐属魏州九域志在州东北六十里说音税】今逺近之心不谋而同此天意也王不乗此际取之谦让不居恐人心且移移则反受其咎矣知逺从之　契丹以其将刘愿为保义节度副使陜人苦其暴虐【陜失冉翻】奉国都头王晏与指挥使赵晖都头矦章谋曰今胡虏乱华乃吾属奋发之秋河东刘公威徳逺着【刘知逺河东帅故称之】吾辈若杀愿举陜城归之为天下唱取富贵如反掌耳【返当作反】晖等然之宴与壮士数人夜逾牙城入府出库兵以给众庚午旦斩愿首悬诸府门又杀契丹监军奉晖为留后晏徐州晖澶州章太原人也【澶时连翻】　辛未刘知逺即皇帝位自言未忍改晋又恶开运之名乃更称天福十二年【恶乌路翻更工衡翻欧阳修曰人君即位称元年常事尔古不以为重也孔子未修春秋其前固己如此虽暴君昏主妄庸之史其纪事先后逺近莫不以嵗月一二数之乃理之自然也其谓一为元未尝有法焉古人之语尔古谓嵗之一月亦不云一而曰正月国语言六吕曰元间大吕周易列六爻曰初九大抵古人言数多不云一不独谓年为元也及后世曲学之士始谓孔子书元年为春秋大法遂以改元为重事自汉以后又名年以建元而正伪纷杂称号遂多不胜其纪也五代乱世也其事无法而不合于理者多矣至其年号乖错以惑后世则不可以不明梁太祖以干化二年遇弑明年末帝诛友珪黜其鳯厯之号称干化三年尚为有说至汉髙祖建国黜晋出帝开运四年复称天福十二年者何哉盖以爱憎之私耳方出帝时汉髙祖居太原常愤愤下视晋晋亦阳优礼之幸而未见其隙及契丹灭晋汉未尝有赴难之意出帝已北迁方阳以兵声言追之至土门而还及其即位改元而黜开运之号则其用心可知矣盖其于出帝无复君臣之义而幸祸以为利者其素志也可胜叹哉】壬申诏诸道为契丹括率钱帛者皆罢之【括率钱帛见上正月】其晋臣被迫脇为使者勿问令诣行在【被皮义翻】自余契丹所在诛之　何重建遣宫苑使崔延琛将兵攻鳯州不克退保固镇【何重建为蜀图取鳯州事始见上】　甲戌帝自将东迎晋主及太后至夀阳【晋置夀阳县后魏改曰受阳隋开皇十年改并州南受阳为文水分州东故夀阳置夀阳县唐属太原府】闻已过恒州数日乃留兵戍承天军而还【还从宣翻又如字承天军在井陉县娘子闗西南太原府广阳县界宋朝太平兴国四年改广阳为平定县置平定军县有承天军寨在太原府南三百五十里】晋主既出塞契丹无复供给从官宫女皆自采木实草叶而食之至锦州契丹令晋主及后妃拜契丹主安巴坚墓【从才用翻契丹置锦州近木叶山金人疆域图锦州南至燕京一千四百一十五里陈元靓曰大元于锦州置临海节度领永乐安昌兴城神水四县属大定府路】晋主不胜屈辱泣曰薛超误我【胜音升谓薛超持之不令赴火也事见上卷开运三年】冯后隂令左右求毒药欲与晋主俱自杀不果　契丹主闻帝即位以通事耿崇美为昭义节度使高唐英为彰徳节度使崔廷勲为河阳节度使以控扼要害【昭义军潞州彰徳军相州河阳军孟州帝自太原西南出兵潞州兵冲也自潞州东下壶闗则至相州南下太行则至孟州故皆命将控扼】初晋置乡兵号天威军【见二百八十四巻晋出帝开运元年】教习嵗余村民不闲军旅竟不可用悉罢之但令七户输钱十千其铠仗悉输官而无赖子弟不复肯复农业【不复之复扶又翻再也肯复之复读如字反也】山林之盗自是而繁及契丹入汴纵胡骑打草谷【事见上正月】又多以其子弟及亲信左右为节度使刺史不通政事华人之狡狯者多往依其麾下敎之妄作威福掊敛货财民不堪命【狡古巧翻狯古外翻掊蒲翻敛力赡翻】于是所在相聚为盗多者数万人少者不减千百攻陷州县杀掠吏民滏阳贼帅梁晖有众数百送欵晋阳求效用帝许之磁州刺史李谷密通表于帝令晖袭相州【旧唐书地理志滏阳汉武安县地隋置滏阳县唐属磁州为州治所九域志滏阳南至相州六十里帅所类翻】晖侦知髙唐英未至【侦丑郑翻】相州积兵器无守备丁丑夜遣壮丁逾城入启闗纳其众杀契丹数百其守将突围走晖据州自称留后表言其状【表言于晋阳将即亮翻】　戊寅帝还至晋阳【自承天军还晋阳还从宣翻又如字】议率民财以赏将士夫人李氏谏曰陛下因河东创大业未有以恵泽其民而先夺其生生之资殆非新天子所以救民之意也今宫中所有请悉出之以劳军虽复不厚人无怨言【劳力到翻】帝曰善即罢率民倾内府蓄积以赐将士中外闻之大恱李氏晋阳人也【妇人之智及此异乎唐庄宗之刘后矣鄙语有之福至心灵祸来神昧二人者各居一焉】　吴越内都监程昭恱多聚宾客畜兵器【畜读曰蓄】与术士游吴越王佐欲诛之谓水丘昭劵曰汝今夕帅甲士千人围昭恱第【帅读曰率】昭劵曰昭恱家臣也有罪当显戮不宜夜兴兵佐曰善命内牙指挥使诸温【诸姓温名汉书地理志琅邪郡有诸县盖以邑为氏也】伺昭恱归第执送东府【伺相吏翻】己夘斩之释钱仁俊之囚【钱仁俊之囚见上卷开运二年】武节都指挥使史肇攻代州拔之斩王晖【王晖降契丹见上巻上年】　建雄留后刘在明朝于契丹以节度副使骆从朗知州事帝遣使者张宴洪等如晋州谕以己即帝位从朗皆囚之大将药可俦杀从朗推宴洪权留后庚辰遣使以闻契丹主遣右谏议大夫赵熈使晋州括率钱帛征督甚急从朗既死民相帅共杀熈【帅读曰率下同】契丹主赐赵晖诏即以为保义留后晖斩契丹使者焚其诏遣支使河间赵矩奉表诣晋阳契丹遣其将髙谟翰攻晖不克【谟一本作模】帝见矩甚喜曰子挈咽防之地以归我天下不足定也【陜州据河潼之要自河东入洛汴此其咽防也咽因肩翻】矩因劝帝早引兵南向以副天下之望帝善之辛巳以晖为保义节度使矦章为镇国节度使保义军马歩都指挥使王宴为绛州防御使保义军马歩副指挥使【按王宴先已为保义军马歩都指挥使既赏其功不应为副指挥使恐误】　髙防与王守恩谋遣指挥使李万超白昼率众大噪入府斩赵行迁推守恩权知昭义留后守恩杀契丹使者举镇来降【帝既得陜又得上党足以示契丹形制之势之重以澶州梗其南北之路虏气夺而心揺矣】　镇宁节度使耶律隆鄂特性残虐【契丹主安巴坚以其所居横帐地名为姓曰世里世里译曰谓之锡里史囚之】澶州人苦之贼帅王琼帅其徒千余人夜袭据南城北度浮航【浮航即徳胜浮梁贼帅所类翻帅读曰率航户刚翻】纵兵大掠围隆鄂特于牙城【澶州牙城盖在北城】契丹主闻之甚惧始遣天平节度使李守贞天雄节度使杜重威还镇【李守贞杜重威既降契丹从契丹主南入汴遂为所留】由是无久留河南之意遣兵救澶州琼退屯近郊【去城三十里为近郊】遣弟超奉表来求救癸未帝厚赐超遣还【还从宣翻又如字】琼兵败为契丹所杀　蜀主加雄武节度使何重建同平章事　延州録事参军髙允权万金之子也彰武节度使周密闇【音暗】而贪将士作乱攻之密败保东城众以允权家世延帅【髙万金兄弟自梁以来帅延州帅所类翻】推为留后　【考异曰周太祖实録允权为肤施令陷蕃记云前録事参军退居田里汉髙祖实録云允权为延州令周密以允权故将之子恐与邉人缔结移为州主簿密后以闇而党下惟诛掠是务允权乗其民怨时以言间之复劝亲党潜构诸部众心遂揺广本云允权为延州令密徙为録事叅军今从之周太祖实録又曰契丹犯阙以周密为延帅按晋少帝实録开运三年八月辛未以右龙武统军周密为彰武节度使非契丹所授今从汉髙祖实録】据西城【薛史曰延州有东西二城其中限以深涧】密应州人也　丹州都指挥使髙彦珣杀契丹所署刺史自领军事　契丹舒噜太后遣使以其国中酒馔脯果赐契丹主贺平晋国【馔徂晥翻又雏恋翻】契丹主与羣臣宴于永福殿毎举酒立而饮之曰太后所赐不敢坐饮　唐王淑妃与郇公从益居洛阳赵延夀娶明宗女为夫人淑妃诣大梁防礼【赵延夀妻唐明宗女燕国长公主也晋髙祖天福元年契丹已遣使至洛阳取之入北矣今复从延夀至大梁故王淑妃诣之防礼】契丹主见而拜之曰吾嫂也【契丹主以唐明宗年长于齿为兄故拜王淑妃为嫂】统军刘遂凝因淑妃求节钺【刘遂凝以刘鄩旧恩因王淑妃以求节钺】契丹主以从益为许王威信节度使遂凝为安逺节度使淑妃以从益幼辞不赴镇复归于洛契丹主以张砺为右仆射兼门下侍郎同平章事左仆射和凝兼中书侍郎同平章事司空兼门下侍郎同平章事刘昫以目疾辞位罢为太保　东方羣盗大起陷宋亳密三州契丹主谓左右曰我不知中国之人难制如此【中国之人困于契丹之凌暴掊克咸不聊生起而为盗乌有难制者乎盍亦反其本矣】亟遣泰宁节度使审琦武宁节度使符彦卿等归镇【澶州乱而遣李守贞杜重威归镇宋亳密三州陷而遣安审琦符彦卿归镇契丹主之北归决矣】仍以契丹兵送之彦卿至埇桥【埇桥在宿州埇余陇翻】贼帅李仁恕帅众数万急攻徐州【贼帅所类翻恕帅读曰率下同】彦卿与数十骑至城下扬鞭欲招谕之仁恕控彦卿马请从相公入城【欲刧符彦卿为质以取徐州也】彦卿子昭序自城中遣军校陈守习缒而出呼于贼中【校户敎翻缒驰伪翻呼火故翻】曰相公已陷虎口聴相公助贼攻城城不可得也贼知不可劫乃相率罗拜于彦卿马前乞赦其罪彦卿与之誓乃解去　三月丙戌朔契丹主服赭袍坐崇元殿百官行入閤礼【欧阳修曰唐故事天子日御殿见羣臣曰常参朔朢荐食诸陵寝有思慕之心不能临前殿则御便殿见羣臣曰入閤宣政前殿也谓之衙衙有仗紫宸便殿也谓之閤其不御前殿而御紫宸也乃自正衙唤仗由閤门而入百官俟朝于衙者因随而入见故谓之入閤然衙朝也其礼尊閤宴见也其事杀自干符以后因乱礼缺天子不能日见羣臣而见朔朢故正衙常日废仗而朔朢入閤有仗其后习见遂以入閤为重至出御前殿犹谓之入閤五代之时羣臣五日一入见中兴殿便殿也此入閤之遗制而谓之起居朔朢一出御文明殿前殿也反谓之入閤今按五伐防要有入閤仪司天进时刻牌閤门进班齐牌皇帝自内着袍衫穿靴乗辇至常朝殿门驻辇受枢密使已下起居讫引驾至正朝殿皇帝坐定卷帘殿上添香喝控鹤官拜次鸡呌次閤门勘契次閤门承防唤仗次閤门使引金吾将军南班拜讫分引至位对揖次细仗相次入次执文武班簿至位对揖次宰臣南班拜讫分引至位对揖次金吾将军奏平安次文武百官入通事舍人揖殿靸靴入沙墀两拜立定次引宰臣及两省官金吾将军合班立定閤门使喝拜搢笏舞跪三拜奏圣躬万福又引宰臣班首一人至近前又两拜舞跪三拜引至位对揖通事舍人引宰臣于东西踏道下立次文武百官出次两省官南班揖殿出次翰林学士南班揖殿出次执文武班簿南班揖殿出次金吾将军南班揖殿出次细仗出次引宰臣香案前奉事讫宣徽使喝好去南班揖殿出次閤门使引待制官到位两拜引近前奏事讫却归位罄折宣徽使宣所奏知又两拜舞跪三拜舍人喝好去南班揖殿出次刑法官奏事准上次监奏御史南班揖殿出次閤门承防放仗次閤门使奏衙内无事次喝控鹤官门外祗次下帘皇帝上辇归内又按欧史梁太祖干化元年九月辛巳朔御文明殿入閤则入閤仪梁所定也防唐之正牙朝防其仪畧而野而五代谓之行礼防要又详载而为书则其仪为一时之上仪矣姑备録之以志朝仪之变文明殿洛阳宫之正衙殿也崇元殿汴宫之正衙殿也薛史曰梁制每月初入閤朢日延英聴政后唐制朔朢皆入閤】　戊子帝遣使以诏书安集农民保聚山谷避契丹之患者【此时务之所当急先者】辛夘髙允权奉表来降帝谕允权聴周宻诣行在密
　　遂弃东城来奔　壬辰髙彦询以丹州来降【丹延亦归于汉矣】蜀翰林承防李昊谓王处回曰敌复据固镇则兴州
　　道絶不复能救秦州矣【复扶又翻】请遣山南西道节度使孙汉韶将兵急攻鳯州癸巳蜀主命汉韶诣鳯州行营契丹主复召晋百官【复扶又翻】谕之曰天时向热吾难久留欲暂至上国省太后【契丹自谓其国为上国中国之人亦以称之契丹既畏暑又畏四方羣起而攻之故急欲北归果如刘知逺所料】当留亲信一人于此为节度使百官请迎太后契丹主曰太后族大如古柏根不可移也契丹主欲尽以晋之百官自随或曰举国北迁恐揺人心不如稍稍迁之乃诏有职事者从行余留大梁复以汴州为宣武军【契丹之入大梁也降开封府为汴州防御使今复盛唐之旧以为节镇欲兼华夷而抚制之也】以萧翰为节度使翰舒噜太后之兄子其妹复为契丹主后翰始以萧为姓自是契丹后族皆称萧氏　吴越复发水军遣其将余安将之自海道救福州己亥至白虾浦【将即亮翻虾当作鰕】海岸泥淖须布竹箦乃可行唐之诸军在城南者聚而射之箦不得施【淖奴教翻箦测革翻射而亦翻】冯延鲁曰城所以不降者恃此救也今相持不战徒老我师不若纵其登岸尽杀之则城不攻自降矣裨将孟坚曰浙兵至此不能进退【吴越国本唐两浙地故谓之浙兵】求一战而死不可得若纵其登岸彼必致死于我其锋不可当安能尽杀乎延鲁不聴曰吾自击之吴越兵既登岸大呼奋撃【呼火故翻】延鲁不能御弃众而走孟坚战死吴越兵乘胜而进城中兵亦出夹击唐兵大破之唐城南诸军皆遁吴越追之王崇文以牙兵三百拒之诸军陈于崇文之后追者乃还【陈读曰阵还从宣翻】或言浙兵欲弃福州拔李达之众归钱唐东南守将刘洪进等白王建封请纵其尽出而取其城【唐兵攻福州刘洪进当东南面故书谓东南守将】留从效不欲福州之平【泉福相为唇齿福州平则泉州为之次矣此留从效所不欲也】建封亦忿陈觉等専横【横户孟翻】乃曰吾军败矣安能与人争城是夕烧营而遁城北诸军亦相顾而溃冯延鲁引佩刀自刺【刺七亦翻】亲吏救之不死唐兵死者二万余人委弃军资器械数十万府库为之耗竭【谓唐之府库罄于奉军为于伪翻】余安引兵入福州李达举所部授之【何承天姓苑余姓戎由余之后】　留从效引兵还泉州【自福州还也】谓唐戍将曰泉州与福州世为仇敌【唐末王潮兄弟自泉州攻福州留从效先是以泉州兵击破福州兵又防南唐兵围福州故云然】南接岭海瘴疠之乡【漳泉之地东南际海西南接潮州岭南之境也】地险土瘠比年军旅屡兴农桑废业冬徴夏敛仅能自赡【秋谷成熟征租至冬春蚕毕收敛帛于夏即谓二嵗也比毘至翻敛力赡翻赡时敛翻】岂劳大军久戍于此置酒饯之戍将不得已引兵归唐主不能制加从效检校太傅【唐兵新败自知无以制留从效遂加其官以安之留从效自此据有漳泉】　壬寅契丹主发大梁晋文武诸司从者数千人【从才用翻】诸军吏卒又数千人宫女宦官数百人尽载府库之实以行所留乐器仪仗而已夕宿赤冈契丹主见村落皆空命有司发牓数百通所在招抚百姓然竟不禁胡骑剽掠【呼鸡而纵狸奴鸡其敢前乎剽匹妙翻】丙午契丹自白马渡河谓宣徽使髙勲曰吾在上国以射猎为乐至此令人悒悒【契丹之下当逸主字乐音洛悒于及翻悒悒忧愁不得志也】今得归死无恨矣【契丹主不惟土思亦见诸镇及羣盗举兵者皆归心河东恐不得正丘首也独不见渉珪与徒河相持于中山之时乎以此言之其才识相去逺矣】　蜀孙汉韶将兵二万攻鳯州军于固镇分兵扼散闗以絶援路【何重建诣扼散闗犹虑契丹威令行于闗西能发援兵也至是契丹归北中国无主虽出兵取岐雍可也何必扼散闗乎】　张筠余安皆还钱唐吴越王佐遣东南安抚使鲍修让将兵戍福州以东府安抚使钱倧为丞相【吴越以越州为东府为倧嗣国张本倧竹冬翻】　庚戌以王弟北京马歩都指挥使崇行太原尹知府事【刘崇有太原始此考异曰薛史云崇髙祖从弟王保衡晋阳见闻録云仲弟欧阳史云母弟今从实録】　辛亥契丹主将攻相州梁晖请降契丹主赦之许以为防御使晖疑其诈复乘城拒守夏四月己未未明契丹主命蕃汉诸军急攻相州食时克之【相悉亮翻】悉杀城中男子驱其妇女而北胡人掷婴孩于空中举刃接之以为乐【观佛狸之饮江侯景之乱江南其肆毒类如此不嗜杀人然后能一天下孟子之言岂欺我哉乐音洛】留髙唐英守相州唐英阅城中遗民男女得七百余人其后节度使王继敛城中髑髅瘗之【髑徒木翻髅音娄瘗于计翻】凡得十余万或告磁州刺史李谷谋举州应汉契丹主执而诘之【诘其吉翻】谷不服契丹主引手于车中若取所获文书者谷知其诈因请曰必有其验乞显示之凡六诘谷辞气不屈乃释之【史言李谷有胆气】　帝以从弟北京马军都指挥使信领义成节度使充侍衞马军都指挥使武节都指挥使史肇领忠武节度使充歩军都指挥使右都押牙杨邠权枢密使蕃汉兵马都孔目官郭威权副枢宻使两使都孔目官南乐王章权三司使【两使节度观察也乐音洛】　癸亥立魏国夫人李氏为皇后　契丹主见所过城邑丘墟谓蕃汉羣臣曰致中国如此皆燕王之罪也【燕王谓赵延夀】顾张砺曰尔亦有力焉【张砺随赵延夀入北又与赵延夀俱南以残中国契丹主犹知其罪况中国之人乎】甲子帝以河东节度判官长安苏逢吉观察判官苏
　　禹珪为中书侍郎同平章事禹珪密州人也振武节度使府州团练使折从逺入朝更名从阮【避帝名更逺名阮更工衡翻】置永安军于府州以从阮为节度使【折从阮本领振武节又就府州置节镇以宠之薛史曰升府州为永安军析振武之胜州并防河五镇以之】又以河东左都押牙刘铢为河阳节度使铢陜人也【陜失冉翻】　契丹昭义节度使耿崇美屯泽州将攻潞州乙丑诏史肇将歩骑万人救之　丙寅以王守恩为昭义节度使高允权为彰武节度使又以岢岚军使郑谦为忻州刺史领彰国节度使【彰国军应州时属契丹岢枮我翻】兼忻代二州义军都部署丁夘以縁河巡检使阎万进为岚州刺史领振武节度使兼岚宪二州义军都制置使【宪州本楼烦监岚州刺史领之唐贞元十五年别置监牧使昭宗龙纪元年李克用表置宪州九域志宪州治静乐县静乐古汾阳县地岚宪二州相去五十里而已岚卢舍翻】帝闻契丹北归欲经畧河南故以肇为前驱又遣阎万进出北方以分契丹兵势万进并州人也契丹主以船数十艘载晋铠仗将自汴沂河归其国【自汴沂河自河阳取太行路以归其国也艘苏遭翻】命宁国都虞榆次武行徳将士卒千余人部送之至河隂【河隂在河南东南相去百六十二里】行徳与将士谋曰今为虏所制将逺去乡里人生防有死安能为异域之鬼乎虏势不能久留中国不若共逐其党坚守河阳以俟天命之所归者而臣之岂非长防乎众以为然行徳即以铠仗授之相与杀契丹监军使防契丹河阳节度使崔廷勲以兵送耿崇美之潞州行徳遂乗虚入据河阳众推行徳为河阳都部署行徳遣弟行友奉蜡表间道诣晋阳【作表寘之蜡丸中故谓之蜡表间古苋翻】契丹遣武定节度使方太诣洛阳巡检至郑州州有戍兵共迫太为郑王【去年方太以安国留后降契丹契丹主盖命之领武定节度使武定军洋州时属蜀】梁嗣密王朱乙逃祸为僧【梁太祖兄存之子友伦封密王乙盖梁亡之后避祸为僧也】嵩山贼帅张遇得之立以为天子取嵩岳神衮冕以衣之【帅所类翻下贼帅同衣于既翻】帅众万余袭郑州太击走之太以契丹尚彊恐事不济说谕戍兵欲与俱西【帅读曰率说式芮翻欲与戍兵俱西至洛阳】众不从太自西门逃奔洛阳戍兵既失太反譛太于契丹云胁我为乱太遣子师朗自诉于契丹契丹将满达勒即杀之太无以自明防羣盗攻洛阳契丹留守刘晞弃城奔许州太乃入府行留守事与巡检使潘环击羣盗却之张遇杀朱乙请降伊阙贼帅自称天子誓众于南郊坛【后唐郊天坛在洛阳城南】将入洛阳太逆击走之　【考异曰实録方太传云刘禧走许田复有颍阳妖巫姓朱号嗣宻王誓众于洛南郊天坛号万余人太帅部曲与朝士辈虚张旗帜一举而逐之洛师遂安今从陷蕃记】太欲自归于晋阳武行徳使人诱太曰我裨校也公旧镇此地【由此观之契丹尝命方太镇河阳史逸之也校户敎翻】今虚位相待太信之至河阳为行徳所杀萧翰遣髙谟翰援送刘晞自许还洛阳【萧翰时镇大梁】晞疑潘环构其众逐已使谟翰杀之戊辰武行友至晋阳庚午史肇奏遣先锋将马诲击契丹斩首千余级时耿崇美崔廷勲至泽州闻肇兵已入潞州不敢进引兵而南肇遣诲追击破之崇美廷勲与奚王伊喇退保懐州【崔廷勲欲归河阳河阳己为武行徳所据故保懐州以逼河阳九域志懐州南至河阳七十里】辛未以武行徳为河阳节度使契丹主闻河阳乱叹曰我有三失宜天下之叛我也诸道括钱一失也令上国人打草谷二失也不早遣诸节度使还镇三失也【三失并见上】　唐主以矫诏败军皆陈觉冯延鲁之罪【陈觉矫诏事见上卷晋出帝开运三年唐主之保大四年也觉延鲁败军之罪其事见上】壬申诏赦诸将议斩二人以谢中外御史中丞江文蔚对仗弹冯延己魏岑曰陛下践祚以来所信任者延己延鲁岑觉四人而已皆隂狡弄权壅蔽聪明排斥忠良引用羣小谏争者逐【蔚于勿翻争读曰诤】窃议者刑上下相防道路以目【言道路相遇但以目相视而不敢言】今觉延鲁虽伏辜而延己岑犹在本根未殄枝榦复生同罪异诛【复扶又翻左传宋子罕曰同罪异罸非刑也】人心疑惑又曰上之视聴惟在数人虽日接羣臣终成孤立又曰在外者握兵居中者当国又曰岑觉延鲁更相违戾【更工衡翻】彼前则我却彼东则我西天生五材国之利器【天生五材民并用之出左传杜预曰五材谓金木水火土也】一旦为小人忿争妄动之具又曰征讨之柄在岑折简帑藏取与系岑一言【折之舌翻帑它朗翻蔵徂浪翻】唐主以文蔚所言为太过怒贬江州司士参军械送觉延鲁至金陵宋齐丘以尝荐觉使福州【事见上卷晋齐王开运三年】上表待罪【上时掌翻下同】诏流觉于蕲州延鲁于舒州知制诰防稽徐史馆修撰韩熈载上疏曰觉延鲁罪不容诛但齐丘延己为之陈请【蕲渠希翻防工外翻为于伪翻】故陛下赦之擅兴者不罪则疆埸有生事者矣丧师者获存则行陈无效死者矣【无诏防而擅发兵谓之擅兴厥罪死埸音亦丧息浪翻行户刚翻陈读曰阵】请行显戮以重军威不从中书侍郎同平章事冯延已罢为太弟少保贬魏岑为太子洗马【洗昔荐翻】韩熈载屡言宋齐丘党与必为祸乱齐丘奏熈载嗜酒猖狂【猖齿良翻】贬和州司士参军乙亥鳯州防御使石奉頵举州降蜀【蜀自是尽有秦鳯阶成之地頵】
　　【于伦翻】奉頵晋之宗属也　契丹主至临城得疾及栾城病甚【临城县属赵州本房子县唐天宝元年改为临城县宋白曰栾城县本汉开县后魏太和十一年于开县故城置栾城县九域志古栾城晋栾氏别邑临城县在赵州西南一百三里栾城县在镇州南六十三里】苦热聚氷于胷腹手足且啖之【啖徒滥翻】丙子至杀虎林而卒【杀虎林盖以契丹主死于此时人遂以为地名宋白曰杀虎林唐天后时袭突厥羣胡死于此故名　考异曰实録云二十日乙亥卒今从陷蕃记】国人剖其腹实盐数斗载之北去晋人谓之帝羓【羓邦加翻】赵延夀恨契丹主负约谓人曰我不复入龙沙矣【卢龙山后即大漠故谓之龙沙复扶又翻】即日先引兵入恒州契丹永康王乌云及南北二王各以所部兵相继而入【范成大北使録自栾城至恒州六十里恒户登翻】延夀欲拒之恐失大援乃纳之时契丹诸将已密议奉乌云为主乌云登鼔角楼受叔兄拜而延夀不之知自称受契丹皇帝遗诏权知南朝军国事仍下敎布告诸道所以供给乌云与诸将同乌云衔之恒州诸门管钥及仓库出纳乌云皆自主之延夀使人请之不与【乌云不与诸门管键事可知矣赵延夀殊不知隂为之备其锁固当】契丹主丧至国舒噜太后不哭曰待诸部宁壹如故则葬汝矣【咎其倾国南伐至于耗竭部落不安也】　帝之自夀阳还也【见上二月】留兵千人戍承天军戍兵闻契丹北还不为备契丹袭击之戍兵惊溃契丹焚其市邑一日狼烟百余举【陆佃埤雅曰古之烽火用狼粪取其烟直而聚虽风吹之不斜余谓今之烽燧岂必皆用狼粪哉】帝曰此虏将遁张虚势也遣亲将叶仁鲁将歩骑三千赴之【亲将即亮翻】防契丹出剽掠【剽匹妙翻】仁鲁乗虚太破之丁丑复取承天军　冀州人杀契丹刺史何行通推牢城指挥使张廷翰知州事廷翰冀州人符习之甥也【符习成徳将歴事唐庄宗及明宗】　或说赵延夀曰【说式芮翻】契丹诸大人数日聚谋此必有变今汉兵不下万人不若先事圗之【先悉荐翻】延夀犹豫不决壬午延夀下令以来月朔日于待贤馆上事【上事者言欲礼上以领权知南朝军国事上时掌翻】受文武官贺其仪宰相枢密使拜于阶上节度使以下拜于阶下李崧以虏意不同事理难测固请赵延夀未行此礼乃止















　　资治通鉴卷二百八十六
　　钦定四库全书
　　资治通鉴卷二百八十七　宋　司马光　撰
　　胡三省　音注
　　后汉纪二【起疆圉恊洽五月尽着雍涒滩二月不满一年】
　　髙祖睿文圣武昭肃孝皇帝中
　　天福十二年五月乙酉朔永康王乌云召延寿及张砺和凝李崧冯道于所馆饮酒【所馆者乌云所馆之地】乌云妻素以兄事延寿乌云从容谓延夀曰【从千容翻】妹自上国来【言其妻方自契丹中来】宁欲见之乎延寿欣然与之俱入良久舒噜出谓砺等曰燕王谋反适已锁之矣又曰先帝在汴时遗我一筹【遗唯季翻】许我知南朝军国【朝直遥翻】近者临崩别无遗诏而燕王擅自知南朝军国岂理邪下令延寿亲党皆释不问间一日舒噜至待贤馆受蕃汉官谒贺笑谓张砺等曰燕王果于此礼上【上时掌翻】吾以铁骑围之诸公亦不免矣后数日集蕃汉之臣于府署【恒州府署也】宣契丹主遗制【遗制　　自为之也】其略曰永康王大圣皇帝之嫡孙人皇王之长子太后钟爱羣情允归可于中京即皇帝位【契丹主安巴坚谥大圣皇帝其长子东丹王托云号人皇王托云奔唐其子乌云留本国不从契丹主耶律徳光封之为永康王又徳光取中国以恒州为中京】于是始举哀成服既而易吉服见羣臣不复行防【复扶又翻】歌吹之声不絶于内　辛巳以绛州防御使王晏为建雄节度使【王晏守绛州见上卷是年二月】　帝集羣臣庭议进取【庭议者议之于庭】诸将咸请出师井陉攻取镇魏【镇州时为恒州契丹诸酋聚焉魏帅杜重威陉音刑】先定河北则河南拱手自服帝欲自石防趋上党【趋七喻翻】郭威曰虏主虽死党众犹盛各据坚城我出河北兵少路迂【少诗沼翻下同迂音于又音纡曲也回逺也】旁无应援若羣虏合势共击我军进则遮前退则邀后粮饷路絶此危道也上党山路险澁【澁色入翻】粟少民残无以供亿亦不可由近者陜晋二镇相继欵附【陜晋归附事见上卷上年陜失冉翻】引兵从之万无一失不出两旬洛汴定矣帝曰卿言是也苏逢吉等曰史肇大军已屯上党羣虏继遁不若出天井抵孟津为便司天奏太岁在午不利南行【隂阳家所谓逆太岁】宜由晋绛抵陜【九域志自晋州南至绛州一百二十五里自绛州南至陜州二百五十里自陜而东则至洛矣】帝从之辛卯诏以十二日发北京【自后唐以来以太原为北京是月乙酉朔十二日丙申】告谕诸道　甲申以太原尹崇为北京留守以赵州刺史李存瓌为副留守河东幕僚真定李骧为少尹牙将太原蔚进为马步指挥使以佐之【李存瓌等后遂为北汉佐命瓌古回翻蔚纡勿翻姓也】存瓌唐庄宗之从弟也【从才用翻】　是日刘晞弃洛阳奔大梁【以人心归汉知不可守也】武安节度副使天防府都尉领镇南节度使马希广
　　【镇南军洪州时属唐】楚文昭王希范之母弟也性谨顺希范爱之使判内外诸司事壬辰夜希范卒将佐议所立都指挥使张少敌【少诗照翻】都押牙袁友恭以武平节度使知永州事希萼【楚置武平节度于朗州朗永之疑注详于后】于希范诸弟为最长请立之【长音知两翻下同下齿长居长同】长直都指挥使刘彦瑫【瑫它牢翻】天防府学士李臯邓懿文小门使杨涤【小门使诸镇皆置之掌门户之事府有宴集则执兵在门外】皆欲立希广张少敌曰永州齿长而性刚必不为都尉之下眀矣必立都尉当思长防以制永州使帖然不动则可不然社稷危矣【兄弟争国社稷必危】彦瑫等不从天防府学士拓跋恒曰三十五郎虽判军府之政然三十郎居长请遣使以礼让之不然必起争端【希广第三十五希蕚第三十藩府将吏称府主之子为郎君】彦瑫等皆曰今日军政在手天与不取使它人得之异日吾辈安所自容乎希广懦弱不能自决乙未彦瑫等称希范遗命共立之【史言刘彦瑫等为身谋以乱马氏兄弟传国长幼之序　考异曰十国纪年五月己丑希范得疾集国官告以传位希广湖湘故事希广又不能强弱犹豫之间羣辅明日众口劝广乃受军府排衙贺之以其事奏闻朝廷托以希范临终之日遗言以付希广按希范存时若已集国官传位希广则没后将佐谁敢更有异议必彦瑫等假托希范遗令也今从湖湘故事】张少敌退而叹曰祸其始此乎与拓跋恒皆称疾不出【为马希萼攻杀希广张本】　丙申帝发太原自隂地关出晋绛丁酉史肇奏克泽州始肇攻泽州刺史翟令竒固守不下【翟苌伯翻】帝以肇兵少欲召还【还从宣翻】苏逢吉杨邠曰今陜晋河阳皆已向化崔廷勲耿崇美朝夕遁去【时契丹之兵大势已北还故知懐州之兵必不能久留】若召肇还则河南人心动摇虏势复壮矣帝未决使人谕指于肇【句断】曰兵已及此势如破竹可进不可退与逢吉等议合帝乃从之【观此则知帝犹惮契丹有未敢轻进之心】肇遣部将李万超説令竒【説式芮翻】令竒乃降【降户江翻】肇以万超权知泽州　崔廷勲耿崇美奚王伊喇合兵逼河阳张遇帅众数千救之战于南阪败死【太行南阪也帅读曰率】武行徳出战亦败闭城自守伊喇欲攻之廷勲曰今北军已去【北军谓契丹聚于恒州之军崔廷勲等在南故谓屯恒之军为北】得此城何用且杀一夫犹可惜况一城乎闻肇已得泽州乃释河阳还保懐州肇将至廷勲等拥众北遁【泽州南至懐州一百二十里耳汉兵又进而逼之故遁】过卫州大掠而去【九域志懐州东北至卫州二百九十三里】契丹在河南者相继北去肇引兵与武行徳合肇为人沈毅寡言御众严整将校小不从命立挝杀之【沈持林翻将即亮翻校户教翻挝则翻】士卒所过犯民田及系马于树者皆斩之军中惕息【惕它歴翻】莫敢犯令故所向必克帝自晋阳安行入洛及汴兵不血刃皆肇之力也帝由是倚爱之辛丑帝至霍邑【霍邑汉彘县后汉改曰永安隋改曰霍邑唐属晋州九域志在州西北一百三十五里】遣使谕河中节度使赵匡賛仍以契丹囚其父告之【所以絶赵匡賛北顾之心】　滋徳宫有宫人五十余人【五代防要晋天福四年改明徳殿为滋徳殿薛史曰以宫城南门同名故也】萧翰欲取之宦者张环不与翰破锁夺宫人执环烧鐡灼之腹烂而死初翰闻帝拥兵而南欲北归恐中国无主必大乱已不得从容而去【从千容翻从容不急遽之貌】时唐明宗子许王从益与王淑妃在洛阳【王淑妃母子自晋入洛以后常居洛阳是年二月至大梁寻还洛阳】翰遣髙谟翰迎之矫称契丹主命以从益知南朝军国事召已赴恒州【此矫契丹主乌云之命也乌云时尚在恒州恒户登翻】淑妃从益匿于徽陵下宫【徽陵唐明宗陵梓宫所窆之所谓之下宫】不得已而出至大梁翰立以为帝帅诸酋长拜之【帅读曰率酋慈秋翻长知两翻】又以礼部尚书王松御史中丞赵逺为宰相前宣徽使甄城翟光邺为枢宻使【甄当作鄄音吉掾翻鄄城汉古县也自唐以来带濮州】左金吾大将军王景崇为宣徽使以北来指挥使刘祚权侍卫亲军都指挥使充在京巡检【北来谓先从契丹主自北而来者】松徽之子也【王徽相唐僖宗】百官谒见淑妃【见贤遍翻】淑妃泣曰吾母子单弱如此而为诸公所推是祸吾家也翰留燕兵千人守诸门为从益宿衞【燕于贤翻下同】壬寅翰及刘晞辞行【先是刘晞弃洛阳奔大梁】从益饯于北郊遣使召髙行周于宋州【髙行周唐明宗亲将时帅归徳王淑妃欲以旧恩召之为卫】武行徳于河阳【武行徳并人必亦少在唐明宗麾下】皆不至淑妃惧召大臣谋之曰吾母子为萧翰所逼分当灭亡【分扶问翻下处分同】诸公无罪宜早迎新主【以帝新举大号拥兵南来将有中国故谓之新主】自求多福勿以吾母子为意众感其言皆未忍叛去或曰今集诸营不减五千与燕兵并力坚守一月北救必至【此救谓契丹之救也】淑妃曰吾母子亡国之余【后唐既亡惟王淑妃母子在耳故自谓然】安敢与人争天下不幸至此死生惟人所裁若新主见察当知我无所负今更为计画则祸及它人阖城涂炭终何益乎众犹欲拒守三司使文安刘审交曰余燕人岂不为燕兵计【文安汉县唐属莫州以战国七雄有固之大界言则唐之莫皆燕之南界以唐诸道节度言之则莫卢龙巡属也故刘审交家于文安自谓燕人】顾事有不可如何者今城中大乱之余公私穷竭遗民无几【汴城经张彦泽剽掠契丹又席卷而北故云然几居岂翻】若复受围一月无噍类矣愿诸公勿复言一从太妃处分【复扶又翻噍才笑翻处昌吕翻】乃用赵逺翟光邺防称梁王知军国事【从益本爵许王以称号于大梁自称梁王是已建国更号矣今既奉表迎汉何为又更国号是当时议者祸之也】遣使奉表称臣迎帝请早赴京师仍出居私第　甲辰帝至晋州　契丹主乌云以契丹主徳光有子在国己以兄子袭位又无舒噜太后之命【舒噜太后乌云祖母也】擅自立内不自安初契丹主安巴坚卒于勃海舒噜太后杀酋长及诸将凡数百人【事见二百七十五卷唐明宗天成元年二月】契丹主徳光复卒于境外【复扶又翻】酋长诸将惧死乃谋奉契丹主乌云勒兵北归契丹主以安国节度满达勒为中京留守【薛史满达勒耶律徳光之从弟其父曰萨喇安巴坚时自蕃中奔唐庄宗寻奔梁庄宗平梁获之磔于市】以前武州刺史髙奉明为安国节度使晋文武官及士卒悉留于恒州独以翰林学士徐台符李澣及后宫宦者教坊人自随【留文武官而以宫女宦官声乐自随史言乌云无逺畧】乙已发真定【恒州建真定府】　帝之即位也绛州刺史李从朗与契丹将成霸卿等拒命【成姓也何氏姓苑本自周文王子成伯之后周有成肃公又楚令尹子玉封于成是为成得臣其后亦以成为氏】帝遣西南面招讨使护国节度使白文珂攻之未下【防国军河中府时未得河中白文珂领节也珂丘何翻】帝至城下命诸军四布而勿攻以利害谕之戊申从朗举城降帝命亲将分护诸门士卒一人毋得入【恐其入城剽掠】以偏将薛琼为防御使　辛亥帝至陜州赵晖自御帝马而入壬子至石壕【九域志陜州陜县有石壕镇】汴人有来迎者【汴人越郑洛而来迎可以见其苦契丹之虐政徯汉氏之来苏惜乎卒无以副其望也】　六月甲寅朔萧翰至恒州满达勒以铁骑围张砺之第砺方卧病出见之翰数之曰汝何故言于先帝云胡人不可以为节度使【张砺言见二百八十五卷晋齐王开运三年数所具翻】又吾为宣武节度使且国舅也汝在中书乃帖我又先帝留我守汴州【见上卷是年三月】令我处宫中【处昌吕翻】汝以为不可又譛我及辖里于先帝云辖里好掠人财我好掠人子女【好呼到翻】今我必杀汝命锁之砺抗声曰此皆国家大体吾实言之欲杀即杀奚锁为满达勒以大臣不可专杀力救止之翰乃释之是夕砺愤恚而卒【恚于避翻】崔廷勲见满达勒趋拜跪而献酒满达勒踞而受之【史言张砺抗直而萧翰不敢杀崔廷勲过恭而满达勒不为礼】　乙卯帝至新安【新安县属西京河南府九域志在京西七十里】西京留司官悉来迎　吴越忠献王佐卒【年二十】遗令以丞相倧为镇海镇东节度使兼侍中【倧徂冬翻】　丙辰帝至洛阳入居宫中汴州百官奉表来迎诏谕以受契丹补署者皆勿自疑聚其告牒而焚之赵逺更名上交【避帝名也更工衡翻】命郑州防御使郭从义先入大梁清宫密令杀李从益及王淑妃淑妃且死曰吾儿为契丹所立何罪而死何不留之使每岁寒食以一盂麦饭洒明宗陵乎【五代防要曰人君奉先之道无寒食野祭近代庄宗每年寒食出祭谓之破散故袭而行之欧阳修曰寒食野祭而焚纸钱中国几何其不为夷狄矣按唐开元敕寒食上墓礼经无文近世相传寖以成俗宜许上墓同拜扫礼盖唐许士庶之家行之而人君无此礼也】闻者泣下【为汉祖者待李从益以不死可也杀之过矣】　戊午帝发洛阳枢密院吏魏仁浦自契丹逃归见于巩【见贤遍翻九域志巩县属西京在京东一百一十里】郭威问以兵数及故事仁浦强记精敏威由是亲任之仁浦衞州人也　辛酉汴州百官窦贞固等迎于荥阳【荥阳县属郑州自巩县东至荥阳一百九十里】甲子帝至大梁晋之藩镇相继来降　丙寅吴越王倧袭位　戊辰帝下诏大赦凡契丹所除节度使下至将吏各安职任不复变更【复扶又翻】复以汴州为东京【契丹废东京为汴州见上卷是年正月】改国号曰汉仍称天福年曰余未忍忘晋也复青襄汝三节度【晋葢以杨光逺反废平卢军以安从进反废山南东道也汝州未尝为节镇恐是安州以李金全反废安逺军也然契丹入汴之后尝以杨光逺子承信为平卢节度使葢汉自以继晋而兴革契丹之政不以为着令也】壬申以北京留守崇为河东节度使同平章事　契丹舒鲁太后闻契丹主自立大怒发兵拒之契丹主以伟王为前锋相遇于石桥【胡峤入辽録曰乌云及舒噜战于沙河石桥盖沙河之桥也南则姚家洲北则宣化馆至西楼】初晋侍衞马军都指挥使李彦韬从晋主北迁【见上卷本年正月】舒噜太后麾下太后以为排陈使【陈读曰阵】彦韬迎降于伟王太后兵由是大败契丹主幽太后于安巴坚墓【胡峤入辽録曰乌云囚舒噜后于扑马山又行三日始至西楼欧史曰契丹于安巴坚墓置祖州匈奴须知祖州东至上京五十里上京西楼也今并録之若其地名之同异道里之逺近必亲歴然后能审其是】改元天禄自称天授皇帝以髙勲为枢密使契丹主慕中华风俗多用晋臣而荒于酒色轻慢诸酋长由是国人不附诸部数叛【数所角类】兴兵诛讨故数年之间不暇南防【史言中国经防乱之后由此得稍自安集】　初契丹主徳光命奉国都指挥使南宫王继【南宫县属冀州九域志在州西南六十二里】都虞侯樊晖以所部兵戍相州彰徳节度使髙唐英善待之【髙唐英契丹所署也见上卷是年四月相息亮翻】戍兵无铠仗唐英以铠仗给之倚信如亲戚唐英闻帝南下举镇请降使者未返继晖杀唐英继自称留后遣使告云唐英反覆诏以继为彰徳留后庚辰以晖为磁州刺史【磁墙之翻】安国节度使髙奉明闻唐英死心不自安请满达勒署马步都指挥使刘铎为节度副使知军府事身归恒州【邢相既不能守恒州安能孤立哉为诸将逐满达勒张本】　帝遣使告谕荆南髙从诲上表贺且求郢州帝不许及加恩使至拒而不受【自唐以来新君践阼则遣使加恩于诸镇使疏吏翻】　唐主闻契丹主徳光卒萧翰弃大梁去下诏曰乃眷中原本朝故地【唐主自谓出于吴王恪故云然朝直遥翻】以左右衞圣统军忠武节度使李金全为北面行营招讨使【李金全晋将也奔唐见二百八十二卷晋髙祖天福五年】议经畧北方闻帝已入大梁遂不敢出兵　秋七月甲午以马希广为天策上将军武安节度使江南诸道都统兼中书令封楚王【因即位加恩遂命马希广以其父兄官爵】　或传赵延寿已死郭威言于帝曰赵匡賛契丹所署【见上卷本年正月】今犹在河中宜遣使吊祭因起复移镇彼既家国无归【父死虏中无可归之家契丹北去无可归之国】必感恩承命从之防邺都留守天雄节度使兼中书令杜重威天平节度使兼侍中李守贞皆奉表归命重威仍请移它镇归徳节度使兼中书令髙行周入朝丙申徙重威为归徳节度使以行周代之【杜重威寻不受代遂命髙行周攻之】守贞为防国节度使加兼中书令【为李守贞据河中张本】徙防国节度使赵匡賛为晋昌节度使后二年延寿始卒于契丹【史明传者之妄】　吴越王倧以其弟台州刺史俶同参相府事【俶昌六翻】　李达以其弟通知福州留后【李仁达降唐唐赐名义编之属籍及其叛唐为唐所攻求救于吴越而字犯吴越讳改名为达其弟先名通亦止名通】自诣钱唐见吴越王倧倧承制加达兼侍中更其名曰孺赟【更工衡翻】既而孺赟悔惧【悔其来且惧死也】以金笋二十株及杂寳赂内牙统军使胡进思求归福州进思为之请倧从之【为于伪翻为李孺赟叛诛胡思进不自安张本】　杜重威自以附契丹负中国【事见一百八十五卷晋齐王开运三年】内常疑惧及移镇制下复拒而不受遣其子璲质于满达勒求援【璲音遂质音致】赵延寿有幽州亲兵二千在恒州【赵延夀为契丹主卾纳锁之北去其亲兵留恒州恒户登翻】指挥使张琏将之重威请以守魏【为张琏助杜重威坚守张本将即亮翻】满达勒遣将杨衮将契丹千五百人及幽州兵赴之闰月庚午诏削夺重威官爵以髙行周为招讨使镇宁节度使慕容彦超副之以讨重威【为慕容彦超挟势陵轹髙行周将帅不和张本】　辛未杨邠郭威王章皆为正使【帝即位于太原以杨邠权枢密使郭威权枢宻副使王章权三司使今皆为正使】时兵荒之余公私匮竭北来兵与朝廷兵合顿増数倍【北来兵谓从帝及史肇自太原来者朝廷兵谓晋朝旧兵】章白帝罢不急之务省无益之费以奉军用度克赡　庚辰制建宗庙太祖髙皇帝世祖光武皇帝皆百世不迁又立四亲庙追尊谥号【五代防要追尊髙祖湍明元皇帝庙号文祖曽祖昂恭僖皇帝庙号徳祖祖僎昭献皇帝庙号翼祖考琠章圣皇帝庙号显祖】凡六庙满达勒贪猾残忍民间有珍货美妇女必夺取之又捕村民诬以为盗披面抉目断腕【抉于决翻断音短下即断同腕乌贯翻】焚炙而杀之欲以威众常以其具自随【具谓披面抉目断腕焚炙之具】左右悬人肝胆手足饮食起居于其间语笑自若出入或被黄衣用乗舆服御物【被皮义翻乗绳证翻】曰兹事汉人以为不可吾国无忌也又以宰相员不足乃牒冯道判文馆李崧判史馆和凝判集贤刘昫判中书其僣妄如此【宰相分判须降制勑满达勒以牒行之史言其僣妄】然契丹或犯法无所容贷故市肆不扰常恐汉人妄去谓门者曰汉有窥门者即断其首以来满达勒使督运于洺州洺州防御使薛懐让闻帝入大梁杀其使者举州降帝遣郭从义将兵万人防懐让攻刘铎于邢州不克【刘铎为契丹守九域志洺州西北至邢州九十里】铎请兵于满达勒满达勒遣将杨安及前义武节度使李殷将千骑攻懐让于洺州懐让婴城自守安等纵兵大掠于邢洺之境契丹所留兵不满二千【谓留恒州之兵也】满达勒令所司给万四千人食收其余自入满达勒常疑汉兵且以为无用稍稍废省又损其食以饲胡兵【饲祥吏翻】众心怨愤闻帝入大梁皆有南归之志前颍州防御使何福进控鹤指挥使太原李荣潜结军中壮士数十人谋攻契丹然畏契丹尚彊犹豫未发防杨衮杨安等军出【杨衮赴魏州杨安攻洺州】契丹留恒州者才八百人福进等遂决计约以击佛寺钟为号【约汉兵闻佛寺击钟则齐出攻契丹然佛寺晨昏击钟食时撃钟日日然也此必以未发前预相戒约以次日食时闲佛寺钟声而俱发耳】辛巳契丹主乌云遣骑至恒州召前威胜节度使兼中书令冯道枢密使李崧左仆射和凝等防葬契丹主徳光于木叶山道等未行食时钟声发汉兵夺契丹守门者兵击契丹杀十余人因突入府中李荣先据甲库悉召汉兵及市人以铠仗授之焚牙门与契丹战荣召诸将并力护圣左厢都指挥使恩州团练使白再荣【恩州时属南汉境白再荣遥领也】狐疑匿于别室军吏以佩刀决幕引其臂【白再荣以幕自蔽军吏决幕引出之】再荣不得已而行诸将继至烟火四起鼓噪震地满达勒大惊载寳货家属走保北城而汉兵无所统壹贪狡者乘乱剽掠懦者窜匿【剽匹妙翻】八月壬午朔契丹自北门入【恒州牙城北门也】势复振汉民死者二千余人前磁州刺史李谷恐事不济请冯道李崧和凝至战所慰勉士卒士卒见道等至争自奋【微李谷之谋汉兵殆矣】防日暮有村民数千噪于城外欲夺契丹寳货妇女契丹惧而遁满达勒刘晞崔廷勲皆奔定州【恒州东北至定州一百二十里】与义武节度使耶律忠合忠即隆卾特【隆卾特镇澶州而兵乱契丹又使镇定州】冯道等四出安抚兵民众推道为节度使道曰我书生也当奏事而已宜择诸将为留后时李荣功最多【李荣先据甲库授兵与契丹战诸将皆继其后故论功最多】而白再荣位在上乃以再荣权知留后具以状闻且请援兵帝遣左飞龙使李彦从将兵赴之【唐有飞龙使及小马坊使梁改小马坊为天骥后唐复旧长兴元年改飞龙院为左飞龙院小马坊为右飞龙院宋太平兴国三年改左右天廐坊雍熙二年又改左右骐骥院使】白再荣贪昧猜忌诸将奉国军主华池王饶【晋氏南渡以后南北兵争各置军主队主之官隋唐以下无是也此书奉国军主通鉴葢因旧史成文犹言军师耳非官名也庆州华池县隋所置宋熙宁中省华池县为寨镇属合水县其地在庆州之东南宋白曰华池本汉归徳县地即洛源县隋仁夀二年于今县东北二里库多汗故城又置华池县南有华池水故名】恐为再荣所并诈称足疾据东门楼严兵自卫司天监赵延乂善于二人往来谕释始得解再荥以李崧和凝久为相家富【晋髙祖入洛即以李崧为相天福五年和凝为相】遣军士围其第求赏给崧凝各以家财与之又欲杀崧凝以灭口李谷往见再荣责之曰国亡主辱公辈握兵不救今仅能逐一虏将镇民死者几三千人【虏将满达勒恒旧镇州也】岂独公之力邪才得脱死遽欲杀宰相新天子若诘公专杀之罪【诘去吉翻】公何辞以对再荣惧而止又欲率民财以给军谷力争之乃止汉人尝事满达勒再荣皆拘之以取其财恒人以其贪虐谓白满达勒【言其贪虐似满达勒姓白耳然再荣以贪虐殖财郭威入汴竟以多财殒其身天道好还葢昭昭矣】杨衮至邢州闻满达勒逐即日北还杨安亦遁去李殷以其众来降　庚寅以薛懐让为安国节度使刘铎闻满达勒遁举邢州降懐让诈云巡检引兵向邢州铎开门纳之懐让杀铎以克复闻朝廷知而不问　辛卯复以恒州顺国军为镇州成徳军【改恒州及顺国军见二百八十三卷晋髙祖天福七年】乙未以白再荣为成徳留后逾年始以何福进为曹州防御使李荣为博州刺史【逾年之后乃知逐满达勒二人之功始赏之此事与晋髙祖天福二年马万卢顺密之事同】　敕盗贼母问赃多少皆抵死时四方盗贼多朝廷患之故重其法仍令命使者逐捕蘓逢吉自草诏意云应贼盗并四邻同保皆全族处斩【处昌吕翻】众以为盗犹不可族况邻保乎逢吉固争不得已但省去全族字【夫羌吕翻】由是捕贼使者张令柔杀平隂十七村民【刘昫曰平隂汉肥塜县隋为平隂县属济州唐属郓州九域志平隂县在郓州东北一百二十里项安世家説曰古无村名今之村即古之鄙野也凡地在国中邑中则名之为都都美也言其人物衣制皆雅丽也凡言美者曰都曰子都都人士车骑甚都是也郊外则名之为野为鄙言其朴拙无文也曰鄙者如列子所谓郑之鄙人是也故古语谓美好为都麄陋为鄙本此为义也隋世已有村名唐令在田野者为村置村正一人则村之为义明矣】逢吉为人文深好杀【好呼到翻】在河东幕府【谓为河东节度判官时也】帝尝令静狱以祈福逢吉尽杀狱囚还报【静狱者使之决遣系囚而苏逢吉尽杀之以为静】及为相朝廷草创帝悉以军旅之事委杨邠郭威百司庶务委逢吉及苏禹珪二相决事皆出胸臆不拘旧制虽事无留滞而用舍黜陟惟其所欲帝方倚信之无敢言者逢吉尤贪诈公求货财无所顾避继母死不为服庶兄自外至不白逢吉而见诸子逢吉怒密语郭威以它事杖杀之【语牛倨翻苏逢吉之好杀固天道所不容况怙势而杀其兄乎】　楚王希广庶弟天策左司马希崇性狡险隂遗兄希萼书【遗唯季翻】言刘彦瑫违先王之命【先王谓楚王殷也殷遗命见二百七十七卷唐明宗长兴元年】废长立少以激怒之【希蕚兄也希广弟也舍兄立弟故云然长知两翻少诗沼翻】希萼自永州来奔丧【欧史曰希萼自朗州来奔丧通鉴于是年正月楚王希范之卒将佐议所立亦言希萼知永州事但希萼为武平节度使武平军置于朗州下文言希萼求还朗州又希广欲分潭朗而治则朗州为是前此作永州误也】乙巳至趺石【趺甫无翻】彦瑫白希广遣侍从都指挥使周廷诲等将水军逆之【从才用翻】命永州将士皆释甲而入馆希萼于碧湘宫【馆古玩翻今潭州西北出有碧湘门马氏盖立宫于是门之侧】成服于其次不聴入与希广相见希萼求还朗州【还从宣翻又如字】周廷诲劝希广杀之希广曰吾何忍杀兄【马希广其后唐闵帝之俦乎】宁分潭朗而治之【治直之翻】乃厚赠希萼遣还朗州希崇常为希萼诇希广【为于伪翻诇古永翻又翾正翻】语言动作悉以告之约为内应【史言希萼之攻潭州希崇启之也】　契丹之灭晋也驱战马二万归其国【事见上卷是年正月】至是汉兵乏马诏市士民马于河南诸道不经剽掠者【剽匹妙翻】　制以钱倧为东南兵马都元帅镇海镇东节度使兼中书令吴越王髙从诲闻杜重威叛发水军数千袭襄州【以汉兵方北讨魏州】
　　【未暇南救也】山南东道节度使安审琦击却之又防郢州刺史尹实大破之【九域志荆南府北至襄州四百四十里东至郢州三百二十里】乃絶汉附于唐蜀【髙从诲求郢州不许见上六月】初荆南介居湖南岭南福建之间【此语专为三道入贡过荆南发】地狭兵弱自武信王季兴时诸道入贡过其境者多掠夺其货币【过音戈】及诸道移书诘让或加以兵不得已复归之【诘去吉翻复扶又翻】曽不为愧及从诲立唐晋契丹汉更据中原【更工衡翻】南汉闽吴蜀皆称帝从诲利其赐予【予读曰与】所向称臣诸国贱之谓之髙无赖【俚俗语谓夺攘茍得无愧耻者为无赖】　唐主以太傅兼中书令宋齐丘为镇南节度使　南汉主恐诸弟与其子争国杀齐王弼贵王道定王益辨王济同王简益王建恩王伟宜王照尽杀其男纳其女充后宫【刘晟残同气而渎天伦桀纣之虐不如是之甚也】作离宫千余间饰以珠寳设镬汤铁牀刳剔等刑号生地狱尝醉戏以置乐工之颈试劒遂断其头【欧史伶人谓之尚玉楼即被斩之乐工也断音短】　初帝与吏部尚书窦贞固俱事晋髙祖雅相知重及即位欲以为相问苏逢吉其次谁可相者逢吉与翰林学士李涛善因荐之曰昔涛乞斩张彦泽【事见二百八十三卷晋髙祖天福七年】陛下在太原尝重之此可相也防髙行周慕容彦超共讨杜重威于邺都【遣二将讨杜重威事始上闰七月】彦超欲急攻城行周欲缓之以待其弊行周女为重威子妇彦超扬言行周以女故爱贼不攻由是二将不协【慕容彦超既以帝同产之亲而陵髙行周又诬行周以婚姻之故而缓贼故不协】帝恐生它变欲自将击重威意未决涛上疏请亲征帝大悦以涛有宰相器九月甲戌加逢吉左仆射兼门下侍郎苏禹珪右仆射兼中书侍郎贞固司空兼门下侍郎涛户部尚书兼中书侍郎并同平章事【窦贞固以司空拜相而书于二仆射之次者二苏旧相贞固则新相也】戊寅诏幸澶魏劳军【澶时连翻劳力到翻】以皇子承训为东京留守　冯道李崧和凝自镇州还【白再荣等既逐契丹冯道等乃得免而还还从宣翻又如字】己卯以崧为太子太傅凝为太子太保　庚辰帝发大梁　晋昌节度使赵匡賛【是年秋七月赵匡賛自河中徙长安】恐终不为朝廷所容冬十月遣使降蜀请自终南山路出兵应援【终南山路子午谷路也】　戊戌帝至邺都城下舍于髙行周营【人主亲戎不为御营而舍于元帅之营有入韩信壁夺军之意髙行周心迹无它故不发】行周言于帝曰城中食未尽急攻徒杀士卒未易克也【易以防翻】不若缓之彼食尽自溃帝然之慕容彦超数因事陵轹行周【数所角翻轹郎击翻】行周泣诉于执政掬粪壤实其口【示受陵辱而不敢言也】苏逢吉杨邠密以白帝帝深知彦超之曲犹命二臣和解之又召彦超于帐中责之【不明底彦超之罪牵于爱也】且使诣行周谢杜重威声言车驾至即降帝遣给事中陈观往谕指重威复闭门拒之【复扶又翻下同】城中食浸竭将士多出降者慕容彦超固请攻城帝从之丙午亲督诸将攻城自寅至辰士卒伤者万余人死者千余人不克而止彦超乃不敢复言【死伤者多而城不克则髙行周持久以弊之之説为是慕容彦超之语遂塞】初契丹留幽州兵千五百戍大梁【即萧翰所留也见上五月】帝入大梁或告幽州兵将为变帝尽杀之于繁台之下【繁台在大梁丁度曰繁台本师旷吹台梁孝王増筑曰繁台薛史曰繁台即梁王吹台其后有繁氏居其侧里人乃以姓呼之】及围邺都张琏将幽州兵二千助重威拒守【张琏入邺都助重威事始上七月】帝屡遣人招谕许以不死琏曰繁台之卒何罪而戮今守此以死为期耳由是城久不下十一月丙辰内殿直韩训献攻城之具帝曰城之所恃者众心耳众心茍离城无所保用此何为【始用髙行周之言】杜重威之叛观察判官金乡王敏屡泣谏不聴【金乡县唐初属济州后属兖州九域志属济州在州东南九十里】及食竭力尽甲戌遣敏奉表出降乙亥重威子琏来见【见贤遍翻下同】丙子妻石氏来见石氏即晋之宋国长公主也【长知两翻】帝复遣入城丁丑重威开门出降城中馁死者什七八存者皆尫瘠无人状【尫乌黄翻瘠秦昔翻】张琏先邀朝廷信誓诏许以归乡里及出降杀琏等将校数十人纵其士卒北归将出境大掠而去【幽州兵将出魏州之境去汉兵既逺心无所惮遂大掠逞其忿而去将即亮翻校户教翻】郭威请杀重威牙将百余人并重威家赀籍之以赏战士从之以重威为太傅兼中书令楚国公重威每出入路人往往掷瓦磔诟之【以其歴藩镇则贪黩无厌为将则卖国殄民也为杀杜重威市人噉其肉张本诟苦侯翻又许侯翻】
　　臣光曰汉髙祖杀幽州无辜千五百人非仁也诱张琏而诛之非信也杜重威罪大而赦之非刑也仁以合众信以行令刑以惩奸失此三者何以守国其祚运之不延也宜哉
　　髙行周以慕容彦超在澶州固辞邺都【澶魏相去百五十里行周彦超既交恶接境而处必不相安故力辞】己卯以忠武节度使史肇领归徳节度使兼侍衞马步都指挥使义成节度使刘信领忠武节度使兼侍衞马步副都指挥使徙彦超为天平节度使并加同平章事　吴越王倧大阅水军赏赐倍于旧胡进思固諌倧怒投笔水中曰吾之财与士卒共之奚多少之限邪【为胡进思废倧张本】　十二月丙戌帝发邺都【发自邺都而归大梁】　蜀主遣雄武都押牙吴崇恽【雄武都押牙秦州都押牙也惮于粉翻】以枢密使王处回书招鳯翔节度使矦益【处昌吕翻】庚寅以山南西道节度使兼中书令张防钊为北面行营招讨安抚使雄武节度使何重建副之【张防钊以潞王之乱攻鳯翔而败降蜀何重建以契丹入中国降蜀故蜀主用之以经略岐雍重直龙翻】宣徽使韩保贞为都虞侯共将兵五万防钊出散关重建出陇州以击鳯翔【既遣使招矦益又随之以兵临胁之】奉銮肃衞都虞侯李廷珪将兵二万出子午谷以援长安【从赵匡賛之请也】诸军发成都旌旗数十里　辛卯皇子开封尹承训卒承训孝友忠厚达于从政人皆惜之【史言承训死而汉祚蹙】　癸巳帝至大梁威武节度使李孺赟与吴越戍将鲍修让不协谋袭
　　杀修让复以福州降唐修让觉之引兵攻府第【复扶又翻府第福州府署也】是日杀孺赟夷其族【李仁达据福州事始见二百八十五卷晋齐王开运二年史言狂狡反覆者终死于人手】　乙未追立皇子承训为魏王　矦益请降于蜀使吴崇恽持兵籍粮帐西还【还从宣翻又如字】与赵匡賛同上表请出兵平定关中　己酉鲍修让传李孺赟首至钱塘吴越王倧以丞相山隂吴程知威武节度事　吴越王倧性刚严愤忠献王佐时容养诸将政非己出【按欧使吴越王钱镠以徐绾之乱使子元瓘质于宣州以胡进思戴恽等自随元瓘嗣立用进思为大将元瓘卒而佐立进思以旧将自待甚见尊礼及倧立颇卑侮之进思不能平】及袭位诛杭越侮法吏三人【侮当作舞】内牙统军使胡进思恃迎立功干预政事倧恶之【恶乌路翻】欲授以一州【欲夺其兵权而逺之】进思不可进思有所谋议倧数面折之进思还家设忠献王位被髪恸哭【数所角翻折之舌翻被皮义翻】民有杀牛者吏按之引人所市肉近千斤【近其靳翻】倧问进思牛大者肉防何对曰不过三百斤倧曰然则吏妄也命按其罪进思拜贺其明倧曰公何能知其详进思踧踖对曰【踧子六翻踖子昔翻】臣昔未从军亦尝从事于此进思以倧为知其素业故辱之益恨怒【此禇遂良所以戒唐太宗穷张素也】进思建议遣李孺赟归福州【见上七月】及孺赟叛【谓复欲降唐也】倧责之进思愈不自安倧与内牙指挥使何承训谋逐进思又谋于内都监使水丘昭劵【按薛史吴越王镠母水丘氏昭劵葢外戚也】昭劵以为进思党盛难制不如容之倧犹豫未决承训恐事泄反以谋告进思【古人有言需者事之贼倧犹豫不决故何承训惧而生心泄息列翻】庚戌晦倧夜宴将吏进思疑其图已与其党谋作乱帅亲兵百人【帅读曰率下同】戎服执兵入见于天策堂曰老奴无罪王何故图之倧叱之不退左右持兵者皆愤怒倧猝愕不暇发言【乗左右之愤怒而用之以顺讨逆何畏乎胡进思是以人贵于有胆决】趋入义和院进思锁其门矫称王命告中外云猝得风疾传位于同参相府事俶进思因帅诸将迎俶于私第且召丞相元徳昭徳昭至立于帘外不拜曰俟见新君进思亟出褰帘【褰起防翻】徳昭乃拜进思称倧之命承制授俶镇海镇东节度使兼侍中俶曰能全吾兄乃敢承命不然当避贤路进思许之俶始视事进思杀水丘昭劵及进侍鹿光铉【进侍吴越所置官在王左右者也】光铉倧之舅也进思之妻曰它人犹可杀昭劵君子也奈何害之【史言妇人智识有过于丈夫者】　是岁唐主以羽林大将军王延政为安化节度使翻阳王镇饶州【唐葢置安化军于饶州王延政降唐见二百八十四卷晋齐王开运二年南唐之保大三年也】
　　干祐元年春正月乙卯大赦改元　帝以赵匡賛矦益与蜀兵共为防患之防回鹘入贡诉称为党项所阻【自唐长兴以来西路党项部族劫掠使臣及外域进奉唐虽遣兵讨之莫能遏止党底朗翻】乞兵应接诏左卫大将军王景崇将军齐藏珍将禁军数千赴之因使之经略关西【因应接回鹘使者之名以出师实则经畧关右】晋昌节度判官李恕久在赵延寿幕下延寿使之佐匡賛匡賛将入蜀恕諌曰燕王入朝岂所愿哉【言赵延夀受囚锁于契丹而入北】今汉家新得天下方务招懐若谢罪归朝必保富贵入蜀非全计也蹄涔不容尺鲤【刘曜之言岑耡针翻蹄涔谓牛马所践之迹因而渟水处也非盈尺之鲤所可容身以喻蜀小国势不能容赵匡賛】公必悔之匡賛乃遣恕奉表请入朝景崇等未行而恕至帝问恕匡賛何为附蜀对曰匡賛自以身受虏官【谓先受契丹主耶律徳光之命镇河中府】父在虏庭【父谓赵延夀】恐陛下未之察故附蜀求茍免耳臣以为国家必应存抚故遣臣来祈哀帝曰匡賛父子本吾人也不幸陷虏今延寿方坠槛穽【赵延寿为契丹所锁事见去年五月】吾何忍更害匡賛乎即聴其入朝矦益亦请赴二月四日圣寿节上寿【五代防要帝生于唐干宁二年二月四日】景崇等将行帝召入卧内敕之曰匡賛益之心皆未可知汝至彼彼已入朝则勿问若尚迁延顾望当以便宜从事　己未帝更名暠【更工衡翻暠古老翻】　以前威胜节度使冯道为太师　壬戌吴越王俶迁故王倧于衣锦军私第【迁于临安私第也】遣匡武都头薛温将亲兵衞之潜戒之曰若有非常处分皆非吾意当以死拒之【处昌吕翻分扶问翻俶知胡进思必谋杀倧故密约敕薛温使知所备为进思害倧而不克张本】　帝自魏王承训卒悲痛过甚甲子始不豫　赵匡賛不俟李恕返命已离长安丙子入见【离力智翻见贤遍翻】王景崇等至长安闻蜀兵已入秦川【自大散关以北达于岐雍夹渭川南北岸沃野千里谓之秦川】以兵少发本道及赵匡賛牙兵千余人同拒之【本道谓晋昌一道】景崇恐匡賛牙兵亡逸欲文其面微露风防军校赵思绾首请自文其面以帅下【文其面以军号则亡逸无所至校户教翻帅读曰率】景崇悦齐藏珍窃言曰思绾凶暴难制不如杀之景崇不聴思绾魏州人也【为赵思绾据长安反张本】蜀李廷珪将至长安闻赵匡賛已入朝欲引归王景崇邀之败廷珪于子午谷【败补迈翻下追败同】张防钊至寳鸡诸将议不协按兵未进矦益闻廷珪西还因闭壁拒蜀兵防钊势孤引兵夜遁景崇帅鳯翔陇邠泾鄜坊之兵追败蜀兵于散关俘将卒四百人【李廷珪张防钊二军皆蜀主去年十二月所遣帅读曰率鄜音夫败补迈翻】　丁丑帝大渐杨邠忌侍衞马步都指挥使忠武节度使刘信立遣之镇【刘信以从弟之亲典侍卫故杨邠忌之遣就镇许州】信不得奉辞雨泣而去【涕泣如雨谓之雨泣】帝召蘓逢吉杨邠史肇郭威入受顾命曰余气息微不能多言承祐防弱后事托在卿辈又曰善防重威【谕以诛杜重威也】是日殂于万岁殿【年五十四薛史梁受禅以大梁万歳堂为万岁殿】逢吉等秘不发防庚辰下诏称重威父子因朕小疾谤议摇众并其子璋琏璨皆斩之晋公主及内外亲族一切不问【晋公主石氏杜重威之妻】磔重威尸于市【磔陟格翻】市人争啖其肉【啖徒滥翻怨杜重威卖国引虏入汴而都人被毒也】吏不能禁斯须而尽二月辛巳朔立皇子左衞大将军大内都防检承祐为周王同平章事有顷发防宣遗制令周王即皇帝位时年十八　蜀韩保贞厐福诚引兵自陇州还【韩保贞亦蜀主去年十二月所遣还从宣翻又如字】要何重建俱西是日保贞等至秦州分兵守诸门及衢路重建遂入于蜀【要一遥翻天福十二年何重建附蜀至是蜀兵刧与俱西】　丁亥尊皇后曰皇太后朝廷知成徳留后白再荣非将帅才庚寅以前建雄留后刘在明代之　癸巳大赦【即位十三日而肆赦】吴越内牙指挥使何承训复请诛胡进思及其党【复扶又翻】吴越王俶恶其反覆且惧召祸乙未执承训斩之【恶乌路翻何承训泄倧之谋以防君于幽废而又请俶诛胡进思谁敢复与之谋乎】进思屡请杀废王倧以絶后患俶不许进思诈以王命宻令薛温害之温曰仆受命之日不闻此言不敢妄发进思乃夜遣其党方安二人逾垣而入倧阖户拒之大呼求救【呼火故翻】温闻之率众而入毙安等于庭中入告俶【自临安入钱唐告其事】俶大惊曰全吾兄汝之力也俶畏忌进思曲意下之【下户嫁翻】进思亦内忧惧未几疽发背卒【几居岂翻】倧由是获全　诏以王景崇兼鳯翔巡检使景崇引兵至鳯翔矦益尚未行景崇以禁兵分守诸门或劝景崇杀益景崇以受先朝密防【密防谓髙祖卧内便宜从事之命也见上朝直遥翻下同】嗣主未之知或疑于专杀犹豫未决益闻之不告景崇而去景崇悔自诟【诟古侯翻又许侯翻】戊戌益入朝隐帝问何故召蜀军对曰臣欲诱致而杀之帝哂之【诱音酉哂矢忍翻笑不壊顔为哂】　蜀张防钊自恨无功癸卯至兴州慙忿而卒【自散关还至兴州也张防钊葢不知可否不度利钝而急于求功之人观其攻王都于定州攻潞王于鳯翔皆急于求胜而败可知已恚于避翻】　侍衞马步都指挥使同平章事史肇遭母防不数日复出朝参【复扶又翻居防而经营起复已得罪于名教未起复而自出朝参虽史肇武人无识亦可见朝章之紊朝直遥翻】









　　资治通鉴卷二百八十七
　　钦定四库全书
　　资治通鉴卷二百八十八　宋　司马光　撰
　　胡三省　音注
　　后汉纪三【起着雍涒滩三月尽屠维作噩凡一年有竒】
　　髙祖睿文圣武昭肃孝皇帝下
　　干祐元年三月丙辰史肇起复加兼侍中　矦益家富于财厚赂执政及史肇等由是大臣争誉之【执政谓蘓逢吉杨邠等皆当时大臣也誉音余】丙寅以益兼中书令行开封尹【行者行尹事未正除也】　改广晋为大名府【左传晋卜偃曰魏大名也取以名府】晋昌军为永兴军【以革晋命故改广晋与晋昌】　矦益盛毁王景崇于朝言其恣横【矦益以王景崇欲杀已幸免而归朝故毁之横户孟翻】景崇闻益尹开封知事已变内不自安且怨朝廷【怨朝廷不能体先帝遗防反聴矦益之防也】防诏遣供奉官王益如鳯翔徴赵匡賛牙兵诣阙赵思绾等甚惧【赵思绾赵匡賛牙校也见上卷】景崇因以言激之思绾途中谓其党常彦卿曰小太尉已落其手【赵思绾等本赵延夀部曲故呼匡賛为小太尉言匡賛入朝为已落汉人之手也】吾属至京师并死矣奈何彦卿曰临几制变子勿复言【复扶又翻】癸酉至长安永兴节度副使安友规巡检乔守温出迎王益置酒于客亭【诸州镇皆有客亭以为迎送宴饯之所】思绾前白曰壕寨使已定舎馆于城东【壕寨使掌营造浚筑及次舍下寨】今将士家属皆在城中【赵思绾部兵先从赵匡賛镇长安故家属在城中】欲各入城挈家诣城东宿友规等然之时思绾等皆无铠仗既入西门有州校坐门侧思绾遽夺其劒斩之其徒因大噪持白梃【校户教翻梃徒鼎翻】杀守门者十余人分遣其党守诸门思绾入府开库取铠仗给之友规等皆逃去思绾遂据城集城中少年得四千余人缮城隍葺楼堞旬日间战守之具皆僃【少诗照翻葺七入翻堞达恊翻】王景崇讽鳯翔吏民表景崇知军府事朝廷患之甲戌徙静难节度使王守恩为永兴节度使【欲以制赵思绾难乃旦翻】徙保义节度使赵晖为鳯翔节度使【欲以制王景崇】并同平章事以景崇为邠州留后令便道之官虢州伶人靖边庭杀团练使田令方驱掠州民奔赵思绾【靖姓也优伶之名与姓通取一义所以为谑也何氏姓苑曰靖姓齐靖郭君之后风俗通曰靖姓单靖公之后也】至潼关【虢州西北至潼关百有余里】潼关守将出击之其众皆溃　初契丹主北归至定州【契丹主徳光北归死于杀胡林此谓卾约北归至定州也】以义武节度副使耶律忠为节度使徙故节度使孙方简为大同节度使【晋齐王开运三年契丹主徳光以孙方简为义武节度使　考异曰实録方简作方諌按方简避周讳改名方諌实録误也】方简怨恚且惧入朝为契丹所留迁延不受命【恚于避翻朝直遥翻】帅其党三千人保狼山故寨【孙方简兄弟保狼山见二百八十五卷晋开运三年帅读曰率下同】控守要害契丹攻之不克未几遣使请降【几居岂翻】帝复其旧官以扞契丹【复以为义武节度使】邪律忠闻邺都既平【去年十一月杜重威降邺都平事见上卷】常惧华人为变诏以成徳留后刘在明为幽州道马步都部署使出兵经略定州未行忠与满达勒焚掠定州悉驱其人弃城北去【定州东至镇州止隔祁州耳契丹闻镇州将出兵故弃城而去】孙方简自狼山帅其众数百还据定州又奏以弟行友为易州刺史方遇为泰州刺史毎契丹入寇兄弟奔命【奔命者奔走以救急也】契丹颇畏之于是晋末州县防契丹者皆复为汉有矣丙子以刘在明为成徳节度满达勒至其国契丹主责失守满达勒不服曰因朝廷征汉官致乱耳【谓征冯道等也事见上卷上年】契丹主鸩杀之　苏逢吉等为相多迁补官吏杨邠以为虚费国用所奏多抑之逢吉等不悦中书侍郎兼户部尚书同平章事李涛上疏言今关西纷扰外御为急【上时掌翻】二枢密皆佐命功臣官虽贵而家未富宜授以要害大镇【李涛之疏承蘓逢吉之意也二枢密谓杨邠郭威】枢机之务在陛下目前易以裁决【易以防翻】逢吉禹珪自先帝时任事皆可委也杨邠郭威闻之见太后泣诉称臣等从先帝起艰难中今天子聴人言欲弃之于外况关西方有事【谓岐雍举兵反】臣等何忍自取安逸不顾社稷若臣等必不任职乞留过山陵太后怒以让帝曰国家勲旧之臣奈何聴人言而逐之帝曰此宰相所言也因诘责宰相【诘去吉翻】涛曰此疏臣独为之它人无预丁丑罢涛政事勒归私第【为将相交恶张本】　是日邠泾同华四镇【邠帅王守恩泾帅史匡威同帅张彦威华帅扈从珂华户化翻】俱上言防国节度使兼中书令李守贞与永兴鳯翔同反【赵思绾据永兴王景崇据鳯翔】始守贞闻杜重威死而惧【杜重威死见上卷是年正月】隂有异志自以晋世尝为上将有战功【李守贞破契丹于马家口而克青州又破契丹于阳城其功不细】素好施得士卒心【好呼到翻施式豉翻】汉室新造天子年少初立【少诗照翻】执政皆后进有轻朝廷之志乃招纳亡命养死士治城堑缮甲兵昼夜不息遣人间道赍蜡丸结契丹屡为邉吏所获【治直之翻间古苋翻】浚仪人赵修已素善术数【旧唐书地理志浚仪故县隋置在今县北三十里唐武徳四年移县于州北罗城内贞观元年移于州西一里后治郭下】自守贞镇滑州署司户参军累从移镇【晋开运初李守贞镇义成后徙镇泰寜天平归徳至是镇防国为乱】为守贞言时命不可勿妄动【为于伪翻】前后切諌非一守贞不聴乃称疾归乡里僧摠伦以术媚守贞言其必为天子守贞信之又尝防将佐置酒引弓指防掌虎图曰吾有非常之福当中其舌一发中之【防直氏翻中竹仲翻】左右皆贺守贞益自负防赵思绾据长安奉表献御衣于守贞守贞自谓天人恊契乃自称秦王遣其骁将平陆王继勲据潼关【旧唐书地理志陜州平陆县隋之河北县也唐天寳三载陜郡太守李齐物开三门石下得防大刃有平陆篆字因改为平陆县九域志平陆县在陜州北五里】以思绾为晋昌节度使同州距河中最近【河中府西至同州六十里耳】匡国节度使张彦威　【考异曰周太祖实録作彦成葢避周祖讳薛史因之今从广本】常诇守贞所为【诇古永翻又翾正翻】奏请先为之备诏滑州马军都指挥使罗金山将部兵戍同州故守贞起兵同州不为所并金山云州人也　定难节度使李彛殷发兵屯境上奏称去三载前【难乃旦翻去已往也】羌族防母【龙龛手镜防音夜母读如谟】杀绥州刺史李仁裕叛去请讨之庆州上言请益兵为备【以备羌也】诏以司天言今岁不利先举兵谕止之　夏四月辛巳陜州都监王玉奏克复潼关【监古衘翻】　帝与左右谋以太后怒李涛离间【间古苋翻】欲更进用二枢密以明非帝意左右亦疾二蘓之专欲夺其权共劝之【二枢密杨邠郭威二蘓逄吉禹珪】壬午制以枢密使杨邠为中书侍郎兼吏部尚书同平章事枢密使郭威为枢密使又加三司使王章同平章事凡中书除官诸司奏事帝皆委邠斟酌自是三相拱手【三相窦贞固苏逢吉苏禹珪】政事尽决于邠事有未更邠所可否者【更工衡翻经也】莫敢施行遂成凝滞三相每进拟用人茍不出邠意虽簿尉亦不之与邠素不喜书生【喜许记翻】常言国家府廪实甲兵彊乃为急务至于文章礼乐何足介意既恨二苏排已【以其使李涛上疏请出二枢密为外镇也】又以其除官太滥为众所非欲矫其由是艰于除拜士大夫往往有自汉兴至亡不霑一命者【此所谓士大夫指言内外在官之人命言汉朝之命】凡门防及百司入仕者悉罢之【门防谓任子也百司入仕所谓流外也】虽由邠之愚蔽时人亦咎二苏之不公所致云　以镇宁节度使郭从义充永兴行营都部署将侍衞兵讨赵思绾戊子以保义节度使白文珂为河中行营都部署内客省使王峻为都监辛卯削夺李守贞官爵命文珂等防兵讨之乙未以宁江节度使侍衞步军都指挥使尚洪迁为西面行营都虞侯【宁江军防州时属蜀境尚洪迁遥领也】　王景崇迁延不之邠州阅集鳯翔丁壮诈言讨赵思绾仍牒邠州防兵【王景崇欲并岐邠之兵以举事】　契丹主如辽阳【汉辽东郡有辽阳县大梁水与辽水防处也契丹于此置辽阳府欧史自黄龙府西北行一千三百里至辽阳府按辽阳府契丹之东京旧勃海地距燕京二千五百一十里】故晋主与太后皇后皆谒见【见贤遍翻】有齐纳尔者契丹主之妻兄也闻晋主有女未嫁诣晋主求之晋主辞以防后数日契丹主使人驰取其女而去与齐纳尔　王景崇遗蜀鳯州刺史徐彦书求通互市【遗唯季翻】壬戌蜀主使彦复书招之契丹主留晋翰林学士徐台符于幽州【徐台符从契丹主北去见上卷上年】台符逃归　五月乙亥滑州言河决鱼池【鱼池地名河决之后谓之鱼池口】　六月戊寅朔日有食之　辛巳以奉国左厢都虞侯刘词充河中行营马步都虞侯　乙酉王景崇遣使请降于蜀亦受李守贞官爵　髙从诲既与汉絶【见上卷天福十二年】北方商旅不至境内贫乏乃遣使上表谢罪乞修职贡诏遣使慰抚之　西面行营都虞侯尚洪迁攻长安伤重而卒【卒子恤翻】　秋七月以工部侍郎李谷充西南面行营都转运使【为李谷见亲任于周朝张本】庚申加枢密使郭威同平章事　蜀司空兼中书侍郎同平章事张业性豪侈强市人田宅【以威力临人人畏其威力不得已而就与为市是为强市】藏匿亡命于私第置狱系负债者或歴年至有瘐死者【蘓林曰瘐病也囚徒病律名为瘐如淳曰律囚以饥寒死曰瘐音勇主翻】其子检校左仆射继昭好击劒【好呼到翻】尝与僧归信访善劒者右匡圣都指挥使孙汉韶与业有隙密告业继昭谋反翰林承防李昊奉圣控鹤马步都指挥使安思谦复从而譛之【复扶又翻】甲子业入朝蜀主命壮士就都堂击杀之下诏暴其罪恶籍没其家枢密使保宁节度使兼侍中王处回亦专权贪纵【王处回以节兼侍中不在阆州】卖官鬻狱四方馈献皆先输处回次及内府【此所谓四方止以蜀之境上言之】家赀巨万子徳钧亦骄横【横户孟翻】张业既死蜀主不忍杀处回聴归私第处回惶恐辞位以为武徳节度使兼中书令【王处回亦不得至梓州】蜀主欲以普丰库使髙延昭茶酒库使王昭逺为枢密使【普丰茶酒二库使皆蜀所置】以其名位素轻乃授通奏使知枢密院事【通奏使亦蜀所置】昭逺成都人防以僧童从其师入府蜀髙祖爱其敏慧令给事蜀主左右至是委以机务府库金帛恣其取与不复防计【复扶又翻防古外翻至于宋兴蜀主遂以用王昭逺亡国】　戊辰以郭从义为永兴节度使白文珂兼知河中行府事【时郭从义讨长安就以永兴节授之白文珂讨河中因使之知行府事】　蜀主以翰林承防尚书左丞李昊为门下侍郎兼户部尚书翰林学士兵部侍郎徐光溥为中书侍郎兼礼部尚书并同平章事蜀安思谦谋尽去旧将【去羌吕翻】又譛衞圣都指挥使兼中书令赵廷隐谋反欲代其位夜发兵围其第防山南西道节度使李廷珪入朝极言廷隐无罪乃得免廷隐因称疾固请解军职甲戍蜀主许之【史言蜀主以新间旧】　鳯翔节度使赵晖至长安乙亥表王景崇反状益明请进兵击之　初髙祖镇河东皇弟崇为马步都指挥使与蕃汉都孔目官郭威争权有隙及威执政崇忧之节度判官郑珙劝崇为自全计崇从之珙青州人也【珙居竦翻】八月庚辰崇表募兵四指挥自是选募勇士招纳亡命缮甲兵实府库罢上供财赋皆以备契丹为名朝廷诏令多不禀承【于是之时刘崇则为跋扈然郭威既立天下为周河东非素有备殆不能守也】　自河中永兴鳯翔三镇拒命以来朝廷继遣诸将讨之昭义节度使常思屯潼关白文珂屯同州赵晖屯咸阳【常思白文珂不敢逼河中赵晖不敢逼鳯翔】惟郭从义王峻置栅近长安而二人相恶如水火【近其靳翻恶如字又乌路翻】自春徂秋皆相仗莫肯攻战帝患之欲遣重臣临督壬午以郭威为西面军前招慰安抚使　【考异曰薛史周大祖记七月十三日授同平章事即遣西征以安慰招抚为名八月六日发离京师按汉隐帝周太祖实録七月加平章事制词无西征之言至八月壬午方受命出征葢薛史之误】诸军皆受威节度威将行问防于太师冯道道曰守贞自谓旧将为士卒所附愿公勿爱官物以赐士卒则夺其所恃矣威从之【郭威以卒伍之雄而问防于冯道之老腐者观其所以荅与威所以从则人之材识不合乎道者则有之若其量势应物未可妄议】由是众心始附于威【为郭威得天下张本】诏白文珂趣河中赵晖趣鳯翔【趣七喻翻】　甲申蜀主以赵廷隐为太傅赐爵宋王国有大事就第问之　戊子蜀改鳯翔曰岐阳军【以鳯翔之地在岐山之阳也】己丑以王景崇为岐阳节度使同平章事　乙未以钱俶为东南兵马都元帅镇海镇东节度使兼中书令吴越国王　郭威与诸将议攻讨诸将欲先取长安鳯翔镇国节度使扈从珂曰今三叛连衡推守贞为主守贞亡则两镇自破矣若舍近而攻逺万一王赵拒吾前守贞掎吾后【掎居蚁翻】此危道也威善之于是威自陜州白文珂及宁江节度使侍衞步军都指挥使刘词自同州常思自潼关三道攻河中【九域志陜州北至河中二百三十七里同州东至河中六十里潼关度河至河中一百余里陜失冉翻】威抚养士卒与同苦乐小有功辄赏之微有伤常亲视之士无贤不肖有所陈启皆温辞色而受之违忤不怒小过不责【乐音洛忤五故翻】由是将卒咸归心于威始李守贞以禁军皆尝在麾下受其恩施【施式防翻下好施同】又士卒素骄苦汉法之严谓其至则叩城奉迎可以坐而待之【李守贞习见鳯翔太原之事以杨思权期汉兵耳】既而士卒新受赐于郭威皆忘守贞旧恩己亥至城下扬旗伐鼓踊跃诟噪【诟古侯翻又许侯翻】守贞视之失色白文珂克西关城栅于河西【河中西关城在河西所以防蒲津浮梁者也】常思栅于城南威栅于城西【常思郭威葢近城立栅】未几威以常思无将领才先遣归镇【几居岂翻将即亮翻下同遣常思归潞州史言郭威能审人之能否】诸将欲急攻城威曰守贞前朝宿将健鬭好施【施式防翻】屡立战功况城临大河楼堞完固未易轻也【易以防翻】且彼冯城而鬭【冯读曰慿】吾仰而攻之何异帅士卒投汤火乎【帅读曰率】夫勇有盛衰攻有缓急时有可否事有后先不若且设长围而守之使飞走路絶吾洗兵牧马坐食转输【输舂遇翻】温饱有余俟城中无食公帑家财皆竭【帑它郎翻】然后进梯冲以逼之飞羽檄以招之彼之将士脱身逃死父子且不相保况乌合之众乎思绾景崇但分兵縻之不足虑也【縻忙皮翻系也史言郭威方畧亦因周之史官润色已成之文】乃发诸州民夫二万余人使白文珂等帅之刳长壕筑连城列队伍而围之威又谓诸将曰守贞向畏髙祖不敢鸱张【向谓昔时也鸱张言如鸱之张翼欲髙举逺飞也】以我辈崛起太原事功未着有轻我心故敢反耳正宜静以制之乃偃旗卧鼓但循河设火铺连延数十里畨步卒以守之遣水军檥舟于岸冦有潜往来者无不擒之于是守贞如坐网中矣【铺普故翻檥鱼倚翻畨步卒者使步卒分畨迭守张敬达之围晋阳郭威之围河中皆欲以持久制之然敬达以败郭威以胜者晋阳有援而河中无援也司马仲达急攻孟达而缓攻公孙渊亦以有援无援而为缓急耳】　蜀武徳节度使兼中书令王处回请老辛丑以太子太傅致仕　南汉主【中国既国号曰汉故岭南之汉书南汉以别之】遣知制诰宣化钟允章【宣化汉领方县地晋置晋兴郡隋废郡置宣化县及晋兴县唐以宣化为邕州治所晋兴亦属邕州】求昏于楚楚王希广不许南汉主怒问允章马公复能经畧南土乎【复扶又翻】对曰马氏兄弟方争亡于不暇安能害我南汉主曰然希广懦而吝啬其士卒忘战日久此乃吾进取之秋也【为南汉举兵攻楚张本】　武平节度使马希萼请与楚王希广各修职贡求朝廷别加官爵【欲使潭朗如二国然】希广用天防府内都押牙欧练进奏官张仲荀谋厚赂执政使拒其请九月壬子赐希萼及楚王希广诏书谕以兄弟宜相辑睦凡希萼所贡当附希广以闻希萼不从　蜀兵援王景崇军于散关赵晖遣都监李彦从袭击破之　【考异曰实録戊辰郭讳上言都监李彦从将兵掩袭州贼至大散关杀贼三千余其余弃甲而遁汉隐帝实録九月李彦从败蜀兵于散关而蜀后主实録无之蜀实録十月安思谦败汉兵于时家竹林遂焚荡寳鸡十二月又败汉兵于玉女潭而汉实録无之葢两国各举其胜而讳其败耳然汉实録言官军不满万人而蜀兵数倍是二三万人非小役也岂得全不书杀三千人非小败也岂十月遽能再举葢九月止是蜀边将小出兵为汉所败汉将因张大而奏之耳又蜀实録十月但云思谦退次鳯州不云归兴元十二月云思谦自兴元进次鳯州葢十月脱畧耳】蜀兵遁去　蜀主以张业王处回执政事多壅蔽己未始置匦函【匦居洧翻】后改为献纳函　王景崇尽杀矦益家属七十余人【怨矦益之毁已于朝也】益子前天平行军司马仁矩先在外得免庚申以仁矩为隰州刺史仁矩子延广尚在襁褓乳母刘氏以己子易之【凡择乳母必取新生子者许之携子故得以易】抱延广而逃乞食至于大梁归子益家　李守贞屡出兵欲突长围皆败而返遣人赍蜡丸求救于唐蜀契丹皆为逻者所获【逻郎佐翻】城中食且尽殍死者日众【殍被表翻】守贞忧形于色召摠伦诘之【摠伦媚守贞见上三月诘去吉翻】摠伦曰大王当为天子人不能夺但此分野有灾【分扶问翻】待磨灭将尽只余一人一骑乃大王鹊起之时也【荘子曰鹊上髙城乗危而巢于髙枝之巅城坏巢折凌风而起故君子之居世也得时则义行失时则鹊起】守贞犹以为然冬十月王景崇遣其子徳让赵思绾遣其子懐乂见蜀主于成都戊寅景崇遣兵出西门赵晖击破之遂取西关城景崇退守大城堑而围之数挑战不出【数所角翻挑徒了翻】晖潜遣千余人擐甲执兵【擐音宦】効蜀旗帜循南山而下【帜昌志翻】令诸军声言蜀兵至矣景崇果遣兵数千出迎之晖设伏掩击尽殪之【殪壹计翻】自是景崇不复敢出【复扶又翻】蜀主遣山南西道节度使安思谦将兵救鳯翔左仆射兼门下侍郎同平章事母昭裔上疏谏曰臣窃见庄宗皇帝志贪西顾前蜀主意欲北行【志贪西顾言后唐庄宗利蜀之富而伐之也前蜀主谓王衍意欲北行言其鋭意幸秦州也事并见荘宗纪上时掌翻】凡在庭臣皆贡谏疏殊无聴纳有何所成只此两朝可为鉴诫不聴又遣雄武节度使韩保贞引兵出汧阳以分汉兵之势【汧阳县属陇州九域志在州东六十七里汧苦坚翻】王景崇遣前义成节度使酸枣李彦舜等逆蜀兵【酸枣古县唐属汴州九域志在州东北九十里】丙申安思谦屯右界【右界葢寳鸡西界汉蜀分彊处也】汉兵屯寳鸡思谦遣眉州刺史申贵将兵二千趣模壁【趣七喻翻】设伏于竹林丁酉旦贵以兵数百压寳鸡而陈【陈读曰阵】汉兵逐之遇伏而败蜀兵逐北破寳鸡寨蜀兵去汉兵复入寳鸡【复扶又翻】己亥思谦进屯渭水【渭水过寳鸡县北】汉益兵五千戍寳鸡思谦畏之谓众曰粮少敌强宜更为后图辛丑退屯鳯州寻归兴元【兴元安思谦本镇也】贵潞州人也荆南节度使南平文献王髙从诲寝疾以其子节度副使保融判内外兵马事癸卯从诲卒【年五十八】保融知留后【保融从诲第三子史不言其得立之因】　彰武节度使髙允权与定难节度使李彞殷有隙【延州北至夏州三百八十里二镇接境违言易生难乃旦翻】李守贞密求援于彞殷发兵屯延丹境上闻官军围河中乃退甲辰允权以状闻彞殷亦自诉朝廷和解之　初髙祖入大梁太师冯道太子太傅李崧皆在真定【事见上卷天福十二年】髙祖以道第赐苏禹珪崧第赐蘓逢吉崧第中瘗藏之物及洛阳别业【瘗于计翻别置田园于它所谓之别业亦谓之庄】逢吉尽有之及崧归朝自以形迹孤危【石晋之时汉髙祖夙有憾于李崧即位后崧始归朝故内惧】事汉权臣常惕惕谦谨多称疾杜门而二弟屿防【屿以与翻防宜﨑翻】与逢吉子弟俱为朝士时乗酒出怨言云夺我居第家赀逢吉由是恶之未几【恶乌路翻几居岂翻】崧以两京宅劵献于逢吉逢吉愈不悦翰林学士陶谷先为崧所引用复从而譛之【复扶又翻】汉法既严而侍衞都指挥使史肇尤残忍宠任孔目官解晖【解户买翻姓也郑樵姓氏畧曰自唐叔虞食邑于解今解县也至春秋之时晋有解狐解扬】凡入军狱者使之随意锻錬无不自诬及三叛连兵【三叛谓李守贞王景崇赵思绾】羣情震动民间或讹言相惊骇肇掌部禁兵廵逻京城【部者部分之也逻郎佐翻】得罪人不问轻重于法何如皆専杀不请或决口斮筋折胫无虚日虽奸盗屛迹而寃死者甚众莫敢辩诉【断音短斮侧畧翻拆而设翻胫戸定翻屏卑郢翻又卑正翻】李屿仆夫葛延遇为屿贩鬻多所欺匿屿抶之【抶丑栗翻】督其负甚急延遇与蘓逢吉之仆李澄谋上变告屿谋反【孔子有言治家者不敢失于臣妾而况居昏暴之朝乎上时掌翻】逢吉闻而诱致之【诱音酉】因召崧至第收送侍衞狱【侍衞狱即侍卫司狱所谓军狱也】屿自诬云与兄崧弟防甥王凝及家僮合二十人谋因山陵发引【引羊晋翻】纵火焚京城作乱又遣人以蜡书入河中城结李守贞又遣人召契丹兵及具狱上【上时掌翻】逢吉取笔改二十为五十字十一月甲寅下诏诛崧兄弟家属及辞所连及者皆陈尸于市【蘓逢吉取李崧之家赀又从而夷其家曽未朞年逢吉亦身死而家破天道不逺人犹冒货而不顾可哀也哉】仍厚赏葛延遇等时人无不寃之自是士民家皆畏惮仆往往为所胁制它日秘书郎真定李昉诣陶谷【昉甫两翻】谷曰君于李侍中近逺昉曰族叔父谷曰李氏之祸谷有力焉昉闻之汗出谷邠州人也本姓唐避晋髙祖讳改焉【姓谱姓苑皆谓陶姓唐姓并出陶唐氏之后唐谷之改姓陶据此也】史肇尤恶文士【恶乌路翻】常曰此属轻人难耐每谓吾辈为卒【此事亦诚有之但以此而例恶文士则过矣】肇领归徳节度使委亲吏杨乙收属府公利乙依势骄横【史肇领宋州节而掌侍衞留京师使节度副使治府事副使其属也故谓之属府公利言公取所当得者横户孟翻】合境畏之如肇副使以下望风展敬乙皆下视之月率钱万缗以输肇士民不胜其苦【史言史肇所谓公利其实皆虐民而取之输舂遇翻胜音升】　初沈丘人舒元【沈丘古寝丘也唐神龙二年改曰沈丘属颍州九域志在州西一百一十里沈式荏翻】嵩山道士杨讷俱以游客干李守贞守贞为汉所攻遣元更姓朱讷更姓李名平间道奉表求救于唐【朱元遂留为南唐用间古苋翻】唐諌议大夫查文徽【查鉏加翻】兵部侍郎魏岑请出兵应之唐主命北面行营招讨使李金全将兵救河中以清淮节度使刘彦贞副之【唐置清淮军于夀州】文徽为监军使岑为防淮巡检使军于沂州之境金全与诸将方防食骑白有汉兵数百在涧北皆羸弱【羸伦为翻】请掩之金全令曰敢言过涧者斩【过音戈】及暮伏兵四起金鼓闻十余里【闻音问】金全曰向可与之战乎时唐士卒厌兵莫有鬭志又河中道逺势不相及丙寅唐兵退保海州【是时沂州属汉海州属唐九域志沂州之界东南至海州一百里】唐主遗帝书谢请复通商旅【与中国絶和故商旅不通今遗书谢前过请复通商旅遗唯季翻复扶又翻】且请赦守贞朝廷不报壬申葬睿文圣武昭肃孝皇帝于睿陵【睿陵在河南府告成县】
　　庙号髙祖　十二月丁丑以髙保融为荆南节度使同平章事　辛巳南汉主以内常侍吴懐恩为开府仪同三司西北面招讨使将兵击楚攻贺州楚王希广遣决胜指挥使徐知新等将兵五千救之未至南汉人已拔贺州凿大穽于城外覆以竹箔加上【以竹箔覆穽而加土于竹箔之上穽才性翻覆敷又翻箔白各翻】下施机轴自堑中穿宂通穽中知新等至引兵攻城南汉遣人自穴中发机楚兵悉陷南汉出兵从而击之楚兵死者以千数知新等遁归希广斩之南汉兵复陷昭州【复扶又翻九域志贺州西至昭州三百余里】　王景崇累表告急于蜀蜀主命安思谦再出兵救之壬午思谦自兴元引兵屯鳯州请先运粮四十万斛乃可出境蜀主曰观思谦之意安肻为朕进取【为于伪翻】然亦发兴州兴元米数万斛以馈之戊子思谦进屯散关遣马步使髙彦俦眉州刺史申贵击汉箭筈安都寨破之【筈音括箭筈岭名有箭筈关】庚寅思谦败汉兵于玉女潭【败补迈翻】汉兵退屯寳鸡思谦进屯模壁韩保贞出新关【新关在陇州汧源县西唐大中六年陇州防御使薛逵徙筑谓之安戎关汧陇之人谓大震为故关安戎为新关九域志陇州汧源县有新关镇】壬辰军于陇州神前汉兵不出保贞亦不敢进赵晖告急于郭威威自往赴之时李守贞遣副使周光逊禆将王继勲聂知遇守城西【聂尼輙翻姓也姓苑楚大夫食采于聂因以为氏】威戒白文珂刘词曰贼茍不能突围终为我禽万一得出则吾不得复留于此成败之机于是乎在贼之骁鋭尽在城西我去必来突围尔曹谨备之威至华州闻蜀兵食尽引去【考异曰十国纪年蜀广政十二年正月甲寅思谦以军食匮竭自模壁退次鳯州上表待罪葢去年冬末已】
　　【退军明年正月表始到成都耳今从周太祖实录模壁一作模壁】威乃还【还从宣翻】韩保贞闻安思谦去亦退保弓川寨【九域志秦州东一百六十五里有弓门寨】　蜀中书侍郎兼礼部尚书同平章事徐光溥坐以艳辞挑前蜀安康长公主【桃徒了翻长知两翻】丁酉罢守本官
　　隐皇帝上【讳承祐髙祖第二子也】
　　干祐二年春正月乙巳朔大赦　郭威将至河中【自华州还也】白文珂出迎之戊申夜李守贞遣王继勲等引精兵千余人循河而南袭汉栅坎岸而登遂入之【此汉兵栅于河西者也王继勲知汉兵据河之西以临河东守备必厚故循河而南坎岸而上以攻之】纵火大噪军中狼狈不知所为刘词神色自若下令曰小盗不足惊也帅众击之【帅读曰率】客省使阎晋卿曰【梁有客省使副宋因之掌四方进奉及四夷朝贡牧伯朝觐赐酒馔瓮饩宰相近臣禁军将校节级诸州进奉使赐物回诏之事】贼甲皆黄纸为火所照易辨耳【易以防翻】柰众无鬬志何禆将李韬曰安有无事食君禄有急不死鬬者邪援矟先进【援于元翻矟音槊】众从之河中兵退走死者七百人继勲重伤仅以身免己酉郭威至刘词迎马首请罪威厚赏之曰吾所忧正在于此微兄健鬬【微无也】几为虏嗤【用汉光武语几居依翻嗤丑之翻】然虏伎殚于此矣【伎渠绮翻】晋卿忻州人也守贞之欲攻河西栅也先遣人出酤酒于村墅或贯与不责其直逻骑多醉【酤音沽墅承与翻贯始制翻逻郎佐翻】由是河中兵得潜行入寨几至不守郭威乃下令将士非犒宴毋得私饮【犒苦到翻】爱将李审晨饮少酒【少酒言所饮不多也少诗沼翻】威怒曰汝为吾帐下首违军令何以齐众立斩以徇　甲寅蜀安思谦退屯鳯州上表待罪蜀主释不问【军行逗挠者必诛释而不问为失刑】　诏以静州定难军【唐置静邉州都督于银州界以处党项降者难乃旦翻】二月辛未李彛殷上表谢彛殷以中原多故有轻傲之志每藩镇有叛者常隂助之邀其重赂朝廷知其事亦以恩泽羁縻之【史言拓拔据银夏渐以骜桀遂成宋朝继迁之叛】　淮北羣盗多请命于唐唐主遣神衞都虞侯皇甫晖等将兵万人出海泗以招纳之【皇甫晖即与赵在礼作乱以成后唐庄宗之祸者也奔南唐见二百八十六卷髙祖天福十二年海泗二州名】蒙城镇将咸师朗等降于晖【防城隋之山桑县唐天寳元年更名防城属亳州九域志在州南一百六十里】徐州将成徳钦败唐兵于峒峿镇【峒达贡翻又嵸董翻峿五乎翻】俘斩六百级晖等引归晋李太后诣契丹主请依汉人城寨之侧给田以耕桑自赡契丹主许之并晋主迁于建州【欧史曰自辽阳府东南行千二百里至建州今按建州在辽阳之西北其南则义州其北则土河土河之北则契丹之中京大定府大定府南至燕京一千一百五十里北至上京临潢府七百里金人疆域图建州南至燕京一千二百四十五里辽阳府治辽阳县至燕京二千二百一十里薛史曰自辽阳行十数日过仪州霸州至建州陈元靓曰大元建州领建平永霸二县属大定府路】未至安太妃卒于路遗令必焚我骨南向飏之【飏余章翻】庶几魂魄归达于汉【白虎通曰魂者沄也沄沄行不休也魄者迫也迫迫然着于人也】既至建州得田五十余顷晋主令从者耕其中以给食【从才用翻】顷之舒噜王遣骑取晋主宠姬赵氏聂氏而去舒噜王者契丹主徳光之子也　三月己未以归徳牙内指挥使史徳珫领忠州刺史【珫昌中翻忠州时属蜀】徳珫肇之子也颇读书常不乐父之所为【乐音洛】有举人呼噪于贡院门蘓逢吉命执送侍卫司欲其痛棰而黥之【呼火故翻棰止橤翻贡院门礼部贡院门也五季自梁以来虽皆右武之时而诸州取解礼部试进士未尝废唐明宗天成二年勑新及第进士有闻喜宴今后逐年赐钱四百贯其进士试诗赋文防帖经对义葢朝廷犹重科举之士故史徳珫虽将家子亦爱防士流】徳珫言于父曰书生无礼自有台府治之非军务也此乃公卿欲彰大人之过耳【谓蘓逄吉知史肇不喜书假手以逞若堕其术是自彰已过治直之翻】肇大然之即破械遣之　楚将徐进败蛮于风阳山斩首五千级【败补迈翻】　夏五月壬午太白昼见【见贤遍翻】民有仰视之者为逻卒所执【逻郎佐翻】史肇腰斩之　河中城中食且尽民饿死者什五六癸卯李守贞出兵五千余人赍梯桥分五道以攻长围之西北隅郭威遣都监吴防裕引兵横击之河中兵败走杀伤大半夺其攻具五月丙午守贞复出兵又败之【复扶又翻】擒其将魏延朗郑賔壬子周光逊王继勲聂知遇帅其众千余人来降【周光逊王继勲李守贞之骁将也帅读曰率】守贞将士降者相继威乗其离散庚申督诸军百道攻之【此司马文王取诸葛诞之故智】赵思绾好食人肝尝面剖而脍之【好呼到翻按礼记内则聂而细切之者为脍盗跖脍人肝而餔之荘子寓言耳岂知后世真有赵思绾者乎】脍尽人犹未死又好以酒吞人胆谓人曰吞此千枚则胆无敌矣及长安城中食尽取妇女防稚为军粮【椎直利翻】日计数而给之毎犒军辄屠数百人如羊豕法思绾计穷不知所出郭从义使人诱之初思绾少时【犒苦到翻诱音酉少诗照翻】求为左骁衞上将军致仕李肃仆肃不纳曰是人目乱而语诞【诞徒旱翻大言谓之诞】它日必为叛臣肃妻张氏全义之女也【张全义镇洛着功名于梁唐之间】曰君今拒之后且为患乃厚以金帛遗之【遗唯季翻】及思绾据长安肃闲居在城中思绾数就见之拜伏如故礼【天福十二年赵在礼自长安朝契丹其禆将留长安者作乱李肃讨诛之是其威望必重赵思绾又懐其畴昔之惠故虽窃据其见肃也犹如奴事主之礼数所角翻】肃曰是子亟来且污我欲自杀【亟去吏翻汚乌故翻】妻曰曷若劝之归国【史言李肃之妻有智】防思绾问自全之计肃乃与判官程让能説思绾曰【説式芮翻】公本与国家无嫌但惧罪耳今国家三道用兵俱未有功【三道用兵谓郭威攻河中赵晖攻鳯翔郭从义攻思绾也】若以此时翻然改图朝廷必喜自可不失富贵孰与坐而待毙乎思绾从之遣使诣阙请降乙丑以思绾为华州留后【以为镇国军留后】都指挥使常彦卿为虢州刺史令便道之官【不使入朝所以安其反侧之心】吴越内牙都指挥使钭淊胡进思之党也　【考异曰吴越备史】
　　【十国纪年钭姓皆金旁斗按何氏姓苑元和姓纂皆无此姓今按字书钭音他口徒口二切皆云姓也余又按广韵云钭姓出姓苑也】或告其谋叛辞连丞相亿吴越王俶不欲穷治贬滔于处州【治直之翻】　六月癸酉朔日有食之秋七月甲辰赵思绾释甲出城受诏郭从义以兵守
　　其南门复遣还城【复扶又翻还从宣翻又如字】思绾求其牙兵及铠仗从义亦给之思绾迁延收敛财贿三改行期从义等疑之密白郭威请图之威许之壬子从义与都监南院宣徽使王峻【当作宣徽南院使】按辔入城处于府舍【处昌吕翻】召思绾酌别因执之并常彦卿及其父兄部曲三百人皆斩于市　甲寅郭威攻河中克其外郭李守贞收余众退保子城诸将请急攻之威曰夫鸟穷则啄况一军乎涸水取鱼安用急为壬戌李守贞与妻及子崇勲等自焚威入城获其子崇玉等及所署丞相靖孙愿枢密使刘苪国师总伦等送大梁磔于市【靖姓也其名同都翻与嵞同説文禹防诸侯于涂山之涂作嵞磔音竹格翻】征赵修已为翰林天文【以赵修己数諌李守贞也盛唐有天文博士天文生皆属司天监其待诏于翰林院者曰翰林天文】威阅守贞文书得朝廷权臣乃藩镇与守贞交通书词意悖逆欲奏之【悖蒲妹翻又蒲没翻】秘书郎榆次王溥谏曰魑魅乗夜争出见日自消【魑丑知翻魅明秘翻魑魅野鬼山精之属】愿一切焚之以安反侧威从之【王漙之进用于周由此言也郭威西征于外则得李谷王溥于内则得范质此岂一时倔彊武人之所能及哉】三叛既平【是时鳯翔犹未平也因帝骄纵而槩言之】帝浸骄纵与左右狎昵【昵尼质翻】飞龙使瑕丘后匡賛【后读如字姓也郑樵氏族畧云后姓望出东海开封有此姓】茶酒使太原郭允明以謟媚得幸帝好与之为廋辞丑语【廋辞隐语也好呼到翻廋所鸠翻】太后屡戒之帝不以为意癸亥太常卿张昭上言宜亲近儒臣讲习经训不聴【近其靳翻】昭即昭逺避髙祖讳改之　戊辰加永兴节度使郭从义同平章事徙镇国节度使扈从珂为防国节度使以河中行营马步都虞侯刘词为镇国节度使　唐主复进用魏岑【魏岑以罪黜见二百八十六卷髙祖天福十二年唐主之保大五年也】吏部郎中防稽钟谟尚书员外郎李徳明始以辩慧得幸参预国政【防古外翻】二人皆恃恩轻躁虽不与岑为党而国人皆恶之户部员外郎范冲敏性狷介【恶乌路翻狷吉掾翻】乃教天威都虞侯王建封上书歴诋用事者请进用正人唐主谓建封武臣典兵不当干预国政大怒流建封于池州未至杀之冲敏弃市唐主闻河中破以朱元为驾部员外郎待诏文理院李平为尚书员外郎【李守贞遣朱元李平至唐见去年十一月文理院南唐所置尚书员外郎无曹局葢于二十四司郎员外置也】　吴越王俶以丞相亿判明州【以钭淊事出亿】　西京留守同平章事王守恩性贪鄙专事聚敛【敛力赡翻】防车非输钱不得出城下至抒厠行乞之人不免课率【抒叙吕翻抒厠取人家虎子写去秽恶渫水洗之者也】或纵麾下令盗人财有富室娶妇守恩与俳优数人往为賔客得银数铤而返【賔一作贺铤徒鼎翻】八月甲申郭威自河中还过洛阳守恩自恃位兼将相【留守节度使同平章事所谓位兼将相也】肩舆出迎威怒以为慢已辞以浴不见即以头子命保义节度使同平章事白文珂代守恩为留守【沈括曰后唐庄宗复枢密使郭崇韬安重诲相继为之始分领政事不关由中书直行下者谓之宣如中书之勅小事则发头子拟堂帖也】文珂不敢违守恩犹坐客次【客次犹今言客位也坐于客次以俟见】吏白新留守已视事于府矣守恩大惊狼狈而归见家属数百已逐出府在通衢矣朝廷不之问以文珂兼侍中充西京留守
　　欧阳修论曰自古乱亡之国必先壊其法制【壊音怪】而后乱从之此势之然也五代之际是已文珂守恩皆汉大臣而周太祖以一枢密使头子而易置之如更戍卒【更工衡翻】是时太祖未有无君之志而所为如此者葢习为常事故文珂不敢违守恩不敢拒太祖既处之不疑【处昌吕翻】而汉廷君臣亦置而不问岂非纲纪壊乱之极而至于此欤【余按唐闵帝之初朱昭冯赟以枢密院宣易置诸镇以致潞王之乱虽成败不同而枢密权重则有自来矣】是以善为天下虑者不敢忽于微而常杜其渐也可不戒哉
　　守恩至大梁恐获罪广为贡献重赂权贵朝廷亦以守恩首举潞州归汉【事见二百八十六卷天福十二年】故宥之但诛其用事者数人而已　马希萼悉调朗州丁壮为乡兵【调徒钓翻】造号静江军【造号言创立军号也】作战舰七百艘【舰户黯翻艘蘓遭翻】将攻潭州其妻苑氏谏曰【姓苑商武丁子子文受封于苑因以为氏左传齐有大夫苑何忌赵明城金石録有汉荆州从事苑镇碑曰其先出苑柏何为晋乐正世掌朝礼之制又有苑子园寔能掌隂阳之理按姓氏志皆云苑氏出苑何忌之后今此碑所谓苑柏何与子园左传国语皆无其人故録之以传知者】兄弟相攻胜负皆为人笑不聴引兵趣长沙【趣七喻翻】马希广闻之曰朗州吾兄也不可与争当以国让之而已刘彦瑫李臯固争以为不可乃以岳州刺史王赟为都部署战棹指挥使以彦瑫监其军己丑大破希萼于仆射洲获其战舰三百艘赟追希萼将及之希广遣使召之曰勿伤吾兄赟引兵还赟环之子也【还从宣翻又如字王环马氏之良将也】希萼自赤沙湖乗轻舟遁归【赤沙湖在洞庭湖西与洞庭湖通水经注云澧水与赤沙湖水防湖水北通江而南注澧】苑氏泣曰祸将至矣余不忍见也赴井而死　戊戌郭威至大梁入见帝劳之【见贤遍翻劳力到翻】赐金帛衣服玉带鞍马辞曰臣受命期年【去年七月命郭威西征至是逾朞矣期读曰朞】　仅克一城何功之有且臣将兵在外凡镇安京师供亿所须使兵食不乏皆诸大臣居中者之力也臣安敢独膺此赐请徧赏之又议加方镇辞曰杨邠位在臣上未有茅王【时杨邠为枢密使位在郭威上未尝领节镇】且帷幄之臣不可以肇为比【郭威自言职居近密乃帷幄之臣史肇掌侍衞兵所以领节不可以为比】九月壬寅徧赐宰相枢密宣徽三司侍衞使九人与威如一【时宰相三人窦贞固蘓逢吉蘓禹珪枢密使杨邠宣徽使王峻吴防裕三司使王章侍衞使史肇凡八人余一人则未之知也或者并郭威为九人欤】帝欲特赏威辞曰运筹建画出于庙堂发兵馈粮资于藩镇暴露战鬭在于将士而功独归臣臣何以堪之乙巳加威兼侍中史肇兼中书令辛亥加窦贞固司徒苏逢吉司空苏禹珪左仆射杨邠右仆射诸大臣议以朝廷执政溥加恩恐藩镇觖望【觖窥瑞翻又古宂翻怨望也】乙卯加天雄节度使髙行周守太师山南东道节度使安审琦守太傅泰宁节度使符彦卿守太保河东节度使刘崇兼中书令己未加忠武节度使刘信天平节度使慕容彦超平卢节度使刘铢并兼侍中辛酉加朔方节度使冯晖定难节度使李彞殷【难乃旦翻】兼中书令冬十月壬申加义武节度使孙方简武宁节度使刘赟同平章事壬午加吴越王俶尚书令楚王希广太尉丙戌加荆南节度使髙保融兼侍中议者以为郭威不专有其功推以分人【推吐雷翻又如字】信为美矣而国家爵位以一人立功而覃及天下【覃徒含翻布也广也】不亦滥乎　吴越王俶募民能垦荒田者勿收其税由是境内无弃田或请纠民遗丁以増赋【遗丁谓民年已成丁而户籍遗漏未尝当赋役者】仍自掌其事俶杖之国门国人皆悦楚静江节度使马希瞻以兄希萼希广交争屡遣使諌止不从知终覆族疽发于背丁亥卒　契丹防河北所过杀掠节度使刺史各婴城自守游骑至贝州及邺都之北境【按九域志贝州之南三十里即邺都北界】帝忧之己丑遣枢密使郭威督诸将御之以宣徽使王峻监其军【为王峻佐郭威举兵向阙张本】十一月契丹闻汉兵渡河乃引去辛亥郭威军至邺都令王峻分军趣镇定【趣七喻翻】戊午威至邢州　唐兵度淮攻正阳【九域志颍州颍上县有正阳镇临淮津】十二月颍州将白福进击败之【败补迈翻】　杨邠为政苛细初邢州人周璨为诸衞将军罢秩无依从王景崇西征景崇叛遂为之谋主邠奏诸前资官喜揺动藩臣【前资官谓官资皆前朝所授者也喜许记翻】宜悉遣诣京师既而四方云集日遮宰相马求官辛卯邠复奏前资官宜分居两京以俟有阙而补之漂泊失所者甚众【复扶又翻】邠又奏行道往来者皆给过所【盛唐之制天下关二十六度关者从司门郎中给过所犹汉时度关用传也宋白曰古书之帛为繻刻木为契二物通谓过所也】既而官司填咽民情大扰乃止　赵晖急攻鳯翔周璨谓王景崇曰公向与蒲雍相表里【蒲谓李守贞雍谓赵思绾雍于用翻】今二镇已平蜀儿不足恃【王景崇求援于蜀而蜀兵不至故言不足恃】不如降也景崇曰善吾更思之后数日外攻转急景崇谓其党曰事穷矣吾欲为急计乃谓其将公孙辇张思练曰赵晖精兵多在城北来日五鼓前尔二人烧城东门诈降勿令防入吾与周璨以牙兵出北门突晖军纵无成而死犹胜束手皆曰善癸巳未明辇思练烧东门请降府牙火亦发二将遣人诇之【诇古永翻又翾正翻】景崇已与家人自焚矣璨亦降　丁酉密州刺史王万敢击唐海州荻水镇残之【金人疆域图荻水镇在海州贑榆县】　是月南汉主如英州【南汉以唐广州浈阳县之地置英州九域志广州北至英州四百二十里】　是岁唐泉州刺史留从効兄南州副使从愿酖刺史董思安而代之【晋齐王开运二年唐改漳州为南州以董思安为刺史唐之保大三年也事见二百八十四卷】唐主不能制置清源军于泉州以从効为节度使
  </div>
  <div class="pagination">
   <a href="资治通鉴四库_page67.html">
    上一页
   </a>
   <span>
    ...
   </span>
   <a href="资治通鉴四库_page63.html">
    63
   </a>
   <a href="资治通鉴四库_page64.html">
    64
   </a>
   <a href="资治通鉴四库_page65.html">
    65
   </a>
   <a href="资治通鉴四库_page66.html">
    66
   </a>
   <a href="资治通鉴四库_page67.html">
    67
   </a>
   <span class="current-page">
    68
   </span>
   <a href="资治通鉴四库_page69.html">
    69
   </a>
   <a href="资治通鉴四库_page70.html">
    70
   </a>
   <a href="资治通鉴四库_page69.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
