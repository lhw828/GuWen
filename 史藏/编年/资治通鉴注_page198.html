<!DOCTYPE html>
<html>
 <head>
  <meta charset="utf-8"/>
  <title>
   资治通鉴注 - 第 198 页/共 334 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   资治通鉴注 - 第 198 页/共 334 页
  </h1>
  <div class="content">
   世充夜围偃师；郑颋守偃师，其部下翻城纳世充。初，世充家属在江都，随宇文化及至滑台，又随王轨入李密，密留于偃师，欲以招世充。及偃师破，世充得其兄世伟、子玄应、虔〔玄〕恕、琼等，又获密将佐裴仁基、郑颋、祖君彦等数十人。世充于是整兵向洛口，得邴元真妻子、郑虔象母及密诸将子弟，皆抚慰之，令潜呼其父兄。〔令，力丁翻。〕
初，邴元真为县吏，坐赃亡命，从翟让于瓦冈；〔翟，苌伯翻。〕让以其尝为吏，使掌书记。及密开幕府，妙选时英，让荐元真为长史；密不得已用之，〔此义宁元年春二月事。长，知两翻。〕行军谋画，未尝参预。密西拒世充，留元真守洛口仓。元真性贪鄙，宇文温谓密曰：「不杀元真，必为公患。」密不应。元真知之，阴谋叛密；杨庆闻之，以告密，密固疑焉。至是，密将入洛口城，元真已遗人潜引世充矣。密知而不发，因与众谋，待世充兵半济洛水，然后击之。世充军至，密候骑不时觉，比将出战，〔比，必寐翻。〕世充军悉已济矣。单雄信等又勒兵自据；密自度不能支，〔度，徒洛翻。〕帅麾下轻骑奔虎牢，元真遂以城降。〔降，户江翻。〕
初，雄信骁捷，善用马槊，名冠诸军，〔帅，读曰率；下同。冠，古玩翻。〕军中号曰「飞将」。〔将，即亮翻。〕彦藻以雄信轻于去就，劝密除之；〔彦藻，房彦藻也。是年二月彦藻死，此亦敏日前事。〕密爱其才，不忍也。及密失利，雄信遂以所部降世充。〔史叙邴元真、单雄信事，皆言李密当断不断，反受其乱。〕
密将如黎阳，或曰：「杀翟让之际，徐世绩几死，〔事见一百八十四卷义宁元年十一月。几，居希翻。〕今失利而就之，安可保乎！」时王伯当弃金墉保河阳，密自虎牢归之，引诸将共议。密欲南阻河，北守太行，东连黎阳，以图进取。〔将，即亮翻。行，户刚翻。〕诸将皆曰：「今兵新失利，众心危惧，若更停留，恐叛亡不日而尽。又人情不愿，难以成功。」密曰：「孤所恃者众也，众既不愿，孤道穷矣。」欲自刎以谢众。〔刎，扶粉翻。〕伯当抱密号绝，〔号，户刀翻。〕众皆悲泣，密复曰：〔复，扶又翻。〕「诸君幸不相弃，当共归关中；密身虽无功，诸君必保富贵。」府掾柳燮曰：「明公与唐公同族，兼有畴昔之好；〔谓自唐公起与之连和也。掾，于绢翻。好，呼到翻。〕虽不陪起兵，然阻东都，断隋归路，〔断，丁管翻。〕使唐公不战而据长安，此亦公之功也。」众咸曰：「然。」密又谓王伯当曰：「将军室家重大，岂复与孤俱行哉！」伯当曰：「昔萧何尽帅子弟以从汉王，〔汉王与项羽相距，萧何悉遣子弟诣军，天下既定，论功行封。上曰：「何举宗数十人随我。」复，扶又翻；下同。〕伯当恨不兄弟俱从，〔从，才用翻。〕岂以公今日失利遂轻去就乎！纵身分原野，亦所甘心！」左右莫不感激，从密入关者凡二【张：「二」作「三」。】万人。于是密之将帅、州县多降于隋。朱粲亦遣使降隋，〔将，即亮翻。帅，所类翻。降，户江翻。使，疏吏翻。〕皇泰主以粲为楚王。
11甲寅，秦州总管窦轨击薛仁果，不利；骠骑将军刘感镇泾州，〔宋白曰：魏黄初中，分陇右为秦州，因秦初封也，与州同理冀城，冀城改为陇城县。时复以陇西郡为秦州，安定郡为泾州。骠，匹妙翻。骑，奇寄翻。〕仁果围之。城中粮尽，感杀所乘马以分将士；感一无所噉，唯煮马骨取汁和木屑食之。城垂陷者数矣；〔数，所角翻。〕会长平王叔良将士至泾州，〔「士」，当作「兵」。〕仁果乃扬言食尽，引兵南去；乙卯，又遣高﨡人伪以城降。〔﨡，章恕翻。考异曰：实录云：「乙卯，宇文欣攻高﨡城，下之。」今从刘感传。〕叔良遣感帅众赴之；〔帅，读曰率；下同。〕己未，至城下，扣【章：十二行本「扣」下有「门」字；乙十一行本同；孔本同；张校同；退斋校同，云「城」字属下句。】城中人曰：「贼已去，可踰城入。」感命烧其门，城上下水灌之。感知其诈，遣步兵先还，自帅精兵为殿。〔帅，读曰率。殿，丁练翻。〕俄而城上举三烽，仁果兵自南原大下，战于百里细川，唐军大败，感为仁果所擒。仁果复围泾州，令感语城中云：〔语，牛倨翻。〕「援军已败，不如早降。」〔降，户江翻。〕感许之，至城下，大呼曰：〔呼，火故翻。〕「逆贼饥馁，亡在旦夕，秦王帅数十万众，四面俱集，城中勿忧，勉之！」仁果怒，执感，于城旁埋之至膝，驰骑射之；至死，〔帅，读曰率。骑，奇寄翻。射，而亦翻。〕声色逾厉。叔良婴城固守，仅能自全。感，丰生之孙也。〔刘丰生，高齐将，死于颍川。〕
12庚申，陇州刺史陕人常达〔隋志：扶风汧源县，西魏之东秦州也，后改为陇州；大业三年，废州，并入扶风郡。义宁二年，析扶风郡之汧源、汧阳、南由，安定郡之华亭，置陇东郡。唐受禅，改为陇州。陕，失冉翻。〕击薛仁果于宜禄川，〔宜禄川，在豳、泾二州间，贞观二年，析豳之新平及泾之保定、灵台，置宜禄县。〕斩首千余级。
13上遣从子襄武公琛，〔从，才用翻。琛，丑林翻。〕太常卿郑元暃〔暃，殊玉翻。〕以女妓遣始毕可汗。〔妓，渠绮翻。遗，于季翻。可，从刊入声。汗，音寒。〕壬戍，始【章：十二行本「始」上有「突厥」二字；乙十一行本同；孔本同；张校同；退斋校同。】毕复遣骨咄禄特勒来。〔上受禅之后，骨咄禄尝来使。复，扶又翻。咄，当没翻。〕
14癸亥，白马道士傅仁均〔白马县带滑州。〕造戍寅历成，〔唐受禅建国，岁在戊寅，故以名历。〕奏上，行之。〔上，时掌翻。〕
15薛仁果屡攻常达，不能克，乃遣其将仵士政以数百人诈降，〔仵，姓也。姓苑：望出襄阳。急就章有仵终古。将，即亮翻。仵，立疑古翻。降，户江翻；下同。〕达厚抚之。乙丑，士政伺隙以其徒劫达，拥城中二千人降于仁果。〔伺，相吏翻。考异曰：新、旧唐书皆云：「薛举遣仵士政伪城达，士政劫达以见举。」据实录，薛举前已死，此月达再搫仁果及士政劫达，皆有日月。今从实录。〕达见仁果，词色不屈，仁果壮而释之。奴贼帅张贵谓达曰：「汝识我乎﹖」〔帅，所类翻。〕达曰：「汝逃死奴贼耳！」贵怒，欲杀之；人救之，得免。
16辛未，追谥隋太上皇为炀帝。〔谥，神至翻。〕
17宇文化及至魏县，张恺等谋去之；事觉，化及杀之。腹心稍尽，兵势日蹙，兄弟更无他计，但相聚酣宴，奏女乐。化及醉，尤智及曰：〔酣，户甘翻。尤，责过也。〕「我初不知，由汝为计，强来立我。〔智及创谋弒逆，故尤之。强，其两翻。〕今所向无成，士马日散，负弒君之名，天下所不容。今者灭族，岂不由汝乎！」持其两子而泣。智及怒曰：「事捷之日，初不赐尤，及其将败，乃欲归罪，何不杀我以降窦建德！」数相鬬朎，〔降，户江翻。数，所角翻。朎，许激翻，恨也，戾也。〕言无长幼；醒而复饮，以此为恒。〔恒，常也。长，知两翻。复，扶又翻。恒，户登翻。〕其众多亡，化及自知必败，叹曰：「人生固当死，岂不一日为帝乎！」于是鸩杀秦王浩，即皇帝位于魏县，国号许，〔宇文化及袭封许公，因以为国号。〕改元天寿，署置百官。
18冬，十月，壬申朔，日有食之。
19戊寅，宴突厥骨咄禄，引骨咄禄升御坐以宠之。〔史言突厥骄倨，唐祖欲以结其心，适以滋其慢。厥，九勿翻。咄，当没翻。坐，徂卧翻。〕
20李密将至，上遣使迎劳，相望于道。〔使，疏吏翻；下同。劳，力到翻。〕密大喜，谓其徒曰：「我拥众百万，一朝解甲归唐，山东连城数百，知我在此，遣使招之，亦当尽至；比于窦融，功亦不细，〔窦融以河西归汉光武，李密自谓过之。〕岂不以一台司见处乎！」〔处，昌吕翻。〕己卯，至长安，有司供待稍薄，所部兵累日不得食，众心颇怨。既而以密为光禄卿、上柱国，赐爵邢国公。密既不满望，朝臣又多轻之，〔朝，直遥翻。〕执政者或来求贿，意甚不平；〔为李密复叛去张本。〕独上亲礼之，常呼为弟，以舅子独孤氏妻之。〔妻，七细翻。〕
21庚辰，诏右翊卫大将军淮安王神通为山东道安抚大使，山东诸军并受节度；以黄门侍郎崔民干为副。〔崔民干，山东望族，故使副神通以招抚诸郡县。使，疏吏翻。〕
22邓州刺史吕子臧与抚慰使马元规击朱粲，破之。子臧言于元规曰：「粲所败，上下危惧，请并力击之，一举可灭。若复迁延，〔复，扶又翻；下同。〕其徒稍集，力强食尽，致死于我，为患方深。」元规不从。子臧请独以所部兵击之，元规不许。既而粲收集余众，兵复大振，自称楚帝于冠军，〔复，扶又翻，又音如字。冠，古玩翻。〕改元昌达，进攻邓州。子臧抚膺〔膺，胸也。〕谓元规曰：「老夫今坐公死矣！」粲围南阳，〔南阳即邓州。〕会霖雨城坏，所亲劝子臧降。子臧曰：「安有天子方伯降贼者乎！」帅麾下赴敌而死。〔降，户江翻。帅，读曰率。〕俄而城陷，元规亦死。〔是年二月遣马元规，今死。〕
23癸未，王世充收李密美人珍宝及将卒十余万人还东都，陈于阙下。〔将，即亮翻。〕乙酉，皇泰主大赦。丙戌，以世充为太尉、尚书令、内外诸军事，〔「内外诸军事」之上当有「总督」二字。【章：十二行本正有「总督」二字；乙十一行本同；孔本同；张校同；退斋校同。】〕仍使之开太尉府，备置官属，妙选人物。〔史言王世充篡形已成。〕世充以裴仁基父子骁勇，深礼之。〔骁，坚尧翻。〕徐文远复入东都，见世充，必先拜。或问曰：「君倨见李密〔见上七月。〕而敬王公，何也﹖」文远曰：「魏公，君子也，能容贤士；王公，小人也，能杀故人，吾何敢不拜！」
24李密总管李育德以武陟来降，〔隋志：河内郡修武县，开皇十六年析置武陟郡。刘昫曰：武陟，汉怀县地，故城在今县西。降，户江翻；下同。考异曰：旧唐书高季辅传云，「与李厚德来降。」按以武陟来降者乃育德，非厚德也。〕拜陟州刺史。〔新、旧志皆云，武德二年李厚德以修武县东北浊鹿城归顺，因置陟州。通鉴二年书厚德逐王世充殷州刺史，以获嘉来降，以厚德刺殷州。二志皆云四年置殷州。差殊如此，当考。〕育德，谔之孙也。〔李谔见一百七十六卷陈长城公至德三年。〕其余将佐刘德威、贾闰甫、高季辅等，或以城邑，或帅众，相继来降。〔将，即亮翻。帅，读曰率。〕
初，北海贼帅綦公顺〔大业初，以青州为北海郡。綦，姓也。帅，所类翻。綦，音其。〕帅其徒三万攻郡城，已克其外郭，进攻子城；城中食尽，公顺自谓克在旦夕，不为备。明经刘兰成纠合城中骁健百余人袭击之，〔刘兰成盖尝应明经科，因称之。新唐志曰：唐制取士之科，多因隋旧，则明经科起于隋也。帅，读曰率。骁，坚尧翻；下同。〕城中见兵继之，〔见，贤遍翻。〕公顺大败，弃营走，郡城获全。于是郡官及望族分城中民为六军，各将之，兰成亦将一军。〔将，即亮翻。〕有宋书佐者，离间诸军曰：〔炀帝改郡诸曹参军为书佐。间，古苋翻。〕「兰成得众心，必为诸人不利，不如杀之。」众不忍杀，但夺其兵以授宋书佐。兰成恐终及祸，亡奔公顺；公顺军中喜噪，欲奉以为主，固辞，乃以为长史，军事咸听焉。居五十余日，兰成简军中骁健者百五十人，往抄北海。〔抄，楚交翻；下同。〕距城四十里，留十人，使多芟草，分为百余积；〔芟，所衔翻。〕二十里，又留二十人，各执大旗；五六里，又留三十人，伏险要；兰成自将十人，夜，距城一里许潜伏；余八十人分置便处，约闻鼓声即抄取人畜亟去，〔抄，楚交翻。亟，纪力翻。〕仍一时焚积草。明晨，城中远望无烟尘，皆出樵牧。日向中，兰成以十人直抵城门，城上钲鼓乱发；伏兵四出，抄掠杂畜十【章：十二行本「十」作「千」；乙十一行本同；孔本同。】余头及樵牧者而去。〔畜，许又翻。〕兰成度抄者已远，徐步而还。〔度，徒洛翻。还，音旋，又如字。〕城中虽出兵，恐有伏兵，不敢急追；又见前有旌旗、烟火，遂不敢进而还。既而城中知兰成前者众少，悔不穷追。〔少，诗沼翻；下同。〕居月余，兰成谋取郡城，更以二十人直抵城门。城中人竞出逐之，行末十里，公顺将大兵总至。〔将，即亮翻；下自将、主将同。〕郡兵奔驰还城，公顺进兵围之；兰成一言招谕，城中人争出降。〔降，户江翻。〕兰成抚存老幼，礼遇郡官，见宋书佐，亦礼之如旧，仍资送出境，内外安堵。
时海陵贼帅臧君相〔隋志：海陵县属江都郡。帅，所类翻。相，息亮翻。〕闻公顺据北海，帅其众五万来争之；〔帅，读曰率。〕公顺众少，闻之大惧。兰成为公顺画策曰：〔为，于伪翻。〕「君相今去此尚远，必不为备，请将军倍道袭击其营。」公顺从之，自将骁勇五千人，赍熟食，倍道袭之。〔骁，坚尧翻。〕将至，兰成与敢死士二十人前行，距君相营五十里，见其抄者负担向营，〔担，丁滥翻。〕兰成亦与其徒负担蔬米、烧器，〔担，亦负也，都甘翻。烧器，锅釜之属。〕诈为抄者，择空而行听察，得其号〔号，户告翻，军号也。〕及主将姓名；至暮，与贼比肩而入，负担巡营，知其虚实，得其更号。〔更号，持更之号。更，工衡翻。〕乃于空地燃火营食，至三鼓，忽于主将幕前交刀乱下，杀百余人，贼众惊扰；公顺兵亦至，急攻之，君相仅以身免，〔考异曰：旧书作「刘兰」，云：「颇涉经史，善言成败。然性多凶狡，见隋末将乱，交通不逞，于时北海完富，兰利其子女玉帛，与群盗相应，破其乡城邑。武德中，淮安王神通为山东道安抚大使，兰率党归之。」革命记序其事颇详。今从之。〕俘斩数千，收其资粮甲仗以还。〔还，从宣翻。〕由是公顺党众大盛。及李密据洛口，公顺以众附之，密败，亦来降。〔降，户江翻。〕
25隋末群盗起，冠军司兵李袭誉〔按新书李袭誉传：仕隋为冠军府司兵。考之隋志，冠军、辅国将军，从六品耳。其府司兵，当在流外小官也。冠，古玩翻。〕说西京留守阴世师，〔守，式又翻。〕遣兵据永丰仓，发粟以赈贫乏，出库物赏战士，移檄郡县，同心讨贼。世师不能用，〔说，输芮翻。〕乃求募兵山南，世师许之。上克长安，自汉中召还，为太府少卿；〔隋避讳，以汉中为汉川郡，唐复曰汉中，仍改郡曰梁州。梁、洋等州皆在长安南山之南。少，始照翻。〕乙未，附袭誉籍于宗正。〔李袭誉之先，亦出于陇西，故附之属籍以亲之。宗正寺，掌天子族亲属籍，以别昭穆。〕袭誉，袭志之弟也。〔李袭志时事萧铣。〕
26丙申，朱粲寇淅州，〔旧志：邓州内乡县，汉淅县地，后周改为中乡，隋改为内乡，武德二年置淅州。又按隋志，淅阳郡，西魏置淅州，治南乡县。朱粲所寇，盖南乡之淅州。淅，音析。〕遣太常卿郑元暃帅步骑一万击之。〔暃，殊玉翻。帅，读曰率。骑，奇寄翻。〕
27是月，纳言窦抗罢为左武候大将军。
28十一月，乙巳，凉王李轨即皇帝位，改元安乐。〔乐，音洛。考异曰：按轨传云，轨称凉王，即改元安乐。今据实录。〕
29戊申，王轨以滑州来降。〔李密既败，王轨来降。降，户江翻；下同。〕
30薛仁果之为太子也，〔去年秋七月，薛举称帝，仁果为太子。〕与诸将多有隙；及即位，众心猜惧。郝瑗哭举得疾，遂不起，由是国势浸弱。秦王世民至高﨡，仁果使宗罗黄将兵拒之；罗黄数挑战，〔将，即亮翻。郝，呼各翻。瑗，于眷翻。﨡，章恕翻。数，所角翻。挑，徒了翻。〕世民坚壁不出。诸将咸请战，世民曰：「我军新败，士气沮丧，〔谓是年七月浅水原之败也。沮，在吕翻。丧，息浪翻。〕贼恃胜而骄，有轻我心，宜闭垒以待之。彼骄我奋，可一战而克也。」乃令军中曰：「敢言战者斩！」相持六十余日，仁果粮尽，其将梁胡郎等帅所部来降。〔将，即亮翻；下同。帅，读曰率；下同。〕世民知仁果将士离心，命行军总管梁实营于浅水原以诱之。〔诱，音酉。〕罗黄大喜，尽锐攻之，梁实守险不出；营中无水，人马不饮者数日。罗黄攻之甚急；世民度贼已疲，〔度，徒洛翻。〕谓诸将曰：「可以战矣！」迟明，〔迟，直利翻。〕使右武候大将军庞玉陈于浅水原。〔陈，读曰阵；下同。〕罗黄并兵击之，玉战，几不能支，〔几，居依翻。〕世民引大军自原北出其不意，罗黄引兵还战。世民帅骁骑数十先陷陈，唐兵表里奋击，呼声动地，〔帅，读曰率。骁，坚尧翻。骑，奇寄翻；下同。陈，读曰阵。呼，火故翻。〕罗黄士卒大溃，斩首数千级。世民帅二千余骑追之，〔骑，奇寄翻。〕窦轨叩马苦谏曰：「仁果犹据坚城，虽破罗黄，未可轻进，请且按兵以观之。」〔黄，音侯。〕世民曰：「吾虑之久矣，破竹之势，不可失也，〔杜预曰：兵威已振，譬如破竹，数节之后，迎刃而解。〕舅勿复言！」〔世民窦氏之出，呼轨为舅。复，扶又翻。〕遂进。仁果陈于城下，世民据泾水临之，仁果骁将浑干等数人临陈来降。〔骁，坚尧翻。将，即亮翻。浑，户昆翻。姓苑记其所出者多，左传郑有大夫浑罕，卫有浑良夫，唐浑瑊祖浑邪王。吐谷浑后为浑，其音户本翻；以为出于浑沌氏者，注又见后。降，户江翻。〕仁果惧，引兵入城拒守。日向暮，大军继至，遂围之。夜半，守城者争自投下。仁果计穷，己酉，出降；得其精兵万余人，男女五万口。
诸将皆贺，因问曰：「大王一战而胜，遽舍步兵，又无攻具，轻骑直造城下，〔造，七到翻。〕众皆以为不克，而卒取之，何也﹖」〔卒，子恤翻。〕世民曰：「罗黄所将皆陇外之人，将骁卒悍；〔将，即亮翻，又音如字，领也。悍，户罕翻，又侯旰翻。〕吾特出其不意而破之，斩获不多。若缓之，则皆入城，仁果抚而用之，未易克也；〔易，以豉翻。〕急之，则散归陇外，折﨡虚弱，仁果破胆，不暇为谋，此吾所以克也。」〔「折」，当作「析」。音思历翻。﨡，章恕翻。〕众皆悦服。世民所得降卒，悉使仁果兄弟及宗罗黄、翟长孙等将之，〔翟，苌伯翻。长，知两翻。〕与之射猎，无所疑间。〔间，古苋翻。〕贼畏威衔恩，皆愿效死。世民闻褚亮名，求访，获之，礼遇甚厚，引为王府文学。〔自隋时亲王府有文学。〕
上遣使谓世民曰：〔使，疏吏翻。〕「薛举父子多杀我士卒，必尽诛其党以谢冤魂。」李密谏曰：「薛举虐杀无辜，此其所以亡也，陛下何怨焉！怀服之民，不可不抚！」乃命戮其谋首，余皆赦之。
上使李密迎秦王世民于豳州，密自恃智略功名，见上犹有傲色；及见世民，不觉惊服，〔此岂独相表服之哉﹖威灵气焰足以服之也。〕私谓殷开山曰：「真英主也，不如是，何以定祸乱乎！」
诏以员外散骑常侍姜暮为秦州刺史，〔曹魏末，置员外散骑常侍。散，悉亶翻。骑，奇寄翻。〕暮抚以恩信，盗贼悉归首，〔首，手又翻。〕士民安之。
31徐世绩据李密旧境，未有所属。魏征随密至长安，【章：十二行本「安」下有「久不为朝廷所知」七字；乙十一行本同；孔本同；张校同。】乃自请安集山东，上以为秘书丞，〔汉献帝建安中，魏武为魏王，置置秘书令及二丞。〕乘传至黎阳，遗徐世绩书，〔传，株恋翻。遗，于季翻。〕劝之早降。世绩遂决计西向，谓长史阳翟郭孝恪曰：〔隋志：阳翟县属襄城郡。降，户江翻。长，知两翻。〕「此民众土志，皆魏公有也；〔李密建国，称魏公。〕吾若上表献之，〔上，时掌翻。〕是利主之败，自为功以邀富贵也，吾实耻之。今宜籍郡县户口士马之数以启魏公，使自献之。」乃遣孝恪诣长安，又运粮以饷淮安王神通。〔神通时安抚山东。〕上闻世绩使者至，无表，止有启与密，甚怪之。孝恪具言世绩意，上乃叹曰：「徐世绩不背德，不邀功，〔使，疏吏翻。背，蒲妹翻。〕真纯臣也！」赐姓李。〔时授世绩黎州总管，封英国公。通鉴书于明年闰二月。〕以孝恪为宋州刺史，〔复以梁郡宋州，此时唐未能有宋州也。〕使与世绩经略虎牢以东，所得州县，委之选补。〔委之选补官吏也。〕
32癸丑，独孤怀恩攻尧君素于蒲反。〔汉志作「蒲反」，后始作「蒲坂」。〕行军总管赵慈尚景帝女桂阳公主，为君素所擒，枭首城外，以示无降意。〔枭，坚尧翻。降，户江翻。〕
33癸亥，秦王世民至长安，斩薛仁果于市，赐常帛三百段。〔赏其不屈也。唐制，凡赐十段，其率绢三匹，布三端，绵四屯。若杂彩十段，则丝布二匹，紬二匹，绫二匹，缦四匹。〕赠刘感平原郡公，谥忠壮。〔以其死节也。〕扑杀仵士政于殿庭。〔扑，弼角翻，击也。〕以张贵尤淫暴，腰斩之。上享劳将士，因谓群臣曰：「诸公共相翊戴以成帝业，若天下承平，可共保富贵。使王世充得志，公等岂有种乎！〔因薛仁果君臣以相戒。劳，力到翻。种，章勇翻。〕如薛仁果君臣，岂可不以为前鉴也！」己巳，以刘文静为户部尚书，领陕东道行台左仆射；复殷开山爵位。〔先是刘文静、殷开山皆以浅水原之败除名。〕
34李密骄贵日久，又自负归国之功，朝廷待之不副本望，〔事见上。〕郁郁不乐。〔乐，音洛。〕尝遇大朝会，密为光禄卿，当进食，〔六典：光禄卿之职，掌邦国酒醴、膳羞之事，总太官、珍羞、良酝、掌醢四署之官，属朝会燕飨，则节其等差，量其丰约以供焉。故当进食。朝，直遥翻。〕深以为耻；退，以告左武卫大将军王伯当。伯当心亦怏怏，〔怏，于两翻。〕因谓密曰：「天下事在公度内耳。今东海公在黎阳，〔密封徐世绩为东海公。〕襄阳公在罗口，〔襄阳公，未知为谁。按密张善相时为伊州刺史，据襄城，自襄城北出则罗口。盖李密封善相为襄城公，伯当指言之也。「襄阳公」，疑当作「襄城公」。〕河南兵马，屈指可计，岂得久如此也！」密大喜，乃献策于上曰：「臣虚蒙荣宠，安坐京师，曾无报效；山东之众皆臣故时麾下，请往收而抚之。冯藉国威，取王世充如拾地芥耳！」〔颜师古曰：地芥，谓草芥之横在地上者；府而拾之，言易而必得也。〕上闻密故将士多不附世充，亦欲遣密往收之，群臣多谏曰：「李密狡猾好反，〔将，即亮翻。好，呼到翻。〕今遣之，如投鱼于泉，放虎于山，必不反矣！」上曰：「帝王自有天命，非小子所能取。借使叛去，如以蒿箭射蒿中耳！〔蒿，蓬萧之属，丛生于地，人皆贱其无用。剡蒿为箭，射之蒿中，言其无用而不足惜也。北齐源文宗曰：「国家视淮南同于蒿箭，」盖蒿箭之言尚矣。射，而亦翻。〕今使二贼交鬬，吾可以坐收其弊。」辛未，遣密诣山东，收其余众之未下者。密请与贾闰甫偕行，上许之，命密及闰甫同升御榻，赐食，传饮飜酒曰：「吾三人同饮是酒以明同心，善建功名，以副朕意。丈夫一言许人，千金不易。有人确执不欲弟行，〔上呼李密为弟。〕朕推赤心于弟，非他人所能间也。」〔间，古苋翻。〕密、闰甫再拜受命。上又以王伯当为密副而遣之。〔考异曰：高祖实录：「未几，闻其下兵皆不附王世充，令密收集余众以图洛阳。密言于高祖曰：『臣入朝日浅，不愿违离。又在朝公卿，未甚委信，愿得陛下腹心左右与臣同去。』高祖曰：『朕推赤心于人，终无疑阻，但有益国利人，即当专决。』」今从蒲山公传。〕
35有大鸟五集于乐寿，〔乐，音洛。〕群鸟数万从之，经日乃去。窦建德以为己瑞，改元五凤。宗城人有得玄圭献于建德者，宋正本及景城丞会稽孔德绍皆曰：「此天所以赐大禹也，〔隋志：宗城县属清河郡，旧曰广宗，仁寿元年改焉，避炀帝讳也。景城县属河间郡，旧曰成平，开皇十八年改。隋改越州为会稽郡。禹平水土，锡玄圭，告厥成功，盖尧锡之也。宋正本等引为天瑞以谄建德，过矣。隋，县置令、丞。会，古外翻。〕请改国号曰夏。」〔窦建德初称长乐王。夏，户雅翻。〕建德从之。以正本为纳言，德绍为内史侍郎。
初，王须拔掠幽州，中流矢死，〔中，竹仲翻。考异曰：革命记云：「须拔众散奔突厥，突厥以为南面可汗。」今从唐书。〕其将魏刀儿代领其众，据深泽，掠冀、定之间，〔隋志，深泽县属博陵郡。刘昫曰：治滹沱河北。宋白曰：以界内水泽深广名县。时复信都郡为冀州，博陵郡为定州。将，即亮翻。〕众至十万，自称魏帝。建德伪与连和，刀儿弛备，建德袭击破之，遂围深泽；其徒执刀儿降，建德斩之，尽并其众。〔降，户江翻。〕
易、定等州皆降，唯冀州刺史曲棱不下。〔曲棱时附于唐。〕棱伲崔履行，暹之孙也，〔崔暹事齐高氏父子，以不畏强御称。〕自言有奇术，可使攻者自败，棱信之。履行命守城者皆坐，毋得妄鬬，曰：「贼虽登城，汝曹勿怖，〔怖，普布翻。〕吾将使贼自缚。」于是为坛，夜，设章醮，然后自衣衰绖，〔衣，于既翻。衰，仓回翻。绖，徒结翻。〕杖竹登北楼恸哭；又令妇女升屋四面振裙。建德攻之急，棱将战，履行固止之。俄而城陷，履行哭犹未已。〔自古以来，信妖人之言以丧师亡城者多矣，然后世之人犹有信而不悟者，若高骈、李守贞之徒是也。〕建德见棱曰：「卿忠臣也！」厚礼之，以为内史令。
36十二月，壬申，诏以秦王世民为太尉、使持节、陕东道大行台，〔使，疏吏翻。〕其蒲州、河北诸府兵马并受节度。〔复以河东郡为蒲州。河北，谓大河以北，黎、相之地。诸府，诸总管府。〕
37癸酉，西突厥曷娑那可汗〔厥，九勿翻。娑，苏何翻。可，从刊入声。汗，音寒。降户江翻。〕自宇文化及所来降。〔隋炀帝曷娑那自从，炀帝弒，从化及。〕
38隋将尧君素守河东，〔将，即亮翻。〕上遣吕绍宗、韦义节、独孤怀恩相继攻之，俱不下。〔义宁元年九月，屈突通留尧君素守河东，吕绍宗攻之不克；以韦义节代之，又不克；武德元年九月，以独孤怀恩代之，仍不下。〕时外围严急，君素为木鹅，置表于颈，具论事势，浮之于河；河阳守者得之，达于东都。皇泰主见而叹息，拜君素金紫光禄大夫。庞玉、皇甫无逸自东都来降，上悉遣诣城下，为陈利害，〔为，于伪翻。〕君素不从。〔考异曰：高祖实录：「令宇文士及为陈利害。」按宇文化及为窦建德所擒，士及乃自归于唐。实录误也。今从隋书。〕又赐金券，许以不死。其妻又至城下，谓之曰：「隋室已亡，君可自苦！」君素曰：「天下名义，非妇人所知！」引弓射之，应弦而倒。〔射，而亦翻。考异曰：实录云：「妻号恸而去。」今从隋书。〕君素亦自知不济，然志在守死，每言及国家，未尝不歔欷。〔歔，音虚。欷，音希，又许既翻。〕谓将士曰：「吾昔事主上于藩邸，〔隋书尧君素传：炀帝为晋王，君素以左右从。〕大义不得不死。必若隋祚永终，天命有属，〔属，之欲翻。〕自当断头以付诸君，听君等持取富贵。〔断，丁管翻。〕今城池甚固。仓储丰备，大事犹未可知，不可横生心也！」〔横，户孟翻。〕君素性严明，善御众，下莫敢叛。久之，仓粟尽，人相食；又获外人，微知江都倾覆。丙子，君素左右薛宗、李楚客杀君素以降，传首长安。〔降，户江翻；下同。〕君素遣朝散大夫解人王行本将精兵七百在他所，〔解，汉古县也，后魏曰安定，西魏改曰南解，又改曰绥化，又曰虞乡；武德元年，更名解县，别置虞乡县，并属蒲州。朝，直遥翻。散，悉亶翻。解，户买翻。将，即亮翻。〕闻之，赴救不及，因捕杀君素者党与数百人，悉诛之，复乘拒守，〔复，扶又翻，又音如子。〕独孤怀恩引兵围之。
39丁酉，【章：十二行本「酉」作「丑」；乙十一行本同；孔本同；张校同。】隋襄平太守邓暠以柳城、北平二郡来降，以暠为营州总管。〔隋置襄平、柳城郡，皆在辽西郡柳城县界。北平郡，即平州卢龙之地。时复以辽西郡为营州。守，式又翻。暠，工老翻。〕
40辛巳，太常卿郑元暃击朱粲于商州，破之。〔复以上洛郡为商州。暃，殊玉翻。〕
41初，宇文化及遣使招罗艺，艺曰：「我隋臣也。」斩其使者，为炀帝发丧，临三日。〔使，疏吏翻。为，于伪翻。临，力鸩翻。〕窦建德、高开道各遣使招之，艺曰：「建德、开道，皆剧贼耳！吾闻唐公已定关中，人望归之。此真吾主也，吾将从之，敢沮议者斩！」〔沮，在吕翻。〕会张道源慰抚山东，艺遂奉表，与渔阳、上谷等诸郡皆来降。癸未，诏以艺为幽州总管。〔隋大业初，置渔阳郡于无终。唐复以涿郡为幽州。考异曰：创业注：「艺以武德元年二月降。」旧云三年，新书云二年，皆误也。今从实录。〕薛万均，世雄之子也，〔薛世雄死见一百八十四卷义宁元年。〕与弟万彻俱以勇略为艺所亲待，诏以万均为上柱国、永安郡公，万彻为车骑将军、武安县公。〔唐制，上柱国、郡公皆正二品，县公从二品；车骑将军则诸卫郎将之职也，正五品。骑，奇寄翻；下同。〕
窦建德既克冀州，兵威益盛，帅众十万寇幽州。〔帅，读曰率；下同。〕艺将逆战，万均曰：「彼众我寡，出战必败，不若使羸兵背城阻水为陈，〔羸，伦为翻。背，蒲妹翻。陈，读曰阵。〕彼必渡水击我。万均请以精骑百人伏于城旁，俟其半渡击之，蔑不胜矣。」艺从之。建德果引兵渡水，万均邀击，大破之。建德竟不能至其城下，乃分兵霍堡及雍奴等县，〔霍堡，盖世乱，霍氏宗党筑堡以自固，因以为名。雍奴，汉古县，唐志属幽州，天宝改为武清县。〕艺复邀击，败之。〔复，扶又翻。败，补迈翻。〕凡相拒百余日，建德不能克，乃还乐寿。〔乐，音洛。〕
艺得隋通直谒者温彦博，以为司马。〔隋炀帝置谒者台，有司朝谒者、通事谒者、通直谒者、将事谒者。〕艺以幽州归国，彦博赞成之；诏以彦博为幽州总管府长史，未几，征为中书侍郎。〔长，知两翻。几，居岂翻。〕兄大雅，时为黄门侍郎，与彦博对居近密，〔黄门侍郎居门下省，谓之东省；中书侍郎居中书省，谓之西省；故曰对居近密。〕时人荣之。
42以西突厥曷娑那可汗为归义王，〔厥，九勿翻。娑，素那翻。可，从刊入声。汗，音寒。〕曷娑那献大珠，上曰：「珠诚至宝；然朕宝王赤心，殊无所用。」竟还之。
43乙酉，车驾幸周氏陂，过故墅。【章：十二行本「墅」下有「丁亥还宫」四字；乙十一行本同；孔本同；张校同；退斋校同。】〔水经注：白渠尾入栎阳而东南注于渭。故渠径汉丞相周勃耱南，耱北有弱亚夫耱，故渠东南有周氏曲渠，又南径汉景帝陵南，又东南注于渭。周氏曲，即周氏陂也，在高陵县界。故墅，在高陵县西十里店，上旧所居也；武德六年，名龙跃宫。〕
44初，羌豪旁企地以所部附薛举，〔旁，步光翻，羌姓也。〕及薛仁果败，企地来降，留长安。企地不乐，〔企，去智翻。乐，音洛。〕帅其众数千叛，入南山，出汉川，〔帅，读曰率。此自长安南山诸谷出汉川。汉川，即汉中。〕所过杀掠。武候大将军庞玉击之，为企地所败。〔败，补迈翻。〕企地【据张校补。】行至始州，〔普安，汉梓潼县，广汉郡治焉；宋置南安郡，梁置南梁州，后改安州，西魏改为始州；大业初，改为普安郡，唐复为始州，先天二年，改为剑州。〕掠女子王氏，与俱醉卧野外；王氏拔其佩刀，斩首送梁州，〔唐改汉川郡为梁州。〕其众遂溃。诏赐王氏号为崇义夫人。
45壬辰，王世充帅众三万围谷州，〔新安县，后周置中州及东垣县，州寻废；开皇十六年置谷州，仁寿四年州废，又废新安入东垣；大业初，改名新安县，属河南郡；义宁二年，破段达，置新安郡；武德元年，改谷州，取谷水为名。帅，读曰率。〕刺史任緕拒却之。〔任，音壬。緕，古回翻。〕
46上使李密分其麾下之半留华州，〔周宣王封其弟友于郑，自汉以来为郑县；后魏置东雍州及华山郡，西魏改曰华州；开皇初，州废；大业初，郡废为郑县，属京兆郡；义宁元年，析京兆之郑、华阴置华阴郡，寻改华州。华，户化翻。〕将其半出关。〔将，即亮翻。〕长史张宝德预在行中，恐密亡去，罪相及；上封事，言其必叛。〔长，知两翻。上，时掌翻。〕上意乃中变，又恐密惊骇，乃降敕书劳来，〔劳，力到翻。来，力代翻。〕令密留所部徐行，单骑入朝，更受节度。〔骑，奇寄翻。朝，直遥翻。〕
密至稠桑，得敕，谓贾闰甫曰：「敕遣我去，无故复召我还，〔稠，直留翻。复，扶又翻。〕又子向云，『有人确执不许』，此谮行矣。吾今若还，无复生理，不若破桃林县，〔开皇十六年，分阌乡、陕置桃林县，取古桃林之塞以名县也，在陕西四十五里。〕收其兵粮，北走渡河。比信达熊州，〔宜阳县，后魏置宜阳郡，东魏置阳州，后周改曰熊州，开皇初，郡废，大业初，州废，属河南郡。义宁二年，破段达，置宜阳郡。武德元年，置熊州，取熊耳山以名州。杜佑曰：熊州，今福昌县。比，必寐翻。〕吾已远矣。苟得至黎阳，大事必成。〔言欲就徐世绩也。〕公意如何﹖」闰甫曰：「主上待明公甚厚；况国家姓名，着在图谶，〔谶，楚谮翻。〕天下终当一统。明公既已委质，〔质，职日翻。〕复生异图；〔复，扶又翻；下同。〕任緕、史万宝据熊、谷二州，〔任，音壬。緕，古回翻。〕此事朝举，彼兵夕至，虽克桃林，兵岂暇集，一称叛逆，谁复容人！为明公计，不若且应朝命，〔朝，直遥翻。〕以明元无异心，自然浸润不行；〔论语曰：浸润之谮不行焉。闰甫引此。〕更欲出就山东，徐思其便可也。」密怒曰：「唐使吾与绛、灌同列，何以堪之！〔言不得如韩、彭割地而王使与周勃、灌婴同列。〕且谶文之应，彼我所共。今不杀我，听使东行，足明王者不死；纵使唐遂定关中，山东终为我有。天与不取，乃欲束手投人！公，吾之心腹，何意如是！若不同心，当斩而后行！」闰甫泣曰：「明公虽云应谶，近察天人，稍已相违。今海内分崩，人思自擅，强者为雄；明公奔亡甫尔，谁相听受！且自翟让受戮之后，〔翟，苌伯翻。〕人皆谓明公弃恩忘本，今日谁肯复以所有之兵束手委公乎！彼必虑公见夺，逆相拒抗，一朝失势，岂有容足之地哉！自非荷恩殊厚者，讵肯深言不讳乎！〔荷，下可翻。〕愿明公熟思之，但恐大福不再。〔楚灵王之言。〕苟明公有所措身，闰甫亦何辞就戮！」密大怒，挥刃欲击之；王伯当等固请，乃释之。闰甫奔熊州。伯当亦止密，以为未可；密不从。伯当乃曰：「义士之志，不以存亡易心。公必不听，伯当与公同死耳，然恐终无益也。」
密因执使者，斩之。庚子旦，密绐桃林县官曰：「奉诏蹔还京师，〔使，疏吏翻。绐，徒亥翻。蹔，与暂同。〕家人请寄县舍。」乃简骁勇数十人，着妇人衣，戴幂﨎，〔骁，坚尧翻。着，侧略翻。幂，莫狄翻。﨎，音离。〕藏刀裙下，诈为妻妾，自帅之入县合，〔帅，读曰率；下同。〕须臾，变服突出，因据县城。驱掠徒众，直趣南山，〔趣，七喻翻，又逡须翻。〕乘险而东，遣人驰告故将伊州刺史襄城张善相，令以兵应接。〔五代志：襄城郡，东魏置北荆州；后周改曰和州；开皇初，改曰伊州；大业初，改曰汝州，寻改为郡。李密复开皇旧州名。杜佑曰：伊州，今陆浑县。将，即亮翻。相，息亮翻。〕
右翊卫将军史万宝镇熊州，谓行军总管盛彦师曰：「李密，骁贼也，〔骁，坚尧翻。〕又辅以王伯当，今决策而叛，殆不可当也。」彦师笑曰：「请以数千之众邀之，必枭其首。」〔枭，古尧翻。〕万宝曰：「公以何策能尔﹖」彦师曰：「兵法尚诈，不可为公言之。」〔为，于伪翻。〕即帅众踰熊耳山〔熊耳山，在熊州南。〕南，据要道，〔南字当属上句。〕令弓弩夹路乘高，刀楯伏于溪谷，〔楯，食尹翻。〕令之曰：「俟贼半渡，一时俱发。」或问曰：「闻李密欲向洛州，而公入山，何也﹖」〔洛州，谓洛阳。〕彦师曰：「密声言向洛，实欲出人不意，走襄城，就张善相耳。〔走，音奏。相，息亮翻。〕若贼入谷口，我自后追之，山路险隘，无所施力，一夫殿后，必不能制。〔殿，丁练翻。〕今吾先得入谷，擒之必矣。」
李密既渡陕，以为余不足虑，〔陕州之兵既不能邀密，密自以为踰山而南，他无邀阻，不足虑也。陕，失冉翻。〕遂拥众徐行，果踰山南出。彦师击之，密众首尾断绝，不得相救，遂斩密及伯当，俱传首长安。〔考异曰：河洛记：「密因执驿使者斩之，晓入桃林，诈县官翻据县，城中惊悸，莫敢当者；驱掠畜产趋南山。时右翊卫将军、上柱国、太平公史万宝在熊州，既闻密叛，遣将刘善武领兵追蹑。善武兄善绩往在洛口，为密所屠，善武因此发愤，志在取密，十日十夜，倍道兼行，百方罗捕，无暂休息。追至陆浑县南七十里，与密相及，连战转鬬，一步一前，驱密于邢公山，与王伯当死之。」今从实录及旧书。〕彦师以功赐爵葛国公，【章：十二行本「公」下有「拜武卫将军」五字；乙十一行本同；孔本同；张校同；退斋校同。】仍领熊州。〔「领」，当依旧书作「镇」。〕
李世绩在黎阳，上遣使以密首示之，告以反状。世绩北面拜伏号恸，表请收葬；〔使，疏吏翻。号，户刀翻。〕诏归其尸。世绩为之行服，备君臣之礼。〔世绩以此受知于太宗。为，于伪翻。〕大具仪卫，举军缟素，葬密于黎阳山南。〔缟，工老翻。〕密素得士心，哭者多欧血。
47隋右武卫大将军李景守北平，高开道围之，岁余不能克。辽西太守邓景将兵救之，景帅其众迁于柳城；〔守，式又翻。暠，古老翻。将，即亮翻。帅，读曰率；下同。〕后将还幽州，于道为盗所杀。开道遂取北平，进陷渔阳郡，有马数千匹，众且万，自称燕王，改元始兴，〔考异曰：实录、唐书皆无开道年号。柳璨注正闰位历年号天成，李昉历代年号亦如之。宋庠纪年通谱：「开道年号始兴，云出历代纪要录。」此号未知孰是。今从纪要。〕都渔阳。
怀戎沙门高昙晟〔刘昫曰：怀戎，后汉之潘县，属上谷郡；北齐改为怀戎县；隋属幽州涿郡。昙，徒含翻。晟，承正翻。〕因县令设斋，士民大集，昙晟与僧五千人拥斋众而反，杀县令及镇将，〔将，即亮翻。〕自称大乘皇帝，立尼静宣为邪输皇后，〔释氏以人之性识根业各差，故有大乘、小乘之说。〕改元法轮。遣使招开道，立为齐王。开道帅众五千人归之，〔使，疏吏翻。帅，读曰率。〕居数月，袭杀昙晟，悉并其众。
48有犯法不至死者，上特命杀之。监察御史李素立谏曰：〔六典：监察御史，盖取秦监郡御史以名官。晋孝武太元中，创置检校御史。后周秋官府，有司宪旅下士，隋初改为监察御史，从八品上。监，工衔翻。〕「三尺法，王者所与天下共也；〔汉书：客谓杜周曰：「君为廷尉，不循三尺法。」孟康注云：以三尺竹简书法律也。〕法一动摇，人无所措手足。陛下甫创洪业，柰何弃法！臣忝法司，不敢奉诏。」上从之。自是特承恩遇，命所司授以七品清要官；所司拟雍州司户，〔雍，于用翻。〕上曰：「此官要而不清。」又拟秘书郎，上曰：「此官清而不要。」遂擢授侍御史。〔六典：侍御史，从六品上。杜佑曰：唐侍御史之职有四，谓推、弹、公廨、杂事。推者，掌推鞫；弹者，掌弹举；公廨，知公廨事；杂事，台事总悉判之。〕素立，义深之曾孙也。〔李义深，赵郡着姓，事高齐，史云人位兼美。〕
上以舞胡安比【严：「比」改「叱」。】奴为散骑侍郎。〔散，悉亶翻。骑，奇寄翻。〕礼部尚书李纲谏曰：「古者乐工不与士齿，虽贤如子野、师襄，皆【章：十二行本「皆」下有「终身继」三字；乙十一行本同；孔本同；张校同；退斋校同。】世不易其业。〔子野，晋乐师旷字。襄，鲁乐师。〕唯齐未封曹妙达为王，安马驹为开府，有国家者以为殷舰。〔齐后主亡国，亦此之由。诗云：殷监不远，在夏后之世。〕今天下新定，建义功臣，行赏未遍，高才硕学，犹滞草莱，而先擢舞胡为五品，使鸣玉曳组，趋翔廊庙，〔组，则古翻。〕非所以规模后世也。」上不从，曰：「吾业已授之，不可追也。」
陈岳论曰：受命之主，发号出令，为子孙法；一不中理，则为厉陛。〔中，竹仲翻。〕今高祖曰「业已授之，不可追」，苟授之而是，则已；授之而非，胡不可追欤！君人之道，不得不以「业已授之」为诫哉！
49李轨吏部尚书梁硕，有智略，轨常倚之以为谋主。硕见诸胡浸盛，阴劝轨宜加防察，由是与户部尚书安修仁有隙。〔其后安修仁兄弟缚轨以归于唐，卒如梁硕所虑。〕轨子仲琰尝诣硕，硕不为礼，乃与修仁共谮硕于轨，诬以谋反，轨酖硕，杀之。有胡巫谓轨曰：「上帝当遣玉女自天而降。」轨信之，发民筑台以候玉女，劳费甚广。河右饥，人相食，轨倾家财以赈之；不足，欲发仓粟，〔赈，津忍翻。〕召群臣议之，曹珍等皆曰：「国以民为本，岂可爱仓粟而坐视其死乎！」谢统师等皆故隋官，心终不服，〔谢统师等为轨所执，见一百八十四卷义宁元年七月。〕密与群胡为党，排轨故人，乃诟珍曰：〔诟，苦候翻。〕「百姓饿者自是嬴弱，勇壮之士终不至此。国家仓粟以备不虞，岂可散之以饲羸弱！〔羸，伦为翻。饲，祥吏翻。〕仆射苟悦人情，不为国计，非忠臣也。」轨以为然，由是士民离怨。〔为李轨败亡张本。〕
资治通鉴卷第一百八十七
端明殿学士兼翰林侍读学士太中大夫提举西京嵩山崇福宫上柱
国河内郡开国公食邑二千二百户食实封九百户赐紫金鱼袋臣司马光奉敕编集
后学天台胡三省音注
唐纪三〔起屠维单阏（己卯）正月，尽十月，不满一年。〕
高祖神尧大圣光孝皇帝上之下
武德二年〔（己卯、六一九）〕
1春，正月，壬寅，王世充悉取隋朝显官、名士为太尉府官属，〔朝，直遥翻；下同。〕杜淹、戴冑皆预焉。冑，安阳人也。〔安阳县带相州。〕隋将军王隆帅屯卫将军张镇周、〔炀帝改左、右领军卫为左、右屯卫。帅，读曰率。考异曰：高祖实录作「镇州」。今从隋书陈棱传。〕都水少监苏世长等以山南兵始至东都。〔义宁元年七月，遣王隆会兵东都，今始至。少，始照翻。〕王世充专总朝政，事无大小，悉关太尉府；台省监署，莫不阒然。〔阒，苦鵙翻。〕世充立三牌于府门外：一求文学才识，堪济时务者；一求武勇智略，能摧锋陷敌者；一求身有冤滞，拥抑不申者。于是上书陈书【章：乙十一行本「事」下有「者」字；张校同。】日有数百，世悉引见，躬自览，〔省，悉景翻。〕殷勤慰谕，人人自喜，以为言听计从，然终无所施行。下至士卒厮养，〔析薪为厮，炊烹为养。厮，音斯。养，羊尚翻。〕世充皆以甘言悦之，而实无恩施。〔施，式智翻。〕
隋马军总管独孤武都为世充所亲任，其从弟司隶大夫机〔炀帝置司隶台，以大夫为之长，掌诸巡察，正四品。从，才用翻。〕与虞部郎杨恭慎、〔六典：周礼，地官有山虞、泽虞，盖虞部之职也。魏始有虞曹郎中，晋因之，梁、陈为侍郎；后周冬官有虞部下大夫；梁、陈、后魏、北齐并祠部尚书领之，隋工部尚书领之，炀帝曰虞曹郎。〕前勃海郡主簿孙师孝、〔炀帝改沧州为勃海郡。〕步兵总管刘孝元、李俭、崔孝仁谋召唐兵，使孝仁说武都曰：「王公徒为儿女之态以悦下愚，而鄙隘贪忍，不顾亲旧，岂能成大业哉！图谶之文，应归李氏，人皆知之。〔说，输芮翻；下同。谶，楚谮翻。〕唐起晋阳，奄有关内，兵不留行，英雄景附。且坦怀待物，举善责功，不念旧恶，据胜势以争天下，谁能敌之！吾属托身非所，坐侍夷灭。今任管公兵近在新安，〔任緕以谷州刺史镇新安，封管国公。任，音壬。〕又吾之故人也，若遣间使召之，使夜造城下，〔间使，上古苋翻，下疏吏翻。造，七到翻。〕吾曹共为内应，开门纳之，事无不集矣。」武都从之。事泄，世充皆杀之。恭慎，达之子也。〔达，隋观德王雄之弟。〕
2癸卯，命秦王世民出镇长春宫。〔长春官在同州朝邑县，后周宇文护所建。〕
3宇文化及攻魏州总管元宝藏，四旬不克。魏征往说之，丁未，宝藏举州来降。〔魏征本元宝藏官属。说，式芮翻。降，户江翻；下同。〕
4戊午，淮安王神通击宇文化及于魏县，化及不能抗，东走聊城。〔聊城县时属魏州，武德四年，分为博州。〕神通拔魏县，斩获二千余人，引兵追化及至聊城，围之。
5甲子，以陈叔达为纳言。
6丙寅，李密所置伊州刺史张善相来降。〔相，息亮翻。降，户江翻。〕
7朱粲有众二十万，剽掠汉、淮之间，〔剽，匹妙翻。〕迁徙无常，每破州县，食其积粟未尽，复他适，〔复，扶又翻；下同。〕将去，悉焚其余资；又不务稼穑，民馁死者如积。粲无可复掠，军中乏食，乃教士卒烹妇人、婴儿噉之，〔噉，徒滥翻，又徒览翻。〕曰：「肉之美者无过于人，但使他国有人，何忧于馁！」隋著作佐郎陆从典、通事舍人颜愍楚〔六典：著作佐郎修国史。宋百官春秋云：常道乡公咸熙百官名，有著作佐郎三人。晋制，著作佐郎始到职，必撰名臣传一人。宋氏之初，国朝始建，未有合撰者，此制遂替。后周，春官府置著作中士，即著作佐郎之任。通事舍人，即秦之谒者。汉书百官表：谒者，掌宾赞受事。旧仪云：谒者有缺，选郎中美须眉大音者补。晋初中书置舍人、通事各一人，东晋令舍人、通事兼谒者之任，通事舍人之名由此始也。隋初，罢谒者官，置通事舍人。炀帝改通事舍人为通事谒者。颜愍楚，盖大业前为舍人。〕谪官在南阳，〔南阳邓州。〕粲初引为宾客，其后无食，合家皆为所噉。愍楚，之推之子也。〔颜之推仕于高齐之季。〕又税诸城堡细弱以供军食，诸城堡相帅叛之。〔帅，读曰率；下同。〕
淮安土豪杨士林、田瓒起兵攻粲，〔后魏置东荆州于比阳，西魏改为淮州。梁置淮南县于桐柏，并立上川郡。隋开皇废郡，改淮安为桐柏县，改淮安郡曰显州，领比阳、平氏、桐柏等七县。大业改显州为淮安郡。瓒，藏旱翻。〕诸州皆应之。粲与战于淮源，〔水经注：淮水出平氏县柏大复山，山南有淮源庙。唐州桐柏淮源县〔庙〕碑，汉延熹六年立，其文曰：「淮出平氏，始于大复，潜行地中，见于阳口。」〕大败，帅余众数千奔菊潭。〔帅，读曰率。菊潭，旧曰郦县，开皇初改焉，时属邓州；山有菊，人饮其水多寿，故以名县。〕士林家世蛮酋，〔酋，慈由翻。〕隋末，士林为鹰扬府校尉，杀郡官而据其郡。〔校，户教翻。〕既逐朱粲，己巳，帅汉东四郡遣使诣信州总管庐江王瑶请降，〔大业改隋州为汉东郡。梁置信州于鱼复，大业改为巴东郡，唐复为信州。使，疏吏翻。瑗，于眷翻。〕诏以为显州道行台。〔宋白曰：后魏置东荆州于比阳，后改淮州；隋文帝改显州，取界内显望冈为名。〕士林以瓒为长史。
8初，王世充既杀元、卢，〔元、卢，元文都、卢楚，世充杀之，事见一百八十五卷元年七月。〕虑人情未服，犹媚事皇泰主，礼甚谦敬。又请为刘太后假子，尊号曰圣感皇太后。既而渐骄横，尝赐食于禁中，还家大吐，〔横，户孟翻。吐，土故翻。〕疑遇毒，自是不复朝谒。〔复，扶又翻。朝，直遥翻。〕皇泰主知其终不为臣，而力不能制，唯取内库彩物大造幡花；又出诸服玩，令僧散施贫乏以求福。〔施，式智翻。〕世充使其党张绩、董浚守章善、显福二门，〔东都皇城南面三门，中曰应天，左曰兴教，右曰光政；兴教之内曰会昌，其北曰章善；光政之内曰广运，其北曰显福。〕宫内杂物，毫厘不得出。是月，世充使人献印及剑。又言河水清，欲以耀众，为已符瑞云。
9上遣金紫光禄大夫武功靳孝谟安集边郡，〔靳，居焮翻。〕为梁师都所获。孝谟骂之极口，师都杀之。二月，诏追赐爵武昌县公，谥曰忠。
10初定租、庸、调法，每丁租二石，绢二匹，绵三两；〔租、庸、调之法，以人丁为本，梁、陈、齐、周各有损益。唐制，凡授田者，丁岁输粟二斛，稻三斛，谓之租。丁，隋乡所出，岁输绢二匹，绫絁二丈，布加五之一，绵三两，麻三斤；非蚕乡，则输银十四两，谓之调。用人之力，岁二十日，闰加二日；不役者日为绢三尺，谓之庸。有事而加役二十五日者，免调；三十日者，租调皆免；通正役不过五十日。调，徒钓翻；下同。〕自兹以外，不得横有调敛。〔横，户孟翻。敛，力瞻翻。〕
11丙戌，诏：「诸宗姓居官者在同列之上，未仕者免其傜役；每州置宗师一人以摄总，别为团伍。」
12张俟德至凉，〔去年八月，遣张俟德册拜李轨。〕李轨召其群臣廷议曰：「唐天子，吾之从兄，〔从，才用翻；下同。〕今已正位京邑。一姓不可自争天下，吾欲去帝号，受其封爵，可乎﹖」〔去，羌吕翻。〕曹珍曰：「隋失其鹿，天下共逐之，称王称帝者，奚啻一人！唐帝关中，凉帝河右，固不相妨。且已为天子，柰何复自贬黜！〔复，扶又翻。〕必欲以小事大，请依萧慽事魏故事。」〔萧慽事魏事见一百六十五卷梁元帝承圣三年。〕轨从之。戊戌，轨遣其尚书左丞邓晓入见，〔见，贤遍翻。〕奉书称「皇从弟大凉皇帝臣轨」而不受官爵。帝怒，拘晓不遣，始议兴帅讨之。
初，隋炀帝自征吐谷浑，吐谷浑可汗伏允以数千骑奔党项，〔事见一百八十一卷炀帝大业五年。吐，从暾入声。谷，音浴。可，从刊入声。汗，音寒。骑，奇寄翻。〕炀帝立其质子顺为主，〔质，音致。〕使统余众，不果入而还。会中国丧乱，〔还，从宣翻，又如字。丧，息浪翻。〕伏允复还收其故地。〔复，扶又翻。〕上受禅，顺自江都还长安，〔炀帝既弒，顺逃还长安。〕上遣使与伏允连和，使击李轨，许以顺还之。俟允喜，起兵击轨，数遣使入贡请顺，上遣之。〔为后太宗立顺以统吐谷浑之众张本。遣使，疏吏翻；下同。〕
13闰月，朱粲遣使请降，〔降，户江翻。〕诏以粲为楚王，听自置官属，以便宜从事。
14宇文化及以珍货诱海曲诸贼，贼帅王薄帅众从之，〔诱，羊久翻。贼帅，所类翻。蒲帅，读曰率。〕与共守聊城。
窦建德谓其群下曰：「吾为隋民，隋为吾君；今宇文化及弒逆，乃吾雠也，吾不可以不讨！」乃引兵趣聊城。〔趣，七喻翻，又逡须翻。〕
淮安王神通攻聊城，化及粮尽，请降，神通不许。安抚副使崔世干劝神通许之，〔降，户江翻；下同。使，疏吏翻。〕神通曰：「军士暴露日久，贼食尽计穷，克在旦暮，吾当攻取以示国威，且散其玉帛以劳将士，〔劳，力到翻。〕若受其降，将合以为军赏乎！」世干曰：「今建德方至，若化及未平，内外受敌，吾军必败。夫不敢而下之，为功甚易，〔夫，音扶。易，以豉翻。〕柰何贪其玉帛而不受乎！」神通怒，囚世干于军中。〔去年十月，遣神通安抚山东，书崔民干为副，今书「世干」，当有一误。〕既而宇文士及自济北馈之，〔济北郡，济州。济，子礼翻。〕化及军稍振，遂复拒战。〔复，扶又翻；下同。〕神通督兵攻之，贝州刺史赵君德攀堞先登，〔时复以清河郡为贝州。宋白曰：贝州清河郡，春秋为晋东阳之地，亦为齐境；秦为巨鹿郡地；汉分巨鹿郡，置清河郡，理清阳。石赵移郡理平晋城，即今博州清平县。后周平齐，于清河县置贝州。清河，后汉之甘陵清阳县，又兼有汉贝丘县之地，贝州以此得名。堞，徒协翻。〕神通心害其功，收兵不战，君德大诟而下，〔诟，苦候翻。〕遂不克。建德军且至，神通引兵退。
建德与化及连战，大破之，化及复保聊城。建德纵兵四面急攻，王薄开门纳之。建德入城，生擒化及，先谒隋萧皇后，语皆称臣，素服哭炀帝尽哀；收传国玺及卤簿仪仗，〔玺，斯氏翻。〕抚存隋之百官，然后执逆党宇文智及、杨士览、元武达、许弘仁、孟景，集隋官而斩之，枭首军门之外。〔枭，坚尧翻。〕以槛车载化及并二子承基、承趾至襄国、斩之。〔炀帝改邢州为襄国郡。杜佑曰：邢州，古邢国，治龙冈县；秦为信都，项羽改襄国，隋改龙冈。考异曰：隋书云：「载之河间，斩之。」唐书云：「至大陆，斩之。」河洛记云：「建德将化及并萧后、南阳公主随军，于时襄国郡尚为隋守，建德因其回兵，欲攻之，营于城下，遣大理官化及出营东南二里许，宣令数其罪，并二子一号魏王，一号蜀王，同时受戮。」按蜀王乃士及所封，今不取。〕化及且死，更无余言，但云：「不负夏王！」〔夏，户雅翻。〕
建德每战胜克城，所得资财，悉以分将士，身无所取。又不噉肉，常食蔬，茹粟饭；妻曹氏，不衣纨绮，〔将，即亮翻。噉，徒览翻，又徒滥翻。衣，于既翻。纨，音丸。绮，区几翻。〕所役婢妾，纔十许人。及破化及，隋宫人千数，实时散遣之。以隋黄门侍郎裴矩为左仆射、掌选事，〔选，宣绢翻。〕兵部侍郎崔君肃为侍中，〔考异曰：革命记作「君秀」。今从萧建德传。〕少府令何稠为工部尚书，〔汉书百官表，少府，秦官，至北齐，不置少府，以其属官并太府寺。隋炀帝大业三年，始分太府为少府监，置监、少监，其后改监为令，少监为少令。少，始照翻。〕右司郎中柳调为左丞，〔六典：左右司郎中，前代不置。炀帝三年，尚书都司始置左右司郎各一人，掌都省之职，品同诸曹郎，从五品。司马彪续汉书云：尚书丞一人，秦所置，汉因之。成帝置列曹尚书，更置丞四人，至光武减其二，惟置左、右丞各一人。丞者，承也，言承助令仆、总理台事也。〕虞世南为黄门侍郎，欧阳询为太常卿。询，纥之子也。〔欧阳纥见一百七十卷陈宣帝太建元年。纥，下没翻。〕自余随才授职，委以政事。其不愿留，欲诣关中及东都者亦听之，仍给资粮，以兵援之出境。隋骁果尚近万人，亦各纵遣，任其所之。〔骁，坚尧翻。近，其靳翻。〕又与王世充结好，〔好，呼到翻。〕遣使奉表于隋皇泰主，〔使，疏吏翻。〕皇泰主封为夏王。建德起于群盗，虽建国，未有文物法度，裴矩为之定朝仪，制律令，〔为，于伪翻。朝，直遥翻。〕建德甚悦，每从之谘访典礼。
15甲辰，上考第群臣，以李纲、孙伏伽为第一，〔伽，求加翻。〕因置酒高会，谓裴寂等曰：「隋氏以主骄臣谄亡天下，朕即位以来，每虚心求谏，然惟李纲差尽忠款，孙伏伽可谓诚直，余人犹踵敝风，俛眉而已，岂朕所望哉！朕视卿如爱子，卿当视朕如慈父，有怀必尽，勿自隐也！」因命舍君臣之敬，极欢而罢。
16遣前御史大夫段确使于朱粲。〔使，疏吏翻。〕
17初，上为隋殿内少监，〔少，始照翻。〕宇文士及为尚辇奉御，〔隋尚辇局，属殿内省。〕上与之善。士及从化及至黎阳，上手诏召之，士及潜遣家僮间道诣长安，又因使者献金环。〔金环，言欲还长安。间，古苋翻。使，疏吏翻。〕化及至魏县，兵势日蹙，士及劝之归唐，化及不从，内史令封德彝说士及于济北征督军粮以观其变。〔说，输芮翻。济，子礼翻。〕化及称帝，立士及为蜀王。化及死，士及与德彝自济北来降。〔降，户江翻。〕时士及妹为昭仪，由是授上仪同。上以封德彝隋室旧臣，而谄巧不忠，深诮责之，〔诮，才笑翻。〕罢遣就舍。德彝以秘策干上，上悦，寻拜内史舍人，俄迁侍郎。
18甲寅，隋夷陵郡丞安陆许帅黔安、武陵、澧阳等诸郡来降。〔梁置宣州于夷陵郡，西魏改曰拓州，后周改曰硖州。宋白曰：周武帝以州扼三峡之口，故名。隋炀帝改唐夷陵郡，改安州为安陆郡，黔州为黔安郡。武陵郡，梁置武州，后改曰沅州，隋改曰朗州，大业复为郡。澧阳，隋初置澧州，大业改为郡。帅，读曰率。澧，音礼。考异曰：旧书传云世充篡位乃来降。按世充篡在四月。实录绍降在此，今从之。〕绍幼与帝同学；诏以绍为峡州刺史，赐爵安陆公。
19丙辰，以徐世绩为黎州总管。〔后魏置黎阳郡于黎阳县，后置黎州，至隋，州郡并废，以黎阳县属汲郡。今复置黎州。〕
20丁巳，骠骑将军张孝以劲卒百人袭王世充汜水城，入其郛，沈米船百五十艘。〔隋志：汜水县旧曰成皋，即虎牢也。后魏置东中府，东魏置北豫州，后周置荥州，开皇初，曰郑州。十八年，改成皋曰汜水。骠，匹妙翻。骑，奇寄翻；下同。汜，音祀。沈，持林翻。艘，苏遭翻。〕
21己未，世充寇谷州。世充以秦叔宝为龙骧大将军，〔骧，思将翻。〕程知节为将军，待之皆厚。然二人疾世充多诈，知节谓叔宝曰：「王公器浅狭而多妄语，好为菷誓，此乃老巫妪耳，〔好，呼到翻。菷，职救翻。妪，威遇翻。〕岂拨乱之主乎！」世充与唐兵战于九曲，〔水经注：洛水自宜阳而东，径九曲南，其地十里，有坂九曲。穆天子传所谓「天子西征，升于九阿」，此是也。洛水又东与豪水会，豪水出新安县密山，南流历九曲东而南流入于洛。旧志：熊州寿安县，义宁元年，移治九曲城。〕叔宝、知节皆将兵在陈，〔将，即亮翻。陈，读曰阵。〕与其徒数十骑，西驰百许步，下马拜世充曰：「仆荷公殊礼，〔荷，下可翻。〕深思报效；公性猜忌，喜信谗言，〔喜，许既翻。〕非仆托身之所，今不能仰事，请从此辞。」遂跃马来降。〔降，户江翻。考异曰：河洛记：「二月，王世充将兵围新安，将军程咬金帅其徒以归义。」按新安乃谷州也。而梁载言十道志，九曲在寿安。寿安乃熊州也，或者世充亦寇熊州乎﹖〕世充不敢逼。上使事秦王世民，世民素闻其名，厚礼之，以叔宝为马军总管，知节为左三统军。时世充骁将又有骠骑武安李君羡、〔隋改洺州为武安郡。骁，坚尧翻。将，即亮翻；下守将同。骠，匹妙翻。骑，奇寄翻。〕征南将军临邑田留安，〔隋临邑县属齐郡。〕亦恶世充之为人，〔恶，乌路翻。〕帅众来降。〔帅，读曰率。降，户江翻。〕世民引君羡左右，以留安为右四统军。
22王世充囚李育德之兄厚德于获嘉，〔获嘉，汉县，武帝巡幸至此，闻破南越获吕嘉，因以名县；隋属河内郡。〕厚德与其守将赵君颖逐殷州刺史段大师，以城来降。以厚德为殷州刺史。〔隋开皇十六年于获嘉县置殷州。大业初，州废，王世充复置，今因以命厚德。〕
23窦建德陷邢州，执总管陈君宾。
24上遣殿内监窦诞、〔隋炀帝置殿内监，讳中，改为内；唐为殿中监。是时盖未改隋官名也。〕右卫将军宇文歆〔秦、汉始置卫将军，晋武帝分为左、右二卫，下至隋初，皆因之；炀帝改左、右翊卫，唐复旧。歆，许金翻。〕助并州总管齐王元吉守晋阳。诞，抗之子也，〔窦抗，后兄也。并，卑盈翻。〕尚帝女襄阳公主。元吉性骄侈，奴客婢妾数百人，好使之被甲，戏为攻战，〔好，呼到翻；下同。被，皮义翻；下同。〕前后死伤甚众，元吉亦尝被伤。其乳母陈善意苦谏，元吉醉，怒，命壮士殴杀之。〔殴，乌口翻。〕性好田猎，载罔罟三十车，尝言：「我宁三日不食，不能一日不猎。」常与诞游猎，蹂践人禾稼。〔蹂，人九翻。〕又纵左右夺民物，当衢射人，观其避箭。〔射，而亦翻。〕夜，开府门，宣淫他室。百姓愤怨，歆屡谏不纳，乃表言其状。壬戌，元吉坐免官。〔为元吉失守张本。〕
25癸亥，陟州刺史李育德〔按志，是年育德以修武县浊鹿城降，置陟州，因武陟为名。〕攻下王世充河内堡聚三十一所。乙丑，世充遣其兄子君廓侵陟州，李育德击走之，斩首千余级。李厚德归省亲疾，使李育德守获嘉，李厚德盖归浊鹿省亲，而使育德守获嘉也。省，悉景翻。〕世充并兵攻之；丁卯，城陷，育德及弟三人皆战死。
  </div>
  <div class="pagination">
   <a href="资治通鉴注_page197.html">
    上一页
   </a>
   <span>
    ...
   </span>
   <a href="资治通鉴注_page193.html">
    193
   </a>
   <a href="资治通鉴注_page194.html">
    194
   </a>
   <a href="资治通鉴注_page195.html">
    195
   </a>
   <a href="资治通鉴注_page196.html">
    196
   </a>
   <a href="资治通鉴注_page197.html">
    197
   </a>
   <span class="current-page">
    198
   </span>
   <a href="资治通鉴注_page199.html">
    199
   </a>
   <a href="资治通鉴注_page200.html">
    200
   </a>
   <a href="资治通鉴注_page201.html">
    201
   </a>
   <a href="资治通鉴注_page202.html">
    202
   </a>
   <a href="资治通鉴注_page203.html">
    203
   </a>
   <span>
    ...
   </span>
   <a href="资治通鉴注_page199.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
