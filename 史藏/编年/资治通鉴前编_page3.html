<!DOCTYPE html>
<html>
<head>
    <meta charset="UTF-8">
    <title>资治通鉴前编 - 第 3 页/共 22 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>资治通鉴前编 - 第 3 页/共 22 页</h1>
    <div class="content">　　殷高宗武丁
　　丁巳元祀王宅忧甘盘为相【子张问曰书云高宗谅隂三年不言何谓也孔子曰何必高宗古之人皆然君薨百官总已以听于冡宰三年　经世曰高宗践位甘盘为相】
　　【履祥按高宗自谓旧学于甘盘周公亦曰在高宗时则有若甘盘然则高宗新政盖甘盘为相也经世之言是矣高宗宅忧三年不言百官听于冢宰以有甘盘为冡宰也书称高宗旧劳于外史谓其自为太子时能知人民所好恶修耸其听逹于神明盖学于甘盘旧矣盘亦以高宗之贤足以自为政故其免丧之后复政告老避权高蹈而高宗犹不言卒得傅说而相之云】
　　三祀免丧弗言羣臣咸諌王得傅说以为相总百官资学于说说命上篇曰王宅忧亮隂【亮隂当作梁闇天子居丧之次地古者诸侯大夫士遭丧居倚庐倚者谓于中门之外东墙下倚木为庐大夫士不障诸侯加围障然则天子则又加梁楣故谓之梁闇与】三祀既免丧其惟弗言羣臣咸谏于王曰呜呼知之曰明哲明哲实作则天子惟君万邦百官承式王言惟命不言臣下罔攸禀令【免丧而犹弗言羣臣以为过于礼故谏之其谓之明哲者以高宗天资之不凡也知之固曰明哲然知之固贵于行之也故曰实作则天子君天下百官所承式命令之行乃作则之事也】王庸作书以诰曰以台正于四方台恐徳弗类兹故弗言恭黙思道梦帝赉予良弼其代予言【高宗天资明哲然自以讲贯未竟恐未合乎圣贤相传之的所以不轻于作命恭黙思道此高宗始初为学工夫恭者敬身以处黙者不言而思思道者思想此道为若何也然惟其恭黙思道所以心无异念纯乎诚敬故夣帝赉于良弼此所谓至诚之道可以前知动乎四体者也】乃审厥象俾以形旁求于天下说筑傅岩之野惟肖【高宗之夣盖有日矣徧视羣臣黙加求访而未得故因羣臣之请而言之乃审厥象以物色访之也虞虢之间地名傅险涧水壊道常役胥靡刑人筑之说贫代其筑形与所夣者类説名也不知其姓葢以地为氏云】爰立作相王置诸左右【蔡氏曰史记高宗得说与之语果圣人乃举以为相置诸左右葢以冡宰兼师保也荀卿曰学莫便乎近其人置诸左右者近其人也以学也史臣将记高宗命说之辞先叙事始如此　愚按君心者天下之本而相特其助后世人主忽不知此既得贤相自谓逸于任人则悉以事任委之而自处于逸谓得人君用相之体不知心身不修事理未彻一旦失辅则乱又自此始齐威公任管仲一则仲父二则仲父唐明皇用姚宋奏事不省可谓任之専矣管仲死姚宋去则终于乱无他不以身心为急也管仲姚宋亦昧所本难以语此高宗得傅说为贤相未及朝政庶事而先置诸左右命以纳诲反覆委谕拳于沃心之说此啇之所以中兴为高宗之知所本也】命之曰朝夕纳诲以辅台徳若金用汝作砺若济巨川用汝作舟楫若嵗大旱用汝作霖雨啓乃心沃朕心若药弗瞑厥疾弗瘳若跣弗视地厥足用伤惟暨乃僚罔不同心以匡乃辟俾率先王廸我高后以康兆民呜呼钦予时命其惟有终【此命说之辞也三节托物之喻皆有深意孔子曰思而不学则殆又曰吾尝终日不食终夜不寝以思无益不如学也高宗恭黙之思思之工夫固至然磨砺相济资养之无助则心孤而无益若金用汝作砺葢思而有所未通自以为钝而资其砺也若济大川用汝作舟楫葢思而未能遽至自以为险而资其济也若嵗大旱用汝作霖两葢思虽有得然心枯而无资养之妙故自以为竭而頼其化也此高宗用工之辞非泛喻也故总以啓乃心沃朕心言之沃者灌溉滋长之妙也若药弗瞑厥疾弗瘳谓言不直则己之宿疾不除若跣弗视地厥足用伤谓知不明则行有所不遂也此皆用工之辞非寻常语惟暨以下则期其成功以终之】说复于王曰惟木从绳则正后从諌则圣后克圣臣不命其承畴敢不只若王之休【高宗命説之辞皆曽用功之语言之痛切而说之复王其辞反若缓而不切者此必有见于高宗之病矣高宗虽旧学终见未彻视羣臣又非甘盘之比虽有言高宗亦未敢深伏也故常反求诸已而思之其病在于求诸独而畧于人説知君心之病如此而已之言可以朝暮入不必遽数之也故且以从諌箴高宗以圣期高宗此病既除言则必行其资必可以圣其他皆不遗余力矣】中篇曰【中篇傅说承总属之命故陈立政之要下篇传说承资学之命故陈为学之方】惟说命总百官【命之以总百官此相职也相之职固在于统百官此表而出之者古者人君命相固有常职然权之轻重又视其人之等差此云作相而复曰总百官任之专也所谓皆听命于冢宰也】乃进于王曰呜呼明王奉若天道建邦设都树后王君公承以大夫师长不惟逸豫惟以乱民惟天聪明惟圣时宪惟臣钦若惟民从乂【此篇多以惟起语古人厯举之辞也建邦则立后王君公设都则有大夫师长非富贵安荣其身皆所以治民耳此天道也然君臣上下虽皆有治民之责而其源则在君君则臣民之标表也君虽为臣民之标表而其源则又在天天又君之法式也聪明者天理之公也听是非察善恶用舍赏罚一惟是理之公而私意不与存焉此人主所以宪天之聪明也下文所叙皆宪天聪明之事】惟口起羞惟甲胄起戎惟衣裳在笥惟干戈省厥躬王惟戒兹允兹克明乃罔不休【言轻则起羞辱之应阻兵之机萌则生戎狄之心衣裳命服所以褒善不可轻畀也于在笥之时则审之轻加于人虽禠之亦已防矣干戈所以讨乱不可轻动也于在躬之时则谨之已命将出师虽反之亦已黩矣此四者皆政令刑赏之大者故王能戒此则允兹克明矣然于甲胄干戈重言者高宗天资英毅傅说葢虑其轻于用兵也其后鬼方荆楚之师王威赫然虽曰势所不得已而易象犹讥其惫说葢先见之矣】惟治乱在庶官官不及私昵惟其能爵罔及恶徳惟其贤【此皆聪明宪天之事上文既言承以大夫师长虽其本原在君心之标表而择官亦不可不谨蔡氏曰王制论定然后官之任官然后爵之官则六卿百执事爵则公卿大夫士也贤能所以治私昵恶徳所以乱吴氏曰恶徳凶徳也人君当用吉士凶徳之人虽有过人之才爵亦不可及】虑善以动动惟厥时【善者理之是也时则时措之宜也虑事当乎是而后可动动必合其时而后中节虑善犹择乎中庸时犹时中也中无定体随时而在事虽善而动不以时犹非中也伊尹曰善无常主协于克一傅说曰虑善以动动惟厥时言异而功同知道者当黙会于此】有其善丧厥善矜其能丧厥功惟事事乃有其备有备无患【此承虑善而言也事会无穷随时取中得其善而自满则善不继矣举事之善固贵惟时然事无先时之备则或时至而动不及矣】无啓宠纳侮无耻过作非【啓宠亦一不善之动也过未善也迁其未善以从善斯得矣耻过而遂非则恶矣故兼戒之】惟厥攸居政事惟醇【居处也止于善之谓也政事而各处其当则或事醇美矣】黩于祭祀时谓弗钦礼烦则乱事神则难【此亦未尽善之事高宗于祭祀或有过厚之失不知只所以为防非尽善中节事也此终上文之意以尽高宗之疵】王曰防哉说乃言惟服乃不良于言予罔闻于行【防哉叹其言之有味也说之言自他人观之若散而无统惟高宗善思故知其味也服行也谓惟其言是行也苏氏曰说之言譬如药石虽散而不一然一言一药皆足以治天下之公患所谓古之立言者】说拜稽首曰非知之艰行之惟艰王忱不艰允协于先王成徳惟说不言有厥咎【说又赞其行也谓凡得于言非难行于身者为难今王信而欲行之则不难矣信能行之则必允协于先王成徳矣惟说不言有厥咎则又将告之也广汉张氏谓高宗知之之工已至故说以知之非艰行之惟艰告之若君非高宗则说必先以致知告之矣　前儒疑说命中篇羣言无统必有错简意诸语凡十三惟相连成文而王惟戒兹四语乃结语耳以今观之语凡二章自明王奉若天道至惟其贤为一章章凡三节以宪天聪明为要自虑善以动至事神则难为一章而大防以虑善惟时为要夫宪天聪明王道之公也虑善惟时时中之学也二者真要防微言而厯举庶事以为目耳傅说之言真有防哉】下篇曰王曰来汝说台小子旧学于甘盘既乃遯于荒野入宅于河自河徂亳暨厥终罔显【苏氏谓遯于荒野以下谓甘盘也朱子初尝取其説蔡氏据国语谓宅河徂亳商高宗自谓也然据君奭则甘盘尝为相葢甘盘旧臣相武丁于初年其后复政引退再求之入宅于河三求之自河徂亳老于采邑也此言为学之始与废学之因朱子曰不知甘盘何人所学何事书史不传惜哉】尔惟训于朕志若作酒醴尔惟麴蘖若作和羮尔惟盐梅尔交修予罔予弃予惟克迈乃训【此高宗资学于傅说也范氏曰作酒者麴多则苦蘖多则甘麴蘖得中然后成酒作羹者盐过则咸梅过则酸盐梅得中然后成羹愚谓斆学之道贵择乎中微过不及则学术自是偏矣非圣贤之学也交修亦两使适中之谓也然麴苦蘖甘所以成酒而酒之味则超麴蘖之上盐醎梅酸所以作羮而羮之味则超盐梅之表此又为学自得之妙非知学者不能知之】说曰王【林氏句】人求多闻时惟建事学于古训乃有获事不师古以克永世匪说攸闻【求多闻时惟建事此学于往行也学古训乃有获　此学于前言也所谓考迹以观其用察言以求其心也总之曰事不师古以不学前言往行则不能长世也】惟学逊志务时敏厥修乃来允懐于兹道积于厥躬惟斆学半念终始典于学厥徳修罔觉【此论为学之道也学记作敬逊务时敏其说尤僃朱子曰逊志者逊顺其志犹云低心下意入事理之中细思之也既逊其志又须时敏若高气不伏者忽不加思悠悠度时者或作或辍则其修不来矣故逊志务时敏为学之道惟此二端厥修之业所以来也允懐于兹二者则道乃积于厥躬矣积者来之多也然王者之学位居人上亦必教人自学者学也而教人者亦学也其初学之者半也既学而推以教人发明日熟温故知新是教之功亦半也念终始典于学始之自学终之教人无非为学自始至终常常于此忽不自知其徳之修矣古来论学自傅说始工夫极为精密履祥按斆学半之云自学记即以为教学相长此朱子之说所由本而子王子以为此章方言为学未及教人也覆祥窃谓高宗恭黙思道其旧学必有悬虚过高之病巨川大旱之喻险竭可知所谓思而不学则殆者与故交修之喻欲求适中而传说导之卒就平实不过前言往行逊志时敏以求之讲明精宻义理充满至于道积厥躬可谓盛矣然旧学之功亦不可谓无助昔朱子尝谓高宗旧学甘盘不知甘盘何如人其所学何学履祥谓高宗恭黙思道之功葢得诸甘盘之所教但于稽古讲明格至之学尚欠故未圆成耳此所谓斆学之半也是以傅说于其学问充积之后又欲其接续旧学之思所谓念终始典于学念则思也思学之功交修并进思而学则所思者益实学而思则所学者益妙厥徳之修至于罔觉葢忽不自知其入于圣人之域矣子王子曰逊志则有细宻之功时敏则无间断之患其来其积皆自细宻无间断中得之大凡工夫细宻者则有劳扰沈滞之病而进不能敏勇往奋厉者则有粗率遗弃之失而志不能逊逊志时敏二端交修之良方也】监于王成宪其永无愆【先王成宪前圣所以经纬天下事物者也上文之学浩其理也此履其事也学至于监成宪能与之合则无愆矣孟子所谓先圣后圣得志行乎中国若合符节则皆至此地位者也】惟说式克钦承旁招俊乂列于庶位【蔡氏曰进贤虽大臣事然高宗之徳未至则虽欲进贤有不可得者】王曰呜呼说四海之内咸仰朕徳时乃风股肱惟人良臣惟圣【仰望也四海皆仰朕徳不可无以应之傅说布其风教然必辅吾徳以至于圣则始可以厌满人心之望矣】昔先正保衡作我先王乃曰予弗克俾厥后惟尧舜其心愧耻若挞于市一夫不获则曰时予之辜佑我烈祖格于皇天尔尚明保予罔俾阿衡专美有商【保衡伊尹官称也上言良臣惟圣故取保衡尧舜其君之志以勉之上言四海时乃风故引一夫不获之慊以勉之】惟后非贤不乂惟贤非后不食其尔克绍乃辟于先王永绥民说拜稽首曰敢对扬天子之休命【君臣相遇最难此高宗所以相期之大傅说亦不容不自任矣克绍乃辟于先王终良臣惟圣之意永绥民终时乃风之意】甲子八祀三十有二祀伐鬼方【按皇极经世国高宗三十二祀戊子三十三祀己丑嵗卦皆既济也又运卦为需世卦为旅二卦卦卦又为既济则其年既济之聚也既济之三曰高宗伐鬼方未济之四曰震用伐鬼方既济下卦离之三动则为震以三十六宫言之既济之三反则为未济之四故又以震言之今附此年】易既济九三高宗伐鬼方三年克之小人勿用象曰三年克之惫也【传曰九三当既济之时以刚居刚用刚之至也既济而用刚如是乃高宗伐鬼方之事高宗商之高宗也天下之事既济而逺伐暴乱也威武可及而以救民为心乃王者之事也唯圣贤之君则可若骋威武忿不服贪土地则残民肆欲也故戒不可用小人小人为之则以贪忿私意也非贪忿则莫肯为也三年克之见其劳惫之甚圣人因九三当既济而用刚发此义以示人为法为戒言惫以见事之至难在高宗为之则可无高宗之心则贪忿以殃民也】未济九四贞吉悔亡震用伐鬼方三年有赏于大国【传曰九四阳刚居大臣之位上有虚中明顺之王又已出于险未济已过中矣有可济之道也济天下之艰难非刚健之才不能也九虽阳而居四故戒以正固则吉而悔亡不正则不能济有悔者也震动之极也古之人用力之甚者伐鬼方也故以为义力动而逺伐至于三年然后成功而行大国之赏必如是乃能济也济天下之道当正固如是　愚按殷自中微戎狄为患当是时古公亦方为獯鬻所逼其势可知故高宗鬼方之伐至于三年其势又可知也非高宗修徳行政天下咸驩用兵于既济之后则不能三年胜此劳非傅说柔而能刚正固不变则不能三年终此役故既济九三既济而用刚高宗出师以之未济九四以能济之才居大臣之位正坚不挠傅说以之】殷武篇曰挞彼殷武奋伐荆楚罙入其阻裒荆之旅有截其所汤孙之绪【集传曰殷武殷王之武也汤孙谓高宗旧说以为祀高宗之乐葢自盘庚没而殷道衰荆楚叛之高宗挞然用武以伐其国入其险阻以致其众尽平其地使截然齐一皆高宗之功也易曰高宗伐鬼方三年克之葢谓此与】维女荆楚居国南乡昔有成汤自彼氐莫敢不来享莫敢不来王曰商是常【集传曰苏氏曰既克之则告之曰尔虽逺亦居吾国之南耳昔成汤之式虽氏羗之逺犹莫敢不来朝曰此商之常礼也况汝荆楚曷敢不至哉】天命多辟设都于禹之绩嵗事来辟勿予祸适稼穑匪解【集传曰多辟诸侯也来辟来王也言天命诸侯各建都邑于禹所治之地而皆以嵗事来至于商以祁王之不谴曰我之稼穑不敢解也言荆楚既平而诸侯畏服也】天命降监下民有严不僭不滥不敢怠遑命于下国封建厥福【集传曰僣赏之差也滥刑之过也言天命降监不在乎他皆在民之视听则下民亦有严矣惟赏不僣刑不滥而不敢怠遑则天命之以天下而大建其福此高宗所以受命而中兴也】商邑翼翼四方之极赫赫厥声濯濯厥灵寿考且宁以保我后生【集传曰商邑王都也翼翼整勅貌极表也赫赫濯濯光明也言高宗中兴之盛如此我后生谓后嗣子孙也】陟彼景山松柏丸丸是断是迁方斵是防松桷有梃旅楹有闲寝成孔安【集传曰景山名商所都也安所以安高宗之神也此葢特为百世不迁之庙不在三昭三穆之数既成而祭之之诗也然此章与閟宫之卒章文意畧同未详何谓】
　　【履祥按殷武颂高宗也高宗之徳烈众矣而独首叙其伐荆楚之功则当时戎狄之患莫有大于荆楚而高宗之防亦莫大于伐荆楚者故朱子疑此即易所谓伐鬼方者焉岂以三苗复九黎之徳家为巫祝民神杂揉是以荆楚旧多淫祠故谓之鬼方与商周中叶荆楚每为中国大患葢自豫南偏即逾重山而至邓号为山南而又渡汉水控引云梦江沱是为重险荆楚在其间为九州内之夷狄一出凭陵则北撼中州东矙陈蔡此所以易为中国患也商都河南北周迁洛阳视荆楚为国南乡而负固若此其为大患宜矣然自文王兴于岐周而其风化行于江汉秦人恃力亦足以制楚葢自雍南出即山水皆东南趋其下荆楚亦犹建瓴水尔然则荆可以捣豫矙扬徐而雍梁又足以制荆设险虽守国之末务而亦不可不知也】
　　五十有九祀王崩庙号高宗子祖庚践位【无逸篇曰其在高宗时旧劳于外爰暨小人作其即位乃或亮隂三年不言其惟不言言乃雍不敢荒宁嘉靖殷邦至于小大无时或怨肆高宗之享国五十有九年　礼记曰书曰高宗谅闇三年不言善之也王者莫不行此礼何以独善之也曰高宗者武丁武丁者殷之贤王也继世即位而慈良于丧当此之时殷衰而复兴礼废而复起故善之善之故载之书中而高之故谓之高宗三年之丧君不言书云高宗谅闇三年不言此之谓也然而曰言不文者谓臣下也】商颂鸟篇曰天命鸟降而生商宅殷土芒芒古帝命武汤正域彼四方【集传曰鸟鳦也春分鸟降有娀氏女简狄祈于郊禖而生契其后世遂为有商氏以有天下武汤以其有武徳号之也】方命厥后奄有九有商之先后受命不殆在武丁孙子【集传曰方命厥后四方诸侯无不受命也九有九州也武丁高宗也言商之先后受天命不危殆故令武丁孙子犹頼其福】武丁孙子武王靡不胜龙旂十乘大糦是承【集传曰武王汤号而其后世亦以自称也龙旂诸侯交龙之旂也言武丁孙子今袭汤号者其武无所不胜于是诸侯无不奉黍稷以来助祭也】邦畿千里维民所止肇域彼四海【集传曰言王畿之内民之所止不过千里而其封域则极乎四海之广也】四海来假来假祁祁景员维河殷受命咸宜百禄是何【集传曰假与格同或曰景山名商所都也见殷武卒章春秋传亦曰商汤有景亳之命是也员与下篇幅同义言景山四周皆大河也何任也春秋传作荷】
　　【履祥按鸟之诗葢大祫始祔高宗之诗也】
　　丙辰祖庚元祀三祀祀高宗【据大纪系鸟殷武之诗于三祀以为祀高宗今据史记附髙宗肜日】书曰髙宗肜日越有雊雉【盖髙宗之庙肜祭之日有雊雉之异序言汤庙者非是】祖已曰惟先格王正厥事乃训于王曰惟天监下民典厥义降年有永有不永非天夭民民中絶命【王之祀必有祈年请命之事如汉武帝五畤祀之类祖已言永年之道不在祷祠在于所行义与不义而已祷祠非永年之道也言民而不言君者不敢斥也】民有不若徳不听罪天既孚命正厥徳乃曰其如台呜呼王司教民罔非天典祀无丰于昵【言祖宗莫非天之嗣王祀其可独丰于昵庙乎史记曰帝祖庚立祖已嘉武丁之祥雉为徳立其庙为高宗遂作高宗肜曰及训】
　　【履祥按书序称高宗祭成汤有飞雉升鼎耳而雊祖已训诸王作高宗肜日高宗之训是谓二书祖已为高宗作也按史记则祖已述高宗之事为祖庚作也高宗名臣世多称甘盘傅说而无曰祖已云者又凡书之训告其君多繋其所言之臣如曰仲虺之诰曰伊训无繋之君者而此二书皆训体乃繋之君既非义倒矣又凡书之本序多称其君之名或曰王未有以庙号称者而此曰高宗肜日则似果若遣书之云者史记之言当是也然三王之祭其于绎也夏曰腹胙商曰肜周天子诸侯曰绎以祭之明日大夫曰賔尸以祭之日盖绎祭之余也绎之于庙门之外西室主事以士行君不亲也夫君既不亲矣而曰高宗目君且以庙号称之又曰典祀无丰于昵然则详味其辞又安知非祖庚之时绎于高宗之庙而有雊雉之异乎则二书祖已以训祖庚明矣太史公博极古书系之祖庚之纪当必有据子长后交孔安国则又为安国所误故重取而无择云】
　　七祀王崩弟祖甲立癸亥祖甲元祀甲子二祀庚寅二十有八祀周亶父之子季厯生子昌大明之诗曰摰仲氏任自彼殷商来嫁于周曰嫔于京乃及王季维徳之行大任有身生此文王【集传曰挚国名仲中女也任挚国姓也殷商商之诸侯也嫔妇也京周京也将言文王之圣而追本其所来者如此盖曰自其父母而已然矣】维此文王小心翼翼昭事上帝聿懐多福厥徳不回以受方国【集传曰小心翼翼敬也方国四方来附之国也　晋胥臣曰昔者大任娠文王不变少于豕牢韦昭曰豕牢厠也少溲便也而得文王不加疾焉文王在母不忧在傅弗勤处师弗烦事王不怒敬友二虢而惠慈二蔡刑于大姒比于诸弟诗云刑于寡妻至于兄弟以御于家邦于是乎用四方之贤良　史记本纪曰古公有长子曰太伯次曰虞仲太姜生少子季厯季厯娶太任皆贤妇人生昌有圣瑞古公曰我世当有兴者其在昌乎长子太伯虞仲知古公欲立季厯以传昌乃二人亡如荆蛮文身断髪以让季厯古公卒季厯立世家曰吴太伯弟仲雍皆周太王之子而王季厯之兄也季厯贤而有圣子昌太王欲立季厯以及昌于是太伯仲雍二人乃犇荆蛮文身断髪示不可用以避季厯季厯果立是为王季而昌为文王太伯之犇荆蛮自号勾吴荆蛮义之从而归之千余家立为吴太伯太伯卒无子愚按太伯之贤不下于王季文王但以太伯无子而季厯有圣子故太王之意欲改卜耳　论语子曰泰伯其可谓至徳也已矣三以天下让民无得而称焉集注曰至徳谓徳之至极无以复加者也无得而称其逊隐防无迹可见也以泰伯之徳当商周之际固足以朝诸侯有天下乃弃不取而又泯其迹焉则其徳之至极为何如哉或问曰让之为徳既美矣至于三则其譲诚矣以天下譲则其所让大矣而又能隐晦其迹使民无得而称焉则其让也非有为名之累矣此其徳所以为至极而不可以有加也履祥按诗称至于太王实始剪商不过谓周家代商之业自太王始基之尔而传遂谓太王因有剪商之志太伯不从是以不嗣不惟谬观诗意其失太王本意甚矣且当其时商受未作商未衰也太王安得輙有异志况前日犹能弃国于狄人侵邠之时而今日乃欲取天下于商家未乱之日太王之心决不若是其悖也太伯采药荆蛮人心归之遂啓吴国夫一亡公子而足以有国况因周邦之旧而为之他日商周之际岂不足以有天下哉故曰以天下逊也仪礼三逊谓之终逊然则三逊谓终以天下逊也路史谓太伯逊以与王季王季以与文王文王以与武王而终有天下故曰三以天下逊葢一逊王季二逊文王三逊武王也其说亦通今存之】
　　三十有三祀王崩子廪辛践位【无逸曰其在祖甲不义惟王旧为小人作其即伯爰知小人之依能保惠于庻民不敢侮鳏寡肆祖甲甲之享国三十有三年　郑康成曰高宗欲废祖庚立祖甲祖甲以为不义逃于民间故云不义惟王旧为小人高宗以祖甲为贤欲废祖庚而立之祖甲不以为义而逃去其后祖庚崩而国人卒立之也　蔡氏曰按汉孔氏以祖甲为太甲葢以国语称帝甲乱之七世而殒孔氏见此等记载意谓帝甲必非周公所称者又以不义惟王与太甲兹乃不义文似遂以此称祖甲者为太甲然详此章旧为小人作其即位与上章爰暨小人作其即位文势正类所谓小人者皆指微贱而言非谓憸小之人也作其即位亦不见太甲复政思庸之意　按邵子经世书高宗五十九年祖庚七年祖甲三十三年世次厯年皆与书合亦不以太甲为祖甲况殷世二十有九以甲名者五帝以大以小以沃以阳以祖别之不应二人俱称祖甲国语传讹承谬旁记曲説不足尽信要以周公之言为正又下文周公言自殷王中宗及高宗及祖甲及我周文王及云者因其先后次第而枚举之辞也则祖甲之为祖甲而非太甲明矣】丙申廪辛元祀六祀王崩弟庚丁立壬寅庚丁元祀二十有一祀王崩子武乙践位癸亥武乙元祀甲子二祀迁都河北【经世附即位之年大纪系甲子河北朝歌今卫州朝歌县】四祀王崩子太丁践位【史记曰帝武乙无道为偶人谓之天神与之博令人为行天神不胜乃僇辱之为革囊盛血仰而射之命曰射天武乙猎于河渭之间暴雷武乙震死】丁卯太丁元祀二祀周公季厯伐燕京之戎三祀王崩子帝乙践位庚午帝乙元祀周公季厯伐余无之戎克之命为牧师周公季厯伐始呼之戎周公季厯伐翳徒之戎王赐之圭瓒秬鬯为侯伯【东汉书曰季厯伐西落鬼戎太丁之时季厯复伐燕京之戎戎人大败周师后二年周人克余无之戎于是命为牧师自是而后更伐始呼翳徒之戎皆克之　大纪曰太丁元祀命周季厯为牧师伐始呼之戎又伐翳徒之戎获其三大夫王嘉其功赐之圭瓒秬鬯为候伯孔丛子曰子思曰吾闻诸子夏殷王帝乙之时王季以功九命作伯受圭瓒秬鬯之赐故文王因之得専征伐外纪同】
　　【履祥按世纪竹书载太丁之世王季伐诸戎具有年数然其所载太丁年纪与经世厯不同古书固有以事计年者则大纪太丁元祀命季厯为牧师正当帝乙之元祀而所谓命为侯伯者据孔丛子亦帝乙命之尔】
　　七祀周公季厯薨【大纪曰寿百嵗】子昌嗣【晋胥臣曰文王之即位也询于八虞贾唐曰周八士皆在虞官伯逹伯适仲突仲忽叔夜叔夏季随季騧也愚按八士南宫氏而下文又曰南宫当考而咨于二虢度于闳天而谋于南宫韦昭曰南宫适也诹于蔡原而访于辛尹韦昭曰蔡蔡公原原公辛辛甲尹尹佚皆周太史重之以周召毕荣亿宁百神而柔和万民故诗曰惠于宗公神罔时恫　史记曰公季卒子昌立是为西伯曰文王遵后稷公刘之业则古公公季之法笃仁敬老慈少礼下贤者日中不暇食以待士士以此多归之伯夷叔齐在孤竹闻西伯善养老盍往归之太颠闳夭散宜生鬻子辛甲大夫之徒皆往归之　鬻子名熊事见鬻子书刘向别録曰辛甲殷臣事纣七十五諌而不听去至周周召与语贤之告于文王亲迎之以为公卿封于长子　孟子曰文王之治岐也耕者九一仕者世禄闗市讥而不征泽梁无禁罪人不孥老而无妻曰鳏老而无夫曰寡老而无子曰独幼而无父曰孤此四者天下之穷民而无告者文王废政施仁必先斯四者】壬辰二十有三祀周西伯生子发【礼记曰文王之为世子朝于王季日三鸡初鸣而衣服至于寝门外问内竖之御者曰今日安否何如内竖曰安文王乃喜及日中又至亦如之及莫又至亦如之其有不安节则内竖以告文王色忧行不能正履王季复膳然后亦复初食上必在视寒暖之节周礼食剂视春时羮剂视夏时酱剂视秋时饮剂视冬时寒暖之节此类是也食下问所膳命膳宰曰末有原应曰诺然后退武王帅而行之不敢有加焉大纪曰昌为世子娶于有莘氏曰太姒太姒不妬忌而西伯有内行此徳政之所以流布而风化之所以太兴太姒生十子长曰伯邑考早卒次曰发性慈和有圣徳西伯以为世子世子帅西伯事季厯之道而行之不敢有加焉西伯有疾世子不说冠带而养西伯一饭世子亦一饭西伯再饭世子亦再饭次曰旦旦师于虢叔仁圣多材艺西伯任以政事唐虞而下夏后殷商千余年中明天子贤后妃尽道于宫壸化行乎天下为世歌美者有矣逮孔子删诗于周衰而文王之时有诗在焉所谓周南之风是也　朱子曰至成王时周公相之制作礼乐乃采文王之世风化所及民俗之诗被之管弦以为房中之乐推之以及于乡党邦国所以着明先王风俗之盛使天下后世之修身齐家治国平天下者皆得以取法焉葢其得之国中者杂以南国之诗而谓之周南言自天子之国而被于诗侯不但国中而已也其得之南国者则直谓之召南言自方伯之国被于南方也文王生有圣徳又得圣女姒氏为之配宫中之人于其始至见其幽闲贞静之徳作关雎后妃既成絺绤而赋其事葢其已贵而能勤已富而能俭已长而敬不弛于师傅已嫁而孝不哀于父母作葛覃文王当朝防征伐之时或羑里拘幽之日后妃思念之作卷耳后妃逮下而无嫉妬之心众妾乐其徳而称颂之作樛木后妃不妬忌而子孙众多众妾歌之作螽斯此五诗者皆后妃之徳关雎举其全体而言也葛覃卷耳言其志行之在己樛木螽斯美其徳惠之及人其词虽主于后妃然其实则皆所以着明文王身修齐家之效也至于桃夭兎罝芣苢则家齐而国治之效汉广汝濆则以南国之诗附焉而见天下已有可平之渐矣若麟之趾则又王者之瑞有非人力所致而自至者故序者以为关雎之应也夫其至此后妃之徳固不可为无所助矣然妻道无成则亦岂得而専之哉今言诗者或乃専美后妃而不本于文王其亦误矣】
　　【右周南国风诸诗朱子序説云尔一洗卫宏诗序之讹陋矣履祥按墨子书曰文王举闳夭太颠于罝罔之中授之政西土服此事于兎罝之诗辞意最为脗合计此诗必为此事而作也肃肃敬也赳赳约也与纠同为谐声夫罝兎而体貎有肃敬之容武夫而步武所约束之度此闳夭太颠之所以为贤而文王所以取之也白季之取冀缺郭泰之取茅容皆以是观之况文王之取人乎闳夭太颠为文王奔走疏附御侮之友后为武王将威刘敌之人信哉其公侯之干城好仇腹心者与】
　　二十有四祀命西伯昌距昆夷备玁狁【逸周书曰文王五祀西距昆夷备玁狁谋武以昭威懐　卫氏诗序曰文王之时西有昆夷之患北有玁狁之难以天子之命命将帅遣戍役以守卫中国　但采薇出车诸诗集传以为时世不可考今不敢从卫序】三十有七祀王崩子辛立【是为纣吕氏春秋曰纣之母生微子又生仲衍其时尚为妾已而为妻生纣　史记曰帝乙长子曰微子啓啓母贱不得嗣少子辛辛母正后立为嗣外纪曰乙妾生微子仲衍为后而生纣乙及后以啓贤欲立为太子太史据法争曰有妻之子不可立妾之子故纣为后　大纪论曰尧舜与贤三王与嫡二帝三王同道惟所遇之时不同也尧舜之时中夏方开辟制度草创自非以圣继圣则不能成功以贻万世使丹朱足为中材之君犹不与也故商均无大过亦不得为天子而大禹以有天下及其末年制度已成虽中材之君辅之以贤者亦可以守矣圣人不世出贤徳无以大相过则定于与嫡所以一民心重天下也虽然大君人命所系兴亡之本圣人有权焉未尝执一也是以太甲虽嫡又有成汤之命而几不免于废武王虽弟上承文王之命而终不释为君帝乙亦贤君也泥于立嫡而不知纣之足以亡天下也亦不慎不知变之过孔子作春秋鍳观前代贤可与则以天下为公嫡可与则以天下为家此万世无之法也使帝乙而知此道商之卜世犹未可知矣】丁未纣辛元祀【史记曰纣资辨防疾闻见甚敏材力过人手格猛兽知足以距諌言足以饰非矜人臣以能高天下以声以为皆出已之下大纪曰性汰侈好酒色始为象箸箕子叹曰今为象箸必为玉杯玉杯象箸必将食熊蹯豹胎它又将称是王求足欲天下殆哉】六祀西伯初禴于毕【竹书纪年曰纣六祀周文王初禴于毕　礼记曰文王之祭也事死如事生思死者如不欲生忌日必哀称讳如见亲如欲色然祭之日乐与哀半飨之必乐已至必哀】八祀伐有苏获妲己嬖之【国语曰有男戎必有女戎殷辛伐有苏有苏氏以妲己女焉妲己有宠于是乎与胶鬲比而亡殷韦昭曰胶鬲殷贤臣自殷适周佐武王以亡殷也　史记曰好酒淫乐嬖于妇人爱妲己妲己之言是从于是使师防作新淫声北里之舞靡靡之乐厚赋税以实鹿防之钱新序曰鹿台其大三里高千尺瓒曰在今朝歌城中而盈钜桥之粟许氏曰钜鹿水之大桥也益收狗马竒物充仞宫室益广沙丘苑台多取野兽蜚鸟置其中慢于鬼神大聚乐戏于沙丘以酒为池县肉为林使男女倮相逐其间为长夜之饮百姓怨望而诸侯有畔者乃重刑辟有炮烙之法　大纪曰广沙丘之苑多为台榭有璜台瑶宫琼室玉门建大宫连属百里中设九市为百有二十日为长夜之饮设肉林酒池糟丘百姓嗟怨诸侯背叛妲己曰此罚轻诛薄威不立耳乃作炮烙之刑列女传曰膏铜柱下加之炭令有罪者行焉輙堕炭中妲己笑】十有一祀醢九侯脯鄂侯囚西伯于羑里【史记曰以西伯昌九侯鄂侯为三公九侯有女入之纣女不熹滛纣怒杀之而醢九侯鄂侯争之强辨之疾并脯鄂侯西伯闻之窃叹崇侯虎知之以告纣纣囚西伯羑里地里志曰河内荡隂有羑里城又曰崇侯虎赞西伯于殷纣曰西伯积善累徳诸侯皆向之将不利于帝纣乃囚西伯于羑里　韩退之拘幽操曰目揜揜兮其凝其盲耳肃肃兮听不闻声朝不日出兮夜不见月与星有知无知兮为死为生呜呼臣罪当诛兮天王圣明　伊川程子曰退之琴操有曰臣罪当诛兮天王圣明道文王意中事前后之人道不到此徐仲车曰退之琴操可谓知文王之心矣凯风七子之母犹不能安其室而云母氏圣善我无令人重自责也　朱子曰杂说云纣杀九侯醢鄂侯西伯闻之窃叹崇侯虎谮之曰西伯欲叛纣怒囚之羑里西伯叹曰父有不慈子不可以不孝君有不明臣不可以不忠岂有君而可叛乎于是诸侯闻之以西伯能敬上而恤下也遂相率而归之此言为得其平云】十有二祀西伯演易于羑里易大传曰古者包牺氏之王天下也仰则观象于天俯则观法于地观鸟兽之文与地之宜近取诸身逺取诸物于是始作八卦以通神明之徳以类万物之情　又曰易有大极是生两仪两仪生四象四象生八卦八卦定吉凶吉凶生大业【朱子曰大传言河出图圣人则之又言包牺卦所取如此则易非独以河图而作也盖盈天地之间莫非大极隂阳之妙圣人于此仰观俯察逺求近取固有以超然而黙契于心矣虽其见于摹画者若有先后而出于人为然其已定之形已成之执则固已具于浑然之中而不容毫髪思虑作为于其间也程子所谓加一倍法者可谓一言蔽之卲子所谓画前有易者可见其真不妄矣　履祥按大传包牺氏始作八卦而太史公本纪谓西伯囚羑里盖益易之八卦为六十四卦其意谓伏羲止有八卦也学者多从其说至先图出始知包牺已重为六十四卦矣然大传固明言八卦成列象在其中矣因而重之交在其中矣又八卦定吉凶八卦者天地隂阳自然方位有吉凶也重为六十四卦而后定吉凶耳说卦八卦相错之云亦然况周官明言三易其别皆六十有四不知史迁云何而为此说也】又曰天地定位山泽通气雷风相薄水火不相射八卦相错数往者顺知来者逆是故易逆数也【朱子曰邵子曰此伏羲八卦方位干南坤北离东坎西兑居东南震居东北巽居西南艮居西北于是八卦相交而成六十四卦所谓先天之学也起震而厯离兊以至于干数已生之卦也自巽而厯坎艮以至于坤推未生之卦也易之生卦则以干兊离震巽坎艮坤为次故皆逆数也　卲子曰干以分之坤以翕之震以长之巽以消之长则分分则消消则翕乾坤定位也震巽一交也兊离坎艮再交也故震阳少而隂尚多也巽隂少而阳尚多也兊离阳浸多也坎艮隂浸多也又曰乾坤定上下之位坎离列左右之门天地之所阖辟日月之所出入春夏秋冬晦朔望昼夜短行度盈缩莫不由乎此也又曰乾坤纵而六子横易之本也　履祥按子王旧説谓先天圆图自震至干谓之数往而左方则干一兑二离三震四自前而后以下转谓之顺自巽至坤谓之知来而右方则巽五坎六艮七坤八自后而前以下转谓之逆然总一图以序造化之运则自震四之复厯离兊之交以至干一之干而姤生自巽五之姤厯坎艮之交以至坤八之坤而复生则其运皆当如右方之逆数耳此说虽与邵子朱子不同而按图差易见今从之】大传曰易之兴也其于中古乎作易者其有忧患乎【朱子曰夏商之末易道中微文王拘于羑里而繋彖辞易道复兴】又曰易之兴也其当殷之末世周之盛徳邪当文王与纣之事邪是故其辞危危者使平易者使倾其道甚大百物不废惧以终始其要旡咎此之谓易之道也【此言文王难于羑里而作易其为人心虑者如此】又曰帝出乎震齐乎巽相见乎离致役乎坤说言乎兊战乎干劳乎坎成言乎艮【传曰万物出乎震震东方也齐乎巽巽东南也齐也者言万物之洁齐也离也者明也万物皆相见南方之卦也圣人南靣而听天下向明而治葢取诸此也坤也者万物皆致养焉故曰致役乎坤兊正秋也万物之所说也故曰说言乎兊战乎干干西北之卦也言隂阳相薄也坎者水也正北方之卦也劳卦也万物之所归也故曰劳乎坎艮东北之卦也万物之所成终而所成始也故曰成言乎艮愚按此说经者之辞朱子谓多未详者　卲子曰此卦位文王所定所谓后天之学也　又曰至哉文王之作易也其得天地之用乎乾坤交而为泰坎离交而为既济也干生于子坤生于午坎终于寅离终于申以应天之时也置干于西北退坤于西南长子用事而长女代母坎离得位而兊艮为耦以应地之方也王者之法其尽于此矣朱子曰此言文王改易伏羲卦图之意也葢自干南坤北而交则干北坤南而为泰矣自离东坎西而交则离西坎东而为既济矣乾坤之交者自其所已成而反其所由生也故再变则干退乎西北坤退乎西南也坎离之变者东自上而西西自下而东也故乾坤既退则离得干位而坎得坤位也震用事者发生于东方巽代母者长养于东南也　卲子曰易者一隂一阳之谓也震兊始交者也故当朝夕之位坎离交之极者也故当子午之位巽艮不交而隂阳犹杂也故当用中之偏乾坤纯隂纯阳也故当不用之位也又曰兊离巽得阳之多者也艮坎震得隂之多者也是以为天地用也干极阳坤极隂是以不用也又曰坤统三女于西南干统三男于东北又曰震兊横而六卦纵易之用也朱子曰尝考此图而更为之说曰震东兊西者阳主进故以长为先而位乎左隂主退故以少为贵而位乎右也坎北者进之中也离南者退之中也男北而女南者互藏其宅也四者皆当四方之正位而为用事之卦然震兊始而坎离终震兊轻而坎离重也干西北坤西南者父母既老而退居不用之地也然母亲而父尊故坤犹半用而干全不用也艮东北巽东南者少男进之后而长女退之先故亦皆不用也然男未就傅而女将有行故巽稍向用而艮全未用也四者皆居四隅不正之位然居东者未用而居西者不复用也故下文厯举六子而不数乾坤至其水火雷风山泽之相偶则又用伏羲卦云】易上篇曰乾元亨利贞坤元亨利牝马之贞君子有攸往先迷后得主利西南得朋东北丧朋安贞吉屯元亨利贞勿用有攸往利建侯亨匪我求童童求我初筮告再三渎渎则不告利贞需有孚光亨贞吉利涉大川讼有孚室惕中吉终凶利见大人不利渉大川师贞丈人吉旡咎比吉原筮元永贞旡咎不寜方来后夫凶小畜亨宻云不雨自我西郊履虎尾不咥人亨泰小往大来吉亨否之匪人不利君子贞大往小来同人于野亨利涉大川利君子贞大有元亨谦亨君子有终豫利建侯行师随元亨利贞旡咎蛊元亨利渉大川先甲三日后甲三日临元亨利贞至于八月有凶观盥而不荐有孚颙若噬嗑亨利用狱贲亨小利有攸往剥不利有攸往复亨出入无疾朋来旡咎反复其道七日来复利有攸徃旡妄元亨利贞其匪正有不利有攸往大畜利贞不家食吉利涉大川颐贞吉观颐自求口实大过桡栋利有攸往亨习坎有孚维心亨行有尚离利贞亨畜牝牛吉易下篇曰咸亨利贞取女吉恒亨旡咎利贞利有攸往遯亨小利贞大壮利贞晋康侯用锡马蕃庶昼日三接明夷利艰贞家人利女贞睽小事吉蹇利西南不利东北利见大人贞吉解利西南旡所往其来复吉有攸徃夙吉损有孚元吉旡咎可贞利有攸往曷之用二簋可用享益利有攸往利渉大川夬扬于王庭孚号有厉告自邑不利即戎利有攸往姤女壮勿用取女萃亨王假有庙利见大人亨利贞用大牲吉利有攸徃升元亨用见大人勿恤南征吉困亨贞大人吉旡咎有言不信井改邑不改井旡丧旡得往来井井汔至亦未繘井羸其瓶凶革已日乃孚元亨利贞悔亡鼎元吉亨震来虩虩笑言哑哑震惊百里不丧匕鬯艮其背不获其身行其庭不见其人旡咎渐女归吉利贞归妹征凶无攸利丰亨王假之勿忧宜日中旅小亨旅贞吉巽小亨利有攸往利见大人兊亨利贞涣亨王假有庙利渉大川利贞节亨苦节不可贞中孚豚鱼吉利涉大川利贞小过亨利贞可小事不可大事飞鸟遗之音不宜上宜下大吉既济亨小利贞初吉终乱未济亨小狐汔济濡其尾旡攸利【此皆文王所繋之辞所谓彖辞也】
　　【履祥按伏羲之画卦也盖有图而无书有占而无文也至文王而后有书有文尔大传曰易有太极是生两仪两仪生四象四象生八卦八卦定吉凶又曰数往者顺知来者逆是故易逆数也此谓先天图也干一兊二离三震四巽五坎六艮七坤八中断横图左右回环是谓圆图八畾横图是为方图法象自然之数人力不可加毫末于此矣其位干南阳也坤北隂也离东大明生于东也坎西月生于西日入于西也震东北隂盛于北而一阳生也巽西南阳盛于南而一隂生也西北多山陵艮居之东南多川泽兊居之此地理自然之形也自震四一阳之复为冬至厯离三兊二之交为卯中则由一阳二阳三阳五阳至六阳为干一之干而姤生自巽五一隂之姤为夏至厯坎六艮七之交为酉中则由一隂二隂三隂四隂五隂至六隂为坤八之坤而复生此天运循环之序也方图干始于西北坤尽于东南自西北至东南则干一兊二离三震四巽五坎六艮七坤八皆生卦之交也自西南至东北则否泰损咸恒益既济未济皆三阳三隂之交也圆者象天大而天地古今元防运世小而嵗月日时皆不离乎是方者象地而凡天地神鬼事物消长气数推移皆不出乎是矣伏羲之时未有文字此六十四卦者即六十四大字也字书不过象形防意指事转注而六十四卦僃之是六十四字者天地人事时义物理之常变悉管乎是矣而又加纵差互对待相为意义卲子所谓图虽无文吾终日言未尝离乎是葢天地万物之理尽在其中者是也至其占辞传夏厯商又有连山归藏之属而世不传学者多谓卲氏互体既济挂一诸图即连山之遗法也后世纳甲归魂之法即归藏之遗法也然其辞不复可考或有吉凶而无敎戒与文王难羑里乐天忧世以已及物虑天下后世无以处于吉凶悔吝之涂也于是乎演而为易其演易也意若曰伏羲之图葢法象自然一定之体而未尽着其用伏羲之卦虽互成文自然之防而未各错诸辞民用弗彰大道易隐于是移先天之体为后天入用之位翻六十四卦变易之象而繋吉凶利否之辞焉其位则探河图生成之位为后天入用之位以先天方圆干居西北西北亥位也室壁天门也亥者子之父子者亥之子干居父位动为天一以生水则坎子居北水生木则天三之震居东木生火则地二之离居南火生土坤者土之体也则间火金之间而居西南土生金则地四兊金居西至于金又生水焉土本居中分王四方故河图天五地十居中而四隅空后天则太极虚中而四隅实葢土分王四方也土既分王则乾坤艮巽皆土位也干者土之牡为父居西北坤者土之体也火金本相克坤在其间则相生此坤之所以西南也艮山土之积巽木土之官也故居二隅焉水虽生木然木之生必合水土之气故艮辅坎水以生木艮者木也又其性止也止而后能动说卦所谓终万物始万物也故艮居东北震者木之生巽者木之气也木不能以自生火必有所入而后木气发而为火焉故巽居东南天地之造莫大于生成木生物之气也金成物之气也震木也巽亦木也震居天三之木发生万物巽木居东南以承之则生意益全而物生皆齐矣兊金也干亦金也兊居地四之金肃成万物干居西北以牧之则成物无遗而物成反本矣此后天自然之用也天道运平四时胎育万物之用尽在其中矣若夫乾坤父母居不用之位而六子代用事则卲子固言之矣然乾坤固天地也易于乾坤譬诸言仁者有専言者焉有偏言者焉専言者乾坤则包六子而该六十四卦偏言则八卦配八方而乾坤六子均为入用之位耳凡图意所该有言葢浅至于卦则两两翻对以见对待消长上下升降之变其体则杂卦言之而卲子三十六宫之名所从出也其序则本主于翻对而序卦以次序言之虽非精义亦其一意也而凡易图加叠对竝之义亦发例于此矣其辞则或取之二体或取之二象或取之二中或取之主爻或取之变卦或取之成卦之义丁宁告戒以前民用圣人之忧患后世于是为至或曰卦体竒耦竒七而耦八彖辞者卦体七八之常也象辞者每爻九六之变也文王之辞彖而不象则是揲着求卦者将常得七八而不遇九六乎或遇九六而无其占则文王之为民立占者葢未备也曰是诚未备也所以周公继之附以爻辞以尽九六之变而占辞始备尔然方六十四卦始有彖辞筮者而遇九六则亦兼占变卦之彖而已且以一卦为例言之干之初变则为姤虽未有勿用之辞而姤之勿用可占也干之二变则为同人虽无在田之象而同人于野之意可知也干之三变则为履虽未有干干惕厉之戒而履之履虎不咥可卜也至于四变而小畜则不雨之辞不待跃渊而可喻五变而大有则元亨之时不待飞龙而可想六变而夬则物极当决又不待亢之为言而可知矣虽然终未尽乎事物之变也故周公因之遂着九六之辞焉凡言九六者皆谓每爻之变也然又安知文王之时不已有象辞而周公特修补之耶故河洛第九篇曰周文増通八八之节转序三百八十四爻而杨雄亦有文王附以六爻之説参同契亦谓文王帝之宗结体演爻辞也道之晦明葢关世运伏羲先天孔子说卦以后儒者无传焉而方外之士传之如魏伯阳关子明槩可见矣至于文明之世则希夷先生陈图南始出以示人三传而至卲子始大发明于当世易道至此亦大备矣卲子象数程子义理朱子兼之而主筮占卲子观象推数而知法象自然之妙故曰画前元有易程子玩辞求意以为理无形也易假象以顕义尔故曰至微者理也至著者象也体用一原显微无间朱子深究二家之説上泝四圣之心谓易为卜筮而作卦本象数而画理因卦爻而着故曰理定既实事来尚虚用应始有体该本无呜呼易道是谓大备是以朱子赞之曰邵传羲画程演周经象陈数列言尽理得弥亿万年永着常式又曰惟斯未啓以俟后人葢语占也今撮其大要者于篇以俟学者共攷焉】
　　十有三祀释西伯西伯献洛西之地请除炮烙之刑遂赐西伯弓矢鈇钺使専征伐【大纪曰周之臣子日夜忧惧谋救其君父者无所不至竭国中珍寳良马使闳夭太颠来献诸侯忧惧入见请昌葢是时西有昆夷之患北有玁狁之难纣乃召昌释之因献洛西之地请除炮烙之刑纣大喜许之赐之弓矢鈇钺使専征伐为西方诸侯伯　按诸家之説不一亦多浅陋惟大纪所载于事势为当今从之　大纪论曰君子小人之不可相处如水火也况文王大圣受辛下愚乎惟文王致纣敬信得专征伐纣虽名为天子其实与天下诸侯及万民均入化育之中矣此文王受命之实也先儒不识天道乃以改元称王为受命陋之甚也文王得征代之柄九年而薨故秦誓曰皇天震怒命我文考肃将天威惟九年大统未集既曰大统未集则安有改元称王之事先儒不本经文推原义理而妄生此论是以文王为曹操司马懿之流矣吁操与懿尚不改元称帝而谓文王为之甚哉　史记曰纣赐西伯弓矢鈇钺使得征伐为西伯而用费中为政费中善谀好利殷人弗亲纣又用恶来恶善毁谗诸侯以此益疏西伯归修徳行善诸候多叛纣归西伯西伯滋大　传曰文王率殷之叛国以事纣】十有四祀虞芮质成于周【前传曰虞芮之君相与争田乆而不平乃相与朝周入其境则耕者譲畔行者譲路入其邑男女异路班白不提挈入其朝士譲为大夫大夫譲为卿二国之君感而相谓曰我等小人不可以履君子之庭乃相譲以其所争田为间田而退天下闻而归之者四十余国苏氏曰虞在陜之平陆苪在同之冯翊平陆有间原焉则虞苪之所譲也】十有五祀西伯伐犬戎【史记曰虞芮之人俱譲而去诸侯闻之曰西伯葢受命之君明年伐犬戎】西伯得吕尚【孟子曰伯夷避纣居北海之濵闻文王作兴曰盍归乎来吾闻西伯善养老者太公避纣居东海之濵闻文王作兴曰盍归乎来吾闻西伯善养老者天下有善养老则仁人以为已归矣五亩之宅树墙下以桑匹妇蚕之则老者足以衣帛矣五母鸡二母彘无失其时老者足以无失肉矣百畆之田匹夫耕之八口之家足以无饥矣所谓西伯善养老者制其田里教之树畜导其妻子使养其老五十非帛不暖七十非肉不饱不暖不饱谓之冻馁文王之民无冻馁之老者此之谓也史记曰太公望吕尚者其先祖尝为四岳佐禹平水土虞夏之际封于吕姓姜氏尚其苗裔也西伯将出猎】
　　【卜之曰所获非龙非彲非虎非罴所获霸王之辅于是周西伯猎果遇太公于渭之阳与语大说曰自吾先君太公曰当有圣人适周周以兴子真是耶吾太公望子乆矣故号之曰太公望载与俱归立为师　说苑曰太公望年七十而相周九十而封齐东方朔又谓七十二乃设用于文武葢归周二年而为相也按诸书称太公说者不一兵法首载尢浅而史记又谓文王囚羑里散宜生闳夭招吕尚今以孟子之言与说苑之年为正】十有六祀西伯伐宻须遂都于郢皇矣之诗曰帝谓文王无然畔援无然歆羡诞先登于岸宻人不恭敢距大邦侵阮徂共王赫斯怒爰整其旅以按徂旅以笃周祜以对于天下【集传曰帝谓文王设为天命文王之词如下所言也无然犹言不可如此也畔援言舍此而取彼也歆羡言肆情以狥物也岸道之极至处也宻宻须氏也姞姓之国在今宁州阮国名在今泾州共阮国之地名今泾州之共池是也人心有所畔援有所歆羡则溺于人欲之流而不能以自济文王无是二者故独能先知先觉以造道之极至盖天实命之而非人力之所及也是以宻人不恭敢违其命而擅兴师旅以侵阮而往至于共则赫怒整兵而往遏其众以厚周家之福而答天下之心葢亦因可怒而怒之初未尝有所畔援歆羡也此文王征伐之始也】依其在京侵自阮疆陟我高冈无失我陵我陵我阿无饮我泉我泉我池度其鲜原居岐之阳在渭之将万邦之方下民之王【集传曰京周京也言文王安然在周之京而所整之兵既遏宻人遂从阮疆而出以侵宻所陟之冈即为我冈而人无敢陈兵丁陵饮水于泉以拒我也于是相其高原而都焉所谓郢邑也其地于汉为扶风安陵今京兆府成阳县】
　　【履祥按逸周书有宅程之事其史记解又有毕程之号孟子所谓毕郢郢即程古文通或字误也】
　　十有七祀西伯伐耆【史记殷本纪作饥徐广曰一作阮书大传曰一年断虞芮之质二年伐于三年伐宻须四年伐犬戎五年伐耆六年伐崇史记则明年伐犬戎明年伐宻须明年败耆国明年伐邘明年伐崇今从史记但史记系祖邑告纣之辞于伐耆之下则是非】甲子十有八祀西伯伐邘【徐广曰邘城在野王县西北大传作于】十有九祀西伯伐崇作丰邑徙都之皇矣之诗曰帝谓文王予懐明徳不大声以色不长夏以革不识不知顺帝之则帝谓文王询尔仇方同尔兄弟以尔钩援与尔临冲以伐崇墉【集传曰崇国名在今京兆府鄠县史记崇侯虎谮西伯于纣纣囚西伯于羑里西伯之臣闳夭之徒求美女竒物善马以献纣纣乃赦西伯赐之弓矢鈇钺得専征伐曰谮西伯者崇侯虎也西伯归二年伐崇侯虎而作丰邑言上帝眷念文王而言其徳之深微不暴着其形迹又能不作聪明以循天理故又命之以伐崇也吕氏曰此言文王徳不形而功无迹与天同体而已虽兴兵以伐崇莫非顺帝之则而非我也】临冲闲闲崇墉言言执讯连连攸馘安安是类是祃是致是附四方以无侮临冲茀茀崇墉仡仡是伐是肆是絶是忽四方以无拂【集传曰言文王伐崇之初缓攻徐战告祀羣神以致附来者而四方无不畏服及终不服则纵兵以灭之而四方无不顺从也夫始攻之缓战之徐也非力不足也非示之弱也将以致附而全之及其终不下而肆之也则天诛不可以留而罪人不可以不得故也此所谓文王之师也　左氏曰文王闻崇徳乱而伐之军三旬而不降退修教而复伐之因垒而降　大纪曰崇侯蔑侮父兄不敬长老听狱不哀制禄不均百姓力尽不得衣食西伯伐之进军其城下崇侯固三旬犹不降顺西伯勒兵攻灭之】文王有声之诗曰文王受命有此武功既伐于崇作邑于丰文王烝哉【集传曰作邑徙都也丰即崇国之地今在鄠县杜陵西南】筑城伊淢作丰伊匹匪棘其欲遹追来孝王后烝哉【集传曰王后亦指文王言也言王营丰邑之城因旧沟为限而筑之其作邑居亦称其城而不侈大皆非急成已之所欲也特追先人之志而来致其孝耳】王公伊濯维丰之垣四方攸同王后维翰王后烝哉【集传曰公功也王之功所以着明者以其能筑此丰之坦故尔四方于是来归而以文王为桢干也】
　　【履祥按逸周书称周王宅程三年遭天之大荒此文王所以都丰也与】
　　西伯立灵台【礼疏曰周本记云文王立灵台于时年十六也　周易干凿度曰昌二十九年伐崇侯作灵台】诗灵台之篇曰经始灵台经之营之庶民攻之不日成之经始勿亟庶民子来王在灵囿麀鹿濯濯白鸟翯翯王在灵沼于牣鱼跃虡业维枞贲鼓维镛于论鼔钟于乐辟廱于论鼓钟于乐辟廱鼍鼓逢逢蒙瞍奏公【文王之为台所以侯日景占星象望云物故谓之灵台易干凿度推纪之葢为是也辟廱有二说一则庄子诸书谓文王作辟廱之乐一则诸儒多称文王立学之名后遂为天子之学据诗意当是乐名然古人立学多以乐教岂以其教辟廱之乐故以辟廱名所教之学立学名瞽宗大司乐掌成均之法皆此义也灵台之时文王未称王也而庶民以王称之盖文王之什诸篇皆周公制作时追述发明先王之徳多从追王之辞也　雍録曰文王都丰在鄠县丰水出终南山丰谷自鄠县东行至咸阳而向北以入于渭丰水之西有丰官长安志曰其宫在今鄠县灵台灵沼灵囿皆属其地唐魏王泰括地志曰辟廱灵沼今悉无复处惟灵台孤立高二丈周回一百二十歩】二十祀西伯昌薨子发嗣【是为武王大纪曰西伯寝疾病谓世子曰见善勿怠时至勿疑去非勿处此三者道之所以止也世子再拜受教西伯薨塟于毕　孟子曰舜生于诸冯迁于负夏卒于鸣条东夷之人也文王生于岐周卒于毕郢西夷之人也地之相去也千有余里世之相后也千有余嵗得志行乎中国若合符节先圣后圣其揆一也　中庸曰诗云维天之命于穆不已葢曰天之所以为天也于乎不显文王之徳之纯葢曰文王之所以为文也纯亦不已　程子曰文王之徳似尧舜】丁卯二十有一祀【周西伯发元年欧阳氏曰书之秦誓称十有一年说者因以谓自文王受命九年及武王居丧二年并数之尔遂以西伯听虞苪之讼谓之受命以为元年此妄说也古者人君即位必称元年常事尔不以为重也后世曲学之士说春秋始以改元为重事然则果常事与固不足道也果重事与西伯即位已改元矣中间不宜改元而又改元至武王即位宜改元反不改元乃上胃先君之元年并其居丧称十一年及其灭商而得天下其事大于听讼逺矣又不改元由是言之谓西伯以受命之年为元年者妄说也后之学者知西伯生不称王而中间不再改元则诗书所载文武之事粲然明白而不诬矣或曰然则武王毕丧伐纣而泰誓曷称十一年对曰毕丧伐纣出于诸家之小说而泰誓六经无明文也昔者孔子当衰周之际患众说纷纭以惑乱当世于是退而修六经以为后世法及孔子既没去圣稍逺而众说复兴与六经相乱自汉以来莫能辨正今有卓然之士一取信乎六经则泰誓者武王之事也十有一年者武王即位之十有一年尔夫复何疑哉司马迁作周本纪虽曰武王即位九年祭于文王之墓然后治兵于盟津至作伯夷列传则又载父死不塟之说皆不可为信是以吾无取焉取信于书可矣大纪意同】二十有七祀西伯发生元子诵【大纪曰周西伯纳吕望之女邑姜姜贤立未尝倚坐未尝倨怒未尝厉是年生子诵　自史记世家称吕望穷困年老世遂有太公八十归周之说然观其以邑姜妻武王则八十之说殆或不然】三十有一祀西伯东观兵【史记曰九年武王上祭于毕东观兵于盟津是时诸侯皆叛殷归周不期而防盟津者八百皆曰纣可伐矣武王曰天命未也乃还师大纪曰先是亳有雀生鹯史占之曰以小生大威振名昌纣愈益轻肆弃耆旧贵戚大臣商容微子微仲箕子比干胶鬲之徒不用而用蜚亷恶来蜚亷者孟戏中衍之裔孙恶来其子也俱以材力进善谀好防有梅伯者性忠直数谏争纣怒而杀之葅醢其身有雷开者性阿佞进谀言纣赐之金玉而封之尝以夏田或谏曰非时也君践一日之苗而民失终嵗之食其可乎杀之园囿污池沛泽多而虎豹犀象生焉夷羊在牧蜚鸿满野山鸣河竭天两肉两石两日见生毛兎有角女子化为大夫宫中夜闻哭声而不见其人黎侯近于王畿不恭王命纣方日夜极意声色不知治也西伯发戡黎殷人大震】西伯戡黎篇曰西伯既戡黎祖伊恐奔告于王【蔡氏曰书中无戡黎之事史氏特摽此篇首以见祖伊告王之因祖伊祖已之后也自其邑奔走告纣也】曰天子天既讫我殷命格人元罔敢知吉非先王不相我后人惟王淫戏用自絶【格人犹言至人谓诸贤也】故天弃我不有康食不虞天性不迪率典【王既淫戯自絶于天故天之所以弃我商者以不安养其民以不虞度义理以不循典章也】今我民罔弗欲丧曰天曷不降威大命不挚今王其如台【大命所谓天命者挚至也史记云大命胡不至言民苦纣之虐无不欲殷之亡曰天何不降威乎受大命者何不至乎葢殷民已望周师吊伐之来矣今王其如台言纣不复可君我也上章言天弃殷此章言民弃殷】王曰呜呼我生不有命在天【纣为天人所弃闻諌不悔犹自谓有生之初受命于天非人所能絶也泰誓所云谓已有天命是也】祖伊反曰呜呼乃罪多参在上乃能责命于天【参列也祖伊不更进言归而私议之葢见纣不复可谏矣】殷之即丧指乃功不无戮于尔邦【蔡氏曰功事也言殷即丧亡矣指女所为之事其能免戮于商邦乎愚读是篇而知周徳之至也祖伊以西伯戡黎不利于殷故奔告于纣意必及西伯戡黎不利于殷之语而人以告后出以语人未尝有一毫及周者是知周家初无利天下之心其戡黎也义之所当伐也使纣迁善改过则周终守臣节矣祖伊殷之贤臣也知周之兴必不利于殷又知殷之亡初无与于周故因戡黎以告纣反复乎天命民情之可畏而畧无及周者文武公天下之心于是可见　子王子曰祖已之后又有祖伊所谓故家遗族犹有存者此先王涵养之泽也汤征葛西伯戡黎皆剥牀及肤之势不待智者而后知当时周家王业已成商纣徒以一日名位之尚留忠臣义士犹冀其一念之或悛戒警恐惧未尝敢废此秉彛之至情也事廹言峻幸值其未怒惟以利口御之而未至于杀若比干之諌或值其怒与或其言有甚于此与天命之絶未絶正繋于比干之杀未杀也若祖伊者凛乎其幸免也】
　　【履祥按商自武乙以来复都河北在今卫州之朝歌而黎今潞州之黎城自潞至卫计今地里三百余里耳则黎者葢商畿内诸侯之国也西伯戡黎武王也自史迁以文王伐耆为戡黎受之以祖伊之告于是传注皆以为文王失之矣孔子称三分天下有其二以服事殷是为至徳而传称文王率殷之叛国以事纣则戡黎之役文王岂遽称兵天子之畿乎然则文王固尝伐邘伐崇伐宻须矣而奚独难于伐黎葢诸侯赐弓矢然后征赐斧钺然后杀自文王献洛西之地纣赐弓矢斧钺使専征伐则西诸侯之失道者文王得専讨之若崇若宻须率西诸侯也自关河以东诸侯非文王之所得讨况畿内之诸侯乎三分天下有其二特江汉以南风化所感皆归之耳文王固未尝有南国之师也而岂有畿甸之师乎前儒谓孔子称文王为至徳独以其不伐纣耳至如戡黎之事亦已为之诚如是也则观兵王疆文王已有无商之心矣特畏后世之议而于纣未敢加兵是后世曹孟徳之术也乌在其为至徳昔者纣杀九侯而醢鄂侯文王闻之窃叹遂执而囚之而况于称兵王畿之内祖伊之告如是其急也以纣之悍而于此反迟迟十有余年不一忌周乎故胡五峯吕成公陈少南薛季龙诸儒皆以为武王然则戡黎葢武王也昔者商纣为黎之搜则黎纣济恶之国也武王观政于商则戡黎之师或者所以警纣耳而终莫之悛所以有孟津之师与观祖伊之言曰天既讫我殷命殷之即丧则是时殷已阽危亡无日矣故吴氏遂以为戡黎之师在伐纣之时葢以其辞气观之居可知也其非文王也明矣然则文王西伯也武王而谓之西伯何也戡黎列于商书以商视周盖西伯耳殷之制分天下以为左右曰二伯子夏谓殷王帝乙时王季九命作伯受圭瓒秬鬯之赐果尔则周之为西伯旧矣非特文王为西伯也文王因之受専征之命耳武王之未伐商也袭爵犹故也故传记武王伐纣之事曰西伯军至洧水纣使胶鬲侯周师而问曰西伯将焉之曰将伐纣然则武王之为西伯见于史传者有自来矣】
　　戊寅三十有二祀微子去之箕子为之奴比干諌而死书微子篇曰微子若曰父师少师【微子纣庶兄师箕子纣诸父一曰亲戚也少师比干也微子名啓箕子名胥余微箕采邑之名也此微子忧闷谋于二子若曰者史述其意而追记其辞也】殷其弗或乱正四方我祖底遂陈于上我用沈酗于酒用乱败厥徳于下【或者忽尔之辞弗或者不复可望其忽尔也底致遂成陈列沈溺也使酒行凶曰酗谓先王成功陈列于上而纣乃以沈酗之故乱败厥徳于下不言纣而言我者臣以君为体犹春秋书鲁我也纣之不善众矣而指其本则沈酗为之而败乱不可救】殷罔不小大好草窃奸宄卿士师师非度凡有辜罪乃罔恒获小民方兴相为敌讐今殷其沦丧若渉大水其无津涯殷遂丧越至于今【此言殷之乱也自纣以沈酗败徳而其臣民相习为乱如此凡有辜罪乃罔恒获以纣自为逋逃主也沦丧之形不复可济防年有殷遂乃一旦丧亡于今日忧惊伤感之意也】曰父师少师我其发出狂吾家耄逊于荒今尔无指告予颠隮若之何其【其音箕曰者微子更端虑谋之辞也我指纣吾子自指也言纣为狂悖不可諌诲吾家如迷耄之人无能致力不忍坐视将逃逊于荒野而二子无指告救乱之防一旦国家颠隮又将若之何此微子欲处不可救欲逃恐遂亡屈子所谓心烦意乱不知所从之辞也其意深可悲矣狂史记作往所以误有归周之说】父师若曰王子天毒降灾荒殷邦方兴沈酗于酒乃罔畏畏咈其耉长旧有位人【此箕子答辞也自纣为不道灾谴频仍天毒降灾荒于殷邦而纣复不知惊惧乃沈酗愈甚不知畏所当畏且咈逆耉长旧人之言此答防子沈酗败徳之语】今殷民乃攘窃神祗之牺牷牲用以容将食无灾【祭天地曰牺祭宗庙曰牷一说色纯曰牺体备曰牷牛羊豕曰牲天地宗庙之牲民得而窃之有司相隐将而食之无罪焉纪纲可知矣此答小大草窃等语】降监殷民用乂讐敛召敌讐不怠罪合于一多罔诏【蔡氏曰讐敛若仇敌掊敛之也不怠力行而不息也诏告也下视殷民凡上所用以治之者无非讐敛之事夫上以讐而敛下则下必以敌而讐上下之敌讐实上之讐敛以召之而纣方且召敌讐不怠君臣上下同恶相济合而为一故民多饥殍而无所告也此答微子小民方兴相为敌讐之语】商今其有灾我兴受其败商其沦丧我罔为臣仆【此箕子自处之辞也二其字疑辞也谓商今日其止于灾变耶我当起之而任其责葢欲谏欲有为也商今日其遂至于沦防耶我无适异国为臣之理是箕子比干皆欲死諌与国存亡无可去之义】诏王子出廸我旧云刻子王子弗出我乃颠隮【此为微子谋所以答逊于荒野之问也刻害也箕子旧以微子长且贤劝帝乙立之帝乙不从卒立纣故纣每有忌微子之心是以箕子告微子当以出行为道我旧所云反足以害子若王子弗出则纣忌微子长且贤微子已不可谏又疑箕子之党微子箕子虽谏亦必见疑势必俱伤两败国家随以亡矣其实纣决不可谏箕子比干忠诚恻怛犹疑其諌之不入者必犯其所疑也去所疑或可以谏而免颠隮之祸矣此答颠隮之间也】自靖人自献于先王我不顾行遯【自靖谓各行其地之所当而即其心之所安也孔子所谓三仁者是也人各行其义理所安有以自通于先王而无媿于神明足矣王子有可去之义葢不可使纣有杀兄之恶而元子在外万一有维保宗社之计若我则无复可去之义故曰我不顾行遯是将以死谏也详此辞意则箕子比干同以死谏比干见杀箕子偶不杀而囚耳说者谓箕子有言而比干独无言者去就之义难明而死节之义易见也殊不知箕子岂有去意而比干之无答者亦以箕子意同不复有异辞耳　论语曰微子去之箕子为之奴比干谏而死孔子曰殷有三仁焉集注曰微子见纣无道去之以存宗祀箕子比干皆谏纣杀比干囚箕子以为奴箕子因佯狂而受辱三人之行不同而同出于至诚恻怛之意故不咈子爱之理而有以全其心之徳也杨氏曰此三人者各得其本心故同谓之仁　史记曰微子数谏纣不听度纣终不可谏欲死之及去未能自决乃问于太师少师遂亡箕子者纣亲戚也纣为淫佚箕子諌不听人或曰可以去矣箕子曰为人臣谏不听而去是彰君之恶而自说于民吾不忍为也乃被髪佯狂而为奴遂隐而鼔琴以自悲传之曰箕子操王子比干者亦纣之亲戚也曰君有过而不以死争则百姓何辜乃直言谏纣纣怒曰吾闻圣人之心有七窍信有诸乎乃遂杀比干刳视其心大纪曰比干极谏陈先王艰难天命不易国家将亡之明徴请王洗心易行伏于象魏之门纣大怒曰比干自以为圣人吾闻圣人之心有七窍遂剖而视之　史记又曰微子去比干强谏纣怒剖比干观其心箕子惧乃佯狂为奴　又曰武王东观兵于盟津诸侯不期而防者八百皆曰纣可伐矣武王曰女未知天命未可也乃还师归居二年闻纣昬乱暴虐滋甚杀王子比干囚箕子于是徧告诸侯曰殷有重罪不可不毕伐遂东伐纣晋书传异曰纣之无道天下离心八百诸侯不谋而至武王犹曰殷有人焉廻师止斾三仁诛放然后奋戈牧野愚按微子箕子比干诸贤尚在犹足维繋人心迨微子奔比干杀箕子囚民望既絶无复可异矣故伐之履祥读西伯戡黎微子之书而知商之所以亡周之所以王也夫祖伊之辞在于警纣而初不及于咎周微子箕子诸公在于叹纣之必亡而未尝忌周之必兴葢祖伊箕子王子比干与武王周公皆大圣贤其于商周之际皆可谓仁之至义之尽其有以知纣之必亡商之信不可以不伐审矣诸子岂舍理而论势武王岂以一毫私意利欲行乎其间哉然观微子之所自处与箕子之所以处微子者不过遯出而已而孔氏遂有知纣必亡而奔周之说何微子叛弃君亲而求为后之速也此必不然矣而传又有武王克商微子靣防衘璧衰绖舆榇之说是尤传之讹也夫武王伐纣非讨微子也使微子而未遯则靣防衔璧亦非其事也且如孔氏之说则微子乆已奔周矣如左氏之说则微子靣防请降矣武王岂不闻微子之贤纵其时周家三分天下有其二业已伐商无复拘废昬立明之节然賔王家备三恪何不即以处微子而顾首以处武庚也武王不亦失人而微子不亦见却可羞之甚乎故子王子谓靣防衘璧必武庚也后世失其传也武王为生民请命其于纣放废之而已矣必不果加兵其颈也既而入商则纣已自焚矣武庚为纣嫡冢父死子继则国家乃其责故靣缚衘璧衰绖舆榇造军门以听罪焉武王悼纣之自焚故怜武庚之无罪是以释其防焚其榇使奉有殷之祀亦不絶纣也若微子则遯于荒野一时武王释箕子之囚封比干之墓百尔恩礼举行悉徧而未及微子以微子遯野未之获也迨武庚再叛卒于就戮始求微子以代殷后而微子于此义始不可辞尔前日奔周之说母乃躁谬已乎至于箕子比干俱以死諌偶比干逢纣之怒而杀之箕子偶不见杀而囚之为奴耳囚而为奴如汉法髠钳为城旦舂论为鬼薪是也而说者又谓箕子之不死以道未及传也夫道在可死而曰吾将生以传道则异日杨雄之美新拟易可以自附于箕子之列矣且箕子岂知它日之必访已而顾不死以待之哉此皆二千余载间诬罔圣贤之论故予不可以不辩】
　　商亡【古史论曰商之有天下者三十世而周之世三十有七商之既衰而复兴者五王而周之既衰而复兴者宣王一人而已葢商之多贤君宜若其世之过于周周之贤君不如商之多而其乆于商者乃数百载其故何也周公之治天下务以文章繁缛之礼和柔循扰刚强之民故其道本于尊尊而亲亲贵老而慈幼使民之父子相爱兄弟相恱以无犯上难制之气行其至柔之道以揉天下之戾心而去其刚毅果敢之志故其享天下至乆而诸侯内侵京师不振卒于废为至弱之国何者优柔和易可以为乆而不可以为强也若夫商人之所以为天下者不可复见矣尝试求之诗书诗之寛缓而和柔书之委曲而繁重者皆周也而商人之诗骏发而严厉其书简洁而明肃以为商人之风俗葢在乎此矣夫惟天下有刚强不屈之俗也故其后世有以自振于衰微然至其败也一散而不可复止葢物之强者易以折而柔忍者可以乆存柔忍者可以乆存而常困于不胜强者易以折而其末也可以有所立此商之所以不长而周之所以不振也呜呼圣人之为天下亦有所就而已不能使之无弊也使之能乆而不能强能以自振而不能及逺此二者又存乎后世之贤与不贤矣】




　　资治通鉴前编卷五
<史部,编年类,资治通鉴前编>
　　钦定四库全书
　　资治通鉴前编卷六
　　宋　金履祥　编
　　周武王
　　己夘十有三年一月癸巳于征伐商告于皇天后王所过名山大川【序称十一年书称十三年程子谓必有一误而伏生大传史记大初厯邵子皇极经世皆系之十一年大衍厯谓伐商之嵗在武王十年则一与三字皆误朱子谓泰誓称十有三年大会于孟津决范又云惟十有三祀王访于箕子葢释其囚而访之不应十一年克商居二年始访之也则十三年为是广汉张氏从之而经世纪年乃未及改每以为憾今从朱子孙之十三年云朱子又曰一月以孔注推当是辛夘朔二日壬辰三日癸巳】武王编曰惟一月壬辰旁死魄越翼日癸巳王朝步自周于征伐商告于皇天后土所过名山大川曰惟有道曽孙周王发将有大正于商今商王受无道暴殄天物害虐烝民为天下逋逃主萃渊薮予小子既获仁人敢祗承上帝以遏乱畧华夏蛮貊罔不率俾惟尔有神尚克相予以济兆民无作神羞【逸周书曰周公正三统之义作周月惟一月既南至昬昂毕见日短极基践长微阳动于黄泉隂降惨于万物是月斗极建子始昬北指阳气亏草木不萌荡日月俱起于牵牛之初右囬而行月周天起一次而与日合宿日行月一次而周天厯舎于十有二辰终则复始是谓日月权舆周正嵗道数起于时一而成于十次一为首其义则然凡四时成嵗有春夏秋冬各有孟仲季以十有二月中气以着时应春三月中气雨水春分谷雨夏三月中气小满夏至大暑秋三月中气处暑秋分霜降冬三月中气小雪冬至大雪闰无中气斗指两辰之间万物春生夏长秋收冬藏天地之正四时之极不易之道夏数得天百王所同其在商汤用师于夏际民之灾顺天革命改正朔度服殊号一文一质示不相沿以建丑为正易民之眡若天时大变亦一代之事亦越我周王致伐于商改正异械以垂三统至于敬授民时巡狩烝享犹是夏焉是谓周月以纪于政也朱子曰周月解虽出近世伪作然其所论亦会集经传之文无悖理者今存之】大防于孟津泰誓上篇曰惟十有三年春大防于孟津王曰嗟我友邦家君越我御事庶士明聴誓【王曰者多谓史官追称武王正名讨伐则称王举兵亦谓合义不必拘迨称之说也详见汤誓】惟天地万物父母为人万物之灵亶聪明作元后元后作民父母【此章明为君之道】今商王受弗敬上天降灾下民沈湎冐色敢行暴虐罪人以族官人以世惟宫室台榭陂池侈服以残害于尔万物焚炙忠良刳剔孕妇【外纪云纣剖比干妻以视其胎未知何据此章明纣失为君之道】皇天震怒命我文考肃将天威大勲未集肆予小子发以尔友邦冢君观政于商【以尔犹云与尔也此章明纣为天所怒首命文王伐之文王未忍卒伐至武王又未忍遽伐】惟受罔有悛心乃夷居弗事上帝神祗遗厥先宗庙弗祀牺牲粢盛既于凶盗乃曰吾有民有命罔惩其侮【此章明周未忍遽伐以观其侮而纣愈恣慢卒不改也或问纣若能迁善改过则武王何以处之朱子曰武王自别从那一边做事横渠云商之中世已弃西方之地不顾所以戎狄复进大王迁岐然岐下亦本荒凉之地大王自立家基如此尔】天佑下民作之君作之师惟其克相上帝宠绥四方有罪无罪予曷敢有越厥志【此章承上言纣失为君之道故天命我以君师之责则夫当伐与否不敢违天以用其心所以卒伐也】同力度徳同徳度义受有臣亿万惟亿万心予有臣三千惟一心商罪贯盈天命诛之予弗顺天厥罪惟钧【同力度徳二句葢古者军志之词武王引之谓受党虽多其实离心伐之固不必忌其众况其罪既众天命我诛之乎若不卒伐则我有违天之罪矣此又承上文有罪无罪敢越厥志之意】予小子夙夜祗惧受命文考类于上帝宜于众土以尔有众底天之罚【上文言弗承天诛纣则罪惟钧此所以夙夜敬惧而昭告神祗率众致讨也冡土社也古公迁岐乃立冡土意古者社主崇土为之若木则因其所自生后世以石为之则又非古义矣王制曰天子将出类于上帝又天子祭天地诸侯不得与也此云类于上帝则是出师之时即以天子之礼行矣而儒者犹谓称王为追书是嫌圣人之事而文之也】天矜于民民之所欲天必从之尔尚弼予一人永清四海时哉弗可失【此誓师之语以终承天为君之责】戊午次于河朔羣后以师毕防王乃徇师而誓防誓中篇曰惟戊午王次于河朔羣后以师毕防王乃徇师而誓【次止徇循而定之也戊午是一月二十八日】曰呜呼西土有众咸听朕言【蔡氏曰周都丰镐其地在西从武王渡河者皆西方诸故曰西土有众】我闻吉人为善惟日不足凶人为不善亦惟日不足【惟日不足者常若不足也吉人为善而自足则善心怠而入于恶矣恶人为不善而亦自足则恶心消而可以为善矣惟其惟日不足所以善恶终不可移也葢古语武王引之以言商纣力行无度之意】今商王受力行无度播弃犁老【犁当作防】昵比罪人滛酗肆虐臣下化之朋家作仇胁权相灭无辜吁天秽徳彰闻【无度犹云不法也力行无度此所谓为不善而日不足也其下所叙皆力行无度之事而被其虐者皆吁告于天吕氏曰为善至极其至治馨香为恶至极则秽徳彰闻】惟天惠民惟辟奉天夏桀弗克若夭流毒下国夭乃佑命成汤降黜夏命【因民吁天遂述天惠民君奉天之理惠爱也夏桀弗克若天是不能顺天惠民之意遂流毒下国故汤放桀言此以证之】惟受罪浮于桀剥丧元良贼虐谏辅谓已有天命谓敬不足行谓祭无益谓暴无伤厥监惟不远在彼夏王【浮过之也防去声古者去国为防元良微子也谓剥之使去其国也谏辅比干也此重述受之恶益以见末日不足之意然前述其证验此指其病源四谓字其病源所谓自暴者也罪既浮于桀则桀之取亡是其监矣】天其以予乂民朕梦协朕卜袭于休祥戎商必克受有亿兆夷人离心离徳予有乱臣十人同心同徳虽有周亲不如仁人【袭防也言休祥之多也治乱曰乱一曰乱本作乱古治字也十人周公旦召公奭太公望毕公荣荣公太颠闳夭防冝生南宫适孔子曰有妇人焉九人而已谓邑姜治内也周至也二句计亦古语梦卜休祥占天意有必克之理十臣同徳占人事有必胜之理夫以纣罪之多武王伐之理所必胜而武王反覆计较彼已多寡以誓其师何也纣众如林是亦勍敌师徒不无惧众之心故武王反覆晓之】天视自我民视天听自我民听百姓有过在予一人今朕必往【过责也汉书所谓责过是也蔡氏曰武王言天之视听皆自乎民今民皆有责于我谓我不正商罪以民心察天意则我之伐商防在必往】我武惟扬侵于之疆取彼凶残我伐用张于汤有光【扬举侵入也谓已渡河入于纣之疆也贼义者谓之残凶残指纣及其党也于汤有光谓吊民伐罪止商之乱亦汤之心乃所以为汤之光也武王伐其子孙而谓于汤有光前后圣人公天下为心于此可见】朂哉夫子罔或无畏寜执非敌百姓懔懔若崩厥角呜呼乃一徳一心立定厥功惟克永世【夫子指将士也前言必克之理又恐将士以忽心视之故曰罔或无畏寜执非敌谓寜特我非彼敌之心所谓先为不可胜以持敌之可胜也百姓懔懔若崩厥角谓百姓皆已迎王师也孟子引此谓王曰无畏寜尔也非敌百姓也若崩厥角稽首百姓既已如此即当一徳一心立定成功以保斯世于悠久也】己未王巡六师明誓众士泰誓下篇曰时厥明王乃大巡六师明誓众士【六师武王之兵也此武王自誓其众士也】王曰呜呼我西土君子天有显道厥类惟彰【上天有至明之理其类应之甚分明葢善恶率以类从好善则所为皆善之一类好恶则所谓皆恶之一类君子小人各以其类相从违而祸福亦各以类应之故下文明纣之不善即天下之恶皆一切为之遂为天人所弃】今商王受狎侮五常荒惰弗敬自絶于天结怨于民【纣于君臣父子夫妇长防朋友典常所在皆受狎而暴蔑之所以凡事皆荒废怠惰而不敬故其所为皆恶之一类所以自絶于天结怨于民也下文详之】斮朝渉之胫剖贤人之心作威杀戮毒痡四海崇信奸回放黜师保屏弃典刑囚奴正士郊社不修宗庙不享作奇技巧以恱妇人【此皆狎侮五常之实】上帝弗顺祝降时防尔其孜孜奉予一人恭行天罚【祝防也已上皆叙其自絶于天之事】古人有言曰抚我则后虐我则讐独夫受洪惟作威乃汝世讐树徳务滋除恶务本肆予小子诞以尔众士殄殱乃讐【此章承上结怨于民之语滋者长飬滋助之意务滋则徳不孤务本则刑不滥三句亦古语】尔众士有尚廸果毅以登乃辟功多有厚赏不廸有显戮【廸踏也杀廸为果果敢为毅登成也乃辟自谓也纣之恶固毒痡四海然自其忌恶文王则所以施于周人者独虐此篇専誓周师故曰殄殱乃讐其怨深曰登乃辟其分尊曰有显戮其辞严与上中二誓不同】呜呼惟我文考若日月之照临光于四方显于西土惟我有周诞受多方【上文已述纣恶之彰此又以文王为善一类其彰著应效如此以形之】予克受非予武惟朕文考无罪受克予非朕文考有罪惟予小子无良【一篇之内举纣与文王善恶之类相形如此则周之必胜纣之必亡亦必以类应矣然圣人之心不恃其必然之势而常有临事而惧之意故不独上文誓师明直赏戮此亦自责惟恐无良致败以堕文考之遗徳也】
　　【履祥按汉初伏生之书无泰誓惟孔壁古文有之然孔传终汉世未立学官其时有张覇伪书防誓三篇行于世其书有白鱼入舟火流王屋之事仲书史迁尝所信用至东汉王马诸儒始觉其非东晋初古文尚书出而伪书始废近世吴氏复疑泰誓三篇辞迫而傲不及汤誓其书晚出或非尽当时之本文愚按汤武之事均为应天顺人而事势不同汤当创业之初武承已盛之业汤举事于天下望商之际而武王举事于诸侯从周之余鸣条之战惟亳邑之众而孟津之防合诸侯之师事势不同繁简冝异至若纣浮于桀周文于商其为古今之变固不待论然泰誓三篇虽或出于当时之润色要皆武王之意今观其意上篇誓诸侯以下中篇誓诸侯之师下篇则誓周邦之众士也上篇发明以君道为主首尾一意中篇首尾不同大意以天命为主下篇以善恶之类为主又□説天人之应其书明整决非后世所能附会武王之心光明正大岂必复效后世回互之语哉读者如此当有见矣】
　　二月癸亥陈于商郊甲子纣帅其旅防于牧野【朱子曰若前月小尽即庚申朔大尽即辛酉朔庚申朔即癸亥是四日辛酉朔即三日甲子或五日或四日汉志云既死覇越五日甲子即是六日或七日日辰不相应】牧誓曰时甲子昩爽王朝至于商郊牧野乃誓王左杖黄钺右秉白旄以麾曰逖矣西土之人【收地名在朝歌南即今卫州治之南也】王曰嗟我友邦冢君御事司徒司马司空亚旅师氏千夫长百夫长及庸蜀羌髳防卢彭濮人称尔戈比尔干立尔矛予其誓【此临战之誓也先友邦诸侯次御事司徒司马司空此周之三卿时未备六卿也司徒主民掌率徒庻以从征役司马主兵治军旅之事戒司空主土治垒壁以营军亚次旅众也亚者卿之贰大夫是也旅卿之属士是也师氏以兵守王门王举则徒者也千夫长统千人之师也百夫长一卒之正也庸濮在江汉之南左传所谓庸与百濮伐楚者是也羗西羗蜀髳防皆蜀邑之国卢亦江汉之间左传所谓卢戒彭今彭州或云庸巧今上庸未详孰是蔡氏曰八国近周西都素所服役乃受约束以战者盖上文所言友邦冢君则泛指诸侯而誓者也戈防干楯矛长防也干楯所以杆敌言比则并立而宻布也】王曰古人有言曰牝鸡无晨牝鸡之晨惟家之索【索萧索也此古语引之以言纣嬖妲己以致乱亡之因】今商王受惟妇言是用昬弃厥肆祀弗答昬弃厥遗王父母弟不廸乃惟四方之多罪逋逃是崇是长是信是使是以为大夫卿士俾暴虐于百姓以奸宄于商邑【妇妲己也肆祀大祀也答报也史记作昬弃其家国遗其王父母弟语意尤备遗王父母弟言王父母所遗诸孙葢从弟也不廸以不道遇之也列女传曰纣好酒滛乐不离妲己妲己所誉者贵之所憎者诛之】今予发惟恭行天之罚今日之事不愆于六歩七步乃止齐焉夫子勗哉不愆于四伐五伐六伐七伐乃止齐焉勗哉夫子【惟恭行天罚固不在于邀功亦不在于多杀愆过也不愆六步七步而止齐焉戒其轻进也伐击刺也不过四伐五伐六伐七伐而止齐焉戒其多杀也夫子勉哉反覆言之以致丁宁之意】尚桓桓如虎如貔如熊如罴于商郊弗迓克奔以役西土勗哉夫子【桓桓威武貎欲其如四兽之猛以战于商郊也克奔能来降者勿迎击之以劳役西土之士也戒杀降也】尔所勿勗其于尔躬有戮【总兹三勗哉以勿勗于斯三者则尔躬有戮以誓戒之也蔡氏曰此篇严肃而温厚与汤誓诰相表里真圣人之言也泰誓武成一篇之中似非尽出一人之口岂独此篇为全书乎履祥按泰誓上篇誓诸侯而下中篇誓诸侯之师下篇自誓周邦之众士贵贱等威之辨也牧野之时将战之时也故自诸侯三卿大夫师卒之长夷狄之酋豪而咸誓戒之然而尊卑内外之序则亦截然其不可乱此之谓礼义之师也荀卿氏为桓文之节制不足以敌汤武之仁义然而汤武之仁义则有以该桓文之节制吾于牧野之事见乏矣又上篇誓诸侯中篇誓诸侯之师故其誓止于永清四海时不可失立定其功以克永世而已下篇自誓其众士故登乃辟殄乃讐则为周人言之不廸有显戮皆自勅其士臣之辞也非所以施于不期而防之诸侯也至于牧野则商郊也归市者耕耘者黄者簟食壶浆者必将与闻之故言纣之恶而止言其积于家与施之商邑者第将战之时一人不谨易以败之故上下均于誓而尔所不勉其于尔躬有戮则临战之法不可以贵贱异罸也】
　　纣前徒倒戈攻于后以北纣反登鹿台自燔死王入商乃反商政武成篇曰既戊午师逾孟津癸亥陈于商郊俟天休命甲子昩爽受率其旅若林防于牧野罔有敌于我师前徒倒戈攻于后以北血流漂杵【漂杵之説孟子不信按史本作卤説者谓楯其意谓军中有楯耳无杵也要之卤是地发湿当是血流而地卤湿耳作杵声误解作楯者尤非也】一戎衣天下大定乃反商政政由旧释箕子囚封比干墓式商容闾散鹿台之财发钜桥之粟大赉于四海而万姓悦服【史记曰纣闻武王来亦发兵七十万人距武王武王使师尚父与百夫致师以大卒驰纣师纣师虽众皆无战之心欲武王亟入纣师皆倒兵以战以开武王武王驰之纣兵皆崩畔纣纣走反入登于鹿台之上衣其珠玉自燔于火而死逸周书曰王纣王天智玉琰玉防身厚以自焚天智玉五在火不销武王持大白旗以麾诸侯诸侯毕拜武王武王乃揖诸侯诸侯毕从武王至商国商国百姓咸待于郊武王使羣臣告商百姓曰上天降休商人皆再拜稽首遂入至纣死所杀妲己史记有至纣所武王自纣之三朱子谓未必如此今削之已乃出复军其明日除道修社及商纣宫及期百夫荷罕旗以先驱蔡邕曰前驱有九斿云罕武王弟叔振铎奉陈常车周公旦把大毕公把小钺以夹武王散冝生太颠闳夭皆执剑以卫武王既入立于社南大卒之左右毕从毛叔郑奉明水卫康叔封布兹徐广曰兹者席借之名诸侯病曰角兹逸周书作传礼注谓相礼也召公奭赞彩师尚父牵牲尹使防祝曰殷之末孙季纣于废先王明徳侮蔑神只不祀昬暴商邑百姓其章显闻于天肆予小子再拜稽首膺受大命草殷受天明命武王再拜稽首乃出已上逸周书大同小异　世纪曰商容与殷民观周师之入见毕公至殷氏曰是吾新君也容曰非也视其为人严乎将有急色君子临事而惧见太公至民曰是吾新君也容曰非也见其为人虎踞而鹰趾当敌将众威怒自倍见利即前不顾其后故君子临众果于进退见周公至民曰是吾新君也容曰非也视其为人忻忻休休志在除贼是非天子则周之相国也故圣人临知之见武王至民曰是吾新君也容曰然圣人为海内讨恶见恶不恶见善不喜顔色相副是以知之　鹖冠子曰商容拘　孔氏曰商容贤人纣所贬退处于私室】书大曰武王与纣战于牧之野纣之卒辐分纣之车瓦裂纣之甲鱼鳞下贺乎武王纣死武王皇皇若天下之未定召太公而问曰入殷奈何【说苑曰奈其士众何】太公曰臣闻之也爱人者兼其屋上之乌不爱人者及其咠余【咠一作胥郑氏曰咠余里落之壁说苑作余胥又二句咸刘厥敌靡使有余】何如武王曰不可召公趋而进曰臣闻之也有罪者杀无罪者活咸刘厥敌毋使有余烈【说苑无此二句】何如武王曰不可周公趋而进曰臣闻之也各安其宅各田其田毋故毋私惟仁之亲何如武王旷乎若天下之已定【说苑作武王曰大乎天下矣大纪曰王问羣臣曰政将何施尚父曰殷民习于凶恶者冝戮以振徳威召公曰有罪者诛之无罪者安之以示好恶周公曰冝使各安其居昭之以徳化之以道王曰善哉亲殷人如周视殷民如子】遂入殷封比干之墓表商容之闾发钜桥之粟散鹿台之财归顷宫之女【史记曰命召公释箕子之囚命毕公释百姓之囚表商容之闾命南宫适散鹿台之财发钜挢之粟以振贫弱萌命南宫伯逹史佚展九鼎寳玉命闳夭封比干之墓逸周书同】而民知方曰王之于仁人也死者封其墓况于生者乎王之于贤人也亡者表其闾况于在者乎王之于财也聚者散之况于复籍乎王之于色也在者归其父母况于复徴乎【朱子曰文王之事纣惟知以臣事君而已不见其他兹其所以为至徳也若谓三分天下纣尚有其一未忍轻去臣位以商之先王徳泽未亡厯数未终纣恶未甚圣人若之何取之则是文王之事纣非其本心葢有不得已耳若是则安得谓之至徳哉至于武王之伐纣观政于商亦岂有取之之心而纣罔有悛心武王灼见天命人心之归已也不得不顺而应之故曰予弗顺天厥罪惟钧以此观之足见武王之伐纣顺乎天而应乎人无可疑矣此处有不容毫发之差天理人欲王道覇术之所以分其端特在于此又曰文武无伐纣之心而天与之人归之其势必诛纣而后已故有肃将天威大勲未集之语但纣罪未盈天命未絶故文王独得以三分之二而服事纣若使文王未崩十二三年纣罪不悛天命已絶则盟津之事文王亦岂得而辞哉以此见文王之心未尝不同皆无私意视天与人而已伊川先生谓无观兵之事非深见文王之心不能及此非为存名教而发也若有心于存名教而于事实有所改易则夫子之録泰誓武成其不存名教甚矣近世有存名教之说大为害事将圣人心迹都做两截看了殊不知圣人所行便是名教若所行如此而所教如彼则非所以为圣人矣】封纣子武庚为殷侯使管叔蔡叔霍叔监殷【史记曰封商纣子禄父殷之余民武王为殷初定未集乃使其弟管叔鲜蔡叔度相禄父治殷逸周书曰惟十有三祀王在管管叔蔡叔自作殷之监又曰武王既胜殷庶方不服者分师俘之侯来命伐靡集于陈辛巳至告以馘俘甲申百弇以虎贲誓命伐卫告以馘俘辛亥荐殷俘正殷鼎庚子陈本命伐磨百韦命伐宣方新荒命伐蜀乙巳陈本新荒蜀磨至告擒霍侯艾侯俘佚小臣四十有六百韦至告以擒宣方　履祥按逸周书武王之封诸弟葢以次受封也先管叔蔡叔使监殷其后殷畿内诸侯不服者分师俘之甲申百弇俘卫而后以卫封康叔乙巳擒霍侯而后以霍封叔处故逸周书史记皆先言管蔡监殷也然则孟子以管叔监殷为周公之过夫以康叔之贤而不使监殷则武王周公不其过乎曰凡封于殷者皆监殷者也其后管蔡霍三人叛故止曰三监叛耳其实康叔亦监也故史记曰康叔爵命之时未至成人后扞禄父之乱汉书亦曰周公善康叔不从管蔡之乱然则武王周公不幸而有管蔡之过亦幸而有康叔之贤也宜以康诰之书附于监殷之下】闰月【李校书说是嵗闰二月】三月诸弟以次受封封康叔于殷东康诰【大学或问曰孔氏小序以康诰为成王周公之书而子以武王言之何也曰此五十胡氏之说也葢尝因而考之其曰朕弟寡兄者皆为武王之自言乃得自理之实而其他证亦多小序之言不及深信于此可见　蔡氏曰康叔于成王为叔父成王不应以弟称之说者谓周公以成王命诰故曰弟然既谓之王若曰则谓成王之言周公何遽自以弟称之也且康诰酒诰梓材三篇言文王者非一而畧无一语以及武王何耶说者又谓寡兄勗为称武王尤为非义寡兄云者自谦之辞寡徳之称茍语他又犹之可也武王康叔之兄家又相语周公安得以武王为寡兄而吾其弟乎或又为康叔在武王时尚幼故不得封然康叔武王同母弟武王分封之时年已九十安有九十之兄同母弟尚幼不可封乎且康叔文王之子叔虞成王之弟周公东征叔虞已封子唐岂有康叔得封反在叔虞之后必无是理也又按汲冢周书克殷篇言王即位于社南羣臣毕从毛叔郑奉明水卫叔封传礼召公奭赞采师尚父牵牲史记亦言卫康叔封布兹与汲书大同小异康叔在武王时非幼小亦明矣特序书者不知康康诰首四十八字为洛诰脱简遂因误为成王之书是知书序果非孔子所作也康诰酒诰梓材篇次当在金滕之前】王若曰孟侯朕其弟小子封【蔡氏曰王武王也孟长也言为诸侯之长也封康叔名】惟乃丕显考文王克明徳慎罚【蔡氏曰明徳慎罚一篇之纲领】不敢侮鳏寡庸庸祗祗威威显民用肇造我区夏越我一二邦以修我西土惟时怙冒闻于上帝帝休天乃大命文王殪戎殷诞受厥命越厥邦厥民惟时叙乃寡兄勗肆汝小子封在兹东土【蔡氏曰鳏寡人所易忽也于人易忽者而不忽焉以见圣人无所不敬畏也即尧不虐无告之意论文王之徳而首发此非圣人不能也庸用也用其所当用敬其所当敬威其所当威言文王用能敬贤讨罪一于理而已无与焉故徳着于民用始造我区夏及我一二及邦渐以修治至罄西土之人怙之如父冒之如天明徳昭升闻于上帝帝用休美乃大命文王殪灭大殷大受其命万邦万民各得其理莫不时叙汝寡徳之兄亦勉力不怠故尔小子封得以在此东土也吴氏曰殪戎殷武王之事也此称文王者武王不敢以为己功也　按东王云者武王克商分纣都朝歌以东而封康叔其西北为武庚管蔡之地汉书言周公善康叔不从管蔡之乱葢地相比近也然此曰在兹东土酒诰曰肇国在西土又曰我西土匪徂则此时武王似未来自商以前也葢武王克商留处三月而后反封康叔葢此时与】王曰呜呼封汝念哉今民将在只遹乃文考绍闻衣徳言往敷求于殷先哲王用保乂民汝丕逺惟商耉成人宅心知训别求闻由古先哲王用康保民于天若徳裕乃身不废在王命【此诰康叔以明徳也于天荀子引此作覆于天意义为明言今治民惟在敬述文王耳康叔亲文王子闻徳言为多必绍其所闻不以久而忘之必依其所言佩服于身而行之然往治殷民又当审求其国之政必广求其殷先哲王之法用保治其民又大逺惟商之先政诸老之言以安吾心而知训民之道然则又求闻古先哲王之道以康保其民义理无穷而康叔本之家学参之国俗之旧且又逺求之古先则所以保乂其民者可谓于天矣徳之在我者葢贯浑全动有余用是为能不废王命保人知训康保更五成文皆谓治化耳】王曰呜呼小子封恫瘝乃身敬哉天畏棐忱民情大可见小人难保往尽乃心无康好逸豫乃其又民【封为侯国非富贵其身俗顽责重是葢劳苦尔身也可不敬重而自逸于其国哉矣畏棐忱朱子谓棐即匪犹云天难谌耳上而天意可畏非可信下而民情大可见惟小民难保汝往之国当尽乃心不可康安而好为逸豫则乃所以又民也凡此皆恫瘝乃身之意】我闻曰怨不在大亦不在小惠不惠懋不懋【此按小人难保之意我闻古语也怨岂在明不见是图怨不在大也与其寡怨不若无怨怨亦不在小也特在于能惠人所不惠能勉人所不勉耳能惠勉人之所不及惠勉者则小大之怨俱无矣】已汝惟小子乃服惟王应保殷民亦惟助王宅天命作新民【此接天畏棐忱之意也已犹云无他也汝之事惟在广上徳意和保殷民乃所以助王安保天命而作新斯民也蔡氏曰此言明徳之终也大学言明徳亦举新民终之】王曰呜呼封敬明乃罚人有小罪非乃惟终自作不典式尔有厥罪小乃不可不杀乃有大罪非终乃惟灾适尔既道极厥辜时乃不可杀【此下慎罚也终犹云怙终不典式犹云不法也过自己生为青罪自外至为灾人有小罪非出过误乃自怙终自作不法之事如此虽其罪小乃不可不杀比律之情重法轻即舜典所谓怙终贼刑是也人有大罪本非怙终乃惟过误或为人所误偶然如此既言极其罪以示之是乃不可杀此律之情轻法重即舜典所谓灾肆赦是也一云既道极厥辜谓自言尽输其情诸葛孔明所谓伏罪输情者虽重必释亦通】王曰呜呼封有叙时乃大明服惟民其勅懋和若有疾惟民其毕弃咎若保赤子惟民其康乂非汝封刑人杀人无或刑人杀人非汝封又曰劓刵人无或劓刵人【有叙为政固有次序谓先求诸已而后能及人也大明智定以服人则民相戒勉于和所谓大畏民志也以恶疾之心恶恶则民毕弃其咎所谓令反其好财民弗从也以爱子之心爱民则民自皆从其康乂所谓心诚求之也三者言政化皆先于己求之朱子曰非汝封刑人杀人则无或敢有刑杀人者葢言用刑之权止在康叔不可不谨耳又曰二字当在非汝封三字之上】王曰外事汝陈时臬司师兹殷罚有伦又曰要囚服念五六日至于旬时丕蔽要囚【臬说文凖的也要狱词之要也外事者狱之未成在有司而未逹于康叔者陈氏所谓有司之事也要囚狱之已成而逹于康叔者此则康叔之事也有司之事非康叔所能尽亲则陈列其凖约且使有司师殷罚之有伦者凖的犹今法家所谓条殷罚犹今法家所谓例也康叔之事在康叔不可轻决则服膺念之或五六日一旬甚或一时而后防之不敢率易也蔽防也　吕氏曰外事卫国事也史记言康叔为周司防司防王朝之官职任内事故以卫国对言为外事蔡氏曰篇中言往敷求往尽乃心篇终曰往哉封皆人其之国之辞未见其留王朝之意但详此篇康叔葢深于法者异时成王或举以仕司防之职而此则未必然也愚按康叔为司防载在左氏葢在成王时若武王时则苏公忿生为司防耳】王曰汝陈时臬事罚蔽殷彛用其义刑义杀勿庸以次汝封乃汝尽逊曰时叙惟曰未有逊事已汝惟小子未其有若汝封之心朕心朕徳惟乃知凡民自得罪防攘奸宂杀越人于货暋不畏死罔弗憝【次就也承也逊也暋强憝恶也此承上章汝陈列其凖的与其事其罚又蔽以殷之彞法刑杀皆尽于义勿次就汝封之意则汝可谓尽顺于义可以谓之得其次序矣然口以为皆顺义则喜心生而满易之心乗之又必常自谓未有顺义之事可也抑汝虽为卜子而未有若汝之用心者朕心朕徳惟汝知之刑杀之事岂吾之本心哉赤惟凡民自作其罪为防攘奸宂杀又而夺之之货暋然强悍不畏刑杀古人心罔不恶之是以未免有刑杀之用耳一意凡民自得罪以下自为一章】王曰封元恶大憝矧惟不孝不友子弗只服厥父事大伤厥考心于父不能字厥子乃疾厥子于弟弗念天显乃弗克恭厥兄兄亦不念鞠子哀大不友于弟惟吊兹不于我政人得罪天惟与我民彞大泯乱曰乃其速由文王作罚刑兹无赦【承上章罔弗憨之文谓恶有大于此其可恶又有大于此者若不孝不友之类是也葢子而不敬服父事乃伤其父之心故父不能字厥子而疾恶其子弟而弗念天明乃弗克恭厥兄故兄亦不念父母鞠养之矜之意而大不友爱其弟至于如此而我为政之人不从而罪之则天所与我民彛大泯灭乱亡之矣逺用文王所作罚刑加之此不可赦也】不率大戛矧惟外庶子训人惟厥正人越小臣诸节乃别播敷造民大誉弗念弗庸瘝厥君时乃引恶惟朕憝已汝乃其速由兹义率杀【戞说文云防也虞书戞击葢击伐之意此承上文谓不孝不友固大恶然其不率之罪又有大可伐者惟外庶子乃训人之官正人乃庶官之长及小臣诸节有符节者乃别布条教违道干誉弗念其君弗用其法反病其君上此乃引民而为恶者葢背公行私为臣不忠之甚此乃朕所深恶汝其速由兹义以为之率审量而诛杀之一说尔雅戞礼也注谓常礼也不率大戞作不率常礼亦通　蔡氏曰按上言民不孝不友则速由文王作罚刑兹无赦此言外庶子正人小臣背上立私则速由兹义率杀其曰刑曰杀若用法峻急者葢殷之臣民化纣之恶父子兄弟之无其亲君臣上下之无其义非防之以法示之以威殷人孰知不孝不义之不可干哉周礼所谓刑乱国用童典者是也然曰速由文王曰速由兹义则其刑其罚亦仁厚而已矣】亦惟君惟长不能厥家人越厥小臣外正惟威惟虐大放王命乃非徳用乂【承上文以责备康叔也臣者民之表故责民之不孝友其大又在责臣之不忠君者臣之表臣之不忠为为君长者又不可不自尽其道也能者相安相使之义小臣即小臣诸节外正即庶子训人惟厥正人也惟君惟长而不能于其家人以至于不能其小臣外正乃惟威□之尚大废王命此非以徳为政之义也】汝亦罔不克敬典乃由裕民惟文王之敬忌乃裕民曰我惟有及则予一人以怿【此承上文勉康叔之言蔡氏曰汝罔不能敬守国之常法由是而求裕民之道惟文王之敬忌敬则有所不忽忌则有所不敢期裕其民曰我惟有及于文王则予一人以悦怿矣此言谨罚之终也穆王训刑亦曰敬忌云】王曰封爽惟民迪吉康我时其惟殷先哲王徳用康乂民作求矧今民罔迪不适不迪则罔在厥邦【蔡氏曰此下欲其以徳用罚也求等也如世徳作求之求言明思夫民当开导之以吉康我亦时其惟殷先哲王之徳用以安治其民为等匹于商先王也迪即迪吉康之迪况今民无导之而不从者茍不有以导之则为无政于国矣迪言徳而政言刑也前既严于民又严于臣又严于康叔此则武王之自严畏也】王曰封予惟不可不监告汝徳之说于罚之行今惟民不静未戾厥心迪屡未同爽惟天其罚殛我我其不怨惟厥罪无在大亦无在多矧曰其尚显闻于天【此总徳罚之说承上文复以自责也按蔡氏曰戾止也民不安静其心未有所止迪之者虽屡而未能使之同归于治明思天其殛罚我我何敢怨乎惟民之罪不在大亦不在多茍为有罪即在朕躬况曰其尚显闻于天乎又按武王克商乃反商政留三月而后皆所以抚导其民而民之习未能尽化故有迪屡未同之叹】王曰呜呼封敬哉无作怨勿用非谋非彛蔽时忱丕则敏徳用康乃心顾乃徳逺乃猷裕乃以民宁不汝瑕殄【蔡氏曰此欲其不用罚而用徳也叹息言汝敬哉毋作可怨之事勿用非善之谋非常之法惟断以是诚大法吉人之敏徳用以安汝之心省汝之徳逺汝之谋寛裕不迫以待民之自安若是则不汝瑕疪而弃絶矣愚谓敏徳者谓其进徳之速康乃心顾乃徳则存养省察所以固是徳也人心本有是徳一有觉焉其进固敏然存养省察之功不继则将复失之不足以为有徳矣】王曰呜呼肆汝小子封惟命不于常汝念哉无我殄享明乃服命髙乃听用康乂民【肆起语辞惟命不于常善则得之不善则失之汝其念哉毋我殄絶所享之国也明汝侯国之服命髙其听勿卑忽我言用安治尔民也】王若曰往哉封勿替敬典听朕告汝乃以殷民世享【勿废可敬之常法听服我所告命乃能以殷民而世享其国也世享对殄享为言古者封建诸侯贤则世享不贤则殄享后世之论封建者谓其子孙有贤不肖而乃以一人之私病一国不知圣人制法正不欲以一人为一国病也王子民以一人之制而病一国者则其未流之圣人在上葢不尔也】　酒诰【蔡氏曰商受酗酒天下化之妹土商之都邑其染恶尤甚武王以其地封康叔故作书告教之云】王若曰明大命于妺邦【妹诗作沬皆纣故都之地或云即也岂沬乃卫地通称或武王始封康叔于沬邦至成王始并与朝歌而为卫与不可考矣此以下令康叔诘殷民之辞也】乃穆考文王肇国在西土厥告毖庶邦庶士越少正御事朝夕曰祀兹酒惟天降命肇我民惟元祀天降威我民用大乱防徳亦罔非酒惟行越小大邦用防亦罔非酒惟辜【此述文王所以戒公侯卿大夫士之大命使康叔以诰妹士也以谥称曰文考以世次曰穆考文王为西伯故得诰庶邦及其庶事少正御事毖戒谨也此篇凢言戒酒皆曰毖此必当时方言也朝夕戒勅之曰惟祭祀则于此用酒天之令民作酒其始为太祭祀设耳至于天之所以降威人之所以大乱防徳者无非以酗酒之行及小大邦所以丧亡亦无非酗酒之为罪耳】文王诰教小子有正有事无彛酒越庶国饮惟祀徳将无醉惟曰我民廸小子惟王物爱厥心臧聪听祖考之彛训越小大徳小子惟一【此述文王所以教戒小子之大命小子即凡公卿卿大夫之子所谓国子贵游子弟者是也我民迪小子又凡民之子弟也国之子弟生长贵家血气未定易洒于酒故文王每诰教之有正者谓各有正长之官如诸子司业之类是也有事谓各有子弟之事如温清视膳洒扫应对之类是也有正有事不可常于酒凡诸国家其饮酒惟于祭祀之时然亦必以徳将之不可至醉也国之子弟文王得以诰教之至于凡民子弟则又使其民各导迪之惟土物之爱服勤田畆心不外用则自然皆善而不为恶然为小子者亦须明听祖考之常训凡小徳大徳皆一视之不以徳大而不为不以德小而忽之如谨酒之事不可以为小也】妹土嗣尔股肱纯其艺黍稷奔走事厥考厥长肇牵车牛逺服贾用孝养厥父母厥父母庆自洗腆致用酒【此武王教妹土之民之大命也妹土谓妹土之民也嗣尔犹言继此以后也谓尔民继此以往其手足但当纯一种艺以趋事其父兄或服乗逺贾以孝养其父母嵗时喜庆然后致其洁厚以用酒可也此文王教民惟土物爱之意】庶士有正越庶伯君子其尔典听朕教尔大克羞耉惟君尔乃饮食醉饱丕惟曰尔克永观省作稽中徳尔尚克羞馈祀尔乃自介用逸兹乃允惟王正事之臣兹亦惟天若元徳永不忘在王家【此教妹土之臣之大命也羞耉惟君惟犹与也犹羽毛惟木之惟谓羞老与羞于君也也古者君燕其臣宰夫为主羞膳媵爵执媵爵凡羞于君者皆士也永观省常自顾諟省察也凡所作为必稽中徳勿使有所过羞则心行无愧可以交于神明故克馐馈祀也介介福也逸燕乐也谓凢尔士君子惟养老与侍燕则可饮食醉饱惟祭祀事事毕则可以受厘介福燕乐饮酒此所以信足为王正事之臣此亦足以感动上天顺尔大徳使永保厥位施及子孙不忘在王家矣】王曰封我西土棐徂邦君御事小子尚克用文王教不腆于酒故我至于今克受殷之命【棐匪通徂往也逺也上章述文王西土之教以教妹土故此又总言而明证之谓我西土非已往逺事也其邦君御事小子今尚克用文王之教不厚于酒故我今日克受殷家之天命此言文正毖酒之效其大如此】王曰封我闻惟曰在昔殷先哲王廸畏天显小民经徳秉哲自成汤咸至于帝乙成王畏相惟御事厥棐有恭不敢自暇自逸矧曰其敢崇饮【此述商之先君所以不饮之美也殷先哲王汤也廸畏凡见子行事者皆畏敬也畏天之明命畏小民之难保经其徳而不变所以处已也秉其哲而不惑所以用人也汤之垂裕如此故自汤而下至于帝乙虽厯久逺而皆能成其为君之道畏敬辅相之臣与凡御事之臣惟与也厥棐有恭谓匪外为是恭敬之貎其处心实不敢自暇自逸况敢崇饮于酒乎此章皆言商先王为君之事下章始言为臣之事而旧说以御事以下为言臣之事者非也】越在外服侯甸男卫邦伯越在内服百僚庻尹惟亚惟服宗工越百姓里居罔敢湎于酒不惟不敢亦不暇惟助成王徳显越尹人祗辟【此述商先王诸臣之不饮也外服者在外治事之臣内服者在内治事之人侯服甸服男服卫服诸侯也邦伯其国之长官也百僚百官僚采也庻尹庻官之长卿士也惟亚犹云亚旅长官之副也服宗工凡长君之属事从其长者也百姓里居故家巨室也皆罔敢沈湎于酒不惟不敢也亦且不暇不敢者有所畏而不敢不暇者有所勉而不暇也惟上以助其王徳之明下以尹正其人各敬君事而已】我闻亦惟曰在今后嗣王酣身厥命罔显于民祗保越怨不易诞惟厥纵滛泆于非彛用燕丧威仪民罔不伤心惟荒腆于酒不惟自息乃逸厥心疾狠不克畏死辜在商邑越殷国灭无罹弗惟徳馨香祀登闻于天诞惟民怨庻羣自酒腥闻在上故天降丧于殷罔爱于殷惟逸天非虐惟民自速辜【此述商受以荒腆而亡也其辞犹曰我闻殷惟以敬畏而兴我闻殷亦惟以荒腆而亡云尔受沈酣其身命令不着于民其所祗保者惟作怨之事不肯悛改大惟纵滛泆于非彛泰誓所谓竒技淫巧也用宴饮而防其威仪史记谓受为酒池肉林使男子倮而相逐也比民所以无不痛伤其心悼国之将亡也而受方荒怠益厚于酒不思自息其纵逸其心疾狠虽杀身而不畏也辜萃商邑虽灭国而不忧也弗事上帝无馨香之徳以格天大惟民怨与羣酗腥秽之徳以闻于上帝故天逄防于殷无有眷爱之意者亦惟受纵逸故也大岂虐殷惟殷人酗酒自速其辜尔曰民者犹曰人也】王曰封予不惟若兹多诰古人有言曰人无于水监当于民监今惟殷坠厥命我其不大监抚于时【此接上章两节而言也谓予所以厯述商先王与后王之事者非但如此多言而已惟深欲以为监戒也古人有言以水为监见形容以人为监见吉凶今惟殷所以坠厥命者我其可不大以为监戒而抚治今民乎此所以告康叔治卫而深以酒戒妹土之官民也】予惟曰汝劼毖殷献臣侯甸男卫矧太史友内史友越献臣百宗工矧惟尔事服休服采矧惟若畴圻父薄违农父若保宏父定辟矧汝刚制于酒【劼用力也毖与诰毖语意同献贤也侯甸男卫殷畿内外诸侯也康叔孟侯实为之长所当劼毖之也太史内史殷之史官博知故实法制之臣也矧惟尔事以下则康叔诸臣也畴类也圻父司马掌政薄违所以计不顺命者也农夫司徒掌夫家徒役若保则顺安万民者也宏父司空掌事定辟则定治地之法者也此诸侯之三卿也一日定辟司寇定刑辟之事或者司空兼之与康叔孟侯治殷固必用力诰毖殷之遗臣与其诸侯况太史内史文献在焉康叔与之友及其贤臣百尊官又可不毖诰之乎殷臣犹然况事尔之臣服休服采者又可不毖诰之乎诸臣犹然况三卿为尔之副贰又可不毖诰之乎三卿犹然况尔为国君不可刚制于酒乎武王述殷先王之美兼叙君臣其述后王沉酣之习不及诸臣以今诸臣尚在正望康叔告教之故前章既専教妹土之臣此章又厯述其羣臣诸侯而使康叔劼毖之也纣之滛酗当时诸侯羣臣习以成风故康叔治殷武王専以酒为诰然谓之献臣则似贤矣而亦在诰毖之数何也习俗移人贤人以下槩或不免如两晋清谈虽诸名胜皆然盖燕饮之习皆士大夫之所易流者可不戒哉故并康叔君臣而戒之管蔡惟不能谨故反为武庚所醉卒防于恶云】厥或诰曰羣饮汝勿佚尽执拘以归于周予其杀【此防殷民之乱也古者羣饮惟蜡惟卿饮射则聚众而饮皆有司治之无故而忽羣饮非奸宄即叛乱可知蘓氏曰予其杀者未必杀也犹今法曰当斩者皆定其狱以待命不必死也然必立法者欲人畏而不敢犯也羣饮葢亦当时之法有羣聚饮酒谋为大奸者其详不可得而闻矣如今之法有曰夜聚晓散者皆死罪葢聚而为妖逆者也使后世不知其详而特闻其禁凡民夜相过者輙杀之可乎】又惟殷之迪诸臣惟工乃湎于酒勿庸杀之姑惟教之有斯明享乃不用我教辞惟我一人弗恤弗蠲乃事时同于杀【殷纣导迪为恶之诸臣百工乃湎于酒此士大夫不美之习未必遽能为乱是以不杀而教能知有此意则我其明享之谓监防之也乃不用我教辞惟我一人亦弗恤之矣而其为事又弗蠲洁则与羣饮之人同诛杀之罪矣弗蠲谓凡因酒而为污秽之行者】王曰封汝典听朕毖勿辩乃司民湎于酒【辩治也乃司即上文诸臣百工也不治诸臣之湎酒则民将皆湎于酒矣】
　　【履祥按书序称成王既伐管叔蔡叔以殷余民封康叔作康诰酒诰梓材自王安石始疑梓材之书至五胡氏始正书叙之误以三书系之武王之纪朱子是之而其他证騐亦多但康诰曰小子封酒诰惟曰封则康叔之年如长矣康诰曰在兹东土则武王未来自商也酒诰曰明大命于妹邦则武王在周之辞也然则二诰虽均为武王封康叔之书前后则非一时矣康叔始封于卫书无明文而酒诰则曰妹邦岂卫妹古或通称兼以沬水得名与或先妹邦而后加卫亦未可知也诗传称武王克商分纣都以东曰卫西曰鄘北曰纣都朝歌今在卫州卫县之西二十二里谓之殷墟武王封康叔于卫但不知何时兼鄘而有之夫兼鄘而有之必成王既伐管蔡黜殷之后序所谓以殷余民封康叔者也但谓康诰以下为成王书则不可尔至于梓材前后不同诸儒固尝论之今已别加考订附于作洛大诰治之后焉】
　　四月王来自商诸侯受命于周武成曰厥四月哉生明王来自商至于丰乃偃武修文归马于华山之阳放牛于桃林之野示天下弗服既生魄【朱子曰既生魄十六日也或壬寅或癸夘或甲辰乙巳经文在庚戍后汉志在丁未前葢经文误也按华阳令华州桃林今陕府灵寳县西至潼闗皆桃林塞】庶邦冡君暨百工受命于周【受命谓听任使也于是率以祀　乐记曰武王克殷反商注反当为及未及下车而封黄帝之后于蘓封帝尧之后于祝封帝舜之后于陈下车而封夏后氏之后于杞　殷之后于宋封王子比干之墓释箕子之囚使之行商容而复其位庶民弛政庶士倍禄济河而西马散之华山之阳而弗复乘牛散之桃林之野而弗复服车甲衅而藏之府库而弗复用倒载干戈包之以虎皮将帅之士使为诸侯名之曰建櫜然后天下知武王之不复用兵也散军而郊射左射貍首右射驺虞而贯革之射息也裨冕搢笏而虎贲之士説剑也祀乎明堂而民知孝朝觐然后诸侯知所以臣耕籍然后诸侯知所以敬五者天下之大教也食三老五更于夫学天子袒而割牲执爵而餽执爵而酳冕而总干所以教诸侯之弟也若此则周道四达礼乐交通则夫武之迟久不亦宜乎　大纪曰大建公侯于天下封黄帝之后于祝唐帝之后于蓟虞帝之后胡公妫满于陈以胡公之父虞阕父尝为周陶正王頼其利器用也妻之以元女大姬分之以肃慎氏之楛矢以备三恪复封夏后氏之后东娄公之祀封纣子武庚于殷用其礼乐作賔于王家皆为上公是为二王之后得神农之后封之于焦封尚父于齐都营丘爽鸠氏之墟封周公于鲁都曲阜少昊大庭之墟封召公于燕庶叔髙于毕古史谓毕公葢文王子传所谓毕原丰郇文之昭也史记称公为周同姓盖不考之过皆留相周封叔鲜于管叔度于蔡叔处于霍以监殷是为三监以殷余民封康叔于朝歌国号卫封叔振铎于曹叔武于郕季载于邥封庶弟叔绣于滕叔郑于毛又封诸叔于郜于雍于防于郇于豊虢仲虢叔为文王卿士勲在王室藏于盟府仲封于西虢实故夏墟叔封于东虢都制初泰伯仲雍奔荆楚采药于衡山之下荆人义之从者日众东至海上得千余家遂为国自号句吴泰伯薨无子仲雍嗣为吴君天子使求其后得周章仲雍曽孙也世君吴矣因封之曰吴伯复封章弟于故夏墟是为虞仲泰伯虞仲太王之昭则仲雍本称虞仲此周章之弟为虞始封之君故亦曰虞仲封少昊之裔兹舆于莒封祝融安期之裔挟于邾封四岳姜姓文叔于许封仲虺弟雍滑之后于薛兄弟之君十有五人同姓者四十余人班宗彛作分器　古史曰春秋之际其君子犹习于周之故其言太王之昭有太伯虞仲王季之穆有虢仲虢叔文王之昭有管蔡郕霍鲁卫毛郜雍曹滕毕原鄷郇武王之穆有邘晋应韩周公之有凡蒋邢茅胙祭惟管叔以罪大无后太伯之后为吴叔度之后为蔡叔旦之后为鲁叔封之后为卫叔振铎之后为曹叔虞之后为晋今皆有世家虞仲五世为周章周章之弟亦曰虞仲武王封之夏虚其后为晋献公所灭虢仲虢叔为文王卿士虢仲为西虢晋献公所灭虢叔为东虢郑所灭郕鲁庄公八年降齐为附庸鲁文公十二年郕伯奔鲁霍为晋献公所灭毛公事成王为三公在周有毛伯卫毛伯过毛得滕常与诸侯会朝后春秋七世齐所灭毕公髙事成王为三公其后毕髙入晋为魏原在周有原荘公原襄公原伯绞公子原寻原伯鲁原夀过韩宣王之世为诸侯伯诗人为作韩奕凡在周事厉王者作版之诗事幽王者作瞻卬召旻之诗邢常为狄所伐齐桓公师诸侯城夷仪而迁之后为卫文公所灭祭在周有祭公谋父事穆王最贤惟聃季载为周司空郇侯为诸侯伯与郜雍鄷邘应蒋茅胙其后皆不见】丁未祀于周庙追王太王王季文王因定諡法武成篇曰丁未祀于周庙邦甸侯卫骏奔走执豆笾【朱子曰丁未或十九日或二十日或二十一日二十二日　礼大传曰牧之野武王之大事也既事而退柴于上帝祈于社设奠于牧室遂率天下诸侯执豆笾骏奔走追王太王亶父王季厯文王昌不以卑临尊也　周书谥法解曰周公启制文王之谥义以垂于后作谥法谓因始制文王之谥而制谥法也谥法维周公旦太公望开嗣王业建功于牧之野终将乃制谥谓人之终将则谥之也遂序谥法谥者行之迹也号者功之表也车服者位之章也是以大行受大名细行受小名行出于己名生于人一人无名曰神称善赋简曰圣赋一作副敬賔原礼曰圣徳象天地曰帝静民则法曰皇仁义所徃曰王立志及众曰公执应八古曰侯一徳不解曰简平易不疵曰简经纬天地曰文道徳博闻曰文勤学好问曰文慈惠爱民曰文愍民惠礼曰文锡民爵位曰文刚强直理曰武威强叡徳曰武克定祸乱曰武刑民克服曰武大志多穷曰武大志行兵多所穷极敬事供上曰恭尊贤敬让曰恭既过能改曰恭执事坚固曰恭爱人长悌曰恭执礼敬賔曰恭芘亲之阙曰恭尊徳让善曰恭渊源通流曰恭照临四方曰明譛诉不行曰明威仪悉备曰钦大虑慈仁曰定安民大虑曰定安民法古曰定纯行不爽曰定谏诤不威曰徳辟地有徳曰襄甲胄有劳曰襄有伐而还曰厘质渊受谏曰厘慈恵爱亲曰厘博文多能曰献聪明叡哲曰献温柔圣善曰懿五宗安之曰孝协时肇享曰孝秉徳不回曰孝大虑行节曰孝执心克庄曰齐资辅供就曰齐有所辅而共成也温良好乐曰康安乐抚民曰康令民安乐曰康安民立政曰成布徳执义曰穆中情见貌曰穆敏以敬顺曰倾明徳有劳曰昭容仪恭美曰昭圣闻周达曰昭保民耆艾曰胡弥年寿考曰胡强毅果敢曰刚追补前过曰刚柔徳考众曰静供已鲜言曰静寛乐令终曰静治而无□曰平执事有制曰平布纲治纪曰平由义而济曰景布义行刚曰景耆意大虑曰景注耆强也愚按耆如者定尔功之耆谓意所期指犹云景慕也清白守节曰贞大虑克就曰贞不隐无私曰贞强以刚果曰威猛以强果曰威强毅信正曰威辟土远服口恒克敬勤民曰桓辟上兼国日桓道徳纯一曰思大省兆民曰思大亲民而不杀外内思索曰思追悔前过曰思柔质慈民曰惠爱民好与曰惠柔质受谏曰惠能思辩众曰元行义説民曰元始建国都曰元主义行徳曰元兵甲亟作曰庄叡圉克服曰庄死于原野曰庄屡行征伐曰庄武而不遂曰庄克杀秉政曰夷安心好静曰夷执义掦善曰懐慈仁短折曰懹短未六十折未三十夙夜警戒曰敬夙夜恭事曰敬象方益平曰敬善合法典曰敬述义不克曰丁迷而不悌曰丁有功安民曰烈秉徳遵业曰烈刚克为伐曰翼思虑深逺曰翼刚徳克就曰肃执心决断曰肃受民好治曰戴典礼不曰戴注过也按説文从寒省作防即愆字也死而志成曰灵乱而不损曰灵极知鬼事曰灵不勤成名曰灵死见鬼能曰灵好祭鬼神曰灵短折不成曰殇未家短折曰殇不显尸国曰隠隠括不成曰隠中年早天曰悼肆行劳祀曰悼恐惧从处曰悼不思忘受曰刺愎狠遂过曰刺外内纵乱曰荒好乐怠政曰荒在国逢难曰愍使民悲伤曰愍在国遭忧曰愍早孤短折曰哀恭仁短折曰哀早孤捐位曰幽壅遏不通曰幽动祭乱常曰幽易神之班克威惠礼曰魏克烕防行曰魏去礼辽众曰炀好内怠政曰焬甄心动惧曰颀容仪恭美曰胜成徳刚武曰□圣善周闻曰宣冶民克尽曰使克尽无恩惠也行见中外曰慤言表里如一也胜敌壮志曰勇昭功寜民曰商状占述今曰誉心能制义曰度好和不争曰安分内贞复曰白不生其国曰声生于外家杀戮无辜曰厉官人实应曰知防年无谷曰糠不务稼穑名实不爽曰质不悔前过曰戾温良好乐曰良怙威肆行曰丑勤政无私曰类好变动民曰躁慈和徧服曰顺满志多穷曰惑危身奉上曰忠思虑深逺曰□恐当作悍注自任多近于専息攷交外曰推疏逺继位曰绍彰义掩过日坚肇敏行成曰直内外宾服曰正华言无寔曰夸教诲不倦曰长爱民在刑曰克啬于赐与曰爱逸天虐民曰抗好廉自克曰节择善而从曰比好更改旧曰易名与实爽曰谬思过不爽曰厚贞心大度曰匡隠哀之方景武之方也施为文也除乱武也辟地为□视远为桓刚克为发柔克为懿履正为庄有过为僖施而不成曰宣惠无内徳曰献治而无为平乱而不损为灵内义而济为景失志无转一作失忘无传则以其明余皆象也和会也勤劳也遵循也爽伤也肇始也又治也康安也怙恃也享祀也胡大也服败也康顺也就会也过也锡与也糠虚也叡圣也惠爱也绥安也坚长也耆强也考成也周至也懐思也式法也敏疾也防克也载事也弥乆也　太纪曰祀于太庙始定祀先之礼讳名立谥贱不诔贵幼不诔长唯天子称天以诔之诸侯不得相诔追王古公亶父曰大王季厯曰王季文考曰文王】庚戌柴望大告武成武成曰越三日庚戌【朱子曰或二十二日或二十三曰或二十四日二十五日】柴望大告武成【朱子曰先儒以王若曰宜系受命于周之下葢不知生魄之日诸侯百工虽来请命而武王以未祭祖宗未告天地未敢发命故且命以助祭乃以丁未庚戌祀于郊庙大吉武功之成而后始诰诸侯上下之交人神之序固如此也又曰汉志引武成篇曰惟一月壬辰旁死魄若翌日癸巳武王乃朝步自周于征伐纣粤若来三月既死魄粤五日甲子咸刘商王纣维四月既旁生魄粤六日庚戌武王燎于周庙今按伏生今文尚书无武成独孔氏古古尚书乃有此篇今顔注刘歆所引两节见其与古文不同遂皆以为今文尚书不知何所考也诸家推厯以为此年二月有闰四月丁未为十九日庚戌为二十二日然二日皆在生魄之后则古文为倒而此志所引者为顺但其言燎于周庙似无理耳况古文此篇文皆错谬安知既生魄庻邦冢君暨百工受命于周十四字非本在示天下弗服之下丁未祀于周庙之上而王若曰以下乃大告武成之文耶　又曰以孔注汉志参考大抵多同但汉志二月既死魄越五日甲子为差速而四月既生鼻与丁未庚戌先后小不同耳葢以上文一月壬辰旁死魄推之则二月之死鼻后五日且当为辛酉或壬辰而未得为甲子此汉志之误也又以一月壬辰二月甲子并闰推之则汉志言四月既生魄越六日庚戌当为二十二日而经以生魄居丁未庚戌之后则恐经文倒也厯法虽无四月俱小之理然亦不过先后一二日耳不应所差如此之多也宗庙内事日用丁巳汉志乃无丁未而以庚戌燎于周庙则为刚日非所当用而燎又非宗庙之礼且以翌日辛亥祀于天位而越五日乙卯又祀馘于周庙则六日之间三举大祭礼数而烦近于不敬抑亦经文所无有不知刘歆何所据也顔注以为今文尚书则伏生今文二十八篇中本无此篇顔氏之云又未知何所据也】王若曰呜呼羣后惟先王建邦启土【先王后稷也商有天下尊契为王周有天下尊稷为先王】公刘克笃前烈至于大王肇基王迹王季其勤王家我文考文王克成厥勲诞膺天命以抚方夏大邦畏其力小邦懐其徳惟九年大统未集【泰誓牧誓诸书但称文考至是曰文考文王葢始追王也大邦畏其力犹荀子所谓桓文之节制不足以敌汤武之仁义葢大邦以强力自负然畏大王道徳之强不敢肆也大王自为西伯専征威徳益着九年而崩大统未集者谓未成商而取天下也】予小子其承厥志恭天成命肆予东征绥厥士女惟其士女篚厥黄昭我周王天休震动用附我大邑周底商之罪【武成错简自刘原父王介甫程子朱子皆尝改定今从朱子正本但用附我大邑周之下刘氏谓当有阙文朱子谓当有逊避警戒之辞若汤誓之云愚昔从子王子参订以底商之罪系于此粗为可读但此告诸侯之辞以王若曰起文则史官追述其语未必皆当时全语也故不如汤诰之密葢汤誓誓亳众而未及诸侯故汤诰诞告之辞加密泰誓牧誓既屡誓诸侯故武成告命之辞或不待加详也】列爵惟五分土惟三建官惟贤位事惟能重民五教惟食丧祭惇信明义崇徳报功垂拱而天下治【此与诸侯更定仪等及命之之辞朱子谓史臣之辞云大戴礼践阼篇曰武王践阼三日既王之后名士大夫而问焉曰恶有藏之约行之行万世可以为子孙恒者乎诸大夫对曰未得闻也然后召师尚父而问焉曰黄帝颛顼之道存乎意亦忽不可得见与师尚父曰在丹书王欲闻之则齐矣三日王端冕师尚父亦端冕奉书而入负屏而立王下堂南面而立师尚父曰先王之道不北面王行西折而南东面而立师尚父西面道书之言曰敬胜怠者吉怠胜敬者防义胜欲者从欲胜义者凶凡事不强则枉朱子曰强者以力自矫之谓若狥其所偏不自矫揉则终于枉而已弗敬则不正枉者防废敬者万世藏之约行之行可以为子孙恒者此言之谓也王闻书之言惕若恐惧退而为戒书于席之四端为铭焉于机为铭焉于鉴为铭焉于盥盘为铭焉于楹为铭焉于杖为铭焉于带为铭焉于履屦为铭焉于觞豆为铭焉于户为铭焉于牖为铭焉于剑为铭焉于弓为铭焉于矛为铭焉席前左端之铭曰安乐必敬前右端之铭曰无行可悔后左端之铭曰一反一侧亦不可以忘后右端之铭曰所监不逺视尔所代机之铭曰皇皇惟敬口生防口戕口鉴之铭曰见尔前虑尔后盥盘之铭曰与其溺于人也宁溺于渊溺于渊犹可游也溺于人不可救也楹之铭曰毋曰胡残其祸将然毋曰胡害其祸将大毋曰胡伤其祸将长杖之铭曰恶乎危于忿疐恶乎失道于嗜欲恶乎相忘于富贵带之铭曰火灭修容慎戒必恭恭则夀履屦之铭曰慎之劳劳则富觞豆之铭曰食自杖食自杖戒之防居妖反防则逃户之铭曰夫名难得而易失无懃弗志而曰我知之乎无懃弗及而曰我杖之乎扰阻以泥之若风将至必先摇摇虽有圣人不能为谋也牖之铭曰随天之时以地之财敬祀皇天敬以先时剑之铭曰带之以为服动必行徳行徳则兴倍徳则崩弓之铭曰屈仲之义废兴之行无忘自过予之铭曰造矛造矛少间弗忍终身之羞予一人所闻以戒后世子孙】王访于箕子书洪范篇曰惟十有三祀王访于箕子【蔡氏曰商曰祀周曰年此曰祀者因箕于之辞也箕子尝言商其沦丧我罔为臣仆史记亦载箕于陈洪范之后武王封于朝鲜而不臣访就而问之箕商旧封邑之名子爵也愚按书十有三祀则知箕子之不臣于武王书访于箕子则知武王之不臣箕子】王乃言曰呜呼箕子惟天隂隲下民相协厥居我不知其彛伦攸叙【隲升也犹云生长也协合也彛常伦理所谓秉彛人伦也武王之意葢谓天冥然生长下民所以使之相安而不乱者此必以彛常条理次第而我不知其详为此疑以发箕子之言然义理无穷武王之圣已能知之其间节目之详则亦必讲明而后尽也】箕子乃言曰我闻在昔鲧陻洪水汨陈其五行帝乃震怒不畀洪范九畴彛伦攸斁鲧则殛死禹乃嗣兴天乃锡禹洪范九畴彛伦攸叙【此言洛书所为出之意也鲧禹相继治水洛书必待禹而后出者葢天不爱道地不爱寳必得其人然后畀鲧陻洪水逆水之性所以五行皆汩乱其常此帝之所以不畀鲧而彛伦之所以不明也禹则不然故帝乃锡之书出于洛而禹得之遂推其类以为洪范九畴彛伦之所以叙也蔡氏曰治水功成洛龟呈瑞如箫韶奏而鳯仪春秋作而麟至此亦其理也】初一【説见虞纪】曰五行次二曰敬用五事次三曰农用八政次四曰协用五纪次五曰建用皇极次六曰人用三徳次七曰明用稽疑次八曰念用庻征次九曰向用五福威用六极【此神禹所则洪范之经也洛书之数以五居中其余八位异数而纵横凑合对则两其五参则三其五而五数无不在焉故以皇极居五以枢纽乎九畴以五行居一以胎育乎众有所以皇极不言数葢数之体也五行不言用葢用之大也蔡氏曰敬诚身也农厚生也协合天也建立道也人治民也明辨惑也念省騐也向劝而威惩也子王子曰洛书纵横皆五故九畴每畴五亦在焉五行五事五纪庻徴五福皆五也八政虽八而以三官统五政司空统食货司徒统祀寳司寇统师是亦五也三徳虽三而刚柔之用各二是亦五也稽疑虽七而卜兆则五从逆则亦五六极虽六然与五福相反短折寿之反贫冨之反疾病康宁之反恶弱好徳之反防折考终之反是亦五也愚按二极同文而异义皇极者凖极之极六极者穷极之极今医书亦有六极之证谓气血筋骨皮肉皆竭也义同此或疑六极之极当作殛】一五行【汉石经无一字余传首句并不言畴数】一曰水二曰火三曰木四曰金五曰土水曰润下火曰炎上【朱子曰下去声上上声】木曰曲直金曰从革土爰稼穑润下作咸炎上作苦曲直作酸从革作辛稼穑作甘【此下九畴之日葢大禹本经其发明者葢禹之意而箕于传文也朱子曰吴氏谓洪范乃五行之书其下诸畴各以序类相配此洪范之传也后皆仿此水曰润下以下言五行之性润下作咸以下言五行之味五行者造化之用其功用甚广此独言其性与味者以切于民饮食器用言也水之性气润而势下火之性气炎而势上木之性有曲而有直金之性体从而用革上无不生此独言稼穑者重民用也不言曰而言爰葢于此独重也种曰稼以生言敛曰稼以成言五者亦各有隂阳之分】二五事一曰貌二曰言三曰视四曰听五曰思【此五事之目其序全体五行其功后配庻征皇极之所以为极者専本于是朱子曰在天为五行在人为五事五事以思为主葢不可见而行乎四者之间也然操存之渐必自其可见者而为之】貌曰恭言曰从视曰明听曰聪思曰睿【此五事之则也大禹敬用之言尽之而箕子又各发明其则从顺也】恭作肃从作乂明作哲聪作谋睿作圣【此推五则之功也貌而能恭则气象严整袭顽起惰故肃言而能从则令行人顺故乂视明则知见必彻故能哲聴聪则多闻善断故能谋至于思能通微则圣人周子曰睿通微也能通微则无不通矣】三八政一曰食二曰货三曰祀四曰司空五曰司徒六曰司冦七曰賔八曰师【食者民之所本以生货者氏之所资以用故食居上货次之食货所以养生祭祀所以送死所谓养生防死无憾王道之始也司空掌上所以定其居司徒掌教所以正其徳司冦掌禁所以治其邪宾所以交际待诸侯懐逺人师所以除残贼也刑者圣人之不得已故司冦居三官之后兵者圣人之大不得已故师居八政之末】四五纪一曰岁二曰月三曰日四曰星辰五曰厯数【岁四时也月晦朔也日躔度也星有经有纬随天者经星五纬者纬星辰日月所防十二次也厯数者推步占候之法所以纪岁月日星辰也八政者周礼之纲五纪者羲和之职】曰王省惟岁卿士惟月师尹惟日岁月日时无易百谷用成又用明俊民用章家用平康日月岁时既易百谷用不成又用昬不明俊民用微家用不宁庻民惟星星有好风星有好雨日月之行则有冬有夏月之从星则以风雨【东坡苏氏石林叶氏无垢张氏容斋洪氏皆曰此五纪之传今从之葢岁月日星辰之度具于厯数箕子于此特以其切于君臣政事者言之以明调赞之本曰者箕子之辞也省察视也王言省卿士师尹不言者□上文也一岁该十二月王当视岁功之运以总揽羣纲一月该三十日卿士当视一月之运以各率其属至于官师庻尹人当视一日之运而朝夕靡懈修举众务葢天之岁月日时无易则百谷用成治象清明贤俊俱出民俗平康易其序则反是犀臣贞任之修废其效如之成功统归于上故无易者先言岁月废坠多起于微故既易者先言日月葢自一日之差则累累皆差也星指经星庻民之象则如星之众而星之所尚有不同有好风者箕星是也有好雨者毕星是也汉志言轸星亦好雨星占言东井好风雨日月之行冬夏各有常度月之从星入箕则多风离毕则多雨宿轸则雨宿井则风雨矣日行黄道而月有先行每月周天则又以日为纪日有常度其从星者惟月耳按占书凡太隂所行各有变异此但举风雨者为例尔蔡氏曰日有中道月有九行中道者黄道也北至东井去极近南至牵牛去极逺东至角西至娄去极中是也九行者黑道二出黄道北赤道二出黄道南白道二出黄道西青道二出黄道东并黄道为九行也日极南至于牵牛则为冬至极北至于东井则为夏至南北中东至角西至娄则为春秋分月立春春分从青道立秋秋分从白道立冬冬至从黒道立夏夏至从赤道所谓日月之行则有冬有夏也月行东北入于箕则多风月行西南入于毕则多雨所谓月之从星则以风雨也民不言省者庻民之休咎系乎上人之得失故但以月之从星以见所以从民之欲者何如尔夫民生之众寒者欲衣饥者欲食鳏寡孤独者之欲得其所此王政之所先而卿士师尹近民者之责也然星虽有好风好雨之异而日月之行则有冬有夏之常以月之常行而从星之异好以卿士师尹之常职而从民之异欲则其从民者非所以狥民矣言日月而不言岁者有冬有夏所以成岁功也言月而不言日者从星惟月为可见耳】五皇极皇建其有极【朱子谓皇者君也极者至极之义标准之名也如所谓北极星极民极之谓也建立也其有极指人之所有之标凖也谓人君下布五行上协五纪端五事于上而躬行言动皆可以为民之标凖修八政于下而法度政事皆有以为民之标凖此所谓建其有极也】无偏无陂遵王之义无有作好遵王之道无有作恶遵王之路无偏无党王道荡荡无党无偏王道平平无反无侧王道正直防其有极归其有极【傅氏子骏以为此章乃古书韵语与箕子前后书文不同子王子是之即以继皇建其有极之下以为皇极经文上文所谓敛时五福者乃五福传文下文曰皇极敷言者乃箕子此章传文今从之偏不中陂不平作恶作好私意之増加也党不公反倍常侧欹倾也荡荡广大也平平易直也正直公平正直也偏陂好恶已私之生于心也偏党已私之见于事也反侧已私之变于久也王义王道王路即皇极之所以为教者互文以讽咏耳荡荡平平正直即皇极之所以为体者亦互文以形容耳此言人君防建其有极于上使人皆有所标凖以为遵行之的故人皆不敢狥己之私而从上之化亦不必私意妄为而皆可安行于道化之中遵义遵道遵路所谓防其有极防如朝防之防荡荡平平正直所谓归其有极归如安归之归此章咏叹滛液虽指民之叶极而言然皇极四方八面公平正大之体于此可见矣信哉其为古今相传之语为皇极之经也朱子曰自无偏无陂以下乃是反覆赞叹正説皇极体段】曰皇极之敷言是彛是训于帝其训凡厥庻民极之数言是训是行以近天子之光曰天子作民父母以为天下王【曰者箕子传辞也皇极之敷言蔡氏谓即上文敷衍之言也言人主于皇极之敷言以为为常行以早为训教则人主之训即次之训也斯民以此敷言以是训而是行则亦可以近天子道徳之光华矣谓其贤徳可以进用于君然其心悟其行同亦如亲而炙之也曰天子作民父母以为天下王□于是民始知天子之所以恩育乎我君长乎我者其徳大矣】六三徳一曰正直三曰刚克三曰柔克平康正直彊弗友刚克爕友柔克沈濳刚克髙明柔克【正公平而不偏尚也直如直道而行之直无所矫拂克治之也反顺也世俗平康则正直而已不必偏有所尚强弗反气习之刚强也则以刚治之爕友气习之柔弱也则以柔治之此制之也深沈潜退气禀之柔也则以刚治之使之有立髙尚明爽气禀之刚也则以柔治之使之不过此化之也正直之用一而刚柔之用四圣人抚世酬物因时制冝大用如此】七稽疑择建立卜筮人乃命卜筮曰雨曰霁曰曰驿曰克曰贞曰悔【灼龟曰卜揲蓍曰筮蓍龟无心吉凶自以类应然而善推占之则存乎人故必择其人立为卜人筮人乃可命之卜筮而后龟兆蓍卦可推也雨水兆霁火兆防木兆葢冒上而出惠驿古文作圛金兆谓圆围络绎也克土兆葢勾连相加也或云土兆驿木克金五者皆龟兆古自有占法而今不传尔贞悔则筮筮卦也卦之不变者以内卦为贞外卦为悔传所谓蛊之贞风也其悔山也卦之变动也以本卦为贞之卦为悔传所谓贞屯悔豫是也葢贞之义正也悔之义改也又説文悔当作每】凡七卜五占用二衍忒立时人作卜筮三人占则从二人之言【卜五雨霁驿克也占用二页悔也衍推也忒差也兆有定体卦有定辞自其有变动之差而天下之至变生焉故善卜筮者推衍其差忒而已必立如是善衍忒之人以作卜筮之人凡三人推占则从二人之言葢以众则公也】汝则有大疑谋及乃心谋及卿士谋及庻人谋及卜筮【尽人谋而后卜筮以决之】汝则从龟从筮从卿士从庻民从是之谓大同身其康彊子孙其逢吉汝则从龟从筮从卿士逆庻民逆吉【皆从则龟筮在卿士庻民之先重神也龟筮无心之物故其吉凶与天地神明同体】卿士从龟从筮从汝则逆庻民逆吉庻民从龟从筮从汝则逆卿士逆吉【三从二逆者皆吉然或汝或卿士或庻民各以其一在龟筮之上其要亦以人谋为主】汝则从龟从筮逆卿士逆庻民逆作内吉作外凶【内外犹记言内事外事内谓祭祀之事外如征伐之事是也二从三违吉凶如此】龟筮共违于人用静吉用作凶【人谋能料其事之可否若气数推移之变有出于意料之表者此则非人谋所能逆之惟龟筮知之耳故龟筮共违虽人谋皆从而未可为也然箕子以龟先筮又言龟从筮逆而无曰筮从龟逆者龟尤古人所重故礼记大事卜小事筮传谓筮短龟长亦一意也葢龟兆一成所应久逺筮则应在一时而时日惟迁又须更筮故曰筮短龟长然龟则僣信皆若易之垂训则惟忠信之事应否则有戒不为小小人谋也故自夫子以来専以易垂训而龟书终废云】八庻征曰曰旸曰燠曰寒曰风【雨于五行水也旸火也燠木寒金四气皆因风寒而成亦犹四行皆由土而载故风属土】曰时五者来备各以其叙庻草蕃庑一极备凶一极无凶【曰传文也时是也是五者来备无缺也各以其叙无舛也庻草犹言百种蕃庑豊茂也一极备气过多也一极无气过少也如雨多则涝雨少则旱是极备与无皆凶也余征皆然】曰休征曰肃时雨若曰乂时旸若曰哲时燠若曰谋时寒若曰圣时风若【休征谓嘉徳之证騐也肃乂哲谋圣五事之徳也箕子以五事庻征相感应以见九畴之对义举一隅言之余畴皆然时若即所谓五者来备各以其叙也貌恭而肃则敬徳润身人心凝聚故致时雨之顺言从而乂则号令顺理人心开明故致时旸之顺视明而哲则阳明内主故时燠顺之听聪而谋则闭藏黙运好谋能断故时寒顺之至于思睿作圣则妙万物而无迹时风顺之此箕子各以其徳之气象所似以明类应】曰咎征曰狂恒若曰僭恒旸若曰豫恒燠若曰急恒寒若曰恒风若【咎征者恶徳之证騐也狂纵僭差也豫大传作荼注谓缓也急严急也防昧也大传作雺注谓冒也急恒寒若犹所谓秦亡无燠年葢严廹则常寒应之也所谓恒若者即所谓一极备之凶也此言恒若以见极备之凶而不明极无之凶何也葢一极备则一极无可知如常雨则无晹常燠则无寒也凡此通上文大约以类配至汉儒则门分户祈指某事致某应其説始拘又增增入常隂一条于五事无所配殊不知常隂已在常寒常常风之内矣非箕子之言未备也】九五福一曰夀二曰富三曰康宁四曰攸好徳五曰考终命【人寿而后能享诸福故夀为首富有廪禄康寜无疾患攸好徳者乐其道也考终命者顺受其正也古者上下有辨人非廪禄无自富者故五福不言贵言冨则贵可知矣攸好徳者自修之事而以此为福何也大抵人生而恶弱昏愚者多矣今其气禀清明知徳义之美而乐之岂非天下之至福也哉使此心昬然所好非徳虽富寿安逸祗以荒亡戕贼而已且饱暖逸居而无教则近于禽兽人何足为福哉故好徳居寿富康寜之后】敛时五福用敷锡厥庻民惟时厥庻民于汝极锡汝保极【子王子曰此五福之传文也五福之下曰敛时五福犹庶证之下曰时五者来备也或疑此章言汝极惟皇作极之语故旧以为皇极之传今以受之五福之下则章内何以有皇极之説也愚按八畴皆与皇极相闗非独五福一畴也箕子于此举一隅而发之耳且言为君者体天治民当以天之所以福民者福之使之仁夀安富知所向方然后可以望其协极使其救死不瞻奚暇治礼义所谓汝弗能使有好于而家则时人斯其辜者也此犹大学平天下之传言兴起感发之化而又以絜矩为言是也又况章内曰攸好徳曰既富方谷曰锡福则为五福之传无疑其间文义朱子皇极辨详之】凡厥庻民无有滛朋人无有比徳惟皇作极凡厥庻民有猷有为有守汝则念之不协于极不罹于咎皇则受之而康而色曰予攸好徳汝则锡之福时人斯其惟皇之极【此节言人之知所好徳而不溺于非徳必人君立之标凖然民之能好徳者与未有徳而不为恶者与革面欲为好徳者皆当念之受之锡之以福也】无虐茕独而畏髙明【此节谓民有不幸而茕独哀弱者有幸而荣富者人主又当扶之抑之】人之有能有为使羞其行而邦其昌【此节言人之才徳当荣富者进而福之亦国之福也】凡厥正人既富方谷汝弗能使有好于而家时人斯其辜【谷善也此节言人之趋正亦必先有以养之故锡福于民者当以富为先不然人无所养下流则易为善或难矣】于其无好徳汝虽锡之福其作汝用咎【此节又言非好徳之人而锡之福终为国家之害而已按五福虽以好徳居四而传则以好徳为重葢五福本系于天命而人之所可勉者为好徳而已锡福虽系于人主而人主所可锡者亦惟富而已】六极一曰凶短折二曰疾三曰忧四曰贫五曰恶六曰弱【凶折者横死短折者夭死疾者身不康忧者心不宁贫者家不足恶者刚恶弱者柔恶蔡氏曰五福六极在君则由于极之建不建在人民则由于训之行不行感应之理微矣】惟辟作福惟辟作威惟辟玉食臣无有作福作威玉食臣之有作福作威玉食其害于而家凶于而国人用侧颇辟民用僭忒【此五福六极之总传也五福六极人君体之以威福其民作福作威所谓向用五福威用六极也玉食者下之所以奉上此又人主万乗之福也臣而僭之则大夫必害于而家诸侯必凶于而国有位者固侧颇辟而不安其分小民者亦僭忒而逾越其常则转而趋于六极矣甚言威福之不可下移而人臣之不可上僭以发明一义　朱子皇极辨曰洛书九数而五居中洪范九畴而皇极居五故自孔氏传训皇极为大中而诸儒皆祖其説余独尝以经之文义语脉求之而有以知其必不然也葢皇者君之称也极者至极之义标凖之名常在物之中央而四外望之以取正焉者也故以极为在中之凖的则可而便训极为中则不可若北辰之为天极脊栋之为屋极其义皆然而礼所谓民极诗所谓四方之极者于皇极之义为尤近顾今之説者既误于此而并失于彼是以其説展转迷缪而终不能以自明也即如旧説姑亦无问其它但即经文而读皇为大读极惟中则夫所谓为大作中大则受之为何等语乎今以余説推之则人君以然之身履至尊之位四方辐凑面内而环观之自东而望者不过此而西也自南而望者不过此而北也此天下之至中也既居天下之至中则必有天下之絶徳而后可以立至极之标凖故必顺五行敬五事以修其身厚八政协五纪以齐其政然后至极之标凖卓然有以立乎天下之至中使夫面内而环观者莫不于是而取则焉语其仁则极天下之仁而天下之为仁者莫能加也语其孝则极天下之孝而天下之为孝者莫能尚也是则所谓皇极者也由是而权之以三徳审之以卜筮騐其休咎于天考其祸福于人如挈裘领岂有一毛之不顺哉此洛书之数所以虽始于一终于九而必以五居其中洪范之畴所以虽本于五行究于福极而必以皇极为之主也原于天之所以锡禹虽其茫昧幽眇有不可得而知者然箕子之所以言之而告武王者则已备矣顾其辞之宏深奥雅若有未易言者然尝试虚心平气而再三反覆焉则亦垣然明白而无一字之可疑但先儒未尝深求其意而不察乎人君所以修身立道之本是以误训皇极为大中人见其词多为含洪寛大之言因复误诏中为含糊茍且不分善恶之意殊不知极虽居中而非有取乎中之义且中之为义又以其无过不及至精至当而无有毫厘之差亦非如其所指之云也乃以误认之中为误训之极不谨乎至严至密之体而务为至寛至广之量其将使人君不知修身以立政而堕于汉元帝之优游唐代宗之姑息卒至于是非颠倒贤否贾乱而祸败随之尚何敛福锡民之可望哉呜呼孔氏则诚误矣然迹其本心亦曰姑以随文解义为口耳占毕之计而已不知其祸之至此也而自汉以来迄今千有余年学士大夫不为不众更厯世变不为不多幸而遗经尚存本文可考其出于人心者又不可得而昧也乃无一人觉其非是而一言以正之者使其患害流于万世是则岂独孔氏之罪哉予于是窃有感焉作皇极辨　书序曰武王胜殷杀受以箕子归作洪范　书洪范大传曰武王胜殷继公子禄父释箕子囚箕子不忍周之释走之朝鲜郑氏曰诛我君而释已嫌苟免也武王闻之因以朝鲜封之　世家曰武王既克殷访问箕子乃封箕子于朝鲜而不臣也班固曰莬乐浪本箕子所封昔殷道衰箕子去之朝鲜教其民以礼义田蚕织作为民设禁八条相杀以当时偿杀相伤以縠偿相盗者男没入为其家奴女为婢欲自赎者入五十万虽免为民俗犹羞之嫁娶无所讐是以其民终不相盗无门户之闭妇人贞信不淫辟其田民欲食以笾豆都邑颇放效吏往往以杯器食郡初取吏于辽东吏见民无闭藏及贾人往者夜则为盗俗稍益薄今于犯禁寝多至六十余条可贵哉仁贤之化也　后汉书曰昔箕子违衰殷之运避地朝鲜始其国俗未有闻也及施八条之约使人知禁遂乃邑无滛盗门不夜扄回顽薄之俗就寛畧之法行数百千年故东夷通以柔谨为风异乎三方率皆土著憙饮酒歌舞或冠弁衣锦器用爼豆所谓中国失礼求之四夷者也其后通接商卖从而浇异若箕子之省简文条而用信义其得圣贤作法之原矣　苏氏曰箕子之不臣周也而曷为为武王陈洪范也天以是道畀之禹传至于我不可使自我而絶以武王而不传则天下无可传者矣故为箕子者传道则可仕则不可】是年伯夷叔齐去周死于首阳【古史日武王伐纣伯夷叔齐乃相与扣马陈君臣以谏左右欲兵之太公曰此义人也扶而去之苏氏曰史记周本纪武王即位九年上蔡于毕为文王木主载之车中东观兵孟津十一年遂伐诛纣伯夷传记伯夷谏武王之言曰父死未爰及干戈可谓孝乎进退皆不可据故一取尚书为信武王已平殷乱天下宗周而伯夷叔齐耻之隠于首阳义不食周粟采薇而食之卒以饿死　愚按夷齐之事吕氏春秋史记所载多有不同今据古史为正又史记载采薇之歌曰登彼西山兮采其薇矣以暴易暴兮不知其非矣神农虞夏忽然没兮我安适归矣吁嗟徂兮命之衰矣辞怨而气弱絶与孔孟所言夷齐气气不同外纪取之古史亦不取焉古史考曰夷齐采薇野有妇人曰子义不食周粟此亦周之草木也于是饿死】十有四年西旅献獒书曰惟克商遂通道于九夷八蛮西旅底贡厥獒太保乃作旅獒用训于王【克商之后威德逺畅蛮夷来贡也东方曰夷南方曰蛮职方云四夷八蛮尔雅言九夷六蛮此言夷蛮者四夷之通称言八九者谓其非一而已西旅西夷之国獒犬也尔雅犬髙四尺曰獒説文曰使犬也犬知人心可使者召公以獒非常贡上易启人主异好下非所以示诸侯常礼故作书以告然召公在武王时未为太保或者史臣之追穪与五峯胡氏以此篇系成王之纪】曰呜呼明王慎徳四夷咸宾无有逺迩毕献方物惟服食器用王乃昭徳之致于异姓之邦无替厥服分寳玉于伯叔之国时庸展亲人不易物惟徳其物【谨徳乃一书之要防方物方土所生之物也服食器用无异物之贡也徳之致即谨徳所感贡方物者也如分陈以肃慎氏之矢寳玉如分鲁以夏后氏之璜然鲁有封父之繁弱晋有密须之鼓巩关之甲故分伯叔非无方物也而以寳玉为重所以示亲亲分异姓未必无寳玉也而以方物为重所以示服逺互文见义各举所重而言耳人不易物惟德其物言诸侯不敢忽易上所赐皆以德视物也夫器物之微上以徳感亦以徳示而下以徳视之若契之为物上下皆非可以为徳矣】徳盛不狎侮狎侮君子罔以尽人心狎侮小人罔以尽其力不役耳目百度惟贞玩人丧徳玩物丧志志以道宁言以道接【此述谨徳之事以戒王也狎玩防也侮靳忽也君子小人以位言也徳至于盛必无玩狎之失然于此或有不戒则玩狎士大夫是不以礼使臣也故君子必逺引而无输忠之意狎侮小人是不以义使民也故小民必难保而替服役之心此患人丧徳之病也不役于耳目之好则百为之间皆合于礼度而无不正矣此玩物丧志之反也夫人主之志不当以玩物而丧其志当以道而寜其志心茍玩物则役于耳目之欲而易以失吾心之所守故谓丧志也志以道宁则明乎理义之正而足以辨天下之是非故又云言以道接所谓知言也此章极言不玩物之本而又要其效如此】不作无益害有益功乃成不贵异物贱用物民乃足犬马非其土性不畜珍禽竒兽不育于国不寳逺物则逺人格所寳惟贤则迩人安【无益凡游玩之类异物非其土性不可长养所以珍禽竒兽不必育于中国葢言此非惟启人之玩妨人之实又且违物之性也不寳逺物于己不贪于人不扰故逺人来格贡契虽其自至然意向之微非所以观示逺人矣上文因玩物而推明玩人之失所以防其源也此章因寳物之戒而又归重于寳贤之意所以易其好也太保格心之言可谓周密矣】呜呼夙夜罔或不勤不矜细行终累大徳为山九仞功亏一篑【矜矜持也八尺曰仞篑盛土之器也召公终谨徳之意言益深切细行一篑虽指受契而言然凡谨徳者自当凛然于此矣】允廸兹生民保厥居惟乃世王【廸行也言此以终上文功成民足之意蔡氏曰人主一身实万化之原茍于理有毫发之不尽即遗生民无穷之害而非创业垂统可继之道矣以武王之圣召公所以警戒之者如此后之人君可不深思而加念之哉】王有疾金縢篇曰既克商二年王有疾弗豫【克商之明年也】二公曰我其为王穆卜周公曰未可以戚我先生【穆敬也蔡氏谓古者卜大事公卿百执事皆在诚一和同以听故名穆卜下文亦有勿穆卜之文戚忧烦之意周公言此以郤二公之卜】公乃自以为功为三坛同墠为坛于南方北面周公立焉植璧秉珪乃告大王王季文王史乃册祝曰惟尔元孙某遘厉虐疾若尔三王是有丕子之责于天以旦代某之身予仁若考能多材多艺能事鬼神乃元孙不若旦多材多艺不能事鬼神乃命于帝庭敷佑四方用能定尔子孙于下地四方之民罔不祗畏呜呼无坠天之降寳命我先王亦永有依归今我即命于元龟尔之许我我其以璧与珪归俟尔命尔不许我我乃屏璧与珪【自以为功独以为己事也故不于宗庙郊社而为坛筑土曰坛除土曰墠三坛大王王季文王之位也又为坛于三坛之南面北向则周公所立之位璧以礼神植于神位珪则周公所秉者史卜史也某武王之名也责朱子谓如责其侍子之责如尔三王为天责其元于来侍则请以旦代某之身葢我能承顺祖考之意能多材多艺趋奔役使以事鬼神故也乃元孙则不能趋奔役使而其大徳可以敷佑天下故帝命以君天下用能定尔子孙黎民于下地而四方畏之今日毋使遽尔以坠上天昔日所降之重命我先王亦永有依归矣屏璧与珪谓不复得事神也葢武王丧则周家必坠虽欲事神不可得曰尔曰我曰许不许廹切之意言不暇文也】乃卜【句】三龟一习吉启籥见书乃并是吉公曰体王其罔害予小子新命于三王惟永终是图兹攸俟能念予一人【古者卜筮必立三人以参考吉凶三龟者三人所卜之龟也习重也三人所告龟兆皆以为吉也启籥者启金縢之匮也周家卜筮之书皆藏于金縢之匮卜史掌之以金缄縢重其器也周公启籥以观卜兆之书亦人云吉体谓兆象也礼所谓君占体是也以兆体言之王其无害而予小子则新受命于三王惟永终是图谓代死也今日所俟惟三王念我王一人而已】公归乃纳册于金縢之匮中王翼日乃瘳【公归谓占毕而返归其室也于是史乃纳册于金縢之匮周礼占人凡卜筮既事则系币以比其命岁终则计其占之中否郑康成谓卜筮史必书其命龟之事及兆于册系其礼神之币而合藏焉是则金縢之匮周家藏卜书之常器而终事纳册亦周家占人之常职世俗谓周公始为此匮又纳册其中以为异日自騐之地可谓陋矣】十有九年十有二月王崩【逸周书曰乃岁十二月王崩镐】子诵践位周公冡宰正百工【管子曰昔者大王贤王季贤文王贤武王贤武王伐殷克之七年而崩周公旦辅成王而治天下　竹书纪年曰武王年五十四】
　　【履祥按文王世子篇称文王谓武王曰我百尔九十吾与尔三焉文王九十七乃终武王九十三而终前軰多疑焉夫年之长短命也虽圣人岂能以与其子哉且如其言则文王十五而生武王前此以生伯邑考矣武王八十一而生成王后此人生唐叔虞焉人情事理所必不然也按文王世子乃合古书数篇为一篇其篇目尚在每章之首与其终曰文王世子曰教世子曰周公践阼曰庻子官曰天子视学曰世子之记而此章于上下文无所系此必俗传之附防耳今依竹书纪年之年以明载记之讹杂云】















　　资治通鉴前编卷六
<史部,编年类,资治通鉴前编>
　　钦定四库全书
　　资治通鉴前编卷七
　　宋　金履祥　编
　　丙戌周成王元年周公相践阼而治【记文王世子篇周公践阼章曰成王幼不能莅阼周公相践阼而治抗世子法于伯禽欲令成王之知父子君臣长幼之道也成王有过则挞伯禽所以示成王世子之道也凡学世子及学士必时春夏学干戈秋冬学羽籥皆于东序小学正学于大胥赞之籥师学戈籥师丞赞之胥鼔南春诵夏大师诏之瞽宗秋学礼执礼者诏之冬读书典书者诏之礼在瞽宗书在上庠凡祭与养老乞言合语之礼皆小学正诏之于东序大乐正学舞于戚语説命乞言皆大乐正授数大司成论説在东序凡侍坐于大司成者逺近问三席可以问终则负墙列事未尽不问凡学春官释奠于先师秋冬亦如之凡始立学者必释奠于先圣先师及行事必以币始立学者既兴器用币然后释菜不舞不授器乃退傧于东序一献无介语可也教世子凡三王教世子必以礼乐乐所以修内也礼所以修外也礼乐交错于中发形于外是故其成也怿恭敬而温文立太傅少傅以养之欲其知父子君臣之道也太傅审父子君臣之道以示之少傅奉世子以观太傅之徳行而审喻之太傅在前少傅在后入则有保出则有师是以教喻而徳成也师也者教之以事而喻诸徳者也保也者慎其身以辅翼之而归诸道者也记曰虞夏商周有师保有凝丞设四辅及三公不必备唯其人语使能也君子曰徳徳成而教尊教尊而官正官正而国治君之谓也仲尼曰昔者周公摄政践阼而治抗世子法于伯禽所以善成王也闻之曰为人臣者杀其身有益于君则为之况于其身以善其君乎周公优为之是故知为人子然后可以为人父知为人臣然后可以为人君知事人然后能使人成王幼不能莅阼以为世子则无为也是故抗世子法于伯禽使不与成王居欲令成王之知父子君臣长幼之义也君之于世子也亲则父也尊则君也有父之亲有君之尊然后兼天下而有之是故养世子不可不慎也行一物而三善皆得者唯世子而已其齿于学之谓也故世子齿于学国人观之曰将君我而与我齿让何也曰有父在则礼然然而众知父子之道矣其二曰将君我而与我齿让何也曰有君在则礼然然而众着于君臣之义矣其三曰将君我而与我齿让何也曰长长也然而众知长幼之节矣故父在斯为子君在斯谓之臣居子与臣之节所以尊君亲亲也故学之焉父子焉学之为君臣焉学之为长幼焉父子君臣长幼之道得而国治语曰乐正司业父师司成一有元良万国以贞世子之谓也右周公践阼　明堂之位曰笃仁而好学多闻而道慎天子疑则问应而不穷者谓之道道者导天子之道者也常立于前是周公也诚立而敢断辅善而相义者谓之辅辅者辅天子之意者也常立于左是太公也洁亷而切直匡过而谏邪者谓之拂拂者拂天子之过者也常立于右是召公也愽闻强记捷给而善对者谓之承承者承天子之遗忘者也常立于后是史佚也故成王中立聴政而四圣维之是以虑无失记而举无过事贾传新书　传职篇曰天子不谕于先圣人之徳不知君国书民之道不见礼义之正不察应事之理不博古之典传不僴于威仪之数诗书礼乐无经天子学业之不法凡此之属太师之任也古者齐太公职之天子不姻于亲戚不惠于黎庶无礼于大臣不中于刑狱无经于百官不哀于丧不敬于祭不直于戎事不信于诸侯不诚于赏罚不厚于徳不彊于行赐予侈于左右近臣授于疏逺卑贱不能惩忿窒欲大行大礼大义大道不从太师之教凡此之属太傅之任也古者鲁周公职之天子处位不端受业不敬教诲讽诵诗书礼乐之不经不法不古言语不序音声不中律将学趋让进退即席不以礼登降揖让无容视瞻俯仰周旋无节妄咳唾数顾趋行得色不比顺隠琴肆瑟凡此之属太保之任也古者燕召公职之天子燕业及其学左右之习诡其师答逺方诸侯遇贵大人不知大雅之辞答左右近臣不知已诺之适僴问小诵之不博不习凡此之属少师之任也古者史佚职之天子居处出入不以礼衣服冠带不以制御器在侧不以度襍防从美不以章徳小行小礼小义小道凡此之属少傅之任也天子居处燕私安所易乐而湛夜漏屏人而数饮酒而醉食肉而饱饱而强食饥而饥暑而暍寒而懦寝而莫宥坐而莫恃行而莫先莫后帝自为开户自取玩好自执器皿亟顾还面皿器御之不举不臧折毁丧伤凡此之属少保之任也干戚戈羽之舞管籥琴瑟之防号呼謌谣声音不中律燕乐雅颂逆乐之序凡此之属诏工之任也不知日月之时节不知先王之讳与国之大忌不知风雨雷电之情凡此之属太师之任也呉氏曰书所谓位冡宰正百工与诗所谓摄政皆在成王谅隂之时非以幼冲而摄而其摄也不过位冡宰之位而已亦非如荀卿所谓摄天子位之事也三年之丧二十五月而毕方其毕时周公固未尝摄亦非有七年而后还政之事也百官总已以聴冡宰未知其所从始如殷之髙宗已然不特周公行之此皆论周公者所当先知也】
　　【履祥按传称世子之记则古者教世子其文字礼节必自有一书世所诵习而行之者也成王幼冲既为天子又复当丧凡教世子礼乐之事皆所不可失故抗世子法于伯禽使习视之然古者大功犹诵况幼冲之年不可以废学意读书诵习亦必使成王亲之故周公作为文王大明绵以下诸雅述先王之德七月诸诗极道衣食勤劳之事而召公亦有公刘卷阿诸诗之作皆所以便诵习于后免丧因被之管云】
　　周公诰君奭
　　君奭篇曰周公若曰君奭弗吊天降丧于殷殷既坠厥命我有周既受我不敢知曰厥基永孚于休若天棐忱我亦不敢知曰其终出于不祥呜呼君已曰时我我亦不敢寜于上帝命弗永逺念天威越我民罔尤违惟人在我后嗣子孙大弗克恭上下遏佚前人光在家不知【若曰者述周公之意云尔也君尊之奭召公名古人质相与语亦名之弗吊犹云不幸也棐匪通弗永逺念以下至在家不知数语通为一句谓不幸天降丧于殷亦殷自坠其命我有周既受之矣我不知周之基业其永孚于天休耶若天不可信我亦不知其终出于不祥耶后来吉凶俱不可必君奭已尝曰时其责在我而已盖谓不可必者在天而可必者在我也君之意如此故我不敢以天命之至为安而不长念坠命之威于天人不尤不违之际与人及后嗣弗克敬天敬民絶失前人之光烈而云我已退老于家不复与知也】天命不易天难谌乃其坠命弗克经厯嗣前人恭明徳在今予小子旦非克有正迪惟前人光施于我冲子【此豕上文以解不敢知天之意与时我之説天命固不易受已受天命亦固难信然其所以坠天命者则以不能经久继续前人恭明之徳尔故我小子旦虽不能有所正然所开导者惟以前人徳之光大施于冲子而已以用功言之曰恭明徳以成功言之则曰前人光】又曰天不可信我道惟寜王徳延天不庸释于文王受命【若曰又曰皆史官记其谆复之意天不可信即上文之意寜王武王也言天命虽不可深恃然在我之道惟以武王之徳接续而廷长之则天自不容释文王所受之命矣】公曰君奭我闻在昔成汤既受命时则有若伊尹格于皇天在太甲时则有若保衡在太戊时则有若伊陟臣扈格于上帝巫咸乂王家在祖乙时则有若巫贤在武丁时则有若甘盘【保衡即伊尹伊陟其子也臣扈与汤时逸书臣扈同名岂书序之误与当以经言为主巫贤者旧云巫咸之子皇天以全体而言上帝以主宰而言凡书所指非有轻重此章对言之则贤圣感格大小之分因可见尔周公一时厯数诸贤特以发明创业嗣守之初皆必有世徳受托之臣以释召公之疑而留之至于武丁之相不言傅説而独言甘盘者盖甘盘初年之师保傅説乃后进之贤相此章当成王初年勉留召公之辞故厯举世徳托孤之相是以及甘盘而不及傅説尔説者不考其时所以不得其所言之意也】率惟兹有陈保乂有殷故殷礼陟配天多厯年所【率凡也陈如我取其陈之陈旧也陟升配天者天子祭其祖以配天之礼也所犹今方言许也此承上文言凡此皆有旧臣辅世托孤保治有殷之业故殷之宗祀如此之久也】天惟纯佑命则商实百姓王人罔不秉徳明恤小臣屏侯甸矧咸奔走惟兹惟徳称用乂厥辟故一人有事于四方若卜筮罔不是孚【百姓世家大族也王人王朝之人对下文屏侯甸而言也惟兹即上文惟兹指六臣也有事谓征伐防同号令之事此章承上文言商家有此旧臣为之辅相以永其天命故天纯一佑命于上而商家内有百姓王人无非执徳之人皆能明察其属各得其职外有藩屏侯甸亦皆奔走效命于下惟兹旧臣惟徳是举是以若此所以能致其君于治故一人凡有号令征伐防同之事于四方若筮卜筮而人心无不感孚也】公曰君奭天寿平格保乂有殷有殷嗣天灭威今汝永念则有固命厥乱明我新造邦【此豖上章之殷监以勉召公平公正也格感通也天之所寿多厯年所者以殷有公正感通之道能保乂有殷也其后设受嗣位天即降灭亡之威命之不可恃如此今汝君奭能为永久之计则天亦有坚定之命其在于保治昭明我新造之周邦乎永念即平格之意乱明即保乂之意】公曰君奭在昔上帝割申劝寜王之徳其集大命于厥躬惟文王尚克修和我有夏亦惟有若虢叔有若闳夭有若散宜生有若泰颠有若南宫括又曰无能往来兹迪彞教文王蔑徳降于国人亦惟纯佑秉徳迪知天威乃惟时昭文王迪见冒闻于上帝惟时受有殷命哉武王惟兹四人尚迪有禄后暨武王诞将天威咸刘厥敌惟兹四人昭武王惟冒丕单称徳【此承上章商六臣之事因举文王五臣厯相武王以勉召公也割申劝传记引此或作厥乱劝或作周申劝周字似害必害字也害何也如时日害丧之害寜王武王也虢叔王季子文王弟其后封于东虢闳夭散宜生泰颠南宫括所谓文王四友也周公谓前日上帝曷为而申劝武王之徳集大命于其身盖惟文王能修和诸夏亦惟有虢叔等五人者助之向无五人为之往来宣导彜教则文王岂能自使治化下违国人亦惟五人纯一佑助秉持其徳实知天理之可畏乃惟昭明文王以廸其徳见冒于民升闻于天惟时文王已受有殷命至武王时虢叔死矣四臣者尚在禄位后暨武王共伐商受又昭武王之徳以冒于天下而天下尽颂武王之徳是则武王之兴亦頼文王之徳与世徳之臣也按太公厯相文王武王世徳之臣莫重焉此官四臣而不言太公盖其时太公尚在圣贤之意録死勉生相期于无穷其不生诵太公之功意盖如此】今在予小子旦若游大川予往暨汝奭其济小子同未在位诞无我责収罔朂不及耉造徳不降我则鸣鸟不闻矧曰其有能格【诞无我责谓召公専委其责于周公而欲去也然史传之意多言召公不説周公之摄政辞意亦或如此収义未详或有缺文大意是収敛不为之意耇老成也造往也鸣鸟鳯也国语所谓周之兴鳯凰鸣于岐山盖鸣鳯在郊王者之瑞世之盛也此豖上文武王之兴尚頼文王世辅之臣况在今日成王幼冲在我与汝皆武王之臣受命托孤属此艰难之运若游大川予当勇往及汝同济成王幼冲虽已即位与未即位同尔君奭不可大为我之贵若収身而退不勉其所不及老成之臣又皆引去则徳不降于国人今日鸣鳯在郊之盛将不复闻矣况能格于皇天若昔日之盛乎】公曰呜呼君肆其监于兹我受命无疆惟休亦大惟艰告君乃猷裕我不以后人迷【兹指上文而言商六臣文武之事我周受命固有无疆之休然保守之亦大艰难故我之告君乃谋为垂裕之计不使后人迷乱以坠天命尔】公曰前人敷乃心乃悉命汝作汝民极曰汝明朂偶王在亶乘兹大命惟文王徳丕承无疆之恤【作汝明极谓大臣之职为民标凖故当时凡言为大臣者皆曰以为民极偶配也乘载也周召同受武王顾托之命故周公举武王之言以勉召公谓前人布其腹心尽以命汝使为大臣以定其民其言曰汝明徳勉力以配辅嗣王尽其诚心载此天命思文王之徳以丕承其无疆之忧责武王之言如此而可以辞其责乎】公曰君告汝朕允保奭其汝克敬以予监于殷丧大否肆念我天威予不允惟若兹诰【允信也保召公官名我之所信者保奭耳以汝克敬予监于殷之所以丧亡大否者与念我周之天命亦复有可畏者而君奭意乃不然我之所信者君奭我之所不信者至若此费辞説也允不允对言】予惟曰襄我二人汝有合哉言曰在时二人天休滋至惟时二人弗戡其汝克敬徳明我俊民在让后人于丕时【襄成也戡堪通胜也予惟曰辅成王业者我与君奭二人耳汝亦固同此意言曰在是二人矣而谓天休滋益至惟是二人惧弗能戡盖人臣总政以盈满为惧也然此则在于益敬其徳明举贤俊以拟其后他日推逊后人于丕大之时可也今日则未可逊其责也】呜呼笃棐时二人我式克至于今日休我咸成文王功于不怠丕冒海隅出日罔不率俾【笃如克笃前烈之笃海隅出日指东方也周都西土去东为逺故以海隅出日言之谓笃厚前人之业者匪我二人乎我国家固能至于如今日之休矣我与君奭当共承文王之功不自止息大冒于海隅出日之地无不率服咸顺使令可也然则周公之意固以东方为忧矣】公曰君予不惠若兹多诰予惟用闵于天越民【惠顺也予不顺君奭之意故若兹多诰盖予忧天命之不终及斯民之无依耳此圣贤真切之语也】公曰呜呼君惟乃知民德亦罔不能厥初惟其终祗若兹往敬用治【民德犹言民情谓君亦知民之情矣人情无不能其初惟终之为难所谓小民难保者也祗若兹往敬用治勉其就职之语　史记曰其在成王时召公为三公自陕以西召公主之自陕以东周公主之成王既幼周公摄政当国召公疑之作君奭于是召公乃説大纪论曰周公不见知于成王所以敢居外者恃召公为保耳不然周公其可离成王左右乎故君奭之作】
　　【在元年而不在乱定之后也】
　　【履祥按君奭之书子王子谓当在成王初年今考书中言意率已可见其事辞之明证有七书之称武王为寜王者惟大诰君奭为然大诰既初年之书或其时议諡未定或尚存初諡或兼称二諡其后始定一諡为武王耳故其后诸书止称武王而君奭独称寜王是君奭与大诰均为初年之书其证一也高宗之相莫着于傅説而此书独举甘盘盖初政之相也成汤之伊尹佐汤取天下而太甲初年政出伊尹若伊陟臣扈巫咸巫贤甘盘诸贤皆以世徳旧臣总聴嗣王之初政遂保有商厯年之盛盖周公引以为周召之比故言不及于傅説其证二也至曰冲子曰小子同未在位曰乱明我新造邦曰在逊后人于丕时曰亦罔不能厥初此皆初年之证故今从胡氏系于元年之下】
　　夏六月武王于毕【逸周书曰乃嵗十二月崩镐肂于岐周注乃谓乃后之嵗也周公立相天子周公召公内弭父兄外抚诸侯元年夏六月武王于毕匡瓒曰汲郡古文曰毕西于丰三十里】王冠【家语曰武王崩成王年十有三而嗣立周公居冢宰摄政以治天下明年夏六月既冠成王而朝于祖以见诸侯周公命祝雍作颂曰祝王达而未幼未当作勿程子曰未者非必之辞祝雍辞曰使王近于民逺于年于时爱也不夺民时也惠于财亲贤而任能其颂曰令月吉日王始加元服去王幼志服衮职钦若昊天六合是式率尔祖考永永无极孟懿子曰天子未冠即位长亦冠也孔子曰古者王世子虽幼其即位则尊为人君人君治成人之事者何冠之有】
　　命周公子伯禽代就封于鲁【史记世家曰周公摄政当国管叔及其羣弟流言于国曰周公将不利于王周公卒相成王而使其子伯禽代就封于鲁　皇甫谧曰伯禽以成王元年封　履祥按始是武王崩成王幼周公相践阼抗世子法于伯禽以教成王至是王冠且长使伯禽代就封于鲁而留周公卒相成王三叔遂为流言凡史迁所记恐未尽当时光后之实】
　　【鲁颂曰王曰叔父建尔元子俾侯于鲁大啓尔宇为周室辅乃命鲁公俾侯于东锡之山川土田附庸土者谓城邑场国牧地菜地之类田者诸侯一同之田孟子所谓周公封于鲁为方百里者也山川附庸与凡土地周礼所谓封疆方五百里礼记所谓鲁境七百里者是也　春秋公羊氏传曰封鲁公以为周公也周公拜乎前鲁公拜乎后曰生以养周公死以为周公主然则周公之鲁乎曰不之鲁也封鲁公以为周公主然则周公曷为不之鲁欲天下之一乎周也书大传曰伯禽封于鲁周公曰于乎吾与汝族伦吾文王之为子也武王之为弟也今王之为叔父也吾于天下岂卑贱也岂乏士也所执质而见者十二委质而相见者三十其未执质之士百我欲尽智得情者千人而吾仅得三人焉以正吾身以定天下是以敬其见者则隠者出矣谨诸乃以鲁而骄人可哉尸禄之士犹可骄也正身之士去贵而为贱去富而为贫面目黎黒而不失其所是以文不灭而章不败也慎诸女乃以鲁国而骄岂可哉】
　　管叔及蔡叔霍叔流言周公居东【金滕后序曰武王既丧管叔及其羣弟乃流言于国曰公将不利于孺子管叔名鲜武王弟周公兄羣弟蔡叔度霍叔处也流言流布其言也孺子成王也金縢但言管叔及羣弟流言而大诰多方皆言武庚图复则流言非武庚之事或是以此诱间三叔则有之其后三叔欲叛始挟武庚以为援而武庚始得逞其图复之谋尔周公乃告二公曰我之弗辟我无以告我先王辟读为避郑氏诗传言周公以管叔流言避居东都是也我之弗辟言我不避则于义有所不尽无以告先王于地下也履祥按古文尚书辟字作凡羣辟刑辟之辟皆作侵唯此作此孔璧书本是避字也辟谐声从辵从并皆避之义　越絶书曰周公以盛徳武王封周公使傅相成王成王少周公臣事之当是之时赏赐不加于无功刑罚不加于无罪天下家给人足禾麦茂美使人以时説之以礼上顺天地泽及夷狄于是管叔蔡叔不知周公而谗之成王周公乃辞位出廵狩于邉郑康成曰周公遭流言之难避之而居东都注凡三出　朱子曰弗辟之説宜从郑氏向董叔仲辨此一时答之谓从注説后而思之不然是时三叔方流言于国周公处兄弟骨肉之间岂应以语言之故遽兴师以诛之圣人气象大不如此且成王方疑周公周公固不应不请而自诛之若请之于王王亦未必见从则当时事势亦未必然虽曰圣人之心公平正大区区嫌疑自不必避但舜避尧之子于南河之南禹避舜之子于阳城自合如此若居尧之宫逼尧之子即为簒矣或又谓成王疑周公故周公居东不幸成王终不悟不知周公何以处之愚谓周公亦惟尽其忠诚而已按朱子集有金縢説其时与事皆与此不同此乃朱子晚年与蔡沈之书当为朱子定论】
　　【履祥按周公之避所以必告二公而后行者以成王尚幼朝廷之事不可以无所属也所以周公居外而朝廷不乱成王虽疑而外不敢诮者以有二公在焉尔微二公则周家之祸必有出于意料之外者周公亦不应避小嫌而忘大计矣甚矣朝廷不可以无人而大臣不可以独还也】
　　二年周公居东【金縢后序曰周公居东二年则罪人斯得蔡氏曰居东居国之东也郑氏谓避居东都未知何据孔氏以居东为东征非也方流言之起成王未知罪人为谁二年之后王始知流言之罪在管蔡也斯得者迟之之辞也　愚按此当接上文为一章　朱子曰管蔡流言成王疑之朱知罪人之为谁也及周公居东二年成王悟乃知罪在管蔡也若曰所谓罪人者今得之矣或问居东二年非东征乎曰成王方疑周公岂得即东征乎二年犹待罪也此章须以广大无我之心观之若有一毫私吝自惜避嫌疑之心即与圣人所为天地悬隔矣胡氏家録有言成王疑周公故周公居东茍成王而终不悟也则如之何白成王不悟则王室必危天下必乱周公能尽其忠诚而已圣人与天合一奚容心哉　伐柯之诗曰伐柯如何匪斧不克娶妻如何匪媒不得集传曰周公居东之时东人言此以比平日欲见周公之难柯斧柄也伐柯伐柯其则不逺我觏之子笾豆有践集传曰东人言此以比今日得见周公之易深喜之之辞也践行列之貌旧説谓讽成王当使人通周公之意　狼防之诗曰狼防其胡载疐其尾公孙音逊硕肤赤舃几几防躐也胡颔下悬肉也载则也疐给也公周公也硕肤大美也赤舄冕服之舄也几几安重貎公孙硕肤言周公避位而出也狼防其胡则疐其尾矣人情遭变则进退不能惟周公处之不失其从容雅重之度狼疐其尾载防其胡公孙硕肤德音不瑕徳音令闻也瑕疵也　程子曰周公之处已也夔夔然存恭畏之心其存诚也荡荡然无顾虑之意所以不失其圣而徳音不瑕也　范氏曰神龙或潜或飞能大能小其变化不测然得而蓄之若犬羊然有欲故也唯其可以蓄之是以亦得醢而食之凡有欲之类莫不可制焉唯圣人无欲故天地万物不能易也富贵贫贱死生如寒暑昼夜相代乎前吾岂有二其心乎哉亦顺受之而已矣周公逺则四国流言近则王不知而赤舄几几徳音不瑕其以此夫　朱子曰周公虽遭疑谤然所以处之不失其常故诗人美之言狼防其胡则疐其尾矣公遭流言之变而其安肆自得乃如此盖其道隆徳盛而安土乐天有不足言者所以大变而不失其常也夫公之被毁以管蔡之流言也而诗人以为此非四国之所为乃公自逊其大美而不居耳盖不使防邪之口得以加乎公之忠圣此可见其爱公之深敬公之至而其立言亦有法矣　书大传曰武王杀纣而继公子禄父使管叔蔡叔霍叔监禄父武王死成王幼周公盛养成王注盛长也使召公奭为傅周公身聴天下之政管叔蔡叔疑周公流言于国曰公将不利于王奄君薄姑谓禄父曰武王既死矣今王尚幼周公见疑矣此百世一时也请举事然后禄父及三监叛矣　朱子曰武庚当时意必日夕説诱三叔以为周公弟也而居中専政管叔兄也而在外监殷故管叔遂生不肖之心以至如此】
　　三年周公为诗以贻王【周公居东二年罪人斯得于后公乃为诗以贻王则此诗作于二年之后也】
　　【金縢后序曰于后公乃为诗以贻王名之曰鸱鸮王亦未敢诮公】
　　鸱鸮之诗曰鸱鸮鸱鸮既取我子无毁我室恩斯勤斯鬻子之闵斯【集传曰鸱鸮恶鸟攫鸟子而食者也室鸟巢也周公托为鸟之爱巢者呼鸱鸮而谓之曰尔既取我之子矣无更毁我之室也以我情爱之心笃厚之意粥养此子诚可怜闵今尔取之其毒甚矣既又毁我室乎以比武庚既败管蔡不可更毁我王室也】迨天之未隂雨彻彼桑土绸缪牖户今女下民或敢侮予【集传曰为鸟言我及天未隂雨之时徃取桑根以纒绵巢之隙穴使之坚固以备隂雨之患则此下土之民谁敢有侮予者亦以比已深爱王室而预防其患难也】予手拮据予所捋荼予所蓄租予口卒瘏曰予未有室家【集传曰拮据手口共作之貎捋取也荼萑苕可借巢蓄积租聚瘏病也亦为鸟言作巢之始所以拮据以捋荼蓄粗至于劳苦而病者以巢之未成以比前日所以勤劳如此者以王室之新造未集也】予羽谯谯予尾翛翛予室翘翘风雨所漂摇予维音哓哓【集传曰亦为鸟官羽杀尾敝以其成室而未定风雨又从而漂摇之则我之哀鸣安得而不急哉】
　　【履祥按七月之诗豳之旧诗也周公陈之以备工诵使成王知先公之旧衣食之原序谓遭变时所陈也夫成王方有疑于周公周公方避位居东而顾为是谆谆防于强聒者嗟乎此周公忠爱之诚也夫岂以居东而遂忘其君也哉然亦惟居东故可以忠告尔向使居中秉国则成王益深不利之疑虽吐赤心其孰能信之圣人所处其脱然无累之心与其拳拳不已之心并行不悖于此俱可见矣于后公乃为诗以贻王名之曰鸱鸮则鸱鸮其最后作也成王之疑亦将释矣鸱鸮之诗其情危其辞急盖有以忧武庚之必反王室之必摇也夫昔也武庚以周公利权间三叔而今也奄君又以周公见疑嗾武庚则踯躅之变势所必至故周公汲汲为成王言之为鸟言以自喻或以喻先王也曰鸱鸮鸱鸮既取我子谓其已诱管蔡也毋毁我室谓其勿更摇毁王室也恩斯勤斯鬻子之闵斯伤管蔡也二章言先王创业之备固也今此下民孰敢侮予微管蔡之内叛武庚之外连则固未易侮也三章言先王之勤劳也四章言王室之孤危外患之必至其辞不得不急也既而成王悟周公归而管蔡武庚卒于叛盖其参谋造祸非一日矣管蔡之惑滋甚至是而复畏罪则挟武庚以叛武庚之谋既深至是而复乘机则挟管蔡以叛也或曰向使成王未悟周公未归而管蔡武庚之反已炽则如之何曰周公亦深任其责力请诛之而已不诛则王室必危天下必乱周公亦尽其忠诚而已他岂暇顾哉】
　　秋大雷风王迎周公于东出郊反风【金縢后序曰秋大熟未获天大雷电以风禾尽偃大木尽防邦人大恐王与大夫尽弁以啓金滕之书乃得周公所自以为功代武王之説古者兵凶之事则弁服遇灾将卜故遂与大夫尽弁金縢之匮周室藏卜占书之器啓之将卜因得卜史畴昔所纳周公之册所书周公命之事始知周公自任代武王死之説焉】二公及王乃问诸史与百执事对曰信噫公命我勿敢言【周公所祷二公盖知其祷武王之疾而未必知其代死之説也而卜史又受公之命勿言圣人尽己之心固不欲了然户晓非成王卜风雷以啓匮此事辛不闻于世矣以此知圣人之事其不闻于天下后世者此类盖多也】王执书以泣曰其勿穆卜昔公勤劳王家惟予冲人弗及知今天动威以彰周公之德惟朕小子其新逆我国家礼亦宜之【王感周公之忠诚执此金縢之书以泣谓今风雷之变不必更卜盖天以是变儆予以彰周公之德尔子是迎周公以归　蔡氏曰按郑氏诗传成王既得金縢之书亲迎周公郑氏学出于伏生此篇乃伏生所传则新逆当作亲迎今本误】王出郊天乃反风禾则尽起【出郊者成王自往迎周公即上文亲迎也又按九罭诗意成王盖使人以衮衣归周公则此俟于郊而以使者先之尔】二公命邦人凡大木所偃尽起而筑之嵗则大熟【大木所偃谓偃朴坛壝次舎及民居之类　越絶书曰周公出廵狩于邉一年天暴风两日夜不休树木尽偃成王大恐大发金縢之匮察周公之册知周公乃有盛德王乃夜迎周公流涕而行周公反国天应之福五谷皆生树木皆起天下皆实此周公之盛德也　书称周公居东二年而越絶书称周公廵邉一年盖书兼首尾故称二年而越絶以朞年论故但一年然以时考之一字或误】九罭之诗曰九罭之鱼鳟鲂我觏之子衮衣绣裳【集传曰九罭九囊之网也鳟鲂皆鱼之美者我东人自我也之子指周公也衮衣裳九章五绘于衣四绣于裳衣上有龙以龙首卷然故谓之衮周公居东之时东人喜得见之而言九罭之网则有鳟鲂之鱼我观之子则见衮衣绣裳之服】鸿飞遵渚公归无所于女信处【集传曰女东人自相女也再宿曰信东人闻成王将迎周公又自相谓而言鸿飞则遵渚矣公归岂无所乎今将于女信处而已】鸿飞遵陆公归不复于女信宿【集传曰不复言将留相王室而不复来东也】是以有衮衣兮无以我公归兮无使我心悲兮【集传曰承上二章而言又愿其且留于此无遽迎公以归归则将不复来而使我心悲也】东山之诗曰我徂东山慆慆不归我来自东零其蒙我东曰归我心西悲制彼裳衣勿士行枚蜎蜎者蠋烝在桑野敦彼独宿亦在车下【集传曰东山所征之地慆慆言久也士事也行陈也枚如箸衔之有繣结项中以止语蠋桑虫似蚕烝发语声敦独处不移之貎成王既得鸱鸮之诗又感风雷之变悟而迎周公于是周公东征已三年矣既归因作此诗以劳归士盖为之述其意而言曰我之东征既久而归涂又有遇雨之劳因追言其在东而言归之时心已西向而悲于是制其平居之服而以为自今可以勿为行陈衔枚之事矣及其在涂则又覩物起兴而自叹曰彼蜎蜎者蠋则在后桑野矣此敦然而独宿者则亦在此车下矣】我徂东山慆慆不归我来自东零其蒙果臝之实亦施于宇伊威在室蟏蛸在户町畽鹿场熠燿宵行不可畏也伊可懐也【集传曰果臝括楼也伊威鼠妇也蟏蛸小蜘蛛也町畽舍旁隙地也熠燿明不定貎宵行虫名章首四句言其往来之劳在外之久故每章重言见其感念之深遂言以东征而室庐荒废至于如此亦可畏矣然岂可畏而不归哉亦可懹思而已此则述其归未至而思家之情也】我徂东山慆慆不归我来自东零其蒙鹳鸣于垤妇叹于室洒扫穹窒我征聿至有敦苦烝在栗薪自我不见于今三年【集传曰将隂雨则穴处者先知故蚁出垤而鹳就食之遂鸣于其上也行者之妻亦思其夫之劳苦而叹息于家于是洒扫穹窒以待其归而其夫之行忽已至矣因见苦系于栗薪之上而曰自我之不见此亦已三年矣】我徂东山慆慆不归我来自东零其蒙仓庚于飞熠燿其羽之子于归皇驳其马亲结其防九十其仪其新孔嘉其旧如之何【集传曰仓庚飞婚姻时也熠燿鲜明也缡妇人之纬毋施衿结帨是也九其仪十其仪言其仪之多也赋时物以起兴而言东征之归士未有室家者及时而婚姻既甚美矣其旧有室家者相见而喜当何如耶】管叔及蔡叔霍叔与武庚叛奄淮夷徐戎皆叛【郑康成曰成王得金縢之书亲迎周公周公归摄政三监及淮夷叛周公乃东伐之　陈贾问曰周公使管叔监殷管叔以殷叛周公知其将叛而使之与孟子曰不知也然则圣人且有过与曰周公弟也管叔兄也周公之过不亦宜乎且古之君子过则改之今之君子过则顺之古之君子其过也如日月之食民皆见之及其更也民皆仰之今之君子岂徒顺之又从为之辞　或曰周公之处管叔不如舜之处象何也游氏曰象之恶已着而其志不过富贵而已故舜得以是而全之若管叔之恶则未着而其志其才皆非象比也周公讵忍逆探其兄之恶而弃之耶周公爱兄宜无不尽者管叔之事圣人之不幸也舜诚信而喜象周公诚信而任管叔此天理人伦之至其用心一也】
　　作大诰东征
　　书大诰篇曰王若曰猷大诰尔多邦越尔御事弗吊天降割于我家不少延洪惟我幼冲人嗣无疆大厯服弗造哲迪民康矧曰其有能格知天命【周书发语多曰猷犹今方言曰説道也弗吊旧音的至也犹云不幸也朱子读如字恤也言不为天所恤二説辞意则同大厯服谓天之厯数地之九服也此章言武王崩成王以幼冲嗣位流言展转而事变如此未能上测天意如何以起下文求济卜筮之意】已予惟小子若涉渊水予惟往求朕攸济敷贲敷前人受命【敷广贲大也下敷字疑衍此章承上文谓未能格知天命然以事理言之如涉渊之势无可止之理必求所济故必广大前人受命之业可也】兹不忘大功予不敢闭于天降威【句】用寜王遗我大宝绍天明【句】即命曰有大艰于西土西土人亦不静越兹蠢殷小腆诞敢纪其叙天降威知我国有疵民不康曰予复反鄙我周邦今蠢今翼日民献有十夫予翼以于敉寜武图功我有大事休朕卜并吉【闭有所避而不出之意寜王谓武王也周初制諡将葬而諡此云寜王或举初諡或尚存二諡也绍犹介绍也小腆犹云蕞尔国指武庚也谓今兹不敢忘武王之大功故天虽降威不敢避而不为于是用寜王所遗宝以介绍天之明命即命犹云即命于元也即命曰者命之辞也西土即谓周邦也西土人谓管蔡也其命之辞曰今日有艰于我西土周邦虽本为西土之人者亦且自不静为兹蠢动而殷之小腆敢经纪殷之衰叙属我不天主少国疑三叔流言自啓变乱彼知我之有此瑕疵民之不康若此乃曰予将复殷之祚鄙周之邦今兹蠢动之翼日民贤有十夫者来为予助以敉寜大难以武图功我将有大事于东为之必休此命之辞也既而卜之果吉此章决上文未能格知天命之意】肆予告我友邦君越尹氏庶士御事曰予得吉卜予惟以尔庶邦于伐殷逋播臣【此以吉卜告邦君御事往伐武庚也逋播者逋亡播迁之臣谓武庚及其羣臣也】尔庶邦君越庶士御事罔不反曰艰大民不静亦惟在王宫邦君室越予小子考翼不可征王害不违卜【此举邦君御事不欲东征之言也谓事势艰难重大盖三监商奄淮夷俱叛事势相挺亦已炽甚民不静亦惟在王宫邦君室意谓且当闭闗自守也越予小子考翼不可征谓及我小子诸父老敬事之人亦不允吾东征下文所谓旧人是也害曷也谓王何不违卜也】肆予冲人永思艰曰呜呼允蠢鳏寡哀哉予造天役遗大投艰于朕身越予冲人不卬自恤义尔邦君越尔多士尹氏御事绥予曰无毖于恤不可不成乃寜考图功【造为卬我绥安慰也谓我幼冲之人亦永思其势之艰大为之永叹谓尔不欲往其奈四国蠢动鳏寡之民可哀也哉凡予所为盖天使之天遗此重大投此艰难于朕躬予以幼冲之人不我能自恤所感义者尔邦君羣臣能安慰我曰无以艰毖为忧不可不成武王图功之事尔讵可反以艰大阻我哉凡言寜王寜人图功皆谓伐殷之事自此章以前皆叙述之语此章以下始为责勉邦君羣臣之语】已予惟小子不敢替上帝命天休于寜王兴我小邦周寜王惟卜用克绥受兹命今天其相民矧亦惟卜用呜呼天明畏弼我丕丕基【此以下决辞也卜之而吉是天命黜殷也其敢替乎且天命武王之时武王既惟卜是用今日天意其相民况卜之而吉亦惟卜是用乎因叹息而言今日事变之来虽天之明威可畏其实相我以大其业尔上章答艰大之语此章答违卜之语】王曰尔惟旧人尔丕克逺省尔知寜王若勤哉天閟毖我成功所予不敢不极卒寜王图事肆予大化诱我友邦君天棐忱辞其考我民予曷其不于前寜人图功攸终天亦惟用勤毖我民若有疾予曷敢不于前寜人攸受休毕【自此章以下重释艰大之语旧人蔡氏谓即上文所谓考翼者又邦君御事之中亦多有逺事武王克商者武王创业之初亦以艰难勤劳而成之则今日时势之閟塞艰重乃我成功之所是予于宁王之图功不敢不卒伐也我友邦君不知天意故我大化诱之夫天意难测非谆谆有可信之辞惟考之民心可见耳民心所欲予曷其不于寜王之图功而成其终乎天亦惟用此事变以烦重吾民使于四国之害有如疾病必欲去之予曷其不于寜王受命之休而毕其事乎盖知前日之艰难则不惮今日之重难知民心之所欲与民心之所恶则知天意之所在此所以决于东征也】王曰若昔朕其逝朕言艰日思若考作室既底法厥子乃弗肯堂矧肯搆厥父菑厥子乃弗肯播矧肯获厥考翼其肯曰予有后弗弃基肆予曷敢不越卬敉寜王大命【此释艰大之语谓东征之役昔者朕即欲往然亦疑其艰大未可轻动于是日日思之武王拨乱反正如作室者父定其规画治田者父去其芜秽矣今日乃不卒其图功正如子不肯筑其堂基况能造成其室乎子不肯继其播种况能収刈其实乎其父老成敬重之人见其子若此其肯谓予有后人不坠基业乎只此东征一事不能述事则于武王之业何以成其业而收其实然则予何敢不于我之身而安定寜王所受之大命也】若兄考乃有友伐厥子民养其劝弗救【上文所喻贲之吾身此节所喻责之邦君御事兄考喻武王友犹敌已者喻四国子喻百姓民养苏氏谓厮养喻邦君御事谓今日之事正始为父兄者有敌已之人伐其子而为之厮养臣仆者其可劝其攻伐而不救乎夫邦君御事不过惮难耳非有劝之之心也而云尔者盖不救则防于劝矣】王曰呜呼肆哉尔庶邦君越尔御事爽邦由哲亦惟十人迪知上帝命越天棐忱尔时罔敢易法矧今天降戾于周邦惟大艰人诞邻胥伐于厥室尔亦不知天命不易予永念曰天惟丧殷若穑夫予曷敢不终朕亩天亦惟休于前寜人【肆哉作其气也爽开明也十人蔡氏谓乱臣十人非民献十夫也周家明国之时皆由哲人盖其时乱臣十人能真知天命于难谌之中盖于人所不可必者而知其决可必也尔邦君御事于其时从上所制不可易也况今天之降戾于周惟此三监武庚首作大难近相攻于我室其他固无事也而尔乃不知天命之不变易也予永念之天之丧殷如农夫之去草予曷敢不芟夷其本根终治田之事乎是天亦惟欲全美我寜王也此章重解艰大之疑】予曷其极卜敢弗于从率寜人有指疆土矧今卜并吉肆朕诞以尔东征天命不僭卜陈惟若兹【此章又释其违卜之意谓予何为终于卜用而不汝从盖率偱前王指定之疆土贲固当为况卜而又吉乎故朕大以尔东征往则必克天命决不差僭卜之所陈盖已如此矣陈谓卜所陈之兆辞也】书费誓篇曰公曰嗟人无哗聴命徂兹淮夷徐戎并兴【此大诰书序所谓淮夷叛者也伯禽筑费以守而征徐以离其势于费誓众故以费誓名篇徂往也谓将征淮夷而徐戎乃并兴起也】善乃甲胄敿乃干无敢弗吊备乃弓矢锻乃戈矛砺乃锋刅无敢不善【甲胄干盾所以自卫弓矢所以御逺戈矛以接战锋刅以撃刺吕氏曰戎狄之于中国每以观衅而动伯禽免于师傅而抚封于鲁淮夷徐戎固妄意其未更事所以并起而乘其新造之隙也伯禽应之者乃甚整暇而有序先冶戎备次之以除道路又次之以严部伍又次之以立期防先后之序皆不可紊自甲冑至砺锋刅皆治戎备之事也而于一事之中又自有序马甲所以卫身胄所以卫首干盾所以扞蔽皆自卫者也长兵则用弓矢短兵则用戈矛锋刅亦所以击刺皆攻人者也治戎备之际先自卫而后攻人所谓一事之中又自有叙】今惟淫舎牿牛马杜乃檴敜乃穽无敢伤牿牿之伤汝则有常刑【此车马放牧之防也吕氏曰戎备既脩则师可以出矣此所以继之以除道路之事也滛大也牿闲牧也师既出牛马所舍之闲牧大布于郊野郊野之民皆当修治其地窒塞其获穽一或不谨而伤闲牧之牛马则有常刑举此一条以例之凡川梁薮泽险阻屏翳有害于师屯者除治之功盖无所不施矣】马牛其风臣妾逋逃勿敢越逐祗复之我商赉汝乃越逐不复汝则有常刑无敢防攘逾垣墙窃马牛诱臣妾汝则有常刑【风谓牝牡相从而奔逸也传所谓风马牛是也臣妾军中之奴婢也古者兵法戎车一乘甲士三人步卒七十二人马四匹牛三头余子二十五人余子即臣妾是也吕氏曰师既出则部伍不可以不严自此皆严部伍之事也马牛其风臣妾逋逃宜镇之以静故戒其本部按堵不动无敢越逐若纵之越逐则奔者未及逐者先乱军律不可复整矣先严之以越逐之刑此出师镇定变乱之法也又戒其他部见牛马臣妾奔逸而至者无敢保藏敬而归之随其多寡商度行赏人诱于抵复之赏而惮于不复之刑则流散者将不召而自集此出师招集散亡之法也本部不敢离局他部不敢匿奸部伍条逹绳引碁布何变乱之足忧哉至于师旅所经又申以防攘窃诱之法不惟欲田野不扰自古丧师者每因剽掠失部伍为敌所乘故不得不戒也　按后世军法剽掠之罪斩而此则曰常刑盖古者皆顾籍之兵轻刑禁之即肃后世乌合之众非重刑禁之不齐】甲戌我惟征徐戎峙乃糗粮无敢不逮汝则有大刑鲁人三郊三遂峙乃桢榦甲戌我惟筑无敢不供汝则有无余刑非杀鲁人三郊三遂峙乃刍茭无敢不多汝则有大刑【先征徐戎所以伐淮夷之交同日筑费所以遏淮夷之冲皆所以制淮夷也吕氏曰戎备既治道路既除部伍既严行师之道备而兵可用矣故于此而立期防马甲戌用兵之期也徐戎淮夷并兴今所征独徐戎盖量其敌之坚瑕缓急而攻之也声势相倚徐戎败则淮夷将不攻而自溃矣军事以期防之本刍粮为命失期而服大刑宜也鲁人三郊三遂国外曰郊郊外曰遂郊之兵其正也在天子则六卿之军也遂之兵其副也在天子则六遂之军也两防并至其势甚重故悉起正副之兵以应之攻以甲戌筑以甲戌攻筑同日者彼方御我之攻势不得扰我之筑也无余刑非杀者所以刑之者无余但非杀耳降死一等之刑也糗粮刍茭之不给加以死刑桢榦之不供加以降死一等之刑何也糗粮人食也刍茭马食也人马不可一日无食桢榦虽版筑之所须视二者则犹稍缓也然则古人之于杀非甚不得已肯轻用之哉　又曰禹之家学见于甘誓周公之家学见于费誓启初嗣位而骤当有扈之变伯禽初就封而骤当徐夷之变一旦誓师左右攻伐之节戈矛戎马之利病曲折纎悉若老于行阵者孰谓其长于深宫而豢于膏梁之养耶是以知大禹周公之家学盖本末具举而无所遗也　世家曰伯禽即位之后有管蔡等反也淮夷徐戎亦并兴反于是伯禽帅师伐之子盻遂平徐戎定鲁又曰康叔之年幼周公在三公之位而伯禽据国于鲁盖爵命之时未至成人康叔后扞禄父之难伯禽殄淮夷之乱　本纪曰周公相成王使伯禽代就封于鲁管蔡武庚等果率淮夷而反周公乃奉成王命兴师东伐作大诰遂诛管叔杀武庚放蔡叔寜淮夷东土三年而后定履祥按武王周公伐殷诛纣而立武庚使管叔蔡叔霍叔监殷管叔以殷叛虽孟子亦认为周公之过而苏氏又盛称武王之疎以成败之迹言之过则诚过而疎则诚疎矣而圣人正其谊不谋其利明其道不计其功于此畧可见然以处事之理言之固亦未为疎也君臣之际天下之大戒昔者成汤伐桀则放之武王克殷而纣死矣武王为天下除残而已固不必加兵于其身也圣人恶恶止其身而已固不必诛絶其子孙也于是立武庚以存其祀以常情论之诛其父而立其子安知武庚之不复反乎虑其反而不立与立之而不能保其不反是不得以存之也于是分殷之故都使管叔蔡叔霍叔为之监以监之夫天子使其大夫为三监监于方伯之国国三人亦殷礼也况所使为监者又吾之懿亲介弟也武庚何得为乱于其国假使管叔非至不肖何至挟武庚以叛哉圣人于此亦仁之至义之尽矣不幸武王则既丧成王则尚幼而天下之政则周公摄之是岂其得已也彼管叔者国家之谓何又因以为利彼固以为周之天下或者周公可以取之已为之兄而不得与也此管叔不肖之心也而况武庚实嗾之于是唱为流言以撼周公既而成王悟周公归而遂挟武庚以叛彼武庚者□周室之内难亦固以为商之天下或者已可以复取之三叔之愚可因使也此武庚至愚之心也而况三叔实借之于是始为浮言以诱三叔既而三叔与之连遂挟三监淮奄以叛夫三叔武庚之叛同于叛而不同于情武庚之叛意在于复商三叔之叛意在于得周也至于奄之叛亦不过于助商而淮夷之叛则外乘应商之声内撼周公之子其意又在于得鲁三叔非武庚不足以动众武庚非三叔不足以间周公淮夷非乘此声势又不能以得鲁此所以相挺而起同归于乱周也抑当是时乱周之祸亦烈矣武庚挟殷畿之顽民而三监又各挟其国之众东至于奄南及于淮夷徐戎自秦汉之势言之所谓山东大抵皆反者也其他封国虽多然新造之邦不足以御之故邦君御事有艰大之説其艰难之势诚大也有民不静亦惟在王宫邦君室之説是欲闭闗自守也大诰一书朱子谓其多不可晓以今观之当时邦君旧人固尝与于武王吊伐之事者非不知殷之当黜也特以事势之艰大故欲违卜自守尔是以大诰一篇不及其它惟释其艰大之疑与其违卜之説自肆予冲人以下释其艰大也予惟小子以下释其违卜也尔惟旧人以下释其艰大也予曷极卜以下释其违卜也若夫事理则固不在言矣抑大诰之书曰殷小腆曰殷逋播臣于三监则畧而不详何也盖不忍言也不忍言则亲亲也其卒诛之何也曰亲亲尊尊并行不悖周道然也故于家曰亲亲焉于国曰君臣焉象之欲杀舜止于乱家故舜得以全之管叔之欲杀周公至于乱国故成王得以诛之周公不得以全之也传曰管蔡为戮周公右王书序曰成王伐管叔蔡叔则管蔡之诛是成王之意使管叔而可以无诛则天下后世之为王懿亲者皆可以乱天下而无死也可以乱天下而无死则天下之乱相寻于后世矣而可乎故黜殷天下之公义诛管蔡亦天下之公义也夫茍天下之公义圣人不得而私亦不得而避也吁是亦成王周公之不幸也】
　　杀武庚封微子啓于宋为殷后
　　书防子之命王若曰猷殷王元子惟稽古崇德象贤綂承先王脩其礼物作宾于王家与国咸休永世无穷【防子帝乙之庶长故曰元子崇德谓先圣王之有德者尊崇之不泯其祀也象贤谓先圣王之子孙能象肖其贤者则命之奉承其祀也礼者典礼物者文物如辂车为善而色尚白之类脩其礼物不使废坏以备一王之法使后世有所参考也宾以客礼遇之传所谓宋于周为客是也几此盖古制而周室稽之以处防子皆圣人公天下之心也】呜呼乃祖成汤克齐圣广渊皇天眷佑诞受厥命抚民以寛除其邪虐功加于时徳垂后裔【齐一也与齐其思虑之不齐者同意齐则无不敬圣则无不通广大无不包渊深不可穷后裔捐微子此章即篇首崇德之意】尔惟践脩厥猷旧有令闻恪慎克孝肃恭神人予嘉乃德曰笃不忘上帝时歆下民祗协庸建尔于上公尹兹东夏【上述成汤下嘉微子中间畧不言纣亡武庚灭之事盖微子所不忍闻故周家不忍言也尔指微子谓能践行脩举成汤之道所叙微子恪谨之德可想见微子之贤然非有拨乱之才不能捄商王之势向使帝乙舍受而立微子则岂非守文之贤主也哉周之所嘉其惜之之意见于言表东夏谓宋于商畿为东然以周室视之皆东土耳此章即篇首象贤之意】钦哉往敷乃训慎乃服命率由典常以蕃王室乃烈祖律乃有民永绥厥位毗予一人世世享德万邦作式俾我有周无斁呜呼往哉惟休无替朕命【此以下勉戒之服谓上公九旒九章之服命谓上公九命凡车旗献享之节也宋王者之后得用天子礼乐于先王之庙然宋公之命服则不可不谨也微子之贤不待戒然周室伤武庚之乱为后世虑亦所以全宋也故勉之戒之加详焉世世享德万邦作式传所谓诸侯宋鲁于是乎观礼盖礼守先代爵为上公亦诸侯之倡也无斁不厌也　书序曰成王既黜殷命杀武庚命微子啓代殷复　左氏曰宋先代之后也天子有事膰焉有丧拜焉　路史曰吊其民诛其君而乃立其子独不以其将不利而废之此周之至德也至于周公谩使管蔡监商监之云者所以制止其沈湎淫奔之俗而纳之道尔土地人民犹我之有固非利其国而欲之如宇文之于萧氏也及武庚之作难三监淮奄并起应之当此之时周之事亦汹矣周公于是濯征龛伐至久而后克之兹宜深监武庚之事而乃更立商王之元子夫以防子之贤吾君之子而商人父师之顾乃使之代商后而邦之宋宋为故毫商之旧都民之被其泽者固未忘也使微子少异其忘则全商之地亦非周矣成王周公亦且晏然命之不少为疑卒以安堵非圣人之盛德能如是乎于以是知立国惟在于贤而不在于疑之多秦汉而下不原仁义而徒汲汲以防虞天下岂不大可慙哉】致辟管叔于商囚蔡叔于郭隣降霍叔于庶人【书曰乃致辟管叔子商囚蔡叔于郭隣以车七乘降霍叔于庶人三年不齿蔡氏曰致辟者诛戮之也囚云者制其出入而犹从以七乘之车降霍叔于庶人三年不齿三年之后方齿録以复其国也　逸周书曰王子禄父北奔管叔霍叔缢乃囚蔡叔于郭隣凡所征熊盈族十有七国俘殷献民迁于九里俾康叔宇于殷俾中旄父宇于东云霍叔缢必传闻之误康叔宇于殷盖以殷都益封康叔而徙居之也　书序曰成王既伐管叔蔡叔以殷余民封康叔康叔受封在武王之世故汉书言康叔后扞禄父之难又云周公善康叔不从管蔡之乱至是伐管蔡以其民益封康叔书序盖误以此事加之康诰之上尔履祥按书称羣叔流言传称管蔡啓商而管叔独诛死蔡叔犹有车七乗霍叔三年而复之纵管叔首恶然同罪异罚轻重死生亦殊不等矣逸周书称管叔缢而书亦但云致辟是必因其缢而劫戮之盖书其罪而尸之也而蔡霍俱不死此所谓施生戮死者与懿亲之间本所不忍因其死而戮之以正王法因其生而施之以全私恩也】
　　四年周公作立政【大纪系四年今从之】
　　立政篇曰周公若曰拜手稽首告嗣天子王矣用咸戒于王曰王左右常伯常任凖人缀衣虎贲【此篇周公戒成王以任用贤人之道国史记之故称若曰常伯牧民之长伯常任任事之大臣凖人掌法之卿士即下所谓三宅三事缀衣掌服器者虎贲氏掌禁卫者独举五人者子王子曰周公当时率之以进告者所以用咸戒于王也】周公曰呜呼休兹知恤鲜哉古之人迪惟有夏乃有室大竞吁俊尊上帝迪知忱恂于九德之行乃敢告教厥后曰拜手稽首后矣曰宅乃事宅乃牧宅乃凖兹惟后矣谋面用丕训德则乃宅人【休兹犹虞书曰都欲言其事而美之又言知恤者鲜以重人君之聴而勉戒之也俊即三俊可为三宅者迪知躬蹈而真知之也九徳本皋陶所陈知人之目而有夏君臣世守以为取人法也三宅亦夏诸大臣之总名商周亦世守之职名虽各不同而掌事掌民掌法其职事则犹故也故篇中厯述三代用人皆以三宅言之谋面图谋亲阅之也言美哉用人之道知恤者少古之人蹈此者亦惟有夏氏其所以国家强盛者盖能吁求三俊之贤以尊事上帝也而其吁俊必有大臣真知夫信行九徳之贤而后敢荐于后而此时之为后者又图谋面察之真为大顺于徳之贤而后宅之也】兹乃三宅无义民桀德惟乃弗作往任是惟暴德罔后【上文言有夏用人之盛此言夏桀用人之失谓至于此乃三宅皆无义之民盖桀惟恶德弗行往时先三任用之道是惟暴德之用此桀所以表亡无后也】亦越成汤陟丕厘上帝之耿命乃用三有宅克即宅曰三有俊克即俊严惟丕式克用三宅三俊其在商邑用恊于厥邑其在四方用丕式见德【越粤通亦越者继上文而言也耿光也即犹云当也三宅以职言三俊以德言谓其才可以储三宅之用者盖亦三宅之副也曰谕也严宻也丕式法制之大也亦粤成汤所以升为天子能丕厘上帝之明命夫天之明命示此意而已而汤能丕以推其大规厘以理其条理其用三有宅者则能各当其职其论三有俊者则能各当其才严惟丕式即丕厘之用言汤之治天下既事制曲防以定天下之大法矣而又能用三宅三俊以行之故近者用恊而四方虽逺亦莫不于丕式之中而见圣人之德意焉】呜呼其在受德暋惟羞刑暴德之人同于厥邦乃惟庶习逸德之人同于厥政帝钦罚之乃伻我有夏式商受命奄甸万姓【呜呼叹而言之盖事接于见闻而言之易感也暋昏也羞刑进任刑威者也庶习备诸丑行者也言纣之于三宅使羞刑暴德之人宅牧宅凖使庶习逸德之人立政宅事然刑暴之人足以行威虐于国故以同邦言庶习之人足以娱心目于内故其同政言其亲疎之意如此上帝所以敬致其罚使我周有此革夏而法商华夏受命之事以奄甸天下之民奄甸盖井牧其地什伍其民也】亦越文王武王克知三有宅心灼见三有俊心以敬事上帝立民长伯立政任人凖夫牧作三事虎贲缀衣趣马小尹左右携仆百司庶府大都小伯艺人表臣百司太史尹伯庶常吉士司徒司马司空亚旅夷防卢烝三亳阪尹【长伯谓凡在上临民者任人即常任趣马闲廐之官小尹内臣之尹左右携仆凡执器侍卫之仆百司若司裘内司服之类庶府若内府天府之属大都小伯即大小都伯防内都邑之长也艺人凡卜祝巫医执技以事上者表臣百司表外也对衷之称上文百司为在内百司此表臣百司则在外百司太史史官尹伯有司之长如大胥大师典司之类则司乐其长曲人角人羽人则虞衡其长凡此众庶常职皆吉德之士司徒司马司空与其亚此皆诸侯之官其卿之命于天子者或天子使监于侯国者夷防卢蒸此四夷之国烝众也此王官之监于四夷者三亳防为北亳谷熟为南亳偃师为西亳阪险也古者形险之地不以封三官守之三亳商之旧都其地平险故周置监焉言文武克知三宅之心而任之不疑灼见三俊之心而知其可用故上以敬事天下以之长民其立政也常任凖人牧夫作三宅之事于上内而禁卫仆御百司庶府外而都鄙艺人百司太史尹伯皆得吉士以为之而其吉士又分布于诸侯夷狄之国与要地设险之官盖文武所知者三宅三俊而人以类聚各举所知各选其属布列内外莫不得其人也此章连举文武时事其官未必皆文武之官其人则皆文武所储之人吕氏曰凡所谓官吏莫不在内外百司之中至于特见其名者则皆有意焉虎贲缀衣趣马小尹左右携仆以扈卫亲近而见庶府以兄贱人所易忽而见艺人以恐其作巧以荡上心而见太史以奉讳恶书是非而见尹伯以小大体统而见若大都小伯则分诸郊畿不预有司之数者大都言都不言伯小伯言伯不言都盖互见之也自诸侯三卿以降惟列官名而无它语盖承上庶常吉士之文以内见外也】文王惟克厥宅心乃克立兹常事司牧人以克俊有德文王罔攸兼于庶言庶狱庶慎惟有司之牧夫是训用违庶狱庶慎文王罔敢知于兹【上文总言文武知人官使之详此又独推文王而言之盖恐成王闻其目而不知其纲闻其效而不知其本言文王惟先能尽其宅心之学故能立兹常事司牧之人皆俊才而有德者大抵君心患其识见之偏嗜好之蔽故不能知人而人才亦患其有才而无德以将之惟文王能宅其心故能识用夫俊有德之人常事司牧不言凖人亦互见也此节论任人之本庶言号令也庶狱狱讼也庶慎法禁也谓之庶固非其大者若大号令大狱讼大法禁则非大臣所敢専亦非文王所敢诿至其众庶琐碎之事则惟有司惟牧夫是从是否文王不以身兼之或于庶言犹有所预盖号令虽小教化所闗若庶狱庶谨文王则罔敢预知于此矣此节言任人之体也】亦越武王率惟敉功不敢替厥义德率惟谋从容德以并受此丕丕基【此申述武王之事凡用人之原与得人之多皆文王事武王率而行之耳蔡氏曰义德者有拨乱反正之才容德者有休休乐善之量皆成德之人也武王率循文王之功则不敢替其所用义德之人率循文王之谋则不敢违其所用容德之人以武王能与文王并而受此丕丕之基也】呜呼孺子王矣继自今我其立政立事凖人牧夫我其克灼知厥若丕乃俾乱相我受民和我庶狱庶慎时则勿有间之自一话一言我则末惟成德之彦以乂我受民【此章以下勉成王也我指成王也灼知犹云克知灼见也乱治也一话一言即上章庶言也末终也尽也言孺子已终丧即政继此以往王其于立政必于宅事宅凖宅牧之任能明知其才徳如何丕乃使之为治左右我所受之民均调我庶狱庶谨之事勿以己意或小臣间之至于庶言亦尽惟成德之贤専之以乂我受民言知之明任之専也】呜呼予旦已受人之徽言咸告孺子王矣继自今文子文孙其勿误于庶狱庶慎惟正是乂之【前所言商夏文武之事皆至美之言我所传受于人者已咸告孺子王矣又言成王为今日守文之王乃文王之文孙武王之文子其勿误于庶狱庶谨之事惟正人是治之误者谓以已兼知之事烦力独易于致误也蔡氏曰正犹康诰所谓正人指当职者而言】自古商人亦越我周文王立政立事牧夫凖人则克宅之克由绎之兹乃俾乂国则罔有立政用憸人不训于德是罔显在厥世继自今立政其勿以憸人其惟吉士用劢相我国家【此总上文言自古之人与商汤及我周文王之立政其于事牧凖三者则克宅之克宅者谓当其职而専其任也然亦惟能防绎审察其徳而后使之任其治耳自古为国罔有于立政而乃用憸利小人者盖憸利之人沾沾便捷以才陵德则国家政事日入于凿卒以昏斁继自今成王其勿用憸人其惟吉士则用之以勉助我国家】今文子文孙孺子王矣其勿误于庶狱惟有司之牧夫【此承上文申言之以致其丁寜之意于三庶独言庶狱于三宅又独言牧夫盖刑者民之司命尤所当重有司之牧夫固足以互见三宅然独表牧夫之名则是尤以亲民之任为重也夫三宅在朝廷则为三事在外则牧夫于民为近而事与法亦其所兼有焉如今朝廷之事分六部在外郡县虽専为牧民而六之事盖亦兼有也】其克诘尔戎兵以陟禹之迹方行天下至于海表罔有不服以觐文王之耿光以扬武王之大烈【诘谓儆申简阅纪律也陟犹陟方陟遐之陟犹所谓巡侯甸也禹迹中国之境禹之五服旧迹也方四方也表四表之地言德威所及无不服觐见也使天下见之耿光明德大烈功业也文光武烈各举其盛者称之也时方东征淮奄未平故篇终言此然此与上文通为一章告孺子王言刑及兵故吕氏曰兵者刑之大周公诘兵之训继勿误庶狱之后犴狱之间尚恐一刑之误况六师万众之命其敢不审而误举乎惟勿误庶狱之心而奉克诘戎兵之戒必非得已不已而轻用其民命者也】呜呼继自今后王立政其惟克用常人【周公丁寜之意并后王而戒之使成王行之后王傅之以为家法也常人常徳之人即上文之吉士也常人憸人二者相反凡憸利便捷者憸人也凡持重守正者常人也憸人常以生事为功常人常以生物为意常人如四时有序万物生成而奠知为之者憸人如盛夏骤凉隆冬乍燠一时若快人意而民人疾疫生物夭扎之患自是滋矣此用人者所当辨也】周公若曰太史司防苏公式敬尔由狱以长我王国兹式有慎以列用中罚【此周公告君因言谨狱之事又于君前即苏公谨狱之事命太史并书之以为司狱者之法苏国名公名忿生为武王司防能敬谨所用之狱此所以培植忠厚之脉以长我王国使后为司狱者能取法于此而有谨焉则能条列轻重用其中罚而无过差之患矣】
　　【履祥按立政之书前儒以其误次诸篇之后谓是周公告君之絶笔非也此亦初年之书也故其官名与今周礼未尽合盖时犹旧制也至称诘尔戎兵盖其时东征未尽奠也故胡氏大纪系立政于四年之下是为得之按古者诘兵盖有国之常政军伍藏于井甸陈法讲于搜狝廵邉四征寓于廵狩防同但恐守文之主或自废弛焉尔故成王康王之初元老大臣俱有诘戎兵张六师之告是皆有国之所当讲而其所谓诘者儆军实阅器械严纪律而已以是陟禹迹征弗庭必非黩武劳民之师非若后世守文之世以兵为讳日就废弛一旦警急则荒乱无措一有好大喜功之心则又诛求征发于常调之外也又况当时淮奄未寜平时武备犹不当弛况在此时乎至谓陟禹之迹又有深意古者圣人疆理中国华夷异宜各有界限故禹迹之旧中国世守之一有玷缺则中国之祸终有不可度者后世有以燕云之地弃之夷狄者华夷同壤曽不防时子孙亲受其祸而卒贻中国无穷之害如此而后知周公之言非为土地其意盖逺然其曰至于海表得毋啓广伐之渐耶曰此言其威德声教之余效也海表犹云海隅出日要亦指淮奄而为言尔然则后世大臣固有以置燕云而成守文之治者亦有以复燕云而致不测之祸者又何也曰是皆非周公也非周公则为君子而不能为为小人而又妄为矣世有周公之臣则吾不忧中国之患矣】
　　王东伐淮夷遂践奄【书序曰成王东伐淮夷遂践奄作成王政】五年迁奄君于蒲姑【书序曰成王既践奄将迁其君于蒲姑周公告召公作将蒲姑成王周公东征召公必居守故周公告召公谋之　孟子曰伐奄三年讨其君】
　　王来自奄大降四国民命迁之洛邑
　　多士篇曰昔朕来自奄予大降尔四国民命我乃明致天罚移尔遐逖比事臣我宗多逊【蔡氏曰降犹今法降等云者言昔我来自奄之时汝四国之民罪皆应死我大降尔命不忍诛戮乃止明致天罚移尔逺居于洛以亲比臣我宗周有多逊之美其罚盖亦甚轻其恩固已甚厚今乃犹有所怨望乎】
　　五月丁亥至于宗周诰四国多方
　　多方篇曰惟五月丁亥王来自奄至于宗周【成王东伐淮夷遂践奄而归故云来自奄宗周丰也西周之初凡言宗周者谓丰镐也东迁之后则洛亦谓之宗周所谓即宫于宗周是也盖庙朝所在即谓之宗周尔】周公曰王若曰猷告尔四国多方惟尔殷侯尹民我惟大降尔命尔罔不知洪惟图天之命弗永寅念于祀【书王若曰而冠以周公曰是周公代王言也成王幼周公秉政自大诰以后凡诰命之辞皆周公代言尔而于多方独书周公曰古书无费辞发例而已四国者三监武庚国内臣民也多方者若淮奄徐戎新服之国与凡武庚之乱东北诸侯顾望两端或与于乱者告四国而因以及多方亦以厌天下之心尔殷侯武庚也尹民谓其仍有国君民也我惟大降尔命谓贷其死也惟尔武庚仍有民社盖我有周贷其死命乃罔然不知觊觎非望图天之命弗永逺敬念宗祀以自取覆絶之祸此言所以杀武庚之故一説谓是谕武庚故臣为殷侯尹民者】惟帝降格于夏有夏诞厥逸不肯慼言于民乃大淫昏不克终日劝于帝之迪乃尔攸闻厥图帝之命不克开于民之丽乃大降罚崇乱有夏因甲于内乱不克灵承于旅罔丕惟进之恭洪舒于民亦惟有夏之民叨懫日钦劓割夏邑天惟时求民主乃大降显休命于成汤刑殄有夏【诞大迪蹈丽依也民之丽谓民所依以为生者如云小人之依是也崇积甲始灵善舒寛叨贪懫忿暴也此章述有夏天命所以亡而证之谓昔者帝尝降格于夏矣而夏桀大为肆逸且不肯加忧慼之言于民则其不忧爱于民可知矣不能一日之间勉为天理之是蹈则无日不诞逸可知矣此皆尔之所闻欲其因桀以知纣也又言桀亦岂不欲图天之命而不知得民为得天之本其图天之命而不能开生民衣食之原乃大降其祸罚以积乱于其民始则妺喜女谒之盛以乱其内而桀又不克善顺其众于外不进用恭德之人以大寛其民而崇长叨贪懫暴之人以戕害其民天为斯民之无主而求能主之者于是大降明命于成汤以刑灭有夏焉】惟天不畀纯乃惟以尔多方之义民不克永于多享惟夏之恭多士大不克明保享于民乃胥惟虐于民至于百为大不克开【此篇告多方兼告殷多士故言夏桀之罪而夏之多士亦不为无罪谓天不畀夏其祸所以如此大者固是夏桀有多方之义民而不能以之享有天命然亦惟有夏所敬用之多士大不克明其长保斯民之道而相与播虐于民至于百尔所为亦皆不克开于民之所依者然则夏桀之失民非惟桀之罪其臣亦有罪焉又因引以责殷多士也】乃惟成汤克以尔多方简代夏作民主慎厥丽乃劝厥民刑用劝以至于帝乙罔不明德慎罚亦克用劝要囚殄戮多罪亦克用劝开释无辜亦克用劝今至于尔辟弗克以尔多方享天之命呜呼【此言商之所以享有天命者乃惟成汤克为尔多方所简以代夏而作民之主惟谨修其民之所丽以劝勉其民盖谓务农重本修府和事之类是也而厥民法之亦皆用劝其贻厥子孙至于帝乙罔不明德谨罚明德则民化于善谨罚则民不为不善所谓克用劝也多罪者人心之所同恶戮当其罪则人劝无辜者人之所同愍赦当其眚则人劝一章之中劝之一字屡言之于以见商之先王之于民其鼓舞不倦如此今至于尔辟弗克以尔多方享天之命呜呼盖深叹纣之自取亡也夫以商先王如此纣继世以有此多方而不能以之享天之命忽然而亡此重可叹也故呜呼以终之其所感者深矣旧説以呜呼冠下章王若曰之上意浅而不词今不取】王若曰诰告尔多方非天庸释有夏非天庸释有殷乃惟尔辟以尔多方大淫图天之命屑有辞乃惟有夏图厥政不集于享天降时丧有邦间之乃惟尔商后王逸厥逸图厥政不蠲烝天惟降时丧【此承上章言非天用意舍有夏之命亦非天用意舍有商之命乃惟尔辟若纣若武庚不知其故但以尔多方大为淫佚而欲图天之命屑屑然以为辞初不知惟有夏之图治不集其所以享国之道而集其所以亡者故天降此丧亡使有邦者得以间其命惟尔商后王又安于纵逸而所以图治音不洁不进故天又降此丧亡然则非天用意舍之皆其自取丧亡耳】惟圣罔念作狂惟狂克念作圣天惟五年须暇之子孙诞作民主罔可念聴【圣者通明之称狂者昏纵之谓克念罔念圣狂之防于此乎分此二句谓古语周公引之五祀者天道一大夑谓天之降丧亦非遽絶商也尔辟既有图天之辞人若能念亦孰不可变而之善故天亦迟之以须待其或变或其子孙可作民主而皆无可念聴者念聴盖应屑有辞之意五年者天道一变之节圣人与天为一或前此欲伐商而又迟之后又封植武庚不为不久而皆不可复望也蔡氏曰五年必有所指子王子曰此篇多有错简五祀谓武王克商之后封值武庚者又五年武王崩而武庚卒为不善天终絶之】天惟求尔多方大动以威开厥顾天惟尔多方罔堪顾之【承上文言商既罔可念聴天于是求民主于多方动之以变异开其能顾諟天命者而尔多方又无有上堪眷顾者焉大动以威开厥顾天如周饥克殷而年丰盖商末此事甚多而多方无有能上当天意者】惟我周王灵承于旅克堪用德惟典神天天惟式教我用休简畀殷命尹尔多方【承上章言商既罔可念聴多方又罔堪顾之惟我周王灵承于旅谓善顺众心是克开于民之丽也克堪用德所谓徳輶如毛民鲜克举之惟周王克堪用之也是诚可为神天之祭主故天啓诱之以休嘉之道而简防畀付以代殷之命用尹正尔多方焉吕氏曰所谓式教我用休者如之何而教之也文武既得乎天天理日新左右逢原其思也若或起之其行也若或翼之是乃天之所以教而用以昌大休明者也非谆谆然而教之也】今我曷敢多诰我惟大降尔四国民命尔曷不忱裕之于尔多方尔曷不夹介乂我周王享天之命今尔尚宅尔宅畋尔田尔曷不惠王熈天之命【此以下独责四国士民也今我曷敢多诰我惟大降尔四国民命其间上下必有缺文此章以下大意是责其与于武庚之乱谓昔伐殷之役殷之士众不戮一人尔曷不信我周家而各安于多方乎尔曷不夹辅介助从乂我周王以享尔之天命乎世代变迁而田里如故尔曷不顺我周王益以广尔之天命乎】尔乃迪屡不静尔心未爱尔乃不大宅天命尔乃屑播天命尔乃自作不典图忱于正【此章责其从武庚于叛尔乃屡蹈不静自取亡灭是尔心未知所以自爱也尔乃大不安天命尔乃轻弃天命尔乃自作不典而欲人之信之以为正也凡尔所为既不自爱又唱为予复之説是又欲诖误他人也】我惟时其教告之我惟时其战要囚之至于再至于三乃有不用我降尔命我乃其大罚殛之非我有周秉德不康寜乃惟尔自速辜【此一节即多士篇所谓昔朕来自奄予惟大降尔四国民命我乃明致天罚移尔遐逖者谓我惟时其教告之矣盖东征之时必有文告之辞也我惟时其战要囚之矣谓东征之时尝战胜而俘囚之然不杀也至再至三乃又不用我所以降尔命者谓不感恩顺德也我乃明致天罚移尔遐逖迁之于洛犹放殛也非我有周所以执徳音不使尔民康寜乃惟尔自速其辜耳此即多士篇所谓予惟时其迁居西尔非我一人奉德不康寜时惟天命是也】王曰呜呼猷告尔有方多士暨殷多士今尔奔走臣我监五祀越惟有胥伯大小多正尔罔不克臬自作不和尔惟和哉尔室不睦尔惟和哉尔邑克明尔惟克勤乃事尔尚不忌于凶德亦则以穆穆在乃位克阅于乃邑谋介尔乃自时洛邑尚永力畋尔田天惟畀矜尔我有周惟其大介赉尔迪简在王庭尚尔事有服在大僚【此以下告迁洛之多士也上章即多士篇所谓明致天罚移尔遐逖此章即所谓比事臣我宗多逊是也有方多士者三国之遗臣殷多士者武庚之遗臣也奔走臣我监五祀者监即三监谓其从三监以叛于今五年也一説五祀属下句谓今五年所置胥伯小大多正也胥伯小大多正谓大胥小胥教职也党正县正治职也皆今日周家所置教之之官也此即召诰所谓比介于我有周御事也臬的也邑如四井为邑之邑谓所治之部也夫谓之多士则皆在官之人辑其分族将其丑类以迁于洛邑者意者比闾井邑丘甸之类皆殷士为之大胥小胥之教党正县正之长则置王官焉忌古文作□即諅字为人言所欺也尔多士不可受欺于凶德介助也周公既述所以致罚迁殷之意于是喻四国殷士所以臣我多逊之风谓今尔自奔走从我三监而乱以来今已五年三监既诛粤置胥伯小大多政以掌毅治尔当以为表的自身而家而在官邑皆当以和顺为主至于官邑之事明整是为尔之克勤其职然尔不可为顽民凶悍所欺诳而从之亦但以和敬在职而简问乃邑之善者谋以自助则善习日胜而恶习日消矣尔乃自时洛邑尚永力畋田安土乐天则天意将畀矜尔而我有周其大助赉乎尔矣啓防于王庭之上崇尔职事服采于大僚之问言将大用之所以勉之也自此章以至篇终五峰胡氏谓与多士互有错简而子王子防自此章以下皆为多士之文如此则章首五祀之説乃是自七年营洛之时逆数黜殷之后再为置监故云臣我监五祀也但上文方述迁洛之由不应全无劳来慰勉之语或自此数节不无一二错简今存所疑以俟知者】王曰呜呼多士尔不克劝忱我命尔亦则惟不克享凡民惟曰不享尔乃惟逸惟颇大逺王命则惟尔多方探天之威我则致天之罚离逖尔土【此章多士多方首尾必有一误古文方作与士字相近尤易误也蔡氏谓多方字当作多士愚谓皆当作多方盖此章又喻不迁之国也篇首既诰四国多方上章止责四国多士故此章又重告多方不克享凡民惟曰不享与洛诰百辟享之云同文当是告多方者谓尔多方不能相劝信我教命则是尔多方不能享上矣是尔乃谓纵逸为颇僻大违逺王命则是尔多方自取天威我则将致天之罚各离逺尔土矣谓亦将迁之也若云殷多士则已离逖迁洛不应于此再言之】王曰我不惟多诰我惟祗告尔命【上文今我曷敢多诰我惟大降尔命谓不杀而教之也此章谓教之以生生之道也】又曰时惟尔初不克敬于和则无我怨【又警戒以终之谓今日为尔维新之时若又不能敬于和复为乖乱则我将别有诛戮乃尔自取无所归怨也子王子谓多士多方之终俱有王曰与又曰之文而多士王曰之下无语必脱简在此当共为多士篇之终　苏氏曰大诰康诰酒诰梓材召诰洛诰多士多方八篇虽所诰不一然大畧以殷人不心服周而作也予读泰誓武成尝怪周取殷之易及读此八篇又怪周安殷之难也多方所诰不止殷人乃及四方之士是纷纷焉不心服者非独殷人也予乃今知汤已下七王之德深矣方纣之虐人如在膏火中归周如流不暇念先王之德及天下粗定人自膏火中出即念殷先七王如父母虽以武王周公之圣相继抚之而莫能禁也夫以西汉道徳比之殷犹碔砆之与美玉然王莽公孙述隗嚣之流终不能使人忘汉光武成功若建瓴然使周无周公则亦殆矣此周公所以畏而不去也　子王子曰商自太甲以后数经衰乱已四兴王业武乙再都河北而国尤衰者四五十年至纣乃决其坏而慼其亡者又三十年周家仁声仁闻日盛日隆商王之恶德虐政日累日积当是时三分天下周有其二非周取之也皆弃商而归周也纣之都百姓服田力穑者亦未尝不悦服而安业其顽嚚喧豗而易揺者特游手之民平时酗酒暴横草窃奸宄逋逃匿隠未尝伏辜不习勤劳不乐安静呼噪风尘之警以逞其虎狼之心加以纣之宠任非人豪家巨室不事绳检者怨周之不用招诱无頼为之爪牙不过借复商之名以鼓倡羣凶残害百姓若以战国秦汉处之不过坑之而已周家积累有素不忍轻杀非力不足以制之必欲使之革心从化此其为变移之难者乃所以为忠厚之至苏氏谓人心不服周而难安者未之思也】
　　【履祥按多方叙称王来自奄诰尔多方而多士书曰昔朕来自奄则多方在多士之前明也而自孔安国以来失之胡氏大纪独叙多方于前多士于后云然则古者事之前后必已具于编年之史而书则每篇自为首尾固未必诸篇相为次序也诸篇若此多矣然又安知书之前后安国伏生不无所差互与是皆未可知也多方多士之书皆化商之书也多士以告殷民而多方则不止于殷民也多方周官之书皆归周之书也多方以治外而周官以治内也流言之变倡于三叔而乱成于武庚武庚固易叛者淮奄徐戎何为而亦叛或者人心之如殷民者尚多也成王周公东征厯防年而后定践奄而归迁殷四国之民至于宗周诸侯毕防计淮奄徐戎多方新服之国变置之君咸与在列故告殷民而及多方所以厌人心也多士之书则在洛之民安定告戒之而已矣自践奄来归诰多方于是天下既定制礼作乐以文太平始颁周官之法定一代之制此周官之书所由作也传所谓六年制礼作乐者也周官之叙曰四征弗庭六服承徳四征弗庭谓黜殷致辟伐淮践奄也六服承德谓作多方定庶国搜岐阳盟诸侯也自是太平四十余年刑措不用呜呼盛哉】
　　搜于岐阳【左氏曰成有岐阳之搜　杜氏曰成王归自奄大搜于岐山之阳　外传曰昔成王盟诸侯于岐阳楚为荆蛮置蕝设望表与鲜牟守燎故不与盟】
　　六年董正治官制礼作乐【大传曰六年制礼作乐】
　　书周官篇曰惟周王抚万邦巡侯甸四征弗庭绥厥兆民六服羣辟罔不承德归于宗周董正治官【此篇当在多方之后盖归自奄以来也大传所谓六年制礼作乐也成王东伐三年于外至是外患平而太平之典举矣四征弗庭盖黜商伐淮践奄也当时兵威所及不止一国故曰四征言其四方征讨弗庭谓不来庭之国也一云庭平也直也征弗庭所以安全中国故曰绥厥兆民也六服羣辟罔不承德谓多方诰庶邦岐阳盟诸侯也六服中国诸侯在九州之内者若合九州之外言之则为九服矣宗周即多方所谓至于宗周谓丰镐也董督也正齐也治官凡治事之官也传曰自非圣人外寜必有内忧后世外患既平鲜有不渐至衰乱惟圣人不然当天下无事之后则整理维持之功愈密此所以为圣人与】王曰若昔大猷制治于未乱保邦于未危【自此以下王曰凡二此以述置官立制之意后章则训戒勉勅之辞若昔大猷谓顺古者大道之训而制治保邦于未危乱之时二句盖古语然所以制治保邦者则在于建官定制得人以为之故下文详焉】曰唐虞稽古建官惟百内有百揆四岳外有州牧侯伯庶政惟和万国咸寜夏商官倍亦克用乂明王立政不惟其官惟其人【上述古语此曰字盖成王自言也建官其来久矣虽唐虞亦稽之上古损孟制宜而建为百职内则百揆以揆度百事四岳以察按四方外则州牧者一州之长各总其州国侯伯者大国之侯各率其属国内外相承体统不紊故庶政和而万物安夏商之时世变事繁观其防通制其繁简官数加倍而亦克用乂然此特制数耳大抵官得其人则治非其人庸则废事邪则乱故明王立政不惟其官之多惟得其人而已传曰有虞氏之官百夏二百商三百周三百有六十】今予小子祗勤于德夙夜不逮仰惟前代时若训迪厥官【逮及也夙夜常如不逮此圣贤不已之心敬德者求贤任官之本故成王先于己求之】立太师太传太保兹惟三公论道经邦夑理隂阳官不必备惟其人【自此以下颁周公官制之大纲按文王世子则三公之职其来已久至此立定官制又以为首故曰立道者事理当行之路论则讲明以究其极此所以君心也经则宻比经理之谓夑和理治也隂阳天地之所以造化论道所以经邦经邦所以燮理隂阳蔡氏曰非能经纶天下之大经赞天地之化育者不足以任此贲故官不必备惟其人也】少师少傅少保曰三狐贰公化寅亮天地弼予一人【蔡氏曰孤持也三少虽三公之贰而非其属故曰孤化即经邦之运用隂阳以功用言天地以形体言三公纯乎师故不曰弼而三孤则曰弼此公孤之分】冢宰掌邦治统百官均四海司徒掌邦教敷五典扰兆民宗伯掌邦礼治神人和上下司马掌邦政统六师平邦国司防掌邦禁诘奸慝刑暴乱司空掌邦土居四民时地利六卿分职各率其属以倡九牧阜成兆民【此周公制礼先定六官之长然后各率其属而六典之制次第以举古者命官各因其事凡治事之长谓之宰故家相曰宰天子之相谓之冢宰冢长也大也犹云冢子也冢宰天官凡国之政事法制皆属焉故曰掌邦治内统百官外均四海百官异职总摄之使归于一故曰统四海异宜调剂之使得其平谓之均司専主也惟冢宰无不统自此而下则有専主矣徒人众也司徒则主凡夫家之徒众也故曰地官治众莫大乎教故司徒掌邦教敷五典者君臣父子兄弟夫妇朋友人道之常司徒则布人道当行之则扰者劳而熟之之谓凡夫家徒役颁事任民保爱教纠征役考比皆扰之谓也宗伯不言司盖所掌者礼礼莫大于祭祭莫切于宗庙于宗庙不敢言司又礼王者所重而春官四时之长故曰伯所以尊宗庙而崇礼也宗伯治天神地祗人鬼之礼神祗皆曰神上下者尊卑贵贱等仪之礼和者使之不僣不逼各安其分也所谓有序则和也司马夏官主兵政兵以车马为重而莫急于马故政官曰司马六师即六军也天子六军司马掌之自人臣之职言之故不曰大军而曰六师师众也即谓六军之众也平谓使强不得陵弱众不得暴寡而邦国各得其平也邦国之事皆政也而独兵事谓之邦政政者正也征伐所以正人之不正者也故王政莫大于此司防主防贼之官也秋官刑官也不曰刑而曰邦禁禁止也所以止人之为恶也从木从示谓书刑于木以示之所以止人之为恶也至于刑则加之人矣圣人立刑盖禁于未然至于刑之则不得已而然也吕氏曰奸慝难知故曰诘推鞠穷诘而求其情也暴乱易见直刑之而已司空冬官主空土之官凡土之旷田之未授者皆司空主之故分画空土以待四民之受禄受田受肆受尘者时地利亦任空土而兴其利也凡土之未授者皆司空主之既授则司徒掌之矣故或者谓地官之属疑是司空之属者此也司空六十之属周礼缺汉儒以考工记补之特四民之一事耳六卿分职各率其属周公既定六官之制其他属官所掌之事则六卿详定焉朝廷天下之本故以倡九牧阜成兆民也】六年五服一朝又六年王乃时巡考制度于四岳诸侯各朝于方岳大明黜陟【五服侯甸男采卫篇首言六服者连要服而言也周礼职方有九服卫服之外有蛮夷镇藩行人所掌六服则蛮夷藩镇统为要服圣人详内畧外不治夷狄职方极王化所至虽有九服而行人所掌□朝防之莭止及六服周官之初又但止于五服焉王者安全中国不务逺畧于此可见然行人所掌侯服嵗一见至要服六嵗一见则六年而六服朝觐始徧此云五服一朝者谓六年之内五服朝觐俱徧也周官立大纲特举其畧耳其详则周礼续定焉不言要服盖此外有朝防不及者圣人不责之也又六年则十二年而王乃时廵则五服朝觐凡两徧然此举其粗耳周礼三嵗徧覜五嵗徧省七嵗象胥谕言语协辞命九嵗外史考书名十有一嵗同度量修法则十有二嵗王廵狩殷国此王者所以一道同风治天下之大经也】王曰呜呼凡我有官君子钦乃攸司慎乃出令令出惟行弗惟反以公灭私民其允怀【此以下皆训戒之辞上章言法此章法外意也无此章虽有法不行焉此节言政令能谨则令出而必行能公则令出而民服】学古入官议事以制政乃不迷其尔典常作之师无以利口乱厥官蓄疑败谋怠忽荒政不学墙面莅事惟烦【此节以学问为重盖古人即学皆事学优则仕仕优则学所以日用常有余裕蔡氏曰学古学前代之法也制裁度也典常当代之法也周家典常皆文武周公之所讲画至精至备凡莅官者谨师之而已不可喋喋利口更改而纷乱之也积疑不决必败其谋怠忽荒畧必荒其政人而不学其犹正墙面而立必无所见而举措烦扰也　苏氏曰郑子产铸刑书叔向讥之曰昔先王议事以制不为刑辟其言盖取诸此先王人法并任而任人为多故律设大法而已其轻重之详则付之人临事而议以制其出入故刑简而政清自唐以前治罪科条止于今律令而已人之所犯日变无穷而律令有限以有限治无穷不闻有所缺岂非人法兼行吏犹得临事而议乎今律令之外科条数万而不足于用有司请立新法日益不已呜呼任法之一至此哉】戒尔卿士功崇惟志业广惟勤惟克果防乃罔后艰【此节言功业之本志不立则茍且而功不崇行不勤则作辍而业不广不果防则失机防而后反艰难矣】位不期骄禄不期侈恭俭惟德无载尔伪作德心逸日休作伪心劳日拙居宠思危罔不惟畏弗畏入畏【此节教士大夫以守爵位之道也位以行道非期于为骄禄以养亷非期于为侈故贵于恭俭以为德恭则自不骄俭则自不侈矣然恭俭必实得于中而无行其伪也伪而为之无不败者盖作德则表里如一不事强矫故心逸而日休休焉作伪则揜匿覆防欲盖弥彰故心劳而日见其拙尔居宠荣之时思危辱之祸则无不谨畏而不敢骄侈凡不知谨畏则骄侈妄行祸至无日而反入于可畏之境矣此教之以制行设心之法至真至切之方如此】推贤让能庶官乃和不和政厖举能其官惟尔之能称匪其人惟尔不任【治非可以一人为亦非可以一时止故在于推贤举能焉推贤逊能谓其一时更相推逊也举能称人则谓其递相引类也和则政事如出于一举能其官则事功亦犹出于已尔】王曰呜呼三事暨大夫敬尔有官乱尔有政以佑乃辟永康兆民万邦惟无斁【三事谓公孤蔡氏谓三事即立政三事公孤位尊德重不待戒勅愚谓当时诸公虽不待戒勅然王者立法非为一人一时也故于定制之初诰命之终而通告之履祥按周官一篇周公定制之大纲也其礼制纪纲与其时士大夫风俗可想见矣然是篇周礼之经也周礼其犹周官之传与周公制礼先定公孤与六官之长使分职而率其属自是众职之纎悉皆当时六卿分制之而周公总定之也顾周官周礼其间有不合者则其后因时栽定详畧之间不无损益而大畧无甚异矣先儒曰周礼之书亦立制度焉耳承袭之旧权宜之法要亦不尽出于周礼也周礼之篇端皆曰惟王建国辨方正位则书成于营洛之后也然成王未遂居洛况尽用六典之制乎或又曰周礼者首尾未成之书也惜哉】





</div>
    <div class="pagination">
<a href="资治通鉴前编_page2.html">上一页</a><a href="资治通鉴前编.html">1</a><a href="资治通鉴前编_page2.html">2</a><span class="current-page">3</span><a href="资治通鉴前编_page4.html">4</a><a href="资治通鉴前编_page5.html">5</a><a href="资治通鉴前编_page6.html">6</a><a href="资治通鉴前编_page7.html">7</a><a href="资治通鉴前编_page8.html">8</a><span>...</span><a href="资治通鉴前编_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
