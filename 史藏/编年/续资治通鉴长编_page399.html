<!DOCTYPE html>
<html>
<head>
    <meta charset="UTF-8">
    <title>续资治通鉴长编 - 第 399 页/共 607 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续资治通鉴长编 - 第 399 页/共 607 页</h1>
    <div class="content">　　相州安阳县民段□，以父两目失明，断臂取骨髓饮父，父目复常。
　　二月庚子朔，诏：「保州作院募民为工匠，其给银、鞋钱及南郊赏赐视厢军。」以诸州军作院所给，旧并系厢军投换故也。
　　辛丑，经制熙河路边防财用司言：「蕃官内藏使库李蔺□讷支等乞助筑熙州外城。」从之。仍日给运土人米一升，毋得抑勒科定赴役人数。明年，筑河、岷州，蕃官赵醇忠、赵结成玛皆以夫助城，亦给之。
　　马军都虞候燕达言：「内外诸军拍试教阅，弩，乞许用铁臂钩踏射，不用包指。铁臂钩在手脱之上【四】踏硬取力，比之包指，颇加斗力，便于施放。仍遇敌相近，执持刀杖，无所妨碍。」从之。后诏诸军用铁臂钩踏射者，各于斗力外加三斗。
　　壬寅，诏自今带御器械遇独员，差内侍押班兼权。
　　进婕妤宋氏为充媛。
　　上批：「审刑院、刑部乞因并差详议、详断官入试院，积未断公案凡五百余道，罪人幽系囹圄，日夜待命，岂宜淹滞留壅若此，其自今月三日后官吏并勒宿。」
　　癸卯，诏：「闻滨、棣、德、博州盗发相仍，令提点刑狱汪辅之督捕，无致结集，如捕盗官弛慢，劾罪以闻。」
　　又诏定公使钱，三司、开封府岁万缗，司农寺三千五百缗，将作监三千缗，都水监二千五百缗，髃牧司、军器监、都提举市易司各二千缗，兵部千五百缗，刑部除旧大理寺月支钱外千缗，国子监七百缗，并自今年始。其不该裁定处依旧。
　　甲辰，诏威、茂、黎三州罢行义仓法。初，知兴州罗观乞置义仓于川峡四路，许之。既而成都府路提举司言威、茂、黎三州夷夏杂居，税赋不多，旧不推行新法，岁计、军储，皆转运司支移彭、蜀州税米就输及募人入中，恐不可置义仓。故有是命。
　　又诏诸王宫教授自今不许过两任。
　　又诏：「近已罢都大提举在京诸司库务司，其所隶库务，令三司副使、判官、勾当公事分季点检申中书。」
　　乙巳，审刑院、刑部请以审官东院地为审刑院，太常礼院地为刑部详断司。从之。
　　太常丞、集贤校理顾临权发遣开封府推官，太子中允、直集贤院、开封府推官范育依旧为枢密院检详官。十七日临罢府推，吕公着云云。
　　诏河北东路提举司借常平钱四万缗，分给大名府、澶州籴军粮。
　　丙午，河东经略司言：「火山军巡检韩渭擅领兵士入北界，与敌人相射，及诱致蕃部至廨宇，待以客礼。」诏渭冲替，令转运司劾罪。
　　诏皇太后侄礼宾使、荣州刺史高公纪久疾在告，可罢勾当三司衙司，差提点崇先观，免日赴起居。
　　丁未，诏知南剑州万公仪追一官，免勒停。通判黄子春、知邵武军周约、签判李上傧，各罚铜二十斤，差替。其余巡检、巡茶盐、县令、尉，追官、勒停、罚铜、冲替者凡二十九人。并坐贼廖恩经所部不觉察，及讨捕无功，虽会赦降去官，犹责及之。
　　太常丞程颢判武学。十五日颢罢，吕公着云云。
　　庚戌，计议措置边防公事所言：「以环庆路正兵、汉蕃弓箭手、强人，联为八将，第一将驻庆州，第二将环州，第三将大顺城，第四将淮安镇，第五将业乐镇，第六将木波镇，第七将永和寨，第八将邠州。」从之。
　　诏梓州路转运使高秉、判官程之才各升一任。以讨泸州夷事馈运有劳也。
　　诏：「闻滨、棣、沧州昨因灾伤，至今民尚乏食。其令提举官李孝纯存恤，有合行事行讫以闻，事体稍重者奏听旨，察知县，县令有不职者权对移。」
　　辛亥，知越州、给事中、集贤殿修撰程师孟降为右谏议大夫。坐前知广州失入市易牙人杖罪，及断割牙钱不当也。
　　荆湖北路都钤辖司言：「辰州本斗堡斩获蛮贼十首级，其余杀戮甚觽，残党穷迫亡散，类皆卑弱，其有能自归者，欲诫约遣还，以示威信。」诏自归者贷其死，毋给赏，令仍旧住坐。
　　诏：「闻齐、兖、济、郓州谷价贵甚，斗值几二百，傦食流转之民颇多。司农寺其谕州县，以所积常平仓谷通同比元入价，斗亏不及十钱，即分场广粜，滨、棣、沧州亦然。」三司又言：「齐、淄等州谷贵，春夏之交，虑更艰食，请辍广济河所漕谷二十万石，减价出粜，所粜价钱发上京理为年额。」从之。
　　诏礼部：「下第进士七举、诸科八举、曾经殿试，进士九举、诸科十举、曾经礼部试，年四十以上；进士五举、诸科六举、曾经殿试，进士六举、诸科七举、曾经礼部试，年五十以上者，听就殿试。内三路人第减一举。皇佑元年以前礼部进士两举、诸科三举，准此，仍不限年。其进士一举、诸科二举，年六十以上者，特推恩。」又诏：「开封府、国子监闲岁科场以前到礼部【五】，进士五举、诸科六举，年五十以上，许就殿试。」又诏，朱、墨本并于三月一日重出，今削去。
　　上批：「京东、淮南、两浙路应副高丽贡使什物，可逐路委一监司主领，禁毋他用。」
　　壬子，梓州路转运司言：「去年十一月，蛮乞弟率觽犯边，纵火掠人，虽已遁归，虑复来寇。乞增禁军及诏施、黔州义军赴江安县纳溪寨为守备，候团结夷人子弟可用，及边事帖息，渐减放。」从之。仍令留施、黔州义军二百人，月给粮米一石。
　　职方郎中、知泸州任伋减磨勘二年。以韩存宝言讨夷人伋宣力故也。正月九日伋已差替，今犹以知泸州减年，当考。
　　端明殿学士兼翰林侍读学士、提举崇福宫司马光言：「同编修资治通鉴范祖禹已改京官罢任，乞留在局编修。」从之。
　　诏开封府界提点、提举司，京东河北路转运、提举司，权住催理第四等以下户逋负，俟夏熟日输纳。仍令河北转运司具灾伤州县见催残零逋负各是何官司钱物，所负若干数以闻。
　　癸丑，复太常少卿、知澶州韩籂为右谏议大夫，仍再任。籂先坐失举人追官一期，当睳，而知谏院黄履言籂治郡又治决河最有功。故有是命。
　　上批：「泸州蛮乞弟虽蕞尔小丑，不足深忧，然彼方武备不修，兵力疲软，守具残缺，使贼知我虚实，猖狂豕突，过江即便至泸州城下，或守吏寡谋，小有差跌，则一路惶骇，旁郡兵既难于救援，邂逅之闲，遂成巨患。今虽从京已发步军两指挥，然道里辽远，到未有期，可就近选发秦凤路下番土军步人两指挥。」
　　甲寅，罢程颢判武学。以御史何正臣言颢学术迂阔，趋向僻异故也。后二日，又罢顾临开封府推官，令仍旧判武学。临受命踰旬，颢才八日也。同知枢密院吕公着言：「臣闻皋陶陈谟，以知人为难，孟子论道，以知言为要。所谓知人则哲【六】，能官人，何忧乎驩兜，何畏乎巧言令色孔壬者，知人也。诐辞知其所蔽，淫辞知其所陷，邪辞知其所离，遁辞知其所穷者，知言也。故曰帝王之德，莫大乎知人，而成败之机，在于察言。是以尧、舜在上，明目达聪，询四岳以难壬人，命纳言以堲谗说，使恶直丑正者，不能乱天下之俗，服谗搜慝者，不能迁人主之意，然后四门穆穆，而朝廷清明，权归于上，而天下无事。臣向蒙陛下擢在枢府，中谢日不敢缕陈细务，辄论及判别忠邪之道。尝为陛下励精为治，十年不懈，小大政事，日欲增葺，而朝廷之闲，邪说尚胜。大抵小人之害君子，必求要切之语以中之，使之不能自解。方朝廷修改法度之初，凡在朝野，孰无论议，陛下圣度兼包，岂悉记录？而小人贼害，指目未已，苟昔有异同之论，而今不为言者所容，则必指以为沮坏法度之人，不可复用，非陛下加意省察，则端人良士，类遭排格。当时粗陈此论，陛下颇赐开纳。近日除顾临开封府推官，程颢判武学，搢绅闻之，皆以为颢昔任御史，尝有所言，陛下不以为过而稍用之，知朝廷用人，不终遗弃，必料传之四方，士人无不欣仰。然命下数日，复因言者而罢去，则知臣前所陈者，其风犹未殄也。臣实不佞，尝为一二识者私道陛下圣德，窃以为陛下春秋鼎盛，履崇高之位，操杀生之柄，而记人之功，忘人之过，极天地山海之量，此髃下所以爱戴而人人愿立于朝也。小大之臣，虽奸回颇僻如邓绾者，犹降责不踰年，遽复侍从，授以方面，则是盛明之世，本无弃绝之人，邪正贤不肖，亦未易以一言而定也。臣愚以谓今日公卿士大夫，尝于朝廷法令有所可否，然其爱君许国之心，愈久而益明者甚多。其唱和雷同，承迎附会，而奸言污行卒为陛下所照者，盖亦不少。然则人固未易知，士亦不可忽也。况如颢者，陛下早自知之，其立身行己，素有本末，讲学论义，久益疏通。且其在言路日，时有论列，皆辞意忠厚，不失臣子之礼，使得复见用于圣世，其奋身报国，未必在时辈之后。兼所除武学差遣，亦未为仕宦之要津，而小人断断必以为不可者，直欲深梗正路，广沮善人，其所措意，非特一二人而已。臣区区所虑者，谗说殄行之徒日以炽盛，则守正向公之士愈难自立，其于圣政不为无损。臣受恩与常人不同，苟有所当言者，不敢顾避缄默，以负陛下优遇，惟陛下幸察。」
　　诏：「大理寺官属，可依御史台例，禁出谒及见宾客。」
　　成都府路提举言：「汉州自熙宁七年灾伤，户绝之家有暴骸未葬者三十四户、九十八人，乞人给钱二千收瘗，鬻绝户田宅以偿官。」从之。朱史签贴云：「此事至小，兼卖本人户绝田产收葬，自有编敕正条，合删去。」新史复存之。
　　日中有黑子如李，凡十日乃散。旧纪书此，新纪不书，散日志同。
　　乙卯，诏：「乞弟如再犯省地，委王光祖与捕盗官分兵进讨，令有所惩艾，毋得纵其焚掠，仍令转运使协力经制。」
　　又诏：「□、郓、齐、济、滨、棣、德、博州饥甚，艰食之民颇多，可遣官分往诸州，益募民为兵，以补开封府界、京东、京西将兵阙额。」
　　上批：「殿前马军司同提举教习军马所已拍试限满，依前不入等兵级，可并与本军合入退军。」以杨遂等言捧日、龙卫三十二指挥内二百一十人展季已满，所习弓箭犹未入等故也。
　　命左藏库副使张克明简奉先兵级以补转员军分。克明任永定陵都监回，建言乞升简，故有是命。
　　知大理卿崔台符言：「流以下罪，长贰亲录问决遣，其大辟罪乞牒御史台选差曾任亲民常参官一员审问；即特旨推勘罪至大辟或命官，即临时取旨差官。」诏：「大辟罪牒御史台差官赴纠察司审覆，余如所请。」后又诏：「报御史台差官同纠察司就寺审覆。」旧纪书：「诏大理决重辟，御史台同纠察司审覆。」新纪不书。
　　丙辰，判国子监李定言：「直讲以传授经术为职，乞不令管规矩事。」从之。
　　诏：「解池盐岁以二百四十二万缗为额，自明年始。其岁增钱十二万缗，半令三司封桩，半与陕西转运司移用。」先是，解盐钞分东西，西盐止得卖于所定地，又并边州军市刍粮，给钞过多，故钞及盐皆贱而难售，商旅不行，官价自分而为二。于是三司及制置解盐司言：「东盐价重，西盐价轻，请放西盐得自便，而增其价与东盐等，以平钞法，岁可增十二万缗。后给钞更不分东西，关渡西盐约束悉废省。」并从之。解池盐钞旧以二百二十万缗为额，至转运使皮公弼请增十万以助边籴，至是为二百四十二万。三司又言：「商人已请出西盐，宜令贴纳亏官钱，使与新法价平。」亦如其请。食货志载此段，自「先是」以下与实录同，已附注熙宁十年二月二十七日【七】。沈括自志，为盐蠹者，其说有四，此其第三说也。四说已附熙宁十年二月二十七日。按括自志则为三司使实行其说，今括于十年七月九日罢，实录乃载此事于元丰二年二月，不知何也。
　　丁巳，诏：「河北、京东、河东、陕西久不雨，可分遣礼官祷于东西北岳、五台山。」
　　著作佐郎、司农寺主簿黄颜为太子中允兼监察御史里行。
　　赠冯翊郡君连氏为美人。连氏，仁宗朝内人也。
　　诏：「成都府钤辖寄任颇重，与他路不同，其知府处置钤辖司职事，自今并须参议，于接待仪范，并依蔡延庆未到任以前体例，毋辄裁损，座次与监司依熙宁附令敕施行，仍罢与本路通判序官指挥。」初，成都两钤辖谒知府，止循廊，及退，即厅阶上马。至蔡延庆以带都钤辖，仍令趋阶，仍不上马。冯京以前执政带安抚使，其礼遇颇杀，或以为言，故降是诏。墨本赵抃、冯京以前执政为安抚使，故见钤辖仪稍杀，朱改之，今删取修润。
　　马军司言，云骑军阙二千一百十五人，诏于云捷等军选补。
　　又诏：「川峡四路武宁指挥，本教阅厢军，昨升为禁军，其于厢军旧额除之。」
　　戊午，诏应置市易务处赊请钱，并依在京市易务法，听以金银物帛抵当，收息毋过一分二厘。正月九日诏并王居卿云云，又三年九月五日皆当考。
　　庚申，诏：「近诏北界归明人守官、致仕、分司及牙校、军民、僧人，各具所在并元归明年月、见今职位、姓名奏上。其西界投来及送到人口准此。所有西北界入汉地作过编配人数，亦令具年月及所在以闻。」
　　诏：「入内东头供奉官宋用臣不须候卢秉押米运到京，及今河水未通，先往案视导洛通汴利害以闻。」元年十二月六日初遣安焘，二年三月二十一日罢卢秉。
　　又诏：「诸路方春阙雨，虑生蝗蝻害田，其令河北、陕西、京东西等路监司，常戒州县扑灭，毋致滋生。」
　　乙丑，知沧州张问言：「民饥至相食，今州仓大豆四万九千余硕，可支五年，渐有陈腐，乞留支二年外，斥其余以赐饥民，可活良民三万口。」上批：「可下提举常平事李孝纯速相度施行讫闻奏。」
　　戊辰，诏增监察御史里行何正臣、舒亶同鞫太学狱，纲要云：生虞蕃。不许接见宾客。从御史台请也。太学狱初送开封，在元年十二月五日，不知何时移御史台，此年三月一日、五月十七日可考。
　　经制熙河路边防财用司言十事：乞收熙河岷州、通远军官员职田以募弓箭手，视逐官元给顷亩，每顷岁给本司钱十千，一也。已拘收三州一军公使醋坊归本司资助，请以逐处月收课利约定监官三等食钱，月终纽计，于醋坊净利钱内纳给，二也。岷州盐官镇、通远军盐川寨两盐场，近拨属本司，岁入增羡，乞自今年别立界，岁终较其登耗，以施赏罚，三也。凤翔府增置市易务，与秦、熙等五市易务相为表里，移用变易，四也。本路州军岁遣官置场和籴，遇谷价贵即出粜收息，乞视所收息钱万缗以上与减磨勘一年，内选人免试与优便差遣，每二万缗循一资，五也。四市易务各增监官一员兼领市籴，可减罢本司准备差使四人，六也。通远军威远寨钱监改铸铜钱，罢凤翔府郿县创置钱监，七也。秦凤路坑冶如不许本司经制，乞令转运司拨还已兴置本钱；如许经制，乞发遣陈述坑冶选人杨徽赴本司；其坑冶如系本司创置，并乞隶属本司，八也。岷州诬川【八】、荔川、闾川寨，通远熟羊寨乞置牧养十监，募兵为监牧指挥，其营田乞依官庄例募永济卒二百人，其永济卒通以千人为额，以十六官庄四营田工役，其请给并从本司自办，九也。遇急乞依茶场司例，许权差待阙得替官勾当，十也。又言乞筑河州西原北河堡。并从之。
　　废鼎州白盨、黄石二寨。
　　注　　释
　　【一】沈士安各与一子若孙官「孙」下原衍「迁」字，据阁本删。
　　【二】苏颂蔽官属贷僧钱「僧」原作「借」，据阁本及宋史卷三四○苏颂传改。
　　【三】荆湖南路「荆」原作「京」，据阁本及宋会要方域九之一七改。
　　【四】铁臂钩在手脱之上「脱」，疑当作「腕」。
　　【五】闲岁科场以前到礼部「科」原作「考」，据宋会要选举三之四七改。
　　【六】知人则哲「则」原作「在」，据阁本改。
　　【七】已附注熙宁十年二月二十七日「二十」二字原脱，据下文及本书卷二八○熙宁十年二月戊申条补。
　　【八】岷州诬川「诬」原作「黙」。按：宋无「黙川」而秦凤路岷州有诬川寨，见宋史卷八七地理志、元丰九域志卷三，此处「黙」显为「诬」之误，故改。
续资治通鉴长编
卷二百九十七
卷二百九十七
　　起讫时间 起神宗元丰二年三月尽是年四月
　　卷　　名 续资治通鉴长编卷二百九十七
　　帝　　号 宋神宗
　　年　　号 元丰二年（己未，1079）
　　全　　文
　　三月庚午朔，董□遣景青宜党令支等来贡方物，上问所以来之意，对曰：「董□蒙恩许贡，故遣使来谢。」上慰抚之，皆欢呼舞拜。
　　权监察御史里行舒亶为集贤校理。以上批「亶优于辞学，详于吏治，自丞属宪府，能以先后左右朝廷政事为己职责」故也。
　　诏钱藻且权开封府。以许将连太学狱事，而御史台鞫治多用开封府吏也。八月丙辰，许将责。
　　权御史中丞蔡确言：「畿内及诸路阙雨，宿种未长，重虞疾疫，陛下赈恤穷乏，诏书数下，仁民之虑，可谓至矣。臣愚窃谓四方犴狱，宜更澄察，决滞理冤，足召协气。乞诏畿内提举司、诸路转运或提举司委官，与提点诸县镇及提点刑狱官巡按阙雨州县，督治未结绝公事，有涉枉滥或无故淹延者，并申理决遣，劾官吏以闻。」知谏院李定言：「京东、河北饥，青、齐、沧、棣尤甚，陛下已敕有司赈救贫乏，租税欠负，例皆展阁，减价出粟，支借种钱，籍录饥羸，给以口食，尚闻民不安居，渐有流散。乞戒监司检察州县，若赈救不如法，致有逃死，以户口多少等第黜罚。」知谏院黄履亦言：「知青州龚鼎臣、知沧州张问，性虽厚重，而短于应务，不足以赈乏纾急，乞别选能者，易鼎臣、问以他郡。」皆不行。朱本削此三事。
　　诏：「两浙路灾伤民负户绝田产价钱者【一】，展限半年输官。」初本路乞展限一年，而司农寺以为太□也。
　　赐辰州捕猺贼兵丁特支钱。
　　辛未，诏：「河东定夺吉伯沟【二】地界，毋得张皇，或致生事，候究治得实，具奏听旨。」以管勾缘边安抚司王崇拯言：「差官定夺，滋长狡计，宜但戒地分巡检，毋得侵越耕种而已。」上以其言为然，故有是诏。
　　又诏：「开封府界僧寺旅寄棺柩，贫不能葬，岁久暴露。其令逐县度官不毛地三五顷，听人安葬，无主者，官为瘗之。民愿得钱者，官出钱贷之，每丧毋过二千，勿收息。」诏提举常平等事陈向主其事，以向建言故也。后向言：「在京四禅院均定地分葬遗骸，天禧中有敕书给左藏库钱，后因臣僚奏请裁减，事遂不行。今乞以户绝动用钱给瘗埋之费。」至六月，向又乞选募僧守护，量立恩例，并从之。葬及三千人以上，度僧一人，三年与紫衣，有紫衣与师号，更令管勾三年，愿再住者准此。向，桐庐人也。张舜民云云可考。新、旧纪并书：「诏畿内贫民不能葬者给地，贷以钱，无主者瘗之。」
　　癸酉，赐梓州路转运司度僧牒百，修遂、戎、泸州城。
　　丁丑，上批：「前内侍省高班梁坚，坐监嵩庆陵自盗赃，贷死编管襄州，该恩已放逐便，今贫窭无所归，内臣执事两省，更无他所安排，可与一内侍省把门内品。」遂为后苑散内品。
　　环庆路经略司俞充言：「蕃部昌宁为西界守领使诈归投来剌边事，续来理索，并熟户蕃部苏尼亦入汉界刺事，若依法处置昌宁，恐生其疑，乞牒还西界，苏尼乞刺配近里州军。」上批：「苏尼有死罪二，一犯十恶，法当缘坐，今幸败获，所宜明正典刑，不知有何情理可矜，特为末减。昌宁虽本西人，自是入中国刺事，理亦不可牒还，纵令遣回，未知于夏人疑我之心如何可解，显亦全无意谓，可令依法施行。其捕获蕃官，速依条酬銟。节略苏尼等情□，牒鄜延路令转牒宥州取问首领擅遣人入中国刺事人罪，严加诫断。」遂斩苏尼，而昌宁处死。
　　上批：「大理寺长、贰、丞、主簿家属既不在治所，如遇休假，宜止各轮一员在寺，余归休沐，庶制可经久，人无惮倦。其着为令。」
　　三司言：「会计河北东路熙宁十年收支实阙钱帛等，比转运副使陈知俭、判官汪辅之元奏之数少七十三万余缗，知俭等诚不职，乞降黜以诫诸路。」诏提举司劾罪奏之。辅之坐杖七十，知俭杖六十，各该去官。诏各特罚铜二十斤。
　　知都水监丞范子渊言：「修黄河南岸治水堤，乞给人兵物料缗钱。」诏发卒三千人，给官庄司、熟药所钱共三万缗，仍特赐公用钱二百缗。
　　提举河北籴便粮草王子渊言：「籴缘边军储，皆商人入中，岁小不登，必邀厚价，故设内地州县寄籴之法，以权重轻。自内地用御河船运至缘边，且以熙宁八年言之，纲船三百，用兵工几二千人，所运不及八万石。计纲船兵工约一斗，已费钱七十矣，若僦私船，百里之地，斗才一钱三分至五分，率以千里之远计之，犹可省纲船所费之半，宜雇客船便。」下三司议，三司请留纲船二百二十艘，应副船运不足，即如子渊议。从之。令岁终具和雇私船所省钱数以闻。
　　戊寅，录北界人程诠、程岊为三班借职，程景三班差使，李弼送襄州，赐地二顷，月支钱千、米一石三年。诠等尝为边人刺北事，又尝告获奸细，事觉来归，定州安抚使乞推恩故也。
　　庚辰，御集英殿策礼部进士。旧纪具载策题。
　　礼宾使、嘉州刺史高公绘为髃牧都监，文思副使高遵路管勾景灵宫。公绘以皇太后从子，遵路以从叔也。
　　辛巳，诏：「今岁特奏名明法改应新科明法人，试大义三道。」
　　又诏：「京朝官、选人、班行所试经书、律令大义、断案，上等三人，循一资；中等三十四人，不依名次注官；下等七十人，注官。」
　　壬午，策特奏名进士，又策武举进士。
　　刑部言：「秘书省正字王巩，坐尝借赵居兵书，当杖八十，追两官勒停，已睳秘书省正字，今又及三儙，当睳太常寺太祝。」上批：「王巩所犯交结巨恶，情理极重，缘当日元勘不尽，故案法，得罪至轻，可更展三期与睳元官。」
　　诏发壮役兵二千，京东厢军一千，滨、棣州修城拣中崇胜兵五指挥，并赴洛口工役。
　　癸未，御集英殿试诸科、新科明法。
　　龙图阁直学士、知渭州蔡延庆权知开封府。延庆初得安南九军法【三】读之，谓诸将曰：「汉蕃兵马未整，幸今无事，可依此团结，以备调发。」乃以正兵弓箭手人马团为九将，合百队，分四部为左右前后，而队有驻战、拓战之别【四】，步骑器械，每将皆同。又以蕃兵人马为别队【五】，各随所近分隶诸将，每将之数，不及正兵之半，所以制之也。处老弱于城砦，使汉蕃不相杂，所以防其变也。为书上之。会鄜延路亦分画兵将，朝廷以两路所奏遣徐禧议定，禧奏宜依鄜延奏从事，乃下诸路，有不同者，具析以闻。延庆条鄜延所奏未便者具上，且言不敢附下，以孤委任。上是延庆，以禧为不然，乃召延庆。神宗初以延庆分画兵将为是，后乃有诏褒銟徐禧，且命禧代延庆，则似禧为是也。延庆传云：「上以禧为不然。」当考。褒銟禧诏在此月丙戌，御集四月十八日、元年七月辛卯更详之。
</div>
    <div class="pagination">
<a href="续资治通鉴长编_page398.html">上一页</a><span>...</span><a href="续资治通鉴长编_page394.html">394</a><a href="续资治通鉴长编_page395.html">395</a><a href="续资治通鉴长编_page396.html">396</a><a href="续资治通鉴长编_page397.html">397</a><a href="续资治通鉴长编_page398.html">398</a><span class="current-page">399</span><a href="续资治通鉴长编_page400.html">400</a><a href="续资治通鉴长编_page401.html">401</a><a href="续资治通鉴长编_page402.html">402</a><a href="续资治通鉴长编_page403.html">403</a><a href="续资治通鉴长编_page404.html">404</a><span>...</span><a href="续资治通鉴长编_page400.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
