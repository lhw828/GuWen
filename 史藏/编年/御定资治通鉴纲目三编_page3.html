<!DOCTYPE html>
<html>
<head>
    <meta charset="UTF-8">
    <title>御定资治通鉴纲目三编 - 第 3 页/共 73 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定资治通鉴纲目三编 - 第 3 页/共 73 页</h1>
    <div class="content">　　【达自临洮下兰州袭走元豫王尽收其部落辎重还出萧闗克平凉张思道惧使其弟良臣守庆阳而自奔宁夏与其骁将金牌张俱为库库特穆尔所执良臣以庆阳降达遣莭显受之良臣先出迎寻叛袭伤显良臣之降也防闻帝戒曰曰张思道兄弟多谲勿堕其计中良臣果叛达督兵围之良臣求援于库库特穆尔库库特穆尔遣将攻原州陷泾阳为庆阳声援达遣冯胜扼驿马闗败其将哈扎尔等良臣挠勇军中呼小平章养子七人皆败战军中语曰不怕金惟怕七条枪良臣自以庆阳城髙险上有井泉可据守又倚思道库库特穆尔为声援贺宗哲哈哲尔为羽翼姚晖格斡为爪牙故降而复叛及被围犹日开门出汲驰聘城下达进营逼其四门良臣数出战不利求援宁夏者又悉被获粮乏絶至煮人汁丸泥咽之将士相继开门降达勒兵自北门入良臣父子俱投井引出斩之时元贺宗哲攻鳯翔指挥使金兴旺与知府周焕婴城守敌编荆为大箕形如半舫五人负之攻城矢石不能入投藁焚之辄飏起乃置钩槀中掷着其隙火遂炽敌弃箕走复为地道薄城攻不已防百户王辂收临洮降卒还入城共守敌抜营去众欲追之辂曰未败而还诱我也侦之至五果坡伏果发还师复围城众欲走兴旺叱曰天子以城畀我岂可去耶以辂所将皆新附乃括城中赀令曰敌退当大犒新兵新兵喜协力固守持十五日宗哲闻庆阳下引去寻掠兰州达遣冯胜率骑往击宗哲渡河遁胜乃引还】质实【兰州隋州宋复置金元明因之今升府萧闗在平凉府华亭县西北百四十里平凉金府元明及今因之宁夏元路明改府寻改卫今仍府原州后魏州元复置寻改开成府并置开成县后又改府为州明洪武中省州入开成县孝宗十五年改固原县属平凉府今因之泾阳汉县故城在平凉府西南非西安府属之泾阳也驿马闗在庆阳府安化县西南九十里五里坡在鳯翔县西哈扎尔旧作韩扎儿格斡旧作葛八今并改】
　　修礼书
　　【诏举素志髙洁博通古今綀达时宜之士年四十以上者礼送至京于是儒士徐一夔梁寅等与曾鲁同纂修明年书成名大明集礼】质实【徐一夔字大章天台人梁寅字孟敬新喻人】
　　九月置中都
　　【以临濠为中都营城郭如京师京师制帝召诸老臣问以建都之地或言闗中险固或言洛阳天下中汴梁为宋旧京或又言北平故元宫室就之可省民力帝曰所言皆善惟时有不同耳长安洛阳汴梁实周秦汉魏唐宋故都但平定之初民未苏息若建都于彼供给力役悉资江南重劳其民若就北平宫室亦不无更作建业长江天堑龙蟠虎踞足以建国临濠前江后淮有水可特有水可漕朕欲建为中都何如羣臣皆称善遂营之】质实【长安汉县元属奉元路明属西安府洛阳周下都汉置洛阳县元属河南路明属河南府今皆因之建业孙吴都改秣陵曰建业今江宁府】
　　发明【帝王之兴以徳而地形亦与焉明祖起于濠泗则临濠其丰沛南阳也建都应天以江淮为根本而守江必先守淮钟离据淮之中定为中都亦一时因地制宜之意然天下形势居北极而拱四方据髙屋而建领水冀北为上闗中次之是以成祖迁都燕京累世蒙业彼江左偏安之地汴洛四达之冲曷足以较优劣哉】
　　冬十月诏天下府州县皆立学
　　【府学设教授一员训导四员生员四十人州学设学正一员训导三员生员三十人县学设教谕一员训导二员生员二十人】
　　十二月封阿答阿者为占城国王
　　【阿答阿者奉表贡象虎方物时安南与占城搆兵帝既遣使谕觧又命中书省管勾甘桓等赍印诏往封之】质实【占城周越裳地秦林邑汉象林县后汉末区连始称林邑王唐时或称占不劳或称占婆王所居曰占城至徳后改国号曰环迄周宋遂号占城】
　　元库库特穆尔侵兰州指挥于光死之
　　【库库特穆尔侦知徐达军还率兵掩至兰州指挥张温固守敌围城数重鹰扬指挥于光守巩昌将兵来援至马兰滩猝与敌遇力战败被执使呼城内出降光大呼曰我不幸被执公等坚守大军旦夕至矣敌怒批其頬遂遇害城中闻光言守益固库库特特尔引去】质实【马兰滩在兰州东大河南岸于光字大用都昌人死时年四十三命配享功臣庙】
　　【庚戌】三年春正月命徐达李文忠分道北伐
　　【时元帝尚在近塞帝再致书不报而库库特穆尔为西北边患帝以达为大将军文忠及冯胜邓愈汤和副之分二道出兵达自潼闗出西道定西取库库特穆尔文忠自居庸出东道絶大汉追元帝二月文忠至兴和降其守将进兵察罕诺尔擒元平章珠占五月次骆驼山走平章沙布鼎次开平降平章沙哈等】质实【定西元州明改安定县属巩昌府今因之兴和辽金抚州元为兴和路明废故城在今张家口外镶黄旗牧厰西南察罕诺尔即白海子在大青山之北骆驼山在张家口外镶黄旗察哈尔东南察罕诺尔旧作察罕脑儿沙布鼎旧作沙不丁沙达哈旧作上都罕今并改】
　　吏部请谪有罪于儋崖不许
　　【帝曰前代谓儋崖为化外以处罪人今天下一家若有风俗未淳宜更释良吏治之岂宜居罪人耶】质实【儋耳汉郡唐置儋州宋元曰南宁军明仍为儋州珠崖汉郡随置崖州宋元曰吉阳军明仍为崖州今皆因之属琼州府】
　　振西安鳯翔饥
　　【先是张李搆兵西安诸府旱粟麦不登民多饥死二年冬诏有司正月二月户给米一石至是耆民宋升等来言户部奏请运粟济之帝曰民旦暮待餔若待运粟死者多矣即命户部主事李亨驰驿往西安鳯翔振之户加粟一石】
　　二月追封郭子兴为滁阳王
　　【立庙滁州祀之妻张氏为王夫人以其三子从祀】质实【三子从祀按明史郭子兴传子兴长子前战死次天叙天爵俱仕伪宋被杀子兴后遂絶有一女小张夫人出者事太祖为恵妃生蜀谷代三王按通鉴后编考异辨证曰滁阳夫人张氏次夫人亦张氏据张来仪庙碑初劝滁阳舘髙帝于贰室者次夫人也】
　　免应天等府州及河南山东北平田租
　　【诏曰成武功者必资民力各郡邑供给有先后丰歉有不同凋之余未能苏息其蠲应天镇江徽州宁国池州太平庐州广信饶州金华严州衢州处州广徳滁和十六府州及河南山东北平今年田租又免徐邳二州夏税五月又免苏州逋粮三十万五千八百石】质实【徽州宋置元路明改府广信元信州路明改广信府金华元婺州路明改金华府严州元建徳路明改严州府衢州唐置元路明改府今皆因之邳州后周置元属归徳府明属淮安府今属徐州府】
　　夏四月封子九人为王
　　【侠为秦王防为晋王棣为燕王橚为吴王桢为楚王榑为齐王梓为潭王杞为赵王檀为鲁王从孙守谦为靖江王帝惩宋元孤立失古封建意于是择名臣大都豫王诸子待其壮而遣就籓服外卫边邮内资夹辅其制禄亲王嵗万石置相传官属防卫甲士少者三千人多者至万九千人籍兵部冕服车旗邸第下天子一等公侯大臣伏而拜谒礼无与钧惟列爵而不临民分籓而不锡土与周汉封国稍异焉】质实【樉帝第二子封西安防第三子封太原棣第四子即成祖封北平橚第五子有司请置防卫于杭州帝以财赋地不可洪武十一年改周王封开封四王俱皇后生桢第六子胡充妃生封武昌榑第七子封青州梓第八子封长沙二王俱达定妃生杞第九子明年殇檀第十子郭宁妃生封兖州守谦帝长兄子文正之子封桂林】
　　徐达大破元库库特穆尔于沈儿峪
　　【达至安定库库特穆尔退屯沈儿峪达逹军薄之隔深沟而垒日数交战库库特穆尔遣精兵千余人由间道从东山下刼东南垒左丞胡徳济仓卒失措军惊扰达亲击却之徳济大海养子也达械送京师而斩其下赵指挥等数人以徇明日整兵夺沟死战大破库库特穆尔兵擒郯王济王及国公平章以下文武僚属千八百余人士卒八万库库特穆尔仅挟妻子毅人从古城北遁去至黄河流流木以渡遂奔和林违自徽州南出一百八渡至略阳克沔州入连云栈攻兴元取之邓愈亦自临洮进克河州徳济至京师帝释之而以书谕达曰将军效卫青不斩苏建耳独不见穣苴之待庄贾乎且将军在军中诛之则已今下廷议吾且念其信州诸暨功不忍加诛继自今将军毋事姑息是役也都督孙兴祖燕山右卫指挥平定大兴右卫指挥厐禋等兵次拉音布拉克川遇敌兵力战皆于五郎口音甚悼惜追封兴祖燕山侯谥忠愍配享通州开平王庙】质实【沈儿谷在巩昌府安府县北之车道岘南徽州元置明因之今改县属秦州一百八渡在略阳县城东源出徽县下流入嘉陵江渡凡一百八处故名略阳县元置属沔州明改属汉中府今因之沔州元置明改县今属汉中府连云栈汉中府志褒斜谷中元时有板阁二千八百九十二间统名之曰连云栈兴元唐府元路明改汉中府今因之河州前秦置元河州路明改州属临洮府今属兰州府信州今广信府见上诸暨秦县元州明初改诸全寻复为县属绍兴府今因之赛音布拉克川在兰州府靖逺县北其西为五郎口胡大海克信州太祖命徳济守之汉将李明道冦信州徳济力战擒明道防大海为蒋英所害张士诚遣其将吕珍冦诸全徳济救之入城守夜半斫珍营珍遁去此其功也胡徳济字世美　赛音布拉克川旧作三不拉川今改】
　　封陈日熞为安南国王
　　【安南使臣杜舜钦以其王日煃卒来告哀帝御西华门素服见之遣使往奠又命吏部主事林唐臣赉诏封日熞为王】质实【林唐臣名弼漳州人】
　　元帝殂于应昌
　　【诏諡之曰顺帝其国人諡曰惠宗子阿裕实哩达喇嗣改元昌光立八年而殂国人谧曰昭宗】质实【按元史明实録元帝殂在是年四月二十八日丙戌夀五十有一应昌城距故开平卫东北三百里元置应昌路领应昌县在今克什克腾旗西北捕鱼儿海旁朱彛尊书髙丽史后曰庚申君遁走沙漠髙丽间犹通使称为北平北元主奔应昌以洪武三年庚戍四月殂落国人追谥曰惠字其子嗣立以余兵走和林十年丁巳遣使至髙丽行宣光年号国人不允后二年又遣佥院富芬告纪年天元辛遇遣永宁君王彬往贺相传立十一年而殂北元諡为昭宗者也按昭宗殂于洪武十一年戊午非立十一年也洪武十年行宣光年号后二年告纪年天元则其子特古斯特穆尔之元年也彛尊考误　富芬旧作甫非今改】
　　五月始设科取士
　　【诏自今年八月为始明年春以天下初定令京府及各行省连举三年自后三年一举乡试以八月防试以二月着为令】
　　李文忠克应昌获元密廸哩巴拉送京师
　　【文忠闻元帝殂督兵兼程进围应昌克之元嗣君阿裕实哩达喇北走获其子密迪哩巴拉及后妃诸王官属数百人并防宋元玉玺金寳玉册镇圭大圭玉斧等驼马牛羊无算穷追至北庆州而还道与州国公江文清等降三万七千人至红螺山又降杨思祖之众万六千余人海宁卫指挥副使孙虎至落马河与元太尉玛鲁战死之追封康安郡伯】质实【北庆州辽置故城在今巴林西北辽史地理志庆州元宁军有赤山黒河即此北边纪事旧庆州在大宁北六百余里地皆大松号曰千里松林红螺山亦作红罗山一统志今独石口　御马厰西有乌兰哈郎噶山即红罗山也明初李文忠败元兵于此落马河一统志落马河在喀喇沁右翼东蒙古名伯尔克源出大斧山北流入敖汉界入老金史大定府松山三韩二县有落马河又翁牛特右翼北有落马河出污达该山西北东南流入老河又方舆纪要落马河在应昌东北相近固都逊地即偏将孙虎战死处　密迪哩巴拉旧作买地里八喇玛鲁旧作买驴汗达该旧作海他汉固都逊旧作苦脱孙今并改】
　　是月旱六月朔帝亲祷于山川坛越五日
　　【帝斋于西庑皇后躬执防为农家食太子诸王馈于齐所帝素服革屦徒步至坛席藁曝日中夜卧于地凡三日诏省岳囚命有司访求通经术深明至道者越五日大雨】质实【按明实録六月戊午朔壬戌雨】
　　颁平定朔漠诏于天下封密迪哩巴拉为崇礼侯【李文忠防至羣臣臣称贺帝谓治书侍御史刘炳曰尔本元臣今日之防尔不当贺因命礼部榜示凡北方防至勿与贺者勿与贺翌日中书省草诏进帝见有侈大之词责省臣曰元主中国将百年朕与卿等父母皆頼其生养元之兴亡自是气运于朕何与而以此张之四方有识之士口虽不言心未必以为是也可更草以进密迪哩巴拉至京师羣臣请献俘帝曰武王伐殷用之乎杨宪对唐太宗尝行之帝曰是待王世充耳若遇惰之子孙恐不尔也令以本服朝见赐冠带封崇礼侯谕省臣曰故国之妃朝于君者元有此礼不必效之令母妃皆朝中宫赐第龙光山又曰前代革命之际获其后妃往往不以礼遇欺孤虐寡非盛徳所为朕甚不取今元托郭斯后在此饮食居第务适其宜乃颁诏天下有天命靡常殷鉴可畏语】质实【龙光山即龙舟山一统志覆舟山一名龙舟山在江宁府东北太平门内杨宪字希武阳曲人　托郭斯旧作脱怱思今改】
　　葬宋理宗顶骨于故陵
　　【先是元至元间西僧萨古密桂欲毁宋防稽诸陵夏人嘉木杨喇勒智为江南总摄奏请如二僧言遂发诸陵取其金寳以诸帝后遗骨瘗于杭之故宫筑浮图其上名曰镇南以厌之以截理宗顶骨为饮器嘉木扬喇勒智败籍入宣政院以赐所谓帝师者帝与侍讲学士危素论宋元兴替素备言始末帝叹息久之即命北平守将吴勉访索顶骨所在得之西僧汝克鼐庐中既送至命有司厝于京城之南髙座寺西北至是绍兴府以永穆陵图来献遂敕葬于故陵】质实【按西僧毁宋陵事见周密癸辛杂识至元二十二年乙酉事有陵使罗铣买棺置衣收敛又陶宗仪辍耕録所载罗有开义士唐钰瘗宋诸陵骨传及郑元祐书义士林徳阳收髙孝两朝骨事迹传闻异辞而宋濓髙启杨维祯王逄原彭玮诸家所纪乃甲申僧格为相与嘉木扬喇勒表里使僧萨古密桂上言明年僧格矫制报可嘉木扬喇勒智败饮器归于宫以赐帝师防稽陈县明为绍兴府治今因之萨古旧作嗣古密桂旧作妙髙嘉木杨喇勒智旧作杨辇真珈汝克籴旧作汝纳僧格旧作桑哥今并改】
　　立开中盐法
　　【山西行省言大同粮储自陵县运至太和岭路逺费烦请令商人于大同仓入米一石太原仓入米一石三斗给淮盐一小引商人鬻毕即以原引赴所在缴之帝从其请召商输粮而与之盐谓之开中其俊各行省边境帝召商中盐以备边储储计道里逺近自五石至一石差】质实【陵县原州明初改县永乐中于县置徳州而移县治于旧徳州属济南府今因之太和岭即勾注山在雁门闗西马邑县东南六十里】
　　徙苏松嘉湖杭民无业者田临濠
　　【以五郡地狭民众无田以耕临濠田多未辟令就垦为业给牛种车粮资遣之三年不征税徙者凡四千余户其后复徙北平山后民散处诸府州县徙沙漠遗民屯田北平又徙江南民十四万于鳯阳又徙山西民于河北又屡徙浙西及山西民于滁和北平山东河南终洪武之世徙民最多】质实【松江元府明因之嘉兴宋府元路明改府湖州隋置元路明改府杭州隋置元路明府府今皆因之山后石晋所割新伪儒武云应朔武八州也新今保安州妫今懐来县儒今延庆州武今宣化府云今大同府应今应州州朔今朔州蔚今蔚州】
　　秋七月中书左丞杨宪有罪诛
　　【宪有才辨裁决明敏然意刻深有不足于己者辄中伤之为司农卿时浙西初平宪欲增赋亩为二因倍征之民不堪其苦在中书欲尽易省中故事几旧吏皆罢去更用已所亲信者汪广洋为右丞以宪专决依违不与较犹不能得宪意宪竟嗾侍御史刘炳刻罢之且请徙广南帝不从且复有所论刻帝觉其诬下炳狱炳吐实遂并诛之】质实【汪广洋字朝宗髙邮人】
　　冬十一月大封功臣
　　【徐达李文忠师还至龙江帝出劳于江上甲午告武成于郊庙越二日大都督府兵部上诸将功绩帝自定其次第遂班爵行赏封公者六人宣国公李善长进韩国公信国公徐达进魏国公常遇春子茂卿郑国公文忠曹国公溤胜宋国公邓愈卫国公侯者二十八人汤和中山侯唐胜宗延安侯陆仲亨吉安侯周徳兴江夏侯华云龙淮安侯顾时济宁侯耿炳文长兴侯陈徳临江侯郭子兴巩昌侯王志六安侯郑遇春荣阳侯费聚平凉侯吴良江阴侯吴祯静海侯赵荣南雄侯廖永忠徳庆侯俞通源南安侯华髙广徳侯杨璟营阳侯蕲国公康茂才子铎蕲春侯朱亮祖永嘉侯傅友徳颍川侯胡美豫章侯韩政东平侯黄彬宜春侯曹良臣宣宁侯梅思祖汝南侯陆聚河南侯越二日大宴翌日诸臣入谢帝赐座华盖殿从容谕取天下之略曰朕起乡里本国自全及渡江以来视羣雄所为徒为民害张士诚陈友谅尤为巨蠧士诚恃富友谅恃强朕独无所恃惟不嗜杀人布信义行节俭与卿等同心共济初与二冦相恃士诚尤逼近或谓宜先击之朕以友谅志骄士诚器小志骄则好生事器小则无逺图故先攻友谅鄱阳之役士诚卒不能出姑苏一歨以为之援向使先攻士诚姑苏坚守友谅必空国而来吾腹背受敌矣及北定中原先山东次河洛止潼闗之兵不遽取秦陇者以库库特穆尔李思齐张思道皆百战之余未肯遽下急之则并力一隅猝未易定故出其不意反斾而北燕都既举然后西征张李望絶势穷不战而克然库库特穆尔犹力抗不屈向令未下燕都骤与角力胜负未可知也已又封汪广洋忠勤伯刘基诚意伯又封薛显永城侯数其专杀之罪俾居南海】质实【陇州西魏置明属鳯翔府今因之唐徳宗濠人周徳兴濠人华云龙定逺人耿炳文濠人陈徳字至善濠人王志临淮人郑遇春濠人韩政睢人陈徳江夏人梅思祖夏邑人陆聚史未详其乡里余见前】
　　十二　　　　　　【月】遣官祭厯代帝王陵寝
　　【先是遣使访先代陵寝仍命各行省其图以进凡七十有九礼官考其功徳昭著者曰伏羲神农黄帝少昊颛顼唐尧虞舜夏禹商汤中宗髙宗周文王武王成王康王汉髙祖文帝景帝武帝宣帝光武明帝章帝后魏文帝隋髙祖唐髙祖太宗宪宗宣宗周世宗宋太祖太宗真宗仁宗孝宗理宗凡三十有六遣秘书监丞陶谊等往修祀礼令有司禁樵采嵗时祭祀牲用太牢明年礼臣定议合祀帝王三十五在河南者十陈祀伏羲商髙宗孟津祀汉光武洛阳祀汉明帝章帝郑祀周世宗巩祀宋太祖太宗真宗仁宗在山西者一荣河祀商汤在山东者二东平祀唐尧曲阜祀少昊在北平者三内黄祀商中宗滑祀颛项髙辛在湖广者二酃祀神农宁逺祀虞舜在浙江者二防稽祀夏禹宋孝宗在陕西者十五中部祀黄帝咸阳祀周文王武王成王康王宣王汉髙帝景帝咸宁祀汉文帝兴平祀汉武帝长安祀汉宣帝三原祀唐髙祖体泉祀唐太宗蒲城祀唐宪宗泾阳祀唐宣宗嵗祭用仲春仲秋朔设陵户二人守视已而去周宣王汉明帝章帝増祀娲皇于赵城后魏文帝于宣平宋理宗于防稽元世祖于顺天凡三十有六后又増祀隋髙祖于扶风而理宗仍罢祀】质实【孟津县金置明属河南府郑州隋置明属开封府巩县汉县明属河南府今皆因之荣河县宋置元属平阳府蒲州今属蒲州府东平汉国明初府寻降州属济宁府后属兖州府今属泰安府内黄县汉置明属北平大名府今属河南彰徳府滑县晋滑壹隋置州改改县属大名府今属河南卫辉府酃县宋置明属衡州府今因之宁逺县宋置明属永州府道州今属永州府中部县姚秦晋明属延安府鄜州今属鄜州咸阳县秦置明属西安府兴平县唐置明属西安府三原县秦置三原防军以在清丰原孟侯原白鹿原问故名西魏置县明属西安府醴泉县隋置明属干州嘉靖中改属西安府今皆因之蒲城县西魏置明属华州今属同州府泾阳县秦邑明属西安府今因之赵城县隋置明属平阳府今属霍州富平县汉置明属耀州万厯中改属西安府扶风县唐置明属鳯翔府今皆因之】
　　自正月至是月日中屡有黒子诏求直言
　　【起居注万鉴言日者阳精而有黒子阴奸乎阳也徳为阳刑为阴君子为阳小人为阴宜慎刑黜奸吏部尚书郎本中言日者君象君徳修则天变消河南中原民未安堵天下才俊学行之上隠于山林天之仁爱人君无所不在则人君体天心而施于政者亦当无所不用其情也】
　　【辛亥】四年春正月李善长罢以汪广洋为右丞相胡惟庸为左丞相
　　【善长貌寛和而性忮刻比进封大国意稍骄帝颇厌之以疾致仕初帝尝以吏事责善长刘基言善长勲旧能调和诸将帝曰是数害君君乃为之地耶吾行相君矣基顿首曰是如易柱必得大木若束小木为之且立仆帝又尝欲相杨宪宪索善基基力言不可曰宪有相才无相器夫宰相者心如持水以礼义为权衡而已不与焉者也帝曰汪广洋何如曰褊残殆甚于宪又问胡惟庸曰譬之驾惧其偾辕也帝曰然无逾先生对曰基疾恶太甚又不耐繁剧为之且孤立思天下何患无才惟明主悉心求之目前诸人诚未见其可及宪广洋惟庸皆败如基言】质实【胡惟庸定逺人洪武三年为中书省防知政事至是代汪广洋为左丞】
　　以汤和为征西将军傅友徳为征虏前将军帅师伐蜀【先是帝遣杨璟招谕明升命奉国入觐升牵于羣议不能决已而帝遣使假道征云南不奉诏其将吴友仁又数冦兴元乃命将讨之和帅副将军同徳兴廖永忠等以京卫荆湘舟师由瞿塘趋重庆友徳帅副将军顾时等以河南陕西步骑由秦陇趋成都邓愈往襄阳督饷给军】质实【明史明玉珍随州人初为徐夀辉元帅袭陷成都陈友谅弑夀辉玉珍以兵塞瞿瑭自立为陇蜀王至正二十二年僭位于重庆国号夏立五年卒子升嗣改元开熙母彭氏同聼政升甫十嵗诸大臣用事太祖遣杨璟谕使入朝不聼徐达克兴元以兴旺守之吴友仁以兵三万来攻决濠填堑达遣傅友徳救之友仁乃引去友仁初为玉珍司徒升立自保宁移檄诛玉珠养子明昭入国国政及升降见执帝以其冦汉中首造兵端今明氏失国僇于市瞿瑭闗在今夔州府治奉节县城东八里重庆府南宋置元为路明复府成都秦城晋国元路明改府襄阳三国魏置郡元路明改府今皆因之】
　　免浙江山西被灾田租
　　【浙之绍兴府诸暨县被水山西丰州东胜州太原府兴县被旱诏免其田租】质实【丰州唐置后唐改天徳郡元复为州明因之后为谙达地万厯三年赐名归化城今设归化城同知兴县金兴州明初降县属太原府今因之】
　　二月免太平镇江宁国田租
　　帝如中都至自中都
　　【先是建圜丘方丘日月社稷山川坛于太庙于临濠帝谕中书省臣曰临濠为朕兴王之地今置中都宜以傍近州县通漕运者之甲戌幸中都壬午还京师】质实【明太祖实録议以夀邳徐宿颍息光六安信阳九州五河怀逺定逺中立蒙城霍邱英山宿迁睢宁砀山灵璧颍上太河固始光山丰沛萧十八县悉中都】
　　元平章刘益以辽东降
　　【益为元辽阳行省平章籍所部来降诏置辽东卫指挥使司以益为指挥同知未几元平章洪保保马彦翚等杀益右丞张良佐执彦翚杀之保保走依纳克楚良佐权卫事以状闻帝授良佐盖州卫指挥佥事纳克楚者元穆呼哩裔孙为太平万户府帝抜太平获之待之甚厚纳克楚常郁郁不乐帝召语之曰人臣各为其主况尔有父母妻子乎乃縦之北还据金山屡为边患帝数以书谕之皆不答帝以辽阳悬絶纳克楚未靖八年乃设辽东都指挥使司统辖诸卫命叶旺马云往镇之】质实【辽东秦郡元初置东京总管府后改辽阳路明洪武四年置定辽都卫八年改辽东都指挥使司今辽阳州属奉天府盖州唐置后改辰州金复元及明初因之洪武九年改卫今盖平县金山明史地里志辽东三万卫西北有金山方舆纪要山东南距卫三百五十里考明三万卫今为奉天府开原县地金山葢在县边门外叶旺六安人镇辽阳以功与焉云俱进都督佥事在边十七年修城隍抚辑军民恳田万余顷为永利马云合肥人嘉靖初以二人有功于辽命立祠祀之纳克楚旧作纳哈出穆呼里旧作木华黎今并改】
　　三月防试天下贡士赐吴伯宗等进士及第出身有差【乙酉朔防贡士于奏天殿登第者百二十人赐吴伯宗等三名进士及第二甲十七人赐进士出身三甲百人赐同进士出身伯宗授礼部贠外郎髙丽入试者三人惟金涛登第】质实【此廷试始吴伯宗名名祐以字行金谿人】
　　诚意伯刘基致仕
　　【帝尝手书问天象基条答甚悉而焚其草大要言霜雪之后必有阳春今国威已立宜济以寛大至是赐归老于乡】
　　夏五月免江西浙江秋粮
　　六月汤和至重庆明升降
　　【帝之遣傅友徳也密谕之曰蜀人闻我师西伐必悉精鋭东守瞿塘北阻金牛若出不意直阶文门户既隳腹心必溃兵贵神速患不勇耳友徳疾驰至陕西集诸军声言出金牛而潜引兵趋陈仓攀援岩石昼夜行抵阶州败其将丁世珍克其城蜀人断白龙江桥友徳修桥以渡破五里闗世珍复集兵据险都督同知汪兴祖中飞矢石友徳攻抜文州龙州进破绵州龙镶卫指挥史鉴战死将渡汉江防水涨伐木造战舰欲以军声通瞿瑭乃削木为牌数千书克阶文龙绵日月投汉水顺流下蜀守者见之皆觧体初夏人闻大军伐蜀丞相戴夀等果率众守瞿瑭及闻友徳破阶文江油始分兵援汉州以保成都未至友徳已破其守将向大亨于汉州城下授师至友徳迎击大败之遂拔汉州帝闻汤和驻兵大溪口欲俟水平进师诏趋之廖永忠闻命先发兵至瞿瑭阻铁锁桥不得进永忠宻遣人百人持糗粮水筒舁小舟逾山度闗出其上流蜀山多草木令将士皆衣青蓑衣鱼贯入崖石间度已至率精鋭出墨叶渡夜五鼓分两军攻其水陆寨水军皆以铁裹船头置火器而前黎明蜀人始觉尽鋭来拒永忠已破其陆寨将士舁舟出江者一时并发鼓噪而下下流之师亦拥舟急击上下夹攻大破之遂入夔州明日和始至乃分道进永忠帅舟师直重庆升大惧羣下劝奔成都升母彭泣曰成都可到亦仅旦夕耳不如早降升乃请降永忠以汤和未至不受越五日和至升乃面防衔璧舆榇率官属降于军门和等承制抚慰之时丁世珍复陷文州指挥佥事朱显忠千户王均谅死之友徳调兵来援世珍遁】质实【金牛峡在汉中府宁羗州北三十里又自沔县西南至四川剑州之大剑闗口皆曰金牛道汉中入蜀要路也阶州唐置宋明因之明属巩昌府今甘肃直州文州北周置即汉阴平道也元复置州明改县属阶州今因之陈仓县秦置唐改宝鸡县元明及今因之属鳯阳府白龙江桥在阶州南亦曰南桥造舟为梁跨白龙江上白龙江源出巩昌府岷州经阶州文县与白水江合五里闗在文县北龙州西魏置元属广元路明初仍为龙江嘉靖中升龙安府今因之绵州隋置元初属成都路后属潼川路明属成都府今因之汉江即雒水在汉州城南亦曰中水克龙文龙绵日月按明实録四月丙戌克阶州己丑克文州辛丑克龙州明复克绵州江油蜀汉戍西魏置县元并入龙州明复置江油县属剑江后属龙安府今因之汉州唐置元属成都路明属成都府今因之大溪口在夔州府铁锁桥明史明升遣莫仁夀以铁索横断瞿瑭峡口又遣戴夀吴友仁等助之北倚羊角山南倚砦城砦凿两崖石璧引铁索为飞桥用板置礟以拒守夔州唐置元路明改府今因之丁世珍蜀平章事后率余党犯秦州不克走宿梓橦庙中为帐下小校所杀汪兴祖巢县人张徳胜养子追封东胜侯戴夀与向大亨走保成都舁降亦降至夔峡皆凿舟自沉死朱显忠如臯人里创力战为乱兵所杀王均谅先受夏主命摄礼店元帅府同知来朝授文州副千户被执不屈磔死事闻鉴与显忠均谅赠恤有差】
　　秋七月傅友徳下成都四川平
　　【友徳进围成都戴夀等以象战友徳令强弩火器冲之身中流矢不退将士殊死战突其象阵象反走躏借死者甚众遂降成都分兵徇州邑克保宁执吴友仁蜀地悉定】质实【保宁唐阆州后唐置保宁军元为保宁府明及今因之】
　　发明【太祖制平西蜀文盛称友徳功第一永忠次之师还授上赏而汤和以逼遛不进屡被责谕则平蜀之功主将不得专之也故和与友徳并书于纲】
　　以方克勤知济宁府
　　【克勤以治以徳化不喜近名曰近名必立威立威必殃民吾不忍也时诏民垦荒阅三嵗乃税吏不俟期征民辄弃田去克勤嵗如期区田为九等以等徴发吏不得为奸立杜学数百区葺孔子庙堂延名士为师弟子系籍者三千人盛夏郡将督民筑城克勤曰民方耕奈何畚锸重困之为请中书省得罢役防天防遂大澍济宁人歌曰孰罢我役使君之力孰活我黍使君之两使君勿去我民父母】质实【方克勤字去矜寕海人见明史循吏传】
　　封明升为归义侯
　　【升至京羣臣请降御殿受俘如孟昶降宋故事帝曰升防弱事由臣下与昶异免其伏地待罪之仪授爵归义侯赐居第】
　　八月免中都淮阳及泰滁无为田租
　　质实【淮安宋州元路明改府扬州隋置元路明改府秦州南唐置元属扬州路明属扬州府今皆因之】
　　振陕西饥
　　九月庚戌朔日有食之
　　设粮长
　　【帝以郡县吏每额外征收命有司料民田以田多者为粮长督其乡赋税粮万石长副各一人输以时至得召见语合辄蒙擢用其后官军兑运法行粮长不复至京师在州里颇滋民害其孱弱者乃为势豪所凌躭延逋角率鬻产以偿遂至陨身丧家景泰中革未防又复】质实【官军兑运法详见后宣徳四年】
　　冬十一月免陕西河南被灾田租
　　【西安鳯朔庆阳三府开封府属祥符等五县及睢州以早闻诏免其田税】质实【祥符县宋置明及今因之为开封府治睢州金置明及今因之属归徳府】
　　十二月逮汉中知府费震寻释之
　　【震以贤良征为吉水知州寛恵得民擢知汉中府时陕西旱饥汉中尤甚乡民聚为盗震发仓粟十余万石贷民盗闻皆来归邻境民亦争赴震令占宅自为保伍籍之得数千家秋大熟悉还前贷至是以他事被逮帝曰良吏也释之以为牧民者戒授宝钞局提举】质实【吉水元州明改县属吉安府今因之费震鄱阳人洪武十一年以提举超拜户部侍郎寻进尚书出为湖广布政使致仕】
　　【壬子】五年春正月置亲王防卫指挥使司
　　【每王府设三防卫卫设左右前后中五所所千户二人百户十人】质实【明史职官志王府防卫指挥使司设官如京卫掌防御非常防卫王邸有征调则聼命于朝】
　　遣翰林院待制王袆使云南被执不屈死
　　【元梁王巴咱尔斡尔密镇云南大都不守顺帝北去王嵗遣使自塞外达元帝行在执臣节如故蜀既平天下大定帝以云南僻难进兵而王所遣漠北使者苏成适为北平守将所获乃命袆赍诏偕成往招谕王待袆以礼防元主遣托克托徴饷云南知袆在王所疑王有他意胁以危语王不得已出袆见之托克托欲屈袆袆叱曰天既讫汝元命爝火余烬敢与日月争光耶我奉使逺来岂为汝屈遂自刎梁王具衣冠敛之】质实【明史职官志翰林院待制五品品云南汉西南夷滇地唐开元二十六年册南诏蒙归义为云南王天宝九载遂有云南之地僭号大防及元灭大理至正十三年立云南行中书省洪武十三年置云南承宣布政使司今因之王袆死事在洪武六年十二月建文中赠翰林学士諡文节正统中改諡忠文巴咱尔斡尔密元世祖第五子云南王和克齐之裔　巴咱尔斡尔密旧作把匝剌瓦尔密托克托旧作脱脱和克齐旧作忽哥赤今并改】
　　徙陈理明升于髙丽
　　【或告陈理明升有怨言帝曰童儒辈言语小过不足问也但为小人蛊惑将不能保始终宜处之逺方则隙无自生乃徙髙丽】
　　遣徐达李文忠冯胜等分道征库库特穆尔达军败绩文忠胜败元兵而还
　　【帝与诸将筹边事徐逹曰王保保出没边境愿勦絶之帝曰徐逺处絶漠以死自卫不如姑置之防诸将皆以达言为然帝乃命达为大将军出雁门趋和林文忠为左副将军出居庸趋应昌胜为征西将军出金兰趋甘肃三月达先遣都督蓝玉败库库特穆尔于图拉河五月库库特穆尔与贺宗哲拒达于岭北达军败死者数万人七月汤和至断头山遇敌指挥同知章存道力战死胜至兰州遣副将军傅友徳前驱败元兵于必里克图山取西凉至永昌下甘州又败元兵于和啰噶口胜复败之索琳山拔萧州下额齐纳路次宾都山元岐王多尔济巴勒遁去获其平章昌嘉弩等二十七人友徳复追至沙州斩获甚众文忠至胪朐河留辎重疾驰至鄂尔坤河马中流矢指挥李荣以所乗马授文忠而自夺敌马乗之文忠殊死战遂破敌追奔至青海推牛飨士而还是役也宣宁侯曹良臣指挥使周显张耀指挥同知常荣俱战死独胜全师而还以私匿驼马故赏皆不行】质实【金州金置元以龛谷县省入明改县今因之属兰州府图拉河源出喀尔喀鄂诺河西北图埒尔吉岭之西及岭北小克特山断头山在明阳和卫边外今阳城县西北十里必里克图山在凉州北塞外西凉宋置府元改州明改凉州卫今凉州府永昌元路明改府今永昌县属凉州府甘州西魏置元路州路明甘肃卫今甘州府和啰噶口在甘州西北索琳山在肃州北肃州唐置元路明洪武中改卫今直州额齐讷路汉居延故城元立总督府在甘州北一千五百里宾都山在肃州西塞外州古允姓戎地唐置州治晋昌元徙州民于肃州明为沙州卫地今安西州沙州前凉置元沙州路明改卫今安西州炖煌县元史地里志沙州去肃州千五百里胪朐河或曰即西平河也今名鲁伦河源出克特山南直河套北二千里许鄂尔坤河源出喀尔喀杭爱山南流数百里与图拉河合青海方舆纪要云在和林境元为屯田所胪朐河西为图拉河又西为鄂尔坤河又西北为青海蓝玉定逺人存道章溢子平阳左卫指挥同知曹良臣追封安国公諡忠壮周显合肥人骁骑左卫指挥使张泰泰州人神防卫指挥使常荣定逺人遇春再从弟振武卫指挥同知赐赐祭葬　必里克图山旧作别力笃山和啰噶口旧作虎剌罕口索琳山旧作扫林山额济讷路旧作亦集乃路宾都山旧作别笃山多尔济巴勒旧作朶儿只班昌嘉努旧作长加奴鄂尔坤河旧作阿鲁浑河青海旧作称海今并改】
　　以邓愈为征南将军讨湖南广西蛮
　　【先是三年四月慈利土司覃垕连搆诸洞蛮为冦杨璟讨之垕遁入溪峝师还寻复出冦十月周徳兴讨之抜温阳闗垕复遁至是帝以辰澧诸蛮常便化乃命愈往讨以徳兴及吴良副之愈出澧州讨散毛诸洞蛮徳兴出南宁讨婪鳯安田诸州蛮良山出靖州讨防同五□潭溪古州蛮悉平之】质实【慈利县置元升州明初复县属澧州今因之县西有覃垕塞温阳闗在慈利县西辰州隋置元路改改府今因之澧州隋置元路明初为府寻降州属岳州府今直州散毛洞元置散毛誓崖等处军民宣慰司明置宣抚司属施州卫今施南府来鳯县婪鳯宋覊縻州元废地在今田州东安州元来安路明废地在今田州西田州唐置元路明为土府嘉靖七年降州今州属思恩府靖州宋置元路明改府洪武九年降直州今因之防同县宋置元明及今因之属靖州五开元上黎平长官司属思州明洪武十八年置五开卫属湖广永乐十一年改置黎平府属贵州治十年徙府治卫南今为黎平府开泰县地潭溪宋置长官司元明因之今司属黎平府古州元古州八万洞长官司明古州变夷长官司属黎平府今有同知驻之按五开潭溪古州是时皆属湖广永乐后乃属贵州】
　　二月安南陈叔明弑其主日熞自立遣使入贡却之【叔明逼死日熞而自立惧讨遣阮汝霖入贡以觇朝廷意主客部受表主事曾鲁取副封白尚书诘使者曰前王日熞今何骤更名汝霖不敢隠具言其实帝曰岛夷乃狡狯如是却其贡叔明复遣使谢罪乃命以前王印视事】质实【陈叔明日熞伯父按明史传日熞以洪武四年冬被弑主客部礼部属洪武初设六部部各四属亦皆称部至二九年各部増设所属始俱定称清吏司】
　　置茶马司
　　【初令卖茶之地宣课司三十取一户部言陕西四川茶宜十取其一以易番马从之于是诸产茶地设茶课司定税额设茶马司于秦洮河雅诸州自碉门黎雅抵朶甘乌斯藏行茶之地五千余里西方诸部落无不以马售者】质实【茶马司明史职官志云茶马司大使一人正九品副使一人从九品掌市马之职宣课司职官志云税课司大使一人从九品典税事明初改在京官店为宣课司府州县官店为通课司后改通课司为税课司府曰司县曰局陕西四川茶明太祖实録四年十二月户部言陕西汉中金州石泉汉隂平利西乡诸处茶园四十五顷茶八十六万余株宜十取其一民所收茶官给直买之无户茶园令汉中府军士薅采官八军二毎百斤为一引五年二月又言四川产巴茶凡四百七十七处茶户凡三百十五茶二百三十八万余株官十徴其一无户茶园令人薅种十取其八皆贮以易番马明史食货志云番人嗜乳酪不得茶则病故唐宋来行以茶易马法明制尤密有官茶冇啇茶皆贮边易马茶课司见食货志茶法中洮州后周制元属巩昌路明改洮州卫今为防属巩昌府雅州隋置元属巩昌路番等处宣慰司明四川直州今升府黎州汉沈黎郡后周置黎州元属土番等处宣慰司明改黎州长官司万厯时降千户所今溪县县属雅州府碉门黎雅五代置碉门黎雅安抚司元置碉门鱼通黎雅长河西宁逺等处宣抚司及天全招讨司明初合为天全六畨招讨司碉门砒在雅州府荣经县西北百五十里黎即黎州雅即雅州朶甘在四川徼外乌斯藏在云南西徼外今西藏西畨诸部落明史西域传云西番族种最多自陕西四川云南西徼外皆是散处河湟洮岷间】
　　三月免京役民
　　【应天府言运输官物悉役京民帝曰京民自闻国以来劳费倍于外郡今兵革渐息正当休养命免其役未防又赐京民绢户一匹】
　　以礼部主事魏观知苏州府
</div>
    <div class="pagination">
<a href="御定资治通鉴纲目三编_page2.html">上一页</a><a href="御定资治通鉴纲目三编.html">1</a><a href="御定资治通鉴纲目三编_page2.html">2</a><span class="current-page">3</span><a href="御定资治通鉴纲目三编_page4.html">4</a><a href="御定资治通鉴纲目三编_page5.html">5</a><a href="御定资治通鉴纲目三编_page6.html">6</a><a href="御定资治通鉴纲目三编_page7.html">7</a><a href="御定资治通鉴纲目三编_page8.html">8</a><span>...</span><a href="御定资治通鉴纲目三编_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
