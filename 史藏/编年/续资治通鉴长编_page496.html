<!DOCTYPE html>
<html>
<head>
    <meta charset="UTF-8">
    <title>续资治通鉴长编 - 第 496 页/共 607 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续资治通鉴长编 - 第 496 页/共 607 页</h1>
    <div class="content">　　提举崇福宫韩宗师再任，理提刑资序，以宗师自陈父老，从所乞也。
　　监察御史上官均言近除张公庠广东转运副使，不当以疾辞。诏公庠送吏部与合入差遣。（朝请大夫张公庠权广西运副事，在六月八日。）
　　中书省言，左仆射司马光以足疾免明堂大礼使。诏改差右仆射吕公着为大礼使，门下侍郎韩维为礼仪使，中书侍郎张璪为仪仗使，同知枢密院事安焘为卤簿使，尚书左丞李清臣为桥道顿递使。
　　供备库使张楙押赐夏国主生日礼物，内殿崇班安愈押赐中冬时服，仍假合门祗候。
　　户部言乞罢市易所置卖盐场。从之。
　　又言：今诸曹寺监钱物悉收归户部【二二】，独府界钱谷旧系三司主管，今归府界提点司，未曾厘正，亦请收归本部。从之。
　　措置熙河兰会路经制财用司言：「本路五州、军，皆极边，难于和籴，常患客旅邀价。请诏茶场司，毋得于并边州、军博籴斛斗，及茶场司应副熙河路钱九十万贯，听于本路五州支拨。」从之。
　　翰林学士承旨邓温伯言【二三】，学士如独员，每两直乞免一宿，候有双员，即依故事。从之。
　　诏府界三路保甲，遇本户灾伤及七分以上，并免放当年冬教，讫奏。（苏辙初九日奏。）
　　刑部言：「刑狱案可以两断者，更不取会，单状，着为令。」从之。
　　甲申，诏：「武学上舍生补中及一年、公试弓马策义两次皆入优等、不曾犯五等罚，令保明闻奏，量材录用。仍每年不得过一名，令看详国子监太府条制所立法。」
　　诏沙苑监拨入右厢提点司。（元佑元年七月二十九日。）
　　太仆寺状：「沙苑监先隶河南监牧司，昨因废监，拨归髃牧司，寻因置髃牧行司，拨入行司管系。其行司后改为提举监牧司，今已降朝旨，拨入右厢提点司，即买马监牧司更不管系。其提举陕西等路买马监牧司名，合除去监牧二字。」从之。（法册二年二月十六日密札，此事或不须载。）
　　右司谏苏辙言：「臣窃见淮南春夏大旱，民间乏食，流徙道路，朝廷哀愍饥馑，发常平义仓，及截留上供米，以济其急。淮南之民，上赖圣泽，不至饿殍。然自六月大雨，淮水泛溢，泗、宿、亳三州大水，夏田既已不收，秋田亦复荡尽，前望来年夏麦，日月尚远，势不相接，深可忧虑。访闻见今官卖米犹有未尽，然必不能支持久远。臣欲乞朝廷以今未至阙绝之际，速行取问本路提举转运司，令具诸州灾伤轻重次第，见今逐州各有多少粮食，可以赈济得多少月日，如将来乏绝，合如何擘划施行，立限供报。所贵朝廷得以豫先处置，小民不至失所。」
　　是月，御史中丞刘挚言：
　　臣闻之，衔策不调，虽造父不能善御；法令不一，虽有才不能善治【二四】。故曰：「谨乃出令。」言谨始也。又曰：「令出惟行，弗惟反言。」谨终也。圣人制法令于堂奥之上，熟复战兢若不得已者，故其出也天下信之。以令则行，以禁则止，所谓信如四时，坚如金石。若始之不谨，既出而反之，则何以示信？出而勿反，则将有受其敝者矣。由此言之，始既不谨，虽欲谨终，不可得矣。恭惟陛下即位逾年，加惠海宇，修备政事，大要专以便人，天下幸甚。然累月以来，法令寡信，议者窃有疑焉。夫法非不善，而施行之际，使议者致疑，此亦不可不察。臣谨条列一二，以燍见其余。
　　乃者朝廷患免役之弊，下诏改复差法，天下知之久矣；置局设官以议施行之□，天下望之又久矣；造法不谨其始，施之仓卒，故改而立雇募之议，又为招募之法，而法至今不能成也。朝廷患常平之弊，并用旧制施行，曾未累月，复变为青苗之法，其后又下诏切责首议之臣，而敛散之事，至今行之如初。此二事，大事也。四方倾耳拭目，以观盛德之举，而反复二三，虽近侍讲议之臣，曾不敢必知法将安出，尚何以使天下信之！陕铜之禁，行之未几，复限以五斤勿禁，一开其端，则轻重多寡，谁复可辨？官司固未易家至而数之，禁而不能止，与不禁同。大河职事，河北转运司言之，则属转运司，都水言之，则属都水矣，夫二者必有一得，则亦必有一失矣。此其小事，然推此以类言之，则议者之论，安可不察？且改之易之诚是耶？君子犹以为反令，况易而未必是，徒以暴过举于天下，则曷若谨之于始乎？今朝廷建一事、命一官，令已行矣，议者必曰：「此未也，且将改之。」曾未淹久而议者之言果信。臣愚未谕朝廷知其不可而姑为之以待改耶？不知而偶为之耶？始议既粗，行之必有抵牾，拾遗补过之臣，以言为职，知而不言为废职，言而易之则为反令。故臣愿陛下深诏执政大臣，远虑熟计，详重出令。其始既谨，度可以必行而后行之，则至其终也，不可反矣。惟陛下加意留神，思之毋忽，上以严政令，下以示信四方，又以杜塞异议，使无所幸其失。今日之治，宜莫先此。（挚奏不得其时，按青苗首议之臣即吕惠卿，以六月二十五日安置，此奏必在惠卿安置后。又挚称铜禁、河事，铜禁在先四月十八日，后未见。河事归漕司乃在五月八日，复归都水则未见。挚奏称即位逾年，或当是四月、五月间，然恐太早，姑附此于七月末，更俟考详。）
　　殿中侍御史吕陶言：（陶言改役法，及今半年，自二月至七月，通闰凡半年也。附见七月末。）
　　臣伏见朝廷改更役法以来，及今半年，民间已安其事，被差并无纠决，祗应多是正身，验之人情，良以为便。惟是官司自相疑贰，盖有幸差法之不成而欲伸其志者，有观望俯仰，伺势之所在而不复究利害者，有偏蔽不通而好异立奇者，州县不敢决，而礏议于详定，详定俟监司之请而后裁正【二五】。奏报屡上，多非纲要，辞教数下，殊少适从。臣窃原朝廷差役之法，责其力不敛其钱，欲其均不使其幸，条目万变，大燍不过此两端而已。虽朝廷□给期限，使天下详尽利害，而当职之吏所见不一，或欲单丁、女户、官户、寺观出钱以助役人之费，或欲放户长，只差甲头催税，或欲存留散从官，仍旧雇募，上下纷纭，何时可已？陕西一路，尤未就绪，盖吕大忠等有此相度行下州县，属官因而议论不同。且女户、官户等不许出钱，并放甲头、差户长，自有着令。除招衙前及久来投名人外，其余自合于差法到日，并罢支雇钱。虽监司旋有申请，未见允从，而州县既有诏条，自当遵守。岂可既差户长，仍置甲头，更留散从官，尚支雇直？悠悠之徒，违戾如此。臣恐日月淹久，大法未定，民间疑惑，即于治体深有所损。伏望圣慈特降指挥，截自某月某日，应役人除衙前许招，并使院职级、弓手节级许存留曹司、库子、栏头之类充投名人外，其余役人如敢尚支雇钱者，并以故违条制论罪，示天下以必行之意，庶几役法早得成就，无使小人幸其不成。又言：
　　臣访闻凤翔府散从官，五月分支雇钱，元未放散，并宝鸡县已依朝旨差户长讫，又依转运司指挥，令甲头催税，显见违法骚扰。伏乞下提刑司更切体访，如实有此，即乞详酌施行。近日朝廷以青苗为常平条贯，有出息指挥，人皆谓依旧散青苗取利。今役法迁延未定，上下异论，人皆疑依旧敛钱募役。此二事最为切务，而命令如此，于今日之势，不为小失，陛下不可不留意，执政不可不定议也。
　　监察御史上官均言：
　　「臣窃见自陛下临御以来，讲修政事，兴利去弊，大燍已举，惟差役一法，见今详定，尚未成就。窃缘当今政事，所该最广、所系最重者，莫如差役。又四方人情事体，轻重参差不等，尤在审行裁度，立定逐路条法，庶几民力□裕，可以经久无弊。臣窃见昨来役局所立条约，行下州、郡，前后不同，是致郡县官吏视听荧惑，无所遵守，盖缘当时讲究不熟，施行太遽所致。又况役事所该最广，所系最重，其役局官吏往往只候诸路文字齐足，便行立定；其诸路转运司，多不用心亲访州、县事体，至有遣人到京听探役局官吏意旨，窃恐所上役书，不能周尽民间利害。只如当时役局所辟属官，既缘才选，必能深知役事，自合候役书成日，方别与差遣；如属官张籂到局未数月，便除京东转运判官，臣窃恐役局官属，只籍此历涉为进用阶渐，无意熟究利害，成经久大法，不足以上副陛下恤民之意。臣闻治天下之术，在得民心，而民之所重，在财与力，财力有余则给足，而知德上之赐，财力急迫则穷乏，而有乖怨之心。今日差役实天下财力之所系，民心恩怨之所聚，立法不可不谨也。朝廷昨来所以罢役钱而复差役者，以前日之法为未便也。则今日制法，尤须委曲讲究，使民间所出财力□裕于往时，而使天下之民耕田凿井，佚居饱食，仰戴陛下之德泽，实万世亡穷之利，岂特一时之便哉！臣窃闻熙宁中王安石秉政，当时所议法令，不务详讲利害，惟以速成，自任偏说为意，官吏稍有议论，指为沮毁。新法行之纔二十年，民间以为非便，陛下临御，废罢前日之法，十已八九。臣以为制天下之法者，当因天下之心，因天下之心者，当收天下之论议，然后利害详悉，无偏蔽迂泥之患。臣欲乞候役书成日，且送侍从官、尚书侍郎及台谏官以上，各限一月看详，如有所见不同，即具本末申都省，三省参定可否奏上，然后颁行，所贵曲尽利害，永远可行。若只据役局官吏详定，便以行下，窃恐讲究不尽，难以持久。法行之后，虽许内外臣僚旋行申明，又虑冲改纷纭【二六】，岁月未可遽定，非所以重朝廷法令之意。事体至重，诚当今之急务，惟陛下为天下计，留意而加察焉。（张籂除京东运判官，在七月戊辰。因以均章附此月末。）
　　注　　释
　　【一】岂可不令专达温国文正司马公文集卷五五乞令六曹长官专达札子作「岂不可令专达」。
　　【二】一如朝廷判下臣民所上文字「判」，同上书作「降」。
　　【三】今欲应尚书省事旧有条例「省」字原脱，据阁本、温国文正司马公文集卷五四上官均奏乞尚书省事类分轻重某事关尚书某事关二丞某事关仆射进呈白札子补。
　　【四】苏辙八月十七日论奏「十七日」，阁本作「十一日」。
　　【五】今户部所请收天下诸帐「所」字原脱，据阁本、栾城集卷三九论户部乞收诸路帐状补。
　　【六】臣博采觽语「语」，栾城集卷三八再论青苗状作「论」。
　　【七】分给士伍「分」，同上书作「廪」。
　　【八】未尝有缺「缺」原作「少」，据阁本及同上书改。
　　【九】请改新还旧栾城集卷三八乞放市易欠钱状无「改」字。
　　【一○】共计一千二百二十六万余贯同上书作「共计一千二百六十七万贯」。
　　【一一】即今诸场务见在「今」原作「令」，据同上书及文义改。
　　【一二】若将见欠三百贯以下人户除放「三百贯」，同上书作「二百贯」，按上下文亦以「二百贯」为是。
　　【一三】共欠钱八十三万余贯同上书作「八十二万余贯」。
　　【一四】共放二万五千三百五十五户同上书作「共放二万五千三百五十三户」。
　　【一五】而国家每岁得失六千贯「得失」，同上书作「得钱」。
　　【一六】于见欠钱数中十分有九之一同上书作「于见欠钱都数中止十分之二」。
　　【一七】不过催得六千贯而已「六千贯」原作「六十贯」，据阁本及同上书改。
　　【一八】不可胜计「胜」原作「深」，据同上书及长编纪事本末卷一一○市易务改。
　　【一九】具官员等第保明闻奏「具」原作「其」，据同上书改。
　　【二○】能还足本钱同上书「能」上均有「仅」字。
　　【二一】三年四月末「三年」，上引长编纪事本末作「二年」。
　　【二二】今诸曹寺监钱物悉收归户部「曹」原作「路」，据阁本及参考宋史卷一六三职官志户部条改。
　　【二三】翰林学士承旨邓温伯言「学士」下原衍「兼」字，据阁本、活字本删。
　　【二四】虽有才不能善治「才」，阁本作「虞」，义优。
　　【二五】详定俟监司之请而后裁正「正」原作「止」，据阁本改。
　　【二六】又虑冲改纷纭「虑」原作「复」，据阁本改。
续资治通鉴长编
卷三百八十四
卷三百八十四
　　起讫时间 起哲宗元佑元年八月丁亥尽是月辛卯
　　卷　　名 续资治通鉴长编卷三百八十四
　　帝　　号 宋哲宗
　　年　　号 元佑元年（丙寅，1086）
　　全　　文
　　八月丁亥，刑部言宝文阁待制章衡知真定府，衡以罪落职，法当检举。诏更候二期取旨。
　　吏部尚书孙永言：「故天章阁待制周孟阳事英宗藩邸，神宗朝尝为侍从，死京师，贫不能归葬。一子定民进士出身，至不时调官。」诏以人船还其丧至扬州，敕本州岛量事应副。又令吏部先次注定民本州岛合入官。
　　诏今后蕃官不许充汉官差遣。
　　先是，河东路提刑兼权管勾经略司公事范子谅言：「国朝置蕃官，必于沿边控扼之地，赐以土田，使自营处。官资虽高，见汉官用阶墀礼，所任不过本部巡检之类。平居无事，气志慑服，故缓急之际易为驱策。近岁蕃官有换授汉官而任内地次边去处，甚者擢为将副，与汉官相见均礼，于事礼未顺。」故有是诏。（范纯粹先有此奏，当考。）
　　司马光札子：
　　勘会常平仓法【一】，以丰岁谷贱伤农，故官中比在市添价收籴，使蓄积之家无由抑塞农夫须令贱粜。凶岁谷贵伤民，故官中比在市减价出粜，使蓄积之家无由邀勒贫民须令贵籴。物价常平，公私两利，此三代之良法也。向者有因州县阙常平籴本钱，虽遇丰岁，无钱收籴。又有官吏怠慢，厌籴粜之烦，虽遇丰岁，不肯收籴。又有官吏不察知在市斛斗实价，只信凭行人与蓄积之家通同作弊。当收成之初，农夫要钱急粜之时，故意小估价例，令官中收籴不得，尽入蓄积之家。直至过时，蓄积之家仓廪盈满，方始顿添价例，中籴入官。是以农夫粜谷止得贱价，官中籴谷常用贵价，厚利皆归蓄积之家。又有官吏虽欲趁时收籴，而县申州，州申提点刑狱，提点刑狱申司农寺取候指挥，比至回报，动涉累月，已是失时，谷价倍贵。是致州县常平仓斛斗有经隔多年，在市价例终不及元籴之价，出粜不行，堆积腐烂者，此乃法因人坏，非法之不善也。熙宁之初，执政以旧常平法为不善，更将籴本作青苗钱散与人户，令出息二分，置提举官以督之。丰岁则农夫粜谷十不得四五之价，凶年则屠牛卖肉，伐桑卖薪，以输钱于官。钱货愈重，谷直愈轻。朝廷深知其弊，故罢提举官，令将累年蓄积钱谷财物尽桩作常平仓钱物，委提点刑狱交割主管，依旧常平仓法施行。今岁诸路除有水灾州军外，其余丰熟处多，今欲特降指挥下诸路提点刑狱司，乘有此籴本之时，委丰熟州县官员体察在市斛斗实价，多添钱数，广行收籴。如阙少仓牔之处，以常平仓钱添盖，仍令少籴麦豆，多籴谷米。其南方及川界卑湿之地，有斛斗难以久贮者，即委提点刑狱相度逐州县合销数目，抛降收籴，纔候将来在市物货价比元籴价稍增，即行出粜，不得令积压损坏。仍令州县各勒行人将十年以来，在市斛斗价例比较，立定贵贱酌中价例，然后将逐色价分为三等。自几钱至几钱为中等价钱，几钱以上为上等价钱，几钱以下为下等价钱，令逐处临时斟酌加减，务在合宜。既约定三等价【二】，仰自今后州县每遇丰岁斛斗价贱至下等之时，即比市价相度添钱，开场收籴。凶年斛斗价贵至上等之时，即比市价相度减钱，开场出粜。若在市见价只在中等之内，即不籴粜。更不申取本州岛及上司指挥，免有稽滞失时之患，仍委提点刑狱常切提举觉察【三】。若州县斛斗价及下等而不收籴，价及上等而不出粜，及收贮不如法，变转不以时，致有损坏，并监官不逐日入场，致壅滞粜籴人户，并取勘施行。若州县长吏及监官能用心及时籴粜，至得替时，酌中价钱与斛斗通行比折，与初到任时增剩及十分中一分以上，许批书上历子，候到吏部日与升半年名次。及二分以上，许指射家便差遣一次。所贵官吏各各用心，州县皆有储蓄，虽遇荐饥，民无菜色。又得官中所积之钱，稍稍散在民间，可使物货流通。其河北州县有籴便司斛斗，见多沿边州县，转运司见籴军粮处更不籴常平仓斛斗。若今来指挥内有未尽未便事件，委提点刑狱司逐旋擘画，申奏施行。从之。
　　其后，王岩叟言：「臣伏睹昨降朝旨，文虽详而未通，四方来者更言其未便。臣按常平旧法，但遇年丰物贱，即于市价上添钱收籴。如年俭物贵，即相度在市实直价例特减钱出粜，此所以为常平。今既限以价贱至下等方许收籴，价贵至上等始得出粜，乃是必待丰歉十分而后行法，稍不及等，即官司拘文，束手坐视而不敢粜籴。臣恐久之天下救灾之备寡而伤农之患深，失常平本意远矣。臣乞依旧法，不分立三等，仍更不申取本州岛及上司指挥外，余约束新降朝旨别行修定颁降。」
　　贴黄称：「朝廷近遣官淮南赈济，已降指挥，虽系十年中价或比常平价稍高，亦权收籴，即见三等之法未便。兼访闻诸路州县自被旨后来往往不敢施行，伏望详酌，速赐指挥。」（王岩叟论奏不得其时，附见，俟考。遣官淮南赈济，可考其时也。七月二十九日，苏辙论淮南灾伤，十一月二十八日、十二月十八日岩叟又论灾伤七分已上方许贷谷【四】，第四等以下方免出息非是。）
　　户部尚书李常建言：「伏见现今常平、坊场、免役积剩钱共五千余万贯，散在天下州县，贯朽不用，利不及物。窃缘泉货流通乃有所济，平民业作，常苦币重。方夏蚕毕工，秋稼初敛，丝帛米粟，充满廛市，而坐贾、富家巧以贱价取之【五】，曾不足以酬其终岁之勤苦，未免饥寒之患，良可愍也。臣愚欲乞命有司议于天下州县各置平籴一司，以选人领之。（县欲令主簿兼管。）仿古常平粜籴之法，于夏蚕秋稼之时，就其直贱也加数分而敛之，及其价腾也裁数分而出之。但无亏兑价，靡求赢息，无事酬赏，惟以利农桑之民为务，庶乎货泉流通，四海蒙福，三代之仁泽也。」
　　贴黄称：「臣今所谓，虽与前日置常平司名同而实异。常平平籴之法，古者所以利农桑，佐贫弱。盖志在□下而利人【六】，则为良法；志在于敛财而害人，则为恶政。今积钱至五千万贯，而坐视农夫红女贱易谷帛，而未免饥寒，殆非仁术也。」
　　又称：「方其籴买时，虽加以数分，其价终贱。及粜卖日虽减至数分，其价终贵。然则设官一员，置吏数人，以其赢余足以赡给，而不耗县官之经费。又于吏部可增阙数百处，因以消积滞冗员。」
　　又称：「今除见钱外，见在谷帛复有二千八百余万石、匹等，如朝廷未欲尽支动见钱，且以一千万贯兼此谷帛等置司，亦可以施行。」不报。（李常乞置平籴司，据本集，附见司马光三等籴价后，既无施行，虽不载亦可。然要知当日所管常平钱帛数，须具存之。）
　　御史中丞刘挚言：「旧例举官皆有定员，惟京朝官、大小使臣升陟，每岁不限其数。请应在京臣僚，依外路比类限定员数。」诏吏部立法以闻。
　　刑部言：「大理卿王孝先奏，吏部考功，因京朝官、选人、大小使臣磨勘，并关升或注授差遣【七】，会问本寺有无过犯公案在寺，如系笞杖已该恩去官，及举觉自首原免者，欲乞并不作公案在寺回报，令吏部且与依例差注、磨勘，后有特旨即从改正。」从之。
　　诏河阳□修北使驿亭，温县宿顿以至德，河阳县中顿以清沇，汜水县中顿以行庆馆为名。（玉牒在丙戌。）
　　右司谏苏辙言：「臣伏以天下之治，寄于守令，守令之觽，朝廷不能尽知，其要寄于监司。方今民力凋残，疲瘵未复，见议差役，措置未定，正宜使监司得人，以督察州县。朝廷近日沙汰残刻之吏，多系提、转等官，民间承望此风，思见循吏。然臣窃观近日所命颇未得人，博采公言，略见一二。如李之纪、楚潜、王公仪皆碌碌凡材，无善可名，不知何以获用？至于余人又加以过恶：如孙路奴事李宪，贪冒无耻；程高谄附贾青，借名贾珠；锺浚天资邪崄，累作过犯；张公庠为事刻薄，不近人情；张籂久领市易，与牙侩杂进；而皆擢自稠人之中，付以一道之政。陛下诚欲尊重朝廷，爱惜民物，则如此辈人，皆未可轻用也。或言朝廷近令侍从以上博举监司名姓，既闻率皆注籍，每有员阙，执政不复遴选，一切揭簿定差，是以贤愚并进，人物杂乱。窃惟中外侍从，其徒实烦。被诏举官，初无旌别。承举即用，近于麤簄。而欲待其不职，乃坐举者，天下之广，监司得失，朝廷未必一一详知，民独何辜，枉被涂炭？自古用人，实无此类。臣欲应自前所用监司，令执政更加审议，其尤不可者当与改差。今后差除须名迹着闻，公议共许，然后擢用。庶几监司稍得良吏，不至害民，此最当今之急务也。」（李之纪三月二十八日广东宪，楚潜六月一日广西漕，王公仪七月二十二日夔漕，孙路七月十二日陕西漕，程高七月二日夔漕，锺浚六月二十三日铸钱，张公庠六月八日广东漕，张籂七月十三日京东漕，五月十二日范纯仁荐籂。）
　　司马光言：（光辨韩川所论不得其时，附初二日苏辙下。）「臣窃见御史韩川言：诸路监司不当拘限资格，专任举主，当令宰相自加选择。窃缘常调之人，不可不为之立资格，以抑躁进、塞幸门。若果有贤材，朝廷自当不次迁擢，岂拘此职制？凡年高资深之人，虽未必尽贤，然累任亲民，历事颇多，知在下之艰难，比于元不历亲民便任监司者，必小胜矣。朝廷执政止八九人，若非交旧，无以知其行能，不惟涉徇私之嫌，兼所取至狭，岂足以尽天下之贤才？若采访声誉，则爱憎毁誉，情伪万端。与其听游谈之言，曷若使之结罪保举？故臣奏设十科以举士，其中一科公正聪明，可备监司。诚知请属挟私所不能无，但有不如所举者，其举主严加谴责，无所□宥。则今后自然审择，不敢妄举矣。至如楚潜等虽无声名，安知其无实用？候其到官无状废职，并举主坐之亦未为晚！」（是月六日帘前对，韩维言光太拘资格，更参详。）
　　御史上官均言：「前诏侍从举堪为谏官各二人，又诏荐中外之臣以充监司之选。夫爱憎好恶者天下之常情，好则相誉而忘其不善，恶则相毁而忘其所可称。方陛下临御之初，人情未敢营私缪荐，窃恐法久弊生，背公徇己，荐举之人惟亲与旧，则公路塞而真才弃矣。愿以所举尽报御史台，臣等得以尽知得失，所荐非才，显加谴罚，则真才实行可坐而得，而簄远寒畯之士无不用之叹矣！」（元丰八年十月举谏官，元佑元年二月举监司，三月二十三日均始为察官，此言不得其时，附见韩川云云后。均集有此全章，更详考之。）
　　己丑，朝请大夫、直龙图阁张颉为户部侍郎。右司谏苏辙言：
　　颉猜、险、邪、佞、狡、愎、闇、刻，具此八德，了无一长。除目初下，中外惊疑。臣非敢风闻臆度，谨具实状如左：
　　一、颉为广南运使日，朝旨那移兵马就食全、永。经略使赵□为见顺州戍兵年满合替，遂差兵戍顺州，却令顺州替兵就食全、永。颉但知出纳之吝，恐往来戍兵縻费钱粮，一日之间四次移牒，故作行遣，申奏赵□不肯移兵。又奏□暗添韶州雇夫钱六万贯。又奏□违法差衙前。朝旨令□分析，乃是颉判状令差，□曾具元判状缴奏，其余所奏，更无一事稍实。因此挟恨迁怒，诟骂桂州官吏作绿衫下包个奴婢，名呼赵□。仍骂作贼。提举官刘谊曾具事状奏闻，有旨罢转运使。
　　一、颉为转运使日，有安南般粮夫数千人逃还，已经曲赦放罢，每人只有欠官米钱七百。后来，颉欲差人往全州般粮，遂召阳朔县令魏九言、临桂县令李译，勒令差两县逃亡夫往全州般粮。仍令九言取本县百姓莫饭奴等七人状，云所欠官钱七百，情愿往全州般粮填还。其七人中有三人不系逃亡，只取四人情愿状，便差数千人。况欠钱止于七百，而全州水路二千余程，岂有情愿之理？因此溺杀人不少，致人户经提举司过状，亦是刘谊具事由闻奏，方始住差。
　　一、颉为桂州经略使日，有安化州首领以本族饥馑，依旧例借粮于宜州。颉指挥宜州不借一粒，致夷人作过，于省界偷牛。因此夷汉互相雠杀。颉更无方略，直令宜州兴兵讨之，致本州岛官兵陷没。颉又遣数千人令供备库副使费万往讨之，全军皆没。颉又遣路分都监王奇知宜州，仍以数千人入讨，全军覆没。事闻朝廷，先帝为之旰食，遣谢麟将数万人，费百余万贯，竟以招降而定。颉以措置乖方，致陷两将兵马，而费万、王奇之死，又不以实奏，因转运使马默等论列，朝旨差宾州推官朱恂取勘，因此落职夺官，知均州。右臣所论三事，皆有文案可以覆验，据颉处事乖剌，致寇覆军，与沈起刘彝同罪，理合诛窜，所以累次常获□宥者，盖其家素富，本以行赂得进。乡近辰、锦，多蓄奇砂，尝以献遗前宰相王珪。珪每出示亲客云：「此砂张颉所献。」以此曲为盖庇。今来纵未黜废，岂可特膺非次擢用？兼臣访闻三省执政，本不知其人，失于采听，为荐者所误。若置之户部，必害民物。伏乞追寝前命，以厌公议。
　　诏付三省，进呈不行。辙又回奏，皆留中不出。辙又具申三省，卒不行。（第二状十一，第三状十二，第四状十八，第五状二十三，申三省二十六。）
　　朝议大夫、直龙图阁、江淮等路发运使蒋之奇为集贤殿修撰、知广州。（吕大忠除发运，当是代之奇，而实录失不载，十四日朱光庭云云可考。）
　　诏雄州云翼两指挥依旧存留，各以三百人为额。
　　太常寺言：将来明堂、景灵宫应行事，詹事导驾仪仗，内押当官、宗室遥郡、禁军都虞候以上，并赴陪祠立班，余不赴。诏三省官，寺监长、贰，非明堂行事者，亦令陪祠立班。
　　又诏：「大礼在近，诸处奏到公案，经历去处，虑有住滞，并令进奏院自今至降赦，如递到公案，实时投下本处，当日进呈讫，连送大理寺。有住滞经历处，当议勘责，经赦不原。」
　　礼部言：「将来明堂、景灵宫皇帝亲行仪注，准朝旨复设小次。缘近议设皇帝版位于阼阶之上，今来小次合于明堂阼阶之东，丹墀之上，西向陈设。」从之。（五日事移入此。）
　　司马光札子乞约束州县抑配青苗钱曰：「检会先朝初散青苗，本为利民。故当时指挥并取人户情愿，不得抑配。自后因提举官速要见功，务求多散，讽胁州县，废格诏书，名为情愿，其实抑配。或举县勾集，或排门钞札。亦有无赖子弟谩昧尊亲，钱不入家。亦有他人冒名诈请，莫知为谁，及至追催，皆归本户。朝廷深知其弊，故悉罢提举官，不复立额考校，访闻人情安便。昨于四月二十六日有敕令给常平钱谷，限二月或正月，只为人户欲借请者及时得用。又令半留仓库，半出给者，只为所给不得辄过此数。至于取人户情愿，亦不得抑配，一遵先朝本意。虑恐州县不晓朝廷本意【八】，将谓朝廷复欲多散青苗钱谷，广收利息，勾集抑配，督责严急，一如向日置提举官时。今欲续降指挥，令诸路提点刑狱司告示州县，并须候人户自执状结保赴县，乞请常平钱谷之时，方得勘会，依条支给，不得依前勾集钞札，强行抑配。仍仰提点刑狱常切觉察，如有官吏似此违法骚扰者，实时取勘施行，若提点刑狱不切觉察，委转运安抚司觉察闻奏。」诏从之。
　　录黄过中书省，舍人苏轼奏曰：
　　臣伏见熙宁以来，行青苗、免役二法，至今二十余年，法日益弊，民日益贫，刑日益烦，盗日益炽，田日益贱，谷帛日益轻细，数其害有不可胜言者。今廊庙大臣皆异时痛心疾首、流涕太息，欲已其法而不可得者。况二圣恭己，惟善是从，免役之法，已尽革去，而青苗一事，乃独因旧稍加损益，欲行紾臂徐徐、月攘一鸡之道。如人服药，病日益增，体日益羸，饮食日益减，而终不言此药不可服。但损其分剂，变其汤使而服之，可乎？
　　熙宁之法本不许抑配，而其害至此。今虽复禁其抑配，其害故在也。农民之家，量入为出，缩衣节口，虽贫亦足。若令分外得钱，则费用自广，何所不至？况子弟欺谩父兄，人户冒名诈请，如诏书所云，似此之类，本非抑勒所致。昔者州县并行仓法，而给纳之际，十费二三。今既罢仓法，不免乞取，则十费五六，必然之势也。又官吏无状，于给散之际，必令酒务设鼓乐倡优，或阙扑卖酒牌【九】，农民至有徒手而归者。但每散青苗，即酒课暴增，此臣所亲见而为流涕者也。二十年间，因欠青苗至卖田宅、雇妻女、投水自缢者，不可胜数，朝廷忍复行之欤？臣谓四月二十六日指挥以散及一半为额，与熙宁之法初无小异【一○】。而今月二日指挥犹许人户情愿请领，未免于设法罔民，便快一时非理之用，而不虑后日催纳之患，二者皆非良法，相去无几也。
　　今者已行常平粜籴之法，惠民之外，官亦稍利，如此足矣，何用二分之息，以贾无穷之怨？或云议者以为帑廪不足，欲假此法以赡边用。臣不知此言虚实，若果有之，乃是小人之邪说，不可不察。昔汉宣帝世，西羌反，议者欲民入谷边郡以免罪。萧望之以为古者藏于民，不足则取，有余则与。西边之役，虽户赋口敛以赡其乏，古之通义，民不以为非，岂可遂开利路以伤既成之化？仁宗之世，西师不解，盖十有余年，不行青苗有何妨阙？况二圣恭俭，清心省事，不求边功，数年之后，帑廪自溢。有何危急，而以万乘君父之尊，负放债取利之谤？锥刀之末，所得几何？臣虽至愚，深为朝廷惜之。欲乞特降指挥，青苗钱谷今后更不给散，所有已请过钱斛，候丰熟日分作五年十料随二税送纳。伏乞圣慈念其累岁出息已多，自第四等以下人户，并与放免，庶使农民自此息肩，亦免后世有所讥议。兼近日谪降吕惠卿告词云：「首建青苗，力行助役。」若不尽去其法，必致奸臣有词，流传四方，所损不细。所有上件录黄，臣未敢书名行下。
　　庚寅，御史中丞刘挚言：「臣近以吕惠卿责降告词有『首建青苗』之语，而青苗之法未罢，曾具论列，不蒙采纳，理有未安，义难苟止。盖天下之理惟有是非而已。陛下谓青苗之政是耶？非耶？苟以其法为是也，则首议者无可责，苟以其议为非也，则此法不当行，二者甚易晓也。夫青苗之害，繇熙宁以来至于今日，论者不知其数。幸蒙陛下修复政事，哀惠疲民，苟以此时不罢此法，则生灵困穷之患无时可免。况已有今年二月敕命，用常平旧法施行，故天下已尝鼓舞矣。不意复有四月申明，翻以谓旧法者，青苗敛散之事也，而人失望，然而法行如故，迟迟不改，此何义哉？且赏罚黜陟，要以当其功罪，则人心服。号令所以信天下，非罔天下也。今一事而两用之，其用之于责人则以为非，其用之于取息则以为是，名实不应，深累国体。臣恐四方有以窥朝廷，而罪人岂得无词乎？诏书既已明布天下矣，使青苗真是良法，国用真有所赖，陛下犹当不惜改罢，弃利就义，以布信于天下，况于诏语自指以为□国害民之事哉！伏望圣慈再加究察，速令检会依今年二月敕命，用嘉佑常平旧法申明施行，以一政令，使民苏息，被罪者慑伏。」
　　贴黄称：「青苗散敛岁利不少，诚可以少佐用度。臣非不知上体朝廷理财之意，但以诏命与政事不同，为国之累，须当舍小利以就大信。兼此法困民，今虽约束不得抑勒，譬如疾病，根本既存，它日兴利之臣复出，据本根而张大之，则天下穷竭之患，是今日遗之也，可不惜哉！」
　　又贴黄称：「朝廷若见得国用须赖此钱，必不可罢。而惠卿告命，当如何解释，以取信于天下，而杜罪人之词？臣亦夙夜求其说而不可得。然青苗之法有情愿、有抑勒。始者陕西之法，先观稼之厚薄，察岁之丰凶而散敛之，民皆情愿，故无大害。至熙宁取此以为补助之法，而惠卿之徒乃随事增虐，意专在利，校岁额多寡，立官吏殿最，遴选使者劫而成之。于是抑勒之祸生，以致发七难以诘责韩琦，布告天下，则青苗之患实惠卿为之。昨者降词，岂非责惠卿首议假法以兴抑勒之事哉？虽然诏语不曾如此分别，而但云『首建青苗』而已，则此理何缘申明？今不若翻然扫去余弊，以幸天下，以昭圣朝重信轻利之政。」（元佑元年八月五日。）
　　左司谏王岩叟、右司谏苏辙、左正言朱光庭、右正言王觌言：
　　臣等屡有封事乞罢青苗，皆不蒙付外施行。伏以王安石、吕惠卿创行此法以来，天下之士，惟王、吕党人欲以青苗进身者，则以其法为是。其它士大夫，上自韩琦、富弼，中至司马光、吕诲、范镇，下至臣等辈人，未有一人以为便者。方安石、惠卿用事，忠言壅塞，不得施行。小民无告，饮泣受害。今者二圣临御，尽革觽弊，天下欣欣日望青苗之去。而近日删立旧法，益滋中外狐疑，不晓圣意。窃闻近日左右臣僚，有以国用不足，欲将青苗补其阙乏者，圣心未察，是以为之迟迟。臣等虽愚，以为自古为国，止于食租衣税。纵有不足，不过补以茶盐酒税之征，未闻复用青苗放债取利，与民争锥刀之末，以富国强兵也。艺祖、太宗之世，四方未平，中国至狭，岁岁用兵，其费不赀。及真宗东封西祀，游幸亳、宋，造立宫室。仁宗结好契丹，平定西戎，翦灭南寇，此皆非常大费，而常赋之外，无大增加，未闻必待青苗以济国用。今二圣恭俭，安静无为，四海之富，与祖宗无异，何忧何虑，而欲以青苗富国乎？臣等以为皇帝陛下富于春秋，未尝接见多士，太皇太后陛下览政帷幄，未能博听髃议，听纳之道于斯实难。窃谓臣下每有献言者，宜一切折以公议，彼既欲散青苗，而臣等以为不可，陛下受其所言，而臣等封事遂留中不出。臣等不知陛下何以断其是非，而信之如此之笃乎？陛下必欲决此深疑，即当尽出台谏所言，付之三省，使之公议得失，不当隐忍，不辨是非，而阴用其言也。如觽议必以罢之为是，即乞早赐裁断，以慰民心。必以罢之为非，亦乞显行黜谪，以惩臣等狂妄。又以状申三省曰：
　　岩叟等伏见熙宁之初始行青苗，士无贤愚皆知其不便。是时建议之臣，尽力主张者，不过一二人，而贤士大夫极言其失者，非异人也，盖今之执政尝论之矣。忠言谠论播于天下，至今传诵以为口实，小民呻吟，欲闻更张，亦已久矣！伏自二圣临御，革去弊法，而青苗之议独无所变者，但令取民情愿，不立定额，州县或散或否，事体不一，天下固已疑之矣。中间修成本法，使科纳者减半出息。中外喧言，朝廷欲依旧放债取利。此声流传，极损圣政。岩叟等备位谏官，不敢默已，遂与台官前后上言仅数十章，皆不蒙施行。传闻大臣奏对，有以国计不足，疑误圣听者，遂致此议久而不决。岩叟等虽愚，窃所未喻也。盖闻古者圣人在上，食租衣税而已，凡所以奉事郊庙，禄养官吏，蓄兵备边，未尝有阙也。后世鄙陋，乃始益以茶盐酒税之征，然亦未闻放债取利若此之甚也。今兹二圣在上，恭俭无为，度越前世，选用执政，将致太平。岩叟等与天下士民，尚冀朝廷能□酒税之榷，损茶盐之入，以复三代之政，不意今者乃欲以青苗富国，失天下之望也。王安石、吕惠卿既以此负国，使朝廷被此声于天下，今者又复以此误二圣，此岩叟等区区所深痛也。近日朝廷责降吕惠卿，告命之出，首以青苗为罪，天下传诵，人人称贺。柰何诏墨未干，复蹈其故辙乎？且青苗之法，其所以害人者，非特抑配之罪也。虽使州县奉行诏令，断除抑配，其为害人，固亦不少。何者？小民无知，不计后患，闻官中支散青苗，竞欲请领，钱一入手，费用横生，酒食浮费，取快一时，及至纳官，贱卖米粟，浸及田宅，以致破家，一害也。子弟纵恣，欺谩父兄，邻里无赖，妄托名目，岁终催督，患及本户，二害也。逋欠未纳，请新盖旧，州县欲以免责，纵而不问，三害也。常平吏人，旧行重法，给纳之赂，初不能止，今重法既罢，贿赂公行，民间所请，得者无几，四害也。四事为害，虽复除配之弊，亦无如之何，而况抑配未必除乎？岩叟等职在言责，目睹弊事，默而不言，则上负朝廷，下负民物，若未得请，决无中止之议，伏乞尽取前后章疏看详施行，以允公议。
　　辛卯，司马光札子：「昨于四月二十六日降指挥，令于正月、二月支散常平仓钱谷。窃虑州县多不晓朝廷之意，将谓却欲广散青苗钱，多收利息，严行督责，一一如未罢提举官时。勘会青苗钱，利民甚少，害民极多。臣民上言，前后非一。今欲遍行指挥，下诸路提点刑狱司，自今后其常平钱谷，只令州县依旧法趁时籴粜。其青苗钱更不支俵，所有旧欠二分之息，尽皆除放，只令提点刑狱契勘逐州县元支本钱，随见欠多少分作料次，随税送纳。」诏从之。（旧录云：诏府界、诸路提点刑狱司，自今后常平钱谷，令州县依旧法籴粜，其青苗钱更不支俵。先是，御史中丞刘挚言：「乃者朝廷患免役之弊，下诏改复差法，置局设官，以议施行之叙。施之仓卒，改而立雇募之议，继又为招募之法。朝廷患常平之弊，并用旧制，施行曾未累月，复变青苗之法。其后又下诏切责首议之臣，而敛散之事，至今行之如初。此二者大事也，而反复二三，虽近侍谋议之臣，曾不敢必知法将安出，尚何以使天下信之？而中书舍人苏轼亦言，青苗钱斛今后更不给散【一一】，其已请者，俟丰熟日，分作五年十料随二税送纳，或自第四等以下人户并蠲放之。左司谏王岩叟、右司谏苏辙、左正言朱光庭、右正言王觌又继谏，屡请罢青苗，皆不蒙付外，乞尽出台谏所言，使三省公议得失，如觽议以罢之为是，即赐裁断，以慰民心，以罢之为非，亦乞显行黜谪，以惩狂妄。始先帝追法先王，修补耕助敛之法。司马光、刘挚之徒争议，至以为放债取利，先帝斥而不用。至是相反，在位挟怨改革，是时天下已被其患，髃听骇焉。」新录但删去「始先帝」至「骇焉」等语，余悉用旧文。按：当时罢青苗前后议论最多，不可不尽载，今悉检讨追附。绍圣史官诬罔，固难以欺后世，而绍兴史官亦□不与辨。若谓不足辨，则所失有甚于此者矣。又司马光、苏轼及台谏官等议论，倘不尽载，必遂因循放失，可不惜乎？玉牒：辛卯，诏常平籴便依旧法，罢支青苗钱。）
　　初，同知枢密院范纯仁以国用不足【一二】，建请复散青苗钱。四月二十六日指挥，盖纯仁议。时司马光方以疾在告，不与也。已而台谏共言其非，皆不报。光寻具札子，乞约束州县抑配者。苏轼又缴奏乞尽罢之，光始大悟，遂力疾入对，于帘外争曰：「不知是何奸邪劝陛下复行此事【一三】！」纯仁失色却立不敢言。青苗钱遂罢，不复散。王岩叟等言所称大臣，实指纯仁也。（韩瓘录刘安世语云：温公与黄门公道合志同，无异同之论。但范尧夫欲行七色钱，稍复免役。温公方病，自力而出，帘前对言：「小人欲以乏财动朝廷，稍复免役之法。」不知谓谁？尧夫失色却立，卒不敢出言。后来尧夫之去，鴜因安世章疏，且及前事也。据刘安世元佑四年五月末劾范纯仁疏，则纯仁盖乞令州县于存留一半常平钱斛之外，依旧散青苗息钱，非欲行七色钱及稍复免役也。韩瓘误记，今不取。四月二十六日指挥，具注在本日。吕本中杂说：「神宗病甚不能言，宣仁谓曰，我欲为汝改某事某事，凡二十余条，神宗皆点头应，独至青苗法，再三问，终不应。熙宁初，神宗与二王禁中打球子，上问曰：『二王欲赌何物？』徐王曰：『臣不别赌物，臣若嬴时，只告陛下罢了新法。』」）
　　太皇太后谕辅臣曰：「台谏官言，近日除授多有不当。」司马光言：「朝廷近诏臣僚举可任监司。既令各举所知，必且试用，待其不职，然后罢黜，亦可并坐举者。」吕公着曰：「举官虽是委人，亦须执政审察人材，择可用者试之。」光曰：「自来执政只于举到人中取其所善者用之，余悉弃去，何尝审择？」韩维曰：「光所言非是。朝廷极士大夫之选，择执政七八人，岂可谓抡选无益，而直信举者之言？且刑罚者，但可施于已然之后。今不先审察，待其不职而罚之，甚失义理。」李清臣曰：「若待其不职然后罢黜，人必有受其弊者。」公着曰：「近来除用多失，亦由限以资格。」维又言：「光持资格太谨，若抡选失人而空守资格，欲以何用？」光又曰：「资格岂可少？」维又曰：「资格但可施于叙迁，若升擢人材，岂可拘于资格？」
</div>
    <div class="pagination">
<a href="续资治通鉴长编_page495.html">上一页</a><span>...</span><a href="续资治通鉴长编_page491.html">491</a><a href="续资治通鉴长编_page492.html">492</a><a href="续资治通鉴长编_page493.html">493</a><a href="续资治通鉴长编_page494.html">494</a><a href="续资治通鉴长编_page495.html">495</a><span class="current-page">496</span><a href="续资治通鉴长编_page497.html">497</a><a href="续资治通鉴长编_page498.html">498</a><a href="续资治通鉴长编_page499.html">499</a><a href="续资治通鉴长编_page500.html">500</a><a href="续资治通鉴长编_page501.html">501</a><span>...</span><a href="续资治通鉴长编_page497.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
