<!DOCTYPE html>
<html>
<head>
    <meta charset="UTF-8">
    <title>续资治通鉴长编拾补 - 第 26 页/共 59 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续资治通鉴长编拾补 - 第 26 页/共 59 页</h1>
    <div class="content">
　　又诏：“胡宗回顷帅熙州日，在元符末建中靖国閒屡陈坚守鄯、湟之议，见落职罢任，可赦其小过，录其前功，特与复宝文阁待制、知秦州。”（《纪事本末》卷百三十九。案：初，陕西转运判官秦希言湟、鄯难守，以为弃之便。事下宗回体度可守可弃奏闻，宗回力持不可。会徽宗弃鄯州，任伯雨疏宗回罪，夺职知蕲州。其事详《宋史胡宿传》，又元符三年三月事可考。） 

　　２、戊申，御史中丞石豫、殿中侍御史朱绂余深奏：“尚书左丞张商英於元祐丁卯尝为河东守臣李昭叙作《嘉禾篇》，谓‘神宗既登遐，嗣皇帝幼冲，中外震惧，罔知社稷攸讬。’方是时，哲宗即位之后，尚曰‘罔知攸讬’，可乎！又曰‘成王幼冲，周公居摄，诛伐谗慝，卒以天下听於周公，时则唐叔得嘉禾。推古验今，迹虽不同，理或胥近。’方是时，文彦博、司马光等来自洛郊，方掌机务，比之周公，可乎？迨元符之末，先帝遗弓，陛下入继大统，而权臣用事，乘君父不忍言之时，起邹浩於新州，商英是时实典词掖，谓晋平公问於叔向曰：‘国家之患，孰为大？’叔向曰：‘大臣重禄而不谏，小臣畏罪而不言，此患之大者。’又曰：‘思得端士，司直在庭。’又曰：‘浩径行直情，无所顾避。’所谓浩之直情径行，果先帝之所取乎？先帝不取而商英取之，可乎？”诏：“张商英秉国政机，议论反覆，加之自取荣进，贪冒希求，元祐之初，诋訾先烈，台宪交章，岂容在列？可特落职，依前通议大夫知亳州。”（《纪事本末》卷百三十一。原注：蔡绦《国史后补·鹾法篇》：钞法既行，一日，榷货务申入纳见钱已积三百万缗，鲁公将上进呈，上骇曰：“直有尔许邪？”盖前皆患不给，未尝有积镪如是，故上骇之。张丞相商英时为中书侍郎，忽岩进曰：“启陛下，皆虚钱。”鲁公愕然，即奏曰：“臣据有司申如此。商英今以谓虚钱，乞命商英与臣各选差官检点虚实以闻”。上曰：“可。”既下殿，各差郎官一人检点，字号分明，各在库也。翌日奏闻，上顾张丞相曰：“卿以为虚钱，何故？”张丞相大惭，曰：“臣为人所误。”而张由是不安。后又以阴通宫禁事，未几，罢去。又《宣和殿记》：鲁公在元丰中与商英厚善，其后商英出入鲁公门下，又与伯氏亲款。鲁公将相，商英预为草麻，其辞甚美，遂拜左丞，迁中书侍郎。及争进，颇攻鲁公。一日，上在禁中，偶视贵人之冠钗閒垂一小卷文书，戏取开视之，乃细字曰：“张商英乞除右仆射。”上语贵人：“汝勿预外庭事。”因密降出示鲁公，上大怒，而贵人方不安位，鲁公亦甚惧，曰：“此独商英无状耳，恐事干宫禁，不可治。”於是掩之，以他事黜商英，商英亦阴德鲁公，至是以所出小卷进云。案：《宋编年通鉴》云：张商英言蔡京奸邪，志在逢君。中丞石豫等以为商英非所宜言，自左丞出知亳州，入元祐党籍。岳珂《桯史》云：张丞相商英媚事绍圣，共倡绍述，崇宁二年，遂为尚书左丞。会与蔡元长异论，中执法石豫、殿中御史朱绂余深以风旨将劾奏之，而无以为说。或以其在元祐中，尝著《嘉禾篇》，拟司马文正於周公；且为开封府推官，其薨时，代府尹为酹祭文，有褒颂功德语，因请正其罚。有诏“张商英秉国政机，议论反覆，加之自取荣进，贪冒希求，元祐之初，诋訾先烈？台宪交章，岂容在列，可特落职，依前通议大夫知亳州。”余家旧有石刻，正其所谓《嘉禾篇》者，文既尔雅，论亦近正，惜乎其好德之不终也。因录之，以表其初终焉。篇之言曰：“维元祐丁卯十月，定襄守臣得禾，异亩同颖，部使者臣张商英，作《嘉禾篇》。神宗既登遐，嗣皇帝冲幼，中外震惧，罔知社稷攸讬。惟太母晦圣德於深宫，五十有四年，克庄克明，克仁克简，肆膺顾命，保祐神孙，以总大政。既临延和，乃告侍臣曰：‘呜呼！先皇帝聪明文武，宏规伟图，轶於古先。丕惟曰，禹贡九州之城，久封裔壤，陷於殊俗，豺狼野心，终不可豢，序弗底平，时以忧贻，於我后昆。迺备材力，迺督事功，务除大害，不恤小怨。今既坠厥志，罹家多艰，其弛利源，与民共之。所不欲一切蠲罢，庶事肇革，众志未孚，新故相形，爱恶相反，议论乘隙，纷纶互建。患生於弗亲，忿生於弗胜，其睽成仇，其合成党，盈庭睢盱，震於视听。’惟圣母烛以纯静，断以不惑。去留用荙，不归於偏归於是。越三载，群慝斯嘉，群乖斯和，群异斯同。馨闻於上帝，风雨时若，英华丰美，被於草木。发珍祥於兹嘉禾，厥本惟三，厥陇惟五，厥穗惟一。臣闻曰：在昔成王冲幼，周公居摄，近则召公不悦，远则四国流言。成王灼知忠邪之情，诛伐谗慝，卒以天下听於周公，时则唐叔得禾，异亩同颖以献。推古验今，迹虽不同，理或胥近。臣商英敢拜手稽首，旅天之命，曰：‘呜呼！先民有言，众贤和於朝，万物和於野，和气致祥，乖气致异，治平之时，君臣罔不咸有一德。在虞、舜时，百僚师师，在文王时，多士济济。降及幽王，小人在位，君子在野。其诗曰：潝々訿々。又曰：噂<口沓>背憎。呜呼！卿士庶尹敬之哉，曲直之辨，是非之判，罔或不异。如禾之本，终以合颖，利害之当，予夺之中，罔或不同；如禾之颖，非离於本，无有作同，害於而公。’臣吴安操、臣李昭叙等立石。”余又尝求其开封祭文而观之，颂之极挚者，亦特曰：“公在熙宁，谪居洛京。十有五年，资治书成。帝维宠嘉，以子登瀛。方渴起居，而帝在天。太母垂帘，保祐神孙。畴咨在庭，属以宗社。介特真淳，无易公者。公来秉钧，久诎而伸。五害变法，十科取人。孰敢弗良，孰敢弗正。有倾其议，必以死争。日月徂征，思速用成。心剿形瘵，胡卫馀生。嘉谋嘉猷，百未有告。讣音夜奏，九重震悼。爵惟太师，开国於温。莫惠我民，门巷烦冤。迺命贰卿，葬其先原。公殓具资，一给於官。悠悠苍天，从古圣贤。捐益盛衰，与时屡迁。功亏於篑，志夺於年。古也如斯，岂公独然？已矣温公，夫何憾焉。”如此而已，虽违时论，亦非大溢美者。盖五害等字，乃当时之所深讳，是以亟黜而不留也。张之立朝，其初议论具是，暨哲宗亲政，首为谏官，乃指吕汲公、范淳夫辈为大奸，而以司马文正、文忠烈为负国，甚者至以宣仁比吕、武，殊视此文为不同，反覆之言，圣谟其得之矣。其后入党籍，却反成滥寘。王偁作《东略事略》，载张罢左丞，以言蔡京奸邪，有“身为相国，志在逢君”等语，台臣以为非所宜言而谪之。考之史牒，盖专坐此篇，偁书误甚，当因其异同之迹而遂，从传疑其实非也。） 

　　３、丙辰，讲议司言：“榷茶并依元符条令，不当复分草、臈，其未立文处，合增入或草字或臈字。”从之。（《纪事本末》卷百三十二。案：《十朝纲要》云：乙丑，始榷襄州南漳县、乌溪等四村茶。辛未，复榷桂州修仁、灵川两县茶。） 

　　４、辛酉，臣僚言：“通议大夫、新知亳州张商英作为谤书，肆行诋诬，固宜更加诛责，置之元祐籍中，昭示无穷之戒。及商英所撰《嘉禾篇》并司马光祭文等，乞下有司模印，颁示四方，益明陛下绍述先猷之意，以惩为臣之怀贰者。”诏张商英改差知蕲州。（《纪事本末》卷百三十一。） 

　　５、丙寅，讲议司言：“县学格内三旬所试，乞改月试季，一周之孟月试义，仲月试论，季月试策。”从之。（《纪事本末》卷百二十六，又百三十二。） 

　　６、丁卯，诏：“王厚绥远关已毕工，须常留三千兵马及选委两将在彼戍守，如河南一带部族，可乘机抚定，即差李忠就便措置兼措置廓州；除勾收秦凤兵马一万外，如使唤不足，火急具奏。”

　　又诏：“童贯招诱说谕小陇拶及廓州洛施军令结等，早令出降，仍差王端就绥远关广设方略，说谕招诱；王厚俟抚定廓州一带事毕，依累降指挥，取便路归湟州驻劄，一面应副措置招纳等事，所有熙河合应办事件，即委官前去，童贯候随军回至湟州讫，权暂赴阙。”（《纪事本末》卷百二十九。原注：此据王厚奏二年八月二十一日密劄圣旨删取增入。） 

　　７、己巳，湟州既平，王厚奉诏措置河南生羌。其地在大河之南，远案：“远”，毕沅《续通鉴》作“连”。接河、岷，部族顽梗，厚以为若不先事抚存，扼其要害，大军欲向鄯、廓，必相影助；或於熙河州界出没，为牵制之势，扰我心腹，其害甚大。乃留王端、王亨在湟州，与高永年等就近招纳宗哥、青唐一带部族，存抚新属羌人。大军由来宾城以甲子原注：八月十八日。济大河，南出来羌，过山后，先遣裨将党万、陈迪为前军，道密章谷，指当标城。是日己巳，进迫城下，有生羌发伏邀截，万等与战，斩首百馀级，追北十数里，遂拔其城。原注：后为安彊寨。大首领军角四等率其部族出降。（《纪事本末》卷百三十九。原注：此用王厚申密院功状修入，并增以九月一日赐厚诏及八月二十五日厚奏。） 

　　厚将大军自五牟谷进至西蕃界首，地名分水岭，统领官冯瓘、姚师闵受郎家等族大首领角四结、角四瞎令结并鬼驴等部族大首领厮鸡彪龙哥令等降，押赴前军。（《纪事本末》卷百三十九。原注：此据二十五日奏并九月一日修入。） 

　　８、辛未，王厚别遣洮东安抚冯瓘统兰岷州、通远军将兵取一公城，至城之西二十里，贼众据扼要路，瓘与战，破之，一公城平，瓘还会大军。（《纪事本末》卷百三十九。） 

　　９、壬申，河北首领洛施军令结、阿撒四等领廓州邈龙拘掠等族五千馀众，自青丹谷出攻来宾城；城中先纳诈降蕃部十馀人为之内应，知城杨洙、监押董仙、巡检赫连青弁等战败，遂弃城走安川堡，巡检纪育死之。王厚自当标、一公城引兵至达南宗城下，西蕃王子之父欺巴温妻掌牟、（案：“欺”似“溪”字之譌。《东都事略王韶传》：溪巴温妻大掌牟，大掌牟之入见也，徽宗亲抚谕使归而诱致其子。） 杓拶、遵厮鸡率其大小首领等出降，达南宗平，赐名通津堡。（《纪事本末》卷百三十九。） 

　　１０、癸酉，王厚自达南宗引军赴米川城，原注：即大通城。遇蕃贼三千馀骑，与战，破之，贼焚桥遁去。（《纪事本末》卷百三十九。） 

　　１１、甲戌，厚修桥欲济，贼酋心牟掩提等复来扼据津渡，厚及童贯几为流矢所伤，遣人招谕心牟掩提等，皆不从。（《纪事本末》卷百三十九。） 

　　１２、乙亥，来宾城陷，（案：《十朝纲要》云：乙亥，羌人举众陷来宾城，巡检纪育战死。盖譌纪育为安川堡巡检，见上壬申。） 王厚遣秦凤路将官吕整及东路第三将副党万、陈迪统兵八千往救，弗及军，令结等入城掠取财物，仍各散去。（《纪事本末》卷百三十九。原注：此据王厚八月二十日并九月三日奏修入。） 

　　１、九月丁丑，（案：《纪事本末》卷百二十四注云九月壬午六日，癸巳十七日，则此丁丑朔日也。） 诏付王厚：“省童贯奏：八月二十三日，据前锋将党万等申，占据当标城及与蕃贼战斗，斩获首级，大剉贼气，其馀羌众惊溃遁去，并降附郎家族大首领等事具悉。委尔经画邈川，既能成效，已完堡障，屏蔽新民，又复因势抚定当标，再览捷书，益增嘉赏。更宜拊循士卒，量度事机，举动审详，以终伟绩，应立功将士等可速具功状奏来。”（《纪事本末》卷百三十九。） 

　　２、壬午，诏：“宗室不得与元祐奸党人子孙及有服亲为婚姻，内已定未过礼者，并改正。”（《纪事本末》卷百二十一。） 

　　３、讲议司劄子：“自去年九月十七日推行新法东北盐，十月九日客人入状案：“状”字据《九朝备要》增。纳算请，至今年九月三日终，收趁到钱一百六十四万八千六百二十六贯三百六十八文，本钱一十四万七千七十三贯，息钱一百五十万一千五百五十三贯三百六十八文。”诏：“讲议司详定官蹇序辰、范致虚、刘赓、张康国，参详官崔彪郑仅各转一官；盐泽房检讨官冯谌转一官，与开封府推官吕琮转一官，与寺监丞榷货务监官丁维、吴荐各减二年磨勘，宋康年转一官，逐路提举措置官：陕西路李憕、河北路韩敦立、京东路郭异、京西路余授，各转一官。憕先为陕西路转判官，仍升转运副使。”（《纪事本末》卷百二十二。原注：蹇序辰翰林学士，范致虚兵部侍郎，刘赓刑部侍郎，张康国中书舍人，崔彪都官员外郎。国用检详持服人郑仅朝散郎，直龙图阁冯谌朝请郎，元年八月五日为盐泽检讨，冯京子。吕琮承务郎，元年八月五日为盐泽检讨，逐路提举措置官。八月二十九日差韩敦立、郭异、余授、李憕、吕建中淮南，十月十六日胡奕修两浙，十月十六日吕建中先措置淮南路，赏独不及，当考。） 

　　４、庚寅，吏部状：“勘会责降官已有碑石、籍定姓名外，其子弟系选人者，即未有指挥；今欲将降官子弟选人令所属开具，申部籍记，不许注在京及府界差遣。”

　　诏：“吏部应係今来状内责降人子弟，告示候参选及到阙日，并於家状内供父亲兄弟係与不係籍记之人，及后来续添王珪、张商英、李格非、商倚、吴俦、邓志臣、陈琥、朱绂、姚雄，亦仰照会施行。”（《纪事本末》卷百二十一。案：“志臣”，崇宁三年六月甲辰作“忠臣”，《能改斋漫录》卷十四亦作“忠臣”，续长编元丰四年六月壬申亦可考。） 

　　５、诏：“应上书邪等人，知县已上资序并与宫观岳庙，选人不得改官及不得注县令。”（《纪事本末》卷百二十三。） 

　　６、通议大夫、新知蕲州张商英提举灵仙观。言者论朝廷方兴庠序之教，修水土之政，行盐茗之法，广山泽之利，商英既名在党籍，安肯悉心推行？宜投置閒散，不可委以民社也。（《纪事本末》卷百三十一。案：商英入元祐党籍在八月辛酉，见《宋史徽宗纪》。） 

　　７、壬辰，命讲议司官详求礼、乐沿革，修为典训。讲议司言：“乞置医学养士，命博士、正录、训导设三科，以教生员治经试选等，并依太学法。”从之。（《纪事本末》卷百三十二。案：《宋编年通鉴》云：九月，置医官。宋周煇《清波杂志》云：神庙时，创置卖药所，初止一所。崇宁二年增为五局，又增和齐刂二局，第以都城东西南北壁卖药所为名。议者谓失元创药局惠民之意。岁得息钱四十万以助户部经费。） 

　　８、癸巳，诏：“於元祐籍记姓名人子弟在外指射差遣指挥内添入‘亲兄’二字。”（《纪事本末》卷百二十一。） 

　　９、丙申，案：一作乙巳。诏：“建中靖国元年及元符末奸党并合焚毁文字等，并依元祐。”（《纪事本末》卷百二十一，又百二十三。） 

　　１０、王厚既定河南羌族，大军将还，会闻谿赊罗撒之众据胜宗隘以逼胁湟州新羌，来宾城被围守者奔溃，乃复由巴金进讨。诏秦凤遣兵一万济师。是日，原注：九月二十。大军至胜宗，大破贼众，焚其族帐储峙，不可胜计。复完来宾城，斩弃城者。（《纪事本末》卷百三十九。原注：此据功状增入。） 

　　１１、戊戌，王厚又奏：“蕃贼见於胜宗、宗哥一带啸聚，除已分擘人马於癿当、当标等处控扼外，臣亲统大军进次湟州。寻差高永年帅熙秦两路兵随臣前进，诛抚胜宗、宗哥一带贼众，就军前措置，合行事务；仍差选第九将刘仲武权领湟州职事，在彼固实根本去讫。”原注：九月二十二日奏此。又奏：“臣亲统大军二十二日至胜宗谷，分遣兵将讨杀贼众，焚荡二千馀帐，斩获甚多，未见的实数目；胜宗一带贼众悉皆溃散。翌日，遂进军丁令谷，相度事机续具奏以闻。”（《纪事本末》卷百三十九。原注：厚二十二日发此奏，今附此。） 

　　１２、己亥，大军离胜宗，王厚以为贼虽败散，山中有遁匿者必来追蹑我军，乃别遣军设伏於后。大军既发，贼果来袭，伏发，斩首二百五十一，生禽六人，贼遂大溃。（《纪事本末》卷百三十九。） 

　　１３、庚子，次绥远，奉诏班师，十有四日至熙州。《纪事本末》卷百三十九。

　　１４、讲议司修立《诸路知通令左起发上供及本处经总费皆足二税无欠者通场务课额增倍转官条》。从之。（《纪事本末》卷百三十二。） 

　　１５、辛丑，臣僚上言：“近出使府界，陈州士人有以端礼门石刻元祐奸党姓名问臣者，其姓名朝廷虽尝行下，至於御笔刻石，则未尽知也。陛下孚明赏罚，奸臣？党，无问存没，皆第其罪恶，亲洒宸翰，纪名刊石，以为天下臣子不忠之戒。而近在畿内辅郡犹有不知者，况四远乎！欲乞特降睿旨，具列奸党，以御书刻石端礼门姓名下；外路州军，於监司长吏厅立石刊记，以示万世。”从之。御史台钞录到下项：

　　元祐奸党曾任宰臣：

　　文彦博、（原注：故。） 吕公著、（原注：故。） 司马光、（原注：故。） 吕大防、（原注：故。） 刘挚、（原注：故。） 范纯仁、（原注：故。） 韩忠彦、王珪。（原注：故。） 

　　曾任执政官：

　　梁焘、（原注：故。） 王岩叟、（原注：故。） 王存、（原注：故。） 郑雍、（原注：故。） 傅尧俞、（原注：故。） 赵瞻、（原注：故。） 韩维、（原注：故。） 孙固、（原注：故。） 范百禄、胡宗愈、（原注：故。） 李清臣、（原注：故。） 苏辙、刘奉世、范纯礼、陆佃、（原注：故。） 安焘。

　　曾任待制以上官：

　　苏轼、（原注：故。） 范祖禹、（原注：故。） 王钦臣、（原注：故。） 姚勔、（原注：故。） 顾临、（原注：故。） 赵君锡、（原注：故。） 马默、（原注：故。） 孔武仲、（原注：故。） 王汾、（原注：故。） 孔文仲、（原注：故。） 朱光庭、（原注：故。） 吴安持、（原注：故。） 钱勰、（原注：故。） 李之纯、（原注：故。） 孙觉、（原注：故。） 鲜于儹、（原注：故。） 赵彦若、（原注：故。） 赵禼、（原注：故。） 孙升、（原注：故。） 李周、刘安世、韩川、贾易、吕希纯、曾肇、王觌、范纯粹、杨畏、吕陶、王古、陈次升、丰稷、谢文瓘、邹浩、张舜民。

　　馀官：

　　秦观、（原注：故。） 汤馘、杜纯、（原注：故。） 司马康、宋保国、吴安诗、张耒、欧阳棐、吕希哲、刘唐老、晁补之、黄庭坚、黄隐、毕仲游、常安民、孔平仲、王巩、张保源、汪衍、余爽、郑侠、常立、程颐、唐义问、余卞、李格非、商倚、（原注：故。） 张庭坚、李祉、陈祐、任伯雨、陈郛、朱光裔、苏嘉、陈瓘、龚夬、吕希绩、（原注：故。） 欧阳中立、吴俦。案：据臣僚上言云云，则此所颁石刻，即元年九月己亥徽宗手书之碑，而此所籍记姓名，通计祗九十八人，与元年九月碑人数不同者，以此从元年七月乙酉所出籍记，因截去其碑尾吕仲甫、徐常、刘当时、马琮、谢良佐、陈彦默、刘昱、鲁君贶、韩跋九人，遂不及武臣，内臣等姓名，故祗九十八人。其所列姓名次序有不同者，传写有颠倒也。毕沅《续通鉴考异》，屡致疑於此，由未细异尔。

　　诏：“缘奸党入籍并子弟等除曾任监司罢任指定与知州人外，将其馀不得到阙合授差遣人，今后并令於所在州依条审量，具官吏保明堪与不堪；釐务内初出官，仍验付身，令召保二人，依条式声说委保事因，各连家状，一统缴申吏部。”从吏部尚书何执中奏请也。（《纪事本末》卷百二十一。案：《宋史何执中传》云：蔡京籍上书人定为邪等，初无朝觐及入都之禁，执中申言之，且请任在京职秩者皆罢遣。） 

　　１６、癸卯，尚书省言：“提举陕西铸钱许天启起第一运乌背折十铜钱五千缗至京，乞自禁中先用，然后颁之四方。”从之。（《纪事本末》卷百三十六。） 

　　１７、讲议司言：“东北盐已放入解盐地分，虑客人影带私盐，走失课利，旧条未至严密，今别正法及贩乳香比盐法等条。”从之。（《纪事本末》卷百二十二。） 

　　１８、甲辰，王厚奏：“臣已回军河州措置事务，仍每月一次轮差将官领千馀骑、附十馀日粮前去湟州及临宗、绥远、来宾一带巡绰，照管抚存新归部族讫，即回本驻劄处，并如御前处分去讫。”（《纪事本末》卷百三十九。原注：厚九月二十八日奏此。） 

　　１９、乙巳，王厚言新收复河南三城，乞置官属，诏王厚更加铨选可以倚仗者，方许保奏，给降付身。（《纪事本末》卷百三十九。） 

　　《续宋编年资治通鉴》云：九月，定选阶。案：《十朝纲要》、《宋史·本纪》，并系辛丑日，此从吏部侍郎邓洵武之请也。《编年备要》、《通鉴续编》及毕续《通鉴》以洵武时为刑部尚书，误。《东都事略邓绾传》有明文可据。《传》云：洵武进吏部侍郎，以神宗更定官制，独选人官称尚未是正。洵武上疏曰：“神宗稽古创法，釐正官名，使省，台、寺、监之官实典职事，领空名者一切罢去，而易之以阶，因而制禄。命出之日，官号法制，鼎新於上，而彝伦庶政，攸叙於下。今吏部选人自节察判官至簿、尉凡七等，先帝尝欲以阶寄禄，而未暇愿造为新名，因而寄禄使一代条法粲然大备。”徽宗从其言，迁户部尚书，移刑部。《编年备要》云：改留守、节察判官为承直郎；书记，支使，防团判官为儒林郎；留守、节察推官，军监判官为文林郎；防团推官为从事郎，令录为通仕郎，知令录为登仕郎，判司簿尉为将仕郎。《通鉴续编》云：国初以来，大率以职为阶官，而以差遣为职，名实混淆。元丰虽定官制，而此亦未正，刑部尚书邓洵武亟言之，遂定选人七阶，以易前弊。后改通仕为从政，登仕为修职，将士为迪功。而专用通仕、登仕、将仕三阶奏补未入官人，承直至修职，须六考，迪功七考；有官保任而职司居其一，乃得磨勘；坐愆犯，则随轻重加考及举官有差。

　　又：云：蔡京乞令诸州置崇宁观、寺，从之。案：《宋史·本纪》癸巳日。

　　又：云：立考课法凡三十条。

　　１、十月（案：钱氏《朔闰考》：是月丁未朔。《纪事本末》卷百二十四注云十月庚午五日，当有字误。） 戊申，尚书省言：“乞降当十钱样於天下。”诏：“各降一千，分布晓示，使人识认，有司觉察如稍异，许越诉，论如和钱法，以钱计赏。”（《纪事本末》卷百三十六。） 

　　２、庚戌，诏：“应元祐係籍人并依寄禄官与请给，更不注差遣；见有差遣人并罢其子并亲兄弟，并与宫观岳庙差遣；内係选人者，与监当差遣，不得与改官。”（《纪事本末》卷百二十一。原注：臣僚姓名当检附。姓名已见九月二十五日。三年十月末张商英罢，提举灵仙观，当考。） 

　　３、甲寅，王厚迁驻熙州，遣童贯领护大首领掌牟杓拶遵厮鸡及酋长温龙彪赴阙。（《纪事本末》卷百三十九。原注：此据功状收入，十一月五日奏，当考。） 

　　４、丙辰，入内皇城使、果州刺史童贯为成州团练使，依前皇城使。（《纪事本末》卷百三十九。原注：累历云应付修建景陵西宫赏，十二月二十四日、二十五日当考。） 
</div>
    <div class="pagination">
<a href="续资治通鉴长编拾补_page25.html">上一页</a><span>...</span><a href="续资治通鉴长编拾补_page21.html">21</a><a href="续资治通鉴长编拾补_page22.html">22</a><a href="续资治通鉴长编拾补_page23.html">23</a><a href="续资治通鉴长编拾补_page24.html">24</a><a href="续资治通鉴长编拾补_page25.html">25</a><span class="current-page">26</span><a href="续资治通鉴长编拾补_page27.html">27</a><a href="续资治通鉴长编拾补_page28.html">28</a><a href="续资治通鉴长编拾补_page29.html">29</a><a href="续资治通鉴长编拾补_page30.html">30</a><a href="续资治通鉴长编拾补_page31.html">31</a><span>...</span><a href="续资治通鉴长编拾补_page27.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
