<!DOCTYPE html>
<html>
<head>
    <meta charset="UTF-8">
    <title>御定资治通鉴纲目三编 - 第 58 页/共 73 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定资治通鉴纲目三编 - 第 58 页/共 73 页</h1>
    <div class="content">　　夏四月豆
　　【是月戊寅石首县豆大小不一色杂如黒】
　　五月畿内山东旱
　　【京师自三月至六月皆不雨七月山东复蝗】
　　赡贫宗
　　【山西巡抚呉士度言国家建藩颁爵自亲王郡王至将军中尉俱有定禄年来宗支繁衍间有无禄极贫或以擅婚私滥妾之子不敢请名者或以防而无父不能请名者或已请名而家贫不能封者与孀妇身无所依者每名月给米一石折银一钱于各府正项粮银内支给从之】质实【亲王郡王将军中尉明制皇子封亲王嵗禄万石亲王嫡长子年及十嵗立为王世子长孙立为世孙冠服视一品诸子年十嵗封为郡王嫡长子为郡王世子嫡长孙则授长孙冠服视二品诸子授镇国将军孙辅国将军曾孙奉国将军四世孙镇国中尉五世孙辅国中尉六世以下皆奉国中尉其生也请名其长也请婚禄之终身丧葬予费】
　　男张差持梃入慈庆宫
　　【太子居慈庆宫有不知姓命男子持枣木梃入宫门击伤守门内侍李鉴至殿前檐下被执皇太子奏闻帝命法司案问巡视皇城御史刘廷元鞫奏犯民张差蓟州井儿峪人按其迹若涉风癫稽其貎实系黠猾请下法司严讯时东宫虽乆定帝待之薄中外方疑郑贵妃与弟国泰谋危太子及差被执举朝惊骇廷元既以风癫奏刑部郎中胡士相等复讯一如廷元指言差收积薪草为人所烧气愤赴朝声寃行至东华门遇一人谓持梃入可当寃状遂误入东宫按律当斩加等立决奏定未上防提牢主事王之寀私诘差言由内侍引导得口词甚悉之寀备掲其语因侍郎张问达以闻且言差不癫不狂有心有胆乞传凶犯勅九卿科道三法司防问疏入未下廷臣连帝趣之而郎中陆大受疏有奸戚字帝恶之与之寀疏俱不报御史过庭训言祸生肘腋宜即剪除大学士方从哲呉道南斥之寀言谬请帝从容详审于是庭训遂移文蓟州踪迹之知州戚延龄具言其致癫始末与原勘畧相符遂以风癫为定案越数日问逹以员外郎陆梦龙言令十三司会鞫众咸嗫嚅梦龙独详讯之谓系内监厐保刘成主使刑部乃行蓟州道提差所供马三道等疏请法司提厐保刘成对质保成皆贵妃内侍中外籍籍语侵国泰国泰惧出揭自白给事中何士晋直攻国泰且侵贵妃疏入帝大怒】质实【慈庆宫在东华门内端敬殿之东后为端本宫皇太子原居大内钟粹宫在坤宁宫之左既长移居于此胡士相平湖人王之寀字心一朝邑人诘差口词之寀诘差初不承已云不敢説之寀麾左右出留二吏扶问之始言小名张五儿有马三舅李外父命随不知姓名一老公説事成与汝地防畆比至京入不知街道大宅子一老公饭我云汝先冲一遭遇人辄打死乃畀我枣木棍我由厚载门到宫击门者堕地老公多遂被执老公内侍通称也陆大受字凝逺武进人戚延龄言致癫始末贵妃遣珰建佛寺珰置陶造甓居民多鬻薪获利者差卖田负薪往市于珰土人忌之焚其薪差讼于珰被责差产破薪焚不胜愤故持梃入都叩阍陆梦龙字君启防稽人梦龙讯差梦龙见差长身骈胁晲视傲语絶无风癫状因呼纸笔命画所从入路须臾图成具供马三舅名三道李外父名守才不知姓名老公乃修铁瓦殿之厐保不知街道宅子乃住朝外大宅之刘成且言二人与我金银壶各一絭我已三年令我打上宫门打得小爷吃有着有小爷者内监所称皇太子也又言有姊夫孔道同谋凡五人何士晋字武莪宜兴人士晋疏言国泰若欲释人疑惟明告贵妃力求陛下速令保成下吏考讯如果国泰主谋是大逆罪人非但贵妃不能庇即皇上亦不能庇设与国泰无干请令国泰自任凡皇太子皇长孙一切起居悉属国秦保防稍获疎虞罪即坐之则臣与廷臣亦愿陛下保全国泰无替恩礼若国泰畏有连引预荧惑圣聪乆稽廷讯或潜散党与使之逺遁或隆毙张差以冀灭口则国泰罪不容诛矣】
　　严皇城门禁
　　【御史刘廷元请禁内市以消隠祸御史牟志夔请饬皇城以内四门内臣出入必稽启闭以时毋挠巡视之权因谕门禁本宜严宻令该部及巡城科道官通饬严加盘诘仍着厰卫巡捕衙门及守门官员密切体访擒挐奸宄至内地每月三市相沿年乆以济需用事不可缺但不许持挟铜铁锋利弓矢等物入市违者必惩】质实【皇城内四门午门东华门西华门元武门内市在禁城之左过光禄寺入内门自御马监以至西海子一带皆是每月初四十四二十四日俱设塲贸昜此三日旧例令禁内贱役辇秽出宫弃之故各门俱启因之陈列器械借以博易焉年志防南溪人】
　　召见大学士方从哲等于慈宁宫下御史刘光复狱【初奸人王曰干上变言巫蛊事辞连刘成至是复涉成帝心动谕贵妃善为计贵妃窘乞哀皇太子自明无他帝令太子白之廷臣太子亦以事连贵妃大惧请帝速具狱毋株连帝乃于慈宁宫召大学士方从哲呉道南及文武诸臣入见因执太子手谓诸臣曰此儿极孝朕极爱使朕有别意何不早更置外臣何意辄以浮言间朕父子耶因命内侍引三皇孙至石级上令诸臣熟视曰朕诸孙俱已长成更何説顾问太子有何语与诸臣悉言无隠太子其言疯癫之人宜速决并责诸臣言我父子何等亲爱而外廷议论纷如尔等为无君之臣使我为不孝之子帝复谓诸臣曰尔等聴皇太子语否申谕再三诸臣始叩首出初从哲等进见时御史刘光复跪班后大言曰皇上极慈爱太子甚仁孝帝不甚悉问为谁中使以御史刘光复对光复又前跪大言申奏帝谓地近皇太后几筵大言非敬且越班进对失人臣礼令中使防之下刑部重拟罪方从哲及廷臣力救不允宗人中尉充驸马王昺疏救光复以词激充幽禁昺禠冠带闭住帝不见廷臣已二十五年矣御史翟鳯翀因言陛下召对廷臣天日开霁千载一时辅臣宜举朝端大政乘便缕陈乃一切缄黙不言徒致光复以失仪获罪光复一日不释恐辅臣一日未安也帝降防切责寻以鳯翀疏论中官吕贵等谪外】质实【刘光福青阳人翟鳯翀字凌元益都人疏论中官吕贵等鳯翀以中使吕贵假奸民奏留督浙江织造冉登提督九门诬奏市民殴门卒邢洪辱御史凌汉翀于朝帝释洪不问汉翀为凌应登所殴洪复曲庇应登鳯翀疏论贵登洪三人罪且曰大臣造膝无从小臣叩阁无路宦寺寖用政令多违实开羣小假借之端将成太阿倒持之势帝大怒谪山西按察使经厯是时郭尚宾亦以直谏忤防被谪江西布政使检校时称二谏】
　　张差伏诛
　　【帝谕三法司张差以疯癫奸徒闯入东宫持梃伤人罪在不赦因命决差于市内宫厐保刘成严提审明拟罪马三道等应属诬攀斟酌拟议此外不许波及无辜寻命司礼监随同九卿三法司于文华门防勘厐保刘成搒掠死马三道等拟流时帝意在调防贵妃太子念事似有迹故于诸言者亦不遽罪也未防何士晋调外王之寀削籍陆大受夺官而陆梦龙独免光复寻亦见释】
　　六月免浒墅芜湖闗税三分之一
　　【先是李太后遗诏免近京畸零杂税因允台臣所请罢卢沟税应天巡抚王应麟言两京并重而陪京尤为根本乞罢两闗额税故有是命】
　　勅修省
　　【以京师三月至六月乆旱故也】
　　秋七月振畿内饥
　　【畿辅乆旱通州三河等处饥民乏食刼掠者众蓟镇总督薛三才以蠲振请命发通州仓米七万石振济临清徳州仓米十万石平粜并发本属备荒谷及收买隣近丰收地方襍粮以资之九月以顺天府尹李长庚言京师五城分厰煑粥平粜十一月巡按直御史过庭训请通州三河县全征折色宝坻密云二县准折十分之三　谷县折十分之五停顺天府属驿传待支车辆等银各属应给边镇米豆等银永平等卫逋欠屯银从之】质实【平谷元县明属蓟州今属顺天府李长庚字酉卿麻城人】
　　閠八月重建三殿
　　【时工部奏修乾清宫庑屋帝以三殿乆未鼎建诹吉宜于本年命定期启工俟明嵗皇太后升祔陵庙礼成后从容搆造】
　　振山东湖广饥
　　【时山东自三月至六月乆旱盗起贫民乏食巡抚钱士完请发帑振济帝命以布政使库贮解部税银六万六千两有竒本年临清应解税银四万两留东备振又以临清徳州仓米六万石振济四万石平粜湖广水旱频仍巡抚梁见孟奏请灾重者漕粮并折稍轻者折一徴二其无漕南二粮处所酌量加振从之】质实【山东盗防隂盗竖旗称王杀官兵沂州盗七百余乘马弯弓抢刼粮畜昌乐县盗三百余啸聚焚刼费县济阳亦多白昼抢刼者蒙县元县明因之属莒州今属沂州府昌乐宋县元省入北海明初复置属青州府今因之钱士完归安人梁见孟安肃人保定右卫籍】
　　河套诸部犯延绥官军御之败绩
　　【前年套冦犯保宁总兵官官秉忠参将杜文焕败之一月再捷嗣后蒙克锡里等以挟赏不遂数沿边冦掠秉忠随所向以劲旅遮击屡破之冦遂遁去巴什图子济农者士马雄诸部为套中之主及是见巴什图袭顺义王于是挟求封王且请市赏边臣不许防他部塔类以痘疮死妄言为边吏所害而沙津盗边又被抢去遂合套中诸部大举入冦东道髙家大柏油神木柏林中道波罗西道砖井宁塞诸城堡尽被蹂躏副将孙洪谟御之大柏油遇伏被执士卒死伤过半秉忠闻冦入急遣游击张榜潜刼其营又败死四百余人防故帅杜松宁夏总兵杜文焕援军至共击之冦始退然犹驻塞下时钞掠秉忠被劾罢方候代沙津从双山入犯秉忠设伏待之遂大败去斩首二百有竒】质实【髙家在葭州北大柏油在神木县西柏林在神木县西南波罗在榆林府懐逺县东北砖井在延安府定边县东宁塞在延安府靖边县西双山在榆林县东南杜文焕字武松之侄　防克锡里旧作猛克什里沙津旧作沙计塔类旧作铁雷今并改】
　　冬十月京师地震
　　【是年二月扬州地震狼山寺殿坏塔倾江神庙碑崩裂乙亥楚防地震声如雷人民惊殒十月京师地震二次密云县湖河川等处同时震有声】质实【狼山寺在通州南十八里五山连属山有广教寺旧名慈航院唐天宝间改名江神庙在狼山上今名江海神祠楚防明洪武中以威楚县地改置楚防县属楚防府今因之】
　　【丙辰】四十四年春正月我
　　太祖髙皇帝建元天命元年
　　【我太祖髙皇帝自诛尼堪外兰之后国日隆盛辛夘年叶赫等】
　　【九部来侵大破之己亥年哈达贝勒孟格布禄为叶赫所诱将害我助防哈达之兵征克其城获之以归丁未年辉发贝勒拜音达里亦贰于叶赫数背盟约率兵灭之抚定其国乌喇贝勒布占泰尝战败被俘释遣归国申以姻好布占泰复谋背叛屡屡不悛癸丑年大举伐之布占泰势穷奔叶赫其国遂灭】
　　【太祖既削平诸国徳威遐播又制国书定旗制规模宏逺帝业已成于是诸贝勒大臣等咸奉表劝进以正月壬
　　申朔尊　　　　　　　　　　　　　太祖为覆育列国英明皇帝以是年为天命元年】质实【国书巴克】
　　【什额尔徳尼噶葢初以防古字合国语聨缀成句创立满州文颁行传布旗制初削平诸国设有四旗旗纯色为别曰黄曰红曰蓝曰白寻添设四旗参用其色镶之共为八旗分左右翼】
　　发明【臣等谨按史家纪元系统必据实以征文我】
　　【国家龙兴东土受命发祥当故明神宗时奄有防古喀尔喀诸部王业所基鸿猷炳烁爰允臣民所请建国纪年自应大书立纲用着圣朝创建大一统之始谨于神宗四十四年正月特书天命元年而于嵗首则仍存明之纪年嗣凡恭遇列祖建元之初均繋月特书如通鉴辑览之例庶史法允归据实而于首出肇基积】
　　【徳累功之统绪弥昭公正云】
　　盗击御史凌汉翀于端门
　　【汉翀与革任督捕凌应登同籍长洲与通谱及为御史以击击豪猾自任心恶应登所为不法先是应登縁事吓取奸民王好贤四千金汉翀亷得发其状应登亦讦汉翀为福清令贪黩及以贿得御史列欵上图报复疏俱留中元日百官行礼毕至端门应登潜率其党伏门侧持铁钩突击汉翀败面裂衣同官力防得不死巡视皇城给事中亓诗教以闻下九卿防勘互讦情事礼科给事中余懋孶言互讦并议非法之平上以为党比夺懋孽俸寻议汉翀交逰不慎冠带闲住应登发云南澜沧卫充军】质实【端门在承天门北午门南福清明洪武中以福清州地改置县属福州府今因之凌汉翀凌应登俱长洲人余懋孶婺源人】
　　发明【春秋昭公二十年书盗杀卫侯兄絷左氏以为齐豹先儒以为宗鲁若齐豹则有位于朝若宗鲁则身为骖乘圣人均以盗书聂政刺韩相侠累司马迁着之列传矜为任侠而紫阳亦以特笔书盗今凌应登贪诈不法为汉翀举发因而挟嫌诬讦并突肆暴横例以齐豹宗鲁聂政之为即引经传以防斯狱其罪已无可逃况以森严禁地纠党逞凶囙无法纪至于此极乃应登仅予流窜而汉翀并致罢免刑政亦岂云平允耶】
　　三色雪
　　【是月红黑黄三色雪屋上多巨人迹】
　　天鼓鸣
　　【是月丁丑易州及紫荆闗皆鸣戊戍陜西洮州复鸣】
　　遣御史过庭训振山东饥
　　【帝以东省饥民数多刼掠可虞命借太仆寺马价银临清仓米设法给济于是户部议发冏金十六万两及分振米六万石平粜米六万石从之遣御史过庭训往董其事仍勅速行以慰东人仰望之心时青州举人张其猷上东人大饥指掌图各系以诗有母食死儿夫割死妻之语见者酸鼻流离入江淮间遂成人市寻庭训及巡抚钱士完以救荒事宜十二条上一定振规二广振地三劝倡义助振四留漕米十五万平粜五开事例量减银两自春至夏止六酌赎罪七搜帑蔵八清驿递九寛禁约钱法盐法权宜便民十通水利十一普振米十二酌蠲停从之十一月命蠲本年存留夏税折徴临清徳州二仓米】
　　二月振畿内山东及淮徐河南饥
　　【初淮徐不登以巡抚唐世济言改折漕粮蠲免未完带征米麦及是发淮安府贮库税项溢额银八千七百两有竒并借支正项溢额银八千两易粟煑粥以赡饥民河南亦留税银四万二千余两籴谷振之】
　　三月辛未朔日有食之
　　益黔中饷
　　【黔师自平播后销兵太多营哨非旧各种夷贼生齿日繁贵州上六卫平定铜仁大江小江等处无日不报苖誓而苖仲杀虏职官焚劫屯堡延袤数百里受祸尤惨诸苖南抵滇西抵蜀东南抵西粤种类实繁皆属土官管辖多桀防不能制且纵使刼掠隂利其赀不欲翦除苖仲孤已羽翼也黔抚张鹤鸣以为不大创之则黔旦夕难保而黔兵不满千且事闗三省非贫黔所能独举乃与各道臣募兵一万调土司兵二万四千余先勦平定后及两江然后分兵十路截仲贼之后而洗其巢计一年可收廓清之效而粮饷不继恐募兵涣防请发帑金十万两兵部议以马价银六万两予之】质实【平定长官司在麻哈州西北明洪武二十二年置属平越卫三十年属清平卫治七年改属麻哈州铜仁大江小江铜仁长官司旧属思南宣慰司永乐十二年置府治于此神宗二十六年改县西南有铜仁大江西北有铜仁小江合流注于沅江苖仲苖名仲家者踞贵笼平新之间为诸苖渠帅】
　　夏四月河南盗起
　　【舞阳泌阳西平遂平等县盗贼数百人白昼啸聚抚臣以闻帝以羣盗结聚日乆地方有司隠匿不报降防切责仍谕文武各官防御勦抚务期扑灭以遏乱萌至七月乃靖】质实【泌阳明洪武初以比阳县地改置泌阳县属南阳府今因之】
　　六月套冦犯延绥总兵官杜文焕破降之
　　【前年延绥被冦文焕赴救大破之代官秉忠镇延绥冦屡钞边文焕连败之于保宁长乐斩首三百有竒西路酋浩尔齐布延泰等惧相率降惟东路济农沙津等犹恃地险驻髙家堡柏林仍要请封王补赏文焕复集兵袭破其营斩首二百五十敌皆披靡而西路乞盟益亟浩尔齐诸部相与攅刀立誓献罚九九而退已沙津又设伏兵诱杀都指挥王国安纠防克锡里连犯双山波罗二堡文焕击破之追奔二十余里斩首四十一级而还济农等惧又知西部已和势孤弱亦乞和献罚九九者二当是时冦众号十万分四十二枝多者二三千少亦千骑及屡不得志始次第归欵延绥遂少事】质实【九九部落中罚驼马牛羊之数　布延泰旧作卜言太今改】
　　河决开封
　　【先是五月河决徐州狼矢沟由蛤鳗周栁诸湖入泇河出直口复与黄防及是复决开封陶家店张家湾由防城大隄下陈留入亳州涡河陈杞睢等州咸受其害　是年巡漕御史朱堦请修复泉湖言宋礼筑坝戴村夺二汶入海之路灌以成河复导洙泗洸沂诸水以佐之汶虽率众流出全力以奉漕然行逺而竭已自难支至南旺又分其四以南迎淮六以北赴卫力分益薄况此水夏秋则涨冬春而涸无即夏秋亦涸礼逆虑其不可恃乃于沿河昭阳南旺马踏蜀山安山诸湖设立斗门名曰水柜漕河水涨则潴其溢水于湖水消则决而注之漕积泄有法盗决有罪故旱涝恃以无恐及嵗乆禁弛湖浅可耕多为势豪所占昭阳一湖已作藩田比来山东半年不雨泉欲防流按图而索水柜茫无知者乞勅河臣清核亟筑隄坝斗门以广蓄储帝从其请方议濬泉湖而河决运船迎溜艰险督漕侍郎陈荐开武河等口泄水溜乃平】质实【狼矢沟在铜山县东二十里涡河源出鹿邑县经亳州北又东经防城县北入鳯阳府怀逺县界】
　　秋七月地震
　　【大同浑源州同时震八月戊辰延庆州地震】
　　流星入贯索
　　【是月壬午西北有流星行入贯索二星随之给事中熊明遇疏言入春以来天鼓两鸣于晋地流星昼陨于清丰地震二十八天火九石首菽河内女妖辽东兵端吐火雷燬内监楼居即春秋二百四十年间未有稠于今日者且山东大祲人相食黄河水稽天兼以太白经天辅星湛没荧惑袭月金水愆行或日光无芒日月同晕为恒风为枯旱天谴愈深而陛下所行皆诬天拂经之事此诚禽息碎首贾生痛哭时也敢以八忧五渐三无之説进内库太实外库太虚可忧一饷臣乏饷边臣开边可忧二套部图王察部觊赏可忧三黄河泛滥运河胶淤可忧四齐苦荒天楚苦索地可忧五鼎铉不备楝梁常挠可忧六羣哗盈衢讹言载道可忧七呉民喜乱冠履倒置可忧八八忧未已五渐继之太阿之柄渐付中涓魁垒之人渐如陨箨制科之法渐成奸薮武库之器渐至销亡商旅之途渐成梗塞五渐未已三无继之匹夫可荧惑天子小校可滥邀丝纶是朝廷无纲纪滇黔之守令皆穷途扬粤之监司多规避是逺方无吏治谗搆之口甚于戈防倾危之祸惨于蘓张是士大夫无人心天下事可不寒心哉帝不省】
　　中防修咸安宫
　　【时遣内使至工部侍郎林如楚私寓宣勅防以奉御汪良徳奏准修理咸安宫也辅臣言明防传宣定例必由内阁下科臣然后发抄若不由内阁不由科发不经防极门不由接本官突以二竖传宣于部臣之私寓则从来未有之事向来建议诸臣以防从中出犹且虑之况臣等竟不与闻乎工科徐绍吉等亦疏谏不省】质实【咸安宫明时在英华殿西咸和右门之北先名咸熙宫防极门嘉靖四十一年二殿成改左顺门曰防极门凡京官上下接本俱在此南入为内阁辅臣票本处也徐绍吉平江人保宁卫籍】发明【传防必由由阁科道此固本于左史记言之意而实亦以杜近侍假托之私至令内使宣谕于部臣之私第宰执皆不得与闻此为创见况修缮大内宫室苟非侈穷土木原国家经费所宜及何妨明降谕防俾将作司其事耶神宗徒以事由奉御奏请恐为廷臣所阻聊以权宜集事俾速鸠工不但定制沦胥并此传宣矫伪之风必将变本加厉虽当时建议诸臣未尝不深以防从中出为虑而概置不问其奈之何】
　　南直河南江西广东灾
　　【是年应天溧阳等处水江宁广徳常镇淮扬等处蝗河南旱蝗捕斗蝗者官给斗谷谷尽蝗愈繁有阖户自经者土防千万成羣夜衔尾渡江南络绎不絶一月方止江西水大涨民居荡析浮尸蔽江广东南韶等处滛雨匝月田禾尽溃】
　　八月备孝陵祝帛
　　【南京太常寺少卿桂有根言孝陵元旦清明长至三大祭文物俱备中元孟冬两忌辰及万夀节五祭向止陈设酒果应加用牲帛祭文从之】
　　日中有黑子
　　【是月戊辰日也是年三月月犯轩辕大星七月壬午西北有流星入贯索二星随之十一月丙戌月犯轩辕左角甲午月掩房宿南第二星十二月丙午火星逆行入翼宿初度】
　　陜西巡抚龙遇竒请免包税不报
　　【遇竒言秦民包税其苦有三一日包赔无着之苦天下税课例属商贾若秦则三面临边商贾罕至向来税额皆派之丁畆及津梁陶穴筑佣之辈今凶荒死徙村里为墟即向来琐科无从矣一曰税额独多之苦秦边地也瘠土也逺在江南腹襄者勿问即与秦连界者东则山西西则四川税皆万许即大藩如河南亦六万余秦肥瘠视三省迥殊而税额多至十万即防恩减而已减之额尚浮于三省未减之额矣一曰牵误边饷之苦民止此财官司既督以赔税自不能并力以输边计秦民十八年已输过税额一百五十万两而坐逋边饷则已二百四万足此误彼明騐不爽此包税所以不可不罢也疏入不报】质实【龙遇竒永宁人】
　　皇太子出阁讲学
　　【皇太子辍讲已十有二年羣臣誎疏凡数百上及是始命举行以詹事府詹事刘一燝少詹事韩爌为侍班官右庶子张邦纪赵师圣左谕徳公鼐右谕徳龚三益薛三省杨守勤为讲读官皇太子进执事诸臣及赐酒馔皆称先生进对进仿敏妙合法中外大悦然一讲而辍后不复更举矣】质实【皇太子出阁讲学仪太祖初于大本堂后于文华后殿天顺二年定仪注是日早执事官于文华后殿行四拜礼鸿胪官请皇太子陞殿师保等官于丹陛下四拜各官退出内侍导皇太子至后殿陞座以书案进侍班侍读讲官入分班东西立内侍展书侍读讲官以次进读讲叩头退其每日讲读于早朝退后出阁陞座惟侍读讲官入行叩头礼内侍展书先读四书则东班侍读官前伴读退复班次读经或史则西班伴读亦如之读毕各官退已时各官入内侍展书侍讲官次第侍讲早所读书如侍读仪讲毕侍书官侍习字毕各官叩头退凡书三日一温背温之日不授新书凡书字春夏秋百字冬日五十字朔望节假大风雨雪隆寒盛暑暂停治十一年更定三师三少并官僚于丹陛四拜毕从殿左右门入东西立候读讲毕叩头退隆庆六年改设座于文华殿东厢正中西向每日读讲官先诣文华门外东西向序立候帝御日讲经筵毕皇太子出阁陞座凡东宫初讲阁臣连侍五日后毎月三八日一至先拜出然后各官入刘一燝字季晦南昌人韩爌字象云蒲州人张邦纪宜兴人燕山左卫军籍赵师圣南丰人公鼐字孝与防阴人龚三益武进人薛三省定海人杨守勤慈谿人】
　　九月山东盗犬起
　　【东省饥民啸聚所在攻刼御史过庭训以闻帝令相机捕除首恶余设法解散时剧盗张国柱引众五百人以绛帛抹首入安邱令惧而逸贼坐正防事指挥其党刼库蔵破械出狱囚有县民王防者以死罪系狱乃诈降贼标旗为顺号予之俾巡视防密戒诸囚无动动者死矣阴结县令为擒贼计约城外张军声以撼贼入而宣言于贼曰官军至矣何不去贼踉跄出城未及半防阖扉坚守手刃一贼持其首号召吏民令乡兵各去其防曰抹首而绛者贼也复立斫渠魁十余人于是城中人并狱囚并起逐贼尽歼之防搜获贼所刼库物还之官事既定束身入狱巡抚李长庚言防一罪囚耳而仓卒成定乱之功其佯为从贼智也戮力歼贼勇也事平就狱口不言功忠也虽杀人者死国有常刑而会典亦有犯斩立竒功准赎之例乞寛一面开义士自効之门帝命释之嗣有盗渠周尧徳张计绪张文朗等各立头目于泰山厯城章邱莱芜等处出没行刼称尧徳为红竿大王后改称平师王所至焚毁掳掠支解事主截杀官兵长庚等遣兵先后捕擒斩至四十五年正月余党始散】质实【章邱隋县宋以后属济南府今因之】
　　兵部请治兵不报
　　【前以孝定太后丧停操三年至是兵部上言大礼乆竣当新戎垒以应秋气不省】
　　冬十月益九边饷
　　【时九边需饷所在告缺阁臣日请发帑帝以二王婚礼不敷为辞兵科给事中赵兴邦言今日之一二百万抚之而有余他日之防千万安之而不足也寻括内府银三十万两户兵工部银八十万两济之】发明【当时筹边饷者不计耕屯不因敌粮下惟请发内帑上则指借诸司以国家大征缮宗社安危所寄而为彼此委借之局已属非体况部寺各执经费为辞支左绌右于事何补寻至加徴直省正赋至再至三民穷膏竭盗贼滋起以肢体之患溃及腹心人谋之不臧果孰贻其咎耶】
　　十一月隆徳殿灾
　　【前月甲子烈风坏正阳桥坊是月己巳夜殿灾大学士方从哲等言禁城离照之地而桥坊陨于暴风宸居严閟之区而殿字飞为烈熖旬日之内竒变叠呈此岂可以寻常视之苟且应之决非青衣角带之故事所能挽囘亦非减膳撤乐之弥文所能消弭惟陛下以恐惧之真心行修省之实政破因循之积习振明作之治功时事之壅滞者尽为举行羣情之郁结者悉令舒畅庶防人心可得天变可囘】质实【隆徳殿在嘉徳右门南即元极宝殿隆庆元年更名】
　　【丁巳】四十五年春二月勅修省
　　【帝以去冬无雷入春不雨京师农事可忧宫中露祷祭郊坛因勅羣臣实心修省是月二十一日雨雪降大学士方从哲呉道南言君之尊犹天也臣之有所祈于君犹之祈天也其为赍心而祝披悃而陈者视三农之望雨不啻过之而心力徒勤挽回莫効甚至疾呼痛哭而上若不闻累牍连章而上如不见是常人之所可必于天者臣不能得于君岂天可问而九重之内不可问乎因择切要时事求次第举行不省至五月再勅修省】
　　镇抚司缺官狱囚乆系多死
　　【大学士方从哲呉道南言今早入朝有百余人羣聚长安门外环跪号诉询为镇抚司监犯家属言本司理刑缺官无人问防监禁日乆死亡相继是有罪者不得速正厥法无辜者不得早雪其寃乞即简补问官以便审録不省是年五月阁臣有司循例请热审亦不报】质实【镇抚司锦衣卫初设镇抚司掌本卫刑名兼理军匠洪武二十年以锦衣卫多非法乃焚刑具出系囚送刑部审録诏内外狱咸归三法司罢锦衣狱成祖时复置寻增北镇抚司治诏狱成化间刻印畀之狱成得专达不闗白锦衣而以旧所设为南镇抚司専理军匠】
　　封福王常洵庶子由松为徳昌王
　　【由松为常洵长子系帝孙仪仗全给】质实【神宗十年定郡王初封系帝孙仪仗全给系王孙者免盖宗室分封渐多势难遍给也】
　　三月振江西饥
　　【江西水灾留二监税额银二万两振济从巡按御史陈于廷请也是年两畿山东河南山西陜西湖广福建广东相继告灾廷臣有司请振率寝不报】
　　夏五月鳯阳地震天鼓鸣
　　【甲戌乙亥两日同】
　　六月以先贤周惇颐后周汝忠袭翰林院五经博士【汝忠惇颐十七代孙】
　　秋七月癸亥朔日有食之
　　【是月戊辰夜云阴雷电雨雹大如粟自西南来狂风骤起屋瓦俱震坏社稷坛门及东中门五鳯楼东华门楼并毁】质实【东中门在中极殿东五鳯楼即午门楼东曰左掖门西曰西掖门再东曰东华门】
　　贵州苖作乱巡抚张鹤鸣讨平之
　　【先是鹤鸣奏知府孙崇先守备孙开祚等擒斩逆苗于平洪边十二马头计一千二百名颗俘获六百余人及是复奏猱坪朋之捷黄土塞贼首老蜡鸡以八十房踞猱坪勾约集石头等寨贼首阿寅等各数十房推老蜡鸡为王贯鵞等为军门总兵等官慿险负固内监军安平道谢叅政集诸营兵及都司张鹤翀等三路并进分夺三闗贼据本猖悍如故复令土舍王国竒者用间招降仲罗童等设伏擒斩三百余人老蜡鸡死猱坪始靖】质实【张鹤鸣颖川人平洪边十二马头在洪舟江西岸属洪舟泊里长官司猱坪即捞坪峯攅如削上有仰天窝窝有九井平地可容数千人朋在猱坪南后负河环山叠通三路路各有闗】
　　呉道南罢
　　【道南遇事有操执通达政体颇负时望前年典防试举子有以代倩获第者汤宾尹嗾其党交章论之给事中刘文炳御史张至发攻尤力肆口诋諆道南不能堪言台谏劾阁臣职也二百年来有纠阁臣之言官无詈阁臣之言官臣辱国已甚请立罢黜帝为谪文炳于外言官疏救文炳复诋道南道南益求去杜门逾年疏至二十七上帝犹慰留防母丧乃归居二年卒】

　　御定资治通鉴纲目三编卷三十
</div>
    <div class="pagination">
<a href="御定资治通鉴纲目三编_page57.html">上一页</a><span>...</span><a href="御定资治通鉴纲目三编_page53.html">53</a><a href="御定资治通鉴纲目三编_page54.html">54</a><a href="御定资治通鉴纲目三编_page55.html">55</a><a href="御定资治通鉴纲目三编_page56.html">56</a><a href="御定资治通鉴纲目三编_page57.html">57</a><span class="current-page">58</span><a href="御定资治通鉴纲目三编_page59.html">59</a><a href="御定资治通鉴纲目三编_page60.html">60</a><a href="御定资治通鉴纲目三编_page61.html">61</a><a href="御定资治通鉴纲目三编_page62.html">62</a><a href="御定资治通鉴纲目三编_page63.html">63</a><span>...</span><a href="御定资治通鉴纲目三编_page59.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
