<!DOCTYPE html>
<html>
<head>
    <meta charset="UTF-8">
    <title>资治通鉴前编 - 第 8 页/共 22 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>资治通鉴前编 - 第 8 页/共 22 页</h1>
    <div class="content">　　资治通鉴前编卷十五
　　钦定四库全书
　　资治通鉴前编卷十六
　　宋　金履祥　编
　　丁巳周景王元年夏五月葬灵王【左氏曰夏四月葬楚康公及陈侯郑伯许男送葬至于西门之外诸侯之大夫皆至于墓公还及方城季武子取卞使公冶问玺书追而与之曰闻守卞者将叛臣帅徒以讨之既得之矣敢告公冶致使而退及舎而后闻取卞公曰欲之而言叛只见疏也公谓公冶曰吾可以入乎对曰君实有国谁敢违君公与公冶冕服固辞强之而后受公欲无入荣成伯赋式微乃归五月公至自楚公冶致其邑于季氏而终不入焉曰欺其君何必使余季孙见之则言季氏如他日不见则终不言季氏及疾聚其臣曰我死必无以冕服敛非徳赏也且无使季氏葬我　葬灵王郑上卿有事子展使印段往伯有曰弱子展曰与其莫往弱不犹愈乎坚事晋楚以蕃王室也王事无旷何常之有遂使印段如周皇览曰灵王冢在河南城西南柏亭西周山上葢以王生而有髭而神故諡灵王其冢民祀之不絶】卫献公卒子恶嗣【是为襄公】阍杀吴子余祭弟夷末立【左氏曰吴人伐越获俘焉以为阍使守舟吴子余祭观舟阍以刀杀之】晋荀盈防齐髙止宋华定鲁仲孙羯卫世叔仪郑公孙段曹人莒人滕人薛人小邾人城杞【左氏曰晋平公杞出也故治杞六月知悼子合诸侯之大夫以城杞孟孝伯会之郑子大叔与伯石往子大叔见大叔文子与之语文子曰甚乎其城杞也子大叔曰若之何哉晋国不恤周宗之阙而夏肄是屛其弃诸姬亦可知也已】吴子使札聘于鲁齐郑卫晋【春秋书曰吴子使札来聘　左氏曰吴公子札来聘见叔孙穆子说之谓穆子曰子其不得死乎好善而不能择人吾闻君子务在择人吾子为鲁宗卿而任其大政不慎举何以堪之祸必及子请观于周乐使工为之歌周南召南曰美哉始基之矣犹未也然勤而不怨矣为之歌邶鄘卫曰美哉渊乎忧而不困者也吾闻卫康叔武公之徳如是是其卫风乎为之歌王曰美哉思而不惧其周之东乎为之歌郑曰美哉其细已甚民弗堪也是其先亡乎为之歌齐曰美哉泱泱乎大风也哉表东海者其大公乎国未可量也为之歌豳曰美哉荡乎乐而不淫其周公之东乎为之歌秦曰此之谓夏声夫能夏则大大之至也其周之旧乎为之歌魏曰美哉沨沨乎大而婉险而易行以徳辅此则明主也为之歌唐曰思深哉其有陶唐氏之遗民乎不然何忧之逺也非令徳之后谁能若是为之歌陈曰国无主其能久乎自郐以下无讥焉为之歌小雅曰美哉思而不贰怨而不言其周徳之衰乎犹有先王之遗民焉为之歌大雅曰广哉熙熙乎曲而有直体其文王之徳乎为之歌颂曰至矣哉直而不倨曲而不屈迩而不偪逺而不携迁而不淫复而不厌哀而不愁乐而不荒用而不匮广而不宣施而不费取而不贪处而不底行而不流五声和八风平节有度守有序盛徳之所同也见舞象箾南籥者曰美哉犹有憾见舞大武者曰美哉周之盛也其若此乎见舞韶濩者曰圣人之也而犹有惭徳圣人之难也见舞大夏者曰美哉勤而不徳非禹其谁能修之见舞韶箾者曰徳至矣哉大矣如天之无不帱也如地之无不载也虽甚盛徳其蔑以加于此矣观止矣若有他乐吾不敢请已其出聘也通嗣君也故遂聘于齐说晏平仲谓之曰寻速纳邑与政无邑无政乃免于难齐国之政将有所归未获所归难未歇也故晏子因陈桓子以纳政与邑是以免于栾髙之难聘于郑见子产如旧相识与之缟带子产献纻衣焉谓子产曰郑之执政侈难将至矣政必及子子为政慎之以礼不然郑国将败适卫说蘧瑗史狗史防公子荆公叔发公子朝曰卫多君子未有患也自卫如晋将宿于戚闻钟声焉曰异哉吾闻之也辨而不徳必加于戮夫子获罪于君以在此惧犹不足而又何乐夫子之在此也犹燕之巢于幕上君又在殡而可以乐乎遂去之文子闻之终身不聴琴瑟适晋说赵文子韩宣子魏献子曰晋国其萃于三族乎说叔向将行谓叔向曰吾子勉之君侈而多良大夫皆富政将在家吾子好直必思自免于难　公羊氏曰呉无君无大夫此何以有君有大夫贤季子也何贤乎季子让国也　谷梁氏曰吴其称子何也善使延陵季子故进之其名成尊于上也】
　　【履祥按吴季子之贤也而不书公子犹曰吴无公子也而亦不书季独名之夷于秦术楚椒焉夫子何以不贤季子与曰此所以贤季子也夫子之所贤宜春秋之所以责备也胡氏曰以其辞位逊国不成父兄之志而终以成乱故贬之也夫季子宜立而又辞在夷末之卒尔此方夷末之初立也春秋安得先事而致贬贬必于夷末之卒因事而后可见也然则此夷末立使札聘于上国杜注谓余祭使之至鲁未闻丧非也吴至鲁不为逺余祭弑则赴至鲁矣为季子安得犹未闻也通嗣君也则曷为贬孔子曰延陵李子吴之习于礼者而此行则越礼多矣夫当丧未君逾年而后即位礼也余祭以弑殒臣子之至痛曽未逾时而出聘如常时犹曰夷末之命也而请观于周乐虽为博问好学于礼固未为得也岂夷狄之俗犹未尽除与然则夫子虽贤季子而于此行则未可也】
　　二年蔡世子般弑其君景侯而自立【是为灵侯左氏曰蔡景侯为太子般娶于楚通焉太子弑景侯】宋灾宋伯姬卒【公羊氏曰宋灾伯姬存焉有司复曰火至矣请出伯姬曰不可吾闻之也妇人夜出不见傅母不下堂傅至矣母未至也逮乎火而死】王杀其弟佞夫王子瑕奔晋【左氏曰初王儋季卒其子括将见王而叹单公子愆期为灵王御士过诸廷闻其叹而言曰乌乎必有此夫入以告王且曰必杀之不慼而愿大视躁而足髙心在他矣不杀必害王曰童子何至灵王崩儋括欲立王子佞夫佞夫弗知戊子儋括围蒍逐成愆成愆奔平畤尹言多刘毅单蔑甘过巩成杀佞夫括瑕廖奔晋】晋人齐人宋人卫人郑人曹人莒人邾人滕人薛人杞人小邾人防于澶渊宋灾故【左氏曰为宋灾故诸侯之大夫防以谋归宋财叔孙豹会晋赵武齐公孙虿宋向戍卫北宫佗郑罕虎及小邾之大夫会于澶渊既而无归于宋故不书其人明年春穆叔至自会见孟孝伯语之曰赵孟将死矣其语偷不似民主且年未盈五十而谆谆焉如八九十者不能久矣若赵孟死为政者其韩子乎吾子盍与季孙言之可以树善君子也晋君将失政矣若不树焉使早备鲁韩子懦弱大夫多贪求欲无厌齐楚未足与也鲁其惧哉孝伯曰人生防何谁能无偷朝不及夕将安用树穆叔又与季孙语晋故季孙不从及赵文子卒晋公室卑政在侈家韩宣子为政不能图诸侯鲁不堪晋求谗慝多是以有平邱之会　谷梁氏曰澶渊之会中国不侵伐夷狄夷狄不入中国无侵伐八年善之也晋赵武楚屈建之力也　胡氏曰此遍刺天下之大夫也蔡氏子般弑其君天下之大变人理所不容也则防其葬而不讨宋国有灾小事也则合十二国之大夫更宋之所丧而归其财则可谓知务乎穆叔赵孟向戌子皮诸侯之良也而所谋若是世衰道微邪说交作以利害谋国家而不知本于仁义也履祥按城杞之会为悼夫人也澶渊之会为宋灾也二者谓非恤小救患之举则不可然蔡般之事乱臣贼子之祸则又有大于此者而晋不之问以有弭兵之盟也蔡即楚久晋人以为讨则惧有争蔡之嫌再啓兵端若夫楚则围为令尹亦将般矣此般之所以不讨也存弭兵之小信而忘拨乱之大义诗云君子屡盟乱是用长其斯之谓与】
　　郑使公孙侨为政【左氏曰郑伯有嗜酒为窟室夜饮酒朝至未已朝者皆布路而罢既而朝又将使子晳如楚归而饮酒子晳以驷氏之甲伐而焚之伯有奔雍梁醒而后知之子产敛伯有氏之死者殡之而行印段从之子皮曰夫子礼于死者况生者乎遂自止之子产入子石入皆受盟于子晳氏郑伯及其大夫盟于大宫盟国人于师之梁之外伯有闻郑人之盟已也怒闻子皮之甲不与攻己也喜曰子皮与我矣晨自墓门之渎入介于襄库伐旧北门驷带率国人以伐之皆召子产子产曰兄弟而及此吾从天所与伯有死于羊肆子产禭之敛而殡子驷氏欲攻子产子皮怒之曰礼国之干也杀有礼祸莫大焉乃止于是游吉如晋还闻难不入复命于介奔晋驷带追之盟而复归子皮授子产政辞曰国小而偪族大宠多不可为也子皮曰虎帅以聴谁敢犯子子善相之国无小小能事大国乃寛子产为政有事伯石赂与之邑子大叔曰国皆其国奚独赂焉子产曰无欲实难皆得其欲以从其事而要其成非我有成其在人乎何爱于邑邑将焉往郑书有之曰安定国家必大焉先姑安大以待其所归既伯石惧而归邑卒与之伯有既死使大史命伯石为卿辞大史退则请命焉又辞如是三乃受防入拜子产是以恶其为人也使次己位子产使都鄙有章上下有服田有封洫庐井有伍大人之忠俭者从而与之泰侈者因而毙之丰卷将祭请田焉弗许曰唯君用鲜众给而已子张怒退而征役子产奔晋子皮止之而逐丰卷丰卷奔晋子产请其田里三年而复之反其田里及其入焉从政一年舆人诵之曰取我衣冠而褚之取我田畴而伍之孰杀子产吾其与之及三年又诵之曰我有子弟子产诲之我有田畴子产殖之子产而死谁其嗣之子产之从政也择能而使之冯简子能断大事子大叔美秀而文公孙挥能知四国之为辩于其大夫之族姓班位贵贱能否而又善为辞令禆谌能谋谋于野则获谋于邑则否郑国有诸侯之事子产乃问四国之为于子羽且使多为辞令与禆谌乗以适野使谋可否而告冯简子使断之事成乃授子大叔使行之以应对宾客是以鲜有败事郑人游于乡校以论执政然明谓子产毁乡校如何子产曰夫人朝夕退而游焉以议执政之善否其所善者吾则行之其所恶者吾则改之是吾师也若之何毁之我闻忠善以损怨不闻作威以防怨岂不遽止然犹防川大决所犯伤人必多吾不克救也不如小决使道不如吾闻而药之也然明曰今而后知吾子之信可事也若果行此郑国实赖之岂唯二三臣仲尼闻是语也曰以是观之人谓子产不仁吾不信也子皮使尹何为邑子产曰少未知可否子皮曰愿吾爱之不吾叛也使夫往而学焉夫亦愈知治矣子产曰不可爱人求利之也今吾子爱人则以政犹未能操刀而使割也其伤实多子之爱人伤之而已其谁敢求爱于子子于郑国栋也栋折榱崩侨将厌焉敢不尽言子有美锦不使人学制焉大官大邑身之所庇也而使学者制焉其为美锦不亦多乎侨闻学而后入政未闻以政学者也若果行此必有所害譬如田猎射御贯则能获禽若未尝登车射御则败绩厌覆是惧何暇思获子皮曰吾闻君子务知大者逺者小人务知小者近者我小人也衣服附在吾身我知而慎之大官大邑所以庇身也我逺而慢之微子之言吾不知也自今请虽吾家聴子而行子产曰人心之不同如其面也吾岂敢谓子面如吾面乎抑心所谓危亦以告也子皮以谓忠故委政焉子产是以能为郑国】三年鲁襄公卒于楚宫子野立而卒裯立【是为昭公左氏曰公作楚宫穆叔曰君欲楚也夫若不复适楚必死是宫六月公薨于楚宫立胡女敬归之子子野卒毁也立敬归之娣齐归之子公子裯穆叔不欲曰太子死有母弟则立之无则立长年钧择贤义钧则卜古之道也非适嗣何必娣之子且是人也居丧而不哀在感而有嘉容是谓不度不度之人鲜不为患若果立之必为季氏忧武子卒立之比及葬三易衰衰衽如故衰于是昭公年十九矣犹有童心君子是以知其不能终也】郑伯如晋卫侯如楚【左氏曰子产相郑伯以如晋晋侯以鲁丧故未之见也子产使尽壊其馆之垣而纳车马焉士文伯让之曰敝邑以冦盗充斥是以令吏完客所馆髙其闭闗厚其墙垣以无忧客使今吾子壊之虽从者能戒其若异客何以敝邑之为盟主缮完葺墙以待宾客若皆毁之其何以共命对曰以敝邑褊小介于大国诛求无时是以不敢宁居悉索敝赋以来会时事逢执事之不间而未得见不敢输币亦不敢暴露恐燥湿之不时而朽蠧以重敝邑之罪侨闻文公之为盟主也官室卑庳以崇大诸侯之馆馆如公寝库廐缮修司空以时平易道路圬人以时填馆宫室诸侯宾至甸设庭燎仆人巡宫军马有所宾从有代巾车脂辖人牧圉各瞻其事百官之属各展其物公不留宾而亦无废事敎其不知而恤其不足宾至如归无宁菑患不畏冦盗而亦不患燥湿今铜鞮之官数里而诸侯舎于人门不容车而不可逾越盗贼公行而夭疠不戒宾见无时命不可知若又勿壊是无所藏币以重罪也虽君之有鲁丧亦敝邑之忧也若获荐币修垣而行君之惠也文伯复命赵文子曰信我实不徳而以人之垣以赢诸侯是吾罪也使士文伯谢不敏焉晋侯见郑伯有加礼乃筑诸侯之馆郑子皮使印段如楚以适晋告北宫文子相卫襄公如楚宋之盟故也过郑印段廷劳于棐林如聘礼而以劳辞文子入聘子羽为行人冯简子与子大叔逆客事毕而出言于卫侯曰郑有礼数世之福也其无大国之讨乎卫侯在楚北宫文子见令尹围之威仪言于卫侯曰令尹似君矣将有他志虽获其志不能终也诗云敬慎威仪惟民之则令尹无威仪民无则焉公曰何谓威仪对曰有威而可畏谓之威有仪而可象谓之仪君有君之威仪臣有臣之威仪顺是以下皆如是是以上下能相固也故君子左位可畏施舎可爱进退可度周旋可则容止可观作事可法徳行可象声气可乐动作有文言语有章以临其下谓之有威仪也】莒人弑其君密州【左氏曰莒犂比公生去疾及展舆既立展舆又废之犂比公虐国人患之展舆因国人以攻莒子弑之乃立去疾奔齐齐出也展舆呉出也　胡氏曰信斯言也则子弑父也春秋有不书乎故赵氏谓其文当曰展舆因国人之攻莒子弑之乃立其后传写误以之为以字尔】鲁仲由生四年【鲁昭公元】晋赵武楚公子围齐国弱宋向戌鲁叔孙豹卫齐恶陈公子招蔡公孙归生郑罕虎许人曹人防于虢鲁取郓王使刘子劳赵武于颍【左氏曰楚公子围聘于郑且娶于公孙段氏伍举为介遂防于虢寻宋之盟也祈午谓赵文子曰宋之盟楚人得志于晋今令尹之不信诸侯之所闻也子弗戒惧又如宋楚重得志于晋晋之耻也吾子其不可以不戒文子曰宋之盟子木有祸人之心武有仁人之心是楚所以驾于晋也今武犹是心也楚又行僭非所害也武将信以为本循而行之譬如农夫是穮是簑虽有饥馑必有丰年且吾闻之能信不为人下吾不能是难楚不为患楚令尹围请用牲读旧书加于牲上而已晋人许之三月甲辰盟楚令尹围设服离卫季武子代莒取郓莒人告于会楚告于晋请戮其使乐桓子相赵文子欲求货于叔孙而为之请弗与梁其踁曰货以藩身子何爱焉叔孙曰诸侯之会卫社稷也我以货免鲁必受师是祸之也何卫之为虽怨季孙鲁国何罪叔出季处有自来矣吾又谁怨赵孟闻之曰临患不忘国忠也思难不越官信也圗国忘死贞也谋主三者义也又可戮乎乃请诸楚曰鲁虽有罪其执事不辟难子若免之以劝左右可也莒鲁争郓为日久矣茍无大害于其社稷可无亢也楚人许之乃免叔孙天王使刘定公劳赵孟于颍馆于雒汭刘子曰美哉禹功明徳逺矣微禹吾其鱼乎吾与子弁冕端委以治民临诸侯禹之力也子盍逺纉禹功而大庇民乎对曰老夫罪戾是惧焉能恤逺吾侪偷食朝不谋夕何其长也刘子归以语王曰谚所谓老将知而耄及之者其赵孟之谓乎为晋正卿以主诸侯而侪于人朝不谋夕弃神人矣何以能久】邾悼公卒穿立【是为庄公】晋荀吴始用卒败狄于大卤【左氏曰晋中行穆子败无终及羣狄于大原崇卒也将战魏舒曰彼徒我车所遇又阨以什共车必克困诸阨又克请皆卒自我始乃毁车为行荀呉之嬖人不肯即卒斩以狥为伍陈以相离两于前伍于后専为右角参为左角偏为前拒以诱之大败之】莒去疾自齐入于莒莒展舆出奔吴【左氏曰莒展舆立而夺羣公子秩公子召去疾于齐齐公子鉏纳去疾展舆奔吴】楚子麋卒令尹围实弑之而自立【是为灵公】楚公子比奔晋【左氏曰楚公子围将聘于郑伍举为介未出竟闻楚子有疾而还伍举遂聘围至入问疾缢而弑之杀其二子幕及平夏子于出奔晋子晳出奔郑葬楚子于郏谓之郏敖楚灵遂即位防罢为令尹啓疆为太宰荀子曰以冠缨绞之　杜氏曰以疟疾赴】
　　【履祥按楚令尹围弑其君麇而代之春秋不书弑而书卒旧说曰从赴告也夫弑君而自立者必不以弑赴也而春秋正其弑此乱臣贼子无所逃其罪于天下后世所为惧也何独于围而从所赴曰春秋之笔微显阐幽弑其君而以薨赴天下后世而不知其故则以弑书之若夫围之弑天下知之久矣虢之会诸侯大夫皆料其篡于未弑之前朱方之师诸侯三军之士皆笑其徇于已弑之后则夫从其赴而书之天下后世益知其伪赴之不可诬矣此或者圣人微显阐幽之意葢不可以一槩论也虽然楚之无君臣父子久矣熊通弑其君囏而自立是为楚成已而其子商臣又弑之而自立是为楚穆传子及孙至此四世而莫之或讨也然其兄弟子孙争国而自相贼杀者仅存而无遗类矣圣人于此亦投畀有昊而已】
　　五年晋使韩起聘于鲁齐卫【左氏曰晋侯使韩宣子来聘且告为政而来见礼也观书于大史氏见易象与鲁春秋曰周礼尽在鲁矣吾乃今知周公之徳与周之所以王也】郑杀其大夫公孙黒【左氏曰郑公孙黒将作乱欲去游氏而代其位疾作不果驷氏与诸大夫欲杀之子产在鄙闻之乗遽而至使吏数之曰伯有之乱以大国之事未尔讨也尔有乱心无厌国不女堪専伐伯有而罪一也兄弟争室而罪二也薫隧之盟女矫君位而罪三也有死罪三不速死大刑将至乱曰死在朝夕无助天为虐子产曰人谁不死凶人不终命也作凶事为凶人不助天其助凶人乎请以印为褚师子产曰印也若才君将任之不才朝夕从女女罪之不恤而又何请焉不速死司冦将至缢尸诸衢加木焉】蔡漆雕开生六年郑游吉如晋齐晏婴如晋【左氏曰郑游吉如晋送少姜之葬梁丙曰甚哉子之为此来也子大叔曰将得已乎昔文襄之霸也其务不烦诸侯令三嵗而聘五嵗而朝有事而会不协而盟君薨大夫吊卿共葬事夫人士吊大夫送葬足以昭礼命事谋阙而已今嬖宠之丧而数于守适唯惧获戾岂敢惮烦少姜有宠而死齐必继室今兹吾又将来贺不唯此行也张趯曰自今子其无事矣譬如火焉火中寒暑乃退此其极也能无退乎晋将失诸侯二大夫退子大叔曰张趯有知其犹在君子之后乎齐侯使晏婴请继室于晋晏子受礼叔向从之晏相与语叔向曰齐其何如晏子曰此季世也其为陈氏矣公弃其民而归于陈氏齐旧四量豆区釡钟四升为豆各自其始以登于釡釡十则钟陈氏三量皆登一焉钟乃大矣以家量贷而以公量收之山木如市弗加于山鱼盐蜃蛤弗加于海民参其力二入于公而衣食其一公聚朽蠹而三老冻馁国之诸市屦贱踊贵民人痛疾而或燠休之将焉辟之叔向曰然虽吾公室今亦季世也戎马不驾卿无军行公乗无人卒列无长庶民罢敝而宫室滋侈道殣相望而女富溢尤民闻公命如逃冦讐政在家门民无所依君日不悛以乐惂忧公室之卑其何日之有晏子曰子将若何叔向曰晋之公族尽矣肸闻之公室将卑其宗族枝叶先落则公从之肸之宗十一族惟羊舌氏在而已肸又无子公室无度幸而得死岂其获祀】北燕伯欵出奔齐燕人立悼公【左氏曰燕简公多嬖宠欲去诸大夫而立其宠人冬燕大夫比以杀公之外嬖公惧奔齐】七年楚子蔡侯陈侯郑伯许男徐子滕子顿子胡子沈子小邾子宋世子佐淮夷防于申楚人执徐子楚子蔡侯陈侯许男顿子胡子沈子淮夷伐吴执齐庆封杀之遂灭赖【左氏曰前年冬郑伯如楚春许男如楚楚子止之遂止郑伯使椒举如晋求诸侯二君待之椒举致命晋侯欲勿许司马侯曰楚子方侈天或者欲逞其心以厚其毒而降之罚未可知也其使能终亦未可知也君其许之而修徳以待其归若归于徳吾犹将事之况诸侯乎若适淫虐楚将弃之吾又谁与争曰晋有三不殆其何敌之有国险而多马齐楚多难对曰恃险与马而虞邻国之难是三殆也四岳三涂阳城大室荆山中南九州之险也是不一姓冀之北土马之所生无兴国焉是以先王务修徳音以享神人不闻其务险与马也邻国之难不可虞也或多难以固其国啓其疆土或无难以丧其国失其守宇齐有仲孙之难而获桓公晋有里丕之难而获文公卫邢无难敌亦丧之故人之难不可虞也恃此三者而不修政徳亡于不暇又何能济君其许之纣作淫虐文王惠和殷是以殒周是以兴夫岂争诸侯乃许楚使楚子问于子产曰晋其许我诸侯乎对曰晋君少安不在诸侯其大夫多求莫匡其君在宋之盟又曰如一若不许君将焉用之曰诸侯其来乎曰从宋之盟承君之欢不畏大国何故不来不来者其鲁卫曹邾乎曹畏宋邾畏鲁鲁卫偪于齐而亲于晋其余君之所及也曰然则吾所求者无不可乎对曰求逞于人不可与人同欲尽济夏诸侯如楚曹邾辞以难公辞以时祭卫侯辞以疾郑伯先待于申六月楚子合诸侯于申椒举言于楚子曰臣闻诸侯无归礼以为归今君始得诸侯其慎礼矣霸之济否在此会也夏啓有钧台之享商汤有景亳之命周武有孟津之誓成有岐阳之搜康有鄷宫之朝穆有涂山之防齐侯有召陵之师晋文有践土之盟君其何用宋向戌郑公孙侨在诸侯之良也君其选焉楚子曰吾用齐桓使问礼于左师与子产左师曰敢不荐闻献公合诸侯之礼六子产曰敢不荐守献伯子男会公之礼六楚子使椒举侍于后以规过卒事不规问其故对曰礼吾所未见者六焉又何以规宋太子佐后至久而弗见徐子吴出也故执诸申禁子示诸侯侈椒举曰夫六王二公之事皆所以示诸侯礼也诸侯所由用命也夏桀为仍之会有缗叛之商纣为黎之搜东夷叛之周幽为大室之盟戎狄叛之皆所以示诸侯汰也诸侯所由弃命也今君以汰无乃不济乎弗聴子产见左师曰吾不患楚矣汰而愎谏不过十年左师曰然不十年侈其恶不逺逺恶而后弃徳逺而后兴秋楚子以诸侯伐吴宋太子郑伯先归宋华费遂郑大夫从使屈申围朱方克之执齐庆封而灭其族将戮庆封椒举曰臣闻无瑕者可以戮人庆封其肯从于戮乎播于诸侯焉用之弗聴负之斧钺以徇于诸侯使言曰无或如齐庆封弑其君弱其孤以盟其大夫庆封曰无或如楚共王之庶子围弑其君兄之子麇而代之以盟诸侯使速杀之遂以诸侯灭赖迁赖于鄢楚子欲迁许于赖使鬭韦与公子弃疾城之而还申无宇曰楚祸之首将在此矣召诸侯而来伐国而克城竟莫校民不堪命乃祸乱也】郑作邱赋【左氏曰郑子产作邱赋国人谤之曰其父死于路已为虿尾以令于国国将若之何子寛以告子产曰茍利社稷死生以之且吾闻为善者不改其度故能有济也民不可逞度不可改诗曰礼义不愆何恤于人言吾不迁矣浑罕曰国氏其先亡乎君子作法于凉其敝犹贪作法于贪敝将若之何姬在列者蔡及曹滕其先亡乎偪而无礼郑先卫亡偪而无法政不率法而制于心民各有心何上之有】鲁有若生甲子八年鲁舎中军【左氏曰卑公室也初作中军三分公室而各有其一季氏尽征之叔孙氏臣其子弟孟氏取其半焉及其舎之也四分公室季氏择二二子各一皆尽征之而贡于公公如晋自郊劳至于赠贿无失礼晋侯谓女叔齐曰鲁侯不亦善于礼乎对曰是仪也不可谓礼礼所以守其国行其政令无失其民者也今政令在家不能取也有子家羁弗能用也公室四分民食于他难将及身不恤其所礼之本末将于此乎在而屑屑焉习礼以亟言善于礼不亦逺寽】秦景公卒子嗣【是为哀公】楚子蔡侯陈侯许男顿子沈子徐人越人伐吴【左氏曰吴早设备楚无功而还　陈氏曰初书越而称人越骤张也通吴以疲楚者晋谋之失也通越以困吴者楚谋之失也】孔子志于学【论语曰子曰吾十有五而志于学　朱子曰古者十五而入大学心之所之谓之志此所谓学即大学之道志乎此则念念在此而为之不厌矣】九年郑人铸刑书【左氏曰叔向使诒子产书曰昔先王议事以制不为刑辟惧民之有争心也犹不可禁御是故闲之以义纠之以政行之以礼守之以信奉之以仁制为禄位以劝其从严断刑罚以威其淫惧其未也故诲之以忠耸之以行教之以务使之以和临之以敬涖之以彊断之以刚犹求圣哲之上明察之官忠信之长慈惠之师民于是乎可任使也而不生祸乱民知有辟则不忌于上并有争心以征于书而徼幸以成之弗可为矣夏有乱政而作禹刑商有乱政而作汤刑周有乱政而作九刑三辟之兴皆叔世也今吾子相郑国作封洫立谤政制参辟铸刑书将以靖民不亦难乎诗曰仪式刑文王之徳日靖四方又曰仪刑文王万邦作孚如是何辟之有民知争端矣将弃礼而征于书锥刀之末将尽争之乱狱滋丰贿赂并行终子之世郑其败乎国将亡必多制其此之谓乎复书曰侨不才不能及子孙吾以救世也既不承命敢忘大惠】楚公子弃疾如晋【左氏曰楚公子弃疾如晋报韩子也过郑郑伯劳诸柤辞固请见之见如见王禁刍牧采樵不入田不樵树不采蓻不抽屋不强匄誓曰有犯命者君子废小人降舎不为暴主不慁宾往来如是郑三卿皆知其将为王也】楚防罢帅师伐吴吴人败之齐侯伐北燕【左氏曰齐侯伐北燕将纳简公晏子曰不入燕有君矣民不贰吾君贿左右谄防作大事不以信未可也明年春齐侯次于虢燕人归燕姫赂以瑶罋玉椟斚耳而还】十年四月甲辰朔日有食之卫襄公卒公子元嗣【是为灵公】卫齐恶来请命王使成子如卫吊追锡命【左氏曰卫齐恶告丧于周且请命王使成简公如卫吊且追命襄公曰叔父陟恪在我先王之左右以佐事上帝余敢忘髙圉亚圉】十有一年陈侯之弟招杀陈世子偃师陈哀公卒楚师灭陈【左氏曰陈哀公元妃生太子偃师二妃生公子留下妃生公子胜二妃嬖留有宠属诸司徒招与公子过哀公有废疾招过杀悼太子偃师而立公子留哀公缢干征师赴于楚且告有立君公子胜愬之楚人执而杀之留奔郑公子柖归罪于过而杀之楚公子弃疾帅师奉孙吴围陈冬十一月灭陈使穿封戍为陈公晋侯问于史赵曰陈其遂亡乎对曰未也陈颛顼之族也嵗在鹑火是以卒灭陈将如之今在析木之津犹将复由自幕至于瞽瞍无违命舜重之以明徳寘徳于遂遂世守之及胡公不淫故周赐之姓使祀虞帝臣闻盛徳必百世祀虞之世数未也继守将在齐其兆既存矣】十有二年宋华亥鲁叔弓郑游吉卫赵黡防楚子于陈许迁于夷【左氏曰楚公子弃疾迁许于夷实城父取州来淮北之田以益之迁方城外人于许】王使詹桓如晋晋侯使赵成来致阎田【左氏曰周甘人与晋阎嘉争阎田晋梁丙张趯率隂戎代颍王使詹桓伯辞于晋曰我自夏以后稷魏骀芮岐毕吾西土也及武王克商蒲姑商奄吾东土也巴濮楚邓吾南土也肃慎燕亳吾北土也吾何迩封之有文武成康之建母弟以蕃屏周亦其废队是为岂如弁髦而因以敝之先王居梼杌于四裔以御魑魅故允姓之奸居于州伯父惠公归自秦而诱以来使偪我诸姬入我郊甸则戎焉取之戎有中国谁之咎也后稷封植天下今戎制之不亦难乎伯父图之我在伯父犹衣服之有冠冕木水之有本原民人之有谋主也伯父若裂冠毁冕拔本塞源専弃谋主虽戎狄其何有余一人叔向谓宣子曰文之伯也岂能改物翼戴天子而加之以共自文以来世有衰徳而暴灭宗周以宣示其侈诸侯之贰不亦宜乎且王辞直子其图之宣子说王有姻丧使赵成如周吊且致阎田与禭反颍俘王亦使宾滑执甘大夫以说于晋晋人礼而归之】十有三年齐陈氏鲍氏逐栾施髙彊【左氏曰齐栾髙氏皆嗜酒信内多怨彊于陈鲍氏而恶之有告陈桓子曰子旗子良将攻陈鲍亦告鲍氏桓子授甲以如鲍氏则亦授甲矣遂伐栾髙氏子良曰先得公陈鲍焉往遂伐虎门晏平仲端委立于虎门之外四族召之无所往公召之而后入公卜使王黒以灵姑鉟率吉请断三尺焉而用之战于稷栾髙败国人追之又败诸鹿门栾施髙彊奔鲁陈鲍分其室晏子谓桓子必致诸公让徳之主也义利之本也蕰利生孽桓子尽致诸公而请老于莒召子山而反棘焉子商反其邑子周与之夫子反子城子公公孙捷而益其禄凡公子公孙之无禄者私分之邑子山子商子周髙氏所逐羣公子事在襄三十一年国之贫约者私与之粟公与桓子莒之旁邑辞穆孟姬为之髙髙唐陈氏始大】晋平公卒子夷嗣【是为昭公左氏曰鲁叔孙婼齐国弱宋华定卫北宫喜郑罕虎许人曹人莒人邾人滕人薛人杞人小邾人如晋葬平公也郑子皮将以币行子产曰丧焉用币不行必尽用之子皮固请以行既葬诸侯之大夫欲因见新君叔孙昭子曰非礼也弗聴叔向辞之曰大夫之事毕矣而又命孤孤斩焉在衰绖之中其以嘉服见则丧礼未毕以其丧服见是重受吊也大夫将若之何皆无辞以见子皮尽用其币】宋平公卒子佐嗣【是为元公】孔子生伯鱼【家语曰孔子年十九娶于宋亓官氏一嵗而生伯鱼鱼之生也鲁昭公以鲤赐孔子荣君之贶故因以名曰鲤而字伯鱼】十有四年楚子防诱蔡侯般杀之于申楚公子弃疾帅师围蔡晋韩起防齐国弱宋华亥鲁季孙意如卫北宫佗郑罕虎曹人杞人于厥憖王使单子命事于防楚师灭蔡执蔡世子有以归用之【左氏曰景王问于苌曰今兹诸侯何实吉凶对曰蔡凶此蔡侯般弑其君之嵗也嵗在豕韦矣楚将有之然壅也嵗及大梁蔡复楚凶楚子在申召蔡灵侯将往大夫曰楚贪而无信惟蔡于感今币重言甘诱我也无往蔡侯不可楚子伏甲而飨蔡侯于申执而杀之公子弃疾帅师围蔡韩宣子问于叔向曰楚其克乎对曰克哉蔡侯获罪于其君而不能其民天将假手于楚以毙之何故不克然肸闻之不信以幸不可再也楚王奉孙吴以讨于陈曰将定而国陈人聴命而遂县之今又诱蔡而杀其君以围其国虽幸而克必受其咎弗能久矣桀克有缗以丧其国纣克东夷而陨其身楚小位下而亟暴于二王能无咎乎天之假助不善非祚之也厚其凶恶而降之罚也荀吴谓韩宣子曰不能救陈又不能救蔡己为盟主而不恤亡国将焉用之会于厥憖谋救蔡也郑子皮将行子产曰行不逺不能救蔡也蔡小而不顺楚大而不徳天将弃蔡以壅楚盈而罚之蔡必亡矣三年楚其有咎乎晋人使狐父请蔡于楚弗许楚子灭蔡用隠太子于冈山申无宇曰不祥五牲不相为用况用诸侯乎楚子城陈蔡不羮使弃疾为蔡公问于申无宇对曰五大不在边五细不在庭亲不在外羁不在内末大必折尾大不掉君所知也】
　　【履祥按蔡般弑其君而立列于诸侯者十三年晋不能讨使楚得借是以灭蔡而晋为请之名义皆不正矣何以复霸】
　　单成公卒【左氏曰单子会韩宣子于戚视下言徐叔向曰单子其将死乎会朝之言必闻于表着之位所以昭事序也视不过结禬之中所以道容貌也今单子为王官伯而命事于会视不登带言不过步貌不道客而言不昭无守气矣十二月卒】十有五年齐髙偃帅师纳北燕伯于阳郑简公卒子宁嗣【是为定公左氏曰郑简公卒将为葬除及游氏之庙将毁焉子大叔使其除徒执用以立而无庸毁子产过女而问乃曰不忍庙也将毁矣子产使辟之司墓之室有当道者毁之则朝而塴弗毁则日中而塴子大叔请毁之曰无若诸侯之宾何子产曰诸侯之宾能来会吾丧岂惮曰中无损于宾而民不害遂弗毁日中而葬】齐侯鲁侯卫侯郑子如晋鲁侯至河乃复鲁公子憖遂如晋鲁公子憖奔齐【左氏曰齐侯卫侯郑伯如晋朝嗣君也公如晋至河乃复初季平子伐莒取郠献俘始用人于亳社莒愬于晋晋有平公之丧未之治也故辞公公子憖遂如晋晋侯享诸侯子产相郑伯辞于享请免丧而后聴命礼也季平子不礼于南蒯南蒯谓公子憖吾出季氏而归其室于公子更其位我以费为公臣子仲许之告公而遂从公如晋南蒯惧不克以费叛如齐子仲还及郊闻费叛遂奔齐南蒯之将叛也其乡人或知之过之而叹且言曰恤恤乎湫乎攸乎深思而浅谋迩身而逺志家臣而君图有人矣哉南蒯枚筮之遇坤之比曰黄裳元吉以为大吉也示子服惠伯曰即欲有事何如惠伯曰吾尝学此矣忠信之事则可不然必败外彊内温忠也和以率贞信也故曰黄裳元吉黄中之色也裳下之饰也元善之长也中不忠不得其色下不共不得其饰事不善不得其极外内倡和为忠率事以信为共供养三徳为善非此三者弗当且夫易不可以占险将何事也且可饰乎中美能黄上美为元下美则裳参成可筮犹有阙也筮虽吉未也将适费饮乡人酒乡人或歌之曰我有圃生之杞乎从我者子乎去我者鄙乎倍其邻者耻乎已乎已乎非吾党之士乎后二年费人叛南氏南蒯奔齐侍饮酒于景公公曰叛夫对曰臣欲张公室也子韩晳曰家臣而欲张公室罪莫大焉司徒老祁虑癸来归费齐侯使鲍文子致之履祥按春秋凡以地叛虽微必书而内叛不书内叛必有为也南蒯以费叛不书葢欲张公室亦公意也忠有余而知不足以至此尔左氏専以势利成败论人故其形容南蒯之叛独详而不知春秋所以不书之意季氏四分公室而取其二左氏不以为非昭公不以为悖而反讥昭公之不善子韩晳曰家臣而欲张公室大罪也左氏与当时之言如此则人心习俗之变久矣】
　　原伯绞奔郊成景之族弑甘公过【左氏曰周原伯绞虐其舆臣舆人逐绞绞奔郊甘公过将去成景之族成景之族杀甘悼公　杜氏曰传言周衰原甘二族所以遂微】楚子伐徐【左氏曰楚子狩于州来次于颍尾使荡侯潘子司马督帅师围徐以惧吴楚子次于干谿以为之援右尹子革夕与之语曰昔我先王熊绎与吕伋王孙牟燮父禽父并事康王四国皆有分我独无有今吾使人于周求鼎以为分王其与我乎对曰与君王哉昔先王熊绎辟在荆山筚路篮缕以处草莽跋涉山林以事天子唯是桃弧棘矢以共御王事齐王舅也晋及鲁卫王母弟也楚是以无分而彼皆有今周与四国服事君王将唯命是从岂其爱鼎楚子曰昔我皇祖伯父昆吾旧许是宅今郑人贪赖其田而不我与我若求之其与我乎对曰与君王哉周不爱鼎郑敢爱田楚子曰昔诸侯逺我而畏晋今我大城陈蔡不羮赋皆千乗子与有劳焉诸侯其畏我乎对曰畏君王哉是四国者専足畏也又加之以楚敢不畏君王哉工尹路请曰君王命剥圭以为鏚秘敢请命王入视之析父谓子革吾子楚国之望也今与王言如响国其若之何子革曰摩厉以须王出吾刃将斩矣王出复语左史倚相趋过楚子曰是良史也子善视之是能读三坟五典八索九邱对曰臣尝问焉昔穆王欲肆其心周行天下将皆必有车辙马迹焉祭公谋父作祈招之诗以止王心王是以获没于祗宫臣问其诗而不知也若问逺焉其焉能知之楚子曰子能乎对曰能其诗曰祈招之愔愔式昭徳音思我王度式如玉式如金形民之力而无醉饱之心楚子不能自克以及于难】十有六年楚公子比自晋归于楚弑其君防于干谿楚公子弃疾杀公子比而自立【是为平左氏曰楚子之为令尹也杀大司马防掩而取其室及即位夺防居田迁许而质许围蔡洧有宠于楚子楚之灭蔡也其父死焉楚子使与于守而行申之会越大夫戮焉楚子夺鬭韦中犨又夺成然邑而使为郊尹蔓成然故事蔡公故防氏之族及防居许围蔡洧蔓成然皆楚子所不礼也因羣丧职之族啓越大夫常夀过作乱围固城克息舟城而居之观起之死也其子从在蔡事朝吴蔡大夫曰今不封蔡蔡不封矣以蔡公之命召子干即比子晳及郊而告之情彊与之盟入袭蔡蔡公将食见之而逃观从使子干食坎用牲加书而速行已狥于蔡曰蔡公召二子将纳之盟而遣之矣将师而从之蔡人聚将执之辞曰失贼成军而杀余何益乃释之朝吴曰二三子若能死亡则如违之以待所济若求安定则如与之以济所欲且违上何适而可众曰与之乃奉蔡公召二子而盟于邓依陈蔡人以楚国公子比公于黒肱公子弃疾蔓成然蔡朝吴帅陈蔡不羮许叶之师因四族之徒以入楚蔡公使须务牟史猈先入杀太子禄及公子罢敌公子比为王黒肱为令尹次于鱼陂弃疾为司马先除宫使观从从师于干谿而遂告之且曰先归复所后者劓师及訾梁而溃楚子闻羣公子之死也自投于车下曰人之爱其子也亦如余乎侍者曰甚焉小人老而无子知挤于沟壑矣楚子曰余杀人子多矣能无及此乎沿夏将入鄢芋尹无宇之子申亥求之以归楚子缢于申亥氏观从谓子干曰不杀弃疾虽得国犹受祸也子干曰余不忍也子玉曰人将忍子乃行国每夜骇曰王入矣乙卯夜弃疾使周走而呼曰王至矣使蔓成然走告子干子晳曰王至矣国人杀君司马将来矣君早自图也又有呼而走至者二子皆自杀弃疾即位名曰熊居杀囚衣之王服流诸汉取而葬之以靖国人使子旗为令尹蔓成然封陈蔡复迁邑致羣赂施舎寛民宥罪举职初楚灵卜曰余尚得天下不吉投诟天而呼曰是区区者而不余畀余必自取之民患其无厌也故从乱如归国语曰陈蔡及不羮之人纳弃疾而杀灵王履祥按程子有言观春秋者以传考经之事迹以经别传之真伪昭定哀之春秋自楚麇卒以来考之于传则于春秋笔削之意多有可议如公子围公子比许世子止之事则春秋于乱臣贼子其诛舎若可疑者或左氏所传不尽得其实与今考公子比之事如传所言则经当书楚子比自晋归于楚公子弃疾自蔡归于楚弑其君防于干谿公子弃疾弑其君比而经书乃云尔者是或有可疑也葢尝反覆思之春秋诛心之法也以春秋诛心而言则子干有争国之心而弃疾无起事之意以春秋书法而论则凡为弑君者所立则以首恶书之讨贼而不以其罪则不以讨贼之辞书之防弑君而立比为是出奔则其归也当正名讨贼而不讨贼则己亡公子争国而已防有弑君之罪而人莫之讨徒以其暴而弑之则臣弑其君而已比一匹夫无亲于楚无援于晋进不能正讨贼之义退不能为曹子臧吴季子为人所用以立而立书法得以加首恶之名为人所怖以死弃疾得以归弑君之狱所谓为人臣者不知春秋之义则陷于弑逆之罪其此之谓与然则用计以弑其君者独无诛乎曰唐人有言春秋书王法不诛其人身书一事而兼众义者有之然有难兼众议者则举一事而示戒而已若夫天下之理则未有弑其君亲而无祸者防之弑君也以缢而防即自缢防之弑麇也及其二子幕与平夏而禄与罢敌亦先死焉自投车下曰人之爱其子也亦如子乎可谓出乎尔者反乎尔者矣弃疾归罪于比而他日吴人卒鞭其墓而戮之天理可以监矣】
　　刘子晋侯齐侯宋公鲁侯卫侯郑伯曹伯莒子邾子滕子薛伯杞伯小邾子防于平邱同盟鲁侯不与盟晋人执鲁季孙意如以归【左氏曰晋成虒祁诸侯朝而归者皆有贰心叔向曰诸侯不可不示威乃并征防告于吴水道不可吴子辞七月治兵于邾南甲车四千乗遂合诸侯于平邱次于卫地叔鲋求货于卫淫刍荛者卫人馈叔向羮与锦叔向受羮反锦曰晋有羊舌鲋者渎货无厌为此役也子若以君命赐之其已从之未退而禁之晋人将寻盟齐人不可晋侯使叔向告刘献公公曰盟以底信君茍有信诸侯不贰何患焉告之以文辞董之以武师虽齐不许君庸多矣天子之老请帅王赋元戎十乗以先啓行迟速唯君叔向告于齐对曰诸侯讨贰则有寻盟若皆用命何盟之寻叔向曰志业于好讲礼于等示威于众昭明于神自古以来未之或失也晋礼主盟惧有不治奉承齐牺而布诸君君曰余必废之何齐之有唯君图之齐人惧对曰小国言之大国制之敢不聴从叔向曰诸侯有间矣不可以不示众辛未冶兵建而不斾壬申复斾之诸侯畏之邾人莒人愬曰鲁朝夕伐我我之不共鲁故之以晋侯不见公使叔向辞子服惠伯对曰君信蛮夷之诉以絶兄弟之国弃周公之后亦唯君叔向曰寡君有甲车四千乗虽以无道行之必可畏也况其率道何敌之有牛虽瘠偾于豚上其畏不死南蒯子仲之忧其庸可弃乎若奉晋之众用诸侯之师因邾莒杞鄫之怒以讨鲁罪间其二忧何求而弗克鲁人惧聴命甲戌同盟于平邱子产争承曰昔者天子班贡轻重以列列尊贡重周之制也卑而贡重者甸服也郑伯男也而使从公侯之贡惧弗给也自日中以争至于昏晋人许之既盟子大叔咎之子产曰晋政多门贰偷之不暇何暇讨国不竞亦陵何国之为仲尼谓子产于是行也足以为国基矣公不与盟晋人执季孙意如以归子服湫从】
　　【履祥按晋之不明也甚矣季氏専鲁昭公之意岂不欲去之南蒯之谋公子憖从昭公如晋岂不欲通此意也而以郠固辞公取郠正季孙之罪也公子憖又独往如意又不达以归遂出奔齐至是执意如反以子仲南蒯之间胁鲁矣又明年复以郠故止昭公而昭公之意卒不能自达也故胡氏谓当按邾莒所诉之状究南蒯子仲奔叛之由告于诸侯以其罪执之请于天子以大义废之选于鲁卿更意如之位收敛私邑为公家之民则方伯之政修矣乃不能然卒使季氏复强而昭公客死惜哉晋大夫之贤孰与叔向其为此盟务力不务徳以利不以义曰寡君甲车四千乗在牛虽瘠偾于豚上其畏不死春秋之辞令未是有也战国秦人之辞气昉乎此矣】
　　蔡侯庐归于蔡陈侯吴归于陈【左氏曰楚之灭蔡也迁许胡沈道房申于荆焉楚平即位既封陈蔡而皆复之隠大子之子庐归于蔡悼大子之子吴归于陈礼也】吴灭州来【左氏曰吴灭州来令尹子期请伐吴楚子弗许曰吾未抚民人未事鬼神未修守备未定国家而用民力败不可悔州来在吴犹在楚也子姑待之】燕悼公卒共公立十有七年晋释鲁季孙意如【左氏曰子服惠伯私于中行穆子曰鲁事晋何以不如夷之小国鲁兄弟也土地犹大所命能具若为夷弃之使事齐楚其何瘳于晋穆子告韩宣子且曰楚灭陈蔡不能救而为夷执亲将焉用之乃归季孙】曹武公卒子须嗣【是为平公】十有八年吴子夷末卒子僚立【左氏曰初吴子夷昧之立也使屈狐庸聘于晋赵文子问焉曰延州来季子其果立乎巢陨诸樊阍戕戴吴天似啓之何如对曰不立若天所啓其在今嗣君乎有徳而度徳不失民度不失事其天所啓也有吴国者必此君嗣之子孙实终之季子守节者也虽有国不立史记曰余昧卒欲授季札札辞逃去吴人曰先王有命兄卒弟立必致季子季子今逃位则王余味后立今卒其子当代乃立余昧之子僚】
　　【履祥按季子此时义可以立矣而不立则当告之国人命诸樊之子光而立之庶无异日之乱矣然观狐庸及史记所言则余昧为贤而其子僚亦为国人所属当时事势虽欲立光亦恐未可也不然则季子之义为未尽矣】
　　蔡朝吴出奔郑【左氏曰楚子使丹简上国之兵于宗邱且抚其民分贫振穷长孤孤幼养老疾收介特救灾患宥孤寡赦罪戾结奸慝举淹滞礼新叙旧禄勲合亲任良物官使屈罢简东国之兵于召陵亦如之好于边疆息民五年而后用师费无极害朝吴之在蔡也欲去之乃谓之曰王唯信子故处子于蔡子亦长矣而在下位辱必求之吾助子请又谓其上之人曰王唯信吴故处诸蔡二三子莫之如也而在其上不亦难乎弗图必及于难夏蔡人逐朝吴朝吴出奔郑楚子怒曰余为信吴故寘诸蔡且微吴吾不及此女何故去之无极对曰臣岂不欲吴然而前知其为人之异也吴在蔡蔡必速飞去吴所以翦其翼也】六月丁巳朔日有食之王太子夀卒王穆后崩【左氏曰晋荀跞如周葬穆后籍谈为介既葬除丧以文伯宴樽以鲁壶王曰伯氏诸侯皆有以镇抚王室晋独无有何也文伯揖籍谈对曰诸侯之封也皆受明器于王室以镇抚其社稷故能荐彛器于王晋居深山戎狄之与邻而逺于王室王灵不及拜戎不暇其何以献器王曰叔氏而忘诸乎叔父唐叔成王之母弟也其反无分乎密须之鼓与其大路文所以大搜也阙巩之甲武所以克商也唐叔受之以处参虚匡有戎狄其后襄之二路鏚钺秬鬯彤弓虎贲文公受之以有南阳之田抚征东夏非分而何夫有勲而不废有绩而载奉之以土田抚之以彛器旌之以车服明之以文章子孙不忘所谓福也福祚之不登叔父焉在且昔而髙祖孙伯黡司晋之典籍以为大政故曰籍氏及辛有之二子董之晋于是乎有董史女司典之后也何故忘之籍谈不能对宾出王曰籍父其无后乎数典而忘其祖籍谈归以告叔向叔向曰王其不终乎吾闻之所乐必卒焉今王乐忧若卒以忧不可谓终王一嵗而有三年之丧二焉于是乎以丧宾晏又求彛器乐忧甚矣且非礼也彛器之来嘉功之由非由丧也三年之丧虽贵遂服礼也王虽弗遂晏乐以早亦非礼也礼王之大经也一动而失二礼无大经矣言以考典典以志经忘经而多言举典将焉用之】十有九年齐侯伐徐徐子及郯人莒人防齐侯盟于蒲隧【左氏曰齐侯伐徐至于蒲隧徐人行成徐子及郯人莒人防齐侯盟于蒲隧赂以甲父之鼎叔孙昭子曰诸侯之无伯害哉齐君之无道也兴师而伐逺方防之有成而还莫之亢也无伯也夫】楚子诱戎蛮子杀之【左氏曰楚子闻蛮氏之乱也与蛮子之无质也使然丹诱戎蛮子嘉杀之遂取蛮氏既而复立其子焉】晋昭公卒子去疾嗣【是为顷公左氏曰前年冬公如晋平邱之防故也晋人止公夏公至自晋子服昭伯曰晋之公室其将遂卑矣君幼弱六卿彊而奢傲将因是以习习实为常能无卑乎季平子曰尔幼恶识国秋晋昭公卒平子如晋葬昭公曰子服回之言犹信子服氏有子哉】二十年六月甲戌朔日有食之郯子朝于鲁【左氏曰郯子来朝昭子问焉曰少皥氏鸟名官何故也郯子曰吾祖也昔者黄帝氏以云纪故为云师而云名炎帝氏以火纪共工氏以水纪大皥氏以龙纪我髙祖少皥挚之立也凤鸟适至故纪于鸟为鸟师而鸟名凤鸟氏歴正也鸟氏司分者也伯赵氏司至者也青鸟氏司啓者也丹鸟氏司闭者也祝鸠氏司徒也雎鸠氏司马氏鸣鸠氏司空也爽鸠氏司冦也鹘鸠氏司事也五鸠鸠民者也五雉为五工正利器用正度量夷民者也九扈为九农正扈民无淫者也自颛顼以来不能纪逺乃纪于近为民师而命以民事则不能故也仲尼闻之见于郯子而学之既而告人曰吾闻之天子失官学在四夷犹信】晋侯使屠蒯来请有事于雒与三涂晋荀吴帅师灭陆浑之戎【左氏曰晋侯使屠蒯如周请有事于雒与三涂苌谓刘子曰客容猛非祭也其伐戎乎陆浑氏甚睦于楚必是故也君其备之乃警戎备晋荀吴帅师涉自棘津使祭史先用牲于雒陆浑人弗知师从之遂灭陆浑陆浑子奔楚其众奔甘鹿周大获】楚人及呉战于长岸【陈氏曰昭公之春秋莫辨于吴楚也于是始书战则以吴楚敌言之也】二十有一年毛得杀毛伯过【左氏曰二月乙夘周毛得杀毛伯过而代之苌曰毛得必已是昆吾稔之日也侈故之以而毛得以济侈于王都不已何待】曹平公卒子午嗣【是为悼公】宋卫陈郑灾【左氏曰昭十有七年冬有星孛于大辰西及汉申须曰彗所以除旧布新也今除于火火出必布焉诸侯其有火灾乎梓慎曰火出于夏为三月于商为四月于周为五月夏数得天若火作其在宋卫陈郑乎宋大辰之虚也陈大皥之虚也郑祝融之虚也皆大房也星孛及汉汉水祥也卫颛顼之虚也故为帝邱其星为大水水火之牡也其以丙子若壬午作乎水火所以合也若火入而伏必以壬午郑禆灶言于子产用瓘斚玉瓉郑必不火子产弗与十八年夏五月火始昏见丙子风梓慎曰是谓融风火之始也七日其火作乎戊寅风甚壬午火甚宋卫陈郑皆大火作子产辞晋公子公孙于东门使司冦出新客禁旧客勿出于宫使子寛子上巡羣屏摄至于大宫使公孙登徙大使祝史徙主祏于周庙告于先君使府人库人各儆其事商成公儆司宫出旧宫人寘诸火所不及司马司冦列居火道行火所焮城下之人伍列登城明日使野司冦各保其徴郊人助祝史除于国北禳火于寘回禄祈于四鄘书焚室而寛其征与之材三日哭国不市使行人告于诸侯宋卫皆如是陈不救火许不吊灾君子是以知陈许之先已也火之作也子产授兵登陴既晋之边吏让郑曰郑国有灾晋君大夫不敢宁居卜筮走望不爱牲玉郑之有灾寡君之忧也今执事然授兵登陴将以谁罪子产对曰若吾子之言敝邑之灾君之忧也敝邑失政天降之灾又惧谗慝之间谋之以啓贪人荐为敝邑不利以重君之忧幸而不已犹可説也不幸而已君虽忧之亦无及也郑有他竟望走在晋既事晋矣其敢有二心禆灶曰不用吾言郑又将火子产曰天道逺人道迩灶焉知天道是亦多言矣岂不或信不与亦不复火】使原伯鲁如曹葬曹平公【左氏曰葬曹平公往者见周原伯鲁焉与之语不说学归以语闵子马子马曰周其乱乎夫必多有是说而后及其大人大人患失而惑又曰可以无学无学不害不害而不学则茍而可于是乎下陵上替能无乱乎夫学殖也不学将落原氏其亡乎】许迁于白羽【楚迁之也】铸大钱【国语曰景王二十一年将铸大钱单穆公曰不可古者天灾降戾于是乎量资币权轻重以振救民民患轻则为之作重币以行之于是乎有母权子而行民皆得焉若不堪重则多作轻而行之亦不废重于是乎有子权母而行小大利之今王废轻而作重民失其资能无匮乎若匮王用将有所乏乏则将厚取于民民之不给将有逺志是离民也且夫备有未至而设之至而后救之是不相入也可先而不备谓之怠可后而先之谓之召灾周固羸国也天未厌祸而又离民以佐灾无乃不可乎且絶民用以实王府犹塞川原而为潢汚也其竭也无日矣若民离而财匮灾至而备亡王其若之何吾周官之于灾备也其所怠弃者多矣而又夺之货以益其灾是去其藏而翳其人也王其图之王弗聴卒铸大钱】燕共公卒平公立二十有二年许世子止弑其君买葬许悼公【左氏曰许悼公疟饮大子止之药卒　谷梁氏曰止曰我与夫弑者不立乎其位以与其弟虺哭泣歠飦粥嗌不容粒米逾年而死　公羊氏曰许世子弑其君是君子之聴止也葬许悼公是君子之赦止也】
　　【履祥按古今乱臣贼子弑其君者葢亦多故有以药物弑之者霍显王莽梁冀之徒是也又有虽无弑逆之意而以竒药误其君者山人栁泌之徒是也故律谓医药不依本方致杀人者与故杀同而天子升遐侍医者死葢谨乱贼之防也止虽无弑君之心然不幸而进药以卒故夫子因其所自咎者又立此法其诸以示万世之防也与】
　　楚用费无极放世子建于城父【左氏曰楚子生大子建使伍奢为之师费无极为少师无宠欲谮诸楚子曰建可室矣为聘于秦无极与逆劝王取之楚子为舟师以伐濮费无极曰晋之伯也迩于诸夏而楚辟陋故弗能与争若大城城父而寘大子焉以通北方王收南方是得天下也从之】二十有三年孔子至京师既而反乎鲁【左氏曰昭之七年公至自楚孟僖子病不能相礼乃讲学之茍能礼者从之及其将死也召其大夫曰礼人之干也无礼无以立吾闻将有达者曰孔邱圣人之后也而灭于宋其祖弗父何以有宋而授厉公及正考父佐戴武宣三命兹益共故其鼎铭云一命而偻再命而伛三命而俯循墙而走亦莫余敢侮饘于是鬻于是以糊余口其共也如是臧孙纥有言曰圣人有明徳者若不当世其后必有达人今其将在孔邱乎我若获没必属说与何忌于夫子使事之而学礼焉以定其位故孟懿子与南宫敬叔师事仲尼　史记曰南宫敬叔言鲁君曰请与孔子适周鲁君与之一乗车两马一竖子俱适周　家语曰敬叔与俱至周问礼于老聃访乐于苌歴郊社之所考明堂之则察庙朝之度于是喟然曰吾乃今知周公之圣与周之所以王也　史记曰孔子自周反于鲁弟子稍益进焉履祥按史记孟僖子属其子事仲尼时孔子年十七而云僖子死然僖子死之年孔子年三十四葢孔子年十七时孟僖子相鲁昭公适楚不能相礼以此为病其后使其二子师孔子非必在是年亦非必在其既死之后也所以南宫敬叔与孔子俱适周然适周亦不知何年但史记载孔子自周反鲁乃与晋平楚灵同时则当在孔子二十嵗余又史记结语乃曰鲁昭公之二十年而孔子葢年三十矣则又似在昭公二十年今附昭公二十年之下孔子曰我欲观夏道是故之杞而不足征也我欲观殷道是故之宋而不足征也我观周道幽厉伤之吾舎鲁何适矣葢孔子观周在之宋之杞之后故齐侯晏婴入鲁问礼于孔子以孔子备考三代之礼故也】
　　楚世子建自城父奔宋楚子杀其傅伍奢及子尚伍员奔吴【左氏曰费无极言于楚子曰建与伍奢将以方城之外叛齐晋辅之其事集矣问伍奢奢曰君一过多矣何信于谗楚子执伍奢使城父司马奋扬杀太子未至而使遣之大子奔宋楚子召奋扬曰言出于余口入于尔耳谁告建也对曰臣告之君王命臣事建如事余奉初以还不忍后命故遣之曰而敢来何也对曰使而失命召而不来是再奸也楚子曰归从政如他日无极曰奢之子材若在吴必忧楚国盍以免其父召之彼仁必来使召之棠君尚谓其弟员曰吾知不逮我能死尔能报奔死免父孝也度功而行仁也择任而往知也知死不辟勇也父不可弃名不可废尔其勉之伍尚归奢闻员不来曰楚君大夫其旴食乎楚人皆杀之员如吴言伐楚之利公子光曰是宗为戮而欲反其讐不可从也员曰彼将有他志余姑为之求士而鄙以待之乃见鱄设诸焉而耕于鄙】齐侯与其大夫晏婴入鲁问礼于孔子【史记曰齐景公与晏子狩因入鲁问礼】郑大夫公孙侨卒【左氏曰子产有疾谓子大叔曰我死子必为政唯有徳者能以寛服民其次莫如猛夫火烈民望而畏之故鲜死焉水懦弱民狎而玩之则多死焉故寛难疾数月而卒仲尼闻之出涕曰古之遗爱也】蔡平侯卒子朱嗣鲁冉雍生鲁冉求生二十有四年铸无射【按国语作二十三年葢因单穆公之言乃在二十三年也国语曰王将铸无射而为之大林单穆公曰不可作重币以絶民资又铸大钟以鲜其继耳之察龢也在清浊之间其察清浊也不过一人之所胜是故先王之制钟也大不出钧重不过石律度量衡于是乎生小大器用于是乎出今王作钟也聴之弗及比之不度钟声不可以知龢制度不可以出节无益于乐而鲜民财将焉用之夫乐不过以聴耳而美不过以观目若聴乐而震观美而患莫甚焉夫耳目心之枢机也故必聴龢而视正聴龢则总视正则明总则言聴明则徳昭聴言昭徳则思虑纯固以言徳于民民歆而徳之则归心焉是以作无不济求无不获然后能乐夫耳内龢声而口出美言以为宪令而布诸民正之以度量乐之至也口内味而耳内声声味生气气在口为言在目为明若视聴不龢而有所震则味入不精不精则气佚气佚则不龢于是乎有狂悖之言有惑之明有转易之聴有过慝之度出令不信刑政放纷动不顺时作则不济求则不获其何以能乐王弗聴问之伶州鸠对曰臣闻之琴瑟尚宫钟尚羽石尚角匏竹利制大不逾宫细不过羽夫宫音之主也第以及羽圣人保乐以爱财财以备器乐以殖财故乐器重者从细轻者从大是以金尚羽石尚角瓦丝尚宫匏竹尚征革木一声夫政象乐乐从龢龢从平声以龢乐律以平声于是乎气无滞隂亦无散阳隂阳序次风时至嘉生繁祉人民龢利今细过其主妨于正用物过度妨于财正害财匮妨于乐细抑大陵不容于耳非龢也聴声越逺非平也夫有龢平之声则有蕃殖之财若夫匮财用罢民力以逞淫心聴之不龢比之不度无益于教而离民怒神非臣之所闻也王不聴卒铸大钟仱左氏曰泠州鸠曰王其以心病死乎夫乐天子之职也夫音乐之舆也而钟音之器也天子省风以作乐器以钟之舆以行之小者不窕大者不槬则和于物物和则嘉成故声和入于耳而藏于心心亿则乐窕则不咸槬则不容心是以感感实生疾今钟槬矣王心弗堪其能久乎】七月壬午朔日有食之【左氏曰梓慎曰二至二分日有食之不为灾日月之行分同道也至相过也其他月则为灾阳不克也故常为水】蔡平侯之弟东国攻蔡侯朱朱出奔楚东国自立【是为悼侯】鲁顔回生齐髙柴生二十有五年王崩子猛践位葬景王王室乱刘子单子以王猛居于皇秋入于王城冬王子猛卒【是为悼王】母弟匄立【左氏曰王子朝宾起有宠于景王王与宾孟说之欲立之刘献公之庶子伯蚠事单穆公恶宾孟之为人也愿杀之又恶王子朝之言以为乱愿去之景王既杀子猛之傅下门子国语并注补入宾孟适郊见雄鸡自断其尾问侍者曰惮其牺也遽归告王曰鸡其惮为人用乎人异于是人牺实难已牺何害王弗应夏四月王田北山使公卿皆从将杀单于刘子王有心疾崩于荣锜氏刘子摰卒单子立刘蚠五月见王遂攻宾起杀之盟羣王子于单氏葬景王王子朝因旧官百工之丧职秩者与灵景之族以作乱刘子奔扬单子逆悼王于庄宫以归王子还夜取王以如庄宫单子出王子还与召庄公谋曰不杀单旗不捷刘子如刘单子奔平畤羣王子追之单子杀还及羣子子朝奔京伐之京人奔山刘子入于王城巩简公败绩于京甘平公亦败焉单子欲告急于晋以王如平畤次于皇刘子如刘单于使王子处守于王城盟百工于平宫鄩肸伐皇大败获鄩肸焚诸王城之市司徒丑以王师败绩于前城百工叛伐单氏之宫败焉反伐之冬十月晋籍谈茍跞帅九州之戎及焦瑕温原之师以纳王于王城单子刘蚠以王师败绩于郊前城人败陆浑于社十一月王子猛卒立其母弟王子匄敬王即位馆于子旅氏十二月晋籍谈荀跞贾辛司马督帅师军于隂于侯氏于谿泉次于社王师军于汜于解次于任人晋人济师取前城军其东南王师伐京毁其西南】十有二月癸夘朔日有食之卫端木赐生壬午敬王元年蔡悼侯卒于楚弟申立【是为昭侯】吴败顿胡沈蔡陈许之师于鸡父胡子髠沈子逞灭获陈夏齧【左氏曰吴人伐州来楚防越帅师及诸侯之师奔命救州来吴人御诸钟离子瑕卒楚师熸吴公子光曰诸侯从于楚者众而皆小国也不获已来胡沈之君幼而狂陈大夫壮而顽顿与许蔡疾楚政楚令尹死帅贱政令不一若分师先犯胡沈与陈必先奔诸侯之师摇楚必大奔请先者去备薄威后者敦陈整旅吴子从之战于鸡父三国败获胡沈之君及陈大夫楚师大奔】王居狄泉尹氏立王子朝地震【左氏曰正月壬寅二师围郊郊鄩溃晋师在平隂王师在泽邑王使告间庚戌还夏四月单子取訾刘子取墙人直人六月王子朝入于尹尹围诱刘佗杀之单子刘子伐尹单子先至而败刘子还召伯奂南宫极以成周人戍尹单子刘子樊齐以王如刘王子朝入于王城次于左巷鄩罗纳诸庄宫尹辛败刘师于唐取西围攻蒯蒯溃八月丁酉南宫极震苌谓刘文公曰君其勉之周之亡也其三川震今西王之大臣亦震天弃之矣东王必大克】二年王在狄泉王子朝入于邬【左氏曰召简公南宫嚚以甘桓公见王子朝刘子谓苌曰甘氏又往矣对曰何害纣有亿兆夷人亦有离徳余有乱臣十人同心同徳此周所以兴也君其务徳无患无人王子朝入于邬】晋侯使士景伯来郑伯如晋【左氏曰三月晋侯使士景伯涖问周故士伯立于干祭而问于介众晋人乃辞王子朝不纳其使郑伯如晋子大叔相见范献子献子曰若王室何对曰老夫其国家不能恤敢及王室抑人亦有言曰不恤其纬而忧宗周之陨为将及焉今王室实蠢蠢焉吾小国惧矣然大国之忧也诗曰缾之罄矣惟罍之耻王室之不宁晋之耻也乃征会诸侯期以明年十月王子朝用成周之寳珪于河津人得诸河上隂不佞以温人南侵拘得玉者取将卖之则为石王定而献之】五月乙未朔日有食之吴灭巢三年晋赵鞅宋乐大心鲁叔诣卫北宫喜郑游吉曹人邾人滕人薛人小邾人防于黄父【左氏曰谋王室也赵简子令诸侯之大夫输王粟具戍人曰明年将纳王宋乐大心曰我不输粟我于周为客若之何使客晋士伯曰自践土以来宋何役之不防而何盟之不同曰同恤王室子焉得辟之右师不敢对受牒而退】鲁侯攻其大夫季孙意如不克出奔齐宋元公如晋卒于曲棘子头曼嗣【是为景公左氏曰季平子以季姒之谮杀申夜姑公若为之请不得怨平子季郈之鸡鬬季氏介其鸡郈氏为之金距平子怒益宫于郈氏故郈昭伯亦怨平子臧防为谗于臧氏而逃于季氏臧氏执旃平子怒拘臧氏老将禘于襄公万者二人其众万于季氏大夫遂怨平子公若献弓于公为与之出射于外而谋去季氏公为告公果公贲侍人僚柤告公公以戈惧之又使言公曰非小人之所及也公果自言公以告臧孙臧孙以难告郈孙郈孙以可劝告子家懿伯懿伯曰谗人以君徼幸事若不克君受其名不可为也舎民数世以求克事不可必也且政在也其难图也公退之辞曰臣与闻命矣言若泄臣不获死乃馆于公叔孙昭子如阚公居于长府九月戊戌伐季氏杀公之于门遂入之平子登台而请曰君不察臣之罪使有司讨臣以干戈臣请待于沂上以察罪弗许请囚于费弗许请以五乗亡弗许子家子曰君其许之政自之出隠民多取食焉日入慝作弗可知也同求将合君必悔之弗聴郈孙曰必杀之公使郈孙逆孟懿子叔孙氏司马鬷戾言于其众曰我家臣也不敢知国凡有季氏与无于我孰利皆曰无季氏是无叔孙氏也鬷戾曰然则救诸帅徒以往公徒释甲执冰而踞遂逐之孟氏使登西北隅以望季氏见叔孙氏之旌以告孟氏执郈昭伯杀之遂伐公徒子家子曰诸臣伪劫君者而负罪以出君止意如之事君也不敢不改公曰余不忍也遂孙于齐齐侯曰自莒彊以西请致千社寡人将帅敝赋以从执事唯命是聴君之忧寡人之忧也公喜子家子曰天禄不再天若胙君不过周公以鲁足矣失鲁而以千社为臣谁与之立且齐君无信不如早之晋弗从臧昭伯率从者将盟载书曰戮力一心好恶同之缱绻从公无通外内公命示子家子子家子曰如此吾不可以盟羁也不佞不能与二三子同心而以为皆有罪或欲通外内且欲去君二三子好亡而恶定焉可同也陷君于难罪孰大焉通外内而去君君将速入弗通何为而何守焉乃不与盟昭子自阚归见平子平子稽颡曰子若我何昭子曰人谁不死子以逐君成名不亦伤乎平子曰茍使意如得改事君所谓生死而骨肉也昭子从公于齐与公言子家子命适公馆者执之公与昭子言于幄内曰将安众而纳公公徒将杀昭子伏诸道左师展告公公使昭子自铸归平子有异志冬十月辛酉昭子齐于其寝使祝宗祈死戊辰卒左师展将以公乗马而归公徒执之宋元公为公故如晋卒于曲棘】孔子如齐【史记曰昭公二十五年甲申孔子年三十五而昭公奔齐鲁乱于是适齐为髙昭子家臣以通乎景公有闻韶问政二事公欲封以尼谿之田晏婴不可公惑之孔子遂行反乎鲁　论语曰齐景公待孔子曰若季氏则吾不能以季孟之间待之曰吾老矣不能用也孔子行】
　　【履祥按晏婴贤者也夫子亦每贤之今景公将封孔子而晏子不可其必有意史记载其沮止之语后夹谷之会史记亦谓晏子与有谋焉朱子皆削不取或疑晏子心虽正而其学墨固自有不相为谋者与然论晏子者惟当以夫子之言为正他书未可尽信也当是时晋楚皆以贿失诸侯齐故霸国诸侯亦且归之而景公不能用孔子惜哉】
　　四年王使单子如晋王次于滑晋知跞赵鞅以师至王入于成周尹氏召伯毛伯以王子朝奔楚【左氏曰往年冬尹氏涉于巩焚东訾弗克夏四月单子如晋告急五月刘人败王城之师于尸氏王城人刘人战于施谷刘师败绩刘子以王出王城人焚刘王宿于褚氏次于滑晋知跞赵鞅帅师纳王使女寛守阙塞十月王起师于滑遂次于尸晋师克巩召伯盈逐王子朝王子朝及召氏之族毛伯得尹氏固南宫嚚奉周之典籍以奔楚隂忌奔莒以叛召伯逆王于尸及刘子单子盟遂军圉泽次于隄上王入于成周盟于襄宫晋师使成公般戍周而还王入于庄宫王子朝使告于诸侯曰昔武王克殷成王靖四方康王息民并建母弟以蕃屏周亦曰吾无専享文武之功且为后人之迷败倾覆而溺入于难则振救之至于夷王王愆于厥身诸侯莫不并走其望以祈王身至于厉王王心戾虐万民弗忍居王于彘诸侯释位以间王政宣王有志而后效官至于幽王天不吊周王昏不若用愆厥位携王奸命诸侯替之而建王嗣用迁郏鄏则是兄弟之能用力于王室也至于惠王天不靖周生頺祸心施于叔带惠襄辟难越去王都则有晋郑咸黜不端以绥定王家则是兄弟之能率先王之命也在定王六年秦人降妖曰周其有頿王亦能克修其职诸侯服享二世共职王室其有间王位诸侯不图而受其乱灾至于灵王生而有頿王甚神圣无恶于诸侯灵王景王克终其世今王室乱单旗刘狄剥乱天下壹行不若谓先王何常之有唯余心所命其谁敢讨之帅羣不吊之人以行乱于王室侵欲无厌规求无度贯渎鬼神慢弃刑法倍奸齐盟傲狠威仪矫诬先王晋为不道是摄是賛思肆其罔极兹不谷震荡播越窜在荆蛮未有攸底若我一二兄弟甥舅奬顺天法无助狡猾以从先王之命母速天罚赦图不谷则所愿也敢尽布其复心及先王之经而诸侯实深图之昔先王之命曰王后无适则择立长年钧以徳徳钧以卜王不立爱公卿无私古之制也穆后及太子夀早夭即世单刘賛私立少以间先王亦唯伯仲叔季图之闵马父闻子朝之辞曰文辞以行礼也子朝于景之命逺晋之大以専其志无礼甚矣文辞何为】楚平卒子壬嗣【是为昭左氏曰楚平卒令尹子常欲立子西曰太子壬弱其母非适也子建实聘之子西长而好善立长则顺建善则治子西怒曰是乱国而恶君王也国有外援不可渎也王有适嗣不可乱也败亲速讐乱嗣不祥我受其名赂吾以天下吾滋不从也楚国何为必杀令尹乃立昭】五年吴子使季札聘于晋吴弑其君僚诸樊之子光立【是为阖闾左氏曰吴子欲因楚丧而伐之使公子掩余烛庸帅师围潜使延州来季子聘于上国遂聘于晋以观诸侯楚莠尹然工尹麇帅师救潜左司马沈尹戍帅都君子与王马之属以济师左尹郤宛工尹夀帅师至于潜吴师不能退呉公子光曰此时也不可失也告设诸曰上国有言不索何获我王嗣也吾欲求之事克季子虽至不能废也鱄设诸曰王可弑也母老子弱是无若我何光曰我尔身也夏四月光伏甲于堀室而享吴子吴子使甲坐于道及其门门堦户席皆亲也夹之以铍羞者献体改服于门外执羞者坐行而入执铍者夹承之光伪足疾入于堀室鱄设诸寘劒于鱼中以进遂弑吴子铍交于胸阖闾以其子为卿季子至曰茍先君无废祀民人无废主社稷有奉国家无倾乃吾君也吾谁敢怨哀事死生以待天命非我生乱立者从之先人之道也复命哭墓复位而待】
　　【履祥按僚称国以弑春秋不以光为贼也吴诸樊兄弟相传凡以为季子尔季子不立则国固诸樊之子之国也僚恃余祭以结国人而立固已非矣春秋不以弑罪归光则季子亦难以弑罪讐光也然季子逊国而光弑君为季子者终于上国不亦可乎复命哭墓复位而待亦防于过矣】
　　晋士鞅宋乐祁犂卫北宫喜曹人邾人滕人防于扈【左氏曰会于扈令戍周且谋纳鲁公也初昭公之孙于齐也齐侯取郓公至自齐居于郓齐侯将纳公命无受鲁货申豊从女贾以币锦二两一如瑱适齐师谓子犹之人髙齮货子犹齮以锦示子犹欲之齮曰鲁人买之百两一布先入币财子犹受之言于齐侯曰宋元为鲁君如晋卒于曲棘叔孙昭子求纳其君无疾而死君若待于曲棘使羣臣从鲁君以卜焉师有济也君而继之无成君无辱焉从之秋会于扈宋卫皆利纳公固请之范献子取货于季孙谓司城子梁与北宫贞子曰季孙未知其罪而君伐之请囚请亡不获君弗克而自出也夫岂无备而能出君乎鲁君守齐三年而无成季氏甚得其民淮夷与之有十年之备有齐楚之援有天之賛有民之助有坚守之心有列国之权而弗敢宣也事君如在国故鞅以为难二子皆图国者也而欲纳鲁君鞅之愿也请从二子以围鲁无成死之二子惧皆辞乃辞小国而以难复冬公如齐齐侯请飨之子家子曰朝夕立于其朝又何飨焉其饮酒也乃饮酒使宰献而请安子仲之子曰重为齐侯夫人曰请使重见子家子乃以君出】曹悼公卒露立【是为靖公】楚人诛费无极【左氏曰郤宛直而和国人说之鄢将师为右领与费无极比而恶之子常贿而信谗无极谓子常曰子恶欲饮子酒又谓子恶令尹欲饮酒于子氏子恶曰我贱人无以酧之无极曰令尹好甲兵取五甲五兵寘诸门令尹必观从以酬之谓令尹曰吾防祸子甲在门矣令尹使视郤氏则有甲焉召鄢将师而告之将师退遂令攻郤氏爇之国人弗爇令尹炮之尽灭郤氏之族党杀阳令终国言未已沈尹戍言于子常曰无极楚之谗人也民莫不知去朝吴出蔡侯朱丧太子建杀连尹奢屏王之耳目使不聪明不然平王之温惠恭俭有过成庄无不及焉所以不获诸侯迩无极也今又杀三不辜以兴大谤防及子矣吴有新君疆场日骇国若有大事子其危哉子常杀费无极与鄢将师尽灭其族以说于国谤言乃止】晋籍秦来致诸侯之戍六年鲁侯如晋次于干侯【左氏曰公如晋将如干侯子家子曰有求于人而即其安人孰矜之其造于竟弗聴使请逆于晋晋人曰天祸鲁国君淹恤在外亦不使一介辱在寡人而即安于甥舅其亦使逆君使公复于竟而后逆之】郑定公卒子虿嗣【是为献公】晋六卿杀公族分其邑各使其子为大夫七年杀召伯盈尹固及原伯鲁之子王子赵车入于鄻以叛隂不佞讨败之【皆子朝之党】八年晋顷公卒子午嗣【是为定公左氏曰晋顷公卒郑游吉吊且送葬魏献子使士景伯诘之曰悼公之丧子西吊子矫送葬今吾子无贰何故对曰诸侯所以归晋君礼也礼也者小事大大字小之谓事大在共其时命字小在恤其所无以敝邑居大国之间共其职贡与其备御不虞之患岂忘共命先王之制诸侯之丧士吊大夫送葬唯嘉好聘享三军之事于是乎使卿晋之丧事敝邑之间先君有所助执绋矣若其不间虽士大夫有所不获数矣大国之惠亦庆其加而不讨其乏明底其情取备而已以为礼也灵王之丧我先君简公在楚先大夫印段实往敝邑之少卿也王吏不讨恤所无也今大夫曰女盍从旧旧有丰有省不知所从从其丰则寡君幼弱是以不共从其省则吉在此矣唯大夫图之晋人不能诘】吴灭徐徐子章禹奔楚【左氏曰吴子使徐人执掩余使钟吾人执烛庸二公子奔楚楚子大封而定其徙使监马尹大心逆吴公子使居养莠尹然左司马沈尹戍城之取于城父与胡田以与之将以害吴也子西谏曰吴光新得国而亲其民视民如子辛苦同之将用之也若好吴边疆使柔服焉犹惧其至吾又疆其讐以重怒之无乃不可乎吴周之胄裔也而弃在海滨不与姫通今而始大比于诸华光又甚文将自同于先王不知天将以为虐乎使翦丧吴国而封大异姓乎其抑亦将卒以祚吴乎其终不逺矣我盍姑亿吾鬼神而宁吾族姓以待其归将焉用自播扬焉楚子弗聴吴子怒执钟吾子遂伐徐防山以水之灭徐徐子章禹断其发携其夫人以逆吴子吴子唁而送之使其迩臣从之遂奔楚楚沈尹戍帅师救徐弗及遂城夷使徐子处之吴子问伍员曰初而言伐楚余知其可也而恐其使余往也又恶人之有余之功也今余将自有之矣伐楚何如对曰楚执政众而乖莫适任患若为三师以肄焉一师至彼必皆出彼出则归楚必道敝亟肄以罢之多方以误之既罢然后以三军继之必大克之阖闾从之楚于是乎始病】九年十有二月辛亥朔日有食之十年呉伐越【左氏曰史墨曰不及四十年越其有吴乎越得嵗而吴伐之必受其凶】王使富辛石张如晋晋韩不信齐髙张宋仲防鲁仲孙何忌卫世叔申郑国参曹人莒人薛人杞人小邾人城成周【左氏曰王使富辛与石张如晋请城成周天子曰天降祸于周俾我兄弟并有乱心以为伯父忧我一二亲昵甥舅不皇啓处于今十年勤戍五年余一人无日忘之闵闵焉如农夫之望嵗惧以待时伯父若肆大惠复二文之业弛周室之忧徼文武之福以固盟主宣昭令名则余一人有大愿矣昔成王合诸侯城成周以为东都崇文徳焉今我欲徼福假灵于成王修成周之城俾戍人无勤诸侯用宁蝥贼逺屏晋之力也其委诸伯父使伯父实重图之俾我一人无征怨于百姓而伯父有荣施先王庸之范献子谓魏献子曰与其戍周不如城之天子实云虽有后事晋勿与知可也从王命以纾诸侯晋国无忧是之不务而又焉从事魏献子曰善使伯音对曰天子有命敢不奉承以奔告于诸侯迟速衰序于是焉在冬十一月晋魏舒韩不信如京师合诸侯之大夫于狄泉寻盟且令城成周士弥牟营成周计丈数揣髙卑度厚薄仞沟洫物土方议逺迩量事期计徒庸虑财用书糇粮以令役于诸侯属役赋文书以授帅而效诸刘子韩简子临之以为成命】鲁昭公卒于干侯季孙意如废世子而立公子宋【是为定公左氏曰昭公二十九年春公至自干侯处于郓齐侯使髙张来唁称主君子家子曰齐卑君矣君祗辱焉公如干侯平子每嵗贾马具从者之衣屦而归之于干侯公执归马者卖之乃不归马公衍公为之生也其母皆出公衍先生公为之母曰相与偕出请相与偕告三日公为生其母先以告公为为兄公思于鲁曰务人为此祸也且后生而为兄其诬也久矣乃黜之以公衍为大子　晋侯将以师纳公范献子曰若召季孙而不来则信不臣矣然后伐之晋人召季孙献子使私焉曰子必来我受其无咎季孙意如会晋荀跞于适歴荀跞曰寡君使跞谓吾子何故出君周有常刑于其图之季孙练冠麻衣跌行伏而对曰事君臣之所不得也敢逃刑命若得从君而归则固臣之愿也敢有异心季孙从知伯如干侯子家子曰君与之归一慙之不忍而终身慙乎众曰在一言矣君必逐之荀跞以晋侯之命唁公且曰寡君使跞讨于意如意如不敢逃死君其入也公曰君惠顾亡人将使归粪除宗祧以事君则不能见夫人已所能见夫人者有如河荀跞掩耳而走曰寡君其罪之恐敢与知鲁国之难臣请复于寡君退谓季孙子姑归祭子家子曰君以一乘入于鲁师季孙必与君归公欲从之众从者胁公不得归三十二年公在干侯取阚十有二月公薨明年夏叔孙成子逆公之丧于干侯季孙曰子家子亟言于我未尝不中吾志也吾欲与之从政子必止之且聴命焉子家子不见叔孙叔孙请见子家子辞叔孙使告之曰公衍公为实使羣臣不得事君若公子宋主社稷则羣臣之愿也凡从君出而可以入者将唯子是聴子家氏未有后季孙愿与子从政此皆季孙之愿也使不敢以告对曰若立君则有卿士大夫与守在羁弗敢知若从君者则貌而出者入可也冦而出者行可也若羁也则君知其出也而未知其入也羁将逃也丧及壊隤公子宋先入从者皆自壊隤反秋七月葬昭公于墓道南孔子之为司冦也沟而合诸墓】十有一年【鲁定公元】晋人执宋仲防【左氏曰正月城成周庚寅栽宋仲防不受功曰滕薛郳吾役也薛宰曰宋为无道絶我小国于周以我适楚故我常从宋晋文公为践土之盟各复旧职仲防曰践土固然薛宰曰薛之皇祖奚仲居薛以为夏车正仲虺居薛以为汤左相若复旧职将承王官何故以役诸侯仲防曰三代各异物薛焉得有旧为宋役亦其职也士弥牟曰晋之从政者新子姑受功归吾视诸故府仲防曰纵子忘之山川鬼神其忘诸乎士伯怒谓韩简子曰薛征于人宋征于鬼宋罪大矣且已无辞而抑我以神诬我也必以仲防为戮乃执仲防以归三月归诸京师城三句而毕乃归诸侯之戍】十有二年盗杀巩简公【左氏曰周巩简公弃其子弟而好用逺人夏巩氏之羣子弟贼简公】楚囊瓦伐吴吴败楚师于豫章十有三年邾庄公卒益立【是为隠公】卫卜商生十有四年陈惠公卒子栁嗣【是为懐公】刘子晋侯宋公鲁侯蔡侯卫侯陈子郑伯许男曹伯莒子邾子顿子胡子滕子薛伯杞伯小邾子齐国夏防于召陵侵楚诸侯盟于臯鼬刘文公卒【左氏曰蔡昭侯为两佩与两裘以如楚献一佩一裘于楚子楚子服之以享蔡侯蔡侯亦服其一子常欲之弗与三年止之唐成公如楚有两肃爽马子常欲之弗与亦三年止之唐人或相与谋请代先从者许之饮先从者酒醉之窃马而献之子常子常归唐侯自拘于司败曰君以弄马之故隠君身弃国家羣臣请相夫人以偿马必如之唐侯曰寡人之过也二三子无辱皆赏之蔡人闻之固请而献佩于子常子常朝见蔡侯之徒命有司曰蔡君之久也官不共也明日礼不毕将死蔡侯归及汉执玉而沈曰余所有济汉而南者有若大川蔡侯如晋以其子元与其大夫之子为质焉而请伐楚三月刘文公合诸侯于召陵谋伐楚也晋荀寅求货于蔡侯弗得言于范献子曰国家方危诸侯方贰将以袭敌不亦难乎水潦方降疾疟方起中山不服弃盟取怨无损于楚而失中山不如辞蔡侯吾自方城以来楚未可以得志祗取勤焉乃辞蔡侯晋人假羽旄于郑郑人与之明日或斾以防晋于是乎失诸侯】
　　【履祥按自二霸以来未有盛于召陵之会臯鼬之盟者刘文公定敬王城成周防十八国之君保夏懐逺攘楚尊王于是在矣乃壊于晋荀寅之取货不能以义正诸侯而虚为此防也中国于是不复振矣春秋书刘卷卒盖责之也】
　　楚人围蔡蔡侯以吴子及楚人战于柏举楚师败绩吴入郢【左氏曰沈人不防召陵晋人使蔡伐之灭沈楚故围蔡伍员为吴行人以谋楚楚之杀郤宛也伯氏之族出伯州犂之孙嚭为呉太宰以谋楚楚自昭王即位无嵗不有吴师蔡侯以其子干与其大夫之子为质于呉冬蔡侯吴子唐侯伐楚舎舟于淮汭自豫章与楚夹汉左司马戍谓子常曰子沿汉而与之上下我悉方城外以毁其舟还塞大隧直辕阨子济汉而伐之我自后击之既谋而行史皇谓子常楚人恶子而好司马若司马毁呉舟于淮塞城口而入是独克吴也子必速战乃济汉而陈三战子常知不可欲奔史皇曰安求其事难而逃之将何所入子必死之初罪必尽说陈于柏举夫槩晨请于阖庐曰楚瓦不仁其臣莫有死志先伐之必奔而后大师继之必克以其属五千先击子常之卒卒奔楚师乱吴师大败之子常奔郑史皇以其乗广死吴从楚师五战及郢楚子取其妹季芈畀我以出涉睢吴入郢以班处宫子山处令尹之宫夫槩欲攻之惧而去之夫槩入之左司马戍及息而还败吴师于雍澨三战皆伤吴句卑刭而褁之藏其身而以其首免楚子济江入于云中盗攻之以戈击之王孙由于以背受之楚子奔郧钟建负季芈以从郧公辛之弟懐曰平王杀吾父昭十四年楚平杀□成□我杀其子不亦可乎辛曰君讨臣谁敢讐之违彊陵弱非勇也乗人之约非仁也灭宗废祀非孝也动无令名非知也鬭辛与其弟巢以楚子奔随吴人从之谓随人曰周之子孙在汉川者楚实尽之天诱其衷致罚于楚而君又窜之周室何罪君若顾报周室施及寡人以奬天衷君之惠也汉阳之田君实有之随人辞曰以随之辟小而密迩于楚楚实存之世有盟誓若难而弃之何以事君执事之患不唯一人若鸠楚竟敢不聼命吴人乃退子西为王舆服以保路国于脾泄闻楚子所在而后从之初伍员与申包胥友其亡也谓申包胥曰我必复楚国包胥曰子能复之我必能兴之及楚子在随申包胥如秦乞师秦伯使辞焉曰子姑就馆将图而告对曰寡君越在草莽下臣何敢即安立依于庭墙而哭日夜不絶声勺饮不入口七日秦哀公为之赋无衣九顿首而坐秦师乃出明年申包胥以秦师至使楚人先与吴人战而自稷会之吴师败吴子乃归　谷梁氏曰壊宗庙徙陈器挞平王之墓君居其君之寝而妻其君之妻大夫居其大夫之寝而妻其大夫之妻葢有欲妻君之母者　列女传曰楚平伯嬴者昭王之母也呉入郢昭王亡吴王阖庐尽妻其后宫次至伯嬴伯嬴持刀曰妾闻天子者天下之表也公侯者一国之仪也天子失制则天下乱诸侯失节则其国危夫妇之道固人伦之始王教之端是以明王之制使男女不亲授坐不同席食不共器殊椸枷异中栉所以絶之也若诸侯外淫者絶卿大夫外淫者放士庶人外淫者宫割夫然者以为仁失可复以义义失可复以礼男女之失乱亡兴焉夫造乱亡之端公侯之所絶天子之所诛也今君王弃仪表之行纵乱亡之欲犯诛絶之事何以行令训民且妾闻生而辱者不如死而荣于是吴王慙遂退舎伯姬与其保阿闭永巷之门皆不释兵三旬秦救至昭王乃复　左氏曰吴之入楚也使召陈懐公懐公召国人而问焉曰欲与楚者右欲与吴者左陈人从田无田从党逢滑当公而进曰臣闻国之兴也以福其亡也以祸今吴未有福楚未有祸楚未可弃吴未可从而晋盟主也若以晋辞吴若何公曰国胜君亡非祸而何对曰国之有是多矣何必不复小国犹复况大国乎臣闻国之兴也视民如伤是其福也其亡也以民为土芥是其祸也楚虽无道亦不艾杀具民吴日敝于兵暴骨如莽而未见徳焉天其或者正训楚也祸之适吴其何日之有陈侯从之】吴言偃生














　　资治通鉴前编卷十六
<史部,编年类,资治通鉴前编>
　　钦定四库全书
　　资治通鉴前编卷十七
　　宋　金履祥　编
　　周敬王十有五年三月辛亥朔日有食之王使人杀王子朝于楚于越入呉【于越犹言邾娄荀子有于越作于越者非陈氏曰向曰越人今曰于越复从其旧号也越未有闻也昭定之春秋呉楚争而后越入中国防于琐也越常寿过始见于经而亟称人后三十年而入呉不复称人庚晋楚之初春秋未以敌言之战于邲也则楚称子矣呉越之初春秋未以敌言之戕于柏举也则呉称子矣至于呉越终春秋不以敌言之也是故越入呉书呉入越不书】鲁阳虎囚季孙斯【左氏曰阳虎囚季桓子及公父文伯而逐仲梁懐杀公何藐盟桓子于稷门之内大诅逐公父歜及秦遄皆奔齐】楚子入于郢【左氏曰赏鬬辛王孙由于王孙圉钟建鬬巢申包胥王孙贾宋木鬬懐子西曰请舍懐也王曰大德灭小怨道也申包胥曰吾为君非为身也君既定矣又何求遂逃赏将嫁季芋季芋曰所以为女子逺丈夫也钟建负我矣以妻钟建以为乐尹】燕平公卒简公立鲁曽参生十有六年郑游速帅师灭许以许男斯归郑冦胥靡等六邑晋人入戍城胥靡冬王处于姑莸【左氏曰周儋翩卒王子朝之徒因郑人将以作乱于周郑于是乎伐冯滑胥靡负桼狐人阙外晋阎没戍周且城胥靡天王处于姑莸辟儋翩之乱也】十有七年儋翩入于仪栗以叛单子刘子败尹氏于穷谷齐侯郑伯盟于咸【左氏曰齐侯郑伯盟于咸徴防于卫卫侯欲叛晋诸大夫不可使北宫结如齐而私于齐侯曰执结以侵我齐侯从之　陈氏曰此特相盟也特相盟自齐桓以来未之有也于是再见诸侯无主盟矣是故石门志诸侯之合也咸志诸侯之判也】齐人执卫行人北宫结以侵卫齐侯卫侯盟于沙齐国夏伐鲁西鄙【左氏曰齐人归郓阳关阳虎居之以为政齐国夏伐我阳虎御季桓子公敛处父御孟懿子将宵军齐师齐师闻之堕伏而待之处父曰虎不图祸而必死苫夷曰虎陷二子于难不待有司余必杀女虎惧乃还不败】王入于王城【左氏曰单子刘子逆王子庆氏晋籍秦送王王入于王城】十有八年单子伐谷城简城刘子伐仪栗防曹靖公卒子伯阳嗣陈怀公卒于呉国人立其子越【是为闵公　史记曰呉复召懐公懐公恐如呉呉怒其前不徃留之因卒呉陈乃立懐公之子越】晋士鞅帅师侵郑遂侵卫【左氏曰晋师将盟卫侯于鄟泽赵简子曰羣臣谁敢盟卫君者渉佗成及盟之卫人请执牛耳渉佗梭卫侯之手及椀卫侯怒归而叛晋晋人请改盟弗许】鲁阳虎攻三家弗克奔齐【左氏曰季寤公鉏极公山不狃皆不得志于季氏叔孙辄无宠于叔孙氏叔仲志不得志于鲁故五人因阳虎阳虎欲去三桓以季寤更何氏以叔孙辄更叔孙氏已更孟氏冬十月壬辰将享季氏于蒲圃而杀之戒都车曰癸巳至公敛处父告孟孙曰季氏戒都车何故孟孙曰吾弗闻处父曰然则乱也必及于子备诸以壬辰为期阳虎前驱林楚御桓子虞人以铍盾夹之阳越殿将如蒲圃桓子咋谓林楚曰而先皆季氏之良也尔以是继之对曰臣闻命后阳虎为政违之徴死桓子曰而能以我适孟氏乎对曰不敢爱死惧不免生桓子曰往也孟氏选圉人之壮者三百人以为公期筑室于门外林楚怒马及衢而骋阳越射之不中筑者阖门有自门间射阳越杀之阳虎劫公与武叔以伐孟氏公敛处父帅成人自上东门入与阳氏战于南门之内又战于棘下阳氏败阳虎説甲如公宫取寳玉大弓以出舍于五父之衢寝而为食其徒曰追其将至虎曰鲁人闻余出喜于徴死何暇追余入于讙阳关以叛明年归寳玉大弓六月伐阳关阳虎出奔齐请师以伐鲁曰三加必取之齐侯将许之鲍文子谏曰鲁未可取也阳虎欲勤齐师也齐师罢大臣必多死亡已于是乎奋其诈谋夫阳虎有宠于季氏而将杀季孙以不利鲁国君富于季氏而大于鲁国兹阳虎之所欲倾覆也鲁免其疾而君又收之无乃害乎齐侯执阳虎逃奔宋遂奔晋适赵氏仲尼曰赵氏其世有乱乎】鲁宓不齐生十有九年公山不狃召孔子欲徃不果【论语曰公山弗扰以费畔召子欲徃子路不説曰末之也已何必公山氏之之也子曰夫召我者而岂徒哉如有用我者吾其为东周乎　程子曰圣人以天下无不可有为之事亦无不可改过之人故欲徃然而终不徃者知其必不能改过也　张子曰子路昔者之所闻君子守身之常法夫子今日之所言圣人体道之大权也然夫子于公山佛肸之召皆欲往者以天下无不可变之人无不可为之事也其卒不徃者知其人之终不可变而事之终不可为尔一则生物之仁一则知人之智也】
　　【履祥按公山不狃以费畔季氏佛肸以中牟畔赵氏皆家臣畔大夫也而召孔子孔子虽卒不往而云欲徃者葢大夫畔诸侯而陪臣以张公室为名也子韩晢曰家臣而欲张公室罪莫大焉此当时流俗之言也抑大夫而张公室亦名义也故欲往以明其可也然二人者皆以己私为之非真可与有为也故卒不徃以知其不可也】
　　鲁用孔子为中都宰【家语曰孔子初仕为中都宰制为飬生送死之节长防异食强弱异任男女别涂路无拾遗器不雕伪为四寸之棺五寸之椁因丘陵为坟不封不树行之一年而四方之诸侯则焉定公谓孔子曰学子此法以治鲁国何如孔子对曰虽天下可乎何但鲁国而已哉】郑献公卒子胜嗣【是为声公】秦哀公卒孙嗣【是为惠公】鲁闵损生二十年鲁以孔子为大司冦相鲁侯防齐侯于夹谷齐人归鲁郓讙隂由【史记曰定公以孔子为中都宰一年四方皆则之由中都宰为司空由司空为大司冦定公十年春及齐平齐大夫言于景公曰鲁用孔丘其势危齐乃使使告鲁为好防防于夹谷鲁定公且以乘车好徃孔子摄相事曰臣闻有文事者必有武备有武备者必有文备古者诸侯出疆必具兵以从请具左右司马　左氏曰公防齐侯于祝其实夹谷孔丘相犂弥言于齐侯曰孔丘知礼而无勇若使莱人以兵刼鲁侯必得志焉齐侯从之孔丘以公退曰士兵之两君合好而裔夷之俘以兵乱之非齐君所以命诸侯也裔不谋夏夷不乱华俘不于盟兵不偪好于神为不祥于德为愆义于人为失礼君必不然齐侯闻之遽辟之将盟齐人加于载书曰齐师出竟而不以甲车三百乘从我者有如此盟孔丘使兹无还揖对曰而不反我汶阳之田吾以共命者亦如之齐侯将享公孔丘谓梁丘据田齐鲁之故吾子何不闻焉事既成矣而又享之是勤执事也且牺象不出门嘉乐不野合飨而既具是弃礼也若其不具用秕稗也用秕稗君辱弃礼名恶子盍图之夫享所以昭德也不昭不如其已也乃不果享　史记曰景公归谪其羣臣曰鲁以君子之道辅其君而子独以夷狄之道教寡人于是乃归所侵鲁郓汶阳龟隂之田以谢过】齐侯卫侯郑游速防于安甫二十有一年宋公宠向魋弟辰及仲佗石彄公子地乐大心皆叛二十有二年鲁堕郈及费堕成弗克【左氏曰初叔孙成子欲立武叔公若藐諌不可成子立之而卒公南为马正使公若为郈宰武叔既定使郈马正侯犯杀公若侯犯以郈叛武叔懿子及齐师围郈叔孙谓郈工师驷赤曰郈非唯叔孙氏之忧社稷之患也驷赤谓侯犯以郈易于齐必倍与子地侯犯请易于齐齐有司观郈将至驷赤使周走呼曰齐师至矣郈人大骇介侯犯之门甲以围侯犯侯犯请行许之驷赤纳鲁人侯犯奔齐齐人乃致郈武叔聘于齐齐侯享之曰郈与敝邑际故敢助君忧之对曰所以事君封疆社稷是以敢以家勤君之执事夫不令之臣天下之所恶也君岂以为寡君赐　史记曰孔子言于定公曰臣不藏甲大夫无百雉之城使仲由为季氏宰将堕三都　左氏曰于是叔孙氏堕郈季氏将堕费公山不狃叔孙辄帅费人以袭鲁公与三子入于季氏之宫登武子之台费人攻之弗克入及公侧仲尼命申句湏乐颀下伐之费人北国人追之败诸姑蔑二子奔齐遂堕费将堕成公敛处父谓孟孙堕成齐人必至于北门且成孟氏之保障也无成是无孟氏也子伪不知我将不堕冬十二月公围成弗克】
　　【履祥按鲁自三家四分公室而鲁公无民乆矣孔子虽为大司冦为其议事交邻可尔土地甲兵固皆三家有也纵堕三都三都之民岂遽为公室有哉去其城郭差可防三家之叛乱耳幸而公山不狃以费叛侯犯以郈叛二子自以为患故堕之易为势至孟氏不肯堕成则成固未易堕矣成之不堕当时家臣知有其家不知有公室类如此然成终不可堕乎曰使孔子乆于其位安知其不堕使孔子别有所为则虽不堕成亦可矣孔子用于鲁于今一年堕三都而不尽则期月而可三年有成之説无乃已虚乎孔子固曰如有用我者此为授之以国家言也三家者于孔子岂有土地甲兵为之用哉其明年始摄相事与闻国政二年而始曰摄曰与则前乎此年其权可知矣孟子谓孔子于此为见行可之任葢谓其或可以行耳而不行而后去然则谓孔子得用于鲁则未也学者忿圣人之失职幸圣人之见用方且以反侵疆诛正卯堕三都为夸皆未知孔子亦非知事势】
　　十有一月丙寅朔日有食之二十有三年齐侯卫侯次于埀葭【左氏曰齐侯卫侯次于埀葭使师伐晋将济河诸大夫不可邴意兹曰鋭师伐河内传必数日而后及绛绛不三月不能出河则我既济水矣乃伐河内齐侯皆敛诸大夫之轩唯邴意兹乘轩齐侯欲与卫侯乘与之宴而驾乘广载甲焉使告曰晋师至矣齐侯曰比君之驾也寡人请摄乃介而与之乘驱之或告曰无晋师乃止】
　　【履祥按齐故霸国也晋失霸则齐可以霸矣而其君轻率如此齐之所以不能复霸与】
　　晋赵鞅入于晋阳以叛荀寅士吉射入于朝歌以叛赵鞅归于晋【左氏曰晋赵鞅谓邯郸午曰归我卫贡五百家舍诸晋阳十一年赵鞅围卫卫惧贡五百家鞅置之邯郸今欲徙着已邑午许诺归告其父兄皆曰不可赵孟怒召午而囚诸晋阳使其从者説劒而入渉宾不可乃使告邯郸人曰吾私有讨于午也二三子唯所欲立遂杀午赵稷渉宾以邯郸叛上军司马籍秦围邯郸午荀寅之甥也荀寅范吉射之姻也而相与睦故不与围邯郸将作乱董安于闻之告赵孟曰先备诸赵孟曰晋国有命始祸者死为后可也安扵曰与其害于民寕我独死请以我説赵孟不可范氏中行氏伐赵氏之宫赵鞅奔晋阳晋人围之范臯夷无宠于范吉射而欲为乱于范氏梁婴父嬖于知文子欲以为卿韩简子与中行文子相恶魏襄子亦与范昭子相恶故五子谋将逐荀寅而以梁婴父代之逐范吉射而以范臯夷代之荀跞言于晋侯曰君命大臣始祸者死载书在河今三臣始祸而独逐鞅刑已不钧矣请皆逐之荀跞韩不信魏曼多奉公以伐范氏中行氏弗克二子将伐公齐髙彊曰三折肱知为良医唯伐君为不可民弗与也我以伐君在此矣三家未睦可尽克也克之君将谁与若先伐君是使睦也弗听遂伐公国人助公二子败从而伐之荀寅士吉射奔朝歌韩魏以赵氏为请赵鞅入于绛盟于公宫明年梁婴父谓知文子曰不杀安于死终为政于赵氏赵氏必得晋国盍以其先发难也讨于赵氏文子使告于赵孟曰范中行氏虽信为乱安于则发之是安于与谋乱也晋国有命始祸者死二子既伏其罪矣敢以告赵孟患之安于曰我死而晋国宁赵氏定将焉用生人谁不死吾死暮矣乃缢而死赵孟尸诸市而告于知氏曰主命戮罪人安于既伏其罪矣敢以告知伯从赵孟盟而后赵氏定祀安于于庙】鲁以孔子摄相事与闻国政【史记曰孔子由大司冦行摄相事于是诛鲁大夫乱政者少正卯与闻国政四方之客至于邑者不求有司皆予之如归　荀子曰孔子为鲁相摄朝七日而诛少正卯门人进问曰夫少正卯鲁之闻人也夫子为政而始诛之得无失乎孔子曰人有恶者五而盗窃不与也一曰心逹而险二曰行辟而坚三曰言伪而辨四曰记丑而愽五曰顺非而泽此五者有一于人则不得免于君子之诛而少正卯兼有之故居处足以聚徒成羣言谈足以餙邪营众疆足以反是独立此小人之桀雄也不可以不诛也是以汤诛户谐文王诛潘正周公诛管叔太公诛华仕管仲诛付里乙子产诛邓析史何此七子者皆异世同心不可不诛也参用家语　家语曰初鲁之贩羊有沈犹氏尝朝饮其羊以诈市人有公慎氏者妻淫不制有慎溃氏者奢侈逾法鲁之鬻六畜者餙之以储价及孔子之为政也则沈犹氏不敢朝饮其羊公慎氏出其妻慎溃氏越境而徙三月则鬻牛马者不储价卖羔豚者不加餙男女行者别其涂道不拾遗男尚忠信女尚贞顺　朱子曰少正卯之事尝窃疑之葢论语所不载子思孟子所不言虽以左氏春秋内外传之诬且驳而犹不道也乃独荀况言之是必齐鲁诸儒愤圣人之失政故为此説以夸其权尔吾又岂敢轻信其言而遽稽以为决乎聊并记之以俟来者】齐人归女乐于鲁孔子适卫【论语曰齐人归女乐季桓子受之三日不朝孔子行　孟子曰孔子为鲁司冦不用从而祭噃肉不至不税冕而行不知者以为为肉也其知者以为为无礼也乃孔子则欲以微罪行不欲为茍去君子之所为众人固不识也　史记曰齐人闻而惧曰孔子为政必霸霸则吾地近焉我为之先并矣盍致地焉犂鉏曰请先尝沮之沮之而不可则致地庸迟乎于是选齐国中女子好者八十人皆衣文衣而舞康乐文马三十驷遗鲁君陈女乐文马于鲁城南髙门外季桓子微服往观再三将受乃语鲁君为周道游往观终日怠于政事子路曰夫子可以行矣孔子曰鲁今且郊如致膰于大夫则吾犹可以止桓子卒受女乐三日不听政郊又不致膰俎于大夫孔子遂行】
　　【履祥按孔子生长于鲁至是五十余年天下之士多从之者鲁之君臣岂有不知其贤者而未尝能用孔子也定公之十年一旦起而用之莫有知其由者论语左氏皆不言其故独孟子称孔子于季威子见行可之仕而论语谓季威子受女乐不朝孔子行是孔子此时之行藏系季威子之用舍也何哉鲁自三家四分公室而季氏取其二季氏专鲁而鲁公无民乆矣使鲁之君而欲用孔子岂能遽夺季氏之权以畀孔子季氏亦岂肯逊己之权以与孔子哉自定公初年季平子卒其家臣阳虎始用事五年执威子囚之而専鲁政辱之于晋陷之于齐师且盟且诅九年又将享威子而杀之仅而获免当是时非惟鲁国不可为而季氏亦自不可支矣霜降水涸涯涘自见威子于此亦谋所以为靖乱兴衰之计故举孔子于公而试用之已而政声四逹却齐归地于是摄行相事堕三都夫三都者三家强邑也当是时公山弗扰在费而郈侯犯之乱未夊也三家之有三都已非公室之便而三都之为三都至是亦非三家之便也故仲孙氏始堕郈继而季威子堕费已而孟孙氏不肯堕成围之弗克其不肯堕成也公敛处父之言曰无成是无孟氏也然则无费是亦无季氏也而堕之当是时威子之心未敢自计其私也夫三都已堕其二则成之不堕固亦未害然亦岂终不克堕哉夫子乆之必有处矣既而鲁国方治而齐人归女乐以沮之夫使孔子上下之交方固威子之志未移则一女乐岂足以间之齐人素善谋功利者归女乐而谓足以间鲁之用孔子寜不几于儿戯乎是殆必得其间矣季氏权臣也威子舍己权以听孔子而堕其名都以强公室其中岂无介介者顾以衰败之余借之振起为是降心以相从也今纪纲既定外侮既却鲁既治矣威子岂甘于终绌者纵威子甘之季氏私人必有以为不利者故其信任之意必已渐衰特未敢骤舍孔子而孔子顾亦无隙可行尔故齐人归女乐以促之夫齐何惧于我而归女乐于事可疑于礼不正有国者固不可防此为邻国所觇也使威子而犹为孔子之聴岂其受此受之已非矣而又君臣荒淫其中三日不朝此其心术蠧壊不复可与有为而其心固亦已无孔子矣故孔子去之然考之孟子与史记葢为膰肉不至而行也而论语则为为女乐葢孔子之行决于此而特发于膰肉耳孟子之言曰孔子为鲁司冦不用从而祭燔肉不至不税冕而行夫谓之不用则不用固久矣受女乐其一事也方其不朝也子路曰夫子可以行矣而夫子曰鲁今且郊如致膰于大夫则吾犹可止吁此所谓去父母国之道也夫郊之必致膰于大夫彛礼也孔子何此之待哉待遇之衰必有日矣惟孔子于父母之邦不若是恝又不欲显其君相之过已知其必不致膰且犹冀其能悔而或致膰也既而膰果不致矣使其致膰犹彜礼也而不致是昭然疎却之也于是而行复何俟哉此夫子出处之本末事情也】
　　越子允常卒子句践嗣【是为菼执史记曰夏少康之庶子封于会稽号曰无余后二十余世至于允常允常之时与呉王阖庐战而相怨伐】二十有四年于越败呉于檇李呉阖庐卒子夫差嗣【左氏曰呉伐越越子句践御之陈于檇李勾践患呉之整也使死士再禽焉不动使罪人二行属劒于颈而辞曰二君有治臣奸旗鼔不敏于君之行前不敢逃刑敢归死遂自刭也师属之目越子因而伐之大败之灵姑浮以戈撃阖庐伤将指取其一屦还卒于陉去檇李七里夫差使人立于庭茍出入必谓己曰夫差而忘越王之杀而父乎则对曰唯不敢忘三年乃报越】齐侯鲁侯卫侯会于牵齐侯宋公会于洮【左氏曰晋人围朝歌公会齐侯卫侯谋救范中行氏析成鲋小王桃甲率狄师以袭晋战于绛中不克而还士鲋奔周小王桃甲入于朝歌齐宋会于洮范氏故也】王使石尚归胀于鲁卫世子蒯聩出奔宗【左氏曰卫侯为夫人南子召宋朝太子蒯聩献盂于齐过宋野野人歌之曰既定尔娄猪盍归吾艾豭太子羞之谓戯阳速曰从我而朝少君我顾乃杀之速曰诺乃朝夫人夫人见太子太子三顾速不进夫人见其色啼而走曰蒯聩将杀余公执其手以登台太子奔宋尽逐其党戏阳速告人曰太子无道使余杀其母余不许将戕于余若杀夫人将以余説余是故许而弗为以纾余死】晋人败范中行氏之师于潞获籍秦髙疆又败郑师及范氏之师于百泉孔子自卫适陈畏于匡反卫【史记曰孔子遂适卫主顔浊邹家卫人致粟六万居十月去卫将适陈过匡顔刻为仆以其防指之曰昔吾入此由彼缺也匡人闻之以为鲁之阳虎阳虎尝暴匡人孔子状类阳虎拘焉五日顔渊后子曰吾以汝为死矣曰子在回何敢死匡人拘孔子益急弟子惧孔子曰文王既没文不在兹乎天之将防斯文也后死者不得与于斯文也天之未防斯文也匡人其如予何孔子乃使从者为甯武子臣于卫然后得去　庄子曰孔子游于匡匡人围之数匝而歌不辍无几何将甲者辞曰以为阳虎也故围之今非也请辞而退　史记曰孔子去匡即过蒲月余反乎卫主蘧伯玉家灵公夫人有南子者使人谓孔子曰四方之君子不辱欲与寡君为兄弟者必见寡小君寡小君愿见孔子辞谢不得已而见之夫人在絺帷中孔子入门北面稽首夫人自帷中再拜环佩玉声璆然孔子曰吾郷为弗见见之礼答焉　论语曰子见南子子路不説夫子矢之曰予所否者天厌之天厌之】
　　【履祥按圣人道大徳全其见恶人固谓在我有可见之礼彼之不善我何与焉而此意有难以明言者葢孔子居是邦不非其大夫况其君夫人乎且此行也在圣人则可茍明言其为可则侧媚由径之人皆可借此説以借口矣故但重言以誓之其誓之以天何也夫事一也而在圣人则可在他人则不可者亦论其心而已圣人此心光明正大上通乎天故无不可彼无是心而假是事以自文者其如天何哉圣人指天以为誓欲学者知反此心也】
　　二十有五年孔子去卫适曹【史记曰孔子居卫灵公与夫人同车宦者雍渠参乗出使孔子为次乗招摇市过之孔子曰吾未见好徳如好色者也于是丑之去卫过曹是岁鲁定公卒　论语曰卫灵公问陈于孔子孔子对曰爼豆之事则尝闻之矣军旅之事未之学也明日遂行史记重出在去陈之后非也葢明年而卫灵公卒无自陈反卫再见灵公之事也论语去卫在陈之前葢得其实】
　　【履祥按南子之淫非必昏愚也往往机警秀慧有过人者特不能自制其欲而灵公之昏又狥其欲也以至此尔灵公狥南子之欲故为其召公子朝于宋甚矣其昏也南子自知其行不为国人所与故借重于孔子而请见之灵公欲重南子而亦知其不为国人所与故又借重于孔子而使次乗焉夫孔子以圣闻天下而见南子则南子非淫人也公与夫人同车而孔子次乗则南子非淫而灵公非溺爱无礼也甚矣南子巧于文已恶而灵公虽昏亦巧于文南子之恶也见南子礼之所有故孔子可以乆则乆为次乗礼之所无故孔子可以速则速虽然孔子去鲁为女乐也而以膰肉去孔子去卫为次乗也而以问陈行皆不欲昭其君之恶而以微罪行尔此夫子义之尽而仁之至也】
　　鲁定公卒子将嗣【是为哀公左氏曰春邾隠公来朝子贡观也邾子执玉髙其容仰公受玉卑其容俯子贡曰以礼观之二君者皆有死亡焉夫礼死生存亡之体也将左右周旋进退俯仰于是乎取之朝祀丧戎于是乎观之今正月相朝而皆不度心已亡矣嘉事不体何以能久髙仰骄也卑俯替也骄近乱替近疾君为主其先亡乎夏公薨仲尼曰赐不幸言而中是使赐多言者也】八月庚辰朔日有食之孔子适宋及郑至陈【史记曰孔子去曹适宋与弟子习礼大树下宋司马桓魋欲杀孔子伐其树孔子去弟子曰可以速矣孔子曰天生徳于子桓魋其如于何孔子适郑与弟子相失孔子独立郭东门郑人或谓子贡曰东门有人其颡似尧其项类臯陶其肩类子产然自要以下不及禹三寸累累若丧家之狗子贡以实告孔子孔子笑曰形状未也似丧家之狗然哉然哉孔子遂至陈主于司城贞子家履祥按史记匡人拘孔子益急弟子惧而后夫子有天未丧斯文匡人如于何之言所以解弟子之惧也孔子于宋遭伐木而去弟子曰可以速矣而后夫子有天生徳于于桓魋如予何之説所以解弟子之窘也有子曾子之门人防集夫子所言以为论语而事之首尾或有不具夫不载弟子惧之事则夫子之言似于露不载弟子可速之説则夫子言似于夸朱子每惜不见古文家语盖为此类也】
　　二十有六年【鲁哀公元】楚子陈侯随侯许男围蔡【左氏曰报柏举也里而栽广大高倍夫屯昼夜九日如子西之素蔡人男女以辨使疆于江汝之间而还蔡于是乎请迁于呉】吴子败越于夫椒【左氏曰呉王夫差败越于夫椒报檇李也遂入越越子以甲楯五千保于会稽使大夫种因呉太宰嚭以行成呉子将许之伍员曰不可臣闻之树徳莫如滋去疾莫如尽昔夏少康有田一成有众一旅能布其徳而兆其谋遂灭过戈复禹之续今呉不如过而越大于少康或将丰之不亦难乎句践能亲而务施施不失人亲不弃劳与我同壤而世为仇讐于是乎克而弗取将又存之违天而长冦讐后虽悔之不可食已姬之哀也日可俟也介在蛮夷而长冦讐以是求伯必不行矣弗聴退而告人曰越十年生聚而十年教训二十年之外吴其为沼乎越及吴平】齐侯卫侯伐晋救邯战吴侵陈【事始见十四年　左氏曰修旧怨也　檀弓曰吴侵陈斩祀杀厉师还出境陈行人仪使于师夫差谓太宰嚭曰是夫也多言盍尝问焉师必有名人之称斯师也者则谓之何行人仪曰古之侵伐者不斩祀不杀厉不获二毛今斯师也杀厉与其不谓之杀厉之师与曰反尔地归尔子则谓之何曰君王讨敝邑之罪又矜而赦之师与有无名乎礼记人名互误今正于此　左氏曰吴师在陈楚大夫皆惧曰阖庐惟能用其民以败我于柏举今闻其嗣又甚焉将若之何子西曰二三子恤不相睦无患吴矣昔阖庐食不二味居不重席室不崇坛器不雕镂宫室不观舟车不饰衣服财用择不取费在国天有菑厉亲巡其孤寡而共其乏困在军熟食者分而后敢食其所尝者卒乗与焉勤恤其民而与之劳逸是以民不罢劳死知不旷吾先大夫子常易之所以败我也今闻夫差次有台榭陂池焉宿有妃嫱嫔御焉一日之行所欲必成玩好必从珍异是聚观乐是务视民如讐而用之日新夫先自败也已安能败我】二十有七年卫灵公卒蒯聩之子辄立【是为出公】晋赵鞅帅师纳卫世子蒯聩于戚【左氏曰卫侯游于郊子南仆公曰余无子将立女不对他日又谓之对曰郢不足以辱社稷君其改图君夫人在堂三揖在下君命祗辱夏卫灵公卒夫人曰命公子郢为太子君命也对曰郢异于他子且君没于吾手若有之郢必闻之且亡人之子辄在乃立辄晋赵鞅纳卫大子于戚宵迷阳虎曰右河而南必至焉使太子才入人哀绖伪自卫逆者告于门哭而入遂居之】
　　【履祥按公子郢之辞国卒酿卫国之乱似亦贤者之过间尝思之郢既攴庻而外蒯内辄皆必争之人灵公之欲立郢不命之于朝廷之上而言之于郊野之间此郢之所以辞也观其言曰君夫人在堂三揖在下君命祗辱则是谓灵公当与卿大夫命之于朝即名正言顺乱源窒矣此亦夫子正名之意也而灵公不悟朝无明命及公殁夫人立之又辞此友郢之明也郢立于夫人之手即制于南子而事皆不可为矣况正犯蒯聩之所必争乎吁此郢之所以为贤也】
　　晋赵鞅帅师及郑罕达帅师战于鐡郑师败续【左氏曰齐人输范氏粟郑子姚子般送之士吉射逆之赵鞅御之遇于戚阳虎曰吾车少以兵车之斾与罕驷兵车先陈罕驷自后随而从之彼见吾貌必有惧心于是乎会之必大败之从之简子誓曰范氏中行氏反易天明斩艾百姓欲擅晋国而灭其君寡君恃郑而保焉今郑为不道弃君助臣二三子顺天明从君命经徳义除诟耻在此行也克敌者上大夫受县下大夫受郡士田十万庻人工商遂人臣围免志父无罪君实圗之若其有罪绞缢以戮桐棺三寸不设属辟素车朴马无入于兆下卿之罸也将战邮无恤御简子卫大子为右登鐡上望见郑师众大子惧自投于车下子良授大子绞而乗之曰妇人也简子巡列曰毕万匹夫也七战皆获有马百乗死于牖下羣子勉之死不在冦繁羽御赵罗宋勇为右罗无勇麋之吏诘之御对曰痁作而伏卫大子祷曰曾孙蒯聩敢昭告皇祖文王烈祖康叔文祖襄公郑胜乱从晋午在难不能治乱使鞅讨之蒯聩不敢自佚备持矛焉敢告无絶筋无折骨无面伤以集大事无作三祖羞大命不敢请佩玉不敢爱郑人撃简子中肩毙于车中获其蠭旗大子救之以戈郑师北获温大夫赵罗大子复伐之郑师大败获齐粟于车赵孟喜曰可矣傅傁曰虽克郑犹有志在忧未艾也初周人与范氏田公孙龙税焉赵氏得而献之吏请杀之赵孟曰为其主也何罪止而与之田及鐡之战以徒五百人宵攻郑师取蠭旗于子姚之幕下献曰请报主徳追郑师姚般公孙林殿而射前列多死赵孟曰国无小既战简子曰吾伏弢呕血鼓音不衰今日我上也太子曰吾救主于车退敌于下我右之上也邮良曰我两靷将絶吾能止之我御之上也】蔡迁于州来【左氏曰吴泄庸如蔡纳聘而稍纳帅师毕入众知之蔡侯告大夫杀公子驷以説哭而迁墓迁于州来】燕简公卒献公立二十有八年齐国夏卫石曼姑帅师围戚【谷梁氏曰此卫事也其先国夏何也子不围父也不系戚于卫子不有父也　胡氏曰蒯聩前称世子所以深罪辄之见立不辞而拒父也辄若可立则蒯聩为未絶未絶则是世子尚存而可以拒乎主兵者卫也何以序齐为首罪齐人与卫为恶而党之也公孙文仲主兵伐郑而序宋为首以诛殇公石曼姑主兵围戚而序齐为首以诛国夏训天下后世讨乱臣贼子之法也古者孙从祖不以父命辞王父命礼也辄虽有嫡孙得立然非有灵公之命安得云受之王父辞父命哉然则为辄者奈何宜辞于国曰若以父为有罪将从王父之命则有社稷之镇公子在我焉得为君以为无罪则国乃世子之所有也天下岂有无父之国哉而使我立乎其位如此则言顺而事成矣乌有父不慈子不孝争利其国灭天理而可为者乎】鲁桓僖宫灾【左氏曰夏五月辛卯司铎火火逾公宫桓僖灾救火者皆曰顾府南宫敬叔至命周人出御书俟于宫曰庇女而不在死子服景伯至命宰人出礼书以待命命不共有常刑校入乗马巾车脂辖百官官备府库慎守官人肃给济濡帷幕鬰攸从之葺公屋自太庙始外内以悛助所不给有不用命则有常刑无赦公父文伯至命校人驾乗车季桓子至御公立于象魏之外命救火者伤人则止财可为也命藏象魏曰旧章不可亡也富父槐至曰无备而官办者犹拾沈也于是乎去表之槀道还公宫孔子在陈闻火曰其桓僖乎】杀苌【左氏曰刘氏范氏世为婚姻苌事刘文公故周与范氏赵鞅以为讨周人杀苌】
　　【履祥按周公之衰也受制于诸侯其益衰也受制于诸侯之大夫然周之益衰亦天子之自取也夫以苌之贤足以振起王室应对诸侯天子不能用之而使为刘子之属刘范世姻于是乎右范赵鞅敢以为讨而天子又杀之以説赵鞅之意噫此周之所以益衰与】
　　鲁季孙斯卒【左氏曰季孙有疾命正常曰无死南孺子之子男也则以告而立之女也则肥也可季孙卒康子即位既葬康子在朝南氏生男正常载以如朝告曰夫子有遗言命其圉臣曰南氏生男则以告于君与大夫而立之今生矣男也敢告遂奔衞康子请退公使共刘视之则或杀之矣乃讨之召正常正常不反　史记曰季桓子病辇而见鲁城然叹曰昔此国几兴矣以吾获罪于孔子故不兴也顾谓其嗣康子曰我既死若必相鲁相鲁必召仲尼后数日桓子卒康子代立已葬欲召仲尼公之鱼曰昔吾先君用之不终终为诸侯笑今又用之不能终是再为诸侯笑康子曰谁召而可曰必召冉求于是使召冉求】晋赵鞅围朝歌【左氏曰晋赵鞅园朝歌师于其南荀寅犯师而出奔邯战赵鞅杀士臯夷】秦惠公卒子嗣【是为悼公】二十有九年盗杀蔡昭侯国人立其子朔【是为成侯　左氏曰蔡昭侯将如呉诸大夫恐其又迁也承公孙翩逐而射之卒以两矢门之众莫敢进文之锴后至曰如墙而进多而杀二人锴执弓而先翩射之中肘锴遂杀之】晋人执戎蛮子赤归于楚【左氏曰楚人既克夷虎乃谋北方左司马贩申公夀余叶公诸梁致蔡于负函致方城之外于缯闗为一昔之期袭梁及霍单浮余围蛮氏蛮氏溃蛮子赤奔晋隂地司马起豊拆与狄戎以临上雒左师军于莬和右师军于仓野使谓隂地之命大夫士蔑曰晋楚有盟好恶同之若将不废寡君之愿也不然将通于少习以听命士蔑请诸赵孟赵孟曰晋国未宁安能恶于楚必速与之士蔑乃致九州之戎执蛮子以畀楚师于三户司马致邑立宗焉以诱其遗民而尽俘以归】孔子如蔡
　　【履祥按孔子称危邦不入乱邦不居夫子既去鲁矣以卫灵公之无道而居卫以陈国之小岁有吴师而在陈以蔡候死于盗国迁于吴民分于楚而如蔡不几乎居乱而入危与曰前日之言君子守身之常法今日之事夫子行道之大权也夫以圣人盛徳固无施不可使夫二三君者能用孔子委国而听之则卫可正陈可强蔡可守也而皆不能惜哉虽然夫子既知其不能用矣其时楚昭之贤闻于天下夫子固将如楚也当在卫也特以卫灵公致粟有际可之礼而再主蘧伯玉之家当在陈也又以司城贞子为之主而陈侯亦有言议之适故为二国留行至其如蔡葢为如楚也何以知之有子曰孔子失鲁司冦将之荆先之以子贡又申之以冉有则知孔子去鲁则将之楚矣圣人无固无必故为二国留行尔然而适楚又卒为子西所阻愚以为此皆非圣人意也】
　　三十年晋赵鞅逐荀寅士吉射奔齐【左氏曰晋赵鞅围邯郸苟寅奔鲜虞齐国夏伐晋会鲜虞纳荀寅于柏人晋围柏人荀寅士吉射奔齐　史记曰中行文子范昭子遂奔齐赵竟有邯郸拍人范中行余邑入于晋赵名晋卿实专晋权奉邑侔于诸侯】齐景公卒少子荼立【左氏曰齐燕姫生子不成而死诸子鬻姒之子荼嬖诸大夫恐其为大子也言于公曰君之齿长矣未有太子若之何公曰二三子间于忧虞则有疾疢亦姑谋乐何忧于无君公疾使国惠子髙昭子立荼寘羣公子于莱齐景公卒公子嘉驹黔奔卫公子鉏阳生奔鲁莱人歌之曰景公死乎不与理三军之事乎不与谋师乎师乎何党之乎】三十有一年吴伐陈孔子自蔡如叶【按世家孔子迁于蔡三岁左氏曰吴伐陈楚子曰吾先君有盟不可以不救乃救陈师于城父　史记曰楚救陈军于城父闻孔子在陈蔡之间使人聘孔子孔子将往陈蔡大夫谋曰孔子居者所刺讥皆中诸侯之疾今者久留陈蔡之间诸大夫所设行皆非仲尼之意今楚来聘孔子用于楚则陈蔡用事大夫危矣于是相与发徒役围孔子于野不得行絶粮使子贡至楚楚子兴师迎孔子然后得行朱子曰是时陈蔡臣服于楚若楚来聘孔子陈蔡大夫安敢围之鲁语絶粮当是去卫如陈之时履祥按陈蔡从楚耳非为之臣兼蔡又两属于吴当时诸侯大夫疑孔子得众而不用又忌他国之用孔子大率如此孔子围于陈蔡之间庄子荀子皆有此语今故存之楚子将以书社地封孔子史记作七百里朱子谓恐无此楚令尹子西曰王之使诸侯有如子贡者乎曰无有王之辅相有如顔回者乎曰无有王之将卒有如子路者乎曰无有王之官尹有如宰予者乎曰无有且楚之祖封于周号为子男五十里今孔丘述三王之法明周召之业王若用之则楚安得世世堂堂方数千里乎夫文王在丰武王在镐百里之君卒王天下今孔丘得据王壤贤弟子为佐非楚之福也昭王乃止】
　　顔回卒【按顔回卒当在三十年内但孔子自陈蔡至叶乃在此二年之间虽因春秋书于吴伐陈之下而其交聘酬酢则在前矣顔渊之死当在陈蔡之间正合顔子三十二岁而卒之数然子西止昭王之辞犹以辅相有如顔回之説则是顔子当存也顔子之死或是在涂或是归省而死于家皆不可考今以事相次附三十一年之下】
　　【论语曰顔渊死子曰噫天丧予天丧予子哭之恸从者曰子恸矣曰有恸乎非夫人之为恸而谁为又曰顔渊死顔路请子之车以为之椁子曰才不才亦各言其子也鲤也死有棺而无椁吾不徒行以为之椁以吾从大夫之后不可徒行也门人欲厚之子曰不可门入厚之子曰回也视子犹父也予不得视犹子也非我也夫二三子也】
　　【履祥按顔渊死顔路他无所请而至于请车夫子亦他无可予而至于拒之则顔路疑于干而夫子几于吝然今考其时则顔子之死且适当厄于陈蔡之后自楚及陈之间此正夫子之穷也夫丧事称家之有无夫子既以之处其子安得不以处顔子乎夫子遇旧馆人之丧尝脱骖以致赙矣而不能为顔子之椁彼一时此一时也贫富不同也虽然此犹可也孔门自顔子之外曾子卒传圣人之道而顔子之殁已有丧予之叹后六七年反鲁荅其君大夫之问独称顔子为好学且有今也则亡未闻好学者之説然则曽子非邪葢曾子之年少孔子四十六岁其齿最在诸弟子之后当孔子对哀公之时方二十有二耳下逮孔子殁曾子方年二十有七则一贯之传其夙悟不减于顔子暮年工夫殆或过之后之学者不考乎其时因未闻好学之説而遂不知曾子之学孟子称诵其诗读其书而必尚论其世葢又欲考论其时以知其言行之先后也此类是也】
　　楚昭卒羣臣立其子章【是为惠王左氏曰楚子在城父将救陈卜战不吉曰然则死也再败楚师不如死弃盟逃讐亦不如死　一也其死讐乎命公子申　为王不可则命公子结　亦不可则命公子启　五辞而后许将战有疾庚寅攻大防卒于城父子闾退曰君王舎其子而让羣臣敢忘君乎从君之命顺也立君之子亦顺也二顺不可失也潜师闭涂逆越女之子章立之而后还是歳也有云如众赤鸟夹日以飞三日楚子使问诸周大史曰其当王身乎若荣之可移于令尹司马楚子曰除腹心之疾而置诸股肱何益不谷不有大过天其天诸有罪受刑又焉移之遂昴荣初楚子有疾卜曰河为祟大夫请祭诸郊曰三代命祀祭不越望淮汉睢漳楚之望也祸福之至不是过也不谷虽不徳河非所获罪也遂弗祭孔子曰楚昭王知大道矣其不失国也宜哉由已率常可矣】
　　【履祥按史记昭王病于军中云然孔子在陈闻是言曰楚昭王通大道矣其不失国也宜哉葢是言乃在军之初时孔子在陈闻之此孔子所为从楚之聘也而卒不遇是亦楚之不幸也】
　　【列女传曰楚昭越姬者越句践之女楚昭之姬也楚昭防游既驩谓越姬曰吾愿与子生若此死又若此越姬对曰乐则乐矣然不可久也先君荘王乐三年不听政事终而能改卒霸天下妾以君王为能法吾先君将改斯乐而勤于政也今则不然而要婢子以死其可得乎妾闻之诸姑也妇女以死彰君之善益君之宠不闻其以苟从君闇死为荣不敢闻命楚子矍然而寤二十五年楚子救陈病在军中有亦云夹日史曰是害王身可以移于将相楚子曰将相之于孤犹股肱也今移祸焉庸为去是身乎不聴越姬曰大哉君王之徳妾愿从王矣妾闻信者不负其心义者不虚设其事妾死王之义也不死王之好也遂自杀楚子于军子闾子西子期谋曰母信者其子必仁乃仗师闭壁迎越姬之子熊章立之是为惠】
　　孔子自楚反【按孔子至叶即至楚也叶者楚之县也论语载荷蓧丈人长沮桀溺之事史记皆在蔡叶之间但史记子在卫之事蔡叶之事皆重出而不考今姑畧之】
　　【史记曰其秋楚子卒于城父楚狂接舆歌而过孔子曰凤兮凤兮何德之衰徃者不可谏来者犹可追已而已而今之从征者殆而孔子下欲与之言趋而辟之不得与之言按歌鳯史记庄子皆不同今以论语为正于是自楚及史记自楚反卫今考之卫世家四年方至卫】齐阳生入于齐【是为悼公】齐陈乞弑其君荼【左氏曰陈僖子使召公子阳生阚止知之先待诸外公子曰事未可知反与壬也处戒之遂行逮夜至于齐国人知之僖子使子士之母养之与馈者皆入冬十月立之将盟鲍子醉而徃其臣差车鲍防曰谁之命也陈子曰受命于鲍子遂诬鲍子曰子之命也鲍子曰女忘君之为孺子牛而折其齿乎而背之也悼公稽首曰吾子奉义而行者也若我可不必亡一大夫若我不可不必亡一公子义则进否则退废兴无以乱则所愿也鲍子曰谁非君之子乃受盟使胡姬以安孺子如頼去鬻似公使朱毛告于陈子曰微子则不及此然君异于器不可以二器二不匮君二多难敢布诸大夫僖子不对而泣曰君举不信羣臣乎以齐国之困困又有忧少君不可以访是以求长君庻亦能容羣臣乎不然夫孺子何罪毛复命公悔之毛曰君大访于陈子而图其小可也使毛迁孺子于骀杀诸野幕之下事又见公羊氏传】三十有二年宋皇瑗帅师侵郑晋魏曼多帅师侵卫鲁侯防吴于鄫鲁侯伐邾以邾子益归【经世曰呉会鲁于鄫以伐齐　左氏曰公会呉于鄫呉来徴百牢子服景伯对曰先王未之有也吴人曰宋百牢我鲁不可以后宋且鲁牢晋大夫过十吴王百牢不亦可乎景伯曰晋范鞅贪而弃礼以大国惧敝邑故十一牢之君若以礼命于诸侯则有数矣若亦弃礼则有淫者矣周之王也制礼上物不过十二以为天之大数也今弃周礼而曰必百牢亦唯执事吴人弗听景伯曰吴将亡矣弃天而背本不与必弃疾于我乃与之大宰嚭召季康子康子使子贡辞太宰嚭曰国君道长而大夫不出门此何礼也对曰岂以为礼畏大国也大国不以礼命于诸侯苟不以礼岂可量哉寡君既共命焉其老岂敢弃其国大伯端委以治周礼仲雍嗣之断髪文身臝以为饰岂礼也哉有由然也反自鄫以吴为无能为也季康子欲伐邾乃飨大夫以谋之子服景伯曰小所以事大信也大所以保小仁也背大国不信伐小国不仁失二徳者危将焉保孟孙曰二三子以为何如恶贤而逆之对曰禹合诸侯于涂山执玉帛者万国今其存者无数十焉唯大不字小小不事大也知必危何故不言鲁徳如邾而以众加之可乎杜氏以此二句为孟氏之言不乐而出秋伐邾及范门犹闻钟声大夫谏不聴茅成子请告于吴不许曰鲁撃析闻于邾吴二千里不三月不至何及于我且国内岂不足成子以茅叛师遂入邾处其公宫众师昼掠邾众保于绎师宵掠以邾子益来献于亳社邾茅夷鸿以束帛乗韦自请救于吴曰鲁弱晋而逺吴冯恃其众而背君之盟辟君之执事以陵我小国邾非敢自爱也惧君威之不立君威之不立小国之忧也若夏盟于鄫衍秋而背之求成而不违四方诸侯其何以事君且鲁赋八百乗君之贰也邾赋六百乗君之私也以私奉贰唯君圗之吴子从之】三十有三年宋公入曹以曹伯阳归【左氏曰宋人围曹郑桓子思曰宋人有曹郑之患也不可不救郑师救曹侵宋初曹人或梦众君子立社宫谋亡曹曹叔振铎请待公孙彊许之旦而求之曹无之戒其子曰我死尔闻公孙彊为政必去之及曹伯阳即位好田弋曹鄙人公孙彊好弋获白鴈献之且言田弋之説説之因访政事大説之有宠使为司城以聼政彊言霸説于曹伯曹伯从之乃背晋而防宋宋人伐之晋人不救将还褚师子肥殿曹人诟之公闻之怒命反之遂灭曹】吴伐鲁鲁归邾子益于邾【左氏曰吴为邾故将伐鲁问于叔孙辄对曰鲁有名而无情伐之必得志焉退而告公山不狃不狃曰非礼也君子违不适讐国未臣而有伐之奔命焉死之可也所托也则隠且夫人之行也不以所恶废乡今子以小恶而欲覆宗国不亦难乎若使子率子必辞王将使我王问于子泄对曰鲁虽无与立必有与毙诸侯将救之未可以得志焉晋与齐楚辅之是四讐也夫鲁齐晋之唇唇亡齿寒君所知也不救何为吴伐鲁子泄率故道险从武城初武城人或有因于吴竟田焉拘鄫人之沤菅者曰何故使吾水滋及吴师至拘者道之以伐武城克之国人惧懿子谓景伯若之何对曰吴师来斯与之战何患焉且召之而至又何求焉吴师克东阳而进舍于五梧明日舍于蚕室明日舍于庚宗遂次于泗上微虎欲宵攻王舍私属徒七百人三踊于幕庭卒三百人有若与焉及稷门之内或谓季孙曰不足以害吴而多杀国士不如已也乃止之吴子闻之一夕三迁吴人行成邾子齐甥也齐侯使如吴请师将以伐鲁乃归邾子邾子又无道呉子使大宰子余讨之囚诸楼台栫之以棘使诸大夫奉大子革以为政后二年邾隐公奔鲁又奔齐】三十有四年楚人伐陈【左氏曰陈即呉也呉城邦沟通江淮】三十有五年鲁侯防呉伐齐齐侯阳生卒齐人惧弑之而立其子壬【是为简公　左氏曰公会呉子邾子郯子伐齐南鄙师于鄎齐人弑悼公赴于师呉子三日哭于军门之外徐承帅舟师将自海入齐齐人败之呉师乃还秋呉子使来复侵师】楚公子结帅师伐陈【左氏曰楚子期伐陈呉延州来季子救陈谓子期曰二君不务徳而力争诸民何罪焉我请退以为子名务徳而安民乃还】孔子自陈复至卫【论语曰子在陈曰归与归与吾党之小子狂简斐然成章不知所以裁之　冉有曰夫子为卫君乎子贡曰诺吾将问之入曰伯夷叔齐何人也曰古之贤人也曰怨乎曰求仁而得仁又何怨出曰夫子不为也是时孔子在卫冉有为季氏宰于鲁何以得问子贡葢鲁卫地近冉有或请间省其师或以聘问出疆或未与其政事皆不可知朱子曰君子居是邦不非其大夫况其君乎故子贡不斥卫君而以夷齐为问夫子告之如此则其不为卫君可知矣盖伯夷以父命为尊叔齐以天伦为重其逊国也皆求所以合乎天理之正而即乎人心之安既而各得其正焉则视弃其国犹敝蹝尔何怨之有若卫辄之据国拒父而唯恐失之其不可同年而语明矣又曰夷齐虽贤而其所为或出于激发过中之行而不能无感慨不平之心则卫君之事犹未为甚得罪于天理也故问怨乎以审其趣而夫子告之如此则子贡之心晓然知夫二子之为是非其激发之之私而无纎芥之憾矣持是心以烛乎卫君之事其得罪于天理而见絶于圣人尚何疑哉　论语曰子路曰卫君待子而为政子将奚先子曰必也正名乎子路曰有是哉子之迂也奚其正子曰野哉由也君子于其所不知葢阙如也名不正则言不顺言不顺则事不成事不成则礼乐不兴礼乐不兴则刑罚不中刑罚不中则民无所措手足故君子名之必可言也言之必可行也君子于其言无所茍而已矣　胡氏曰蒯聩欲杀母得罪于父而辄据国以拒父皆无父之人也其不可有国也明矣夫子为政而以正名为先必将具其事之始末请于天王告于方伯命公子郢而立之则人伦正天理得名正言顺而事成矣夫子告之之详而子路不悟故卒死孔悝之难而不知食其禄之为非也】
　　【履祥按朱子有言当衞辄之时父争于外子拒于内不知其国何以度日是谓君子于此不可一日处也孔子世家称孔子自楚反卫在哀公六年其后自卫反鲁首尾又计六年矣以衞父子之乱而夫子乆于其国何邪岂居乱邦见恶人在圣时则可或待其得政而将借是以正名义也及考之陈世家则楚昭卒之年孔子在陈非反卫也考之卫世家则齐弑悼公之年孔子始自陈至衞明年反鲁则非乆于衞也然犹至卫何也孔子在陈曰盍归乎来葢思鲁之狂士则自陈至卫葢过衞耳意在主于归鲁也以夫子门人如子夏子羔子贡之徒亦多卫人者孔子于鲁为父母之邦其出也既以司冦去国则其反也不可以无故而复国故明年召之即归矣经世于丙辰书孔子自陈至衞于丁巳书自衞反鲁可以订孔子世家之谬而孔子乆速之可见于此矣】
　　三十有六年齐国书帅师伐鲁鲁侯防呉伐齐齐国书帅师及呉战于艾陵齐师败续获齐国书【左氏曰齐为鄎故国书髙无丕帅师伐我及清季孙谓其宰冉求曰齐师在清必鲁故也若之何求曰一子守二子从公御诸竟季孙曰不能求曰居封疆之间季孙告二子二子不可求曰若不可则君无出一子帅师背城而战不属者非鲁人也鲁之羣室众于齐之兵车一室敌车优矣子何患焉二子之不欲战也冝政在季氏当子之身齐人伐鲁而不能战子之耻也大不列于诸侯矣季孙使从于朝俟于党氏之沟武叔呼而问战焉对曰君子有逺虑小人何知懿子强问之对曰小人虑材而言量力而共者也武叔曰是谓我不成丈夫也退而搜乘命孺子泄帅右师顔羽御邴泄为右冉求帅左师管周父御樊迟为右季孙曰湏也弜有子曰就用命焉季氏之甲七千冉有以武城三百为己徒卒老防守宫次于雩门之外五日右师从之公叔务人见保者而泣曰事充政重上不能谋士不能死何以治民吾既言之矣敢不勉乎师及齐师战于郊齐师自稷曲师不逾沟樊迟请三刻而逾之众从之师入齐军获甲首八十齐人不能师宵谍曰齐人遁冉有请从之三季孙弗许右师奔孟之侧殿林不狃死公为与其嬖僮汪锜乘皆死皆殡孔子曰能执干戈以卫社稷可无殇也冉有用矛于齐师故能入其军孔子曰义也为郊战故公防呉子伐齐克博至于羸陈僖子谓其弟书尔死我必得志宗子阳与闾丘明相厉也桑掩胥御国子公孙夏曰二子必死将战公孙夏命其徒歌虞殡陈子行命其徒具含玉公孙挥命其徒曰人寻约呉髪短东郭书曰三战必死问多以琴曰吾不复见子矣陈书曰此行也吾闻鼓而已不间金矣战于艾陵呉展如败髙子国子败胥门巢呉子卒助之大败齐师获国书公孙闾丘明陈书东郭书革车八百乘甲首三千以献于鲁呉之将伐齐也越子率其众以朝焉王及列士皆有馈赂呉人皆喜唯子胥惧曰是豢呉也夫谏曰越在呉心腹之疾也壤地同而有欲于我夫其柔服求济其欲也不如早从事焉得志于齐犹获石田也无所用之越不为沼呉其泯矣使医除疾而曰必遗类也者未之有也弗聴使于齐属其子于鲍氏为王孙氏反役王闻之使赐之属镂以死将死曰树吾慕槚槚可材也呉其亡乎三年其始弱矣盈必毁天之道也履祥按义理不明而血气用事无有不败者阖庐伤于槜李而死夫差使人立于庭茍出入必谓之曰夫差而忘越王之杀而父乎则对曰唯不敢忘可谓有复讐之志矣仅有夫椒之败而遽受其平今又受其豢子胥之諌利害虽明而复讐之义不及也子胥能报父讐于宗国独不能使其君报父讐国乎夫差舍复讐之义而好大喜功争衡上国讫为讐所乘以毙争衡者血气之用事也忘讐者义理之不明也子胥虽諌而以是死夫差亦以是败矣】
　　孔子自卫反鲁【左氏曰鲁人以币召孔子乃归　史记世家曰冉有为季氏将师与齐战克之季康子曰子之于军旅学之乎性之乎冉有曰学之于孔子康子曰我欲召之可乎对曰欲召之则毋以小人问之则可矣季康子逐公华公賔公林以币迎孔子孔子归鲁　论语曰哀公问曰何为则民服孔子对曰举直错诸枉则民服举枉错诸直则民不服　谢氏曰好直而恶枉天下之至情也顺之则服逆之则去必然之理也然或无道以照之则以直为枉以枉为直者多矣是以君子大居敬而贵穷理也　季康子问使民敬忠以劝如之何子曰临之以荘则敬孝慈则忠举善而教不能则劝　子言卫灵公之无道也康子曰夫如是奚而不丧孔子曰仲叔园治賔客祝鮀治宗庙王孙贾治军旅夫如是奚其丧　季康子问政于孔子孔子对曰政者正也子帅以正孰敢不正　季康子患盗问于孔子孔子对曰茍子之不欲虽赏之不窃　季康子问政于孔子曰如杀无道以就有道何如孔子对曰子为政焉用杀子欲善而民善矣君子之徳风小人之徳草草上之风必偃　哀公问孔子孰为好学孔子对曰有顔囘者好学不迁怒不贰过不幸短命死矣今也则亡未闻好学者也】
　　【履祥按顔子之好学如博文约礼而欲罢不能克已复礼而请事斯语私足以发语之不隋皆是也而夫子答哀公之问持举不迁怒不贰过为言二事者固亦克己之功而未尽顔子好学之事盖借是以谏悟哀公也夫子答问之间各切其人之病哀公为人躁妄故夫子答其弟子之问而举顔子不迁怒不贰过以谕晓之可谓切矣即顔子二事之切为哀公对病之药惜哀公之不能绎且改也然今也则亡惜词也未闻好学待词也鲁子冝可为好学而夫子不及之此一时也曽子之年最在诸弟子之后其进学当在夫子暮年其成徳在夫子既殁之后也】
　　孔子叙书记礼删诗正乐序易彖系象说卦文言【史记曰鲁终不能用孔子孔子亦不求仕时周室徽而礼乐废诗书缺追迹三代之礼序书传上纪唐虞之际下至秦缪编次其事故书传礼记自孔氏孔子语鲁太师乐吾自卫反鲁然后乐正雅颂各得其所古者诗三千余篇及至孔子取可施于礼义上采契后稷中述殷周之盛至幽厉之缺始于袵席三百五篇孔子皆歌之以求合韶武雅颂之音礼乐自此可得而述以备王道成六艺孔子晚而学易序卦繋象说卦文言读易韦编三絶曰假我数年若是我于易则彬彬矣孔子以诗书礼乐教弟子葢三千焉通六艺者七十有二人】
　　【履祥案史记谓孔子序书编次其事夫书序非孔子作而周书诸篇多失其次愚于武王成王之编皆尝考正之矣计古者事时前后已具编年之史而书则每事自为首尾固未必诸篇相为次第也然或诸篇本有次第而孔安国伏生时失之前汉书言张霸作书首尾后汉书言卫宏作诗序自前儒以诗书之序皆出孔氏朱子尝引后汉书以证诗序之伪矣独书序疑而未防方汉初时大誓且有伪书何况书序且孔传古文其出最后则附会之作有所不免若书序果出壁中亦可谓非附防者葢孔鲋兄弟藏书之时上距孔子殁垂三百年其同藏者论语孝经论语既有子曾子门人所集孝经又后人因五孝之训而杂引诗书旁取传记之语附防成书何独古书首尾尚是夫子旧本则其第为齐鲁诸儒次序附防而作序亦可知也子曰夏礼吾能言之祀不足徴也殷礼吾能言之宋不足征也文献不足故也足则吾能徴之矣圣人于夏殷之礼不曰吾能知之而曰吾能言之此葢礼记之时语也圣人生知之资其于礼之义理则知之素矣此其所言葢谓其制度文为之详尔虽当时二代之礼失亡将尽而以圣人之资触类旁通皆能厯厯言之但圣人谨重之意必欲得文献以证成之足则吾能证成其书矣而卒不可得故终于从周而幽厉伤之又终于从鲁而郊禘又非礼后世说不得见其成书之盛其间见于礼记之所传者又杂以门人经师之说惜哉至于诗则子王子尝谓今之三百篇非尽夫子之三百篇也夫子删繁芜之三千取雅正者三百而三千之中岂无播咏于世俗之口者夫子之诗既燬于秦火矣汉兴管之声未衰诸儒传夫子之诗而不全得见世俗之流传管之滥在者槩以为古诗取以足夫子三百之数而不辨其非也不然若孔门之诵咏如素绚唐棣诸诗经书之所传如貍首辔柔先正繁渠诸诗何以皆不与于今之三百而夫子已放之郑声何为尚存而不削也至于易彖繁象说卦文言魏伯阳顔师古所谓十翼者此则夫子之意而门人述之以成书谓皆夫子所笔则亦非也彖传例有发明中间岂无未尽之意象传句多重复中问宁无填塞之辞葢门人得夫子之说而欲足成其书不得不尔何以知之以繋辞知之也十翼莫粹于繋辞繋辞或不以子曰起文或以子曰起文或引子曰以答问或中引子曰以为正或末引子曰以为防子王子谓此与子思作中庸同体葢繋辞传门人以夫子之意发明非夫子之亲笔也果夫子之亲笔则章首子曰何以或有或无或问或答篇中之子曰何以或引或防也然则繋辞传之成文且非夫子之全笔则彖传之具体小象之比辞安得为夫子之全笔耶独大象乃夫子之笔辞简义精体明用切三圣所作之外此自当为夫子之一经而门人得夫子之言独文言无所附防夫子文言最为明白乾卦文言各以子曰答问深宻明畅其后申述卦爻之义不以子曰起文者意便不及如所谓故或之或之者疑之也故无咎逈与前章不同其于六十四卦之中发明爻义者亦文言之体间举数爻辞义俱明门人不敢足成三百八十四首故于乾坤二卦文言之外余卦文言杂诸繋辞传是为得之后之学者于礼记十翼但欲见夫子著述之多而不敢别其为门人发明之辞与其足成之体今姑论其梗槩如此又当别为读经者言之】
　　三十有七年鲁用田赋【左氏曰季孙欲以田赋使冉有访诸仲尼仲尼不对而私于冉有曰君子之行也度于礼施取于厚事举其中敛从其薄如是则以丘亦足矣若不度于礼而贪冐无厌则虽以田赋将又不足且子季孙若欲行而法则有周公之典在弗聴　谷梁氏曰古者公田什一用田赋非正也履祥按鲁自宣公初税亩而田税已倍作丘甲用田赋而兵赋又再倍矣左氏叙孔子之对似非尽圣人语】
　　【今畧之】吴子防鲁侯卫侯宋皇瑗于橐皋【左氏曰公防吴于槖皋吴子使太宰嚭请寻盟公不欲使子贡对曰盟所以周信也故心以制之玉帛以奉之言以结之明神以要之寡君以为茍有盟焉弗可改也己若犹可改日盟何益今吾子曰必寻盟若可寻也亦可寒也乃不寻盟吴徴会于卫初卫人杀吴行人且姚而惧谋于行人子羽子羽曰吴方无道无乃辱吾君不如止也子本曰吴方无道国无道必弃疾于人吴虽无道犹足以患卫往也秋卫侯防吴子郧公及卫侯宋皇瑗盟吴人藩卫侯之舍子服景伯谓子贡曰夫诸侯之防事既毕矣侯伯致礼地主归饩以相辞也今吾不行礼于卫而藩其君舍以难之子盍见大宰乃请束锦以行语及卫故大宰嚭曰寡君愿事卫君卫君之来也缓寡君惧故将止之子贡曰卫君之来必谋于其众其众或欲或否是以缓来其欲来者子之党也其不欲来者子之讐也若执卫君是堕党而崇讐也且合诸侯而执卫君谁敢不惧堕党崇讐而惧诸侯或者难以霸乎乃舍卫侯】三十有八年单子晋侯鲁侯防吴子于黄池吴子使骆来告劳楚公子申帅师伐陈于越入吴吴及越平【左氏曰夏会单平公晋定公吴夫差于黄池六月丙子越子伐吴为二隧畴无余讴阳是南方先及郊呉太子友王子地王孙弥庸夀于姚自上观之弥庸见姑蔑之旗吾父之旗也不可以见讐而不杀也大子曰战而不克将亡国请待之弥庸不可属徒五千王子地助之乙酉战弥庸获畴无余地获讴阳越子至王子地　丙戌复战大败吴师获大子友王孙弥庸夀于姚丁亥入吴吴人告败于夫差夫差恶其闻也自刭七人于幕下秋七月辛丑盟吴晋争先吴人曰于周室我为长晋人曰于姬姓我为伯赵鞅呼司马寅曰日旰矣大事未成二臣之罪也建鼓整列二臣死之长幼必可知也对曰请姑视之反曰肉食者无墨今吴王有墨国胜乎大子死乎且夷徳轻不忍久请少待之乃先晋人吴人将以公见晋侯子服景伯对使者曰王合诸侯则伯帅侯收以见于王伯合诸侯则侯帅子男以见于伯自王以下朝聘玉帛不同故敝邑之职贡于吴有丰于晋无不及焉以为伯也今诸侯会而君将以寡君见晋君则晋成为伯矣敝邑将改职贡鲁赋于吴八百乗若为子男则将半邾以属于吴而如邾以事晋且执事以伯召诸侯而以侯终之何利之有焉吴人乃止既而悔之囚景伯以还及户牖谓大宰曰鲁将以十月上辛有事于上帝先王何世有职焉若不会祝宗将曰呉实然且谓鲁不共而执其贱者何损焉大宰言于夫差曰无损于鲁而祗为名不如归之乃归景伯夫差欲伐宋杀其丈夫而囚其妇人太宰嚭曰可胜也而弗能居也乃归　吴越春秋曰黄池之防吴既长晋而还未逾于黄池越闻吴王久留未归乃悉士众将伐之吴又恐齐宋之为害乃命王孙骆告劳于周曰昔楚之不承供贡辟逺兄弟之国吾前君阖闾不忍其恶带剑挺铍与楚昭相逐子中原天舍其楚师败绩今齐不鉴于楚又不恭王命以逺辟兄弟之国夫差不忍其恶被甲带剑径至艾陵天福于吴齐师还锋而退夫差岂敢自多其功是文武之徳所祐助时归吴不熟于嵗遂縁江泝淮开沟深水出于商鲁之间而归告于天子执事周王答曰伯父令子来乎盟国一人则依矣余实嘉之伯父若能辅余一人则兼受永福周室何忧焉乃赐弓弩王胙以増号諡　史记曰国亡大子内空王居外九士皆罢敝于是乃使厚币以与越平】







　　资治通鉴前编卷十七
　　钦定四库全书
　　资治通鉴前编卷十八
　　宋　金履祥　编
　　周敬王三十有九年鲁人获麟【左氏曰西狩于大野叔孙氏之车子鉏商获麟以为不祥以赐虞人仲尼观之曰麟也然后取之　公羊氏曰麟者仁兽也有王者则至无王者则不至有以告者曰有麕而角者孔子曰孰为来哉孰为来哉反袂拭面涕沾袍曰吾道穷矣】孔子作春秋【史记世家曰孔子因史记作春秋上至隠公下讫哀公十四年十二公　杜氏曰春秋者鲁史记之名周之旧典礼经也周徳既衰官失其守上之人不能使春秋昭明赴告防书诸所注记多违旧章仲尼因鲁史策书成文考其真伪而志其典礼上以遵周公之遗制下以明将来之法其教之所存文之所害则刋而正之以示劝戒其余则皆即用旧史不必改也据公羊经止获麟麟鳯五灵王者之嘉瑞也今麟出非其时虚其应而失其归此圣人所为感也絶笔于获麟之一句者所感而起固所以为终也　孟子曰世衰道微邪説暴行有作臣弑其君者有之子弑其父者有之孔子惧作春秋春秋天子之事也故孔子曰知我者其惟春秋乎罪我者其惟春秋乎昔者禹抑洪水而天下平周公兼夷狄驱猛兽而百姓寜孔子成春秋而乱臣贼子惧　史记曰闻之董生拨乱世反之正莫近于春秋春秋之中弑君三十六亡国五十二诸侯奔走不得保其社稷者不可胜数察其所以皆失其本己故易曰差之毫厘缪以千里故臣弑君子弑父非一旦一夕之故其渐久矣有国者不可以不知春秋前有谗而不见后有贼而不知为人臣者不可以不知春秋守经事而不知其宜遭变事而不知其权为人君父而不通春秋之义则必首恶之名为人臣子而不通春秋之义则必陷簒杀谏死之罪其实皆以为善为之而不知其义　周子曰春秋正王道明大法也孔子为后世王者而修也乱臣贼子诛死于前所以惧生者于后也　程子曰天之生民必有出类之才起而君长之治之而争夺息道之而生养遂教之而伦理明然后人道立天道成地道平二帝而上圣贤世出随时有作顺乎风气之宜不先天以开人各因时而立政暨乎三王迭兴三重既备子丑寅之建正忠质文之更尚人道备矣天运周矣夫子当周之末世以圣人不复作也顺天应时之治不复有也于是作春秋为百王不易之大法所谓考诸三王而不谬建诸天地而不悖质诸鬼神而无疑百世以俟圣人而不惑者也先儒之传曰游夏不能赞一辞辞不待赞也言不能与于斯耳斯道也惟顔子尝间之矣行夏之时乘殷之辂服周之冕乐则韶舞此其准的也后世以史视春秋谓褒善贬恶而已至于经世之大法则不知也春秋大义数十其义虽大炳如日星乃易见也惟其微辞隠义时措从宜者为难知也或抑或纵或与或夺或进或退或微或显而得乎义理之安文质之中寛猛之宜是非之公乃制事之权衡揆道之模范也夫观百物然后识化工之神聚众材然后知作室之用于一事一义而欲窥圣人之用心非上智不能也故学春秋者必优游涵泳黙识心通然后能造其征也后王知春秋之义则虽徳非禹汤尚可以法三代之治矣】
　　【履祥按春秋之书夫子之所寓意非夫子之有意也太史公有意妄慕孔子上自五帝迄于麟止作为史记犹网罗遗闻求十二诸侯谱以尽诸国世家始末使夫子而有意于褒贬天下之诸侯大夫以成天下之书则必访周室外史之藏论史记旧闻总诸国是非之故不使其有所遗何止于一国之史也今乃不然独因鲁史修之葢夫子因见鲁史书法非旧是非失真举其大者就加笔削其他比事而书国史之常必不尽改而旧史之外亦无増加至于襄昭而后国史未尽出或事所未审或人已共知如楚子麋卒之类不待删削固不尽改也杜氏所谓上之人不能使春秋昭明记注多违旧章葢谓春秋藏于史官人所不知而又典礼非旧白经夫子之手则典礼着明是非各得其所学者传之于是天下乱臣贼子皆知所惧后之有国者有所据以为赏罚作史者有所守以为是非奸雄者有所惧而不敢肆遂与禹抑洪水周公兼夷驱兽同功葢圣人功化之妙自如此尔自汉以来言春秋者一事一字而曲为之説则又凿矣】
　　齐陈恒与阚止争政杀之执简公寘于舒州【左氏曰齐简公之在鲁也阚止有宠焉及即位便为政陈成子惮之诸御鞅言于公曰陈阚不可并也弗聴子我夕陈逆杀人逢之执以入陈氏方睦使疾而遗之酒肉醉守者弑之而逃陈豹为子我臣与之言政説谓之曰我尽逐陈氏而立女对曰我逺于陈氏矣且违者不过数人何尽逐焉遂告陈氏子行曰陈逆彼得君弗先必祸子子行舍于公宫成子兄弟四乘如公子我在幄出逆之遂入闭门侍人御之子行杀侍人公与妇人饮酒于擅台成子迁诸寝公将击之子余曰非不利也将除害也成子出舍于库问公犹怒将出子行抽劔乃止子我归属徒攻闱与大门皆不胜乃出陈氏追之豊丘人执之以告杀诸郭闗执公于舒州公曰吾早从鞅之言不及此】五月庚申朔日有食之宋向魋谋弑其君不克入于曹以叛自曹出奔卫向巢奔鲁司马牛致其邑而适齐【左氏曰宋桓魋之宠害于公公将讨之未及魋先谋公公知之告皇野曰魋将祸余请即救司马子仲以君命召左师魋之兄向巢也至告之防对曰魋之不共宋之祸也敢不唯命是聴请瑞焉以命其徒攻桓氏魋欲入子车止之曰不能事君而又伐国民不与也只取死焉魋遂入于曹以叛使左师巢伐之亦入于曹向魋奔卫公文氏攻之奔齐向巢奔鲁宋公使止之巢辞曰臣之罪大尽灭桓氏也若以先臣之故而使有后君之惠也若臣则不可以入矣　论语曰司马牛忧曰人皆有兄弟我独亡子夏曰商问之矣死生有命富贵在天君子敬而无失与人恭而有礼四海之内皆兄弟也君子何患乎无兄弟也集注曰牛之兄向魋作乱牛忧其为乱而将死也　左氏曰司马牛致其邑与珪而适齐向魋出于卫而奔齐陈成子使魋为卿司马牛又致其邑焉而适呉呉人恶之而反赵简子召之陈成子亦召之卒于鲁郭门之外阬氏葬诸丘舆杜氏曰録其卒所在愍贤者失所履祥按向魋之乱司马牛常以为忧夫子知之有内省不疚之训矣而又直以无兄弟为忧子夏广之胡氏病其意圆而语滞夫以牛之髙节人所招致史所爱愍然何以在宋留巢而不留牛适呉又何至为呉人所恶岂呉人所向异与不然则牛之所以敬而无失恭而有礼者亦容有所未至邪此亦牛之尚有疚子夏之言或切中其病也】
　　齐陈恒弑其君简公于舒州立其弟骜【是为平公】孔子请鲁侯讨之三家不可【论语曰陈成子杀简公孔子沐浴而朝告于哀公曰陈恒弑其君请讨之公曰告夫三子孔子曰以吾从大夫之后不敢不告也君曰告夫三子者之三子告不可孔子曰以吾从大夫之后不敢不告也　程子曰左氏记孔子之言曰陈恒弑其君民之不予者半以鲁之众加齐之半可克也此非孔子之言诚若此言是以力不以义也若孔子之志必将正名其罪上告天子下告方伯而率与国以讨之至于所以胜齐者孔子之余事也岂计鲁人之众寡哉当是时天下之乱极矣因是足以正之周室其复兴乎鲁之君臣终不从之可胜惜哉】
　　【履祥按弑君之贼人得讨之孔子告老久矣而两言从大夫之后则见在之大夫当如何也不敢不告犹汤曰予畏上帝不敢不正葢理不可泯而圣人职分不可不举然两言曰以吾从大夫之后夫子葢以自任也鲁为齐弱其来固久使鲁之君臣授之以兵而委其责于夫子则夫子固有处矣惜也夫子暮年有此一事又不得为而天下迄不得圣人之力后世卒不见圣人有为之畧深可叹哉】
　　鲁饥【论语曰哀公问于有若曰年饥用不足如之何有若对曰盍彻乎曰二吾犹不足如之何其彻也对曰百姓足君孰与不足百姓不足君孰与足】
　　【履祥按哀公之问年饥谓嵗凶而百姓饥馁也用不足谓赋少而国用缺乏也年饥不可加赋而用不足又不可不加赋有若对曰盍彻乎葢且对年饥一句先以寛民力为重也及哀公有二吾犹不足之言则是因盍彻之对而専忧国用之不足故有子之意谓国家以民力为本民足则君自可与之俱足若民力不足君虽欲独足其谁与守之则是有国者当以民力为重而已】
</div>
    <div class="pagination">
<a href="资治通鉴前编_page7.html">上一页</a><span>...</span><a href="资治通鉴前编_page3.html">3</a><a href="资治通鉴前编_page4.html">4</a><a href="资治通鉴前编_page5.html">5</a><a href="资治通鉴前编_page6.html">6</a><a href="资治通鉴前编_page7.html">7</a><span class="current-page">8</span><a href="资治通鉴前编_page9.html">9</a><a href="资治通鉴前编_page10.html">10</a><a href="资治通鉴前编_page11.html">11</a><a href="资治通鉴前编_page12.html">12</a><a href="资治通鉴前编_page13.html">13</a><span>...</span><a href="资治通鉴前编_page9.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
