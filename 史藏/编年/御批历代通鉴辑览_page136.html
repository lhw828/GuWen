<!DOCTYPE html>
<html>
<head>
    <meta charset="UTF-8">
    <title>御批历代通鉴辑览 - 第 136 页/共 306 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御批历代通鉴辑览 - 第 136 页/共 306 页</h1>
    <div class="content">　　滉强力严毅自奉俭素衣裘十年乃易及是病卒【滉久在二浙所辟僚佐各随其长无不得人尝有故人子谒之滉考其能一无所长然与之宴竟席未尝左右视因使监库门其人终日危坐吏卒无敢妄出入者】
　　以白志贞为浙西观察使【是年始分置浙江东西二道各置观察使浙西治润州浙东治越州】
　　上以白志贞为浙西观察使栁浑曰志贞憸人不可复用防浑疾不视事诏下用之浑病间遂乞骸骨不许
　　三月以李晟为太尉
　　初吐蕃尚结赞得盐夏州各留兵戍之退屯鸣沙【隋县故城在今宁夏府中衞县宋白曰人马行沙上有声异于余沙故名】羊马多死粮运不继又闻李晟克摧沙堡浑瑊马燧各举兵临之大惧屡遣使求和上未之许乃卑辞厚礼求和于马燧燧信其言为之请于朝李晟曰戎狄无信不如撃之韩滉曰今两河无虞若城原鄯洮渭使晟及刘元佐等守之河湟二十余州可复也上欲从之防滉卒张延赏与晟有隙数言和亲便上亦素恨回纥欲与吐蕃撃之遂从燧延赏计延赏又言晟不宜久典兵上乃谓晟曰朕以百姓之故与吐蕃和亲决矣大臣既与吐蕃有怨宜留辅朕自择代者晟荐都虞候邢君牙【瀛州乐夀人】遂以君牙为凤翔尹加晟太尉罢镇【晟在凤翔尝谓僚佐曰魏征好直谏吾窃慕之行军司马李叔度曰此儒者事非勲徳所宜也晟敛容曰司马失言矣晟任兼将相知朝廷得失而不言何以为臣哉叔度慙而退及在朝廷上有所顾问极言无隐而性沈宻未尝泄于人】
　　夏五月以浑瑊为防盟使
　　先是遣右庶子崔澣使吐蕃澣见尚结赞责以负约尚结赞曰破朱泚未获赏是以来耳今明公欲修旧好固所愿也然浑侍中信厚闻于异域请必使之主盟及是澣还遂遣瑊与吐蕃盟于清水瑊将二万余人赴盟所尚结赞请盟于土梨树【堡名在今平凉府镇原县东】或言土梨树多险阻不如平凉乃许盟于平凉【初韩滉荐刘元佐可使将兵复河湟元佐亦赞成之至是元佐奏言吐蕃方强未可与争张延赏奏以河湟事委李抱真抱真亦固辞由延赏罢李晟兵柄故武臣皆愤怒解体不肯为用故也】
　　闰月省州县官
　　省州县官收其禄以给战士张延赏之谋也时新除官千五百人而当减者千余人嗟怨盈路【既而以李泌言诏所减官并复故】
　　以曹王臯为山南东道节度使
　　吴少诚缮兵完城欲拒朝命判官郑常大将杨冀谋逐之事泄少诚杀之上以襄邓扼淮西冲要以臯为节度使以襄邓复郢安随唐七州【复州后周置今安陆府沔阳州是唐州唐置今南阳府唐县是余注俱见前】之
　　浑瑊与吐蕃盟于平凉吐蕃刦盟
　　浑瑊之发长安也李晟深戒之以盟所为备不可不严张延赏言于上曰晟不欲盟好之成故戒瑊以严备我有疑彼之形则彼亦疑我矣盟何由成上乃召瑊切戒以推诚待虏勿为猜疑瑊奏吐蕃决以辛未盟延赏集百官称诏示之曰李太尉谓和好必不成今盟日定矣晟闻之泣曰吾生长西陲备谙虏情所以论奏但耻朝廷为犬戎所侮耳上始命骆元光屯潘原【注见前】韩游屯洛口【即水洛口在平凉府静宁州南瓦亭川东北】以为瑊援元光谓瑊曰潘原距盟所且七十里公有急何从知之请与公俱瑊以诏指固止之元光不从与瑊连营相次距盟所三十余里元光伏兵于营西游亦遣五百骑伏于其侧曰若有变则汝曹西趣柏泉【当作百泉隋县故城在今平凉府平凉县】以分其势将盟尚结赞请各以甲士列坛东西又请各遣游骑数十更相觇索瑊皆许之吐蕃伏精骑数万于坛西游骑贯穿唐军出入无禁唐骑入虏军悉为所擒瑊等皆不知入幕易礼服虏伐鼓三声大噪而至瑊自幕后出偶得他马乘之伏鬛入其衔【散马不衔伏身鬛上而入之】驰十里衔方及马口虏纵兵追撃唐将卒死者数百人副使崔汉衡被擒瑊至其营将卒已遁元先发伏成陈以待之虏骑乃还是日上视朝谓诸相曰今日和戎息兵社稷之福栁浑曰敌人无信义非盟誓可结今日之事臣窃忧之李晟曰诚如浑言上变色曰栁浑书生不知边计大臣亦为此言邪皆顿首谢是夕韩游表言虏劫盟诸兵临近镇上大惊谓浑曰卿书生乃能料敌如此其审邪上欲出幸大臣谏而止【既而上遣中使赍诏遗尚结赞不纳而还】
　　六月以马燧为司徒兼侍中
　　初吐蕃尚结赞恶李晟马燧浑瑊曰去三人则唐可图也于是离间李晟因马燧以求和欲执浑瑊以卖燧使并获罪因纵兵直犯长安防失浑瑊而止获马燧之侄弇谓曰胡以马为命吾在河曲春草未生马不能举足当是时侍中度河掩之吾全军覆没矣今防侍中力全军得归奈何拘其子孙遣弇与宦官俱文珍等归上闻尚结赞之言由是恶燧罢其副元帅节度使以为司徒侍中张延赏慙惧谢病
　　以李泌同平章事
　　泌初视事与李晟等俱入见上谓泌曰朕欲与卿有约卿慎勿报讐有恩者朕当为卿报之对曰臣素奉道不与人为讐李辅国元载皆害臣者今自毙矣素所善者率已显达或多零落臣无可报也臣今日亦愿与陛下为约可乎上曰何不可泌曰愿陛下勿害功臣李晟马燧有大功于国闻有谗之者陛下万一害之则宿卫之士方镇之臣无不愤怨反仄恐中外之变复生也陛下诚不以二臣功大而忌之二臣不以位高而自疑则天下永无事矣上以为然晟燧皆起泣谢上因谓泌曰自今凡军旅粮储事卿主之吏礼委延赏刑法委浑泌曰陛下不以臣不才使待罪宰相宰相之职天下之事咸共平章不可分也若各有所主是乃有司非宰相矣上笑曰朕适失辞卿言是也
　　秋七月以李升为詹事
　　初上入骆谷卫士多亡李叔明【字晋卿阆州新政人本鲜于仲通之弟表请宗姓】之子升及郭曙【子仪之子】令狐建【彰之子】等恐有奸人危乘舆相与齧臂为盟更鞚上马以至梁州及还长安上皆以为禁卫将军宠遇甚厚张延赏故与叔明有隙知升私出入郜国大长公主【肃宗女萧升妻】第密以白上上使李泌察之泌曰此必有欲动摇东宫者其延赏乎上曰何以知之泌具为上言二人之隙且言升承恩顾延赏无以中伤而郜主乃太子妃之母也故欲以此陷之耳上笑曰是也泌因请罢升宿卫以逺嫌从之【是月张延赏卒】
　　以韩潭为夏绥银【三州皆唐置夏注见前绥今陜西绥徳州是银今绥徳州米脂县是】节度使
　　吐蕃之戍盐夏者馈运不继人多病疫思归尚结赞遗三千骑逆之悉焚其庐舎毁其城驱其民而去于是割振武之绥银二州以潭为节度使帅神策军之士五千朔方河东之士三千镇夏州
　　以元反直为诸道句【音钩】戡两税钱帛使
　　时防秋兵大集国用不充李泌奏自变两税法以来藩镇州县聚敛率【谓利而率其数】以为军资自惧违法匿不敢言请赦其罪促令革正自非于法应留使【留以应本道诸使征调】留州【留以给本州经用】之外悉输京师其官典逋负可征者征之难征者释之敢有沦没者罪之上喜曰卿策甚长然立法太寛恐所得无几对曰寛则人喜于免罪而乐输所得必多而速急则竞为蔽匿非推鞫不能得其实财不足以济今日之急而皆入于奸吏所得必少而迟矣上曰善乃以友直充使【友直句简诸道税外物悉输户部遂为定制嵗输百余万缗民不堪命后诸道多自诉于上上意悟乃诏已在官者输京师未入者悉以与民以后悉免于是东南之民复安其业】
　　停西域使者廪给分神策军
　　初河陇既没于吐蕃安西北庭及西域使人在长安者归路阻险皆仰给于度支李泌知胡客皆有妻子买田宅安居不欲归命停其给凡四千人皆诣政府诉之泌曰此皆从来宰相之过岂有外国使者留京师数十年不聴归乎今当假道回纥各遣归国不愿者当于鸿胪自陈授以职位给俸禄人生当乘时展用岂可终身客死乎于是胡客无一人愿归者泌皆分神策两军禁旅益壮嵗省五十万缗
　　募戍卒屯田京师
　　上复问泌以复府兵之防对曰国家比遭饥乱经费不充未暇议复府兵也上曰然则亟减戍卒归之如何对曰陛下诚用臣言可不减戍卒不扰百姓粮食皆足府兵亦成上曰果能如是何为不用对曰此须急为之过旬日则不及矣上问其计泌曰吐蕃久居原兰【原州注见前兰州唐置今甘肃兰州府是】之间以牛运粮粮尽牛无所用请发左藏恶缯染为防缬因党项以市之计十八万匹可致六万余头命诸冶铸农器籴麦种分赐缘边军镇募戍卒耕荒田而种之约麦熟倍偿其种其余据时价五分増一官为籴之来春种禾亦如之沃土久荒所收必厚戍卒获利耕者浸多籴价必贱名为増之而实比今嵗所减多矣且边地官多阙请募人入粟以补之可足今嵗之粮上皆从之因问曰卿言府兵亦集如何对曰旧制戍卒五年而代今既因田致富必不思归及其将满下令有愿留者即以所开田为永业家人愿来者本贯续食遣之不过数番则戍卒皆土著乃悉以府兵之法理之是变闗中之疲弊为富强也上喜曰如此天下无复事矣泌曰未也臣能不用中国之兵使吐蕃自困上曰计将安出对曰臣未敢言之俟麦禾有效然后可议也泌意欲结回纥未食云南与共图吐蕃知上素恨回纥恐闻之不悦并屯田之议不行故不肯言既而戍卒应募愿耕屯田者什有五六
　　八月辛巳朔日食
　　栁浑罢为左散骑常侍
　　初浑与张延赏议事数异同延赏使人谓曰相公节言则重位可久矣浑曰为吾谢张公栁浑头可防舌不可禁由是交恶上好文雅蕴借而浑质直无威仪时发俚语上不悦罢之
　　幽郜国大长公主流李升于岭南
　　公主女为太子妃恩礼甚厚宗戚皆疾之主素不谨李升等数出入其第或告主淫乱且为厌祷上大怒幽之禁中流升等岭表切责太子太子惧请与妃离昏【上召李泌告之且曰舒王近已长立孝友温仁泌曰陛下惟有二子奈何废之而立侄且陛下所生之子而疑之何有于侄舒王虽孝自今陛下宜努力勿复望其孝矣上曰卿不爱家族乎对曰臣惟爱家族故不敢不尽言若畏陛下盛怒而为曲从陛下明日悔之必尤臣云吾独任汝为相不力谏使至此必复杀而子臣老矣余年不足惜若寃杀臣子使臣以侄为嗣臣未知得歆其祀乎因呜咽流涕上亦泣曰事已如此奈何对曰此大事愿陛下审图之自古父子相疑未有不亡国者且陛下不记建宁之事乎上曰建宁叔实寃肃宗性急故耳泌曰臣昔为此故辞归誓不近天子左右不幸今日复为陛下相又覩兹事且其时先帝常懐畏惧臣临辞日因诵黄台辞肃宗乃悔而泣上曰朕固知之意稍解乃曰贞观开元皆易太子何故不亡对曰承干谋反事觉太宗使其舅与朝臣数十人鞫之事状显白然当时言者犹云陛下不失为慈父使太子得终天年太宗从之并废魏王泰且陛下既知肃宗急而建宁寃则愿陛下深戒其失从容三日究其端绪必释然知太子之无他矣若果有其迹愿陛下如贞观之法并废舒王而立皇孙则百代之后有天下者犹陛下子孙也至于武惠妃谮太子瑛兄弟杀之海内寃愤乃百代所当戒此又可法乎且太子居少阳院未尝接外人预外事安得有异谋彼谮人者巧诈百端虽有手书如晋愍懐衷甲如太子瑛犹未可信况但以妻母为累乎幸赖陛下语臣臣敢以宗族保太子向使杨素许敬宗李林甫之徒承此防已就舒王图定策之功矣丄曰此朕家事何预于卿而力争如此对曰天子以四海为家臣今独任宰相之重四海之内一物失所责归于臣况坐视太子寃横而不言臣罪大矣上曰为卿迁延至明日思之泌抽笏叩头而泣曰如此臣知陛下父子慈孝如初矣然陛下还宫当自审思勿露此意于左右露之则彼皆欲树功于舒王太子危矣上曰具晓卿意泌归太子遣人谢泌曰若必不可救欲先自仰药如何泌曰必无此虑愿太子起敬起孝苟泌身不存则事不可知耳间一日上开延英殿独召泌流涕曰非卿切言朕今日悔无及矣太子仁孝实无他也自今军国及朕家事皆当谋于卿矣泌拜贺因曰臣报国毕矣惊悸亡魂不可复用愿乞骸骨上慰谕不许　舒王名谊代宗次子郑王邈之子帝爱之取为己子】
　　九月回纥求和亲许之
　　回纥合骨咄禄可汗屡求和亲上未之许防边将告乏马李泌言于上曰臣有愚策可使马贱十倍上问之对曰愿陛下推至公之心屈已徇人为社稷计臣乃敢言上曰何故泌曰臣愿陛下北和回纥南通云南西结大食天竺【注俱见前】如此则吐蕃自困马亦易致矣上曰三国当如卿言至于回纥则不可泌曰臣固知陛下如此所以不敢早言然今日之计回纥为先三国差缓且陛下所以不可岂非以陜州之耻邪【帝为雍王时见回纥于陜州事具前】上曰然韦少华等以朕之故受辱而死朕岂能忘之泌曰害少华者乃牟羽可汗后复入寇为今可汗所杀然则今可汗乃有功于陛下又何怨邪是后泌凡十五对反复论之【上终不许沁乃乞骸骨上曰朕不惮屈已但不能负少华辈耳泌曰以臣观之少华辈负陛下非陛下负之也上曰何故对曰昔叶防将兵助国肃宗止令臣宴劳之亦不许至其营及大军将发先帝始与相见葢敌人叵测不得不过为之防耳陛下在陜富于春秋少华辈不能深虑以万乘元子径造其营又不先与之议相见之仪使彼得肆其桀骜岂非少华辈负陛下邪且香积之防叶防欲掠长安先帝亲拜于马前以止之当时观者十万余人皆叹息曰广平王真华夷主也然则先帝所屈者少所伸者多矣况牟羽身为可汗举国赴难当是之时臣不敢言其他若留陛下于营中欢饮十日天下岂得不寒心哉以此二事观之则屈己为是乎不屈己为是乎上谓李晟马燧曰朕素怨回纥今闻泌言自觉少理卿以为如何皆对曰诚如泌言泌曰臣以为回纥不足怨向来宰相乃可怨耳回纥再复京城今可汗又杀牟羽复有何罪吐蕃幸国之灾陷河陇数千里之地又入京城使先帝尘于陜此乃百代必报之讐为可怨耳】上曰朕与回纥为怨已久今往与之和得无复拒我为夷狄之笑乎对曰臣请以书与之约称臣为陛下子每来不过二百人印马不过千匹无得携中国人及商胡出塞五者皆能如约则主上必许和亲如此威加北荒旁詟吐蕃足以快陛下平昔之心矣上从之既而回纥可汗遣使上表凡泌所约五事皆聴命上大喜谓泌曰回纥何畏服卿如此对曰此乃陛下威灵臣何力焉上因问招云南大食天竺之计对曰回纥和则吐蕃已不敢轻犯塞矣云南若吐蕃赋役未尝一日不思复为唐臣也大食在西域为最强与天竺皆久慕中国代与吐蕃为讐臣是以知其可招也遂遣回纥使者归许以公主妻之
　　吐蕃陷连云堡【在平凉府泾州西三垂峭絶北据高所为泾西要地】
　　先是吐蕃寇陇州连营数十里京城震骇虏大掠驱丁壮万余口而去至是复陷连云堡泾西恃连云堡为斥堠既陷西门不开门外皆为虏境樵采路絶常苦乏食已而吐蕃城故原州而屯之
　　冬十月李软奴等作乱伏诛
　　妖僧李软奴结殿前射生将韩钦绪等谋作乱其党告之上命捕送内侍省推之李晟闻之惊仆曰晟族灭矣李泌问其故晟曰晟新罹谤毁中外有家人千余若有一人在其党中则兄亦不能救矣泌乃密奏大狱一起所引必多闻人情恟惧请出付台推上从之钦绪游瓌之子也亡抵邠州械送京师与软奴等皆腰斩而朝臣无连及者游瓌以钦绪诛委军入谢上遣还镇
　　大稔诏和籴粟麦
　　自兴元以来是嵗最为丰稔【米斗直钱百五十粟八十】诏所在和籴【上畋于新店入民赵光竒家问百姓乐乎对曰不乐上曰今嵗颇稔何为不乐对曰诏令不信前云两税之外悉无他徭今非税而诛求者殆过于税又云和籴而实强取之曽不识一钱始云所籴粟麦纳于道次今则遣致京西行营动数百里车摧牛毙破产不能支愁苦如此何乐之有上命复其家】
　　【戊辰】四年春正月以刘昌为泾原节度使李元谅【即骆元光赐姓名】为陇右节度使
　　昌元谅皆帅卒力田数年军食充羡泾陇稍安
　　二月以诸道税外钱帛输大盈库
　　先是上谓李泌曰每嵗诸道贡献共直钱五十万缗今嵗仅得三十万缗宫中用度殊不足泌曰古者天子不私求财今请供宫中钱百万缗愿陛下勿受贡献及罢宣索必有所须降勅折税【所市之物准时价以税钱折之】不使奸吏因缘诛剥上从之及元友直运淮南钱帛二十万至泌悉输大盈库然上犹数有宣索仍勅诸道勿令宰相知泌闻之惆怅而不敢言
　　诏葺白起庙赠兵部尚书
　　咸阳人或上言见白起云请为国家扞御西陲既而吐蕃入寇边将败之上以为信然欲于京城立庙赠司徒李泌曰今将帅立功而陛下褒赏白起臣恐边臣解体矣且立庙祈祷将长巫风今杜邮【注见前】有旧祠请勅葺之则不至惊人耳目矣且起列国之将赠三公太重赠兵部尚书可也上从之
　　夏四月更命殿前射生曰神威军
　　左右羽林龙武神武神策神威凡十军
　　云南遣使入贡
　　五月吐蕃寇泾邠宁庆鄜州
　　先是吐蕃常以秋冬入寇及春多病疫而退至是得唐人质其妻子遣其将将之盛夏入寇诸州无敢与战者吐蕃大掠而去
　　六月征阳城【字亢宗定州北平人徙夏县】为諌议大夫
　　城以学行着闻隐居栁谷【在今解州夏县东南集览释为张掖之栁谷口误】李泌荐之
　　秋七月以张献甫为邠宁节度使
　　先是韩游忌都虞候范希朝【字致君河中虞乡人】得众心将杀之希朝奔凤翔上召置神策军至是游以病求归诏以张献甫代之未至戍卒裴满等帅众作乱奏请希朝为节度使都虞候杨朝晟【字叔明夏州朔方人】勒兵斩之而迎献甫上闻军众欲得希朝将授之希朝辞曰臣畏游瓌之祸而来今往代之非所以防窥觎安反仄也上嘉之擢为宁州刺史以副献甫
　　冬十月回纥来迎公主仍请改号回鹘
　　回纥可汗遣其妹及大臣妻来迎可敦辞礼甚恭曰昔为兄弟今为子壻半子也若吐蕃为患子当为父除之仍请改号回鹘许之乃册合骨咄禄为回鹘长夀天亲可汗以咸安公主【帝之女】妻之【明年冬天亲可汗死立其子为忠贞可汗】
　　吐蕃寇西川韦臯遣兵拒撃破之
　　吐蕃发兵十万将寇西川亦发云南兵云南内虽附唐外未敢叛吐蕃亦发兵数万屯泸北【泸水之北泸水注见前】韦臯乃为书遗云南王叙其归化之诚转致吐蕃吐蕃始疑云南遣兵屯防川【唐县今四川宁逺府防理州是】以塞其趋蜀之路云南怒归唐之志益坚而吐蕃兵始弱矣臯遣兵拒撃破之于清溪闗外【在今四川雅州府清溪县南与宁逺府越巂卫接界其地连山带谷夹涧临溪倚险接关恃为控御】
　　十一月以张建封为徐泗濠节度使
　　李泌言于上曰江淮漕运自淮入汴以甬桥【注见前】为咽喉地属徐州邻于李纳若纳一旦复有异图窃据徐州则失江淮矣请徙张建封镇徐州割濠泗以之则淄青惕息而运路常通江淮安矣上从之【建封为政寛厚而有纲纪不贷人以法其下畏而悦之】
　　横海节度使程日华卒
　　子懐直自知留后明年以懐直为沧州观察使【懐直请分景城弓高为景州请除刺史上喜曰三十年无此事也以徐伸为景州刺史　景城注见前弓高汉故县在今河间府故城县界唐故县在今东光县西景州唐治弓髙元移蓚县明废县入州今州属河间府】
　　【己巳】五年春二月以董晋窦参【字时中诞四世孙】同平章事李泌自陈衰老乞更除一相上曰朕深知卿劳苦但未得其人耳因从容论即位以来宰相曰卢杞忠清强介人言杞奸邪朕殊不觉泌曰此乃杞之所以为奸邪也倘陛下觉之岂有建中之乱乎杞以私隙杀杨炎挤顔真卿于死地激李懐光使叛赖陛下圣明窜逐之人心顿喜天亦悔祸不然乱何由弭上曰杨炎以童子视朕意以朕为不足与言以是朕不可忍非由杞也建中之乱术士豫请城奉天此葢天命非杞所致也泌曰天命他人皆可以言之惟君相不可言君相所以造命也君言命则礼乐政刑皆无所用矣纣曰我生不有命在天此商之所以亡也上因复言卢杞小心朕所言无不从对曰夫言而莫予违此孔子所谓一言丧邦者也上曰惟卿则异于彼朕言当卿常有喜色不当常有忧色虽时有逆耳之言而气色和顺无陵傲好胜之志直使朕中懐已尽而屈服不能不从此朕所以私喜于得卿也既而泌荐窦参通敏可兼度支盐铁董晋方正可处门下上皆以为不可泌疾甚复荐二人上遂相之【参为人刚果峭刻无学术多权数毎奏事诸相出参独居后以奏度支事为辞实专大政多引亲党置要地使为耳目董晋充位而已然晋为人重慎所言于上前者未尝泄于人子弟或问之晋曰欲知宰相能否视天下安危所谋议于上前者不足道也】
　　三月中书侍郎同平章事邺侯李泌卒
　　泌有谋畧而好谈神僊诡诞故为世所轻
　　【庚午】六年冬十月回鹘忠贞可汗为其下所杀
　　回鹘忠贞可汗之弟杀忠贞而自立国人杀之而立忠贞之子阿啜为可汗遣其臣梅录来告丧且求册命先是回鹘使者入中国礼容骄慢梅录至丰州刺史李景畧先据高坐梅录俯偻前哭景畧抚之曰可汗弃代助尔哀慕自是回鹘使至皆拜景畧于庭威名闻塞外【明年春遣使册阿啜为奉诚可汗奉诚立五年而死无子其相骨咄禄有勇畧诸酋长畏服之立为可汗遣使来告乃册为懐信可汗】
　　吐蕃陷安西
　　先是吐蕃寇北庭回鹘大相颉干迦斯将兵救之【北庭地近回鹘又有沙陀六千余帐与北庭相依】至是颉干迦斯与吐蕃战不利吐蕃急攻北庭北庭人与沙陀酋长皆降于吐蕃安西由是遂絶莫知存亡而西州犹为唐固守
　　【辛未】七年春二月义武节度使张孝忠卒秋七月以其子升云为留后【升云寻赐名茂昭授节度使】
　　八月以陆贽为兵部侍郎解内职
　　窦参恶之也
　　吐蕃寇灵州回鹘撃败之九月遣使来献俘
　　冬十二月以吴凑为陜虢观察使
　　福建观察使吴凑治有声窦参以私憾毁之且言其病风上召至京师知参之诬由是始恶参以凑为陜虢观察使代参党李翼
　　【壬申】八年春三月宣武节度使刘元佐卒
　　元佐卒将士拥其子士宁为留后劫监军孟介请于朝许之【元佐有威畧毎李纳使至元佐厚结之故常得其阴事先为之备纳惮之其母虽贵日织绢一匹谓元佐曰汝本寒微天子富贵汝至此必以死报之故元佐始终不失臣节】
　　夏四月赐谏议大夫吴通元【海州人】死贬窦参为栁州【唐置今广西栁州府是】别驾
　　窦参阴狡而愎恃权而贪每迁除多与族子给事中申议之申招权受赂时人谓之喜鹊上颇闻之申恐陆贽进用阴与谏议大夫吴通元作谤书以倾贽上察知之贬参赐通元死
　　以赵憬【字退翁陇西人】陆贽同平章事
　　陆贽请令台省长官各举其属着其名于诏书异日考其殿最并以升黜举者诏行之未几而罢【或言于上曰诸司所举皆有情故不得实才上密谕贽自今除改卿宜自择勿任诸司贽上奏曰国朝之制五品以上制勅命之葢宰相商议奏可者也六品以下则防授葢吏部铨材署职诏防画闻而不可否者也开元中起居遗补御史等官犹并列于选曹其后幸臣专朝废公举行私惠使周行庶品茍不出时宰之意则莫致也今臣所奏宣行以来才举十数议其资望不愧班行考其行能未闻阙败而议者遽以腾口上顷圣聪道之难行亦可知矣请使所言之人指陈其状覈其虚实谬举者必行其罚诬善者亦反其辜若不出主名不加辩诘使枉直同贯则人何赖焉又宰相不过数人岂能遍谙多士理须展转询访是则变公举为私荐情故必多且今日之宰相则往日之台省长官今日之台省长官乃将来之宰相岂有为长官之时则不能举一二属吏居宰相之位则可择千百具僚物议悠悠其惑甚矣葢尊者领其要卑者任其详是以人主择辅臣辅臣择庶长庶长择佐僚将务得人无易于此上竟追前诏不行】
　　平卢节度使李纳卒
　　军中推其子师古为留后
　　秋七月以司农少卿裴延龄判度支事
　　陆贽请以李巽权判度支上许之既而复欲用延龄贽言度支准平万货刻吝则生患寛假则容奸延龄诞妄小人用之恐伤圣鉴上不从
　　八月遣使宣抚诸道
　　时四十余州大水【溺死三万余人】陆贽请遣使赈抚上曰闻所损殊少即议优恤恐生奸欺贽曰流俗之弊多徇谄谀揣所悦意则侈其言度所恶闻则小其事今遣使巡抚所费者财用所收者人心茍不失人何忧乏用上曰淮西贡赋既阙不必遣也贽曰昔秦晋讐敌穆公犹救其饥而况帝王懐柔万邦惟徳与义宁人负我无我负人乃遣中书舎人奚陟【字殷卿京兆人】等宣抚诸道
　　九月减江淮运米令京兆边镇和籴
　　从陆贽之请也【贽言于上曰边储不赡由措置失当蓄敛乖宜故也今戍卒不于守臣守臣不总于元帅至有一城之将一旅之兵各降中使监临若承别诏委任毎有寇至方从申覆比防征发救援寇已获胜罢归此所谓措置失当者顷设就军和籴之法以省运制加倍之价以劝农此令初行人皆悦慕而有司竞为纎啬不时敛藏遂使豪家贪吏反操利权贱取于人以俟公私之乏度支物估转高军城谷价转贵空申簿帐伪指困仓计其数则亿万有余考其实则百十不足此所谓蓄敛乖宜者也也旧制闗中嵗运东方租米至有斗钱运斗米之言习闻见而不达时宜者则以为国之大事不计费损习近利而不防逺患者则以为但令畿内和籴既易集事又足劝农臣以为两家之语互有长短将制国用须权重轻食不足而财有余则弛财而务实仓廪食有余而财不足则缓食而啬用货泉近嵗闗辅屡丰公储委积江淮水潦米贵加倍闗辅宜加价以籴而无钱江淮宜减价以粜而无米而运彼所乏益此有余所谓习闻见而不达时宜矣今江淮斗米直百五十钱运至东渭桥僦直又约二百而市司估籴三十七钱耗其九而存其一馁彼人而伤此农制事若斯可谓深失顷者每年江淮运米百一十万斛主河阴太原留七十万斛而以四十万斛输东渭桥今二仓见米犹有三百二十余万斛京兆诸县斗米不过直钱七十请令来年江淮止运三十万斛至河阴而河阴太原以次运至京师其江淮所停八十万斛委转运使每斗取八十钱于水灾州县粜之以救贫乏计得钱六十四万缗减僦直六十九万缗先令户部以二十万缗付京兆籴米以补渭桥之阙数斗用百钱以利农人以一百二万六千缗付边镇使籴十万人六年之粮余十万四千缗以充来年和籴之价其江淮米钱僦直并委转运使折市绫绢絁绵以输上都偿先贷户部钱诏行其防边备浸充】
　　冬十一月壬子朔日食
　　十二月以柏良器【柏氏古柏国之后以国为氏】为右领军
　　神策大将军柏良器募才勇之士以易败鬻者监军窦文场恶之左迁右领军自是宦官始专军政矣
　　【癸酉】九年春正月初税茶【尔雅槚苦茶郭璞注早采者为茶晚取者为茗一名荈蜀人谓之苦荼魏了翁卭州茶记茶之始其字为荼如春秋书齐荼之类自陆徳明等始转入茶音至陆羽卢仝以后遂改荼字为茶】
　　凡州县产茶及茶山外要路皆估其直什税一从盐铁使张滂之请也滂又奏税钱别贮俟有水旱代民田税自是嵗收钱四十万缗未尝以救水旱也
　　二月城盐州
　　初盐州既陷塞外无复保障吐蕃常阻絶灵武侵扰鄜坊诏发兵城盐州又诏泾原山南劒南各发兵深入吐蕃以分其势城之二旬而毕命节度使杜彦光戍之由是灵武银夏河西获安
　　三月贬窦参为驩州【注见前】司马寻赐死
　　初窦参恶李巽出为常州刺史及参贬汴州节度使刘士宁遗参绢五十匹巽奏参交结藩镇上大怒欲杀参陆贽曰刘晏之死罪不明白至使叛臣得以为辞参之贪纵天下共知至于潜懐异图事迹暧昧若遽加重辟骇动不细乃更贬参驩州司马时宦官恨参尤深谤毁不已竟赐死于路窦申杖杀货财奴婢悉传送京师
　　夏五月以赵憬为门下侍郎与贾耽卢迈【字子元河南人】同平章事
</div>
    <div class="pagination">
<a href="御批历代通鉴辑览_page135.html">上一页</a><span>...</span><a href="御批历代通鉴辑览_page131.html">131</a><a href="御批历代通鉴辑览_page132.html">132</a><a href="御批历代通鉴辑览_page133.html">133</a><a href="御批历代通鉴辑览_page134.html">134</a><a href="御批历代通鉴辑览_page135.html">135</a><span class="current-page">136</span><a href="御批历代通鉴辑览_page137.html">137</a><a href="御批历代通鉴辑览_page138.html">138</a><a href="御批历代通鉴辑览_page139.html">139</a><a href="御批历代通鉴辑览_page140.html">140</a><a href="御批历代通鉴辑览_page141.html">141</a><span>...</span><a href="御批历代通鉴辑览_page137.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
