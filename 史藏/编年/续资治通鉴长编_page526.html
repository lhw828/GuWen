<!DOCTYPE html>
<html>
 <head>
  <meta charset="utf-8"/>
  <title>
   续资治通鉴长编 - 第 526 页/共 607 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   续资治通鉴长编 - 第 526 页/共 607 页
  </h1>
  <div class="content">
   右正言刘安世言：「臣伏见苏州昆山县百姓朱迎、徐宗、唐遂、朱育四人，经户部陈状，各称有田产，元系抵当市易官钱，后来连值灾伤，不能如期结绝，所纳息罚已过官本，其余逋欠自合依元佑元年闰二月二十八日朝旨，特与除放。今来州县官司，不惟废格诏令【四】，不为施行，而又章惇作其男名目，将朱迎等不愿出卖田产，逼逐人须令供下愿卖文状，并从贱价强买入己。或不即承伏，县官畏惇之势，往往诬以他罪，屡加刑责，必使如意而后已。异日迎等遍诣本州岛及转运、提刑司次第陈诉，并不依公理断。虽一偏之词未足尽信，而民负抑屈，无所伸告，不远数千里赴诉省部，流离颠顿，恐不徒然。按惇以大奸之才，抱死党之志，方陛下践阼之初，布平易近民之政，惇备位大臣，不能辅成上德，而包蓄诡计，动为异论，阳示强鲠【五】，阴助奸慝，以至悖慢帷幄之前，殊无君臣之礼。陛下以天地之量，赦而不诛，止罢执政，出之藩镇。谓宜退省前过，痛自惩艾，而长恶不悛，陵蔑国法，劫持州县，强市民产，前后大臣肆行奸恶，未见如此之甚者。臣窃谓惇闲居里闬，不与执事，而气焰凶暴，官司莫之敢忤，宁屈陛下之法，不敢违惇之命。使惇得行其志，则天下之弊将有不可胜言者矣。伏望详此事理，留意远民，特降指挥下户部，取朱迎等四状，选差台臣置狱推勘。若惇果有上件罪，即乞特行窜殛，以戒乱政跋扈之臣。其州县及监司承望风旨，残害平民，亦乞重行追夺，以惩奉法不谨之吏。庶存公道，以召和气。」
　　又言：「章惇抱死党之志，而济以阴谋，蕴大奸之才，而辅之残忍，因缘王安石、吕惠卿之党，遂得进用。而造起边隙，侥幸富贵。在先帝时，以坐买田不法，尝罢执政，元丰之末，再叨大任。陛下嗣位，擢置上枢，而内怀奸谋，沮坏圣政，公肆悖慢，殊无臣礼，陛下曲示容贷，未忍加诛，出之近藩，已屈公议。继以家难，退归里闾，而敢凭恃凶豪，陵暴寡弱，使无辜之民流离失业，不远数千里求直于户部，览其诉牒，可为心恻。臣窃谓昆山县辄违诏旨，将朱迎等不愿出卖田产，逼以威刑，须令供下愿卖文状，使惇并以贱价强买入己，则是县官畏惇也。朱迎等诣本州岛及转运、提刑司陈诉，而逐处不敢受理，则是州郡及监司畏惇也。朱迎等抱负屈抑，赴诉省曹，本部明知两浙监司皆有妨碍，虽提刑杨杰系后来到任，而其人孱懦龌龊，苦无风力，自合申禀朝廷，选官根究，而姑欲应法，止委杨杰，则是户部畏惇也。国家设置御史，本以纠察百僚，今自中丞以下，未闻有一言绳其乱法，则是御史台畏惇也。臣忝备谏职，不忍缄默，辄据事状，奏疏论列，而执政不能明正典刑，惟务姑息，不即选差公方正直，不畏强御之士，俾之穷治，而视为常事，止送发运司体量，则是执政畏惇也。夫州县监司之畏惇，而废格诏条，以害良民，则国家之宪章具在，犹可按劾；今执政大臣及御史台尚亦畏惇，则朝廷之纲纪复何望哉！愿陛下明诏辅弼，共守直道，有功必赏，有罪必罚，无使邪正杂揉，枉直混淆，好恶不明，是非莫辨，依违畏缩，徒为自全之计，则陛下威福之柄不至陵夷，而奸雄跋扈之臣少知畏矣。仰望圣慈检会臣前奏事理，特赐指挥施行。」
　　又言：「臣近奏章惇强以贱价买朱迎等田产事，乞委台臣置院推勘，继闻朝旨送发运司体量，寻再具状论列，未蒙施行。窃闻朝廷不欲轻信偏词，遽兴诏狱，然无告之民不远数千里赴愬省部，以情度之，不应全然虚妄。缘本路监司见朱迎等诉牒，不为受理，即是各有妨碍，而转运司与发运司自来职事相干，今若委之根究，深虑顾惜人情，灭裂其事。伏望圣慈详酌，特降指挥，令自朝廷选差公方正直，不畏强御之人，前去体究，所贵远民屈抑有所伸雪。」
　　贴黄：「据朱迎等状称，已曾经苏州及转运、提刑司陈诉，并不蒙依公施行。今来若止下本州岛及监司体量【六】，必恐护短遂非，曲为蔽匿，淹延刑禁，虚烦行遣，欲乞朝廷详酌，选择官吏置司推劾，所贵易见情状，不失有罪。」
　　又言：「窃闻发运司所委体量官，止于昆山县取索公案看详，遂具回奏，以谓买田之事虽有实状，而于条法别无违碍。臣窃谓奸吏附会权势，暴虐良民，必不肯于案牍之间明着逼胁之迹，往往假托公道，捃摭他故，使无辜之民不胜刑狱，然后命狡猾之吏取责情愿出卖之状【七】，则是外无违法之形，而内有夺民之实也。今若信其文具，而不顾其本意，则远民屈抑终无所伸，须至辨明，以破其妄。检准编敕节文，侍从官待制以上，不得广置产业，与民争利。前章所言者，止据朱迎等四户尔，访闻发运司体量到乃有二十一户，是举苏州之内官卖田产，皆惇所有也。自来州县估计抵当物业，止纳一半之直，盖官司防异日失陷之弊，不敢尽用实价。今惇利其甚贱，公违条制，劫持州县，侵害良民，争利之罪莫大于此。臣又检准律文，祖父母在而子孙别籍异财者，徒三年，若祖父母、父母令别籍者，徒二年，子孙不坐。臣谓惇用其子承事郎援之名投状承买，使惇初不预闻，则援宜得罪，若惇自为之，则咎将谁执？况朱迎等状内陈其矫妄之事，条目甚多，此四人者粗有裹粮，故不远千里求直于省，其余贫病之徒不能自给，敛手去业，遂至流亡，陛下可不念之乎！臣闻西汉轵有儒生侍使者坐，客誉郭解，生曰：『解专以奸犯公法，何谓贤？』解客杀此生，吏以责解，解实不知杀者，亦竟莫知为谁。吏奏解无罪，御史大夫公孙宏议曰：『解布衣为任侠行权，以睚鴺杀人，解不知，此罪甚于解知杀之。当大逆无道。』遂族解。臣窃谓惇以威势迫逐平民，不顾国法，贱买其田，又非郭解之不知也。若今以奸吏舞文，粗能应法，害民之实，略而不问，恐非春秋诛意不诛事之义。伏望陛下详阅朱迎等四状事理，特降指挥，劾本县官吏挟情不公之状，按惇矫诈乱政之罪，明正典刑，以戒天下。其苏州及本路监司不受朱迎等辞诉，乞并行黜责，庶权豪知畏，远民安堵。」
　　范百禄、赵君锡既受诏同行相视东西二河，度地形，究利害，见东流高仰，北流顺下，知河决不可回。即条画以闻。
　　其一曰：王孝先、唐义问、陈佑之、张景先同共讲议，称准朝旨节文，王令图与张问相度得于北京第四铺去河近处，开引水签河，导水分入孙村口还复故道处，躬亲将带属官相视，打量到高下丈尺等。看详大名埽第四铺欲开河取水入孙村口还复故道处，河深二丈一尺六寸至二丈三尺，稍似港【八】，别无紧着港势。据打量得流分尺寸，开掘到井筒深浅比照，只过得水一尺八寸五分至二尺四寸五分，尚有二丈一尺一寸五分至二丈五寸五分取引不过，委是即目难以还复故道。除此外未有可以兴修去处，已录奏闻去讫。臣等看详顾临等从初与王孝先同议孙村口难复故道之时，并系觽官躬亲相视，得西京左藏库副使孙勍等开到井筒一十七个，连泥水三尺七寸至七尺四寸及九尺，觽定得尚有二丈一尺一寸五分至二丈五寸五分取引不过，遂行申奏，称难以还复故道。今准敕命，却系王孝先奏乞于上件去处，取水入故道。臣等寻牒修河司，会问擘划上件事理日，打量得大河水深若干，取到井筒多少丈尺，并两面地形高下及港势流行次第。续准本司牒称，去年十月讲议河事所曾打量同衔申奏，后来王孝先独出己见奏陈，遂专牒王孝先，会问曾与不曾再行打量检视回报。准本官公文称，自去年十月后来至申奏日前，即更不曾打量检视。臣等勘会讲议所欲于孙村口回河，即取撅井筒检量得尚有大河深水二丈五分取引不过，遂奏称难以回河。今臣等躬亲检视，检量得修河司开下堤外第一处井筒一个，通水深共七尺，内除水深一尺五寸外，有五尺五寸十一桩，却行打量得大河水最深处一丈五尺五寸，河岸高八尺四寸，通高深二丈三尺九寸，打量比折得堤外地面高，如河底一丈九尺九寸一分，尚有一丈四尺以上取引不过，即与前来所验无异。而孝先独出己见，更不再开井筒，较量地形高下可与不可回河，执以为便。显是卤莽，独任偏见，误国大事。
　　其二曰：臣等看详河北转运司公文，已奏乞于诸路计置。修河司约用闭口物料，及旧河诸埽并马头上下，约通计人工一千四百七十九万九千六百七十工半，物料计五千八百八十四万八千八十二条束块，日即目收买年计物料，三个月方买到四万九千余束梢草【九】。今提举修河司王孝先、俞瑾奏称，合趁来年放水入孙村口归还东流，委是可以回复故道。臣等窃详孝先初奏，乞开减水河，即云俟其行流通快，新河势缓，人工物料丰备，然后徐议闭塞。及召赴都堂，又供申称元佑五年方议闭塞北流。今来朝廷再取果决事状，却称来年取水过后，若河流顺快，人工物力有备，便令接续闭塞北流。如此则却是不埙新河势缓，人工物料丰备，然后徐议闭塞。有此前后异同，缘回河事大，不容措置如此反复。兼详孝先、瑾等专领修河职事，岂不知合用物料五千余万，未有指挥见买，年计已经一季，未及毫厘，所阙不赀，全无涯涘，便云来年放水入孙村口，委可以回复故道。彼岂不知此事理终不可为，故为大言，近期仓卒，以谓朝廷必难应副，则须报罢。不然安得五千余万物料，于来年数月之间，遽能及期办集也？孝先等又云，若失此时，万一河势变移，背了口地，岂独不可减水，即水无可回之理者。臣等窃谓河流转徙，乃其常事，水性就下，固无一定。若假以三五年或六七年，使数路休养民力，沿河收积物料，以渐开浚故道，修复旧堤，严敕所司，常切体访，一旦港势改变，别就得稳当口地。当此之际，审议事理，酾为二渠，分派行流，均减涨水之害，则劳费不大，功力易施，庶经久稍见稳便。岂得谓之一失此时，永无回河之理？但顾形势顺否，利害何如耳。窃详孝先等所奏，于事理显是未经思虑。
　　其三曰：孝先等称契勘卫州以下及新开口以上堤埽，自是系都水监照管，兼自来修河即不曾通管向上堤道，今来并系南北外丞司地分，自合管认修护。臣等会到北外都水丞司公文称，契勘见相度孙村口开河，若欲全回大河东入故道，于未闭塞北流已前，本司地分内黄三埽，临河一埽，并对岸临平等埽，合当预先添修，固护逐处埽岸。缘内黄三埽堤岸怯薄，虽修河司闭断三河门，窃虑大河闭塞河口之后，向上临河地分并三门河上下涨水出岸，奔流出内黄逐埽，紧着堤岸，其势必定猛恶，最系吃力，不测簄虞。及对岸临平等埽亦恐沦没刷溢，分走水势，深足为患。今修河司兴作河事，闭塞北流，向上堤岸，称不通管，又称系都水监照管，外丞司地分自合管认修护。候将来如降朝旨依其所陈，即上件逐埽合倍加准备，所有人工物料，乞一面移牒澶州。（百禄等奏不得其时，据明年正月二十八日已前所附奏称「乞罢修河司将近一月」，故斟酌附今年闰十二月末。按百禄等条具河不可回，当不止此三项，须更讨求增益之。第三项后必有别项。又当结云「右具如前并乞罢修河司」等语，始为全备。今姑依所传本附此。兼百禄等条画多涉吏文，亦须稍加修饰之乃可。）
　　是岁，宗室子赐名授官者五十五人。
　　天下上户部：主户二百一十三万四千七百二十三，丁二千八百五十三万三千九百三十四；客户六百一十五万四千六百五十二，丁三百六十二万九千八十三。
　　断大辟二千九百一十五人。
　　注　　释
　　【一】详绎庶言「绎」原作「译」，据阁本及尽言集卷四论胡宗愈除右丞不当改。
　　【二】妄条具设科取士之所宜「具」原作「其」，据阁本改。
　　【三】欲于易书诗春秋礼记内阁本「礼记」下有「周礼」二字。
　　【四】不惟废格诏令「诏」原作「事」，据尽言集卷五论章惇强买朱迎等田产事改。
　　【五】阳示强鲠「示」原作「云」，据阁本及同上书改。
　　【六】今来若止下本州岛及监司体量「止」原作「经」，据阁本及同上书改。
　　【七】然后命狡猾之吏取责情愿出卖之状「情」原作「不」，「出卖」原作「承买」，据同上书改。
　　【八】稍似港「似」原作「以」，据阁本改。
　　【九】三个月方买到四万九千余束梢草「梢」原作「稍」，据阁本改。
续资治通鉴长编
卷四百二十一
卷四百二十一
　　起讫时间 起哲宗元佑四年正月尽其月
　　卷　　名 续资治通鉴长编卷四百二十一
　　帝　　号 宋哲宗
　　年　　号 元佑四年（己巳，1089）
　　全　　文
　　春正月壬申朔，不受朝。
　　邈川温溪心男觉勒玛斯多卜为本族都军主【一】，副军主溪□为本族副都指挥使，军主遵博斯吉为本族副都军主【二】，并授银青光禄大夫、检校国子祭酒兼监察御史、武骑尉。熙河经略司奏：「自鬼章作过，后来阿里骨并温溪心累遣下项人将蕃字出汉，报乞通和夏国，备见向汉用心勾当，乞与推恩故也。（「推恩」字由，据曾肇制集。）
　　庚辰，以三佛齐国进奉副使胡僊为归德郎将，进奉判官地华加罗为保顺郎将。
　　壬午，朝献景灵宫。
　　癸未，范百禄、赵君锡相度黄河利害还，进对，太皇太后问：「河北苗稼、盗贼如何？人不饥否？」百禄等奏：「诸郡苗稼甚广，人无冻馁，盗贼亦息。」（去年十一月二日，初使视河。百禄等言河不可回，具去年闰十二月末，并此年正月二十八日前。）
　　右正言刘安世言：「臣近论列除谢景温权刑部尚书不当，今踰半月，未蒙施行。按：景温天资奸佞，素多朋附。熙宁中，王安石用事之日，擢为知杂御史。是时，苏轼方忤安石，景温迎合其意，辄具弹奏，谓轼丁忧归蜀，乘舟商贩。及朝廷下逐路监司体量，事皆无实。章惇以开拓疆土，不次进用景温为湖南安抚使，又欲附会，乞于徽、诚等州建置城寨。一开边隙，今已十年，有不赀之费，无秋毫之利，徒使湖南、湖北及广西接境州县常被蛮寇，未尝休息。止为进身之计，不顾国家之患，附下罔上，孰甚于此！神宗初行官制，首用景温为礼部侍郎。王安礼为尚书右丞，乃景温之妹貋，谄事安礼，阴刺上旨，奏疏指陈边务，其言皆先帝近月与大臣谋议机宜之论【三】，景温借为己说，侥幸称旨。缘所论之事，非他人所能豫闻，上既疑安礼漏省中之语，又怒景温交结执政，遂以本官出知潭州。缘景温与韩缜正是姻家，元佑之初，缜为宰相，首自高阳召归，亟加职名，尹正京邑。及嬖人子弟纵酒犯法，景温释而不问，为台察所纠，朝廷送大理寺取勘，方正其罪。又于瀛州以女巫自随，置之都下【四】，日令子弟考问祸福，小人乘势惑乱愚民，又为言者所发，而韩缜方为执政，遂薄其责，止罢开封，知蔡州。曾未席暖，复徙颍昌，既辞成都之行，仍窃扬州之镇，中外之论，固已不平。况顾临见任刑部侍郎，即是本曹元不阙官；兼先帝建官之初，刑、工二部尚书皆不并置，今来忽降新法，创添权官，搢绅之闲，往往窃议，以谓大臣将援引私党，故更张此制，而景温之名豫为觽人所料。盖以执政之内，有亲有旧，私分深厚，常欲提引，是以权官之诏墨未干，而景温之除书已下，使朝廷威福之柄皆为外人窥测，甚可惧也！近者高士英除权工部员外郎，陛下犹以为因人挠法，别授差遣。今执政欲引亲旧，而先改国制，五日之内，首擢景温，上不奉承陛下之美意，下无以慰多士之公言，幸门既开，进者日滥，臣虽愚闇，实为圣朝惜之。伏望陛下详览臣奏，速降指挥，收还景温新命，依旧与外任差遣；仍诏三省罢尚书权官之法，庶存纲纪【五】，以抑侥幸。」诏谢景温别与差遣。（景温以元丰五年四月除礼侍，十一月出知洪州，此云潭州，恐误。）
　　又言：「臣近尝论奏景温差除不当，及乞罢尚书六曹权尚书之制，近日虽闻收还景温之命，而权官之法未蒙指挥，不避烦□，再具论列。臣伏寻典故，都省令仆之次，即列八座，位貌崇重，实亚执政，苟无其人则阙之，不常置也。先帝改命之初，惟吏部之外，他曹长官多不并建，但以侍郎主行，未闻阙事。考之前代，亦不见有权尚书之品，而遽兹创立，义实未安。臣窃谓侍郎之资望最深者，其拜尚书，自允公议，今若加以『权』字，即是未应正除。以不可假人之名，授非所当得之士，欲望中外厌服【六】，堂陛尊严，何可得也？幸门一开，进者日滥，臣虽愚暗，窃为圣朝惜之。况国家经费不充，正务裁省，而反无名设官，增益厚禄，则是朝廷政事自相违戾。伏望圣慈详此事理，明敕三省，罢尚书权官之法，贵无虚授，以重国体。」
　　又言：
　　臣近尝论列谢景温除权刑部尚书不当，比闻已得圣旨，别与差遣，今踰浃旬，未睹明降指挥。搢绅之闲，皆谓景温差除全出宰臣范纯仁之意，窃虑九重高远，无由知外议之详，辄具开陈，上裨圣览。
　　臣闻谢景温与范纯仁、韩缜素来相结，号为死党，而景温奸邪附会，罪状极多，臣于前疏已略言之矣。昨在开封，又以私昵，为言者所劾，出知蔡州。二年之闲，三易差遣，而贪进之心殊未厌足，屡遣亲密，敦迭麻仁，直露私求，欲得八座。纯仁勇于暛力，爱有所忘，不恤人言，先改国制。近者忽降诏旨，六曹尚书并置权官，士大夫素知纯仁与韩、谢二族私分深厚，见其无名变法，逆料必引景温。五日之闲，除书果下，挟情乱法，一至于此！
　　且陛下用文彦博为平章军国重事，所总政目，明有定格【七】，差除尚书已上，自合同议。昨者，创立权官及除景温，彦博初不豫谋，不知三省安敢辄废定格？议者皆谓吕大防等明知不协士论，而重违纯仁之意，是以雷同诡随，不能拒止。纯仁既已逼胁同列，又欲陵蔑彦博，但令吏人以除目就第呈知，未尝禀其可否，意彦博沮难，故不与共同商议，止于次日便具进呈【八】。彦博以外议沸腾，遽出造朝，遂得追寝。纯仁尚忿形于色，屡发躁辞，且云：「待教辞免，即行寝罢。」彦博又折之曰：「此朝廷之事，执政岂可通私意，教他辞免？」此语实时传播，闻者无不骇愕。纯仁虽屈于正论，而终欲遂非，无故迁延，不追前命，盖欲景温赴阙，更为别营差遣。以朝廷之公器，为死党之私恩，有以见纯仁事上不忠，操心不正，力进奸慝，妄改宪章，若不辨之以早，异日必败国事。
　　况纯仁凭借门阀，素无他才，矫情饰诈，善取名誉，久在闲局，时以为贤，一入枢庭，固已改节。陛下即政之初，罢青苗、免役之法，及司马光久在病告，纯仁遽以国用不足为言，复使州县俵散青苗，天下之人，莫不疑惑。光既视事，争于上前，极言论列，方得寝罢。此事甚近，陛下当悉记忆。光未薨半月之前，尝与臣言：「纯仁自为执政，言行反复，阴怀顾望，止为全身之谋，以名取人，其弊至此。」盖光见其奸状渐露，心实悔之，业已荐延，未能遽罢。使光存至今日，必不容纯仁久处廊庙。
　　臣窃惟陛下富于春秋，太皇太后、陛下不出房闼，政事之柄，仰成大臣，尤是修明纪纲、谨守法度之日，而纯仁弃其素能，背公向私。惟陛下详览臣言，博采公议，若未欲遽行罢免，即望常加防察，无使专恣，侵坏朝政，则天下幸甚！贴黄称：「臣本欲上殿奏陈，适会左右省无谏官，拘碍文法，不得独对。臣既当耳目之任，日闻外议喧腾，不敢不具奏知，伏望圣慈详察。」（实录于此载：「诏王巩罢知宿州，以御史论巩资质浮浅，贪赃污秽也。」按：六年六月八日丙申，乃罢宿州，据刘挚叙巩本末，则此时未除宿州也。罢宿州实在六年六月八日丙申，今削去。）
　　诏宗室右监门卫大将军士香特令秘书省试换，以其进所业议论故也。
　　甲申，左司谏韩川为集贤校理，权发遣颍州。川既辞免太常少卿，又坚请补外，以数言胡宗愈不听故也。（去年闰十二月十六日除少卿，尝同刘安世劾胡宗愈。第二十章载川所以罢谏职，见三月七日。）
　　诏：「夏国遣人诣阙谢封册，将过界，令逐路经略司谕沿边兵将官，不得纵容人马以探事为名，入西界杀掳人口，别致生事。」
　　诏讲筵官许依秘书省职事官例，观新乐，赐闻喜宴，许依带职人并赴。从崇政殿说书颜复请也。
　　右正言刘安世言：（按安世集有此章，当是元佑四年事，而是年张灯如故，实录去年亦不书愆雪，姑存备考。）「臣伏见去冬以来，时雪愆亢，询问四方，亦多旱暵，关、陕、淮、浙民已艰食，物价翔踊，日益增甚。虽朝廷广行赈贷，而岁事失望，荐饥可忧。臣观周礼大司徒荒政之目，十有二品，救民之道，最为详备，其九曰『蕃乐』，盖岁有凶歉，人君悯恤元元，为之闭藏乐器而不作也。礼曰：『虽有凶旱、水溢，民无菜色，然后天子食，日举以乐。』先王之制，具在方册，圣明之主所宜留心。伏望陛下继天奉元，仁民爱物，有年之瑞，宜不绝书，而雨雪失时，人且狼狈，虽两宫忧劳轸念，无或少忘，而远方之民，未见陛下至诚恻怛之意。今上元密迩，有司举行常例，犹欲张灯。臣愚欲望圣慈明谕执政，特以岁旱，俾罢游宴，使四海之内，莫不戴陛下勤恤之德，庶几天人感通，风雨时若，天下幸甚！」又言：「臣昨具札子，乞罢上元张灯，窃闻寻以降付三省，而连日值假，故执政未遑进呈。每接宾客，询访中外利病，皆言去岁甚愆时雪，来牟之望，殊未可期，民将荐饥，深可忧悯。今外方郡县，或有灾伤，犹不放灯，着为令敕。陛下子育黎庶，以天下为家，一夫不获，尚轸圣虑，而况关、陕、淮、浙民已艰食，凶荒辽远，所宜矜恤。伏望圣慈特降中旨，明谕圣意，罢止游宴，以答天变，广谋赈贷，用济民生，使覆载之闲，莫不衣被两宫之仁德，天人和同，嘉气自致。惟冀留神省览，早赐指挥。」
　　乙酉，幸凝祥池、中太一宫、集禧观、大相国寺，御宣德门，召从臣观灯。
　　丁亥，诏以愆雨，开寺观。
　　己丑，诏坤成节进奉物色，准天圣八年九月故事，留本处，止奉表附驿以闻。
　　刑部员外郎刘赓知宿州。
　　辛卯，尚书左丞王存等奏：（此据王存奏议，四年正月二十日上此。）
　　臣等窃见朝廷遣范百禄、赵君锡相度孙村回河及减水河利害，百禄已行相度，条奏孙村不可回河为减水之河，乞罢孙村有害无利之役，挪人工物料缮筑西堤，以护南宫决口，其说甚详，奏上今已多日，朝廷尚未降指挥。臣等忝荷拔擢，实以河役大事，所系朝廷利害不小，不敢苟默，以图自安，上负二圣任使之意，固当昼讲夕思，博采兼访，欲以究见利害之实。详观百禄等所陈利害，及论王孝先前后异同狂率之见，较然明白，可谓曲尽。然臣等窃虑人情论议，鲜肯公心，虽知己说不长，终是遂非护短，所以孝先等狂妄难回，有误朝廷。臣恐孝先等耻回河之说不可施行，则必强为减水，以盖前失。臣等推寻孝先所开减水河，本欲以试回大河，今既不可回河，不知安用减水？
　　或以谓河势卧西，多决西岸，孙村不可以回河，且开减水河杀大河水势，可以免西决之患。臣等窃谓不然。自河决北流，元丰四年，先帝即下诏云：「河决小□，其东行故道已是淤高，理不可塞。将来更不修闭决口，候见大河归纳去处，合修立堤防【九】，令李立之经画闻奏。」自是未尝大理堤防，二三年来，用王孝先之说，专欲自孙村回河，不复更理西岸，故南宫上下堤防怯薄，前此二年，皆噎凌而决。缘北流之河入地已深，其流顺快，只为不能增筑西岸堤防，所以连年溃决。自孙村兴事，兵夫之役者，日二万有余，八九月而止，民夫之役者，日三万有余，计一月而止。总兵民之用力者，无虑数百万，辇运物料者，又不在此数，其于大河略无所补。向使一二年前移此兵民之力，以缮西岸，则堤防完壮，南宫上下自不至再决。
　　今来刘何等奏南宫水口已夺过河身八分，范百禄等乞不行闭塞，只理遥堤。如此，则西岸不可不理，既须兴西岸堤防之工，又不免起孙村减水之役，两役并兴，劳动转甚。假使尽役兵夫，兵夫力已困竭，去年修河之役，逃亡死损十有二三。二圣哀矜，今岁并令放免，令下不日，岂可复差？若令用钱雇夫，所雇者觽，应募数少，必致官差。虽以差雇为名，其实抑而强雇，强雇之弊，与差一般。若令一例差夫，则兴发者觽，京西去秋大旱，十室半饥，监司方乞粟赈救，本路夫力必不可差，则专差京东、河北。京东、河北亦灾伤连岁，去秋虽有薄熟去处，民力未甚舒苏，譬如久病之人，才能支扶履地，而强之负重，则必颠顿毙踣。臣等熟计，不若速罢孙村减水之役，专力以厚西岸堤防，北流入地既深，其势自然安帖，公私之力，可以不劳而就。
　　或以谓孙村减水为河既北流，则中国失险，分减水势，使之东注，所以存中国之险。且自河决小□，已及十年，先帝不为减水回河之议者，岂谓中国之险可以失之？盖虽北流，其入海之口，犹在干宁、沧州之地，漫水合界河入海，相度官范百禄、赵君锡言之亦已详悉。兼上流之势，本在中国，非敌人所得而据。昔日东流入海，今日东北流入海，昔日横断河北之地，今日斜断河北之地。河北之地皆吾中国所有，其为设险一也，敌人安能度越大河以用吾之险哉？但近世习见大河自澶渊而横断河北，遂以为不如此中国失险，非京师之利。臣等虽至愚，决知今日大河东北入海，未失中国之险。
　　或以谓不为减水分减水势，使之东流，则塘泺有漫水淤淀之虞。臣等闻古今河道北流之处，自商胡之决，早已淤淀。信安以西，河水不到，自无淤淀之患。假使能全回大河北去断流，昔日淤淀之地方，且反为边患。今开减水河，而欲望北流之河前无淤淀，亦已难矣。臣等愚见，以谓既不能回河，而尚开减水以分水势，不止于目前有枉费公私财力之劳，而于大河及沿边塘泺全无所补，抑将开后日无穷之患。自大河北流，每年差夫、科买物料，尚不能完固沿河堤防，使之不决，今又增孙村一河，名为减水，水既分流，则泛涨之时，溢沿河两岸，去海口各六七百里，旧约五千余埽，每年逐埽各须豫积物料，差夫修固，此后年年不得休已，是一河未能处置，而别生一河，枉费工料，遗患于河北生灵，岂有宁日？
　　伏望圣慈采百禄、君锡等相度到利害之实，深察孝先前后异同诞妄，博采觽论，以喻物理，特降宣谕，依百禄等所请，罢回河并减水河之议，放散所辟官吏，抽回诸路催促物料使臣，令河北转运司专领河事，以年例兵夫、物料修立西堤。其新河并南宫水口被水冲渰州县，有合改移处置事件，并详范百禄等所议，经画闻奏，所贵河北、京东公私稍获苏息。臣等职任丞辖，忝荷二圣顾遇，事有所见，不能竭尽，以补聪明之万一，死有余罪，所以不惮冒□之责，以尽其愚。贴黄：「见今修河司官吏几百余人，诸州催促物料使臣四五十员，工部每数日一次检举催督，即诸路骚扰可知，理须早行放罢抽回。臣等豫闻国论，职事自合如此商量，然犹不免区区冒烦圣览者，实欲上裨聪明之万一。伏望二圣特垂采择，如臣等所言实有可取，只乞因辅臣奏对之际，特赐圣谕，早令依百禄、君锡之议，罢回河减水之役，不独臣等之幸，乃天下之幸也。」（二十八日，罢回河及修河司。）
　　司空、平章军国事吕公着言：「臣以足疾，久在假告，未获入侍轩墀。窃以大河北徙，自近年水势润下，已成河道。昨来为议论不同，须至更遣官按视，今据范百禄、赵君锡同相度，得见今北流深入地中，虽有冀州南宫决溢，寻复还河，益见河势就下，不能为大患。其故道高仰，不当开治，可以省朝廷百万之费，休息得数路民力，即合天时地利，下慰舆情。伏望陛下特与主张，免致公私劳匮。」（公着家传云，百禄、君锡既复命旬日，执政未能决，公着乃上此奏。）\2017癸巳，著作佐郎兼侍讲司马康充修神宗皇帝实录检讨官。
　　龙图阁直学士、提举醴泉观兼侍讲孙觉免侍讲，依旧提举醴泉观，免朝参，觉以疾请也。（三年九月十六日罢中丞，除龙直、提观、侍讲。政目：「三年九月十六日，孙觉龙直、提观、侍讲；此月二十八日，孙觉除龙直、醴泉，放见谢。」）
　　诏开封府妨碍公事体小者，送户部聚勘，以刑部言大理寺右治狱废故也。
　　诏寺监属官、库务官，若职事有合赴左右司郎官厅商议者，明具合议事，报左右司呈禀执政，得笔，方许赴。
　　龙图阁直学士、大中大夫、知郑州王克臣卒。
　　甲午，诏州县当水陆之冲者，监司、守令非假日并禁谒，着为法。
　　乙未，监察御史王彭年言，吏人以劳责减年出职入流太滥，增添请受费用太□，乞付有司立法。诏吏部、户部相度以闻。
　　考功员外郎孙路言：「龛谷寨新踏寨基未便，事理有三：其一、地形侧峻，南带高阜，戎马可以下临；二、土桩干燥夹砂，不可加板筑；三、寨基内新开四井，止是质孤河内渗水，别无泉源，缓急必见阙用。」诏刘舜卿相度具利害以闻。如于边情事力未便可修移增筑，即将质孤、胜如两堡量遣人守据，以示中国边地，无使贼人异日以无人守戍，指为不系汉地。
　　诏石州葭芦、□堡二寨弓箭手所贷钱斛，限三年为六料，随二税送纳。从同管勾河东沿边安抚司公事郭宗颜请也。
　　诏：「成都府路见管盐井一百六十余井，立为定额，不问大井及卓筒，并不禁止。若遇盐泉枯竭，许于元井侧近开卓取水，以补元额井数，依条差官榷定认纳课额【一○】。其枯竭元井，却行栈闭，仍不得创于他处及额外增添开卓。」先是，御史吕陶论列陵井监、嘉州等处盐井利害，下转运司相度，故有是诏。
　　丁酉，朝奉郎，直龙图阁范育为光禄卿。
　　诏故端明殿学士范镇本家不曾陈乞前致仕恩例，遗表外特与恩泽一名。
　　诏春秋铨试合格人，上等不得过一人，无则阙之；中等每百人不得过五人。以监察御史王彭年言，每岁承务郎、小使臣及选人并等第推恩，至有赐出身，其次循资减年，或占射差遣，或不拘名次注官，推恩太优故也。
　　诏京东路捕盗赏钱，五分支提刑司场务钱，余令转运司应副，诸路准此。
　　诏太师文彦博男保雍丁母忧，每遇入朝，许令孙男扶掖。
　　戊戌，今后臣僚用冠帔改换医人服色者，不得换紫。
　　荆湖北路都钤辖、转运司言：「蛮贼寇澧州义□铺，故抛下文字，意望招安，给赐真命券历。若堕其奸计，恐远近蛮人观望。欲召正副都头覃文懿等并都誓主彭仕诚严行约束，如更透漏蛮人入省地作过，责认勒住半年或一年请受，所贵边境安帖，不致生事。」从之。
　　诏温溪心妻辖索诺木布摩特封县君，月给绢、茶各有差，从权发遣熙河兰会路经略司公事刘舜卿请也。
　　范百禄、赵君锡等既面奏河不可回，乞罢修河司，旬日不报，于是又奏疏曰：臣等闻治水之道无他，惟在顺其就下之性而已。禹行其所无事，是以能成万世之功。或反禹之所为，此鲧之所以致败也。
　　窃谓本朝河决必塞，已塞复决，未尝复回于故道也。今河行大岯之西，至于大陆，分注木门，由阎官道会独流口入界河，东归于海，合禹之迹，前人所欲为而不可得者也。元丰以前，未有回河之论。八年之后，乃有一王孝先、俞瑾辈敢妄议回河，孝先身为水官，无容不知有此。臣既按视究见利害，而大臣廷议，踰月未决，臣窃惑之。伏惟太皇太后陛下、皇帝陛下仁心侔天地，利泽施四海，周旋曲尽，无一阙政。每闻一处灾伤、盗贼，恻怛不忍，动于天颜，是以五年之闲，中外蒙德，欢忻鼓舞，不可胜纪。若今来万一议论试辄为之，则非徒河不可回，回之必有大害。臣恐数路半天下之生灵，财困力敝，国家诸路常平司封桩钱物，立见耗竭，民闲诛求既广，嗟怨者多，和气一伤，水旱亦至。当是之时，流亡盗贼无所不有，而公私匮竭，责将安归？臣实寒心，不知议者何以不决。
　　昔周灵王时，谷、洛二水斗，将毁王宫，王欲壅之，太子晋力谏以为不可，懃惓反复，几二千言，大抵止以共、鲧为戒，禹、四岳为法，而曰：「天所崇之子孙，或在□□犬亩，由欲乱民也；□□犬亩之人，或在社稷，由欲靖民也。」其靖乱之暛，逆顺之理，炳如日月，昭示万世。追原太子晋尊爱君父之心，谓自后稷以来，迄文、武、成、康而仅克安民，由厉王而下基祸十五世，惟民不静，以为王业之忧，直以壅塞谷、洛乃周家福祚兴废短长之所系。古人尊爱君父之心，切至如此！
　　臣按谷、洛二水纔及黄河百分之一，谷、洛犹不可壅，以其系周家之废兴，况黄河百川之伯，四渎之最尊者乎？今人欲壅之，非见侮，则是愚且狂矣。诗云：「今此下民，或敢侮予。」孟子云：「能治其国家者，谁敢侮之？」今国家无事，一妄人议论直敢以数百千里之外，朝廷所不见，自古所难成之事，致害天下。伯鲧之诛，止因称遂共工之过，壅防百川，稽舜之政治，殛二凶而咸服。盖以为高高下下，乃天地之性，若高者强之使下，下者强之使高，则是逆天地之性。逆天地之性，则必害天地之生民，蠹天下之生物。自古以来，未有如此而能成功立事，兴利除害者也。 
　　昔尧于鲧得非始信其言与四岳之荐乎？及至九年，绩用弗成，而徒汨陈五行，反为大害，乃悔而更之。废父兴子，才及四载，而禹告成功。今考书传载籍，禹之所为，止于随山浚川，高高下下者，行其所无事而已，未闻有逆折洪流，使回故道之事也。且孝先以即日大河港势方顺，欲趁今年回河，必望朝廷半年之闲，逐急计置五千万物料。臣窃计此数决不可置场收买，必须科配六七路百余州军，骚扰七八百县百姓，文符急于星火，期会比于军兴，鞭笞峻刑，枷锢满道。臣闻河朔父老说往时六塔闭塞北流，民闲见钱五百文，方了得一束稍草。审如此言，生灵何罪？况今京西、陕西连岁不稔，老幼相携，流离道路，县官拯救常苦不给，而又将来闭塞北流之际，全藉人力觽多，是时役夫不知几何万数。臣等昨来移文会到诸处，终不报答，人情观望，此可见矣。
　　臣等请停罢修河司以来，将近一月，上殿面奏，亦已旬余，寂然未闻朝廷行下，中外窃议，以为河论未决，人莫不疑怪。臣惶恐待罪，不知所裁。又况元丰四年，小□河决未两月，而神宗皇帝神机睿断，不下堂而见万里之外，顺天地高卑之性，知百川脉络之理，明诏中外，藏之有司，其大略曰：「故道已是淤高，理不可复，自今更不闭塞。」于是远近心服，人无异论。今孝先等乃敢横议，违戾先帝明诏，意欲旁缘以自进尔。伏望睿慈亟罢修河司，以省大费，正孝先之罪，以明典刑，则天下幸甚！贴黄：「臣窃以壅防百川，古人所忌，周太子晋力谏灵王壅谷、洛二水之事是也。况黄河百川所聚，乃天地之脉络，岂有以人力多寡，擗约不顺其性，久之而不致患害者？臣等考古验今，灼见不便，区区愚心既知其如此，夙夜忧惶，不敢缄默，乞赐圣鉴，特达施行。」
　　又贴黄：「臣等昨相度利害奏闻后，方始知得元丰四年曾降上件诏札，寻即移文通利军等处取会录到，合具奏闻，疏入即乞付外。」（此据百禄等奏□增入。奏云：「臣等乞罢修河司，将近一月，上殿面奏，亦已旬余。」按：百禄等上殿在正月十二日，其乞罢修河司在去年十二月，今参酌附正月二十八日罢回河前。百禄此奏云：「臣等昨相度利害奏闻后，方知元丰四年有诏，寻移文通利军录到。」盖与此奏同上，又在正月二十二日癸巳后也。今本传乃云「至黎阳阅旧牍得之」，恐失事实，今不取。本传大抵因行状，但取行文顺便，不究先后耳。尚书省问百禄等，行状亦附使归，今依实录，载四月十八日。）
　　己亥，诏罢回河及修减水河。（此据范百禄元佑八年正月末奏云「四年正月二十八日，准敕罢回河」云云。政目：「二十八日，相度河官范百禄、赵君锡言：『东流高仰，北流顺快，无如北流经久为便。』奉圣旨罢孙村口回河及减水，并罢修河司。」）先是，御史中丞李常言：「臣伏见朝廷以河决大□，民被其患，遂取献议者之言，或欲开澶州已淤之河，或欲自孙村口导还故处，今以澶州河身至狭，决不可复，疑孙村为可纳还水势，遣使鸠工，自春徂秋，所以劳人动觽盖不少矣，未见小效，而财欲殚，人已敝。今又欲广备物料，大兴夫役，修元防，置生堤，约为必复之计，臣窃以为惑矣。臣元佑初年，尝蒙任使相视河事，臣自白马津夹河往复行七千余里，几至河流入海处，升高下下，以水平视地，知孙村地高岸废，堤防俱坏，无可还之理，已尝具奏上闻。虽臣愚昧，不足与讲大河利害，然不犹愈于未尝目视而听浮说者邪？今河流未有可复之势，而修旧防千余里，将用民夫千百万工。民闲凡雇一夫，不减二十千，积而计之，民力其可支邪？去年京东、河北大饥，甚者至人相食，朝廷发常平粟赈济，不足，又继以上供米数十万斛。今年麦粟稍收，饥乏之人方有生意，而欲耗竭民财，事无功之役，臣未知所以处此为何如也。今者山东、河北盗贼数起，濮州之盗，张旗育马，数十为髃，以入镇市，殄灭未闻，而耗民财力，纳之饥寒之域。饥寒切身，不相率而为盗者，未之有也。借使有益于河流，犹可冀幸，况万无一补，而恬不知虑，何也？河之不可复，臣元奏尽之矣。比者转运使谢卿材所陈，亦颇中理，欲望圣慈断以不疑，下半纸诏，以弥不测之患。倘执而不变，臣恐致祸之大，有甚于河流者。臣愚短朴拙，陛下推择于觽彦之林，而付之中司，今目睹大害，其状灼然，默而不言，罪在不赦。」（常元奏当考。）
　　又言：「臣伏见孙村口回河之役久讲未决，臣前日札子述利害稍详，虑未以臣言为然，敢再此敷陈，愿赐省览。检会元丰四年六月札子称：『奉圣旨，河决小□埽东，所行河道已是淤高，理不可塞。将来更不修闭决口，候见大河归纳去处，应合修立堤防，令李立之经画闻奏。』窃以元丰四年到今七八年矣，方是时，已言河道淤高，理不可塞，况今日邪？其时河初西北流行，注之平地，与旧道高下已是相远，先帝岂不察之详，虑之深，而降此指挥？访闻今来河已成槽，势益就下，激之使仰高而行，臣见其必不可也。今卿士讲于朝，民庶议于野，以此役为可兴者寡矣，而朝廷之意，尚期以庶几可复，旷日持久，犹豫未决。臣愚以谓此一河事耳，按图视地，利害可明，矧成败之机，晦而未兆，且大于此者乎？伏望圣慈早降指挥寝罢，以安髃疑。臣非敢以尝议大河而执为此说，今博访人言，深度事势，以裨圣政，救患害于未然，弥讥诮于他日，伏望特赐采纳。先帝时，曹村决，鸠工积材，随以闭塞，见其有可塞之理故也。后来小吴堤破，塞之随决，遂不复塞，见其势必不可复耳，遂有前项札子指挥。且一小吴口犹不可强闭，而欲于大河中作生堤，截水势，以入增高之处，其为不可明矣。」
　　又言：「复见回河之役，至今未降寝罢指挥，臣已两具札子，陈述利害甚明，朝廷执而未允。臣以谓纵令有可复之势，在今日犹为未宜，况决无成功之理？常闻唐太宗欲封禅，魏征以为不可，曰：『且借喻于人，人有十年长患，病治方愈，便欲令负米一石，日行百里，必不可得。』今举大役，夫力之觽，必出于民，灵平之役，尝起六七路民夫，况今修千里堤防，截大河使归故处，不知几路民夫，若干物料可以济用。河北、京东皆殍亡之余，京西、淮南悉穷空之后，今来方被德泽，稍有生意，一旦以无功之役，耗其财力，自古乱亡，必因盗贼，盗贼所起，必由疲敝民力，秦长城、隋伐辽是也。伏望陛下奋以独断，降旨寝罢，无贻后患。」（常作中丞在三年九月十六日，言此当是九月末，十月闲。既不得其时，因罢回河乃附此，仍着「先是」字，更徐考之。）
　　范百禄等既还自河上，常又言：「臣伏见范百禄等相视黄河，已见得不可还复故道，利害甚明，而修河司尚未降指挥废罢。访闻本司见今辟官一百余员，请受供给不少，役过兵夫六万三千余人，计五百三十万工，约费钱粮四十万许贯，买物料已费七十余万贯，用过条、束二百九十余万，今不即废罢，枉费日滋，欲望早降指挥。其王孝先等妄有建议，上惑朝听，枉耗国财，伏乞重行降黜，严示惩戒。」
　　右正言刘安世言：「臣伏见南宫决口，今来已未有堤备，涨水在近，权住闭塞，直候将来堤防成立，物料济足，方谋兴功。虽日下苟安，未敢轻论，然询之舆议，窃有可忧，须至开陈，乞赐详览。臣访闻南宫之决，今已累月，适遭亢旱，水势甚平，万一秋夏之交，山水泛滥，与大河相合，夺过河身，一向西流，则深山以下必被其患。今事势已急，尚未见朝廷如何擘画，此不可不豫为之虑也。议者又谓将来若理西堤，须留九门，以道西山之水，使河门太小，则势必拥遏，入纳不快；河门稍大，则黄河暴涨，却致出泄。二者之说，皆不免与民为害，而又修南宫堤后，亦未保他处终无再决之患。向去人使道路，若有侵占，阻滞国信往来，未委如何处置。欲望圣慈详此事理，专委都水使者与本路监司子细相度，其的确委得不致有前后患害，画一条例，结罪以闻，庶得利病之实，不误国事。」（「南宫之决，今已两月」，当考其的时，附见此。）
　　左谏议大夫梁焘、右正言刘安世等言：（安世等奏，不得其时，今并附李常后。）「访闻大河西溃，今已累年，汗漫散流，无复河道，故去岁冀州南宫未闭，信都又决，继而大名宗城中埽又决，近日复有焦家堤之患，则北流利害，灼然可见。今欲全复故道，议者以为新修理水堤亦未高阔，自大名之东，埽岸久已废坏，虽南有横堤，颇为坚实，然上卑下薄，恐不足恃。而又故河未尝浚治，一旦遽决梁村，孙村口放水东流，可以分减目下涨水，欲使还复故道，未易能也。盖大河重浊，其流稍缓，旋即淤填。今梁村口循理水堤而下，水去堤面才五六尺，至孙村口，水与堤平，两处下埽，仅免决溢。或闻只是分过大河三四分水，但恐因循浸久，积淤日增，将来闭塞北流，并使东注，地势高仰，壅遏难通，则横堤以南，金堤以东，决须受害。臣等窃谓河事素来论议不一，遂致中辍，今水官既奋然敢为，固有足取，然臣等虽知有可成之功，恐不免欲速之弊。盖旧河不曾疏浚，而向下堤埽全未完葺，遽决梁村放水，理有未安，况今日已后，水势渐小，淤填浸多，万一更坏旧河，不能还复，则是前功尽弃，进退被患，为今日之计，实可重惜。伏望圣慈详此事理，明诏都水官吏及本路监司，协力尽公，讲究长策，广为储备，增固旧防，庶使东流必有成绩，乃河朔生灵之幸。」
　　贴黄：「旧河在大名东，水势『丁』字，正冲马陵口，折向东，复西，直注小张口。两处视大名各止及五六里，每岁涨水，岸至危急。马陵之东，元有开土□厥直河，久已淤废。今来欲复东流，亦乞再开上件直河，以纾大名之患。」（贴黄以梁焘集增入。）
　　又言：「臣伏见朝廷欲回大河，使归故道，采之舆议，颇有异同。今之言北流，以谓广占民田，大破省税，壅遏西山之水，为深、赵、瀛、莫之患，吞并御河，绝边城转饷之利，淤填塘泊，北使道梗，而又堤防卑薄，全不足恃，故今岁之闲，四次决溢。（「今岁」恐合作「一岁」。四决，即南宫、信都、宗城、焦家堤也。）臣再三推考，实有如此之患，是以议欲复东流。然而自小吴之决，久不闭塞，大河故道，地形高仰，元堤废坏，往往断缺，所植林木，发掘已尽，昔日之备，百无一二，若河流果然东去，不免后患。故论者皆欲先葺旧防，疏凿故道，人功物料，悉令具足，然后乘春夏暴涨之势而顺导之，方有可回之理。昨来都水官吏思虑不审，惟务速成，既未尝完缮废堤，亦不闻浚治故道，乃于水势向衰之际，妄引东注，臣闻止是减得四分以来涨水，才至复槽，遽已断流。缘自来河水稍缓，即有沙淤，故濒河之人，皆咎都水官吏，以谓轻开梁村堙塞故道，非特不能纾一方之患，而反淤坏旧河，此尤可重惜也。今朝廷举不赀之费，广储薪石，调发兵夫，必数十万，劳民耗国，无大于此，而典领之人，终不敢保河之必回，依违观望，侥幸万一，臣窃忧之。伏望陛下明诏执政，熟讲事理，大河决不可回，则乞早降指挥，便令罢役，博选通习水事之人，就今所行，子细相度，别为长久御备之计。若必欲使趋故道，则乞令都水及修河司官吏条具兵夫、物料的确合用之数，指定于何处放水，自何月日兴工，至何时了毕，委得不致误事，结罪以闻。异日成败，用行诛赏，使苟简之吏莫敢诞谩，而利害明白，中外不疑，大觽大役，不妄举动，惟冀特留圣虑【一一】，早赐施行。」（焘集无此。）
　　焘及安世又言：「臣近日延和殿进对，伏蒙宣问大河次第，臣寻具所闻利害，悉已面奏。退而思之，有未尽之意，辄复论列，上裨忧勤之万一。臣窃谓自小□之决，今已八年，澶州之东，地形高仰，而又堤道废坏，未有完葺，林木剪伐，靡有孑遗。今若不缮旧防，增浚故道，一旦河势全夺东去，而下流御备殊未有涯，脱或簄虞，何以救补【一二】？其可虑者一也。臣闻昨来沙堤之破，北京官吏科配稍草，调发丁夫，期会严峻，甚于星火，民闲劳敝，固已不堪。今回大河，计其薪刍之费，恐须百倍于前日，虽朝廷已降指挥，禁戒骚扰，而有司苟避督责，急于办集，名为和买，实是抑配。若欲来岁兴工，恐日月逼促，地产有限，物价踊贵，重困民力，其可虑者二也。臣愚欲望圣慈更切熟计，明诏执政，参议至理。若东流有可成之功，即乞谨择官吏，委任责成，□假岁月，无求近效。应修河所须之物，并量价直，只令和买，不得扰民，如有违犯，重行降黜。俟三二年堤防完固，薪石具备，公私之力皆有余裕，然后察水势之所向而顺导之，庶几横流可回，生民受赐，比之轻信浮薄之论，妄举莫大之役，校其得失，固不侔矣。唯冀特留圣虑，早赐施行。」（梁焘集此系第二奏。）
　　安世又言：「臣伏见大河西溃，今已累年，朝廷屡遣使者与都水官及本路监司同共按行，固已详熟，而利害纷纭，讫无定论。臣闻自商胡之决，踰三十年，河淤东高，势必西徙，所以连岁泛溢，旋塞旋溃，理有必至，无可疑者。而王孝先等建议，乃欲回复洪流，使归故道，所用人工，动以亿计，薪石粮器，又数千万，国费民劳，莫大于此。或闻孝先等奏章显言新开直河，若有淤填，乞不坐罪，则是妄兴大役，以徇偏见，又虑缓急水势不应，则先入奸言，莫肯执咎。诞谩自便，轻侮朝廷，操心如此，何足倚办！书曰：『汝则有大疑，谋及乃心，谋及卿士，谋及庶人，谋及卜筮。』盖圣人作事谨始，不敢自用，而广谋从觽，以求合于天心也。今将动大觽，起大役，而庙堂之上，策非素定，付之一二庸人，肆为臆说。治一横堤，已费五百余万，复千里之故道，又将若何？苟暂费而永宁，固不足吝，今建议之臣犹不自保，则生民之膏血何负于此辈，而恣听其轻费乎？况谢卿材与张景先同为一路监司，而二人之论自不相合，恐非询谋佥同之道。伏望圣慈博选深知河事之人，再令经度，参以李陲、孙民先之书，择其可用，俾干系官吏条析利害，结罪以闻，然后付之执政，择定一议，所贵虑无遗策，不贻后悔。」于是回河及修减水河二役皆罢。（此奏系安世集第五奏，当在三年冬。焘集无此奏。刘安世尽言集有回河五奏，其二奏与梁焘同，今附李常后。张景先以元佑二年十二月自京东漕改河北，四年四月，自河北改陕西。安世第五奏云「景先与谢卿材同为一路监司」，则此奏必在四年四月已前。又累奏不及遣范百禄等，则或恐在三年十一月以前也。姑附诏罢回河后。焦家堤，赵瞻奏亦及之，一岁四决当细考，大抵新、旧录载河事殊不详也。王孝先乞不坐罪，苏辙奏亦及之，不知召王孝先等到三省、枢密院果是何时，三年十一月二日可考。）
　　诏均定东南诸路盐价，下逐路转运司施行。
　　资政殿学士、知郓州蒲宗孟知河中府，龙图阁待制、知河中府王震知郑州。
　　辛丑，诏：「莳竹县防托并荆湖南路安抚谢麟将带随行兵员外，杨光衔下山丁防托人，以冬寒暴露日久，令转运司比类厢军例，等第特支。」
　　注　　释
　　【一】邈川温溪心男觉勒玛斯多卜为本族都军主阁本「邈」上有「诏枢密院三省以」七字，「心」下无「男觉勒玛斯多卜」七字。
　　【二】军主遵博斯吉为本族副都军主「都军」二字原倒，据文义乙正。「遵博斯吉」，阁本作「觉勒玛斯多卜」。
  </div>
  <div class="pagination">
   <a href="续资治通鉴长编_page525.html">
    上一页
   </a>
   <span>
    ...
   </span>
   <a href="续资治通鉴长编_page521.html">
    521
   </a>
   <a href="续资治通鉴长编_page522.html">
    522
   </a>
   <a href="续资治通鉴长编_page523.html">
    523
   </a>
   <a href="续资治通鉴长编_page524.html">
    524
   </a>
   <a href="续资治通鉴长编_page525.html">
    525
   </a>
   <span class="current-page">
    526
   </span>
   <a href="续资治通鉴长编_page527.html">
    527
   </a>
   <a href="续资治通鉴长编_page528.html">
    528
   </a>
   <a href="续资治通鉴长编_page529.html">
    529
   </a>
   <a href="续资治通鉴长编_page530.html">
    530
   </a>
   <a href="续资治通鉴长编_page531.html">
    531
   </a>
   <span>
    ...
   </span>
   <a href="续资治通鉴长编_page527.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
