<!DOCTYPE html>
<html>
<head>
    <meta charset="UTF-8">
    <title>续资治通鉴长编 - 第 159 页/共 607 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续资治通鉴长编 - 第 159 页/共 607 页</h1>
    <div class="content">　　冬十月庚戌，入内供奉官、勾当御药院张怀德言，体量环庆路蕃官巡检、三班奉职遇埋，杀牛犒蕃部，传箭欲寇山外。诏本路部署司察其巨猾者，即加捕诛，若事有未便，且取酋豪禁质之。
　　乙卯，泾原路钤辖司言，生户六族首领潘征等二千余帐内附。诏补征本族军主。
　　庚申，陕西转运司言，秦州蕃官军主策拉等请于来远寨置佛寺，以馆往来市马人，从之。
　　辛酉，翰林学士、礼部侍郎晏殊为枢密副使。
　　庚午，宰臣王钦若为译经使。唐译经使以宰臣明佛学者兼领之，国朝翻译经论，初令朝官润文，及丁谓相，始置使。而钦若乃因译经僧法护等请为使，议者非之。
　　壬申，十月二十四日，此据会要。判国子监翰林侍读学士孙奭、龙图阁直学士冯元等奏：「近召河南县主簿郭稹充直讲，敕令发遣归任，所阙直讲，别举官以闻。臣等知稹文学优长，履行修谨，欲望且令在监分经讲诵【二○】。」诏以稹为国学说书，仍令自今于参选人内保奏，不得抽差见在任官。稹，祥符人也。
　　甲戌，权知开封府王臻，请委清望官于见任京朝官内保举进士出身、曾历亲民者知畿内县，从之。
　　十一月己卯朔，禁定州嘉山樵采。
　　孙奭等言：「十三场茶积未售六百一十三万余斤，盖许商人贴射，则善茶皆入商人，其入官者皆粗恶不时，故人莫肯售。又园户输岁课不足者，使如商人入息，而园户皆细民贫弱，力不能给，烦扰益甚。又奸人倚贴射为名，强市盗贩，侵夺官利。其獘如此，不可不革。请罢贴射法，官复给本钱市茶，而商人入钱以售茶者，宜优之。请凡入钱京师售海州，荆南茶者，损为七万七千，售真州等四务、十三场茶者，损为七万一千，皆有奇数。入钱六务、十三场者，又第损之，给茶皆直十万。」庚辰，诏从奭等议。自是，河北入中复用三说法，旧给东南缗钱者，以京师榷货务钱偿之。本志云十月遂罢贴射法，恐脱误，今从实录。
　　初，计置司议茶盐利害，因言：「解州安邑两池旧募商人售京西诸州盐者【二一】，入钱京师榷货务。干兴元年，岁入才二十三万缗，视天禧三年数损十四万。请一切罢之，专令入中并边刍粟，及为之增约束防禁，以绝私贩之獘【二二】。」于是，复诏入钱京师，从京师所便。此据本志掇出附见，志云「久之」，今改云「于是」，更须考详。或全取本志，并就天圣八年十月联书之。
　　辛巳，诏凡配隶罪人，自今并令长史以下集厅事录问，仍具案及所配地里远近以闻。其后以奏牍烦，罢录案，止令以单状上承进司，既而又罢集问焉。罢集问，乃四年五月事，今依本志附此。
　　前江都县主簿王琪上疏陈十事，曰复制科，禁锦绮、珠贝【二三】，置营田，立义仓，减度僧，罢鬻爵、榷酤、和籴，行乡饮、藉田，复阅武之法，兴郡学，令公卿子弟入国学，置五经博士、进士专经。上以琪学通世务，特命试学士院。甲申，授大理评事、馆阁校勘。琪，成都人也。
　　辛卯，襄州言汉水害民田，诏蠲其租。
　　丁酉，诏晋、绛、陕、解等州岁饥，其令本路发仓□谷以赈之。
　　庚子，以太常博士刘牧为屯田员外郎、权度支判官。牧善言边事，真宗时尝献阵图、兵□，得见，赐出身。上知其名，于是通判定州，召对便殿而命之。刘牧邑里及赐出身，当考。
　　同知太常礼院陈诂言：「每年季冬，蜡百神于坛。按蜡祭一百九十二位，而礼文乃载一百八十二位，其五方田畯，五方邮表畷十位，不载祝文，窃恐开元以来年祀浸远，有司失传。又郊祀正辞录并司天监神位图，蜡祭嚈虎，皆以虎为于菟，盖初避唐讳。请自今复改作于菟为虎，及以五方田畯五方邮表畷载之祝文。」从之。
　　司徒、兼门下侍郎、平章事、冀国公王钦若既兼译经使，始赴传法院，感疾，亟归。车驾临问【二四】，赐白金五千两。戊申，卒，皇太后临奠出涕。赠太师、中书令，谥文穆，遣官护葬事。录亲属及所亲信二十余人。女貋大理评事张绬除秘阁校理。绬，洎孙也。国朝以来，宰相恤恩，未有钦若比者。
　　钦若状貌短小，项有附疣，时人目为「瘿相」。智数过人，每朝廷有所兴造，委曲迁就，以中上意【二五】。又性倾巧，敢为矫诞。太后以先朝所宠异，故复用之。及□植事败，太后颇解体，同列稍侵之，钦若邑邑以没【二六】。太后解体，据温公，邑邑以没，据江氏。后有诏塑其像茅山，列于僊官。左正言刘随言：「钦若赃污无忌惮，考其行，岂神僊耶？宜察其妄。」不报【二七】。晏殊作茅山五云观记，载起观事由，或可附此。
　　十二月壬子，赠右侍禁、合门祗候王仁屿为崇仪使。初，仁屿为归、峡、岳、鄂都巡检使，与蛮贼力战以没。至是，其子化成乞赠官，而中书以岁久，重于施行。上曰：「死锋镝之下，人之所难，岂可以岁月为限乎！」乃加赠之。
　　于阗和罕王遣使来贡方物。
　　癸丑，宰臣王曾加门下侍郎、兼户部尚书、昭文馆大学士，枢密副使、尚书右丞张知白加工部尚书、平章事，集贤殿大学士、枢密使曹利用加司空。
　　甲寅，枢密副使张士逊加左丞，参知政事吕夷简加礼部侍郎，鲁宗道加给事中，枢密副使晏殊加刑部侍郎。
　　国朝故事，叙班以宰相为首，亲王次之，使相又次之，枢密使虽检校三师、兼侍中、尚书、中书令，犹班宰相下。咸平初，曹彬以枢密使兼侍中【二八】，位户部侍郎、平章事李沆下，循故事也。干兴初，王曾由次相为会灵观使，曹利用由枢密使领景灵宫使，时以宫观使为重，诏利用班曾上，然议者深以为非。至是，曾进昭文馆大学士、玉清昭应宫使，同集殿庐，将告谢，而利用犹欲班曾上，合门不敢裁。帝与太后坐承明殿，久之【二九】，遣押班江德明趣合门，合门皇惑，莫知所出。曾抗声目吏曰：「但奏宰相王曾等告谢。」班既定，利用郁郁不平，帝使张士逊慰晓之。庚申，诏宰相、枢密使叙班如故事，而利用志骄，尚居次相张知白上。及闻召张旻于河阳为枢密使，疑代己，始悔惧焉。欧靖圣宋掇遗云：张知白参知政事，尝言参政之名，是贰彼相，礼当降之。每乘马，不入政事堂下。国老闲谈则以「降」为「隆」，「不入」为「直入」，未知孰是。据此，让曹利用班在己上，则欧靖盖得之矣。
　　殿前副都指挥使、振武节度使杨崇勋尝诣中书白事，属微雨新霁，崇勋穿泥鞹直登蜯，曾颔之，不以常礼延坐。崇勋退，劾奏其失。送宣徽院问状。翌日，对上，请传诏释罪，太后问其故，曰：「崇勋武夫，不知朝廷之仪【三○】。举劾者，柄臣所以振纪纲；宽释者，人君所以示恩德。如此，则仁爱归于上，而威令肃于下矣。」
　　癸亥，徙崖州司户参军丁谓为雷州司户参军。谓家寓洛阳，尝为书自克责，叙国厚恩，戒家人毋辄怨望，遣人致于西京留守刘烨，祈付其家，戒使者伺烨会觽僚时达之。烨得书，不敢私，即以闻，上见之感恻，故有是命。谓雅多智，是犹出于揣摩也。宰相言：「谓，天下不容其罪而窜之，今不缘赦宥，未可内徙。」上曰：「谓斥海上已数年，欲令生还岭表耳。」魏泰叙此事缪妄最甚，今不取。张唐英所载差近之，故正史循用，然谓必不敢上表，特与其家人书耳。唐英亦误。
　　乙丑，淮南节度使、检校太师、同平章事张旻以前官充枢密使。旻寻改名耆。欧阳修作晏殊墓碑，云殊上疏论旻不可为枢密使，当考。
　　保大节度使钱惟演加同平章事，判许州。
　　癸酉，契丹遣彰胜军节度使萧穆古、潘州观察使郑文囿来贺皇太后正旦，辽使贺太后正旦始此。
　　甲戌，契丹遣右监门卫上将军萧从正、右谏议大夫仇道衡来贺正旦。
　　诏自今转运司及州府差官推勘、磨勘及勾当诸般公事，如已请驿料添支者，不得别给。会要十二月事。
　　注　　释
　　【一】不以时发原作「不时发」，阁本及宋史卷二九○曹利用传同。今据宋本、宋撮要本补「以」字，于义为胜。
　　【二】前惠州军事判官林冀「前」字原脱，据宋本、宋撮要本及宋会要选举一○之二补。
　　【三】岁终宋本、宋撮要本及宋史卷二八六薛奎传均作「岁中」。
　　【四】刺配邻州牢城「邻州」原作「麟州」。据阁本改。按通考卷一六七刑考作「他州」。
　　【五】烨先世代郡人「世」字原脱，据宋撮要本及宋史全文卷七上补。
　　【六】鞠咏原作「鞫咏」，据阁本及本书卷一○四天圣四年七月乙卯编改。
　　【七】发运副使张纶请开真州长芦口为河「真州」原作「直州」，据阁本及宋会要方域一七之五改。
　　【八】马洵美原作「史洵美」，据宋会要职官六四之二七、兵二七之一九及本卷八月乙亥编改。
　　【九】翟继恩事「事」字原阙，据长编纪事本末卷四八西边属□之乱补。
　　【一○】盖博文传此四字原阙，据同上书补。
　　【一一】都监内殿崇班合门祗候开封赵士隆「开封」下原衍「府」字，据阁本及同上书删。
　　【一二】下溪州刺史彭儒猛攻杀知忠彭州彭文绾「彭文绾」原作「彭天绾」，据宋会要蕃夷五之七九、宋史卷四九三蛮夷传改。「忠彭州」，上引会要、宋史亦作「中彭州」。
　　【一三】狱具原作「狱其」，据阁本及长编纪事本末卷四八西边属□之乱改。
　　【一四】公罪当减赎铜四十斤「当」原作「官」，据上引长编纪事本末改。
　　【一五】竦自言父承皓与契丹战没「父」字原脱，据宋本、宋撮要本及宋史卷二八三夏竦传补。
　　【一六】则此际名亦可削「际」原作「除」，据阁本改。
　　【一七】自今见任并带职京朝官磨勘「自」字原脱，据阁本补。
　　【一八】右率府率衡州安置周文质「衡州」原作「卫州」，据本卷八月乙亥编及长编纪事本末卷四八西边属□之乱改。按宋会要职官六四之二七，「衡州安置」作「荆湖南路安置」。
　　【一九】故与怀信再加窜上引长编纪事本末于「窜」下有「绌」字。
　　【二○】欲望且令在监分经讲诵「欲望」原作「欲往任所」，据宋本、宋撮要本及宋会要职官二八之三删改。
　　【二一】解州安邑两池旧募商人售京西诸州盐者按宋史卷一八一食货志及宋会要食货二三之三四，解州有解县、安邑两盐池；寰宇记卷四六、九域志卷三，亦谓解州之解与安邑两县各有盐池。疑原刊「解州」应作「解县」。
　　【二二】以绝私贩之弊「私」字原脱，据宋本、宋撮要本及宋史卷一八一食货志补。
　　【二三】禁锦绮珠贝「贝」原作「具」，据宋撮要本及宋史卷三一二王琪传改。
　　【二四】车驾临问「问」原作「门」，据宋本、宋撮要本改。
　　【二五】以中上意「中」原作「申」，据同上书及宋史卷二八三王钦若传改。
　　【二六】钦若邑邑以没「邑邑」上原有「亦」字，据宋本、宋撮要本删。
　　【二七】考其行岂神僊耶宜察其妄不报「行」原作「实」，据同上书及阁本改。又「宜察其妄」句下原脱「不报」二字，今据上引各本补。
　　【二八】曹彬以枢密使兼侍中「枢密使」原作「枢密副使」。按诸载记，曹彬初于开宝末，以平江南功，拜枢密使。太平兴国中，从平太原，加兼侍中。后以北征契丹失律，降黜。真宗即位，召为枢密使。今据宋会要仪制三之一二、编年纲目卷九删「副」字。
　　【二九】久之原作「久至」，据编年录卷四改。按上引宋会要作：「久之，承明殿已座。」
　　【三○】不知朝廷之仪「仪」原作「义」，据宋本、宋撮要本及宋史全文卷七上改。
续资治通鉴长编
卷一百四
卷一百四
　　起讫时间 起仁宗天圣四年正月尽是年十二月
　　卷　　名 续资治通鉴长编卷一百四
　　帝　　号 宋仁宗
　　年　　号 天圣四年（丙寅，1026）
　　全　　文
　　春正月癸未，契丹遣枢密副使彰武节度使萧迪烈、归义节度使康筠来贺长宁节。迪烈等既来贺，契丹又使人持酒果与迪烈等，上问宰相王曾曰：「契丹赍送酒果者凡三十余人，已至莫州，可听其来否？」曾曰：「宜止其来，而以州兵代之，转酒果付迪烈等可也。」上曰：「善。」
　　己亥，命知制诰章得象、侍御史知杂事韩亿与吏部流内铨南曹同试百司人。上因曰：「比阅天下奏吏出职者，率多败官，何也？」王曾曰：「士人入流，必顾廉耻，若流外则畏谨者鲜。州县虽卑，然最近于民，宜少澄其原。」乃诏得象等精加考试。
　　秘书监致仕胡旦言，撰成演圣通论七十卷，以校正五经，家贫不能缮写奉御。庚子，赐旦钱十万、米百斛。
　　知益州薛田言两川犯罪人配隶他州，虽老疾得释者，悉留不遣，自今请无放停。上曰：「远民无知犯法，而终身不得还乡里，岂朕意乎！察其情有可矜者，听遣还。」
　　泾原路走马承受公事、入内供奉官王从德言：「与知镇戎军王仲□、本路都监李道史能破原州界康奴族，焚巴沟首领布阿等六门帐子七百余所，斩首七十九级，获牛羊马驴、器甲千计。」赐器币有差。仲□传云：破康奴族，得首领百五十，马羊七千【一】，诏奖其功。与此数稍异，今从实录。
　　辛丑，诏陕西弓箭手毋得典买租赁蕃部土田，其蕃汉愿合种者听之。
　　甲辰，上谓辅臣曰：「驸马都尉柴宗庆求为使相，如何？」王曾对曰：「先朝石保吉、魏咸信皆历行阵有劳，晚年方除使相。且将相之任，岂容私请。」上曰：「固也。卿等可召宗庆谕之。」
　　御书院言翰林待制、太子中舍同正王文庆乞授正官出职。上欲与大理评事，以问宰相，宰相言：「若除正官，则流品不分矣。请且如旧制，迁同正官。」从之。
　　初，泾、环州属羌作乱，陕西转运使王博文劾奏周文质、王怀信拥兵玩寇，耗边食，请用曹玮及田敏代之。文质等既坐法，丙午，徙知天雄军、彰化留后曹玮知永兴军，使节制边事。从博文之言也。玮寻以疾免行，复知天雄军。天雄卒有犯盗者，觽谓狱具必杀之，玮乃处以常法。或疑而问之，玮笑曰：「临边对敌，斩不用命者，所以令吾觽，非喜杀也。平时治内郡，安事此乎？」博文传称：玮以病不行，乃用敏为泾原路总管，寇遂平。按敏传卒无泾原之命，虽复为环庆总管，乃天圣元年四月，恐博文传误也，今不取。
　　二月戊申朔，置上御药供奉四人。御药院掌按验秘方、和剂药品以进御，及供奉禁中之用。至道三年，始置，以入内供奉官三人掌之，或参用士人。于是，别置上御药供奉，其品秩比内殿崇班，专用内侍。其后多至九人。
　　庚戌，玉清昭应宫使王曾请下三馆校道藏经，从之。上因言：「其书多载飞炼金石方药之事，岂若老氏五千言之约哉？」张知白曰：「陛下留意于此，乃治国清净之道也。」
　　甲寅，诏官吏犯赃至流，而按察官不举者，并劾之。
　　己未，保大节度使钱惟演言，次子大理评事晦乞换内殿承制。诏授内殿崇班。晦娶驸马都尉李遵勖女，即冀国大长公主所生也，故特从其请。
　　浙江抱余杭，据岸为二闸，互启闭，纳温台、衢婺船，而潮坏北闸，久不治，两路船为之稽壅。辛酉，侍御史方慎言始奏复之【二】。
　　壬戌，遣官祀九宫贵神。上因谓辅臣曰：「祠日适与真宗大忌同，其施乐耶？」王曾曰：「但设而不作尔。」又问古今乐之异同，曾曰：「古乐用于天地、宗庙、社稷、山川、鬼神，而听者莫不和悦。今乐则不然，徒娱人耳目而荡人心志，自昔人君流连荒亡者，莫不由此。」上曰：「朕于声技固未尝留意，内外燕游，皆勉强耳。」张知白曰：「陛下盛德，外人岂知之？愿令吕夷简备书时政记。」
　　庚午，并代部署司请置西界和市场，从之。
　　甲戌，夔州路归顺等州蛮人田思钦等三百二人来贡方物【三】，枢密院言入贡人多，本路转运使不先奏听旨。诏劾之。
　　乙亥，浚京西诸河。
　　诏内藏库副使安继昌、殿中丞宋可行权提举制置左右厢店宅务，入内押班江德明言课利亏少旧额故也。候课利及额，即罢提举。
　　同管勾河东沿边安抚司王世文奏【四】：「代州界宝兴军寨主李继忠见任右班殿直，新差监押王格乃左班殿直，职序非便，恐致不和。望下三班院，自今凡监押职位，须在寨主之下。」从之，仍移王格他任。
　　三月戊寅朔，以翰林学士承旨、兼侍读学士、工部尚书利瓦伊为相州观察使。
　　初，塞下讹言契丹将绝盟，故遣维往使。契丹主素服其名，馆劳加礼，使即席赋两朝悠久诗，下笔立成，契丹主大喜。既还，上欲用为枢密副使，或斥维与契丹诗不当自称小臣，沮罢之，乃加刑部尚书。维久厌书诏之劳，辞不拜，引李士衡故事，求换官，故有是命。左正言刘随奏维以词臣求换武职，非所以励廉节，不报。寻命维知亳州。维言亳州事简【五】，不欲尸重禄，请赴相州，从之。要知沮罢者姓名。
　　己卯，徙知秦州、右谏议大夫、集贤院学士薛奎知益州，加枢密直学士，以给事中、龙图阁直学士王随代之【六】。秦民与夷落数千人列奎治状诣转运使请留，赐书褒谕，不许。
　　辛巳，许上御药供奉蓝元用等封赠父、母、妻。元用，继宗养子也。
　　御史台自薛奎后，中丞阙久不补，侍御史知杂事韩亿独掌台务踰年【七】。壬午，始命权知开封府王臻权御史中丞。臻建言：「三司、开封府诸曹参军及赤县丞、尉率用贵游子弟【八】，骄惰不习事。请易以孤寒登第、更仕宦书考无过者为之。」又言京百司吏人入官，请如长定格，归司三年。皆可其奏。依长定格，元年五月，李孝若已有此奏请，不知臻何故复言之，当考。
　　中书言：「诸路转运使提点刑狱，皆别置劝农司，文移取索，颇为烦扰。请自今勿置司行遣，但令躬领使事，庶几实惠及民。」甲申，诏从其请，罢诸路劝农司，转运司、提点刑狱仍令领农使如故【九】。
　　己亥，鄜延路总管司言，蕃部首领曹守贵等一千八百余户内附。
　　甲辰，前权三司使李谘落枢密直学士，前领计置司刘筠、王臻、范雍、蔡齐、俞献可、姜遵、周文质各罚铜三十斤，枢密副使张士逊、参知政事吕夷简鲁宗道各罚一月俸。
　　先是，入内押班江德明传宣下御史台鞫三司孔目官王举、勾覆官勾献等，天圣元年五月从三司改法，许商人河北、陕西缘边入中粮草，给以颗盐、白矾等，不指定慈州、晋州矾分数，致商人多请慈州矾，而浸以亏官。又天圣二年令具计置缘边粮草数，举等乃以逐路夏秋税赋并两川物帛所博粮草，通作三司计置防边所增；及未改茶法时不折计虚实钱，而妄称卖茶课增一百四万余贯，以觊恩赏。朝廷以为然，遂赐举等各银五十两、绢三十匹。至狱具，决配献沙门岛，而举已前坐事配宿州。
　　以士逊、夷简、宗道尝主变法之议，诏令分析。士逊因言措置更革，皆不出已。夷简则言：「天圣初，环庆等数路奏刍粮不给，京师府藏常阙缗钱，吏兵月俸仅能取足。自变法以来，京师积钱多，边计不闻告乏。中间蕃部作乱，调发兵马，仰给有司，无不足之患。以此推之，颇有成效。惟是三司比视数目，差互不同，非执政所能亲自较计。」而宗道所言，亦略类夷简。竟坐不合以举等状施行，故及于罚。详定所孙奭等特释之【一○】。士逊等分析，据本志附见。李谘三年九月已罢三司使，改枢密直学士，知洪州，此更落密直也。本志误云罢三司使，今不取。
　　安德节度推官李佑，唐庄宗曾孙也。上书求便官，以扫洒陵庙。夏四月丁未朔，改授西京留守推官【一一】。因谓辅臣曰：「唐庄宗百战灭梁，始有天下，不务修德，而溺于声乐，嬖用伶官，以及于祸，良可叹也。」王曾对曰：「陛下日听政事，又览前代治乱之迹，以为龟鉴，天下之福也。」
</div>
    <div class="pagination">
<a href="续资治通鉴长编_page158.html">上一页</a><span>...</span><a href="续资治通鉴长编_page154.html">154</a><a href="续资治通鉴长编_page155.html">155</a><a href="续资治通鉴长编_page156.html">156</a><a href="续资治通鉴长编_page157.html">157</a><a href="续资治通鉴长编_page158.html">158</a><span class="current-page">159</span><a href="续资治通鉴长编_page160.html">160</a><a href="续资治通鉴长编_page161.html">161</a><a href="续资治通鉴长编_page162.html">162</a><a href="续资治通鉴长编_page163.html">163</a><a href="续资治通鉴长编_page164.html">164</a><span>...</span><a href="续资治通鉴长编_page160.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
