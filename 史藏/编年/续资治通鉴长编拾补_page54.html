<!DOCTYPE html>
<html>
 <head>
  <meta charset="utf-8"/>
  <title>
   续资治通鉴长编拾补 - 第 54 页/共 59 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   续资治通鉴长编拾补 - 第 54 页/共 59 页
  </h1>
  <div class="content">
   ２４、甲午，太学生陈东言：“臣於去年冬尝与诸生伏阙上书论六贼之罪，又近言蔡京、朱勔父子及童贯等挟道君南巡，恐生变乱，乞追还阙下，各正典刑，至今未蒙尽行。或谓朝廷方有夷狄之难，未暇议此。然今日事势之急，殆有甚於夷狄者。昨日闻道路之言曰：高杰近取其兄俅、伸等书，报言上皇初至南京，不欲前迈，复为数贼挟之而前，沿路劫持无所不至。迨至泗州，又诈传上皇御笔，令高俅守奭浮桥，不得南来，遂挟上皇渡淮以趋江、浙。斥回随驾卫士，至於攀望恸哭，童贯遂令亲兵引弓射之，卫士中矢而踣者几百馀人。高俅父子兄弟在傍，仅得一望上皇，君臣相顾泣下，意若有所欲言者。而群贼在侧，不敢辄发一语，道路之人，莫不扼腕流涕痛愤。天子之父而乃受制奸臣贼子一至於此；况数贼之党，偏满东南，而上皇随行大臣如宇文粹中，乃京甥婿，其弟虚中，亦窜而往。蔡攸，京之子也，得守镇江，据千里山川要害之地；宋&lt;日奂&gt;，蔡攸之妻党也，出领大漕，专数路金穀敛散之权。贯有亲随胜捷之精兵，勔有一乡附已之众恶，皆平时阴结以为备者。一旦南渡，即恐乘势窃发，控持大江之险，东南郡县必非朝廷有。是将陷倾父子，使之离间，其事必有至难言者，何为尚不忍於此？非梁师成阴有营救而然邪？请言师成之恶。外虽憸佞，而其衷阴险祸贼，招权怙势，坏法乱纪，无所不至。上皇每所进用宰执、侍从，师成必收以为己功，故大臣听命，师成以行国政，威声气焰，震灼中外。国家至公之选，无如科举之取士，而师成乃荐其门吏使臣储宏，特赴廷试，宏自赐第之后，仍令备使臣之役。宣和六年春，亲第进士，其中百馀人，皆是富商豪子，或非泛授官之徒，以献上书，特赴廷试，每名所献至七八千缗。唱名之日，师成奏请升降，绝灭公道。又创置北司以聚不急之务，专镇书艺局以进市井游手无赖之辈。滥恩横赐，靡费百端。窃弄威福，阴夺人主之柄。使师成不去，同恶尚存，群贼等辈倚为奥援，陛下虽欲大明诛赏，以示天下，胡可得哉！”（《纪事本末》卷百四十八。案：《三朝北盟会编》击此於三十日丙申，较此后二日。） 

　　２５、乙未，辅臣率李纲、郑望之入对，上令至宣和殿阅所列珠玉，命梁师成同纲、望之津致虏营。（《纪事本末》卷百四十五。案：《靖康要录》：二十九日，望之同李棁斋珠玉、犀角、象牙出城，须臾，耶津忠来相见云：皇子郎君令来交割。讫，纲上马入城。无梁师成名。据下文，梁师成已於是日至八角镇而死，安得与李纲等同至虏营？显见其误。考郑望之《奉使录》，宁和殿阅珠玉，即在二十二日回城入奏之时。内官梁师成举起一玉杯，外碾成龙螭形，云此盏只碾作工价几千缗。上云：不知要做甚？却过福宁殿，令梁师成专管津般赴军前，令纲与望之共管押前去。是梁师成止於二十二日管理津般事务，实非与李纲等同往虏营也。《奉使录》，纲等出城在二月一日丁酉，较此更后二日，是时梁师成已死。） 

　　２６、诏暴梁师成朋附王黼之罪，责为彰化军节度副使，遣使臣押至贬所，至八角镇而死。（《纪事本末》卷百四十八。案：《靖康要录》：是月十二日圣旨，梁师成朋辅王黼，众议不容，可责授彰化军节度副使，华州安置，差使臣日下押出门，本处交割。三十九日，梁师成至八角镇，卒。则降诏当在戊寅日，而乙未乃其死日也。《三朝北盟会编》贬梁师成在正月三十日丙申，未知孰是？然据郑望之《奉使录》，是月二十二日，津般珠玉，尚令梁师成专管其事。则《要录》谓十二日已贬者，恐误。陈均《九朝编年备要》云：命开封吏押至八角镇杀之。陈桱《通鉴续编》云：缢杀之，以暴死闻。王宗沐、薛应旂亦同。惟赵甡之《中兴遗史》曰：陈东疏奏，未及施行。会姚平仲之败，继有欧击宦官、太学生伏阙事，再贬师成，循州安置。未行，师成知不免，遂自杀。） 

　　２７、是月，江端友上书。（《纪事本末》卷百六。案：原本止称靖康初，无月日。据《靖康要录》，四月初九日吴敏劄子称，陛下即位求直言。端友当围城时上书论事甚众。知必在正月间也，今附击於是月之末。《要录》吴敏劄子：臣伏闻布衣江端友，隐居京城东郊，素有高行，士大夫多称道之。臣顷见吴开详言其迎养所生之母孝，又尝闻缙绅诵其诗，而端友躬耕蔬食，守节自重。顷闻讲议司欲招之，端友讫不肯就。自陛下即位求直言，端友当围城时上书论事甚众，而终不肯一至公卿之门。近者，陛下招延草茅邹柄、任申先、尹淳、邓肃之流，偶未及端友。臣愚伏望特加官使，以风四方。奉圣旨，赐同进士出身，与补承务郎。） 

　　《续宋编年资治通鉴》：白时中罢，李邦彦起复太宰，张邦昌少宰，都人呼邦彦为“浪子宰相”。案：李《十朝纲要》击此於辛未。《三朝北盟会编》击此於六日壬申。《靖康要录》罢白时中为观文殿大学士、中太一宫使在是月五日，而李邦彦、张邦昌除授在七日。《东都事略》、《宋史·本纪》及薛应旂、王宗沐、毕沅《续通鉴》并在辛未，与《纲要》同。《幼老春秋》云：邦彦性俊爽，同学者服其敏。而公然习下，喜闾阎鄙猥事，自号为“李浪子”。宣和七年，拜少宰，惟以谄佞取容，略无建明。喜讴善谑，尤能为市井鄙俚之语。每以鄙俚之语缀成小词，无赖子得之，喧传里巷。邦彦尝自云赏尽天下花，踢尽天下球，做尽天下官，而都人亦呼邦彦为“浪子宰相”。至是除太宰。邦彦、邦昌、时中制文，《靖康要录》、《北盟会编》并载之。《授李邦彦制》曰：门下：轨三光而遂万物，实资当轴之勋；逊五品而镇四夷，尤赖秉钧之大。亟颁廷号，登冠台符。起复银青光禄大夫、少宰兼中书侍郎、兼神霄玉清宫万寿宫使李邦彦，俊德明谟，宏才远器。学贯天人，而守之以虚静之量；识穷治忽，而发之以忱洵之词。蚤冠抡魁，旋持从橐。嘉猷婉画，久翔政路之荣；伟誉英声，寝亚冢司之重。粤自定策，弥见竭诚。日月增辉，方壮朝廷之势；风尘有警，遽深边鄙之虞。尽忠而人绝间言，制胜而虑无遗算。谢安之矫情镇物，足抗符秦；李靖之料敌临机，何忧突厥？国威既振，民志以宁。是用序升揆宅之官，进贰纳言之任。文阶峻陟，并赋陪敦，以彰体貌之严，以示倚毗之厚，惟时所望，非朕敢私。於戏！杜如晦长於断谋，坐翊隆平之运；姚元崇善於应变，永扶康泰之期。勉绍徽声，伫观丕绩。可特授起复，特进、太宰兼门下侍郎、兼神霄宫使，加食邑七百户，实封三百户。《授张邦昌制》曰：股肱之起元首，庸闻帝舜之歌；舟楫之济巨川，备载高宗之命。聿求隽望，式赞鸿图。在考慎以惟精，顾登庸之敢后，诞扬孚号，明告治廷。通奉大夫、守中书舍人兼充神霄宫副使张邦昌，识敏而器宏，才全而学博。洁於行己，保礼义廉况之四维；端以立朝，茂正直刚柔之三德。粤登膴仕，亟告嘉猷。念天步之方艰，忧民心之未定。允资厌难，尤赖协恭。是用惟升揆亚之崇，进贰上台之重，仍兼官於凤沼，俾亮采於龙墀。并衍爰田，申加贞食，庸昭异数，益示殊私。以朕初载，论相之明，为尔盛年，得君之宠。於戏！敉宁中外，矫情当慕於谢安；镇服迩遐，守正宜师於裴度。钦承予训，益懋乃恭。可特授正奉大夫少宰兼中书侍郎、神霄宫使，加食邑七百户，实封三百户。《罢白时中制》曰：熙朝任相，当严进退之规；明主驭臣，宜厚始终之礼。惟时端揆，翊我初元，顾谋国之未臧，肆推恩而许罢。特颁显号，用亶具僚。特进、太宰兼门下侍郎、兼神霄宫使、庆国公白时中，性禀中和，心存岂弟，早通经术，蔼贡薛韦平之声；晚被眷知，居萧曹丙魏之地。方胡骑猖狂之日，乃庙谋经略之时，排难戎庭，懦弱讫成於无断；投閒真馆，保全实赖於有容。赐以安车，俾还私第。爰念上皇之元弼，载悯春宫之旧宾，时示眷存，聿崇体貌。锡隆名於秘殿，俾佚仕於殊庭，拓衍辕田，陪敦圭赋。於戏！参朱邸之佐，尝克尽於忠规；追赤松之游，尚永绥於寿嘏。祗应异数，益体至恩。可特授观文殿大学士、中太一宫使，依前特进、庆国公，加食邑七百户，实封三百户。

　　又诏金国以大金称。案：《靖康要录》：是月二十二日圣旨，今后金国称呼只以大金为称，合用国事者，依自来体例施行，更不以金国为称。由丁卯朔推之，二十二日乃戊子也。《三朝北盟会编》系此於十四日庚午。《宋史·本纪》在庚辰。以月朔推之，十四日实为庚辰，而庚午则为四日，《会编》误也。毕沅《续通鉴》诏称金国加大字在丙子，为初十日。据《金史·太宗本纪》：辛巳日，宋上誓书，称姪大宋皇帝，伯大金皇帝，则诏称大金似当在辛巳之前，而庚辰为辛巳前一日。

　　又种师道入见奏云：臣以为议和非计也，京城周回八十馀里，如何可围？城高数十丈，粟支数年，不可攻也。若於城内劄寨，而城外严兵拒守，以待勤王之师，不逾数月，虏自困矣。如其退，即与之战，四镇之地，不宜割与。上令与邦彦共议。师道见邦彦曰：师道在西上，不知京城高坚如此，奭备有馀。当时相公何事便讲和？邦彦曰：以国家无兵故也。师道曰：不然，凡战与守，自是两事，战不足，守则有馀，京师数百万众，尽皆兵也。师道与邦彦议，数日不决。案：此文与《三朝北盟会编》略同。《会编》附此文於二十日丙戌种师道等兵至阙下之后。

　　又王孝迪议揭榜立赏，括在京军民官吏金银，违者斩之，得金二十馀万，银四百馀万。案：《靖康要录》系此於是月二十六日，则为壬辰。《三朝北盟会编》在二十日丙戌。李纲《传信录》云：余因对於福宁殿，奏上曰：“今簇金银限满，民力已竭，复许告讦，恐生内变。外有大敌，而民心又变，不可不虑。”上曰：“卿可往收榜，毋得告讦。”余因巡城过榜所，令传旨收榜、归行营司，移牒孝迪照会，人情乃安。据李纲对福宁殿即在明日癸巳，则悬榜不过一二日耳。孝迪后为胡舜陟所劾，并详《靖康要录》，今附载於此。《要录》：是月二十六日，宰执等理聚金银，自乘舆服御、宗庙供具、六宫官府器皿皆竭，又送以服御、群玉、腰带、珍珠、宝器、珍禽、香茶、锦绮、酒果之类，并以祖宗以来宝藏珠玉等准折，复率之於臣庶之家，金仅及三十万两，银仅及八百万两。於是王孝迪建议，欲尽括在京官吏军民金银，以收簇犒设大金军兵。揭长榜於通衢，立限俾悉输之官，限满不输者斩；许奴婢及亲属诸色人告，以其半赏之，都城大扰。限既满，得金二十馀万两，而民间藏蓄，为之一空。是年，监察御史胡舜陟奏：“陛下以大臣误国，悉行罢黜，如李邦彦主和议，李纲、李邺、郑望之奉使许地是也。有索金银於民间，而措置乖方，为国敛怨，莫如王孝迪，今犹以秘殿峻职，出守巨藩，臣所未逾。按孝迪天资庸陋，无一可用，为礼部尚书，则礼部之事废；为吏部尚书，则吏部之事废；为翰林学士，则文词疏缪，取笑四方，不才如此，岂宜参预大政！第以李邦彦姻家，骤引为中书侍郎，当国家多难之际，曾无一言之补。及索金银，而国人以陛下即位之初，遭此变乱，皆愿效死，以济缓急，又岂爱其宝货哉！但诏温语观谕，无不可者。孝迪辄大书巨榜，揭於通衢，以虏人杀掠劫戮为词，恐胁士民，而不知辱国已甚。又趣之太急，使之告讦，里闬之间，无不怨愤。所差从官，诣权贵之家，差牒未授，降官以至庶人，皆笑其昏妄，无所可用，一至於此！使临方面，民亦受害。伏望特赐罗斥。”奉圣旨，王孝迪放罢。《北盟会编》此事在四月十六日。

　　（慈谿冯一梅辑注） 

　
卷五十三

　

　　钦宗

　　△靖康元年（丙午，一一二六） 

　　１、二月，（案：《四史朔闰考》：是月丁酉朔。） 丁酉，李纲、郑望之至虏营，金先遣纲归。是夜，宣抚司都统制姚平仲率步骑万人劫金寨，以败还。初，种师道以“三镇不可弃，城下不可战。朝廷姑坚守和议，俟姚古来，兵势益盛，军中共议自遣使人往谕金，以三镇系国家边面，决不可割，宁以其赋入增作岁币，庶得和好久远。如此三两还，势须逗遛半月。重兵密近，彼不敢远去劫掠。孳生监粮草渐竭，不免北还，俟过河，以骑兵尾袭。至真定、中山两镇，必不肯下。彼腹背受敌，可以得志”。会李纲主平仲之谋，师道言卒不可用。（案：此云李纲主平仲之谋，误也。纲期於二月六日举事，而平仲先期於初一日行之，而败似不得归罪於纲矣。《靖康传信录》述之颇详，其略云：期即分遣兵以二月六日举事，盖阴阳家言是日利行师，而姚古种师中之兵亦将至故也。约已定，而姚平仲者，古之子，屡立战功，在道君朝为童贯所抑，未尝朝见，至是上以为骁勇，屡召对内殿，赐予甚厚，许以成功当有节钺茅土之赏。平仲，武人，志得气满，勇而寡谋，谓大功可自有之。先期於二月一日夜，亲率步骑万人，以劫金人之寨，欲生擒斡离不者，取今上皇以归，虽种师道宿城中弗知也。余时以疾给假卧行营司，夜半上遣中使降手笔曰：“平仲已举事，决成大功，卿可令行营司兵出封邱门为之应援。”余具劄子辞以疾，且非素约兵不预备。斯须之间，中使三至，责以军令。不得已，力疾会左右中军将士，诘旦出封邱门。据此，则平仲举事，纲固不及知也。赵牲之《中兴遗史》云：上问兵期，师道请过春分节，上以为缓，乃密遣平仲及杨可胜等取二月丁酉出兵劫摩驼冈大寨。可胜奏曰：“此行决危，又恐失国家遣亲主宰相和议之信，臣欲作奏检藏怀中，具言臣不候圣旨往击贼。”上许之。是日也，用术士楚天觉溇择劫寨之日，漏语於数日之前，都人户户知之，又植三大旗於开宝寺，皆书为御前报捷字，仍於封邱门上张御幄以俟车驾临受俘获，都人填溢於衢路，颙待捷音。平仲、可胜等以兵七千出城，金人空其寨，伏铁鹞子兵以掩官军，平仲等大败，可胜被执。据此，则师道尤无罪也。） 平仲，古之养子也。上以其骁勇，屡召对内殿，赐予甚厚，许以成功当授节钺。（案：《靖康要录》：平仲尝从童贯平方腊，回京师，滉大杀获魔贼之多，大臣信其说，意谓以杀金人如魔贼。） 平仲意欲夜叩金营，生擒斡离不，奉康王以归，而其谋泄，未发，数日行路，及金人皆知之，金先事设备，故反为所败。（案：《续宋编年资治通鉴》云：杀伤相半，杨可胜死之。师道复言：“劫寨已误，今再遣兵攻之，亦一奇也。”邦彦畏懦不果用。） 时康王及张邦昌留金营，斡离不请相见，帐前立本朝旗帜数百面，又俘金将校数十人以责邦昌，邦昌云：“此非朝廷意，恐四方勤王之师，各奋忠义自结，实为此举耳。”斡离不曰：“谓我贼耶，安得如许！其众相公但可诿谓朝廷不知耳？”良久，罢遣归所。馆有韩鲁太师者，传斡离不语，独止郑望之曰：“侍郎首来议和者，今当往都统国主营。”（案：陈桱《通鉴续编》谓送郑望之等於粘没喝营，误也。都统国主当别是一人，粘没喝即粘罕，称国相，不称国主。） 因导之北行，穿营栅，屈曲可六七十里，始至立寨处，其实不出一二十里，故为迂回，以示众盛。夜后始至，与国主相见，尽彻从者，以刀仗夹卫而入。既见，国主曰：“侍郎首传和议，今顾以兵相加，侍郎逭不得一死，姑实言朝廷所以用兵者何？”望之曰：“使人如前知朝廷用兵，岂肯出城犯死！”国主曰：“然，则果何人？”望之曰：“以为勤王者自出意耶。万一朝廷所命，则使者为欺大国；若直谓朝廷命之攻耶，万一勤王之师实为之，亦为欺大国；若以实言，即真不知耳。今人墙壁外事，耳目不接，尚不能知，何况身在郊外，岂能知用兵者主名哉？”国主辞色稍定，徐徐问劳望之，且曰：“侍郎休矣，明朝相见。”翌日，望之回斡离不寨，其下惊曰：“公顾得还耶？”张邦昌曰：“昨夕康王为公泣下，盖闻军中语，谓过（案：原本此下有阙，疑脱“都统”二字。上文云“侍郎首来议和者，今当往都统国主营”，下文云“君知都统营之危乎？”似此亦当云“都统营”。） 营非善意也。”少顷，望之从王汭乞归。汭曰：“公方主和，而兵从之，皇子大王疑君心，君知都统营之危乎？今幸脱彼，未可言归也。”

　　２、李纲会行营左右军将士，质明，出景阳门，勒兵於班荆馆、天驷监，分命诸将，解范琼、王师古等围。金骑出没，鏖战於幕天坡，斩获甚众。复犯中军，纲亲帅将士以神臂弓射却之。

　　３、上初满意平仲必成功，既而失利，宰执、台谏皆交言西兵勤王之师及亲征行营司兵为金所灭，无复存者，（案：《靖康传信录》：时姚平仲恐以违节制为种师道所诛，即遁去。而宰执、台谏閧然，为此言。） 上大震惊，有诏不得进兵。（案：《靖康传信录》：时斡离不遣使以为用兵特将帅所为，不出上意，请再和。宰相李邦彦於上前语使人曰：“用兵乃大臣李纲与姚平仲结搆，非朝廷意。”佥议欲缚余以与之，而使人反以为不可，金人复遣使来议和。） 遂罢纲尚书右丞、亲征行营使，以蔡懋代之。因废行营使司，止以守奭使总兵事，盖欲逐纲以谢金也。（《纪事本末》卷百四十五。案：李纲之罢，《宋史·本纪》及王宗沐薛应旂《续通鉴》并击於明日戊戌。《三朝北盟会编》，是月二日戊戌，有斡离不问劫寨奏书，正与同日。李《十朝纲要》书己亥，金人复遣使来议和。与《会编》差一日。） 

　　４、己亥，李纲诣崇政殿求对，既至殿门，闻罢命，乃退处浴堂待罪。蔡懋会问，行营司兵所失才百馀人，而西兵及勤王之师折伤千馀人，馀并如故。是夕，上降亲笔劳纲，赐白金五百两，钱五十万，且令吴敏谕复用之意，纲感泣以谢。（《纪事本末》卷百四十七。） 

　　５、辛丑，太学生陈东率诸生数百人伏宣德门下，上书曰：（案：《靖康要录》、《北盟会编》并载此，云：臣闻任贤勿贰，去谗勿疑者，社稷之主也；奋不顾身，死生以之者，社稷之臣也；妒贤嫉善，妨功害能者，社稷之贼也。恭惟陛下，聪明英睿，独智旁烛，贤邪之分，宸衷判然，天下戴以为社稷之主。） “在廷之臣，奋勇不顾，以身任天下之重者，李纲是也，所谓社稷之臣也。其庸僇不才，忌嫉贤能，动为身谋，不恤国计者，李邦彦、白时中、张邦昌、赵野、王孝迪、蔡懋、李纲之徒是也，所谓社稷之贼也。”（案：《靖康要录》、《北盟会编》此下云：陛下断然不疑，拔纲於卿监之中，不一二日，任为执政，中外相庆，知陛下能任贤矣；斥时中而不用，知陛下能去邪矣。然纲任而未专，时中斥而未去，复相邦彦，又相邦昌，其馀又皆擢用，何陛下之任贤犹未能勿贰，去邪犹未能勿疑乎？又复罢李纲职事，臣等惊惑，莫知所以，此必邦彦挤陷。） 又曰：“纲起自庶官，独任大事，邦彦等嫉如仇雠，恐其成功，因纲用兵小不利，遂得乘间投隙，归罪於纲。然一胜一负，兵家常势，小胜固未足为喜，而小挫亦岂足为辱。况示怯示弱，奇谋秘计，岂可遽以此倾动任事之臣！”又曰：“切闻邦彦、时中尽劝陛下他幸，见事有急，各除亲党外任，遣家属随之远去。岂身为大臣，不能以一家死社稷之难，其意止欲仓卒之际，各保妻孥耳？诸大臣一鼓而唱之，百官有司群起而和之，遂令京城之人，閧然骚动，弗安其居；若非纲为陛下建言，则乘舆播越在外，宗庙社稷已为邱墟，生灵已遭鱼肉，陛下将有弃宗庙社稷之名。赖聪明不惑，特从纲请，中外闻之，虽愚夫愚妇，莫不举手加额，仰叹圣德之盛。纲之力，岂曰小补之哉？是宜邦彦等谮谤忌嫉，无所不至。（案：《靖康要录》、《北盟会编》此下有云：臣等窃见邦彦等事太上皇帝，享高爵厚禄，为日最久，坐视天下之弊，未尝发一言以图补报。至如王黼、童贯、蔡攸共兴北师，天下皆知其不可。上皇决之群臣，虽郑居中力争此事不可轻举，而王安中力赞王黼以遂其事。邦彦非不与闻此议，而略不加可否於其间，其实亦皆阴助王黼，以贻今日之祸，使上皇痛自罪抑，避位而去。陛下新即宝位，遽有变乱之虞，慄慄危惧，不遑宵旰。邦彦并当引己归咎，自求贬放，以谢君父；而乃当此国家危急之际，尚敢偃蹇自若，将禄固位，坐妨贤路，而复忌嫉贤能，害国家大计。盖邦彦首倡请和之议，又请割地，挫辱国势。今欲必遂前非，以逋罪咎，幸纲小失，因缘沮毁。陛下若听其言，斥纲不用，社稷存亡，特未可知。若谓虏人真愿请和，则既和之后，何故尚敢攻我京城，纵兵四掠，屠我畿内！犬羊之性，急则垂尾，缓则跳梁，乍臣乍叛，变诈百出。窃知今日困弊不可支吾，闻陛下信任李纲自知灭亡无日，请和之意，必更激切；而邦彦等乃得藉口以沮成谋，遂致李纲罢废。罢命一传，士大夫失色，兵民骇动，至於流涕相吊，咸为不日为虏擒矣。则是陛下罢废李纲，非特堕邦彦计中，又堕虏计中矣。闻朝廷又欲增与驴马等物，无乃借寇兵而资盗粮乎？又闻邦彦尚执前议，必欲割地与之，曾不念祖宗土地得之甚艰；又况河北实朝廷之根本，而三关四镇，实河朔之根本，若弃三关四镇，是弃河北，若弃河北，则朝廷能复都大梁乎？能更都洛阳乎？且如太原一郡，凡经艺祖、太宗两朝亲征，仅乃得之。祖宗所以必取之者，盖以此地控扼二虏，下瞰长安才数百里。今若弃太原，则长安重城千里，日在其睥睨中，朝廷又安能往都乎？此祖宗所以特重两河之地。自真宗、仁宗朝以来，北虏盖尝有割地之请，当时朝廷宁屈己增币以塞其欲，至於土地，一寸不肯与之。圣圣相守，咸念祖宗艰难之功，惜国家要害之地，不忍弃也。今陛下即政之始，邦彦等思欲弃祖宗境土，不知待陛下作何等主耶！不知割太原、中山、河间十有馀郡之后，邦彦等能使虏人不复败盟否？窃恐口血未乾，已引兵南向矣！自大梁至长安既不可都，必将迁而之金陵，则是江以北非朝廷有。况金陵正虑童贯、蔡攸、朱勔等往生变乱，虽欲迁而都焉，人未可得，陛下将於何地而奠宗庙耶？又况保州乃祖宗陵寝所在，一旦陷於北虏，必遭暴露，国祚长短，所缘非轻，邦彦等忍弃之耶？其意不过欲抒目前之急，不为国家长久之计；又不过欲沮李纲成谋，以快私愤。亦恐李纲成功之后，自知前议之失，罪有所归，故并力沮之，期於必胜。想邦彦日在陛下左右，每一言及李纲用兵之事，必故作惊怖之状，争为危迫之言以恐陛下，欲陛下必听其计，以害李纲。自纲遭遇不次拔擢，邦彦自知必不能安身朝廷之上，乃荐引私党，以塞陛下进用李纲之路；而王孝迪者，又是邦彦姻家，必与群奸力排，以助邦彦；而在台谏者，亦多邦彦等党。前日邦彦请召国子监长贰相见，累日乃闻祭酒谢克家除谏臣司业，孙觌除侍御史。臣等在学，备见此事，众心不平，岂有天子欲用耳目之官，而宰相大臣，前期召见，以收私恩，其意安在？想今台谏之中，鲜为陛下发一言以明李纲之无辜者，纲可谓孤立无助。臣等窃谓朝廷之上，非特纲为孤立，而邦彦等自为身谋，不以腹心事上，恐陛下亦成孤立矣！可胜寒心。天下共知纲於国家可以大用，臣等可为陛下言其一二：顷岁京师大水，自宰相大臣及百官，争占舟船，或结木筏为大水计。是时邦彦等皆在朝廷，曾不闻一人为君设备者，又不闻一人言及灾异者，独纲慷慨为上言之，至为奸臣谮逐，数年不用。前日边报初至，宰相骨肉，尽皆出京，独纲妻孥未尝迁避。陛下当此，方深北顾之忧，而左右大臣无一人为陛下请行者，独纲奋然以身任之，纲之用心可见矣！陛下何忍信朋党之计，而斥正人端士乎？） 又曰：“若以纲用兵小挫，遂当废罢，则童贯创开边隙，以贻今日之祸；近又引兵数十万以事云中之役，几於匹马嘡轮无还者，朝廷曾不议贯之罪，何纲小挫而加罪乎？案：《靖康要录》、《北盟会编》此下云：若以虏人申请和议，遂欲罪纲以谢虏，无乃中其反间之术乎？若因邦彦等谮谤之故废斥之，无乃遭其愚弄乎？一进一退，在纲为甚轻，在朝廷为甚重，今日宗社安危，在此一举。幸陛下即反前命，复纲旧职，以安中外心，付种师道以阃外之事。”（案：《靖康要录》、《北盟会编》“以安中外心”下即继云：昔魏文侯令乐羊将兵攻中山，当时？议沮之，至有谤书一箧。及羊功成而归，文侯出其书示之，羊乃再拜稽首曰：“此非臣之功，主君任臣之功也。”唐宪宗讨蔡数不利，群臣争请罢兵，宪宗曰：“一胜一负，兵家常势，若兵常胜，则古今何惮用兵耶？”但论帅臣勇怯，兵力强弱，措置如何耳！讵一败使沮成计乎？於是左右不能用其间，而裴度亲身督战，卒破蔡贼，当时有曰：“非度破贼之难，任度之难也。”韩愈诵宪宗之功曰：“凡此蔡功，惟断乃成。”宪宗号中兴之主，正在於此，惜其勿克有终也。臣等愿陛下远鉴前代已然之事，坐照今日异议之臣，奋发英断，复用李纲以成大功，宗社幸甚！臣等为陛下今日计，莫若斥邦彦等，拔纲而相之；想吴敏、耿南仲必肯与李纲共事。更愿速降诏旨，召徐处仁、唐恪等置诸左右，而阃外之事，尽付种师道专之，内外将相之臣，必肯悉心协力助陛下大有为於天下者矣！臣等学校诸生，素与纲无半面之雅，而邦彦亦昧平生，所以劝陛下进纲而退邦彦者，岂有他哉，盖生灵之命，与社稷存亡，在陛下用纲与不用，去邦彦与不去耳！天下公论如此，臣等岂敢默然？陛下若以臣等之言为未足信，试御楼呼召耆老一问之，呼军兵一问之，呼道路商旅一问之，试咨有官君子使言之，必皆曰纲可用而邦彦等可去也。陛下用舍之际，不可不慎！臣等布衣之贱，论及宰相，罪当万死，干冒天威，不胜俯伏待罪之至！） 

　　於是军民数万人拥伏阙下，相谓曰：“非见李右丞、种宣抚复用毋得归。”会百官退朝，自东华门至阙前，众指李邦彦数其罪，嫚骂，至前攫其履欲殴之，邦彦疾驱以免。兼开封尹聂昌举鞭揖东等曰：“诸公为此，可谓忠义矣。”逻者以闻，上令邠门受所上书。顷之，中人传旨云：“诸生所上书，朕已亲览，备悉忠义，当便施行。”其中有欲散者，众閧然曰：“安知非伪耶？须见李右丞、种宣抚复用乃退。”於是知枢密院事吴敏传宣云：“李纲用兵未利，不得已罢之，俟金人稍退，令复职。”犹不退，时已日晡矣，百姓乃舁登闻鼓，置东华门外，楇而坏之，山呼震地。开封尹王时雍至，谓诸生曰：“胁天子可乎？胡不退！”诸生应之曰：“以忠义胁天子，不犹愈於以奸佞胁之乎？”复欲前殴之，时雍逃去。殿帅王宗濋奏於上曰：“事已尔，亡可奈何，当黾勉从之，不然，且生变。”於是遣签书枢密院事耿南仲言於众曰：“已得旨宣李纲矣。”（案：《靖康要录》：枢密耿南仲至，诸生曰：“先生前日为天子传宣，言无不行，今军民之意坚欲复用李右丞、种宣抚，幸先生言之。”南仲曰：“当便求对，以诸生之意奏上。”众虑南仲诈，拥其马不得归，南仲亦径入朝。） 百姓数千人诣浴堂室院迎之，上益恐。於是相维而宣谕者络绎不绝。内侍朱拱之先得旨宣谕未到而后发之使先至，众取拱之脔而磔之。即矫制曰：“杀内臣者无罪。”又取十馀辈杀之，取其肝肠，揭之竿首，号於众曰：“此逆贼也。”纲皇惧入对，泣拜请死。上亦即复李纲尚书右丞，充京西四壁守奭使，而罢蔡懋。纲固辞，上不许，俾出东华门右掖门宣谕，众亦稍去。纲再对，上命复节制勤王师；师道亦归其廨，士庶知二人复用也，遂散。时师道实不罢，盖外议流传之妄云。（《纪事本末》卷百四十七。案：《续宋编年通鉴》原注吕中曰：自女真叛命以来，朝廷乍和乍战，人才乍贤乍否，何其汹汹多变之甚也！寇至之初，始谋避狄，以李纲所言而更为城守之计。既以坚守，又以李邦彦一言为卑辞之请。师道既至，又以师道一言而为不和之谋。师道方逞坚守不战以困虏，未几，以姚平仲一言而为急击之举。姚平仲既败，又以李纲、种师道为误国而罢之。诸生伏阙，又以李纲、种师道为可用而复之；及其后也，又以台谏之言而逐之。李纲方议备边，师道亦请防狄，我朝廷之议略定，曾未再阅月，而吴敏、耿南仲、谢克家、孙觌又以三边为可割，和议复行矣。吴敏本主和议，未几，复留虏使，阴结辽人，又以为女真藉口之资矣。二酋已分道入寇，朝廷尚集议者，问以三镇存弃之便不便。金人之至，则下清野之令，未几，传言寇犹未至，则又令清野更不施行。战者不决於战，和者不一於和，至於城已破，祸已至，而议犹不一，心犹不忠终始。一岁之中，多变如此，大抵上下之心稍急则恐惧而无谋，稍缓则迟迟而又变。其谋靖康之祸，盖坐此也。庆历、元祐专任君子而去小人；绍圣、崇宁以来，专任小人而仇君子。靖康之际，君子小人杂用焉。呜呼！可不戒哉！据此注引吕中说，姚平仲既罢，又以李纲、种师道为误国而罢之，与《纪事本末》称“是时师道实不罢”，两说不合。据《三朝北盟会编》：是月三日己亥，大臣奏：“李纲、种师道出师败积，可正典宪，乞罢纲等。”种师道罢为太一宫使，李纲罢行营使。《靖康要录》，是月三日亦书李纲罢尚书右丞、亲征行营使，种师道罢宣抚使。而《靖康传信录》亦云：是日，种师道罢宣抚使。似师道实於是日与李纲同罢，外议未尝妄也。然折彦质所撰《种师道行状》云：姚平仲用兵不利，上曰：“朕误於听用，非卿之罪。”乃独黜纲焉。《九朝编年备要》亦云师道未尝去位。则是日师道又似未罢。两说未知孰是。陈桱《通鉴续编》云：既而都人又言愿见种师道，诏趣师道入城弹压。师道乘车而至，众褰帘视之曰：“果我公也！”相麾声诺而散。是时外议之传固莫不以师道为已罢者。《会编》、《要录》诸书或亦沿外议之误耳。又是月十七日癸丑，师道实曾罢为太一宫使，或以一事误为两事，亦未可知。王偁《东都事略》、《宋史·本纪》均於是月癸丑书种师道罢。而《宋史·本纪》是月戊戌独书罢李纲，不书师道，殆亦有见於此欤？《靖康要录》，是月四日，先有孟钺上言，乞用李纲，不及师道，亦一证也。今亦附载於此。《要录》：元年二月四日，孟钺上言：“臣近乞召用朱梦说、范宗尹事，已蒙俞允，天下幸甚。臣便怀迫切之诚，望赐采纳。臣闻太常少卿纲，推孤忠自许之诚，首决天下之大事，蒙陛下处以股肱之任，虽愚懵无知之人，亦皆鼓舞欣忙，况忠直有识之士哉！今日忽闻李纲缘用兵少挫，已蒙加罪，以常情论之，固当如此，以大事论之，则臣别有愚见。夫李纲起自孤寒，奋不顾身，施骨鲠药石之论，当披坚执锐之敌，可谓忠孝之极，人所难能。然一人之才，安能尽十万人所长？诸葛亮，管、萧之亚匹也，犹有治戎为长奇谋为短，然刘备不以奇谋为短而弃之不用也，惟在人君因所长而任之耳。陛下若谓李纲短於用兵，令罢行营使则已，若更夺右丞之职，民心定不安也。非特民心不安，又恐天下知李纲缘忠正大用，以微罪重责，使贤良之士畏惧而不敢言，壅遏之弊，自此始矣。臣窃为陛下痛惜之，伏乞始终保全，令依旧裁决大事，专一进退人才，庶少裨陛下重光之明。仍候朱梦说、范宗尹到阙，亦行大用。”奉圣旨依奏。初五日，陈东等伏阙上书，是晚天子下诏曰：“士庶伏阙上书，愿见李纲、种师道，朕已亲览，深谅尔等忠义，已令纲、师道传宣抚谕。若更乘时恃众，乱行殴打内侍，令纲、师道以军法从事。”是夜，复聚众杀内侍而毁其家者数十人。明日，诏再下，犹不止。初七日，李纲、蔡懋言於上曰：“太学生率众伏阙，意在生变，不可不治。”上不之罪也。司业唐黄传以不能约束诸生待罪，诏答以速安本职。先是，诸生闻朝廷欲治其罪，不告而去者大半，学官以不告而出，用学规屏之，诸生复閧然，乞同屏。乃亟命杨时兼祭酒，召书生慰劳之。越两日，复令聂山传旨唤谕。先是，聂山奏上曰：“臣前日闻蔡懋、李纲谕与太学长贰，令屏出伏阙上书陈东等，诸学生闻之，莫不愤然，一学尽挥袖出学。今日又闻纲呼王时雍，令根治诸生并伏阙百姓，欲置於法，臣闻不胜惶骇。仰惟陛下以睿知之资抚万邦，士民以积年不舒之怨忿乘隙相聚，杀伤内侍，指骂奸党，盖恃陛下仁圣人，能与百姓雪其怨气。而蔡懋、李纲、王时雍之徒，恨其骂己而称李纲，骤欲锄其根株。纲宣言为前日伏阙之士，其间有李纲亲旧，欲尽行诛戮，臣恐大失士心，归怨陛下，自此士民思乱，恐无已时。兼士民上书，不约而从者千万人，其言皆平时公论，乃陛下所欲急闻；而奸臣之所甚恶也，岂可不禀上旨，敢令开封府快其私忿？臣愿陛下速赐止绝，庶几忠义之士不死於奸臣之手，而忠言谠论且闻於九重，实宗庙社稷之幸。”） 

　　６、资政殿大学士宇文虚中、知东上邠门事王俅（案：“王俅”，原本作“王俅”，后再见，或作“王球”，今据《东都事略》、《宋史·本纪》并作“王俅”，前后一律改正。） 使斡离不军，斋李纲所留割三镇诏书以往，（案：《靖康传信录》：复差臧禹、秦桧为割地使。） 仍就迎康王。（《纪事本末》卷百四十五。案：《靖康要录》：五日，朝廷遣宇文虚中与望之相见，具道皇子郎君有再和之意，劫寨事只做朝廷不知。《要录》又载：六日，王汭随虚中报聘，汭云：皇子郎君道劫寨不干郑侍郎事，教他入城。九日，再往奉使，始有迎康王之说。《三朝北盟会编》载斡离不问劫寨奏书在二日戊戌，而宇文虚中持报书及李纲、沈晦、路允迪、秦桧、程瑀奉地图交割三镇，亦附於二日。又差路允迪宣谕守臣下割三镇之诏则在十日丙午。其别遣肃王为质，请归康王一书，与斡离不送还康王一书，均在正月二十四日庚寅。所遣斋书者为李纲，亦非宇文虚中也，与此不同。陈桱《通鉴续编》云：虚中闻汴京急，驰归，收合散卒，得东南兵二万人，以便宜令李邈领之，次於汴河。及姚平仲失利，援兵西来者皆溃。虚中缒而入京，帝欲遣之奉使，辨劫营非朝廷意，大臣皆不欲行。虚中承命，慨然而往，冒锋镝，至金营，露坐风埃，自巳至申，金人注矢露刃，周匝围之，久乃得见康王。次日，侍王至金幕府，见斡离不辞语不逊，礼节倨傲。抵暮，遣王汭随虚中入城，要越王及李邦彦、吴敏、李纲并驸马曹晟等与金银、骡马之类，且欲御笔书定三镇界方退军。虚中还，帝止许以肃王代质。又云帝以金师未退，令虚中再往。斡离不固要三镇，虚中泣下不言。斡离不变色，虚中曰：“太宗陵在太原，上皇祖陵在保州，讵忍割弃。”金人必欲得之，虚中还，复命帝许割三镇，载书称伯姪。命虚中复往，斡离不乃许之。由此观之，虚中使金营凡三次，其第一次出使自当在平仲劫寨之明日，《北盟会编》虚中持报书击於二日，不误。此云斋三镇诏书以往，当是第三次，出使击於五日亦近是。而《靖康要录》谓第一次出使在五日，第二次在六日，第三次在九日，均与此不合。然康王之归此击於乙巳，亦在九日；又疑虚中就迎，亦当在乙巳为是。辛丑、乙巳，必有一误，存疑俟考。） 

　　７、壬寅，以秘书省著作佐郎沈晦假给事中，从皇弟肃王（案：李《十朝纲要》，肃王名枢。） 使斡离不军。（《纪事本末》卷百四十五。案：靖康要录：初，金人请以越王为质，上以越王叔父不可遣，乃遣肃王及驸马都尉曹晟以行。载此事於七日，则为癸卯，与壬寅差一日。《要录》又载：四日，金人求上母弟为质，乃以驸马都尉曹晟使其军。晟尚荣德帝姬，与上同生，故遣之。避金酋名，改晟曰实。盖四日庚子金使来请，六日壬寅下诏，而七日癸卯始行也。《东都事略》、《宋史·本纪》、王宗沐薛应旂《续通鉴》并击此於癸卯，与《要录》同。而曹晟之使，则《宋史·本纪》在庚子，较此前二日。《北盟会编》有别遣肃王为质、请归康王书，系於是年正月二十四日，今附录於此。书云：比承书示，欲别遣亲王为质，今令弟肃王前去，可谅诚悫之情。然念康王留军中，今将一月，朝夕忧念，未尝少宁。虽皇子郎君义同一家，必垂顾恤；奈手足之爱，同气之亲，一日不见，实有三秋之念。敢望仁慈，候肃王到日，便令康王回归，以慰兹寤寐注想之怀，情深意切，书不尽言。再此布叙，惟冀俯察。谨白。） 

　　８、是夕，李纲宿咸丰门，以金人进兵门外，治攻具故也。（案：《东都事略》，金人攻咸丰门在辛丑。） 先是，蔡懋号令将士：“金人近城，不得辄施，故有引奸及发床子弩者，皆杖之。”将士愤怨。纲既登城，令施放自便，能中贼者，厚赏，夜发霹雳奸以击之，军皆惊呼。（《纪事本末》卷百四十七。案：《三朝北盟会编》：是年六月十八日癸丑，蔡懋落职宫祠，分司居住。） 

　　９、乙巳，王时雍、高世则馆伴大金朝辞使人，是日，康王自金营还。（案：此节原本在壬寅之后，丙午之前，当是乙巳。原本作乙丑，误也，今改正。《续宋编年资治通鉴》云：金使复来，宇文虚中斋李纲所留三镇诏书以往，仍奉迎康王。先是，康王留金营，与金国太子同射，连发三矢皆中筈，连珠不断。金人谓：“将官良家子，似非亲王，岂有亲王精於骑射！”如此，乃遣归，更请肃王为质。） 

　　斡离不欲退师，遣邠门使韩光裔来代朝辞之礼，又遣团练使贾霆代别康王。上令王解所服犀带付霆，遗斡离不为赠别。王留军中几月，数与观蹴踘杂伎。会姚平仲劫寨，金人以用兵责使者，张邦昌恐惧流涕，康王止之曰：“为国家何忧身耶！”金人莫不嗟叹。斡离不由是畏惮，不欲康王留，更请肃王。及归，都人争迎观之，上喜甚，赐予良渥。（《纪事本末》卷百四十五。案：上文宇文虚中斋三镇诏书就迎康王在五日辛丑，与此乙巳相隔四日。据李《十朝纲要》：乙巳，再遣宇文虚中、王俅使金军，就迎康王，王即日还。《靖康要录》：九日，差宇文虚中、王俅再往大金军中使，仍旧差迎康王。十日，康王归。九日为乙巳，十日为丙午，康王之归与此仅差一日。而《东都事略》、《宋史·本纪》、薛应旂、毕沅《续通鉴》亦并康王归於乙巳，则乙巳不误。而上文宇文虚中迎康王在辛丑，误矣。然《三朝北盟会编》竟书五日辛丑，康王及张邦昌归自金寨。则上文迎康王在辛丑不误，而此云乙巳误矣，未知孰是？姑两存之。《北盟会编》有斡离不送还康王书，系於是年正月二十四日，今附录於此。斡离不以崇义军节度使，大安仁龙州团练使耶律忠充副使，送还康王。书云：使至，迭承来谕，请送康王，备聆圣心怀注之切。今如命遣送前去，缘以康王久留军中，谨赠金一万锭，聊用压惊，式表微意。谨奉书奏闻。谨奏。） 

　　１０、丙午，制授康王太傅、静江奉宁军节度使、桂州牧兼郑州牧、康王。（《纪事本末》卷百四十五。案：《靖康要录》，是月十日有此制文，以月朔丁酉推之，与此合。又是年三月二十八日，进授康王集庆建雄军节度使、亳州牧，此皆失载，今并录其制文於此。二月十日制曰：凡赏无常，虽小臣而必录；因心则友，矧介弟之敢忘。醻其显庸，锡以蕃祉；涓辰之吉，扬命於廷。皇弟太保、遂安庆源军节度使、康王，德宇清深，风度凝远。出神明之胄，阅义理以居多；宣日月之光，安誉处而无斁。比戎骑之侵轶，至郊圻之驿骚，毅然请行，奋不图己。有此奇节，顾烈士而或难；压以至诚，虽强敌而能感。迨退师而底绩，遂拥旆以言归，是用跻帝傅之荣班，分州牧之重寄。申威双钺，进律两藩，以励群伦，以敦至爱。呜呼！原隰襃矣，既见急难之情；福禄媲之，宜共安平之乐。往膺光宠，益介寿庸。可特进太傅、静江奉宁军节度使、桂州牧、郑州牧，依旧康王。三月二十八日制曰：笃於亲以兴仁，莫先立爱；友於弟而施政，不令自孚。朕嗣守庆基，仰奉慈训，肆褒崇於同气，乃诞举於彝章。咨尔在廷，听子作命。皇弟太傅、静江奉宁军节度使、桂州牧兼郑州牧、康王，履常而达变，迪吉而允文，杰才锺河嶽之奇，英气禀乾坤之粹。佩服儒术，居闻义埋之多，周旋敌营，弗为威武而屈。克承休烈，载锡宠光，河间大雅不群，兹声华之特异，东平全忠成孝。宜眷礼之有加，属纂极之云初。肆宣恩而自近，其更旄於两镇，仍衍食於多田。呜呼！《小雅》编《棠棣》之诗，尤见急难之助；开元著《鹡令》之颂，是彰友爱之符。往体眷怀，益绥寿嘏，可特授集庆建雄军节度使、亳州牧兼平阳牧，依前太傅、康王。十一月十七日制曰：醲于赏以懋功，所以正朝廷之治；笃于亲而立爱，所以隆门内之恩。眷惟贤贵弟，方抗旌而修好，肆力以宠行，扬於大廷，布以孚号。皇弟太傅、集庆建雄军节度使、亳州牧兼平阳牧、康王，信厚由乎夙禀，义烈出於天姿，席地势之华，持之以约；处举问之微，守之以谦。比宿师之在郊，尝仗节而出使。克底其绩，最人所难。方盛秋之届时，属朔祁之多誉，谊能体国，奋不顾身。手足具怀，固重勤於既往；意气自许，乃不惮於一行。载惟诚忱，良以是用。仍携钺之贵，加以巨藩；因入命之崇，升之大府。陪众邑采，增衍屏翰。呜呼！跂伫旋归，永绥寿履。可特授安国安武军节度使、信德牧兼冀州牧，依前太傅、康王。又云制十月二十八日，与韦妃同出。） 

　　１１、是日，金人退师。初，斡离不长驱犯阙，无与敌者。自四方勤王之师大集城下，我势已振，即有惧心。既得三镇诏书，及肃王至，不俟金帛数足，遣使告辞，就军中赐宴，遂行。《纪事本末》卷百四十五。（案：《三朝北盟会编》赐宴斡离不军在八日甲辰，较此先二日，有斡离不辞别书，十日丙午有斡离不谢恩书。盖赐宴在八日，而退师在十日也。《东都事略》金人退师在丁未，较此后一日。《宋史·本纪》及王宗沐》薛应旂、毕沅《续通鉴》并云乙巳退师，较此前一日。《续宋编年资治通鉴云：金人围凡三十二日。） 

　　１２、戊申，遣王俅使河南大金军前迎肃王。（《纪事本末》卷百四十五。案：李《十朝纲要》击此於乙卯，在戊申后七日。） 

　　１３、己酉，尚书右丞李纲言：“澶渊之役，虽与辽人盟约，及其退也，犹遣重兵护送之，盖恐其无所惮，肆行掳掠故也。金人之去三日矣，初谓其以舡栰渡河，今系桥济师，一日而毕。盍遣大兵用澶渊故事护送之！”上可其请。於是分遣将士，以卒万馀（案：《靖康传信录》作“十万馀”。） 数道并进，且戒诸将度便利，可击即击之。（《纪事本末》卷百四十七。案：李纲建议，沈琯有以启之也。琯自撰《南归录》曾述及此。《南归录》曰：初十日，琯见李右丞言：“贼不过五万，能战者止万馀人，太子营不及二千，药师常胜约三千骑，诸营步兵闻止有三万馀，其过河者，只有大半，可以邀击。”李纲曰：“待与诸公议。”遂留琯幕中。十一日，李纲与琯同诣邠门，续引至后殿，少顷，同赴东府，见枢密耿南仲、李纲等，琯告诸人如告李右丞说。李纲厉声曰：“莫道金人不强，若与战，决胜否？”李纲曰：“不须如此怕他。”琯曰：“琯忘身弃家，以图南归，盖上欲朝廷知金人不多可以击耳！至於战斗事，非琯所敢知。”须臾，李邦彦已下偕来，复告之曰：“城下之战，社稷之安危，固不可轻举，可待其归，以重兵拥其后，有必胜之策。”众皆不答。《续宋编年资治通鉴》云：金人退师，种师道请临河邀击之，李纲亦谓檄取誓书，复三镇，俟军半渡而击之。并不从。纲又请用澶渊故事护送之。於是尽遣兵追斡离不之师，及於邢、洺间，相去二十馀里，金人惧，其行甚速。至是粘罕兵次高平，执政惧，密启上追兵。纲力争於上，得旨再遣，而诸将还亦数程矣。再进，犹及金人於滹沱河，然将士知朝论二三，悉解体不复邀击，第遥护之而已。原注当时行移文字出於密院者，则令追破贼，出於三省者，则令护出境，诸将莫知适从，国事安得不误？《中兴姓氏录》：时种师中渡河，上疏言：“粘罕已至泽州，以候路允迪到，尚须旬日；若许臣自邢、相间径取上党，攻其无备，破之必矣。”朝廷骇焉。《靖康前录》：贼既退，语於众曰：“料南朝商量亦须经月，方有定议。”乃置玉帛、子女於中军，以诸国兵卫之，驱虏之兵在左右，兵骑为殿，按辔徐行，殊无惧色。后数日，朝廷遣马忠、范琼防送。又数日，令种师中以二万骑屯滑，陈兵河上，不得辄渡。西兵既远来而不获逞，众口喧然。种师中擅发三千骑过河，继而得旨，尽行至赵，而枢密院追三将兵回河上。贼复抄掠，所过之邑，及被旨许令追袭，而贼之辎重已出境矣。三将追至真定，贼虽未行，吾之大军往复奔驰，疲敝之甚，岂可接战！所以仅能驱迫出界，非诸将之罪也。） 

　　１４、庚戌，以中大夫、尚书右丞李纲知枢密院事。（《纪事本末》卷百四十七。案：《靖康要录》载此於十三日，则为己酉，与此差一日。《要录》又载李纲辞谢除知枢密院事告命在十四日，为庚戌，此殆据辞谢日书也。《靖康传信录》亦称在十四日，与此合。《北盟会编·李纲辞知枢密院劄子》系於十五日辛亥。《劄子》云：除尚书右丞李纲言：“伏奉圣恩，除知枢密院事，闻命不知所措。窃以鸿枢之长，专统兵机，宜得魁奇英伟之人，以居其任。臣本书生，进由庠序，虽常以忠义自许，忘意事功，而性刚才拙，动辄多忤。初荷上皇识拔，执笔螭&lt;土幻&gt;，日侍清光。属大水暴至，士庶奔走，争具舟栰，无敢言其所以然者。臣谓此非小变，上疏指陈，冀得直前论奏。当路挤排，流落七载，太上皇怜而收之，使贰奉常。永惟大度之私，方图国士之报。去冬因边吏弛备，金人盗据全燕，肆其凶焰，来犯王略。太上皇帝厌万几之繁，欲授圣子，意未有发。臣与少宰吴敏协建大策，赞成内禅。岁首太上皇南幸淮、浙，廷臣亦有劝陛下为避贼之计者。臣躬述利害，回銮舆之行，为固守之策。陛下不以臣卑鄙，骤加擢用，自庶僚不五日而预大政，仍委以亲征行营使事。臣感陛下不世殊遇，愿殚犬马之力。受任以来，夙夜忧勤，深恐勋绩不效，以负陛下知人之明，故简阅将校，率励士卒，躬冒矢石，登城以奭敌，镌夜巡警，戢奸以安众。间遣使移檄河北诸镇，豫为隄防，忘食不寝，修战具，严守备以俟；援师既集，欲因利乘便，连营逼敌，使之进不敢攻，退无所掠，势穷食尽，渡河而遁，击其半济，胜可万全。策虑已定，而姚平仲引众遽出，几败大事。然平仲受节制於宣抚，不关白於行营。二月一日夜半，平仲之出，种师道犹不知之，在微臣实无所预。是夜四鼓，陛下闻其交锋，诏臣应接，顷刻之间，使者三至。臣适感寒伏忱，力疾承命，出景阳门，至班荆馆，亲督将士，列布訩要，分遣军马，解范琼、王师古等围，亲以中军捍拒贼马，射杀金人甚众。是夜臣阵兵扞奭宿城下，明晨复列阵与敌相望。臣所统兵马，士气百倍欲战。然臣其晚求对，不得已而赐罢，恐惧自省，莫测其原。仰赖陛下至仁至圣，灼见臣愚款，实无他肠，特赐宸翰，许之保全，虑其空乏，加赐兼金。未逾三宿，亟垂召见，俾还旧物，盖付京城四壁守奭之事，谕以怨仇谗谤，欲持平仲之罪，中伤微臣。伏惟陛下天地父母，覆帱生成之恩，不可为量，瞻谢之际，感泪交集，德隆命轻，捐躯曷避。然惟是都城细民，因间杀掠内侍，理资弹压。臣躬秉睿旨，即取其最不逞者斩数十人，枭首通衢，以靖群众；重沐圣恩，令臣知枢密院。窃惟和议既成，金人拥重资，邀名镇，不战而得所欲，臣诚私心痛之！既乖臣本志，兼总兵政，岂其所宜？且祖宗旧法，兵符出於密院而不得统其众，兵籍隶於三衙而不得专其制。今臣既统行营之兵，又制枢廷之令，考於旧法，未见其可。臣窃谓敌人初退，四方勤王之师未有所属，中都畿邑团结保甲之兵未有所处，须於旬日之间，犒赏条具。以勤王之师尽付制置使姚古、种师道，以团结保甲还州县，使各安其业。内外人心既以敉宁，臣当抗章自陈，请避贤路，以远谗谤，全陛下始终之恩，此心素定，有如皦日！今虽未敢亟去，而巍冠枢廷，非所宜据。固当卑辞，得请而后已！所有告命，未敢祗受。”奉御宝批，降诏不允，日下供职。） 

　　１５、癸丑，泽州言金国相粘罕（案：粘罕，即《金史》之宗翰也。陈桱《通鉴续编》及王宗沐、薛应旂《续通鉴》、徐乾学《后编》并作“粘没喝”。《金史·宗翰本传》云：本名粘没喝，汉语讹为粘罕，国相撒改之长子也。《大金国志》云：粘罕小名乌家奴，一名粘。汉言其貌类汉儿，后改名宗维。与《金史》不同。） 兵次高平。（案：《宋史·本纪》：是月，金人犯泽州之高平，知州高世由往犒之，乃去。陈桱《通鉴续编》：是月丁巳，攻泽州下之。与《宋史》异。陈《鉴》恐误。） 初，粘罕既破忻、代，（案：《三朝北盟会编》，粘罕破忻、代在宣和七年十二月。忻州於九日丙午降，代州於十七日甲寅陷。《靖康要录》，破代叙於破忻之前，与《会编》略异。《要录》云：先是，宣和中，河北河东宣抚司谋取燕云，以燕云之民置之内地，曰忠胜军，曰义胜军，皆山后汉儿也，实勇悍可用。其河东者约十馀万人，给钱米以赡之，虽请之，不许支用者亦听之。久之，仓库不足，以沚而怒，出不逊语。我军所请皆陈腐，亦怨，道路相逢，我军即骂辱之曰：“汝蕃人也而食新，我官军也而食陈，吾不如蕃人乎？我将诛汝！”汉儿闻之惧，其心益二，俟衅且发。至乙巳冬，金人南犯翔、武之境，翔州守将孙翊者，勇而忠，出兵与之战，战未决，汉儿开门献於金人。既至武州，汉儿亦为内应，遂失翔、武，长驱至代州，将李嗣本率兵拒守，汉儿又擒嗣本以陷代。至忻州，守贺拥度势不敌，开门张乐以迓之。戎酋大喜，下令兵不入城，遂抵石岭关。） 折可求以麟府兵，刘光世以鄜延兵援河东，皆为所败。（案：《三朝北盟会编》：折可求败於交城在宣和七年十二月十八日乙卯。） 遂围太原，月馀不能下。（案：围太原至是年九月陷。） 适平阳义军破城叛去，（案：《靖康传信录》：义军者，童贯、张孝纯所招云中人也，分布河东诸郡，名曰“养赡”，积蓄为之一空。及金人入寇，孝纯以义军五万人守石岭关。既叛，以从金人矣。至是，诸郡往往杀戮，或逐出之，而平阳府者，破城叛去。李《十朝纲要》谓平阳守将刘嗣初劫汉阳义兵以城叛。《靖康要录》云：初，汉儿义勇军四千人，其将刘嗣初者，宣抚司俾领其众，屯平阳，见平阳人之垂涎，遂萌攘夺之心。会闻金人已围太原，而金人之馀党且袭京师。嗣初闻之，密遣人间道献平阳图於戎酋。於是正月十九日，伪为入城贸易者。既入，即杀守关之人，启关以内，其军其徒大噪而入，火谯门，夺府舍、甲仗库，取器甲，分队而出，士民战慄，走且呼曰：“奸臣置汉儿内地，今果随其地，徒含宿愤。”杀人城中甚众。城中人悉出避之。嗣初入城，括金银、驱妇女凡十馀日而投金人。） 陷威胜军，（案：李《十朝纲要》：权威胜军事李植亦以城叛。《三朝北盟会编》：权军事李司录者以军献之，知军詹丕远被杀。） 遂引金人入南北关，（案：《靖康要录》：金人留数万人守太原，而分其半趋京师，其酋自太原而南，过南北关。） 陷隆德，（案：《续宋编年资治通鉴》云：粘罕陷隆德府。先是，太原坚守，攻之不克，分兵而南。既逾南北关，仰而叹曰：“关险如此，而使我过之，南朝可谓无人矣！”二日而城陷，守臣张确叱金人曰：“确守土臣，当以死报国，头可断，腰不可屈也。”遂见杀。《三朝北盟会编》，通判赵伯臻亦被杀，粘罕以燕人姚璠知府事在二月十九日乙卯，《宋史·本纪》及薛应旂《续通鉴》亦在乙卯，《东都事略》在甲寅。） 既次高平，朝廷震惧。命统制官郝怀将兵一万屯河阳，扼太行、琅车之险；以种师道为河北宣抚使，（案：《靖康要录》作“河东河北宣抚使”。《宋史·本纪》、陈桱《通鉴续编》并作“河南河东路宣谕使”。而陈《鉴》系於三月，又书四月以种师道为太尉、同知枢密院事、河北河东宣抚使。《东都事略》、薛应旂、王宗沐、毕沅《续通鉴》并书种师道为河北河东宣抚使於四月甲寅。） 驻滑州；以姚古为制置使，总兵援太原；以种师中为制置抚使，援中山、河中诸郡。（《纪事本末》卷百四十五。又《续宋编年资治通鉴》原注云：吕中曰：靖康君子皆主不弃三镇之说，而金人卒以叛盟，然则不弃三镇之说非欤？曰：靖康未始不弃三镇，特有不弃之故耳！使真不弃，金安能为我患？使蚤以三镇与金人，又能守盟约乎？河东、河北，天下之心腹，此断不可弃也。吾诚不弃，固当外为不弃之谋以不怒金人，而阴为援之，实以救三镇，此忠臣义士也。今一人言弃之便则不复念军民守国之忠，一人言不弃便则下尺寸不可与人之诏，而未尝遣一人一骑为之援，是其所谓不可尺寸与人者，徒以激金之势而反以孤忠臣义士之心。河东、河北无一人负朝廷，而朝廷之负其民多矣。自古盖未尝有数十万不叛之民而不能守其国者。河东、河北之民死不忍忘君父。自宣和迄於绍兴迨十年，宁不肯降金，祖宗之德沦肌浃髓至矣。使其合十万以为一，谁能陷之？所以不能当者，特以权轻兵寡，势孤力分，迄为金人所用耳。朝廷坐视其困，其为弃师弃民大矣，犹可谓之不弃三镇乎？粘罕已据太原，斡离不已陷真定，两河咽喉已塞矣，而朝廷至是犹集议存弃三关地孰便，臣下尚相持弃不弃之说，甚矣，其可痛也。金人尝谓吾使曰：“待汝议论定时，我已渡河矣。”大抵国家之患，在於多虚文而少实效，多议论而少成功，安得不为敌所侮乎？） 

　　１６、甲寅，侍御史孙觌言：（案：《靖康要录》：是月二十六日，侍御史孙觌等言：“伏见金人深入，三辅震扰，陛下总揽之初，坐席未暖，分遣使臣，捐弃金币，以为和戎之计。中外之愤，痛心疾首，以为搆怨连祸之人，未即诛殛，无以谢天下。臣等） “谨按太师蔡京，四任宰相，前后二十年，挟继志述事之名，建蠹国害民之政，祖宗法度，废移几尽。讬丰亨豫大之说，倡穷奢极侈之风，而公私积蓄，扫荡无馀。立御笔之限以阴坏封驳之法，置曲学之科以杜塞谏诤之路。汲引群小，充满要途，禁锢忠良，悉为朋党。（案：《靖康要录》此下有云：交通蛰{执曰}御，窃弄威柄，鬻卖官爵，货赂公行，盗用库金，奸脏狼藉。） 闺门浑浊，父子喧争。厮役官为横行，媵妾封至大国。欺君罔上，挟数任情。书传所记，老奸巨恶，未有如京比者。上皇屡因人言，灼见奸状，凡四罢免，（案：《靖康要录》此下有云：近侍小人，相与唇齿，恐失所凭依，营护拥蔽，既去复用，而京偃然自知。羽翼已成，根株盘互，不可摇动。） 而凶焰益肆，覆出为恶。（案：《靖康要录》此下有云：倡导边隙，挑发兵端，连起大狱，报复睚眦。） 怨气充塞，上干阴阳；（案：《靖康要录》此下有云：水旱连年，赤地千地，盗贼满野，白骨如山。） 人心携离，上下解体。於是敌人乘虚鼓行，如蹈无人之境。陛下赫然威断，贬斥王黼等，大正典刑，如京之恶，岂可独贷！”（案：《靖康要录》此下云：况京在政和中，首建平燕之议，纳燕人赵良嗣以为谋主，又欲以妖人王仔息服锦袍铁帻为大将，计议以定，会仔息抵罪伏诛，而大臣固争，请待他日之衅。王黼当国，循习初议，与京子攸决意成之。京之悮国，固不容诛，而搆造边患，父子相为终始，与黼均为罪首。公议藉藉不决，未可以已矣。且京被遇三朝，父子祖孙为三公者一人，亲执政者三人，登禁从者亡虑十数。名园甲第，僣拟宫省，袍带之宠，下逮童稚，犬吠非主，尚怀糟糠之恩，顾京所蒙，何以论报？不图边报遽上闻，而京尽室数百辈，洽舟楫，挟轻赀，一夕遁去。君父惸然，坐围城中，无一人有同患难之意，掉尾不顾，曾大豕之不如，原其用心如此。使京尚在相位，安知岂不开关卖国，如冯道辈乎？宰相非其人，果为天下害，遂使中国空虚，狄人轻侮，无所不至。而京又善奸害，嫁怨饰非，独使上皇负谤於天下，众论不容，尤在於此。伏望陛下睿断，敕使追还，早赐窜殛，稍正京父子悮国滔天之罪，以慰宗庙社稷之灵，一洗上皇晻昧之谤，少纾四海生民忿懑戚戚不平之气，不胜幸甚！取进止。） 又言：（案：《靖康要录》此别一篇也，二十六日同上之。孙觌等上言：窃惟幽蓟之役，用事大臣，败累朝不渝之盟，搆三边无穷之祸，以成朝廷今日之患。中外之论，咸谓蔡京子攸、王黼、童贯，均犯大恶，当正典刑，以谢天下。而投荒之罚，独加於黼，此群心所以未厌而臣亦不得而已也。臣近者尝闻言事之臣，共疏渠魁蔡京之罪，乞赐窜殛。今不复重陈，仰渎睿听，敢以贯、攸之罪状，略为陛下言之。贯出自阉尹，喜为祸乱，攸凭藉世禄，济以奸回。平日怀奸迷国，坏法乱常，窃弄权柄，擅作威福，固已不胜诛矣。） “方王师之北伐也，贯、攸为宣抚使，提数十万之师，挫於残敌；淹留弥岁，卒买空城，乃以恢定故疆，冒受非常之宠。（案：《靖康要录》此下云：贯以太师封两国公，攸遂入总枢廷矣。此贯、攸之罪同也。） 萧后纳款，辽使韩昉见贯、攸於军中，卑辞祈衷，欲捐岁币以复旧好，此安危之机也；乃叱昉使去，昉大呼於庭，告以必败。今数州之地，悉非我有，而国用民力，从而竭矣。（案：《靖康要录》此下云：此又贯、攸之罪同也。当蔡京专政，贯则兴造边隙，首引赵良嗣用之。） 迨金人结好，则又招纳叛亡，反覆卖国，造怨结祸，使敌人因以藉口。（案：《靖康要录》此下云：此又贯、攸之罪同也。） 前年秋，贯以重兵屯太原，欲取云中之地，卒无尺寸功。（案：《靖康要录》此下云：反以翦除寇攘，枉道河朔而归；又虑众人之议己也，公肆诞谩，膺厚赏者千百人，贯遂封广阳郡王，而攸亦进太保，封燕国公。此又贯、攸之罪同也。） 去年冬，贯复出太原，金人犯塞，贯实促之。攸见边报警急，贯遁逃以还，漫不经意，玩兵纵敌，以至於此。（案：《靖康要录》此下云：此又贯、攸之罪同也。） 迨敌人长驱，震惊都邑，贯、攸一旦携金帛尽室远去，曾无同国休戚之意。（案：《靖康要录》此下云：此又贯、攸之罪同也。臣愿陛下奋扬威断，察其悮国罔上之罪，天下之所共弃。） 贯、攸之罪，上通於天，愿陛下早正典刑，以为乱臣贼子之戒。（案：《靖康要录》：是日，孙觌等又有一疏，专劾童贯之罪，云：臣等伏见比岁以来，阉人用事，窃弄国柄，典掌机密，挑发兵端，搆成边患。於是金人以数万骑直抵京阙，宗社之危，殆若缀旒。陛下赫然窜斥大臣王黼等，以谢天下。而众议不厌，以为首难之人，实始童贯。臣等按贯之罪，虽擢朆不足以赎之，而误国之大者，尚可数也。贯自陕西用兵，前后二十年，专以欺君妄上为术，虚立城砦，妄奏边捷，以为己功。汲引群小，易置将吏，以植私党，交通间遗。鬻卖官爵，超躐除授，紊乱常制，有自选调不由荐举而辄改京官者，有自行伍不用资格而遽升防团者，有被废田里不应甄叙而擢登侍从者。奸脏小人，争相慕悦，侵渔百姓，盗取官钱。苞苴公行，门户如市，金帛宝玉，充积如山，私家所藏，多於府库。此贯之罪一也。战士之徒，冒犯矢石，伤者有金帛之赐，死者有褒赠之恩。自贯用事，一切废革，战伤之士，秋毫无所得，而殁者又诬以逃亡之罪，乾没军实，悉充私藏。比至师还，而庖人厩卒、守舍扫除之隶，冒功奏赏，有驯致节钺者。贯之罪二也。贯又择取陕西劲卒，剌为亲兵，号曰胜捷。方征伐之际，他兵躬行阵之劳，班师之后，亲兵冒无功之赏。贯之罪三也。自贯为将帅，每出纳帑金帛以济军需，奄为己有，而严立军期，取偿於州县，头会箕敛，民不堪命。贪脏不法，凶焰勃然。台谏之臣，一言议己，中之以法，使天下之人，不敢言而敢怒。贯之罪四也。方腊作乱，攻陷城邑，东南大震。贯将兵讨之，御众无法，纵为贪暴，悉斩良民，以效首级。於是民死於天兵者十有五六。贯之罪五也。贯在政和中，纳燕人赵良嗣以为谋主，始建平燕之议，经营十年，中国空虚，招纳叛亡，充斥州县，卒致生灵涂炭。贯之罪六也。且贯以刑馀之人，身为三公，职在枢省，攘贪不已，遂至王爵。在昔勋德，所不敢居，本朝故事，亦未尝有。而凶愎桀骜，长恶不悛，怙权擅命，拜免大臣，气焰煽赫，威震天下，产怨召乱，浸成国难。陛下亲政之始，大明诛赏，以劝四方。如贯具此六罪，何所逃於覆载之间？伏望正滔天之罪，以为乱臣贼子之戒天下。幸甚！） 诏：“蔡京特责授中奉大夫、守秘书监、分司南京，致仕，河南府居住；童贯特责授左卫上将军，致仕，池州居住；蔡攸特降授太中大夫、提举亳州明道宫。”（《纪事本末》卷百三十一，又卷百四十八。案：《靖康要录》载此於是月二十六日，则为壬戌，而此云甲寅，则为十八日，与《要录》差八日。李《十朝纲要》系孙觌上疏於癸丑，而京、攸等责降在甲寅。责降蔡攸诸人制文并载《靖康要录》，与孙觌上书同日，今附录於此。《责蔡京制》曰：九变而赏罚可言，必待是非之审；四罪而天下咸服，益繇黜陟之公。邦有常刑，朕何敢已。蔡京亲逢圣世，被遇三朝，四任宰衡，始於二纪，迹其行事，殊咈师瞻。假继志述事之名，为蠹国害民之政；讬丰亨豫大之说，肆穷奢极侈之风。祖宗典章，变更几尽，公私储积，扫荡无馀。引邪佞於要途，陷忠良於党籍，园第僣逾於宫省，子孙皆列於禁严。交通{执曰}御，而奸弊纵横；渔夺下民，而忿气充塞。毒既流於中国，祸遂嫁於上皇；况在政和，实倡平燕之议。既闻边递，率先聚族以逃。虽汝计之甚安，顾国家而何赖！士庶伏阙，台谏交章，公论既喧，法不可恕。尚念弼谐之旧，特优终始之恩。俾长兰台，往分留务，曲全体貌，仍许退休，勉服宽恩，毋忘循省。可责授前件。《责童贯制》曰：任隆将相，功必在於去邪；位极公王，义莫先於体国。倘辜大用，宜寘严科。童贯夙侍宫闱，亟膺重任，付以兵柄，时为信臣。护诸将垂二十年，论战多无尺寸效，惟事诞谩之术，实乖抚御之宜。家室奄有其金缯，军须取偿於州县，将士为之解体，吏民无不兴嗟。顷败累朝不渝之盟，首搆三边无穷之祸，号复故地，实守空城。再为太原之行，又倡云中之议。师法暴露，讟怨并兴，驯致敌人，轻视中国。遂震惊於都邑，轸危惧於夙宵。生此厉阶，谁执其咎？议者皆不汝置，朕心安得而私？犹念股肱，曲全体貌，姑夺广阳之封爵，尚子环尹之崇阶。俾皆退休，保其终始。体於宽典，毋怠钦承。可特责授前件。《责蔡攸制》曰：位居台辅，必资补衮之功；职领枢廷，尤赖折訩之略。傥乖成绩，宜解兵机。蔡攸擢自贵游，初无学术，早被圣神之眷，亟登廊庙之隆。不思直道以事君，乃复邀功而误国。顷将虎旅，同抚燕疆，殊乏远谋，大开边衅。既不能深盟於旧好，又不全制胜於万全，遂以重兵挫於残敌，至倾国帑，仅得空城。纳叛亡以启戎心，肆欺诞而忘国事。逮金人之深入，问边备则茫然，勿为守奭之图，唯事遁逃之计。搆怨连祸，逞其一己之私；痛心疾首，生此厉阶之梗。议者皆不汝置，朕恩安得而私？尚屈典刑，曲全体貌，其解本兵之柄，仍镌论道之官，卑四品之文阶，领真祠於善地。体予宽典，毋怠钦承。可责授前件。） 

　　《续宋编年资治通鉴》：除元祐党籍学术禁。追封范仲淹，赠司马光、张商英官。案：李《十朝纲要》：是月壬寅，追封范仲淹魏国公，赠司马光太师，张商英太保。除元祐党籍学术之禁。《靖康要录》手诏在是月六日，以月朔丁酉推之，亦与《十朝纲要》合。《宋史·本纪》及王宗沐、薛应旂、毕沅《续通鉴》亦并在壬寅，惟是月六日手诏范仲淹、司马光并赠太师，而仲淹赠魏国公则在是年三月二日降制，似《纲要》有微误。陈均《九朝编年备要》云：或曰靖康初求治甚急，徐、吴当国，有诏宰相范希文、司马光、张商英皆赠太师。希文乃仲淹字，且未尝任宰相，盖出后进耳。剽上意，以为纯仁也。有司不能正，乃取仲淹庆历间乞修京城为功应诏。然仲淹太师久矣，遂改封魏国公，失於平昔不讲也。但是时徐、吴犹未当国，或者之说亦失之。观此，则《纲要》盖据其改正后言之，为国家讳过耳。制文并载於《靖康要录》。又是年三月十日，奉圣旨，司马光姪孙朴差同判西京国子监。九月九日，诏赐张商英谥，命词臣譔碑。他书均未之及，其文亦载《要录》，今附录之。靖康元年二月六日，手诏曰：朕以不德，获奉宗庙，即政累日，大金拥兵，遂抵京城，於四方贤才，未暇远有号召也。永惟国家大政事，已诏三省、枢密院尽遵复祖宗法，而近世名臣未有褒录，何以示朕意？司马光、范仲淹可赠太师，张商英可赠太保，应元祐党籍、元祐学术指挥并不施行，布告天下，咸使闻知。三月二日，《追封范仲淹魏国公制》曰：庇民尊主，繄贤哲之远猷；崇德报功，实帝王之先务。昭措明伦之丕范，远旌希世之伟人。爰锡恤章，式孚众听。故任资政殿学士、户部侍郎、赠太师、追封楚国公、谥文正范仲淹，清明而直谅，博大而刚方，早以名世之才，出赞寝昌之运。危言惊世，高谊薄乎云天；直道立朝，劲气沮乎金石。入议大政，有功斯人。沛膏泽之下民，声嘉猷之告后。山有伏猛，则藜藿至於不采；朝之强本，则精神为之折訩。当下贼之跳梁，总师干而捍奭，料敌制胜，机谋若神，弭变消萌，酋渠褫魄。声名暴於夷貊，功烈著於鼎彝。故敛衽庙堂，缉熙乎帝载；运筹帷幄，振张乎天威。文武惟宪万邦，风采相钦天下。太山北斗，学士仰其高明，景星凤凰，人民快於瞻睹。尝规皇基亿载之业，宜建金城万雉之谋，功成於元丰，效见於今日。属纂临於初政，弥叹想於宏谋。师有褒扬，耸兹遐迩。命圭华衮，已位上公之槐；胙土苴茅，载赐全魏之履，岂特赏当贤而臣下劝！庶几褒有德而万方怀，英爽如存，宠灵斯享。可特追封魏国公，馀如故。《赠司马光太师制》曰：大臣本道术以事君，举明主，比隆於三代；王者揆人心而发政，褒有德，用怀於万方。缅想一代之宗臣，昔为天下之大老，皜乎不可尚矣，民到於今称之。惟勋德之俱高，顾褒崇之未极，追颁愍册，用慰舆情。故追复右正议大夫司马光，刚大而惠和，清直而宽裕。勇於义，果於德；孟轲名世之才；以斯道，觉斯人，伊尹天民之任。早由公望，横翊要途。知无不为，言底可绩。诚开金石，节贯松筠。逮登揆路之崇，允副岩瞻之寄。除苛解娆，致治庶几成、康；陈善闭邪，况君不及尧、舜。勋在王室，泽润生民。声名播於四夷，画像遍於比屋。群心奋义，生也荣而死也哀；千载闻风，顽夫廉而懦夫立。究观图籍所载，是为社稷之臣；属丕绩於正经，思大明於国是。爰奖四朝之旧弼，茂扬一世之清流。宠陟帝师，永标人范。昔抗浮云之志，何有华衮之褒，庶明钦慕之议，益励敦庞之俗。可特赠太师，合得恩数，令吏部检举申。《赠张商英太保制》曰：朕抚有嘉师，绍隆圣绪。思褒明德之佐，以厚风俗之原，永惟旧弼之良，夙高斯世之望。肆颁闵策，用协师言。故任观文殿大学士、通奉大夫、赠太傅张商英，器博而用宏，识周而才敏。钩深探远，有经邦国之文；析微研几，有达天人之学。早培休运，荐扬显途。入告嘉猷，忠义合皋、稷之美；出宣政事，果艺兼由、求之能。逮居丞辖於中台，克振纪纲於庶务，岩瞻益峻，舆论攸宗。衮绣之归周公，执效斧斨之缺；盐梅之得傅说。终膺梦卜之求。慎名器以清仕途，抑浮靡而节邦用，朝有百揆之序，时歌六府之修。去织拔葵，躬砺公仪之节；彻驺减乐，人扬房琯琯之清。怅功业之未成，不期月而已去。金石益坚於晚节，风波屡出於危途。天不假於慭运，人遽忘於殄瘁。属惟新於庶政，肆加贲於殊勋。锡以命圭，超升槐位，刻之密印，交换泉扃。遐想高风，尚歆休命。可特赠太保，馀如故。三月十日，臣僚上言：追赠司马光太师，实主上初政所先，天下幸甚。光之子康卒，康孤直，不幸亦卒。光之后再绝。复立族子桢为康之后。去年桢卒，亦止有过房子，方七八岁。康之妻张氏，今八十岁，主光祭祀。去年赦恩，应遗表恩泽未出官身亡者，许再推恩。光有他孙，授遗表未出官卒，方乞再奏桢，而桢不幸绝。有指挥十年后者悉该整革，桢虽有子，亦不得霑预。光之后无人食禄已十五年矣。伏望以光遗表奏孙之官，私奏见存曾孙，使之世禄不绝。光姪孙朴见任宣教郎，亦乞除授河南府差遣，以炤管光家。以称诏书追赠之意。奉圣旨，司马朴差同判西京国子监。九月九日，工部员外郎李士观奏，乞为故相张商英诏太常赐谥，命词撰碑。奉圣旨，依奏，碑额朕当亲书。

　　又诏：自今并遵祖宗旧制，选用大臣，裁抑内侍，不崇饰恩倖，不听用奸人，不轻爵禄，不滥赐予，不夺尔居以营燕游之地，不竭尔力以广浮用之费，凡蠹国害民之事，一切寝罢。案：《东都事略》、《宋史·本纪》、王宗沐毕沅《续通鉴》并系此於戊申。《靖康要录》、《北盟会编》均於十二日载此手诏全文。以月朔丁酉推之，十二日正戊申也。手诏：朕以眇躬，寄士民之上，夙夜祇惧，靡敢皇宁。比者金人犯顺，都城闭关逾月，军民展力，捍奭实劳，朕知之矣。而不逞之徒，辄乘时造端，相煽为变，内作不靖，震惊朕师，谤骂大臣，殴击内侍，白镌剽掠，乃敢公肆凶残。朕念嗣位之初，首遭艰难，德意未孚，致汝等抵冒如此，朕甚悼焉！播告汝等：“朕自今庶事，并遵用祖宗旧制，选用大臣，裁抑内侍，不崇饰恩倖，不听任奸人，不轻爵禄，不滥赐予，不夺尔居以营宴游之地，不竭尔力以广无用之费，凡蠹国害民之事，一切寝罢，务与汝等休息。其有奸宄不悛，敢复犯法，紊乱我纲纪，当重置刑戮，必罚无赦。咨尔有众，明听朕言。”《要录》、《会编》文同。

　　又李邦彦立大旗於河东、河北，有擅出兵者，并依军法。案：此文见於《中兴遗史》，乃《续鉴》所本也。《遗史》曰：金人既退，种师道请临河邀之三战，可使无噍类，若纵之去，他日祸不可测。李邦彦等不从，罢师道为中太一宫使，五日一到朝堂议事。以姚古、种师中、折彦质、范琼等领兵，护金人过河。邦彦奏立大旗於河东、河北，有擅出兵者，并依军法。然邦彦罢於庚戌，而师道罢於癸丑，则师道罢在邦彦之后，而此事当在邦彦未罢以前，故系於此。

　　又李邦彦罢，以张邦昌为太宰，吴敏少宰。案：《东都事略》、《十朝纲要》、《宋史·本纪》、王宗沐、薛应旂、毕沅《续通鉴》并系此於庚戌。陈均《编年备要》、陈桱《通鉴续编》亦不书日，而文与此同，今姑从《东都事略》诸书，附系於此。然以《三朝北盟会编》考之，有可疑者数事。《会编》於五日辛丑陈东上书之后，即云李邦彦罢，而张邦昌为太宰亦在辛丑，则与他书庚戌不合，此可疑者一也；《会编》五日辛丑张邦昌》为太宰，谓即於是日从肃王至金营，而《长编本书肃王至金营在六日壬寅，从行者有沈晦无邦昌，而邦昌与康王自金营归在九日乙巳，则邦昌之归在肃王至金营之后，此可疑者二也；然赵甡之《中兴遗史》亦云邦昌从肃王为质，则邦昌之从肃王，或是归而又往，不与肃王同日，似他书系於庚戌，较《会编》为可信，而《靖康要录》是月十四日有罢李邦彦制文与援吴敏少宰制，独无授张邦昌制文，此可疑者三也。盖邦彦於是月罢经两次，一罢於陈东上书之日。蔡绦《北征纪实》云：邦彦为都人所愤怨，叆出门，争呼殴击，将杀之，马逸偶脱，百姓独得其履，因乘妇人小舆，垂黄裙轿帘上，密匿於启圣院，以丐罢，待命得去，始敢出。此辛丑日之罢也。一罢於陈公辅论列之日。《会编》又於十日丙午书李邦彦为太宰，谓李邦彦方罢数日，张邦昌又以太宰出质，左右揆皆虚位。吴敏乃以劄子乞复用邦彦为太宰。十一月丁未，李邦彦乞致仕，十四日庚戌，陈公辅论列，李邦彦、王孝迪、蔡懋皆罢。此丙午日复用，而庚戌日又罢也。辛丑，则邦昌与康王同在金营。庚戌，则邦昌已从肃王复往出质，拜授太宰。未知究在何日？存疑以俟更考。惟吴敏之为少宰，则与邦彦之罢同在庚戌，确有可徵。《靖康要录》备载是月十二日邦彦奏乞致仕手诏及十四日罢李邦彦、授吴敏少宰制文，今并附录於此。十二日手诏：李邦彦任政府屡年，累形忧国爱民之谊，以至慎惜名器，抑裁冗，献纳非一。朕在东宫时，熟闻嘉誉，策立之际，备整忠诚。金人犯阙，其所建明，惟知利社稷抚军民为急，朕一一施行。众志未能遍谕，乃作勿靖，鼓唱流言，又与前日异议，元恶之人，忽生怨愤，实骇予听。已依所乞宫祠，播告中外，咸信勿疑。十四日，《授邦彦太一宫使制》曰：大臣事道，必严去就之规；明主佑贤，务全体貌之志。眷时元辅，久执化钧，方引疾以辞荣，用疏恩而涣号。起复特进、太宰兼门下侍郎李邦彦，毓德敦大，秉心旷夷。以高文摛藻於禁林，以伟望奋庸於政路。遂参梦卜，进任台衡。丕叙群才，以大明於国事；力裁众弊，曾不顾於身谋。迨予缵绍之初，载嘉翊戴之职。登之众宰，倚以远猷。方四郊多垒之虞，惟一日万几之旷。虽稍间於绥定，念正赖於敉宁。忽览奏封，力祈谢事，谕言屡遣，章却复来。惟陈谊之甚高，遂贪贤而莫获，加班崇於秘殿，行使组於殊庭。并衍户租，是诏眷礼。於戏！进而许国，既朕心朕德之咸知；退不忘君，尚嘉谋嘉言之入告。往安素履，用体至怀。可特授观文殿大学士、太一宫使，依前起复特进。十四日《授吴敏少宰制》曰：朕祇膺圣训，获绍丕基，遵制扬功，仰宪祖宗之旧；图事揆策，旁咨弼亮之贤。爰得异才，俾登宰路，告尔朝列，咸听朕言。中大夫、知枢密院事吴敏，气和而志刚，才通而识邃。潜心自得，学造古人之微；秉义不回，德全仁者之勇。蚤仪禁蠹，遂赞政机，非尧、舜不陈，安社稷为悦。定禁中之策，实靖我家；运掌上之奇，遂固吾圉。逮钧衡之虚次，谓公义以咸归。是用升次辅之联，兼以列西台之侍。陪敦多邑，躐进文阶，并锡宠光，用昭眷礼。呜呼！慨观今日，浩若涉川。考政刑则本末失伦，语才用则上下交困。易於出令，而宣布者多还；轻於用人，而欺诞者得肆。废伏节以狥义，咸侥利以成风。国势颓靡而不张，军律汰玩而无纪。非至公无以怀党与，非持重无以镇奸萌。卿其毕议而力行，朕且虚己而倾伫。往钦成命，以究永图。可特授银青光禄大夫、少宰兼中书侍郎。

　　又种师道罢中丞。许翰奏：师道智虑未衰，方时多故，而虎臣置之散地，非策也。案：《北盟会编》：是月十七日癸丑，种师道免宣抚使，赴朝参，五日一赴院签书。《东都事略》、《宋史·本纪》并系此於癸丑，与《会编》合。李《十朝纲要》：二月癸丑，金人皆渡河北去。种师道罢为中太一宫使，辛酉，乃复其职。本书於是日又言师道为河北宣抚，盖因事连类附书，实则师道复用当在后八月辛酉，非於一日之间罢而即复也。陈均《编年备要》云：许翰言：“不当解师道兵柄。”上曰：“师道老矣，难用，当使卿见之。”令相见於殿门外。师道寂然不语，翰因言：“平仲城下用师之失以感发之。”师道始言：“我众彼寡，当分兵结寨守要地，使粮道不通，挫以持久，可破也。”翰深叹息其言，复上奏师道智虑未衰云云。

　　又王云、曹阇使金军中，议以三镇军民不肯割地，愿输租赋，代割地之约。及云、阇回云金有虚意，其实以款我师，非诚言也。朝廷信之。耿南仲、唐恪尤主其议，意谓非归租赋，则割地以赂之，和可以决成。乃诏宣抚使不得轻易进兵，而议和使纷然矣。案：《靖康要录》：是月二十五日，给事中王云、侍卫亲军马军指挥使曹阇使斡离不军。二十五日乃辛酉也。李《十朝纲要》：是年五月癸未，遣给事中王云使斡离不军，以曹阇副之。殆归而又往耳。《东都事略》系此於二月辛亥，则为十五日。《宋史·本纪》、薛应旂《续通鉴》并系此於辛酉，与《要录》同，疑《事略》误也，今从《要录》。

　　（慈谿冯一梅辑注） 

　
卷五十四

　

　　钦宗

　　△靖康元年（丙午，一一二六） 

　　１、三月（案：钱大昕《四史朔闰考》：是月丁卯朔。） 壬午，诏曰：“朕承道君皇帝付讬之重，十有四日，金人之师已及都城。大臣建言捐金帛，割土地，可以纾祸。赖宗社之灵，守备勿缺，久乃退师。而金人要盟，终非可保。今肃王渡河北去未还，粘罕深入南陷隆德，（案：粘罕陷隆德在二月十九日乙卯。） 未至三镇，先败元约，又所过残破州县，杀掠士女。朕夙夜追咎，何痛如之！已诏元主和议李邦彦，奉使许地李纲、李邺、郑望之，悉行罢黜，（案：《靖康要录》：元年正月十七日圣旨，李纲、李邺、郑望之奉使失词，妄许金人金币，并罢。《北盟会编》：三月五日辛未，李纲、李邺、郑望之落职，不许宫祠。） 又诏种师道、姚古、种师中往援三镇。（案：诏种师道等在二月二十五日辛酉，已附载于二月十七日癸丑。） 朕惟祖宗之地，尺寸不可与人，且保塞陵寝当固守，不忍陷三镇二十州之民，以偷顷刻之安。与民同心，永保疆土，播告中外，使知朕意，仍劄与三镇帅臣。”（《纪事本末》卷百四十五。案：李&lt;上直下土&gt;《十朝纲要》：三月戊辰，吴敏言：“弃民於夷狄以存宗社，恐无可存之理。”遂定计不弃。陈均《九朝编年备要》云：先是，徐处仁入见，首论奭戎狄者不一而足，朝廷甘言重币修好可也，何至捐三镇以与之。陛下受祖宗之天下尺地，岂可与人！矧保塞奉二祖之陵寝，中山为陛下之始封，夷狄诈而难测，今要盟劫质，侵侮莫甚。但见其还，从而信之，则过矣。上矍然曰：“卿言是也，吾意亦尔。”自是稍议奭戎而坚守三镇，则此意盖出於徐、吴二人也。） 

　　２、甲午，监察御史胡舜陟言：“陛下践阼之初，放朱勔于田里，天下称颂。然典刑未正，士论藉藉。勔为民蠹贼，为国召怨，以御前财物、东南诸司钱、燕山免夫钱，悉为花石什物之费，前后蠹耗，不可胜极，遂使国家财物，内外一空。（案：《靖康要录》此下云：自发运使部刺史以至州县长吏属，皆勔以货赂除授，特谓东南为小朝廷。於是令行私廷，权移匹庶，废置予夺，在牙类间。夫人主之所以崇高者，富贵也，富以其财，贵以其权，岂臣下所得而有？勔闾阎贱人，而专国家之财利，行朝廷之权势，而又夺民田宅，以为己有。器宇服用，上拟乘舆，田亩房廊，跨连州县，此所谓支大於傒，胫大於股，非国之利，百姓所以愁恨，士大夫所以愤惫而切齿也。勔之大恶如此，天地之所不容，而犹偃然里第，曾无少指，何以惩不轨而昭典宪！伏望睿断，赐以诛殛，藉没其赀产。凡勔所引用，悉行废黜，以慰天下之公愿。） 勔以市井之人而建旄钺，与将相有大功者等。子姪至承宣观察者数人，厮役为横行，媵妾有封号，汙辱名器，中外不平。”（案：《靖康要录》此乃别一篇也，与前篇同日奏上，此仅节录数语。而《要录》载其全文云：臣尝论朱勔放归田里，罚不当罪，未蒙施行。臣更为陛下具疏其恶。勔市井之人也，始以高赀交结权贵，进奉花石及造御前什物，前后十年，蠹耗御府及东南财用，不可以数计。凡进奉之物，皆强取於士庶之物，未尝酬直；造什物，则州县之财，为之一空，所献什物，叆直万分之一，馀皆窃以自润。及分遣权倖，以徼恩宠，故勔建旄钺，与将相有大功者等。子姪至承宣观察者数人，下迨厮役犹为横行，媵妾有亦封号，汙辱名器，中外不平。勔与其子汝功、汝贤，各立门户，招权鬻爵，上自侍从以至省寺，外则监司以至州县长史官属，由其父子以进者甚众。货赂公行，其门如市，废置予夺，易若反掌。遂使道义之流，况邀缨绂，以勔所引用布列内外也。勔之田产，跨连州县，岁收租课十馀万石。甲第名园，几半吴郡，皆夺士庶而有之，守令为用，莫敢谁何，人人衔冤，痛入骨髓，是为封豕长蛇荐食於民者也。顷尝引赵霖建三十六浦闾及浙西园田，驱二浙安业之民，兴必不可成之役，徒菑丁夫，忧及下户。方时天寒，役民於风雨波涛之中，死者相藉。霖欲牟利献勔，督役益严，吴、越不胜其苦。卢宗原知徽州，尽欲公使遗勔，骤引为发运使，未几得待制。宗原掊克，六路被害，妄兴水利，倖求公赏，实倚勔声势，无所忌惮也。徐铸、应安道、王仲阅等辈，以常平转运使钱与之，轴轳相御以往，皆赖勔以窃显官。小人多才，穷奢极侈，其居游园第，悉拟宫禁，服食器用，上僣乘舆，建御容殿於私家，非所以致严肃、尊君父。在京则以养种园为名，迁徙居民以为宅所。占官舟兵级甚多，用费官粮充其私用。臣近尝论勔专国家之利，行朝廷之权，而势侔人主者此人也。人臣之罪，莫大於是。如此而不诛，则朝廷之法废矣！废法以惠奸恶，非圣朝所宜。有伏望特震，即加诛殛，仍窜流其子孙，籍没其资产。凡所引用，悉行废黜，以为乱臣贼子之戒。） 诏勔安置广南，籍没财产。（《纪事本末》卷之百四十八。案：李《十朝纲要》：是年二月丁巳，责朱勔居住衡州。三月甲午，诏籍朱勔家资，安置广南。即此事也。是月劾朱勔者，舜陟之前有许翰诸人；与舜陟同日有余应求，其奏牍，并见《靖康要录》，今亦附载於此。是月十六日，臣僚上言：契勘朱勔父子倚藉权势，妄作威福，固非一日。其平江府并二浙诸州县，自通判以上，往往尽出勔门，气焰熏灼，无所不至。又闻勔家收养亡命逃军至数千人，每遇朔望，门人使臣，罗列廷下，腰金者不下三数百人。二浙之民，既罹荼毒，又恶其僣，平昔莫敢谁何，姑以避祸而已。臣近拘截舟船，应付行宫，其诸王帝姬仓卒有止乘草笼网船东下者，而朱勔之子汝贤、汝功，妄作名目，贴占上等座船十馀嘡，搬载所藏黄金等物，尽归平江。至以余州尚能与友婿胡缔、亲家刘懤前去体勘，得朱勔父子叔侄家资无虑数千百万。前日金贼侵侮深入，上自乘舆供奉之物，下至臣僚民庶之家，悉裒聚以应一时之急，岂容奸蠹之人，辄尔倖免！欲望特降睿旨，自阙下选差清强官委之，取便路前去体究。二浙见任官，如有不经由三省、密院直降指挥差往者，并一面先次放罢。如有虽係朝廷指挥而来历本由勔父子者，即行体量，倘不作过，且留在任；若有作过违法害民者，具名奏劾，重行典宪。至於招纳亡命，亦许有所委官根究指实，随即措置。其见在家资，并乞直取，以助国计。田宅兼行拘收，庶以少谢东南平日被害之民。奉圣旨，两浙州县应缘交通朱勔，骚扰害民官吏，并令本路漕臣程昌弼、顾彦臣体究取索，先次放罢，差官兼权具申尚书省。其应朱勔家召募到花石纲人兵，并拣填充厢、禁军。仍用拘束朱勔家财，先次支与招军例物，直取朱勔家资，拘收田宅。依奏令本路桩管，申取朝廷指挥。十八日，御史中丞许翰言：恭睹陛下自膺受大位，独奋乾刚，诛流凶奸，四方之人，莫不鼓舞。独朱勔父子，未就歼夷，士论犹郁。勔肆奸恶，逾二十年，专以奇技淫巧，荧惑朝廷。花石之供，毒流海宇，竭百姓膏血，罄州县帑藏。一门之内，建节正任，厮役姻亲，悉补官爵，权倾中外，汨乱朝政。名为应奉御前，其实般入私室。钱穀出入，不许驱磨，计其奸脏，擢朆莫数。近臣尝论奏，方今兵兴之际，上下匮乏，宜修理财之政，当自东南始。虽诸局支用，难以稽察，而有司帐籍，尚可驱磨。欲望陛下择有风力清强官，就两浙近便处置司，追摄勔父子并其侄汝翌、汝贤等。及自来专一应付尝为监司守令，力能刻剥生民，助其凶焰，除徐汝、王汝明、蒋彝已死亡外，令前发运使卢宗原、陆寘，前两浙提刑王仲阅、胡邃、前两浙提举常平赵霖，前知平江府应安道、通判陆宗许操、司录周杞，前知常熟县宋晦，前知华亭县黄昌衡、淮南运司俞赒，前知秀州周审言并诸司人吏已未出职，并乞钩赴所司，一就勾勘，根磨自来应付过钱物，计其家资，尽行籍没。内有百姓田园係强夺侵占者，据契拨还。勔父子罪恶滔天，非正典刑，戮之藁街，不足以舒东南士民怨愤之气。上项官吏，各具罪犯，取旨黜责施行。二十八日，监察御史余应求奏：臣闻舜既受命诛四凶，而天下服者，何也？以其用刑轻重当於人心也。陛下临莅以来，元恶巨奸，相继诛逐，而天下之情终未厌塞者，以其用刑轻重未当於人心。再臣请陈之，近年用事之臣，欺君妄上，专权怙宠，蠹财害民，坏法败国，奢侈过制，赇贿不法者，蔡京始之，王黼终之，则京之罪大於黼审矣。隳坏军政，搆造边隙，弃盟启戎，招寇胎祸，私取官物，擅蓄禁民者，童贯始之，谭稹继之，则贯之罪大於稹审矣。佳花美石，珍禽异兽，挽车行舟，水陆不绝，割剥百姓，荼毒天下者，朱勔始之，李彦继之，则勔之罪大於彦审矣。外总枢府，内预朝政，用名士以济其奸，盗文名以售其伪，专为谄媚以道主意，竞作淫靡以荡上心者，蔡攸、梁师成实为之，则攸、师成之罪同矣。比者之祸，职之八人，今黼、稹、彦、师成或殄或窜，而京、贯、攸、勔尚从轻典，罚之不同如此，此军民之所以愤怨，士论之所以喧沸，而陛下有刑失之讥，大臣有庇奸之谤也。伏望睿慈，大正典刑，放京、攸於南荒，枭贯、勔於东市，以慰宗社之灵，以决天下之望，不胜幸甚！） 

　　３、乙未，左司谏陈公辅言：“臣谓京父子，虽无嘉谋谠论，辅导人主，而邪佞奸险，能为身谋，则举朝公卿，无出其右者。若使其迟留畿甸，他日奸谋复肆，群臣皆乐附之，陛下虽欲制之，不可得矣。愿独奋威断，亟行窜逐，以慰天下公议。”制：“蔡京可责授崇信军节度副使，德安府安置；攸先已降大中大夫，为劝上皇北归，特依已降指挥，令前去侍省。”（《纪事本末》卷百四十八。案：《纪事本末》卷百三十一又载：是月甲午，陈公辅言蔡京父子怀奸误国之罪，诏蔡京可责授崇信军节度副使，德安府安置。同此一事，而编日互异。李《十朝纲要》、《宋史·本纪》并系此於丙申，较乙未更后一日。是月劾蔡京者，尚有胡舜陟诸人。其奏牍及责授蔡京制文并见《靖康要录》，今亦附载於此。是月五日，监察御史胡舜陟言：伏见平燕以来，为宣抚使者童贯、蔡攸、王安中、谭稹是也，共成边患，几丧社稷。贯等皆责官，而贯居池，安中居随，稹居房，独攸任便居住，臣所未喻。若以攸扈从上皇，不可使便离行宫，此为攸计则善，为上皇计则未善也。攸依上皇，废格责命，必随车马至都，巧谋奸计，复窃恩宠，此臣所谓为攸计善也。彼得罪於天下，人人皆欲鱼肉之，使侍上皇蒙眷任如旧，人心愈不平，万一有小变，上皇宁免惊忧，如邦人欲击李邦彦之类，臣所谓为上皇计则未善者此也。攸自知罪恶暴白，公议不容，使朝夕在上皇侧，而思为自全之谋，无所不至。必如封伦在唐，反覆变诈，三宫见卖，使太宗兄弟间自为矛盾之议，此尤非国家之福也。陛下孝事上皇，以天下养，人无间言。虽有封伦辈，何所施其喙，要之奸邪可畏，不得不预为之备。然则今日赫然下诏，令攸某州居住可乎？恐其悲辞乞怜於上皇，而谪居指挥，有时不行。臣愚区区，欲降睿旨，备列前后臣僚论列攸罪状及封章所言者，悉奏上皇，使圣意晓然，知公义不容如此，留之非徒无益，适足致害，上皇必弃绝之。朝廷谪居之命得以行，则上皇於朝廷，不以私恩废法，而朝廷之威令不屈於臣，不亦善乎？奉圣旨，候攸到京，三省取旨施行。三十日，臣僚上言：臣等伏见蔡京父子当国日久，窃弄威柄，败坏纪纲，使朝廷失信於四夷，致上皇负谤於天下，军民怨愤，士论沸腾，前后臣僚，论列非一。其他元恶巨奸，悉已窜逐，独京父子尚迟回近甸，未正典刑。访闻攸不自引避，欲以扈卫行宫为名，侥倖入都，窃听民言，深可忧虑者。攸果入都城，则百姓必致生变。万一惊犯上皇属车之尘，则坐不预言之罪。伏望陛下特降睿旨，早赐黜责施行。《责蔡京制》曰：《吕刑》三千，论罪无先於侮上；舜功二十，知人实本於殛凶。若稽先圣之格言，参酌庶民之公论，肆於元恶，敢废刑章。责授中奉大夫、守秘书监，分司南京，致仕蔡京，以疏虞不学之资，挟轻果敢为之气，自初登用，首务更张巧。缘绍述之名，公肆劫掠之计，列圣贻谋之宪度，扫荡无馀。一时异议之忠贤，诛锄略尽。竭府库之储，以供浮费；假爵禄之宠，以市私恩。黎元愁痛而无可乐生，志士隐忧而至於祈死。当上皇之戒悟，畏天鉴之昭垂，屡明众恶而斥疏，卒以自营而收召。乃至交通官禁，黩用邦财，真同妾妇之为，莫识穿窬之况。逮&lt;耳少&gt;冲之临御，属中外之艰虞，靡知徇国之忠，但出全躯之策。靖言蠹败，已无及於噬脐；悉举愆尤，殆不胜於擢朆。弹章叠上，匪朕敢私。谓荙彼豺狼，安用狐狸之间；而养兹稂莠，灼知禾稼之伤。原情本合於歼夷，远佞姑从於屏弃。体於恩宥，无怠省循。可责授崇信军节度副使，德安府安置。） 

　　《续宋编年资治通鉴》：三月，张邦昌罢，以徐处仁为太宰，唐恪中书侍郎。时朝廷召徐处仁，又擢恪，人皆贺，独给事谢克家曰：州郡失一良守，朝廷得一憸人。其后，附会南仲乖谬有不可述者。处仁入相，都人倾望，咸谓有所建明。既至当轴，殊无嘉策，又与吴敏议论不合。一日，处仁方秉笔，而敏以语相侵，处仁以笔掷之，正中敏，面额鼻皆黑，同坐者皆引去。明日，吴敏奏其事。不逾日，罢处仁而以吴敏代之。敏年少，多不习事，不能裁减。其如军期紧如星火，敏不留意。时语云：敏不理太原而理太学，不理防秋而理《春秋》，不理奸石而言安石，不理肃王而理舒王。盖讥其不切事务故也。案：李《十朝纲要》：三月己巳，太宰张邦昌罢为观文殿大学士、中太乙宫使，中书侍郎徐处仁为太宰，而不书唐恪。《靖康要录》三月三日有罢张邦昌、授徐处仁太宰制文。三日即己巳也，亦不书唐恪。《东都事略》、《北盟会编》、《宋史·本纪》、薛应旂、毕沅《续通鉴》均於己巳兼书唐恪为中书侍郎，惟王宗沐《续通鉴》并系於戊辰，较他书前一日，疑宗沐似有误。《要录》、《会编》并载三月三日《罢张邦昌制》曰：难进易退，允高君子之风；崇旧优贤，实重公朝之义。诞扬明命，敷告治廷。光禄大夫太宰兼门下侍郎张邦昌，知沉而识精，器博而用远。早登禁路，廷臣无出其先；久预政机，天下实受其赐。嘉有功於社稷，俾正位於台衡。丙吉有声，独擅边书之备；王商多质，有严汉相之威。念其行李之勤，处以真祠之逸。升华秘殿，庶便於谘询；陪赋爰田，用昭於物采。於戏！留侯知足，愿遗人事之劳；南仲将归，毋惮简书之急。其全明哲，以保功名。可特授观文殿大学士、太乙宫使，依前光禄大夫，加食邑七百户。《授徐处仁太宰制》曰：国犹置器，安危之势相形；治若循环，文质之宜迭用。方更张於初载，益图任於老成。人皆曰贤，政将焉往？大中大夫、守中书侍郎徐处仁，秉心强固，守道端方，器博而周知，轻薛宣之方略；材全而藏用，陋黄霸之功名。尚犹黄朆之询，实慰苍生之望。朕恭承圣训，嗣守丕基，思艺祖之艰难，法仁皇之忠厚。周封八百国，当谨守於舆图；汉制三千条，期尽遵於轨迹。欲兴圣统，无逾老臣，庸登左揆之崇，兼列东台之侍，并赠爵邑，昭示宠光。呜呼！多难以兴，在勉强而行道；无为而治，期垂拱以仰成。其蹈古人之为，无负天下之誉。可特授通奉大夫、太宰兼门下侍郎、兼神霄官使。又案《靖康遗录》而“理舒王”句下有“不管燕山却管聂山，不管东京却管蔡京，不管河北地界却管举人免解，不管河东却管陈东，不管二太子却管立太子”，云云。考林泉《野记》云：虏使来议和，处仁请付种师道处置，少宰吴敏主和议，不允；敏又差注亲戚数人，处仁抹去之，由是不和。

　　又五月，命李纲迎上皇于南京。四月，始至京师。案：李《十朝纲要》：是年二月丙午，金人退师，即下诏奉迎上皇。三月丁卯朔，遣徽猷阁待制宋&lt;日奂&gt;奉表道君皇帝行宫。癸酉，命门下侍郎赵野为道君行宫奉迎使。丙子，改撷景园为宁德宫，以居太上皇后。癸未，遣知枢密院李纲迎候道君皇帝于南京。《宋史·本纪》、薛应旂、毕沅《续通鉴》亦并书癸未，惟《东都事略》书癸卯，然是月丁卯朔不得有癸卯日，《事略》误也。李纲迎上皇事，其自撰《靖康传信录》叙述最详，今节录其文於此。《传信录》云：初，恭谢行宫所，以都城围闭，止绝东南递角，又止东南勤王之师，又令纲运於所在卸纳，泗州官吏以闻。朝廷不以为然，道路藉藉，且言有他故。而太学生陈东上书乞诛六贼，指蔡京、蔡攸、童贯、朱勔、高俅、卢宗原。於是议遣聂山为发运使密图之。山请诏书及开封使臣数十人以行。右丞李纲白上曰：“此数人者罪恶固不可恕，然聂山之行，恐朝廷不当如此措置。昔肃宗欲发李林甫墓，李泌谏谓其如明皇何？肃宗抱泌颈泣曰：‘思不及此。’使山之所图果成，惊动道君，此忧在陛下；使所图不成，为数人所觉，万一挟道君於东南，求剑南一道，陛下何以处之？”上感悟曰：“奈何？”纲对曰：“不若罢聂山之行，显谪童贯等，乞道君去此数人者，早回銮舆，可以不劳而事定。”上以为然。山乃不果行，童贯等亦相继而去。又云：三月二十七日，宰执奏事延和殿，进呈车驾，出郊诣资福寺迎奉道君仪注，耿南仲欲尽屏道君左右内侍，出榜行宫门，敢留者斩。先遣人搜索，然后车驾进见。李纲以为不若止依常法，不必如此，示之以疑，必欲过为之防，恐却有不可防者。南仲曰：“《易》曰或之者，疑之也。古人之疑，有所不免。”纲曰：“古人虽不免於疑，然贵於有所决断，故《书》有稽疑，《易》曰以断天下之疑。倘疑情不解，如所谓窃窃者，则为患不细。”南仲纷纷不已。纲奏曰：“天下之理，诚与疑，明与暗而已。诚则明，明则愈诚，自诚与明推之，可以致於尧、舜；疑则暗，暗则愈疑，自疑与暗推之，其患至於有不可胜言者。耿南仲当以尧、舜之道辅陛下，而其人暗而多疑，所言不足深采。”上笑之，而南仲怫然怒甚。既退，再召对於睿思殿。赐茶讫，南仲忽起奏曰：“臣适遇左司谏陈公辅於对班中，公辅乃二月五日为李纲结搆士民伏阙者，岂可处谏职，乞送御史台根治。”上及宰相皆愕然。纲奏曰：“臣适与南仲辩论於延和殿，实为国事，非有私意，而南仲衔臣之言，故有此奏。伏阙之事，陛下素有鉴察，臣不敢复有所辨。但臣以非才，冒处枢辅，仰荷特达之知，未能有所补报，区区素志，欲俟贼马出疆，道君銮舆还阙，然后求归田庐，臣之愿也。今南仲之言若此，臣岂敢复留，愿以公辅事送有司，臣得乞身待罪。”上笑曰：“伏阙士庶以亿万计，如何结搆？朕所洞知，卿不须如此！”南仲犹不已。於是纲出，居启圣院，不复归府，入劄子求去。章凡十馀上，上皆批答封还，不允，差御药宣押造朝及押赴察院治事。《靖康要录》是月有《赵野等奉迎道君表》、道君示宋&lt;日奂&gt;诰及陈公辅《奏乞更择重臣迎候》诸文，并附录之。靖康元年三月七日，开封少尹田灏特除直秘阁差充宣谕使司参谋官，门下侍郎赵野充道君太上皇帝行宫奉迎使，蔡攸充副使。皇帝《迎道君表》：臣言，一远宸颜，再更月律，望云飞而结想，候日御以言旋。春序向阑，暄和在后。恭惟道君太上皇帝，怡神昭旷，熙命穆清，化洽区中，治以超於振古；心游物表，道自妙於从霄。惟翼卫於百神，宜骈臻於万福。恭念时巡之久，岂无顺动之劳！方天地之晏清，顾邦基之宁谧，夙驰使介，爰达诚忱。伏望回銮，驭以安行。溯龙舟而利涉，致天下而养；申微愿於晨昏，得四海之驩。慰群心於黎庶，瞻望行阙，臣无任云云。谨遣皇帝太保、护国武昌军节度使、景王臣杞，通议大夫守门下侍郎臣赵野，安德军节度充上清宝箓宫使臣郑威之，上表奉迎以闻。十五日，道君太上皇帝诰：予夙心慕道，讬神器於嗣圣，丕承天命，善无所喻。然有恭谢，难即燕安。御舟东来，重烦有司，卫兵仅满三千，庶事草创，固可知也。及边吏驰备，胡骑犯阙，行宫邈在淮、泗，而都城尽闭，道路隔绝，深自惟念，恐贻嗣圣之忧，故留浙兵以自卫。至於止粮纲，截递角，皆私忧过计，恐资寇耳。缘此三事，奸人乘间造言，缘饰形似，遂致朝廷之疑，每见台劄名敕州县，而实及子躬，兴言及此，不觉流涕。比缘嗣圣遣宋&lt;日奂&gt;赉书至行宫，遂得通父子之情，话言委曲，坦然明白，由是两宫释然，胸中无有芥蒂，重惟宗庙再安。虽赖大臣翊赞之助，至若使予父子之间，欢然略有无纤毫忧疑者，&lt;日奂&gt;竭力为多也。传言求忠臣於孝子之门，若张仲在周，而宣王有成功，信孝子锡类之效矣。&lt;日奂&gt;周旋两宫，庶几古人有足称者，因书其事，以赐宋&lt;日奂&gt;云。十六日，秘书省校书郎陈公辅奏：恭闻太上皇帝圣驾将还，中外欣庆，此陛下孝诚所感，天下之幸也。然或者以谓上皇左右有怀奸之臣，搆造语言，离间陛下父子，致有疑心，臣窃惑之。仰惟太上皇帝临御日久，去冬夷狄侵扰，因厌万机之繁，遂欲内禅。而陛下天性至孝，感泣退避，慈谕数四，方即大宝，此与唐睿宗因天变而答天戒，太子惶惧入请事体稍类，岂比明皇幸蜀！肃宗自即位於灵武，是宜父子欢好之情，虽千万年不复有疑矣。若乃陛下改更诸事，进退大臣，赏善罚恶，兴利除害，皆以宗庙社稷为念，合天下公议，所以奉承上皇诏旨，岂有私意耶！虽使奸臣离间百端，而上皇仁慈，陛下孝德，二十馀年，人无间言，岂一旦能入哉？且父子天性也，上皇於陛下亲邪，於群臣亲邪？臣谓上皇之亲，无亲於陛下也。臣恐臣僚未悉此意，或因道路相传之言，皇惑圣听，致父子间自有此疑，此大不可也。况上皇聪明勇智，宽裕豁达，不防奸邪，浸以侵惑，既以痛自感悔，断然不疑，以神器授之陛下。方在位时，已自下哀痛之诏，追惟己愆，引咎兴叹，大革弊端，蠲除宿害，质诸天地，难复更易，虽禹、汤罪己，周公改过，何以复加！陛下今日所行，尽遵行上皇去年十二月诏书也。臣恐赵野辈不能委曲为陛下感激敷陈，欲乞更择重臣，节次往前路迎候。万一上皇圣意少有所疑，即当恳切备述陛下笃孝之诚，以开具去年诏书与今日奉行之意，实无少异。至於诛逐奸恶，明正典刑，乃深愤群邪误国，致上皇有逊位南幸之事，雪君父之况，孝莫大於此也。上皇英睿刚决，倘详此意，何至有疑哉！然后迎奉之礼，备加隆甚，陛下銮舆，亲出近郊，后妃嫔御，亲王贵戚，下至百官公卿、士庶耆老，皆当往迎，俾圣意悟前日之去匆遽如彼，今之归尊荣如此，自非陛下堪任讬付之重，使寇难稍平，京师人安，政事修举，人心欣快，能如是乎！以慰悦上皇之心，方知此事为天子之父，尊之至也。自还宫后，凡百供奉之物，陛下俭为过纳，上皇务极隆厚，著为令式，使四方具知陛下处己之薄，奉亲之厚，以劝天下之孝。仍乞於人臣中选端正之士，有德行学问全忠孝大节者，辅赞上皇，日侍燕间，开导圣心。穷天人性命之真，脱然不复以天下事累己。啬神敛明，治心养气，用保无疆之寿，岂不善哉！臣闻尧、舜之道，孝弟而己，孝弟之至，通於神明，光於四海，无所不通。陛下贵为天子，唯父为尊，得尽生事之礼，诚天下之乐，不可有加。臣愚，伏愿陛下躬尧、舜之孝，至诚尽道，以事其亲，父子间洞然无纤介之嫌，固足以感动上皇之心，而谗邪不入，慈爱愈隆，则天地百神，保佑圣躬，将见陛下全万年人子之孝，上皇享万年天下之养，宗社增休，生灵蒙福，自今以始，岂有穷哉！臣一介微臣，非有言责，然区区愚忠，夙夜不忘爱君忧国之心，故前后屡以狂言，上干天诛。今日又不避僣越之罪，妄意议及陛下父子之间，死有馀责。伏惟睿慈特赐裁处。奉圣旨，陈公辅除见阙谏官。又臣僚上言：恭惟太上皇帝临莅天下二十六年，忧勤政事，倦於万几，久有传位圣慈之意。比缘戎虏深侵，兵革方兴，发於诚心，俾领开封牧，付以军国之事，则是传位之本旨也。夫以上皇英明果断，独定大义，巍巍盛德，比同帝、尧，在廷之臣，无能养睿使者。而诚心退托之意，未孚於天下，何以昭示后世，见天王之用心哉！愿下明诏，推原盛德，宣布中外，以称陛下尊崇孝养之意，著在史册，垂之无穷，天下幸甚。奉圣旨依奏。《十朝纲要》：四月己亥，上迎道君皇帝於迎春苑，奉道君皇帝入居龙德宫。壬寅，上朝於龙德宫。《要录》：是年四月三日，车驾幸宜春苑，奉迎太上皇帝。是日，太上皇帝入国门。三日即己亥也，与《纲要》合。） 

　　１、四月（案：钱大昕《朔闰考》：是月丁酉朔。） 壬子，以知应天府杜充为集英殿修撰、知隆德府。（案：隆德府陷于二月癸丑，而三月庚寅姚古复之，见李《十朝纲要》。） 是日，斡离不遣议使贾霆、副使冉企（案：“冉企”，《宋史·本纪》、毕沅《续通鉴》并作“冉企弓”，《东都事略》作“冉企”，与《纪事本末》同。） 来，就命王俅引伴到阙。时俅至中山望都县，追及肃王。斡离不以三镇未下，未令王回，故遣霆等来议。（《纪事本末》卷百四十五。案：《靖康要录》谓五月六日王俅与贾霆、冉企同来，与此不合。《东都事略》、《宋史·本纪》并系於四月壬子，与此同，今附载《要录》之文於此，以俟考正。《要录》五月十日云：右武大夫、知东上阁门事王俅奉使斡离不军中，迎请肃王。金人拒之，杀吏卒十九人，夺马十二匹，已而纳之以为误。斡离不元约肃王至河而还。至於倍约，坚留王候交割三镇而遣，然王卒不能归。王俅五月六日以使人贾霆、冉企同来。） 

　　２、癸丑，御史中丞陈过庭言：“蔡京、王黼、童贯，造为乱阶，均犯大恶，然窜殛之刑，独加于黼，而京、贯止于善地安置，罪同罚异。”诏京移衡州安置；贯责授昭化军节度副使、郴州安置。臣僚又言：“伏见朱勔父子皆衡州一处安置，典刑未正。”（案：朱勔於二月丁巳责住衡州，又於三月甲午安置广南，今已届四月，而尚云在衡州，何也？） 诏：“勔移韶州羁管，子汝贤全州，汝功复州，汝文峡州，汝明建昌军；侄汝相某州，汝舟临江军，汝冀归州，弟勚抚州，并居住。”（《纪事本末》卷百四十八。案：《北盟会编》、《靖康要录》并记此於十六日，则为壬子，与此差一日。《要录》、《会编》并载原奏，今附录於此。元年四月十六日，御史中丞陈过庭言：国家承祖宗积累之盛，比年以来，国用匮乏，海内空虚，细民愁苦，盗贼纵横。金人乘中国无备，敢以数万直犯京阙者，盖将相大臣，同恶相济，二十馀年，所以至此。蔡京窃弄威柄於前，王黼窃弄威柄於后。蔡京、王黼败坏法度於内，童贯、蔡攸败坏法度於外。争权竞利，其初虽相为矛盾，至于包藏祸心，害民蠹国，则若合符节。然窜殛之刑，独加於王黼，而蔡京、童贯止於善地安置而已；罪同罚异，其谁不疑？虽天心隆恕，务欲保全，奈天下愤嫉何？乃四夷侮笑何？若京及贯不肆诸市朝，不投之荒裔，诚不足以厌天下之意。奉圣旨，蔡京移衡州安置，童贯责授昭化军节度副使，郴州安置。臣僚上言：伏见朱勔父子皆衡州一处安置，典刑未正。臣窃谓人臣之罪莫大於僣越，义在不赦。谨按朱勔於私家建神霄殿，乃安奉上皇御容於其中，恃此胁持上下，凡节朔郡县吏与监司经由，皆朝拜於其家。人臣之家有朝拜之称，此何理也！昔应奉挽舟之名，私募人兵数千，实以自卫，不隶州县，结为死党，大逆不道，迹状明甚。窃弄威柄，江、淮以东，均被其毒，鱼夺民产，无有纪极。如平江司理院，意欲得之，州郡即时迁徙，无敢不从者。凶焰如此，若不早为之所，窃恐别致生事。伏望肆诸市朝，与众弃之，散遣其子孙，投之四裔，以绝奸倖，天下甚幸。奉圣旨，朱勔移韶州羁管。）
  </div>
  <div class="pagination">
   <a href="续资治通鉴长编拾补_page53.html">
    上一页
   </a>
   <span>
    ...
   </span>
   <a href="续资治通鉴长编拾补_page49.html">
    49
   </a>
   <a href="续资治通鉴长编拾补_page50.html">
    50
   </a>
   <a href="续资治通鉴长编拾补_page51.html">
    51
   </a>
   <a href="续资治通鉴长编拾补_page52.html">
    52
   </a>
   <a href="续资治通鉴长编拾补_page53.html">
    53
   </a>
   <span class="current-page">
    54
   </span>
   <a href="续资治通鉴长编拾补_page55.html">
    55
   </a>
   <a href="续资治通鉴长编拾补_page56.html">
    56
   </a>
   <a href="续资治通鉴长编拾补_page57.html">
    57
   </a>
   <a href="续资治通鉴长编拾补_page58.html">
    58
   </a>
   <a href="续资治通鉴长编拾补_page59.html">
    59
   </a>
   <a href="续资治通鉴长编拾补_page55.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
