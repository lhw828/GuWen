<!DOCTYPE html>
<html>
 <head>
  <meta charset="utf-8"/>
  <title>
   续资治通鉴长编 - 第 494 页/共 607 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   续资治通鉴长编 - 第 494 页/共 607 页
  </h1>
  <div class="content">
   贴黄称：「京东□居厚等、福建王子京，皆先罢任，乃行体量。今来陆师闵合依此例，若使者按察得本司别无违法害民之事，则师闵可却还本任。」及是，师闵乃黜。（旧录云：「刘挚毁先帝茶法，因言师闵领数路，与为奸者觽也。」新录辨曰：「师闵以台章罢任降官，乃以挚为毁先帝茶法，非也，删去六字。」按挚论师闵，盖久之乃行，今取挚所上章，具载之。旧录所书并削去。挚前奏具二月十四日，此奏以闰二月二十二日上，今并入此。）
　　朝奉大夫、户部郎中黄廉直秘阁，都大提举榷茶买马监牧公事。始，言者论榷茶六害，请通商复券马如旧制。蜀人疾茶官之专，在位者亦多主罢榷，朝廷遣廉按实。廉奏：「榷茶如前使者所为，诚有害【五】。若悉以予民，则边计不集，蜀货不通，而园户将有受其弊者。请熙河、秦凤、泾原如故勿改，以制蕃市，而许东路通商。南茶无侵陕西，以利蜀货。定博马以万八千匹为额。」所奏皆可，即有是命，使推其法行之。（此据廉本传，廉除茶马，不得其月日。据题名记以元佑元年八月十四日到任，当是代陆师闵也。今附师闵罢后。四月二十五日苏辙上言，可考。二月十四日廉出使，四月二十五日、五月四日云云，当并考。黄庭坚作廉行状云：元佑初，除户部郎中，治左曹。二月，差按察成都等路茶事，兼体量邛州蒲江盐井利害。先奏罢陆师闵所行公私甚病者，乃具为奏曰：「臣被使旨，所至访求利害至熟，榷茶之法，实有害于川、陕之民，盖官司不原朝廷立法本意，希功幸赏，以得息为多，于是禁网滋繁，百姓受弊。陆师闵立法最虐，故取利最多，上累国体，下敛民怨，中外臣僚所言茶事害民之科，皆有事实。若遽论之，不若尽以予民，使园户自卖，商贾自贩，官收税引及歇□钱，并复熙宁以前博马之策，无交易之烦，无脚乘之劳，抉去故弊，一从私便，无复可议。若致详于公私之际，则先当议民，其次商贾，其次边计，利害各有所在也。今蜀民通患币轻钱重，商旅赍携，息不偿费。若捐榷茶，尽予商贾，则百货未能通流，脚乘未能猝备，非惟园民之货郁滞，绝其资生之路，若蕃市交易万一不继，亦足以害经久之法。今若捐十一州之茶与商贾，仍以川、陕四路及关中诸路与之为受茶之地，宜若可以尽泄川茶，以补蜀民久困。而官以善价取雅州、兴元府所产，以赡熙、秦诸州，酌中法以为边备，于理为可。」于是朝廷许同转运使，尽公私之便，商度立法。公又奏曰：「产茶之地尽在川路，卖茶之地全占陕西，其发至陕西六路者为纲茶，榷于川、陕四路者为食茶。若产茶之地，除榷买侵刻、取息太重、搜捕苛扰、差雇不和、配卖赊欠、预俵折纳、滥赏诸弊则卖茶之地随事制宜，其目有六：一曰路分全占陕西州县，又榷取京西之金州。以东南望之，疑若专利；以天下观之，阜通川、陕之利以备边，而不病东南，则势均矣。故以熙河、秦凤、泾原为禁茶旧路，以永兴、鄜延、环庆为通茶新路，不禁旧路无以制蕃市，不通新路无以便民，欲使通塞常相权，则公私可以共利。二曰卖茶给历抑配及官卖未常【六】。今除宿弊，又禁南茶无入陕西，使川茶不失中价，则民不知榷茶之害。三曰茶色不等。盖汉茶色嫩，蕃茶色老，雅州之名山自兰州入邈川，至于于阗。兴元之大竹自阶州入欧家，自河州入水波。洋州之西乡茶自河州入水波，至于赛音隆和。今区别家品，以入赵路，则可遵汉、蕃所宜。四曰价直腾踊则害马价。今以茶价、马直，以斤对寸，高下适等矣。因宜增损，则可以制备边之费。五曰博易夺市易之权。污吏挠法，不可为污吏废今边市。博茶大者在马，其次金帛，去贪者之害，乃可以通边市之利。六曰脚乘不均。盖缘军兴，脚乘踊贵，故高立雇直，遂以诸场所博污滥之物，高估折支。若斟酌高下，损其余以资铺兵，则可以均力使之任。并定博马岁额以万八千匹。」又蒲江盐事云：「邛盐旧价太高，以蒙朝廷权减斤为八十五钱。然污篮湿恶，积弊未除，今欲止绝污淋、灰土，及煎瞻水止用九井正水【七】，煮一色盐。用权减价为定法，专用食邛州。禁外来官盐及小井盐。其污淋等盐八百六十二斤，乞于正额除之，仍□盐户旧欠，十分除一分。」邛民数十年之病，于是悉除，所奏即皆施行。）
　　权知开封府谢景温言：「京师新旧城内惟有二厢，遇夜，公事解送遥远。请于新城内分左右置二厢，通为四厢，添举文臣二员，量增人吏。」从之。
　　河东路经略司言：「请以葭芦、□堡寨军马留守御外，余人过河于定胡寨就食【八】，及减放归岚州。」从之。
　　司马光言：
　　臣先曾上言，乞直降敕命，应天下免役钱一切并罢，其诸色役人，并依熙宁元年以前旧法人数，委令、佐揭簿定差，蒙朝廷一一如臣所请。臣窃闻降敕之初，百姓莫不喜悦，一两月间，州、县定差已了，别无辞讼，人情安帖。无何，续有雇募不足方行定差指挥，人始疑惑。既而屡有更张，号令不一，又转运使各以己见欲合本路共为一法，不令州、县各从其宜，是致州、县惶惑，不知所从。或已差役人却放，或已放雇人却收，或依旧用役钱雇人，或不用招人充役【九】，朝夕不定，上下纷纭，往往与二月六日敕意相违。
　　窃缘臣元初起请及朝廷所降敕，明言委逐县官看详，依今来指挥若有妨碍，致施行未得，仰具利害擘画申州，州申转运司奏闻，委执政官再加看详，随宜修改，别作一路、一州、一县敕施行，务要曲尽其宜，岂是当日所言一字不可移易，但患转运司、州、县不肯奏陈耳。臣今欲申明元初起请内声说不明、不尽事件，谨具画一如后：
　　一、臣起请虽云依熙宁元年旧法人数定差，若旧法有于今日不可行者，即是妨碍，合申乞改更人数。或太多或太少，惟本州岛、县知得的确合消数目、合酌中立额，申乞依数定差，朝廷难为遥度。
　　一、臣起请虽云若所差人不愿充役，任便选雇有行止人自代，雇钱多少，私下商量。若所雇之人邀勒被差人广求雇直，官司亦当裁抑，不得过自来官中雇钱之数。其州、县官员，即不得指占所雇之人，令被差之人雇觅。
　　一、臣起请虽云见雇役人候差到役人，各令逐便，若所雇之人自有田产，情愿充役者，亦自可依旧存留。又曹司一役，新差之人多不谙熟书算，行遣及案下之字未曾交割，合留所雇之人，给与雇钱，令与新差之人同共行遣，限半年内交割了毕，方放逐便。
　　一、臣起请虽云今日衙前陪备少于向日【一○】，不至破家，若犹以为户力难任，即乞于官户、僧道、单丁、女户，有屋业，每月掠钱及十五贯，庄田中年所收斛斗及百石以上者，并等第出助役钱，不及此数者，与放免。臣意以为十口之家，岁收百石，足供口食，月掠房钱十五贯，足供日用，二者相须，此外有余者，始令出助役钱，非谓止收一百石即令助役也【一一】。若嫌太少，及所收掠课利难知实数【一二】，即乞应系第三等以上令出助役钱，第四等以下放免。若本州岛坊场、河渡等钱自可支酬衙前重难分数得足，则官户等更不消出助役钱。
　　一、臣起请从来诸州招募人投充长名衙前，若招募不足，方始差到乡户衙前，此自是旧法。今来别无更改，惟是旧日将坊场、河渡折酬长名衙前重难，令自出卖，今来官中出卖坊场、河渡，收钱依分数折酬长名衙前重难，只此与旧法有异。若乡户差补已足，续有投名，即先从贫下放乡户归农，乡户愿投充长名，亦听。一、臣起请委逐县看详，具利害擘画申州，本州岛类聚，择其可取者，擘画申转运司，转运司类聚诸州所申，择其可取者，擘画奏闻朝廷。伏缘知逐处民间利害子细，转运司不如州，州不如县。窃虑逐县逐州有擘画得事理切当，而本州岛及转运司抑遏删去，不以上闻，致敕下之日，依旧妨碍，施行未得。欲乞更降指挥下州、县，如有似此擘画切当，被在上删去者，许逐县直申转运司，本州岛直申奏，所贵下情无壅，曲尽事宜。仍乞降指挥下详定役法所，只得以诸路州县申到利害详其可否【一三】，立为定法。其不当职之人为高奇之论，不切事情者，不得施行。亦不可将一路一州一县利害作海行条贯。
　　一、详定役法所奏请行下指挥，若有妨碍难行之事，乞亦如臣起请【一四】，委逐路州县看详，具利害擘画申上，随宜修改。
　　右臣所言若有可取，乞篃颁下诸州、县。除此外，并依二月六日所降敕命施行。从之。（旧录云：「司马光请行差役法，天下始纷然自为异同，讫元佑，法不得定。」新录辨曰：「光所奏役法千余言，乃欲于民情事宜务令曲当，未尝偏执，非自为异同也。自『司马光』至『得定』删去二十四字。」苏轼八月二十一日奏称：「官户等役钱，详定所称七月三日朝旨未得施行。」今七月三日不见此，恐即光所奏，至七月三日乃行出耳。）
　　诏招拣禁军，年二十五已下，短一指，许刺填。从枢密院请也。
　　看详编修国子监太学条制所状：「准朝旨，同共看详修立国子监太学条制，及续准指挥，国子、律学、武学条贯，令一就修立外，检准官制格：国子监掌国子、太学、武学、律学、算学五学之政令。今取到国子监合干人状称：『本监自官制奉行后来，检坐上件格子，申乞修置算学。准朝旨，踏逐到武学东大街北，其北地堪修算学，乞令工部下所属检计修造。奉圣旨：「依。」』今看详上件算学虽已准朝旨盖造，即未曾兴工，其试选学官，未有人应格。窃虑将来建学之后，养士设科，徒有烦费，实于国事无补，今欲乞特赐详酌寝罢。」诏罢修建。（元丰七年十二月七日立算学。）
　　右司谏苏辙言：
　　臣窃见先帝因夏国内乱，用兵攻讨，于熙河路增置兰州，于鄜延路增置安疆、米脂等五寨。议者讲求利害，久而不决。其一曰，兰州、五寨所在峡远，馈运不便。若竭力固守，坐困中国，羌人得以养勇，窥伺间隙。要之久远不得不弃。危而后弃，不如方今无事，举而弃之，犹足以示国恩。其二曰，此地皆西边要害，朝廷用兵费财，仅而得之，聚兵积粟，为金汤之固。兰州下临黄河，当西戎咽喉之地，土多衍沃，略置堡障，可以招募弓箭手，为耕战之备。自开拓以来，平治径路，皆通行大兵，若举而弃之，熙河必有昼闭之警。所谓借寇兵，资盗粮，其势必为后患。此二议者，臣闻之久矣。然以夏戎背叛，虽屡有信使，而未修臣职，未请侵地，则弃守之议，朝廷无因自发。今闻遣使来贺登极，归未出境，而使者复至，讲和请地，必在兹举。虽庙堂议论，已得详熟，而小臣忧国，不能默已。辄尝核实其事，以为前件弃守之议，皆非妄言。然而朝廷决从一议，欲决此议，当论时之可否，理之曲直，算之多寡。诚使三者得失皆见于前，则弃守之议，可以一言而决也。
　　何谓时之可否？方今皇帝陛下，富于春秋，谅闇不言，恭默思道；太皇太后览政帘帏之中，举天下事属之辅相。当此之时，安靖则有余，举动则不足，利在绥抚，不利征伐。今若固守，不与西戎，必至于争，甲兵一起，呼吸生变，缓急之际，何所咨决？况陕西、河东两路，比遭用兵之厄，民力困匮，疮痍未复，一闻兵事，无不狼狈。若使外患不解，内变必相因而起，此所谓时可弃而不可守，一也。
　　何谓理之曲直？西戎近岁于朝廷本无大罪，虽梁氏废放其子，而遐荒外臣，本不须治以中国之法。先朝必欲吊伐，但诛其罪人，存立孤弱，则虽悍鸷之觽，犹将伏以听命。今乃割其土地，作为城池，以自封殖，虽吾中国之人，犹知为利而不知其为义也。曲直之辨，不言可见。盖古之论兵者以直为壮，曲为老。昔仁祖之世，元昊叛命，连年入寇，边臣失律，败亡相继。然而四方士民裹粮奔命，惟恐在后，虽捐骨中野，不以为怨，兵民竞劝，边守卒固，而中国徐亦自定，无土崩之势。何者？知曲在元昊，而用兵之祸，朝廷之所不得已也。顷自出师西讨，虽一胜一负，而计其所亡失，未若康定、宝元之多也。然而边人愤怨，天下咨嗟，土崩之忧，企足可待。何者？知曲在朝廷，非不得已之兵也。今若固守侵地，惜而不与，负不直之谤，而使关右子弟肝脑涂地，臣恐边人自此有怨叛之志，此所谓理可弃而不可守，二也。
　　何谓算之多寡？弃守之议，朝廷若举而行之，其势必有幸有不幸。然臣今所论，于守则言其幸，于弃则言其不幸，以较利害之实。今夫固守兰州，增筑堡塞，招置土兵，方其未成，而西戎不顺，求助北敌，并出为患。屯戍日益，飞挽不继，敌兵乘胜，师丧国蹙，兰州不守，熙河危急，此守之不幸者也。割弃兰州，专守熙河，仓庾有素，兵马有备，戎人怀惠，不复作过，此弃之幸者也。二者臣皆不复言，何者？利害不待言而决也。
　　若夫固守兰州，增筑堡寨，招置大兵，且耕且战，西戎怀怨，未能忘争，时出掳掠，胜负相半，耕者不安，馈运难继，耗□中国，民不得休息，此守之幸者也。割弃兰州，专守熙河，西戎据兰州之坚城，道熙河之夷路，我师不利，复以秦凤为境，修筑废垒，复置烽堠，人力既劳，费亦不小，此弃之不幸者也。夫守之虽幸，然兵难一交，雠怨不解，屯兵馈粮，无有休日。熙河因此物价翔贵，见今守而不战，岁费已三百余万贯矣。战若不止，戍兵必倍，粮草衣食，随亦增广，民力不支，则土崩之祸或不可测也。弃之虽不幸，然所弃本界外无用之地，秦、凤之间，兵民习熟，近而易守，转输所至，如枕席之上，比之熙、兰，难易十倍，有守边之劳，而无腹心之患，与平日无异也。夫以守之幸，较弃之不幸，利害如此，而况守未必幸，而弃未必不幸乎？
　　且朝廷以天地之量，赦其罪恶，归其侵疆，复其岁赐，通其和市，虽豺狼野心，能不愧耻？纵使酋豪内怀不顺，而国恩深厚，无以激怒其民。臣料一二年间，其势未必能举动，万一不然，而使中国之士，知朝廷弃已得之地，含垢为民，西戎背恩，彼曲我直，人怀此心，勇气自倍。以攻则取，以守则固，天地且犹顺之，而况于人乎？故臣愿朝廷决计弃此，然后谨择名将，以守熙河，厚养属国，多置弓箭手。于熙、兰往还要路为一大城，度可屯二三千人，以塞其入寇之道。于秦、凤以来，多置番伏之兵，以为熙河缓急救应之备。明敕将、佐，缮治守备，常若寇至，先为不可胜，以待敌之至，庶几可以无后患。
　　臣自闻西使复来，谨采觽议，以三事参较利害，反复详究，理无可疑。是以辄献狂言，惟陛下裁择。贴黄称：
　　臣窃见二圣临御，除去烦苛，天下之民，想见太平之风。今西戎已有向化之渐，若朝廷靳惜兰州等处，坚守不与，激令背叛，使边兵不解，百费复兴，则自前苛政，皆将复用，太平之期，不可复望，深可痛惜！伏乞陛下与二三大臣详议其事，以天下安危为念，勿争尺寸之利，以失大计，则社稷之幸也。
　　臣窃闻议者或谓，若弃兰州，则熙河必不可守，熙河不守，则西蕃之马无由复至，而夏戎必为蜀道之梗。臣谓此皆劫持朝廷，必欲守兰州之说，而非国之至计也。臣闻熙河属国，强族甚多，朝廷养之极厚，必不愿为西戎所有。若帅臣能以恩信结之，统之以戍兵，怙之以弓箭手，又于熙、兰要路控以坚城，臣恐西戎未易窥伺，而西蕃之马何遽不至乎？至于蜀道之虞，自非秦、凤、阶、成等处荡然无城池兵马之备，则西戎岂敢轻为此计？臣谓此说亦空言而已。
　　臣又闻说者谓，韩缜昔与北朝商量河东地界，举七百里之地以畀之，近者台谏以此劾缜，由此罢相，故今朝廷议欲以兰州等处复与西戎，无敢举其议者。臣谓兰州等处与河东地界不可同日而语，河东地界，国之要地，祖宗相传，谁敢失坠？举而与人，非臣子之义。至于兰州等处，本西戎旧地，得之有费无益，先帝讨其罪而取之，陛下赦其罪而归之，理无不可，不得以河东地界为比也。
　　文彦博奏：（彦博自注云：「元年六月奏。」今因苏辙论西事，附此。）
　　臣伏蒙太皇太后陛下、皇帝陛下，不以老臣不才，以其逮事四朝，出入藩辅，垂五十年，追起于休退之中，令平章军国重事，臣敢不极尽所蕴，上副虚伫。臣于帘前累蒙宣谕，将来西人求复疆界，令与三省执政熟议。臣以所议地界不出二理，其一论义理曲直，其一计利害大小。所谓论义理曲直者，出兵取其地土，皆边臣希功赏，欺罔朝廷，为国生事，取怨外夷。今若推朝廷恩信，因秉常诉求而赐与之，有以怀服外夷之心，光大朝廷之德。所谓计利害大小者【一五】，今所得堡寨并兰、会，并荒徼沙漠之地，本无城邑人烟，惟是朝廷创筑城垒，屯兵戍守，岁费百万以上，困竭中国生民膏血，以奉无用之地，但恐不能支久，却须自弃，如向时啰兀城之比。其兰州本属董戬，夏人得之已三十八九年，董戬元不藉其地，夏人得之已久，亦不曾筑堡寨戍守，只有小小颓废池堑，如中国荒僻村落。朝廷不知，将谓如中国小小郡县，徒烦兵守，所费不赀。兼会州又未知在甚处，盖是李宪当时怯懦，不曾领兵赴灵州城，只领兵马过兰州废垒之下，遂欺罔张大，云收复兰、会，以图苟免不至灵州城下军令之诛，遂误朝廷以至于此。
　　臣亦闻议者谓地界彼求而与之亦用兵，不与之亦用兵，语尤欺罔，但向去欲免主议不与起衅之责。且秉常来求我，如其意而得之，必须感戴恩德，三数年间，方且保无事。朝廷近经灵州永乐不振之后，可以粗得整齐兵势，全养民力。异时或有边事用兵，庶几有备无患。今若不推恩信，靳与其地，凶狠之性，因此不遂所求，便作点集酬报之势，朝廷方此多事之际，兵力未全，可高枕乎？近年以来，为新进书生，不晓蕃情边事兵政者，误朝廷多矣。愿陛下审察而详处之。老臣年过八十，感陛下厚恩，惟知竭力补报，固无观望希进之言。
　　贴黄：「今检录到祖宗以来处分边事诏书、西人事迹共几件进入，乞赐详览。或曰兰州宜如充国可置屯田，添助兵食。今若有田，多属蕃族，不可尽夺。如向时王韶谓熙河可耕，以助兵食，人、牛、种子徒有所费，终无所成。今闻转运判官节减兰州岁计犹须一百余万，又当计会知州并帅臣保认可以足用否。」（七月八日云云，可考。）
　　乙卯，监察御史上官均言：
　　臣昨于五月二十九日，尝具奏论列，青苗有惠民之名而无惠民之实，有目前之利而为终岁之害，乞行今年闰二月八日圣旨罢散青苗事，经今一月，未蒙施行。夫知而不言则为不忠，讲之不熟则为妄言，青苗本末，臣愚非敢臆说。考前日已然之利害，参搢绅庶民之议论，颇为详熟，臣敢罄惓惓之愚，重浼天听。
　　臣窃原青苗之法，其说出于周礼泉府，凡民之贷者以国服为之息。残文缺简，措置法令之详，不可得而推考。三代而下，天下富足，号为至治，如西汉之文、景、孝宣，东京之光武、明、章，唐之太宗、明皇，其治民之具，班班见于史册，不闻其用青苗敛散之法也。惟王莽变更政令，务师古，始援周礼祭祀无过旬日，丧纪无过三日之文。民或乏绝，欲贷以治产业者，均授之。除其费，计所得受息，岁过什一。其余法度纷纷数易，民愁盗起，以至于败。自熙宁以来，议臣建青苗之法，行之天下，十有余年，国帑日丰，民用日蹙，今犹未艾也。考之汉、唐之事则如彼，验之近年之效则如此，其利害较然，不待详说而可知也。议者惑有司昔日之散青苗，主于为利，故强民多贷，今日之散，主于利民，必无强抑之弊，又民财方窘，资之以为利，势未可罢。臣以为不然。以为利民耶？则臣前日所谓有惠民之名而无惠民之实，有目前之利而为终岁之患是也。以为利国耶？则国以民为本，移患于民而为国之利，非朝廷爱民之意也。以为不欲遽变先朝之法度耶？则政有因革，各适其时，前日罢京东之铁冶，减南方之盐课，省京师财用之局，罢民间之役钱，更法便民者非一，何特疑于青苗耶？
　　臣以为举天下之民，空乏不足者十之六七，粗足者既不就贷，空乏者愿给而病于难偿。□之则逾期不输，而令、佐有亏失之责；急之则追呼督责，缧绁鞭笞，无所不至。昔之为惠，适所以虐之而已。抑而不散，则非立法惠民之意，散而敛之，则不免于督责劳扰之弊，委曲计之，无一可者。况无知之民，恃青苗之散，诱一时之利，往往侈用妄费，不图难偿之后患，迫而敛之，贱卖谷帛，破产失业者固非一二，前日之弊是也。臣所谓有惠民之名而无惠民之实，有目前之利而为终岁之害，甚者为终身之患，为此也。今若罢而不散，则无知之民无所引诱，将不敢侈用而妄费。其有吉凶缓急费用之不得已者，可以贷于豪右之家。其息虽倍于青苗，然偿之早晚多少，得以自便，非如青苗有追呼督责，道途往来之烦费，贱售谷帛之弊也。又况举天下之县令，□厚通明、严于驭吏、勤于恤民者，固不易得。制驭少缓，敛散之际，满责追呼，乞取侵□之弊，搔扰百出。异时掊敛好利之臣，又继之以强抑多散，袭前日之患，遐方穷壤，无所控告。今日青苗之累，非小失也。臣窃意论议之臣以为青苗不可罢者，不出于臣之说。臣窃以为未究事之终始，利害之远近，苟持一端之论，以动圣听。臣欲乞检会臣前章，付大臣熟讲而详计之，庶使四方之民蒙被实惠，无后日之患，天下幸甚。
　　是月，复卫州黎阳县为通利军。
　　左司谏王岩叟言：「臣已累上章，言中书侍郎张璪奸邪巧佞，不可在陛下左右；多漏泄中书语，不可处机要；好卖国恩以为己惠，不可任大臣。恐久之不去，养成祸源，误天下苍生，陛下虽悔无及。竟未蒙省览，臣实以为忧。陛下勿谓自能有以防之，虽其奸佞，亦无能为尔，臣窃以为不然。惟使陛下不能防，乃所以为奸邪，如其可防，即是簄拙，非奸邪也。臣辄以一事卜之，但觉陛下去之稍难，疑其奸邪已有以惑陛下矣。今天下公议日益不容，臣何敢不言，以负恩德，自违事君之义哉！臣伏读新诏曰：『罪显者已正，恶巨者已斥。』臣窃以陛下出一言必欲天下信，行一事必欲天下服。今所谓罪显者莫如惠卿、诚一，恶巨者莫如蔡确、章惇，而璪实同之，欺君罔民，天下称其一体，固宜并行窜逐，以信服天下之心也。而璪乃独留庙堂，偃然自若，臣不知惠卿之辈见此诏书，还肯服否？天下之人见此诏书，还肯信否？此臣之所以为陛下惜也。陛下得诚一不孝之状甚明，将深诛而显黜之，以警厉四方，而璪阴讽中书舍人苏轼，使于告词掩盖诚一不孝之迹，赖轼执义不从，遂得陛下典刑明白。不然，则王言国命为奸臣移夺，以成其私矣。」
　　谏官王觌言：「吕升卿矫称先帝德音事，陛下纔降出谏章，璪实时告之升卿，使奔走经营于上下。其安于为私，狃于党恶，而不忌惮朝廷敢如此。陛下思得天下英才而用之，故诏执政各举可充馆职者三人，璪曾不体陛下心为国求贤，乃举一宣德郎陆长愈者应诏。按长愈前为晋州学教授，不惟文学荒谬，觽口共嗤，而赃污狼籍，无所不至，晋人采其事实，作百韵诗以嘲之。陛下试令体量，即见情状，璪若自贤其人而荐之，则无识甚矣！不知其人，因干请而荐之，则不忠甚矣！陛下察璪所为，国家之事，可倚赖否？伏惟陛下至公至明，听政以来，无贤不升，无佞不黜，何独于璪不断如此？天下有识之士，所以痛心疾首，恐其浸淫惑乱吾君，而安身益固，立党益多，为谋益深，复成天下之患也。臣愚苟非为君父计，为国家计，何苦力与权臣结子孙之雠哉！伏望陛下察臣之心，纳臣之谏，一奋威刚，正璪之罪，斥璪之恶，以信诏书于天下，臣不胜昧死纳忠之至。」
　　又言：「窃以为国之要，无先于察奸邪而去之。奸邪不去，虽有善意，无以成善治。盖阴有所害而人主不知也。臣读祖宗故事，得太宗一言，敢陈于陛下，惟陛下体而行之，幸甚！太宗一日语侍臣曰：『国家若无内患，必有外忧，外忧不过边事，皆可预防，惟奸邪无状，若为内患，深可惧也。帝王于此，常须用心。』此人君万世之戒也。臣观自古人君常于有形者则忧而不敢忽，无迹者乃忽而不曾忧，曾不思有形者事浅，无迹者祸深，臣所以勤勤恳恳为陛下论奸邪之不可在左右也。按张璪与蔡确、章惇，其为奸邪，大体则同，而将之者，小有异焉。确将之以骄，惇将之以强，而璪将之以巧。惟骄与强，犹有以见于声音颜色之间，足以激人之怒心，而使人不能容，若巧，则不可得而见矣。优柔曲折以求入，宛转便佞以取容，无难人之意，无忤人之词，其言似信，其情似亲，使人主惑而不知其所以，独旁观静听者乃觉其阴有以移人之意耳。臣初亦易之，今始知巧之为患，深于骄强之为患也。骄强者已斥，而巧者不去，此臣之所以忧也。夫所谓奸邪无迹者，非终无迹也。方其进言用意之初则无迹，及其祸患之成也，迹能逃乎？璪在先朝与确辈共为欺罔之时，固若无迹，及陛下听政，天下之民争以疾苦告诉，而璪等前日欺罔之迹方暴着而不能掩。非陛下恻然以天下为忧而勇改之，则不独为百姓之患，且将成国家之祸矣，可不惧哉！陛下虽云已知其人，不复听信，然朝夕在侧，宁无熏莸浸润，使陛下不觉而受之者乎？语其熏莸浸润之际，安有迹耶？待其迹成，则事已晚矣。天下苍生，岂容再误！伏望陛下鉴璪前日罪恶已然之迹，防璪今日奸邪未成之谋，深以太宗之言为戒，早发睿断，斥而远之，非特臣之幸，四海生灵之幸也。」
　　贴黄称：「近日吕公着以侄女之丧在式假，张璪亦适有一大功之服，合在式假，中书事自有其余执政可以权摄，而璪不缘朝旨，辄自请以阙人不敢在假。臣伏望陛下照见此意，盖幸于独对，从容帘下，伸私意而肆邪说，以欺圣聪耳。先王于有服之亲，随其轻重，制为假令，不夺以事，而许其致哀，所以笃风教，厚人伦也。今璪同列既不乏人，朝廷又无急难之事，何得自坏礼法，乞不在假？考其迹则似勤国事，察其心则实为身谋。自古以来，憸人投隙乘间以进其奸者，正此类也。愿陛下窥其用意，审其所言，辨其所行，勿误信之，幸甚！」
　　崇政殿说书程颐上疏曰：
　　臣愚鄙之人，自少不喜进取，以读书求道为事，于兹几三十年矣。当英祖朝暨神宗之初，屡为当途者称荐，臣于斯时，自顾学之不足，不愿仕也。及皇帝陛下嗣位，太皇太后陛下临朝，求贤愿治，大臣上体圣意，搜扬岩穴【一六】，首及微贱，蒙恩除西京学官。臣于斯时，未有意于仕也，辞避方再，而遽有召命，臣门下学者半劝臣勿行，半促臣行。劝者则曰：「君命召，礼不俟驾。」劝臣勿行者则曰：「古之儒者，召之则不往。」臣以为召而不往，惟子思【一七】、孟子则可，盖二人者处宾师之位，不往，所以规其君也。己之微贱，食土之毛，而为王民，召而不至，邦有常宪，是以奔走应命。到阙，蒙恩授馆职，乃以义辞，遂蒙召对。臣于斯时，尚未有意于仕也，进至帘前，咫尺天光，未尝以一言及朝政，陛下视臣，岂求进者哉？既而亲奉德音，擢置经筵，事出望外，惘然惊惕。臣窃内思，儒者得以道学辅人主，盖非常之遇，使臣自择所处，亦无过于此者。臣于斯时，虽以不材而辞，然许国之心实已萌矣。尚虑陛下贪贤乐善，果于取人，知之或未审也，故又进其狂言，以觊详察，曰：「如小有可用，则敢不就职！或狂妄无取，则乞听辞避。」章再上，再命祇受，是陛下不以为妄也，臣于是受命。供职以来，夙夜毕精竭虑，惟欲主上德如尧、舜，异日天下享尧、舜之治，社稷固无穷之基，乃臣心也。臣山林野人，禀性朴直，言辞鄙拙则有之，至于爱君之心，事君之礼，告君之道，敢有不尽【一八】，上赖圣明，可以览照。臣自惟至愚，蒙陛下特达之知，遭遇如此，愿效之诚，庶几毫发之补，惟陛下留意省览，不胜幸甚。
　　伏以太皇太后陛下心存至公，躬行大道，开纳忠言，委用耆德，不止维持大业，且欲兴致太平，前代英主之所不及也。但能日谨一日，天下之事，不足虑也。臣以为今日至大至急，为宗社生灵长久之计，惟是辅养上德而已。历观前古辅养幼主之道，莫备于周公，周公足为万世之法也。臣愿陛下扩高世之见，以圣人之言为可必行【一九】，勿狃滞于近规，勿迁惑于觽口，古之所谓「周公岂欺我哉」！周公作立政之书，举常伯至于缀衣、虎贲，以为知恤者鲜，一篇之中，丁宁重复，惟在此一事而已。书又曰：「仆臣正，厥后克正。」又曰：「后德惟臣。」又曰：「侍御仆从，罔匪正人，以旦夕承弼厥辟，出入起居，罔有不钦。」是古人之意，人主跬步不可离正人也。盖所以涵养气质，熏陶德性，故能习与智长，化与心成。后世不复如此，谓人主就学，所以涉书史、览古今也，不知涉书史、览古今，乃一端耳。若止如是，则能文宫人可以备劝讲【二○】，知书内侍可以充辅道，何用置官设职，精求贤德哉？大抵人主受天之命，礏赋自殊，历考前史，帝王才质，鲜不过人。然而全德有道之君至少，其故何哉？皆辅养不得其道，而位势使之然也。伏惟皇帝陛下天资粹美，德性仁厚，必为有宋之令主，但恨辅养之道有未至尔。臣供职以来，六侍讲筵，但见诸臣拱手默坐，当讲者立案傍，解释数行而退。如此虽弥年积岁，所益几何，与周公辅成王之道不同矣。或以为主上方幼，且当如此，此不知本之论也。古之生子，能食能言而教之，大学之法，以豫为先。人之幼也，知思未有所主【二一】，便以格言至论，日陈于前，虽未晓知，且当熏染，使盈耳充腹，久自安习，若固有之，虽以他言惑之，不能入也。若为之不豫，及乎稍长，思虑偏好生于内，觽言辩口铄于外，欲其纯全，不可得也。故所急在先入，岂有太早者乎？又以为主上天资至美，自无违道，不须过虑，此尤非至论。夫圣莫圣于舜，而禹、皋陶未尝亡规戒，至曰「无若丹朱好慢游、作傲虐。」且舜之不为慢游、傲虐，虽至愚亦当知之，岂禹而不知乎，盖处崇高之位，儆戒之道，不得不如是也。且人心岂有常哉！以唐太宗之英睿，躬历艰难，力平祸乱，年亦长矣，始恶隋炀侈丽，毁其层观、广殿，不六七年，复欲治干阳殿，是人心果可常乎？所以圣贤虽明盛之际，不废规戒，为虑岂不深远也哉！况冲幼之君，闲邪拂违之道，可少懈乎？伏自四月末间，以暑热罢讲，以至中秋【二二】，盖踰三月。古人欲旦夕承弼，出入起居，至今三月，不一见儒臣，何其与古人之意异也？今士大夫家子弟，亦不肯经时累月不亲儒士，初秋渐凉，欲乞于内殿或后苑清凉处，召见当日讲官，俾说道义，纵然未有深益，亦使天下知太皇太后用意如此。又一人独对，与觽见不同，自然情意易通，不三五次，便当习熟。若不如此，渐致待其自然，是辅道官都不为力，将安用之？将来伏假既开，且乞依旧轮直日，所贵常得一员独对。
　　开发之道，盖自有方；朋习之益，最为至切。故周公辅成王，使伯禽与之处，圣人所为，必无不当。真庙使蔡伯希侍仁宗，乃师古也。臣欲择臣僚家子弟十岁以上、十二以下，端谨颖悟者三人，侍上左右。所读之书【二三】，亦使之读，辨色则入，□而罢归，常令二人入侍，一人更休。每人择有年宫人、内臣二人，随逐看承，不得暂离，常情语笑，亦勿禁止，惟须语言必正，举动必庄。仍使日至资善堂呈所习业，讲官常加教劝，使之严惮。年方十三，便令罢去。岁月之间，自觉其益。
　　自来宰臣十日一至经筵，亦止于默坐而已，又间日讲读，则史官一人立侍，史官之职，言动必书，施于视政之时则可，经筵讲习之所，乃燕处也，主上方问学之初，宜心泰体舒，乃能悦怿。今则前对大臣，动虞有失，傍立史官，言出辄书，使上欲游其志，得乎？欲发于言，敢乎？深妨问学，不得不改。欲乞特降指挥，宰臣一月两次与文彦博同赴经筵，遇宰臣赴日，即乞就崇政殿讲说，因令史官入侍。崇政殿说书之职，置来已久，乃是讲说之所。汉、唐命儒士讲论，亦多在殿上，盖故事也。迩英迭袋，讲读官、内臣近三十人在其中，四月间尚未甚热，而讲官已流汗，况主上气体嫩弱，岂得为便？春夏之际，人气蒸薄，深可虑也。祖宗之时，偶然在此，执为典故，殊无义理。欲乞今后只于延和殿讲读，后楹垂帘，前置御座，太皇太后每遇政事希简，圣体康和，时至帘前观讲官进说，不惟省察主上进业，于陛下圣德未必无补。兼讲官辅导之间，事意不少，有当奏礏，便得上闻，亦不劳烦圣躬限以日数，但旬月之间，意适则可一往也。
　　今讲读官共五人，四人皆兼要职，独臣不领别官，近差修国子监太学条制，是亦兼也，（五月十二日差修学制。）乃无一人专职辅导者。执政之意可见也，盖惜人材不欲使之闲尔。又以为虽兼他职，不妨讲读，此尤不思之甚也。不敢言告君之道，只以告觽人言之，夫告于人者，非积其诚意不能感人也【二四】，故圣人以蒲卢谕政，谓以诚化之也。今夫钟，怒而击之则武，悲而击之则哀，诚意之感人也。告于人亦如是。古人所以斋戒而告君者，何谓也？臣前后两得进讲，未尝敢不宿斋豫戒，潜思存诚，觊感动于上心。若使营营于职事，纷纷其思虑，待至上前，然后善其辞说，徒以颊舌感人，不亦浅乎！此理非知学者不能晓也。道衰学废，世俗何尝闻此，虽闻之，必以为迂诞。陛下高识远见【二五】，当蒙鉴知。以朝廷之大，人主之重，置二三臣专职辅导，极非过当。今诸臣所兼皆要官，若未能遽罢，且乞免臣修国子监条制，俾臣夙夜精思竭诚，专佐辅导，不惟事理当然，且使天下知朝廷以为重事，不为闲故也。
　　陛下擢臣于草野之中，盖以其读圣人书，闻圣人道，臣敢不以其学上报圣明。窃以圣人之学不传久矣，臣幸得之于遗经，不自度量，以身任道。天下骇笑者虽多，而近年从者方觽【二六】，方将区区驾其说以示学者，觊得传于后。不虞天幸之至，得备讲说于人主之侧，诚使得以圣人之学上沃圣聪，则圣人之道有可行之望，岂特臣之幸哉！如陛下未以臣言为信，何不一赐访问，臣当陈圣学之端绪，发至道之渊微，陛下圣鉴高明，必蒙照纳。如其妄伪，愿从诛殛。（颐明年三月再上疏，云「去年六月中尝有奏陈」，今即附六月末。）
　　奉议郎刘谊权发遣韶州。（三月十八日孙升乞复谊职，今乃除州，此据苏轼集并张莘所编刘江西万言集附见。责宫祠在三年三月二十一日。）
　　注　　释
　　【一】岂尽使自弃耶「尽」，长编纪事本末卷九八逐小人下、宋史全文卷一三均作「宜」。
　　【二】臣不敢言「言」，长编纪事本末卷九八逐小人下作「信」。
　　【三】以全大体阁本此句下有「此用遗稿增入」六字注文。
　　【四】是有耳目而自蔽之「是」原作「自」，据阁本及文义改。
　　【五】诚有害「有」字原脱，据阁本补。
　　【六】二曰卖茶给历抑配及官卖未常「未常」，阁本作「末茶」，疑是。
　　【七】及煎瞻水止用九井正水「瞻」，阁本作「胆」。
　　【八】余人过河于定胡寨就食「余」原作「那」，据阁本改。
　　【九】或不用招人充役温国文正司马公文集卷五三申明役法札子「用」下有「钱」字，于文义为妥。
　　【一○】臣起请虽云今日衙前陪备少于向日「备」原作「补」，据同上书改。
　　【一一】非谓止收一百石即令助役也「令」原作「合」，据同上书及阁本改。
　　【一二】及所收掠课利难知实数「知」原作「如」，据温国文正司马公文集卷五三申明役法札子改。
　　【一三】只得以诸路州县申到利害详其可否「详」原作「许」，据同上书及文义改。
　　【一四】乞亦如臣起请「亦」字原脱，据同上书及阁本补。
　　【一五】所谓计利害大小者「谓」原作「以」，据阁本改。
　　【一六】搜扬岩穴「扬」原作「剔」，据阁本、活字本及宋文鉴卷五八程颐上太皇太后书改。
　　【一七】惟子思「惟」原作「为」，据上引宋文鉴改。
　　【一八】敢有不尽「尽」下原衍「言」字，据同上书及文义删。
　　【一九】以圣人之言为可必行按，同上书作「以圣人之言为必可信，以圣人之道为必可行」。
　　【二○】则能文宫人可以备劝讲原作「则能言文人可以备劝讲」，按下文「知书内侍」与「能文宫人」为对文，今据同上书改。
　　【二一】知思未有所主「知」原作「心」，据同上书及阁本、宋史全文卷一三上改。
　　【二二】以至中秋「以」，宋文鉴卷五八程颐上太皇太后书作「比」，按此时为六月，当以「比」字为确。
　　【二三】所读之书同上书「所」上有「上」字，于文义为安。
　　【二四】非积其诚意不能感人也「不能感人也」，同上书作「不能感而入也」。
　　【二五】高识远见「识」原作「议」，据同上书改。
　　【二六】而近年从者方觽同上书「方」作「亦」。
续资治通鉴长编
卷三百八十二
卷三百八十二
　　起讫时间 起哲宗元佑元年七月丙辰尽是月甲戌
　　卷　　名 续资治通鉴长编卷三百八十二
　　帝　　号 宋哲宗
　　年　　号 元佑元年（丙寅，1086）
　　全　　文
　　秋七月丙辰朔，尚书省言：「旧制：中外学官并试补。近诏尚书、侍郎、左右司郎中、学士、待制、两省、御史台官、国子司业各举二员，宜罢试法。」先是，王岩叟言：「伏以砥名砺行，以待用于世者，士人之所自处也；养士人之节以成就其美，而风天下之俗者，朝廷之所以处士人也。臣窃见内自太学，外至诸郡学官之制，皆令就试。四方之士，区区于进卷，屑屑于程文，不惮奔驰之远、留滞之久者，顾岂其心哉？禄仕迫之，有不得已耳。甚非所以重师道，崇儒风，惜士人之节也。礼曰：『道尊然后民知敬学』，孟子曰：『人之患，在好为人师。』今立法如此，使人人自求为师，欲天下之民知敬学，恐不可得。臣愚伏望圣慈令罢此法，一用应诏荐举之士为中外学官，以重教导之选，为天下劝。」贴黄称：「如蒙特赐罢试用举，乞岁令近臣并诸路监司各举所知，朝廷采察而用之。其武学学官，亦乞依此罢试用举。」于是从岩叟之言也。（旧录云，时法无巨细悉罢。新录辨曰：前此诏举学官，今所举人材既觽，自不须别行选试。乃曰「法无巨细悉罢」，非也。今删去。按罢试学官，实从王岩叟议，新录似考之未详。）
　　丁巳，诏开封府界提点刑狱司置检正官一员。
　　中书舍人苏轼言：「臣先曾奏论衙前一役，只当招募，不当定差。执政不以为然，臣遂奏乞罢免臣详定役法。奉圣旨不许。经今月余，前所论奏，并不蒙施行。而臣愚蠢，终执所见。近又窃见吏部尚书孙永奏，驳臣所论。盖是臣愚闇无状，上与执政不同，下与本局异议，若不罢免，即执政所欲立法，无缘得成。况今来季限已满，诸路立法文字，节次到局，全藉通晓协同之人，共力裁定。如臣乖异，必害成法，乞早赐指挥罢免。所有臣固违圣旨之罪，亦乞施行。」
　　又以状申中书省曰：「轼近奏乞罢详定役法，已奉圣旨依奏。窃见孙给事缴奏前件圣旨，乞取孙尚书及轼所议付台谏、给舍、郎官，定其是否，然后罢其不可者。须至申乞指挥。轼前后所论役法事，轼已自知疏缪，决难施行，所有是否，更无可定夺。乞只依前降指挥行下。轼自今日以后，更不敢赴详定所签书公事，伏乞早赐施行。」从之。
　　轼意以为免役法弊当改，但不当于雇役实费之外多取民钱。若量出为入，无多取民钱，则亦足以利民。尝白司马光，光不然之。轼曰：「昔韩魏公刺陕西义勇，公为谏官，争之甚力，魏公不乐，公亦不顾。轼昔闻公道其详，岂今日作相，不许轼尽言耶？」光不悦而罢。（政目：轼奏详定役法与执政及同局不同，乞罢免。从之。苏辙志轼墓云：迁中书舍人，时君实方议改免役为差役，差役行于祖宗之世【一】，法久多弊。编户充役，不习官府，吏虐使之，多以破产，而狭乡之民有不得休息者。先帝知其然，故为雇役，使民以户高下出钱，而无执役之害。行法者不循上意，于雇役实费之外取钱过多，民遂以为病。若量出为入，无多取于民，则足矣。君实为人，忠信有余而才智不足，知免役之害，而不知其利，欲一切以差役代之。方差官置局，公亦与其选，独以病在告，而君实不悦。公常见之政事堂，条陈不可，君实忿然。公曰：「昔韩魏公刺陕西义勇，公为谏官，争之甚力，魏公不乐，公亦不顾。轼昔闻公道其详，岂今日作相，不许轼尽言耶？」君实怒而止。公知言不用，乞补外，不许。君实始怒，有逐公意，会其病卒乃已。时台谏官皆君实之人，皆希合以求进，恶公以直形己，争求公瑕疵，既不可得，则因缘以谤讪之语谗公，公自是不安于朝矣。按辙所作墓志，恐有私意，难尽信，今删取之。）
　　己未，保州言：河水泛溢，浸及先皇坟地，请就本州岛界来年春夫修筑。从之。
　　殿前马步军司言：「内外诸军马步射，自有教阅格法，已教习成就。其元丰七年续降射弓病色，若尽行减去，于教法无害。」从之。
　　假承务郎高英言：「请以强盗比吏之枉法，监守之自盗，不用赦原，仍除投换之法，庶几髃盗有所畏惮。令兵部相度配军元犯强盗者，自今不许投换别军。」从之。
　　辛酉，宰臣司马光言：「臣窃惟为政之要，莫如得人，百官称职，则万务咸治。然人之才性，各有所能，或优于德而啬于才，或长于此而短于彼，虽皋、夔、稷、契止能各守一官，况于中人，安可求备？是故孔门以四科论士，汉室以数路得人。若指瑕掩善，则朝无可用之人；苟随器授任，则世无可弃之士。臣误蒙甄擢，备位宰相，遴选百官，乃其职业，而智识浅短，见闻褊狭。知人之难，圣贤所重，寰宇至广，俊彦如林，或以恬退滞淹，或以孤寒遗逸，被褐怀玉，岂能周知？若专引知识，则嫌于挟私，难服觽心；若止循资序，则官非其人，何以致治？莫若使在位达官，人举所知，然后克协至公，野无遗贤矣。臣不胜狂愚，欲乞朝廷设十科举士：一曰行义纯固可为师表科，（有官无官人皆可举。）二曰节操方正可备献纳科，（举有官人。）三曰智勇过人可备将帅科，（举文武有官人，此科亦许钤辖已上武臣举。）四曰公正聪明可备监司科，（举知州以上资序人。）五曰经术精通可备讲读科，（有官无官人皆可举。）六曰学问该博可备顾问科，（有官无官人皆可举。）七曰文章典丽可备著述科，（有官无官人皆可举。）八曰善听狱讼尽公得实科，（举有官人。）九曰善治财赋公私俱便科，（举有官人。）十曰练习法令能断请谳科。（举有官人。）应职事官自尚书至给、舍、谏议，寄禄官自开府仪同三司至太中大夫，职自观文殿大学士至待制，每岁须得于十科内举三人。（非谓每科各举三人，谓各随所知某人堪充某科，共计三人。）其状云：『臣窃见某人有何行能，（并须指陈事实，不得涂饰虚辞，位在上者得举在下之人，位在下者不得举在上之人。）臣今保举堪充某科【二】，如蒙朝廷擢用，后不如所举，（谓如举行义纯固而违犯名教；节操方正而佞邪憸险；智勇人而愚懦致败；公正聪明而私曲昏闇；经术精通而不能讲读；学问该博而空疏墙面；文章典丽而鄙拙纰缪；善听狱讼而冤滞失实【三】；善治财赋而病民耗国；练习法令而屡致出入。）及犯正入己赃，臣甘伏朝典不辞。』候奏状到日，付中书省择勤谨吏人，专切收掌。仍每科各置簿，尽行钞录年月日【四】，某官姓名，举某官姓名。别置合举官臣僚簿，岁终不举及人数不足，按劾施行。或遇在京，或外方有事，须合差官体量相度、点检磨勘、徱刷催促、推勘定夺，则委执政亲检逐簿，各随所举之科选差，令试管勾上件事务。若能办集，则别置簿，记其劳绩。遇本科职任有阙，（谓若经筵或学官有缺，即用行义纯固、经术精通、学问该博等科人，台谏有缺，即用节操方正科人之类。）则委执政亲检逐簿，选名实相称，或举主多，或有劳绩之人补充。仍于本人除官敕告前，尽开坐举主姓名，于后或不如所举，其举主从贡举非其人律科罪，犯正入己赃，举主减三等科罪。若因受贿徇私而举之，罪名重者，自从重法，期在必行，不可□宥。虽见为执政官，朝廷所不可辍者，亦须降官示罚。即朝廷临时因事特诏举官，（谓若举知河渠、马牧等之类。）不在十科之内者，有不如所举，亦同此法。所贵人人重审所举，官皆得人。」从之。（旧录云：光得誉流俗，及为相，废法报怨，一无所施设。独请以十科取士，终为空文，无应选者。人始笑之。新录辨曰：以司马光为「得誉流俗」，「废法报怨，一无所施设」，此言不可以传示后世。自「光」至「笑之」三十六字并删去。二年十二月十二日诸路立额数，当考。）
　　礼部言：祠祭官致斋，在本司及祠宫内，与同局及同行事官相见，当勿用谒禁。从之。
　　通议大夫张问为秘书监，太常少卿鲜于侁为大理卿。侁辞之，寻复故。（政目与实录同，九月十二日，乃复自少常迁左谏大夫，盖此月十四日侁罢大理卿，复故官。政目有之。按八月二十七日刘挚云侁以老病辞大理卿也。实录缺此。）
　　主客员外郎王子韶知寿州。（传云请补外，得寿州。恐必有故。）朝议大夫直龙图阁范子奇为将作监。（元丰八年四月以直龙图为河北漕。）河南转运副使李南公知沧州。（闰二月自河北改河东。）
　　先是，秘书少监刘攽等言：「先与故秘书丞刘恕同编修资治通鉴，恕于此书立功最多；及此书成，编修属官皆蒙甄录，惟恕身亡，其家独未沾恩，子孙并无人食禄。请援黄鉴、梅尧臣例，除一子官。」于是司马光亦为之请。诏与恕一子郊社斋郎。
　　措置熙河兰会路经制财用孙路言：「兰州定西城一带新边地土【五】，除已招置弓箭手外，有旷土万余顷，未曾修筑堡障，而有贼马钞掠之虞。请自兰州东关堡东修葺质孤、胜如护耕二堡【六】，及于禹职六族中森摩干滩内、定西城东、玉楼山各筑堡护耕，差役人共与本地分弓箭手相兼守御。」诏刘舜卿相度，如合修筑，即渐次兴修。（九月二十四日。）
　　壬戌，龙图阁直学士、朝奉大夫、鄜延路经略安抚使赵□为朝议大夫。（旧录云赏边功也，新录因之。按赵□磨勘朝议大夫，苏轼行词云：论岁月以稍迁，姑从旧典；收功名于不世，勉及前人。不知旧录何故乃云赏边功？新录不复考详，即用旧文，亦太疏略矣。元佑初政，司马光主议，专欲不赏边功，兼此时□未尝出兵讨贼，何功之可赏？盖绍圣史官假托诬罔耳。疏略类此，可不惜哉！兼元丰八年四月二十二日获夏人□厥嵬名，皆已自待制迁龙图直矣。□传云云，更详考。）
　　右司谏苏辙言：84「臣近于六月二十八日奏，以西使入界，恐有讲和请地之议，乞因此时举兰州及安疆、米脂等五寨地弃而与之。安边息民，为社稷之计。见今西使已到，窃闻执政大臣弃守之论，尚未坚决。臣窃见皇帝陛下登极以来，夏国虽屡遣使，而疆埸之事，初不自言。度其狡心，盖知朝廷厌兵，是以确然不请，欲使此议发自朝廷，得以为重。朝廷深觉其意，忍而不与。情得势穷，始来请命，今若又不许，遣其来使徒手而归，一失此机，必为后悔。彼若点集兵马，屯聚境上，许之，则畏兵而与，不复为恩；不许，则边衅一开，祸难无已。间不容发，正在此时，不可失也。臣又闻，昔日取兰州及五寨地，本非先帝圣意。先帝始议取灵武，内臣李宪畏懦，不敢前去，遂以兵取兰州。先帝始议取横山，帅臣沈括、种谔之徒，不能遵奉圣略，遂以兵取五寨。此二者皆由将吏不职，意欲邀功免罪，而先帝之意，本则不然。其后元丰六年，夏国遣使请罪，先帝嘉其恭顺，为敕边吏，禁止侵掠。既又遣使谢恩，请复疆土，先帝仍为指挥保安军，与宥州议立疆界，因循未定，而先帝奄弃万国，遂以至今。由此言之，兰州、五寨，取之则非先帝本心，弃之则出先帝遗意。今议者不深究本末，妄立坚守之议，苟避弃地之名，不度民力，不为国计，其意止欲私己自便，非社稷之利也。臣又闻，议者或谓弃守皆不免用兵，弃则用兵必迟，守则用兵必速，迟速之间，利害不远；若遂以地与之，恐非得计。臣闻圣人应变之机，正在迟速之际，但使事变稍缓，则吾得算已多。昔汉文、景之世，□王濞内怀不轨，称病不朝，积财养士，谋乱天下。文帝专务含养，置而不问，加赐几杖，恩礼日隆。濞虽包藏祸心，而仁泽浸渍，终不能发。及景帝用晁错之谋，欲因其有罪，削其郡县，以为削之亦反，不削亦反，削之则反疾而祸小，不削则反迟而祸大，削书一下，七国尽反。至使景帝发天下之兵，遣三十六将，仅而破之。议者若不究利害之浅深，较祸福之轻重，则文帝隐忍不决，近于柔仁；景帝刚断必行，近于强毅。然而如文帝之计，祸发既迟，可以徐为备御。稍经岁月，变故自生，以渐制之，势无不可，虽有十濞，亦何能为？如景帝之计，祸发既速，未及旋踵，已至交兵，锋刃既接，胜负难保，社稷之命，决于一日，虽食晁错之肉，何益于事？今者欲弃之策，与文帝同；而欲守之谋【七】，与景帝类。臣乞宣谕执政，欲弃者理直而祸缓，欲守者理曲而祸速，曲直迟速，孰为利害？况今日之事，主上妙年，母后听断，将帅吏士，恩情未接，兵交之日，谁使效命？若其羽书沓至，胜负纷然，临机决断，谁任其责？惟乞圣慈以此反复深虑【八】，早赐裁断，无使西戎别致猖狂，弃守之议皆得其便，则天下幸甚。
　　左司谏王岩叟言：（岩叟疏不得其时，今附苏辙疏后。）
  </div>
  <div class="pagination">
   <a href="续资治通鉴长编_page493.html">
    上一页
   </a>
   <span>
    ...
   </span>
   <a href="续资治通鉴长编_page489.html">
    489
   </a>
   <a href="续资治通鉴长编_page490.html">
    490
   </a>
   <a href="续资治通鉴长编_page491.html">
    491
   </a>
   <a href="续资治通鉴长编_page492.html">
    492
   </a>
   <a href="续资治通鉴长编_page493.html">
    493
   </a>
   <span class="current-page">
    494
   </span>
   <a href="续资治通鉴长编_page495.html">
    495
   </a>
   <a href="续资治通鉴长编_page496.html">
    496
   </a>
   <a href="续资治通鉴长编_page497.html">
    497
   </a>
   <a href="续资治通鉴长编_page498.html">
    498
   </a>
   <a href="续资治通鉴长编_page499.html">
    499
   </a>
   <span>
    ...
   </span>
   <a href="续资治通鉴长编_page495.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
