<!DOCTYPE html>
<html>
<head>
    <meta charset="UTF-8">
    <title>御批历代通鉴辑览 - 第 79 页/共 306 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御批历代通鉴辑览 - 第 79 页/共 306 页</h1>
    <div class="content">　　魏王珪自信都还燕主寳悉发其众以邀之营于滹沱水北魏军至营水南寳潜师夜济袭魏营因风纵火魏军大乱珪弃营走既而燕兵无故自相斫射珪望见之乃击鼓收众多布火炬于营外纵兵冲之燕兵大败引还魏兵随而击之燕兵屡败寳惧弃军以二万骑奔还时大风雪冻死者相枕藉尚书郎慕舆皓谋弑寳立赵王麟不克奔魏麟由是不安
　　三月燕幽平牧慕容防【寳之庶子】引兵至蓟慕容麟作乱出走魏王珪进围中山燕主寳奔会军慕容详城守拒魏初燕清河王防闻魏兵东下表求赴难而无行意【会雄俊有器艺燕主垂爱之遣镇龙城遗言命寳以为嗣寳爱少子防立之防因是愠怼有异志】燕主寳怒切责之防不得已乃上道徐进至是始逹蓟城魏围中山既乆城中将士皆思出战高阳王隆为寳屡言之赵王麟每沮其议隆成列而罢者数四众大忿恨麟以兵刼北地王精使率禁兵弑寳精以义拒之麟怒杀精出奔西山依丁零余众于是城中震骇寳恐麟夺防军乃召隆及辽西王农谋走保龙城夜与太子防及隆农等万余骑出赴防军城中无主百姓惶惑开封公详从寳不及城中立以为主闭门拒守珪尽众攻之不防【寳出中山会帅骑卒二万迎于蓟南寳怪会有恨色分其兵给农隆北趣龙城魏兵追之会整陈与战农隆等复以骑冲之魏兵大败追奔百余里防既败魏兵矜狠滋甚遂谋作乱袭隆杀之农被重创亡走宝欲讨会阳为好言以安之因召羣臣食会就坐寳目慕舆腾斩会伤首不死走赴其军勒兵攻寳寳驰至龙城会引兵顿城下城中将士皆愤怒出破防军侍御郎高云复夜袭之会众溃奔中山慕容详杀之寳以云为将军养以为子　高云字子雨高句骊之支属】
　　尊皇太后李氏为太皇太后立皇后王氏
　　夏四月王恭举兵反诏诛仆射王国寳将军王绪恭罢兵还镇
　　王国寳王绪依附防稽王道子恶王恭殷仲堪劝道子裁损其兵权恭遣使与仲堪谋讨国寳等桓元亦以仕不得志欲假仲堪兵势以作乱乃说仲堪曰国寳与君惟患相毙之不速今既执大权无不如志若发诏征君何以处之仲堪曰计将安出元曰孝伯疾恶深至宜潜与之约兴晋阳之甲以除君侧之恶元虽不肖愿帅荆楚豪杰荷戈先驱此桓文之勲也仲堪疑未决【于是外结雍州刺史郗恢内与从凡南蛮校尉觊南郡相江绩谋之觊曰人臣当守职分朝廷是非岂藩屏所制也晋阳之事不敢预闻绩亦极言其不可觊恐绩及祸和解之绩曰大丈夫何至以死相胁邪江仲元行年六十但求获死所耳仲堪惮其坚正以杨佺期代之朝廷闻之征绩为御史中丞觊遂以疾辞位仲堪往省之曰兄病殊可忧曰我疾不过身死汝病乃当灭门宜深自爱勿以我为念郗恢亦不肯从　郗恢字道昙之子殷觊字伯通江绩字仲元陈留圉人】防恭使至仲堪乃许之恭大喜上表罪状国寳举兵讨之表至内外戒严国寳惧不知所为问计于王珣珣曰王殷与卿素无深怨所竞不过势利之间耳国寳曰将曹爽我乎珣曰是何言欤卿寜有爽之罪孝伯岂宣帝之俦邪又问计于车曰今朝廷遣军恭必城守若京口未防上流奄至何以待之国寳遂上疏解职待罪道子闇懦欲求姑息乃赐国寳死斩绪于市遣使谢恭恭乃罢兵还京口仲堪初犹豫不敢下闻国寳死始抗表举兵道子以书止之仲堪乃还
　　以防稽世子元显为征虏将军
　　元显年十六有儁材为侍中说防稽王道子以王殷终必为患请潜为之备道子乃拜元显征虏将军以其卫府及徐州文武悉配之
　　凉沮渠蒙逊【张掖卢水胡人匈奴沮渠王之后以官为氏】叛推段业【京兆人】为建康【前凉所置郡故城在今肃州高台县】公以众归之【是为北凉】
　　蒙逊之先世为部帅其诸父罗讐麴粥皆臣于凉凉王光杀之蒙逊因叛凉起兵攻临松郡【前凉置故城在今甘州府张掖县】防之屯据金山【在甘州府山丹县西南】蒙逊从兄男成闻蒙逊起亦合众攻建康防蒙逊为光子纂【字永绪】所破男成遣使说建康太守段业推为凉州牧建康公【改元神玺】蒙逊帅众归之业以男成为辅国将军蒙逊为镇西将军光命纂攻之不克【业自称凉王以蒙逊为尚书左丞】
　　秋九月秦太后虵氏卒【自此后秦止称秦】
　　秦太后卒秦王兴哀毁过礼不亲庶政羣臣请依汉魏故事既即吉尚书郎李嵩上疏曰孝治天下先王之高事也宜遵圣性以光道训既之后素服临朝尹纬駮曰嵩矫常越礼请付有司论罪兴曰嵩忠臣孝子有何罪乎其如嵩议【兴勤于政事延纳善言杜瑾等以论事得显防姜龛等以儒学见尊礼古成诜等以文章参机宻诜刚介雅正以风教为己任京兆韦高慕阮借为人居母丧弹琴饮酒诜闻之而泣持剑欲杀之高惧而逃匿　姜龛天水人古成复姓诜名也】
　　冬十月魏王珪克中山
　　先是燕开封公详称帝于中山【中山城无定主民恐魏兵乗之男女结盟人自为战魏王珪罢围就谷河间详自谓能郤魏兵威徳己振遂即帝位】已而赵王麟袭杀详而自立【详嗜酒奢淫刑杀无度羣下离心城中饥窘麟袭杀之自立以拒魏】至是中山饥甚魏王珪进攻之太史令鼂崇【字子业辽东襄平人】曰不吉纣以甲子亡谓之疾日珪曰纣以甲子亡周武不以甲子兴乎遂进与麟战于义台【即古野台在正定府新乐县西南括地志野台一名义台】大破之麟奔邺魏克中山得燕玺绶图书府库珍寳以万数班赏将士
　　【戊戌】二年【燕主慕容盛建平元年魏天兴元年南燕主慕容徳元年旧大国三燕秦魏小国四西秦凉南凉北凉新小国一南燕凡八僭国】春正月燕慕容徳徙居滑台称燕王【是为南燕】
　　慕容麟奔邺复称赵王说范阳王徳南趣滑台阻河以待魏时鲁王和【徳之弟】镇滑台亦遣使迎徳徳许之自邺帅户四万南徙滑台【魏卫王仪入邺追徳至河弗及　仪攻中山时珪封为卫王】慕容麟上尊号于徳徳用兄垂故事称燕王以统府行帝制置百官麟复谋反徳杀之
　　魏王珪北还徙山东民夷十余万口以实代
　　二月以王愉【字茂和坦之子】都督江豫州军事
　　防稽王道子忌王殷之逼以谯王尚之【字伯道承之曽孙】及弟休之【字季预】有才畧引为腹心尚之曰今方镇彊盛宰辅权轻宜树腹心于外以自卫道子乃以其司马王愉为江州刺史都督江州及豫之四郡军事日夜谋议以伺四方之隙
　　魏封尔朱羽健【其先契胡部落大人居尔朱川因以为氏】于秀容川【胡三省注此北秀容地近平城】
　　秀容川酋长尔朱羽健从魏王珪攻晋阳中山有功环其所居割地三百里以封之
　　燕卫卒段速骨作乱三月攻陷龙城燕主寳出奔尚书兰汗诱而杀之秋七月长乐王盛讨杀兰汗摄行统制初燕人有自中山至龙城者言魏王珪衰弱于是燕主寳欲取中原调兵悉集已而闻中山已防乃命罢兵辽西王农请因成师袭库莫奚【东部鲜卑之别种】寳从之遂北行防南燕王徳遣使来告珪已西还中国空虚寳大喜即日引还诏诸军就顿不听罢散乃留长乐王盛统后事自引兵而南长上【卫兵之不畨代者】段速骨等因众心之惮征役逼立高阳王隆之子崇为主寳将十余骑奔还龙城速骨攻之尚书兰汗隂与通谋城遂陷寳及盛轻骑南走速骨以高阳王崇幼弱欲更立农崇党闻之遂杀农兰汗又袭杀速骨废崇奉太子防承制遣使迎寳盛以汗不可信劝寳南就范阳王徳先遣使告徳奉迎徳遣慕舆防帅壮士数百人而北声言迎卫其实图之寳闻徳已称制亦惧而北走遣盛收兵冀州防兰汗复遣使奉迎寳以汗乃父垂之舅又盛妃之父谓必无他遂行盛流涕固諌不听乃逃匿垂去龙城四十里汗遣弟加难帅五百骑迎入外邸而弑之并杀太子防汗自称昌黎王盛欲赴哀从者止之盛曰我今以穷归汗汗性愚浅必念婚姻不忍杀我旬月之间足以展吾志遂往见汗汗果哀之乃舍之于宫中亲待如旧汗兄提骄狠荒淫事汗无礼盛因而间之汗兄弟渐生嫌忌乆之其党自相攻击盛乃乗间杀汗【龙城自夏不雨至于七月汗日诣燕诸庙祷请委罪加难加难怒叛汗汗遣太子穆击破之还飨将士汗穆皆醉盛因逾垣入东宫杀穆诸军闻盛得出皆呼跃争先攻汗斩之】告于太庙下令大赦改元以长乐王摄行统制
　　魏迁都平城
　　魏迁都平城始营宫室建宗庙立社稷宗庙嵗五祭用分至及腊【魏王珪命有司正封畿标道里平权衡审度量遣使循行郡国察守宰不法者亲考察黜陟之】
　　王恭殷仲堪及南郡公桓元反元陷江州
　　桓元求为广州防稽王道子忌元在荆州因从之元受命而不行豫州刺史庾楷【亮之孙】以道子割其四郡属王愉上疏言江州内地而西府【晋以京口为北府厯阳为西府豫州治厯阳楷故云】北带防戎不应使愉分督朝廷不许楷怒遣其子鸿说王恭曰尚之兄弟复秉机权欲削方镇宜早图之恭以为然以告殷仲堪及元皆许之推恭为盟主刻期同趣京师【恭司马刘牢之諌曰会稽王道子天子叔父也而又当国秉政向为将军割其所爱其防将军已多矣顷所受任虽未允惬亦无大失割庾楷四郡以配王愉于将军何损晋阳之甲岂可数兴乎恭不从】上表请讨王愉司马尚之兄弟朝廷忧惧内外戒严道子不知所为悉以事委世子元显日饮醇酒而已【元显聪警颇涉文义志气果锐以安危为己任附之者谓其英武有明帝之风】仲堪闻恭举兵勒兵趣发悉以军事委南郡相杨佺期兄弟佺期帅舟师五千为前锋桓元次之仲堪帅精兵二万继下八月佺期及元奄至湓口王愉无备惶遽奔临川【呉郡治临汝今江西抚州府临川县是】元追获之
　　九月加防稽王道子黄钺讨王恭恭司马刘牢之执恭以降斩之以牢之都督青兖七州军事桓元为江州刺史杨佺期为雍州刺史敕殷仲堪使回军
　　九月加防稽王道子黄钺以世子元显为征讨都督遣王恂将兵讨王恭谯王尚之将兵讨庾楷尚之大破楷于牛渚楷奔桓元元大破官军于白石【山名在今庐州府无为州西水经注栅口水遵巢湖又东合白石山水即此】进至横江尚之退走道子屯中堂元显守石头珣守北郊以备之恭素以才地傲物既杀王国寳自谓威无不行仗刘牢之为爪牙而以部曲将遇之牢之负才懐恨元显知之遣人说牢之使叛恭事成授以恭位号【牢之谓其子敬宣曰恭为帝舅不能翼戴帝室数举兵向京师吾欲讨之何如敬宣曰朝廷虽无成康之美亦无幽厉之恶而恭恃其兵威暴蔑王室大人与恭亲非骨肉义非君臣今日讨之于情义何有叅军何澹之知其谋以告恭恭不信更置酒拜牢之为兄精兵坚甲悉以付之】恭使牢之帅帐下督顔延为前锋牢之至竹里【山名在江寜府句容县北元和志山甚倾险行者号翻车岘】斩延以降遣敬宣还袭恭恭兵溃亡走为人所获送京师斩之【恭临刑神色自若谓监刑者曰我闇于信人所以至此然其本心岂不欲忠于社稷耶但令百世之下知有王恭耳】诏以牢之代恭为都督刺史镇京口俄而杨佺期桓元至石头殷仲堪至芜湖上表理王恭求诛牢之牢之帅北府之众驰赴京师军于新亭佺期元见之皆失色回军蔡洲【在江寜县西大江中】朝廷未知西军虚实内外忧逼桓修【字承祖冲之子】言于道子曰今若以重利啗元及佺期二人必内喜元能制仲堪佺期可使倒戈取仲堪矣道子纳之以元为江州刺史佺期为雍州刺史黜仲堪为广州刺史遣使宣诏敕使回军【仲堪得诏书大怒趣元佺期进军元等喜于朝命欲受之仲堪遽自芜湖南归且谕散蔡洲军士元等大惧追仲堪及之寻阳乃以子弟交质而盟连名上疏申理王恭求诛刘牢之及谯王尚之并诉仲堪无罪朝廷深惮之复以荆州还仲堪仲堪等受诏推元为盟主各还所镇】
　　冬十月燕长乐王盛称皇帝
　　盛称帝未几复自贬号称庻人天王
　　十二月魏王珪称皇帝
　　魏王珪命吏部郎邓渊【字彦海安定人】立官制协音律仪曹郎董谧【清河人】制礼仪三公郎王徳定律令太史令鼂崇考天象尚书崔宏总而裁之以为永式十二月珪即皇帝位命朝野皆束髪加防追尊逺祖毛以下二十七人皆为皇帝仿古制定郊庙祭享礼乐又用崔宏议自谓黄帝之后以土徳王徙六州二十二郡守宰豪杰二千家于代都东至代郡【胡三省注此依汉郡而言汉代郡治桑干故城在今宣化府蔚州】西及善无【汉县后魏为郡故城在今山西朔平府右玉县】南极阴馆【注见前】北尽参合【汉县晋废魏复置故城在今朔平府左云县】皆为畿内其外四方四维置八部帅以监之
　　妖人孙防【琅邪人】谋乱伏诛
　　初防学妖术于杜子恭【钱塘人】士民多奉之王珣恶之流防于广州王雅荐于孝武帝云知养性之方召还累官至新安太守防知晋祚将终以讨王恭为名收兵聚货谋作乱防稽内史谢輶发其谋防稽王道子诱而斩之并其六子兄子恩逃入海愚民犹以为防蝉蜕不死就海中资给之恩乃聚合亡命得百余人以谋复仇











　　御批厯代通鉴辑览卷三十四
　　钦定四库全书
　　御批厯代通鉴辑览卷三十五
　　晋
　　安皇帝
　　【己亥】隆安三年【燕长乐元年秦宏始元年凉王吕纂咸寜元年北凉天玺元年】春三月魏分尚书诸曹置五经博士
　　魏主珪分尚书三十六曺【胡三省注后汉光武分尚书为六曺晋武帝増置三十五曺至后魏又增为三十六曺】及外署凡置三百六十曹令八部大人主之【八部拟八座谓之八国】吏部尚书崔宏通署三十六曹如令仆统事置五经博士増国子太学生员合三千人珪问博士李先【字荣仁中山卢奴人】曰天下何物可以益人神智对曰莫若书籍珪曰书籍有几如何可集对曰自书契以来世有滋益至今不可胜计茍人主所好何忧不集遂命郡县大索书籍悉送平城
　　追尊所生母陈氏为徳皇太后
　　夏四月以防稽世子元显为扬州刺史
　　会稽王道子有疾且无日不醉元显知朝望去之讽朝廷解道子扬州以授元显道子醒而知之大怒无如之何元显以庐江太守张法顺【会稽人】为谋主多引树亲党朝贵皆畏事之
　　燕除公侯金帛赎罪法
　　燕主盛十日一决狱不加考掠多得其情下诏曰法例律【晋初改旧律为刑名法例此盖言法例所载之律也】公侯有罪得以金帛赎此盖不足以惩恶而利于王府甚无谓也自今皆令立功以自赎
　　南凉王乌孤卒弟利鹿孤立徙治西平【注见前】
　　南燕王徳陷广固【注见前】遂都之
　　初秦主登之弟广帅众依南燕王徳已而广自称秦王南燕所属多去附广徳乃留鲁王和守滑台自帅众讨广斩之和长史李辩杀和以滑台降魏徳欲还攻滑台与其下谋之【韩范曰向也魏为客吾为主今也吾为客魏为主人心危惧不可复战不如先据一方自立基本乃图进取潘聪曰青州沃野二千里精兵十余万左有负海之饶右有山河之固广固城地形阻峻若得其地闭关养鋭伺隙而动此乃陛下之关中河内也】徳乃引师而南进据琅邪徐兖之民归附者十余万幽州刺史辟闾【复姓】浑守广固其下多出降浑惧奔魏徳追斩之遂定都广固【先是燕兰污之乱吏部尚书封孚南奔辟闾浑浑表为渤海太守及徳至孚出降徳大喜曰孤得青州不为喜喜得卿耳乃遂委以机宻国事悉与之参酌　封孚字处道渤海蓨人】
　　秦主兴降号称王
　　兴以灾异屡见降号称王诏羣臣卿士将牧守宰各降一等存问孤贫举防贤俊简省法令清察狱讼守令有政绩者赏之贪残者诛之逺近肃然
　　冬十月秦陷洛阳
　　秦冦洛阳河南太守辛恭靖【陇西狄道人】固守百余日秦兵抜洛阳获之恭靖见秦王兴不拜曰吾不为羗贼臣兴囚之于是淮汉以北多降于秦【恭靖被囚三年逃归江东病卒】
　　孙恩冦陷会稽杀内史王凝之【羲之之子】诏徐州刺史谢琰及刘牢之讨破之以琰为会稽太守
　　会稽世子元显性苛刻生杀任意发东土诸郡免奴为客者【胡三省注有罪没为官奴凡公卿之后及士人子孙占防以为客户是为免奴为客】置京师以充兵役东土嚣然孙恩因民心骚动自海岛攻会稽杀内史王凝之【凝之世奉天师道不出兵亦不设备官属请讨之凝之曰我已借鬼兵守诸要津不足忧也恩遂陷会稽杀凝之】于是八郡【会稽吴郡吴兴义兴临海永嘉东阳新安】之人一时起兵杀长吏以应恩旬日中众数十万恩自称征东将军号其党曰长生人表会稽王道子及元显之罪诛之于是内外戒严加道子黄钺元显领中军将军命徐州刺史谢琰讨之牢之亦发兵讨恩拜表輙行琰击斩义兴呉郡羣盗与牢之转鬭而前所向輙克琰留屯乌程遣司马髙素助牢之进临浙江【注见前】诏以牢之都督吴郡诸军事初彭城刘裕【字徳舆小字寄奴汉楚元王交之后】侨居京口勇健有大志仅识文字以卖屦为业好摴蒱为乡闾所贱【尝伐荻新洲遇大蛇击伤之明日复至洲见有羣儿药裕问何为答曰吾王为刘寄奴所伤裕曰何不杀之儿曰寄奴王者不死裕叱之皆散　新洲胡三省注在京口西大江中】至是牢之引叅军事使将数十人觇贼遇数千人即迎击之从者皆死裕坠于岸下贼临岸欲下裕奋长刀仰斫杀数人乃得登岸仍大呼逐之杀伤甚众刘敬宣怪裕久不返引兵寻之见裕独驱数千人咸叹息因进击贼大破之【胡三省曰刘裕事始此】恩驱男女二十余万口东走多弃寳物子女于道官军竞取之恩由是得脱复逃入海岛朝廷忧之复至以琰为会稽太守都督五郡军事戍海浦【明年夏恩复冠会稽谢琰出战兵败为帐下所杀恩转冦临海朝廷大震遣兵讨之不克已而恩为刘牢之所破复走入海　海浦自龛山东至定海皆是临海吴郡今浙江台州府是】
　　以会稽世子元显録尚书事
　　时谓道子为东録元显为西録西府车骑填凑东第门可张罗元显所亲信率皆佞谀讽礼官立议公卿以下见者皆拜时国用虚竭公卿曰廪七升而元显聚敛不已富逾帝室
　　桓元举兵攻江陵杀殷仲堪杨佺期
　　殷仲堪恐桓元跋扈乃与杨佺期结婚为援佺期屡欲攻元仲堪每止之元恐终为殷杨所灭乃求广其所统执政亦欲搆使乖离乃加元都督荆州四郡军事义以元兄伟代佺期兄广为南蛮校尉佺期忿惧欲与仲堪共袭元仲堪多疑少决苦禁止之是嵗荆州大水仲堪竭仓廪以赈饥民元欲乗其虚而伐之乃发兵西上声言救洛先遣兵袭取巴陵积糓食之仲堪遣杨广等拒之皆为所败江陵乏食以胡麻廪军急召佺期自救佺期曰江陵无食可来相就共守襄阳仲堪绐之曰比来收集已有储矣佺期帅歩骑八千至江陵仲堪唯以饭饷之佺期大怒曰今兹败矣不见仲堪与兄广共击元大败单骑奔还仲堪亦奔酂城元遣将军冯该追获皆杀之【初仲堪叅军罢企生谓其弟遵生曰殷侯仁而无断必及于难吾防知遇义不可去必将死之及仲堪败走文武无送者惟企生从之路经家门遵生曰作如此分离何可不一执手企生旋马授手遵生膏下之曰家有老母去将何之抱之甚急遂不得去及元至荆州人士无不诣□者企生独不往而营理仲堪家事元遣人收之问欲何言企生曰乞一弟以养老母元乃杀企生而赦其弟】
　　凉王光卒太子绍【字永业】嗣庶兄纂弑而代之
　　光疾甚立绍为天王自号太上皇以太原公纂为太尉常山公宏为司徒【光谓绍曰吾没之后汝委重二兄庻几可济毋内相猜忌也又谓纂宏曰永业才非拨乱直以立嫡有常猥居元首汝兄弟辑睦则祚流万世若内自相图则祸不旋踵】及光卒绍秘不发丧纂排閤入哭尽哀而出绍惧以位让之纂不许宏谓纂曰主上闇弱未堪多难兄宜为社稷计纂宏于是夜帅兵入宫绍自杀纂乃即天王位以宏为大都督録尚书事【已而宏作乱纂杀之】
　　【庚子】四年【南燕建平元年南燕王利鹿孤建和元年西凉公李暠庚子元年是嵗西秦降秦旧大国三燕秦魏小国四凉南凉北凉南燕新小国一西凉凡八僭国】春三月诏桓元都督荆江八州军事荆江州刺史
　　元既克荆雍表求领荆江诏以元都督荆司等七州军事领荆州刺史元复求江州乃加督八州领二州刺史元輙以兄伟为雍州刺史朝廷不能违
　　夏六月庚辰朔日食
　　秋七月太皇太后李氏崩
　　秦击西秦西秦王干归战败奔南凉遂降秦
　　秦遣姚硕徳伐西秦入白南安峡【在巩昌府安定县南】西秦王干归使将军慕兀等屯守秦军樵采路絶秦王兴潜引兵救之干归闻之自将轻骑迎战败走其众皆降兴进军枹罕干归奔金城将复西走与诸豪帅大哭而别遂乞降于南凉南凉王利鹿孤待以上宾秦兵既退南羗梁戈等密招干归干归将应之或以白利鹿孤干归惧为所杀遂奔于秦【秦封干归为归义侯明年春复使干归还镇苑川】
　　九月地震
　　以会稽世子元显都督扬豫等十六州军事
　　北凉敦煌太守李暠【字元盛陇西郡成纪人】自称凉公【是为西凉】初北凉李暠好文学有令名孟敏为沙州刺史以暠为效谷【汉县后周省故城在今安西府敦煌县】令敏卒治中索仙【敦煌人】等以暠温毅有恵政推为敦煌太守请于段业业因授之至是晋昌【晋郡今安西府是】太守唐瑶叛移檄六郡推暠为沙州刺史凉公暠遣宋繇【字体业敦煌人】东代凉兴【前凉郡后周为县故城在今西凉府渊泉县】并击玉门以西诸城皆下之【初梁太常郭膺善天文术数尝与李暠宋繇同宿黁起谓繇曰君当位极人臣李君终当有国家有骒马生白额驹此其时矣及索仙等推暠暠初难之防繇至谓暠曰忘郭膺之言邪白额驹今已生矣暠乃从之黁先叛凉举兵为吕纂所破后归姚兴将奔晋追者杀之　郭黁西平人黁奴昆反骒马牝马也骒音课】
　　冬十二月有星孛于天津【晋书天文志天津九星横河中一曰天汉】会稽世子元显解録尚书事
　　元显以星变解録尚书事复加尚书令吏部尚书车以元显骄恣白会稽王道子请禁抑之元显问道子曰车武子屛人言及何事道子怒曰尔欲幽我不令与朝士语耶元显出谓其徒曰间我父子惧自杀
　　魏置僊人博士
　　魏仪曹郎董谧献服饵僊经珪置僊人博士立僊坊煮炼百药成令死罪者试服之不騐而访求不已
　　南燕王徳称帝更名备徳
　　【辛丑】五年【燕王慕容熙光始元年凉王吕隆神鼎元年北凉王沮渠防逊永安元年】春二月凉吕超弑其君纂而立其兄隆【超隆皆光从子】
　　超擅击鲜卑思盘纂命超及思盘入朝超惧深自结于殿中监杜尚纂见超责之曰卿恃兄弟【谓超与隆】桓桓乃敢欺吾要当斩卿天下乃定然实无意杀之也因引超思盘及羣臣宴于内殿超兄隆数劝纂酒纂醉超取剑击杀之让位于隆隆遂即天王位以超都督中外録尚书事【纂后杨氏将出宫超恐其挟珍寳命索之后曰尔兄弟不义手刃相屠我旦夕死人安用寳为义问玉玺所在后曰己毁之矣后有美色超将纳之谓其父桓曰后若自杀祸及卿宗桓以告后后曰大人卖女于氐以图己之冨贵一之为甚其可再乎遂自杀桓奔河西】
　　夏五月北凉沮渠防逊弑其君业
　　北凉王业惮沮渠防逊勇畧防逊亦深自晦匿张掖太守马权素为业所亲重防逊谮而杀之乃谓其兄男成曰段公非拨乱之主向所惮者马权今权已死欲除之以奉兄何如男成曰人亲信我图之不祥逊乃隂使人告男成谋反业遂收男成赐死【男成曰防逊先与臣谋反臣以兄弟之故而不言今以臣在恐部众不从故诬臣反其意欲王之杀臣也乞诈言臣死暴臣罪恶防逊必反然后使臣讨之无不克矣业不聼杀之】男成素得众心众皆愤怒防逊因帅众阳言为男成报仇入张掖业被杀防逊自称张掖公【亦号北凉】
　　六月孙恩冦丹徒【汉县今为江南镇江府治】刘裕击破之
　　先是刘裕戍句章【注见前】袁山松【乔之孙】筑沪渎【在江南松江府上海县东北吴都记松江东防海曰沪海亦谓之扈渎】垒以备恩已而恩冦句章攻海盐【汉县后汉时沦为当湖晋徙置于吴御城今县是也属浙江嘉兴府】裕随而拒之【海盐城中兵少裕偃旗匿众明晨开门使羸疾者数人登城贼问裕所在曰夜已走矣贼争入城裕奋击大破之】恩进趣沪渎裕追之不利引归恩遂陷沪渎杀山松至是恩浮海奄至丹徒战士十余万楼船千余艘建康震骇内外戒严刘牢之使裕自海盐入援裕兵不满千人倍道兼行与恩俱至丹徒守军莫有鬭志恩率众鼔噪登蒜山【在镇江府城西江岸】居民皆荷担而立裕帅所领奔击大破之恩狼狈仅得还船然恩犹恃众复整兵向京师谯王尚之帅精鋭驰至恩楼船髙大泝风不得疾行数日乃至白石闲尚之在建康牢之至新洲乃浮海北走郁洲【即鬰洲洲上有岛曰郁林山在江南海州东北海中】其别将攻陷广陵朝廷以裕为下邳太守讨破恩于郁洲恩由是衰弱复縁海南走裕随击屡破之
　　秋八月燕段玑弑其君盛太后丁氏立盛叔父熙讨玑杀之
　　燕王盛惩其父寳以懦弱失国务峻威刑宗亲勲旧人不自保前将军段玑【段太后兄之子】等夜于禁中作乱盛自帅左右出战被伤而卒中垒将慕容防白太后丁氏以国家多难宜立长君时众望在盛弟平原公元【字道光寳第四子】而河间公熙【字道文垂少子】素得幸于丁氏乃废太子定迎熙入宫即天王位捕玑等三族元定皆赐死【后熙纳苻谟二女有宠丁氏怨恚谋废熙熙逼丁氏令自杀】
　　九月秦闻凉凉王隆遣使降秦
　　凉王隆多杀豪望以立威名内外嚣然魏安【寰宇记魏安城在昌松县东夲漠模□县后为魏安隋省　模□音蒲环昌松注见前】人焦朗遣人説秦伐之于是秦主兴使陇西公姚硕徳帅师济河径趋姑臧隆遣吕超逆战大败隆婴城自守硕徳围之累月抚纳夷夏分置守宰节食聚粟为持久计【超言于隆曰今资储内竭上下嗷嗷当卑辞以退敌敌去之后修政息民若卜世未穷何忧旧业不复若天命去矣亦可保全宗族】隆乃遣使请降于秦硕徳表隆凉州刺史【秦军既还吕超攻焦朗于魏安朗请救于南凉利鹿孤遣将军傉檀赴之比至超已退傉檀乃与朗连和寻击取之】
　　冬十一月桓元表桓伟镇夏口刁畅镇襄阳
　　桓元表其兄伟为江州刺史镇夏口司马刁畅督八郡镇襄阳遣其将冯该戍湓口【元自谓有晋国三分之二数使人上已符瑞欲以惑众又致牋于会稽王道子曰贼造近郊以风不得进食尽故去非力屈也昔国寳死后王恭不乘此威入统朝政足见其心非侮于明公也而谓之不忠今之腹心谁有时望岂无佳胜直是不能信用之耳元显见之大惧张法顺谓曰元始得荆州人情未附若使刘牢之为前锋而以大军继进元可取也元显以为然会武昌太守庾楷密使人自结于元显请为内应元显喜遣法顺至京口谋于牢之牢之以为难法顺还曰观牢之顔色必贰于我不如召入杀之不尔败人大事元显不从于是大治水军谋讨元】
　　【壬寅】元兴元年【南凉王秃发傉檀宏昌元年】春正月以尚书令元显为征讨大都督加黄钺讨桓元
　　下诏罪状桓元以元显为骠骑大将军征讨大都督加黄钺刘牢之为前锋谯王尚之为后部张法顺言于元显曰桓谦【字敬祖冲次子】兄弟【谓谦弟修修字承祖】每为上流耳目而牢之反覆万一有变则祸败立至可令牢之杀谦兄弟以示无二若不受命当逆为之所元显曰今非牢之无以敌元且始事而诛大将人情不安又以桓冲有遗恵于荆土乃除谦荆州刺史以结西人之心
　　柔然据漠北自称可汗【胡三省曰柔然为魏患自此始】
</div>
    <div class="pagination">
<a href="御批历代通鉴辑览_page78.html">上一页</a><span>...</span><a href="御批历代通鉴辑览_page74.html">74</a><a href="御批历代通鉴辑览_page75.html">75</a><a href="御批历代通鉴辑览_page76.html">76</a><a href="御批历代通鉴辑览_page77.html">77</a><a href="御批历代通鉴辑览_page78.html">78</a><span class="current-page">79</span><a href="御批历代通鉴辑览_page80.html">80</a><a href="御批历代通鉴辑览_page81.html">81</a><a href="御批历代通鉴辑览_page82.html">82</a><a href="御批历代通鉴辑览_page83.html">83</a><a href="御批历代通鉴辑览_page84.html">84</a><span>...</span><a href="御批历代通鉴辑览_page80.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
