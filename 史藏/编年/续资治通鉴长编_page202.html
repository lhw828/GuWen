<!DOCTYPE html>
<html>
 <head>
  <meta charset="utf-8"/>
  <title>
   续资治通鉴长编 - 第 202 页/共 607 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   续资治通鉴长编 - 第 202 页/共 607 页
  </h1>
  <div class="content">
   自西贼叛命以来，虽屡乘机会，然终不敢深寇郡县以餍其欲者，非算之少也。盖以中国之大，贤俊之盛，甲兵之觽，未易可测。今我师深入，若无成功，大国威灵，益为彼轻，况或别堕奸计【五】，以致他虞。此不可者三也。
　　计者又云，将帅之闲，虽未足倚，下流勇进，或有其人。自刘平、石元孙陷没，士气挫怯，未能勇奋。今兵数虽多，疲懦者觽，以庸将驱怯兵，入不测之地，独近下使臣数辈，干赏蹈利，欲邀奇功，未见其利。此不可者四也。
　　计者又云，非欲深绝沙碛【六】，以穷祆巢，但浅入山界，以挫贼气，如袭白豹城之比。臣谓乘虚袭掠，既不能破戎首、拉凶党，但残戮孥弱，以厚怨毒，诚非王师吊伐招徕之体。然事出无策，为彼之所为，亦当霆发电逝，往来轻速，以掩其不备。今兴师十万，鼓行而西，贼已巧为计谋，盛设堤备，清野据险，以待我师，何袭挫之有？此不可者五也。
　　自元昊寇边，人皆知其诛赏明、计数黠。今未有闲隙之可窥，而暴为兴举如此。计者但欲决胜负于一战，幸其或有所成，否则愿自比王恢以待罪，勇则勇矣，其如国事何！此不可者六也。
　　昨范仲淹奏，且乞朝廷敦包荒之量，存此一路，令诸将勒兵严备，贼至则击，但未行讨伐，容示以恩意，岁时之闲，或可招纳。今年尹洙到延州商量，仲淹坚执前奏，未议出师。若使泾原一路独入，则孤军进退，忧患不浅。今诸处探到事宜，多言昊贼俟我师诸路入界，则并兵一路以敌，与投来人杜文广所说相同，此正陷贼计中。此不可者七也。
　　以臣所见，夏竦、韩琦、尹洙同献此策，今若奏乞中罢，则是前后自相违异，殊无定算，欲果决进讨，则又仲淹执议不同，或失期会。乞召两府大臣定议，但令严设边备，若更有侵掠，即须出兵邀击，以摧贼势。如复怯懦，容贼杀掠，当以军法从事。或探得贼界谨自守备，不必先有轻举，恐落奸便。如此，则全威制胜，有功而无患也。然自议攻讨以来，贼中呼集丑类【七】，广为防守【八】，迁徙劳扰，未尝少安，至今却有通款之意，亦不可谓之无益。至于驴畜军须之物，虚烦调发，却欲罢兵，亦是事之小者，临时分擘处置，亦不为难，所顾者安危大计尔。乞密降朝旨下都部署司。田况新传云：于是罢出师。今但从实录。
　　陕西经略安抚副使韩琦言：「累准诏问，促令进兵，及令分析向去，有何方略授与诸路，即委不误事。遂与夏竦参定攻守二策。臣探知冬月昊贼未能举动之际，兼程赴阙，求对进呈，乞赐裁择。下两府大臣相议，只取攻策施行。臣屡曾面奏，兹事体大，系于安危。若陛下决知可攻，两府大臣主议不变，或能集事。今臣方归本司【九】，而横议日腾，朝听已惑。攻刺【一○】之说，比已札下。朝廷举大事，主大谋，自当坚如金石，无有回易，特降诏旨激励将士，沮军者约行古法。今乃深忧重虑，必谓无成。况鄜延路范仲淹意在招纳，更不出兵，虽具奏闻，乞依元策。假若朝廷强之使进，终是本非已谋，将佐闻之，必无锐志，今已春月将半，渐有暑气，必难进兵。臣比来奉行成算，非是年壮气锐，虑不及远，幸而求胜，以误国家。诚以昊贼据数州之地，精兵不出四五万，余皆老弱妇女，举族而行。陕西四路之兵，虽不为少，即缘屯列城寨【一一】，势分力弱。故贼始犯延安，生擒二将，屠掠无数者，盖刘平、石元孙聚一路之兵拒之，纔及九千而已。去岁秋末，复有镇戎之败，刘继宗等分兵捍御，不满万人，比援兵之至，贼已捷归。是则彼势常专，我力常散。今中外不究此失，遂乃待贼太过，屯二十万重兵，只守界壕，不敢与敌。中夏之弱，自古未有。闻臣僚坚执守议，以为必胜之术者，臣恐数失寨堡，边障日虚，士气日丧，贼乘此则有吞陕右之心。加以兴师以来，科敛万计，民已大困，配率不止。去年秋稔，尚窘急如是，忽有水旱，其何以堪！臣近过邠、干、泾、渭等州，所至人户，经臣有状称为不任科率，乞行减放。内潘原县郭下丝绢【一二】行人十余家，每家配借钱七十贯文，哀诉求免。国用削弱，乃至于此，缘转运使计无所出，臣是以不敢邀爱民之誉，直行放免，恐相矛盾，上烦朝廷。臣恐一二年闲，经费益蹙，人情惶骇，师老思归，及期无代。每虑至此，臣难尽言。望陛下省髃臣之难一，为大事之当谨，知其异议，已阻师期。且令诸路置办军须，训敕兵马，俟及秋初，若仲淹招怀未见其效，则别命近臣以观贼隙，如须讨击，即乞断在不疑，克日降旨，则庶事易办，便可进兵。朝廷终难之。此疏家传有之，他书无有，今附田况七不可疏后，或附任福败前，更详考之。
　　录故太子中允、秘阁校理石延年子济为太庙斋郎。延年与天章阁待制□遵路同使河东，及卒，遵路为言于朝，特恤之。
　　中书言京畿及京西民闲，妄传朝廷招选女口入宫，其扇摇者须听人陈告，配隶远处牢城，从之。
　　先是，朝廷欲发泾原、鄜延两路兵讨贼，议未决，诏环庆副部署任福乘驿诣泾原计事。会经略安抚使韩琦行边，趋泾州，而谍者言元昊阅兵折姜会，谋寇渭州。
　　己丑，琦亟趋镇戎军，尽出其兵，又募敢勇凡万八千人【一三】，使福将以击贼。泾原驻泊都监桑怿为先锋，钤辖朱观、泾州都监武英继之，行营都监王珪、参军事耿傅皆从。琦面授福等方略，令并兵自怀远城趋德胜寨至羊牧隆城，出贼之后；诸寨相距仅四十里，道近且易，刍粮足供，度势未可战，则据险设伏，待其归然后邀击之。福等就道，琦亦至城外重戒之。
　　翌日，福自新壕外分轻骑数千趋怀远城、捺龙川遇镇戎军西路都巡检常鼎、同巡检内侍刘肃，与贼兵一溜战于张家堡南，斩首数百。贼弃马羊橐驼佯北，怿引骑追之，福亦分兵自将踵其后。薄暮，福、怿合军屯好水川，朱观、武英为一军屯龙落川，隔山相距五里，约明日会兵，不使贼得逸去。逻者传贼兵少，故福等轻之。路益远，刍粮不继，人马已乏食三日。
　　福等不知贼之诱也，悉力逐之，癸巳，至龙竿城北，遇贼大军循川行，出六盘山下，距羊牧隆城五里，结阵以抗官军。诸将乃知堕贼计，势不可留，因前接战。怿驰犯其锋，福阵未成列，贼纵铁骑冲突，自辰至午，阵动，觽傅山，欲据胜地，贼发伏自山背下击，士卒多堕崖堑相覆压，怿、肃战死。贼分兵数千断官兵后，福力战，身被十余矢。有小校刘进者劝福自免，福曰：「吾为大将，兵败，以死报国耳！」挥四刃铁简，挺身决斗，枪中左颊，绝其喉而死。福子怀亮亦死之。
　　先是，琦命渭州都监赵律将瓦亭骑兵二千二百为军后继，是日，与观、英会兵于姚家川。福既死，贼并兵攻观、英等。战既合，珪自羊牧隆城以屯兵四千五百来，阵于观军西，屡出略阵，坚不可破。英重伤，不能视军，自午至申，贼兵益至，东偏步兵先溃，觽遂大奔【一四】，英、律、珪、傅皆死之，监羊牧隆城酒税訾斌、陕西【一五】部押兵士李简、柔远寨主王庆、镇戎军监押李禹亨、三川寨监押刘钧俱没于阵，指使及军校死者数百人，军士死者六千余人。唯观以余觽千余人保民垣，四向纵射，会暮夜，贼引去。泾原部署王仲宝亦以兵来援，与观俱还民垣，距福败处才五里，然不相闻也。
　　始，珪望见福麾帜尚在贼围中，欲援出之，军校有顾望不进者，珪斩以徇，乃东望再拜曰：「臣非负国，力不能也，独有死尔。」乃复进战，击杀数百人，铁鞭至挠曲，手掌破裂，犹奋身跃马，三中箭三易马，最后得其下马【一六】，左右驰击，又杀数十人，飞矢中其目，遂死。
　　英知必败，劝傅避去，傅不答，英叹曰：「英当死。君文吏，无军责，奈何与英俱死？」观亦戒傅少避贼锋，而傅愈前不顾，身被数枪【一七】，乃殒。前一夕，傅在观营，夜，作书遗福，以其日小胜，前与贼大军遇，深以持重戒之，自写题观名以致福军中。傅死后，或言福之败由傅督战太急，福等既违节度，虽死不足与。既而福随军孔目吏彭忠得傅戒福书，具白琦【一八】，琦即奏之。尹洙为作悯忠、辨诬二篇。实录云：韩琦奏今月十二日，福等败于好水川。按尹洙集具载甲子福等败乃十四日。其实【一九】自十二日追奔，十四日陷没，凡历三日也。实录云人马乏食已三日。盖初十日出军，十一日战于张家堡，其夕两军隔山分屯。十三、十四日皆逐贼，故军食不充。若即十二日败，则不应言已乏食三日也。今从尹洙集。
　　方元昊倾国入寇，而福所统皆非素抚循之师，临敌受命，法制不立，既又分出趋利，故至甚败。奏至，上深悼焉。
　　丁酉，赠马军都虞候、贺州防御使任福为武胜军节度使兼侍中，礼宾副使王珪为金州观察使，赵律为密州观察使，武英为邢州观察使，内殿崇班、合门祗候桑怿为解州防御使，内殿崇班訾斌为成州团练使，左侍禁、合门祗候李简为惠州团练使，西头供奉官、左侍禁李禹亨为泽州刺史，内侍殿头刘肃为丹州刺史，右侍禁刘钧为右屯卫将军、万州刺史，右班殿直唐忠为右屯卫将军、钦州刺史，将作监丞耿傅为右谏议大夫、镇戎军指使，御前忠佐王贵为复州防御使，刘干为和州防御使，驻泊神卫指挥使白兴为慈州团练使，渭州指使，神骑副都指挥使杨玉为澧州刺史。追封其母妻及甄录子孙各有差。赐福金顺坊第一区，赙物甚厚，又月给其家钱三万、粟麦各四十斛。唐忠不知以何职事死于是役，当考。常鼎、刘肃以都同巡检督战，肃死事赠官，鼎无闻也，亦当考。
　　戊戌，诏学士以下至知杂御史、诸路转运使、提点刑狱，各举殿直以下有材武或晓知钱谷无赃罪者以闻。
　　知成德军、龙图阁直学士、给事中任布言：「臣父赠官，已至工部侍郎，而犹衣绿。欲望自今赠官至正郎者，其画像许服绯，至卿监许服紫。」从之。
　　河南府言工部侍郎王鬷卒，赠户部尚书，谥忠穆。
　　是日，西贼再寇刘璠堡。
　　忠正节度使、寿国公昕暴得疾，帝忧甚，集京城知方书者与太医治之。司天言月掩心前星。帝惨然垂涕。己亥，薨，赠太师、中书令、豫王，谥悼穆，命端明殿学士李淑护丧事，陪葬永定陵，纳旌节符印于圹中。帝自制挽辞，葬期以五月，且厚为之礼。知谏院孙沔言：「启土坛山，期日迫卒难就。非特此也，自元昊盗边，三司力屈，今一品之葬，其饰颇繁，而祔葬者复觽，非五十万计不可，是又益一边费也。元昊之窥中国久矣，以水旱不调，谓得天时，以将帅不和，谓合人事。如因我之役工仓猝之际，悉力幸灾，以惊边吏，则重为陛下忧，岂不可虑？愿缓葬期，以俟西事之定。」书凡再上，不报。时帝悼王甚，人莫敢言，而沔独言之。
　　豫王之丧，宗室既就奠，又拜伏于位。知大宗正事允让独致哀而止，人以为得礼。
　　始，朝廷既从陕西都部署司所上攻策，经略安抚判官尹洙，以正月丙子至延州，与范仲淹谋出兵。越三日，仲淹徐言已得旨，听兵勿出。洙留延州几两旬，仲淹坚持不可。辛丑，洙还至庆州，乃知任福败绩，贼侵刘璠堡未退，因遣权环庆路都监刘政将锐卒数千往援，未至，贼引去。夏竦寻劾奏洙擅发兵，降通判濠州。范仲淹去年十二月末疏称西路巡检刘政，当属鄜延。此云【二○】环庆都监，不知何时迁改。
　　诏京东西、淮南、两浙、江南东西、荆湖南北路招置宣毅军【二一】，大州两指挥，小州一指挥，为就粮禁军。先是，河东北、陕西与京东西皆增募乡兵，其后遍令天下各增募额外弓手，于是始立宣毅军额以统之，惟陕西仍故号为保捷，两河强壮虽别名义勇，亦有隶宣毅者。募额外弓手，遍及天下，此据张方平所陈八事疏，不得其时，当在康定元年十月以后，正史、实录、朔历等书皆阙之，今附见。盖所招宣毅军，其军士即去年增募额外弓手也，孙沔亦有乞放江、浙、荆湖乡弓手奏议可考。
　　初，募额外弓手，著作佐郎、通判睦州张方平上利害八事。
　　其一曰：「敕文逐县除旧管弓手外，据见管主户，每一千户差点弓手五十人，一万户五百人，如不满千户及万户以上，据今所定分数比量差点者。伏以天下大县有及五六万户者，若县管主户五万，则所差二千五百人，非惟人数过多，民力烦敝，或地处远险，或岁逢荐饥，或守令非人，或奸猾乘隙，聚兵资寇，亦不可以不过虑也。欲乞诸万户以下县，所差人数一如敕文处分；即万户以上，亦以五百人为止。缘虽小县，不可以无备；虽大县，选兵五百，亦足以自卫矣。如此，则轻重之势平，臂指之力均矣。」
　　其二：「敕文其弓手须见管帐籍主户差点者。只如臣州管内户籍，有升降帐，有桑功帐，并岁上于户部。升降帐所管主户，二万二千三百有余，此盖官吏受俸约此户口数也。桑功帐所管主户，三万七千六百有余，此乃州县户口岁有增益之数也。州县赋役，各有五等户版簿，常所据用【二二】。窃虑逐处拘于帐籍二字，致有点差异同，欲乞明降处分，州县止以见用五等版簿见管主户数为准，则天下之役均焉。」
　　其三：「敕文所差点弓手，其第四、第五等户如委实贫阙，虽有丁数，即不得一例点差者。乞令诸州县先从物力丁数最高强户点差，第一等不足即差第二等，第二等不足即差第三等。比并资产丁行高强者点定。所有合供州县色役，依旧轮流差遣。见供州县色役者暂免弓手，已毕役者却充弓手【二三】，非惟先富强而宽贫弱【二四】。夫高赀之人，各有护惜家乡亲爱之意，故必重于犯法，至于合用器仗，亦有力置办【二五】，各得精好，自然天下点差事体均当。」
　　其四：「敕文令逐县创置教场，每岁起十月后至正月终，当分番勾集教阅，自教阅时，每人支口食米二升者。十月后，虽是农隙，集教日长，民亦不易。又约计逐岁人且支米二石四斗。今诸州县仓廪除上供外，留州支遣例少储蓄。即如臣州，在两浙中户口不多，所差点弓手，若据主户实数，犹近二千人数，例支给口食，岁支米四千八百石，将多补少，计天下支费，其数不啻百万斛。若令逐县所点弓手便作三番教习，当时【二六】即支与口食，已教放归，便截日住支。即如三千户县，弓手一百五十人，每番五十人赴教，每岁习四十日而已。人不失业，官不费储，是减天下粮给之费【二七】三分之二也。
　　其五：「敕文自教阅时量借甲弩器械，教习披带，教罢便仰管辖官员收纳入库；其弓箭刀锯及木枪杆棒之类，即许自置，以备本乡村教习者。夫奋梃揭竿，犹足以资啸聚之势，况人知斗战，家有利兵，不可启也。请令逐人所置弓箭器械，各自标认，悉纳州县，每当教阅，及遇有盗贼勾抽会合之时，据数给付，事毕随纳，常令官吏点检。其有损动，即番次给出，各令修换。
　　其六：「敕文所差弓手，每五百人内选差会武艺有身手者一名充指挥使者。伏以内地州县与河朔不同，河朔所置乡军，本备战守之用，故依军法立为阶级，以相摄制。又逐州军，各屯强兵，势足弹遏。今内地州县，人不习兵，但财力相雄【二八】，富役贫，强暴寡，其兼并豪猾之民，居常犹吞噬贫弱，为乡邑害，况公许之相制乎？夫能为五百人长，必乡里大猾者，非惟为贫弱之暴，更且有患之大者。彼前世之大寇，乘饥扰之衅，奋臂犹足以为天下患，况使之有素练之士、甲兵之利乎。兹事体大【二九】，有安危之势焉。请令所点弓手，每十人团为一甲，置节级一人，使岁一替换，依次更番补充，其指挥使之名，伏乞省去。逐甲人少则节级易为拘管呼集，更番补充则不相摄服，亦驭民之上策也。
　　其七：「敕文所点弓手，须是少壮者充，与免户下诸杂差配。伏以天下州县人户，大抵贫多富少，逐县五等户版簿，中等以上户不及五分之一，第四等、五等户常及十分之九。故国家诸杂赋役，每于中等以上差科，所以惠贫弱也。今富强之家，尽占为弓手，即诸杂科配，悉出于贫弱。傥又奸吏因缘骚扰，即县乡益困。若分番教习，每岁赴教止四十日，而官与之食。富强之家，未为有损，而乃虚免差配，贻患下户。欲乞令州县诸杂差配，一切仍旧，但严行条约，所差弓手，除教阅外，州县不得妄有勾抽差借。诸般追役，或有强恶贼徒，结成髃党，勾抽会合之时，亦只许随近勾点，令佐亲自部勒掩逐，不得令公人押领，淹延团聚，如长役弓级耆壮等一例监捕之法；若县乡小小盗贼，持仗窃盗，非髃行攻劫者，亦不得擅行勾抽，免致官吏接便恣意聚散，即其受利过于免差配之惠也。
　　其八：「每岁教阅之时，乞令逐州知州、通判一次巡行诸县，以按阅之。或所点人非壮健，器械不完利，行列不整，训习不精，移易簿帐，减削粮食诸事，其逐县令佐各行勘罚；其弛慢甚者，具事闻奏，严加黜责。」
　　方平所议如此，然当时不能尽用也。方平所陈八事，当在康定元年十月后，盖富弼奉使契丹以十月，入辞札子，但云京东西置乡兵，犹不及江、淮等路。当时弼既去执政，别因人论列，因取六月甲辰诏书遍行天下，故方平有此疏，其十一月、十二月之闲乎？实录、本纪偶失记注，既无所系，且附见此。当时福建亦增募弓手，亦置宣毅军，此独无福建字，或国史记注偶又不详尔。方平疏不必具载【三○】，既欲考寻当时额外弓手事迹，故并存之。六月壬寅、八月辛巳、明年四月丁酉可考。
　　癸卯，徙鄜延副都部署葛怀敏为泾原副都部署，王仲宝为环庆副都部署，范仲淹言怀敏猾懦不知兵也。
　　甲辰，诏文武官受任于外者，毋得因临遣之际面祈恩泽。
　　丙午，京师雨药。
　　豫王之薨，止放百官朝会，连值休假。三月庚戌朔，始诏辍视朝五日。
　　秘书丞、通判同州蒋偕催促陕西计置粮草。
　　初，遣内侍王克恭议塞澶州决河，克恭请先治金堤，继遣户部副使杨告与内侍押班刘从愿往规度，告等请乘岁稔塞横□，而龙图阁直学士姚仲孙罢河北都转运使，入奏利害，曰：「臣行大河，自横□以及澶、魏、德、博、沧州，两堤之闲，或广数十里，狭者亦十余里，皆可以约水势。而博州延辑两堤，相距才二里，堤闲扼束，故金堤溃，宜于延辑南岸【三一】，上自长尾道，下属之朱明口，治直堤，两堤相距可七里，行视隘塞，皆开广之。又于堤之外，起商胡埽至魏之黄城，治角直堤，则水缓而不迫，可以无湍悍之忧。臣之所陈，其利有八，一曰水不迫魏，二曰河不忧徙而贝、冀、沧、景安，三曰延辑无壅则堤不危，四曰横□罢大役，五曰横□不塞则河水不啮大韩埽，六曰诸埽无他虞，七曰河事宽则人工省，八曰阻水险以捍蔽京师。」
　　议既上，诏京东河北转运司【三二】，巡河使臣，知天雄军李迪权利害【三三】，而迪言闭横□功费大，恐不可就，宜修金堤，以御下流。帝然其策，于是诏权停修决河。仲孙初以河北都转运使权知澶州，河坏明公埽，绝浮桥，仲孙亲总役堤上，埽一夕复完，权知大名府，夜领禁兵塞金堤决河【三四】。是岁，澶、魏虽大水，民不及患。仲孙澶、魏二事，据本传附见。
　　辛亥，降知镇戎军、崇仪使、忠州刺史朱观为供备库使。时韩琦奏好水川之役，观虽力战拒贼，官军死伤者亦多，请降官，且留在任，以责后效也。
　　甲寅，鄜延部署许怀德为本路副都部署。
　　丙辰，诏礼部贡举，自今举人毋得以进献边机及军国大事为名，妄希恩泽。
　　任福等既败，朝议因欲悉罢诸路行营之号，明示招纳，使贼骄怠，仍密收兵深入讨击。诏范仲淹体量士气勇怯，如不至畏懦，即可驱策前去，乘机立功。仲淹言：「任福已下，勇于战斗，贼退便追，不依韩琦指踪，因致陷没。此皆边上有名之将，尚不能料贼，今之所选，往往不及，更令深入，祸未可量。大凡胜则乘时鼓勇，败则望风丧气，不须体量，理之常也。但边臣之情，务夸敢勇，耻言畏怯，假使真有敢勇，则任福等数人是也，而无济于国家。孙子曰：『胜兵先胜而后求战，败兵先战而后求胜。』今欲以重兵密行，军须粮草，动数万人，呼索百端，非一日可举。如延州入贼界二百余里，营阵之进，须是四程。况贼界常有探候，兼扼险隘，徒言密切可无喧谱。其行营名目，切恐虚有废罢。自古败而复胜者，盖将帅一时之谋，我既退耱，彼必懈慢，乘机进战，或可图之。昨山外贼退之时，本处兵少，兼阙将帅，所以不能举动。近据庆州申，郝仁禹等领兵入界，亦多输折，盖贼扼险要，以寡击觽而致也。臣愚以为报国之仇，不可仓卒。昔孟明之败，三年而后报殽之役。孙子曰：『主不可以怒而兴兵，将不可以愠而致战。合于利而动，不合于利而止。故明主谨之，良将警之，安国之道也。』又曰：『利而诱之，怒而挠之，引而劳之。』今贼用此策，不可不知。若乘盛怒进兵，为小利所诱，劳敝我师，则其落贼策中，患有不测，或更差失，忧岂不大？自古用兵之术，无出孙子，此皆孙子之深戒，非臣之能言也。以臣所见，延州路乞依前奏，且修南安等处三两废寨，安存熟户并弓箭手，以固藩篱，俯彼巢穴。他日贼大至则守，小至则击，有闲则攻，方可就近以扰之，出奇以讨之。然复寨之初，犹虑须有战斗，比之入界，其势稍安。其诸路并乞且务持重，训练奇兵。先乞相度德靖寨西至庆州界，环州西至镇戎军界，择要害之地堪为营寨之处，必可久守则进兵据之。其侧近蕃族，既难耕作，且惧杀戮，又见汉兵久驻可倚，贼不能害，则去就之闲，宜肯降附，庶可夺其地而取其民也。若只钞掠而回，不能久守，侧近蕃族，必无降附之理。今乞且未进兵，必恐虚有劳敝，守犹虑患，岂可深入？臣非不知，不从觽议则得罪必速，奈何成败安危之机，国之大事，臣岂敢避罪于其闲哉？臣非不能督主兵官员，须令讨击，不管簄虞，败事之后，诛之何济！惟圣慈念之。鄜延路罢行营文字，臣且令部署许怀德收掌，别听朝旨。臣一面依此关报夏竦、韩琦，商量申奏。如所议未合，乞朝廷取舍。臣方待罪，不敢久冒此职，妨误大事。」从之，于是行营之号卒不罢，兵亦不复出。按仲淹奏议，此议以三月七日奏，今附见。
　　戊午，诏：「如闻江南民闲，妄言各户二丁以上，皆徙耕陕西远方，贫民或已逃避山谷闲，亦有举息于人，买田自占者。故兼并之家，择户下瘠土移于贫民。宜许人陈告，给赏钱五十千，犯者奏裁。」
　　丁卯，赐汴口役卒缗钱。
　　元昊始僭，兵未动也，朝廷即欲讨之。著作佐郎、通判睦州张方平上言：「国家自景德以来，既与契丹盟，天下忘备，将不知兵，士不知战，民不知劳，殆三十年矣。若骤用之，必有丧师蹶将之忧。兵连民疲，必有盗贼意外之患。当含垢匿瑕，顺适其意，使未有以发，得岁月之顷，以其闲选将励士，坚城除器，为必可胜以待之。虽元昊终于必叛，而兵出无名，吏士不直其上，难以决胜。小国用兵三年，不见胜负，不折则破，我以全制其后，必胜之道也。」方平所议，盖与□育同，而议者皆不谓然。
　　兵既交，天下骚动，方平又献平戎十策，大略【三五】以为边城千里，我分而贼专，虽屯兵数十万，然贼至，常以一击十，必败之道也。既败而图之，则老师费财，不可为已。宜及民力之完，屯重兵河东，示以形势。贼入寇必自延、渭，而兴州巢穴之守虚，我师自麟、府渡河，不十日可至，此所谓攻其所必救，形格势禁之道也。宰相吕夷简见之，谓参知政事宋绶曰：「六科得人矣。」然不果用其策。于是召对，赐五品服，谕执政令试学士院，俄而曰：「是再对制策者，复何试？」辛巳，除直集贤院。寻迁太常丞，知谏院。据哲宗实录。新、旧附传皆不载方平初议与□育同，独载其平戎十策，且言夷简悉用之。按苏轼志方平墓，则云十策不果用，而载其初议特详，今从之。吕夷简以康定元年五月为宰相，宋绶以九月为参政。墓志云宰相吕夷简，则方平所献十策，当在康定元年五月以后，恐太缓，今且从墓志，更当考之。方平知谏院，实录不记其时，今附此，当是代梁适，在六月闲。会要禁约篇载方平以八月十六日论内降，自称承乏谏省未五十日，则初除在六月闲也。其自佐著作迁太常丞，亦不知是何时。
　　御前忠佐，管勾镇戎军蕃汉都指挥使事向进领忠州刺史，以护边有劳，又其三子皆与贼战没也。进又见二年六月丙申。
　　乙亥，以汴流不通，遣知制诰聂冠卿祭河渎庙，内侍押班蓝元用祭灵津庙。
　　夏四月庚辰，以唃厮啰进奉人兰章家军主策拉诺尔为珍州刺史。
　　辛巳，降陕西经略安抚副使、枢密直学士、起居舍人韩琦为右司谏，知秦州职如故。任福军败，琦即上章自劾，谏官孙沔等请削琦官三五资，仍居旧职，俾立后效。会夏竦奏琦尝以檄戒福贪利轻进，于福衣带闲得其檄，上知福果违节度【三六】，取败罪不专在琦，手诏慰抚之。及是乃夺琦使权。孙沔奏议云：因责范仲淹，乃例罢琦使权，当考。王尧臣亦言福违节度以败，不可专责琦。盖琦已责，尧臣复言之，事见六月己亥。
　　壬午，陕西都转运使、礼部郎中、天章阁待制庞籍为龙图阁直学士、知延州兼鄜延路部署司事。
　　屯田员外郎刘涣直昭文馆，为秦陇路招安蕃落使。会要招安作招抚。涣还自青唐，得唃厮啰誓书及西州地图以献，故有是命。寻改为陕西转运副使、兼秦陇招安蕃落使，仍令涣诣策拉诺尔所告谕唃厮啰举兵取西凉府。
　　癸未，降陕西经略安抚副使、兼知延州、龙图阁直学士、户部郎中范仲淹为户部员外郎，知耀州职如故。始，韩周等持仲淹书入西界，逆者礼意殊善。行既两日，闻山外诸将败亡，周等抵夏州，留四十余日。元昊俾其亲信野利旺荣为书报仲淹，别遣使与周俱还，且言不敢以闻兀卒，书辞益慢。仲淹对使者焚其书，而潜录副本以闻，书凡二十六纸，其不可以闻者二十纸，仲淹悉焚之，余又略加删改。书既达，大臣皆谓仲淹不当辄与元昊通书，又不当辄焚其报【三七】。吕夷简诘周不禀朝命，擅入西界，周言经略专杀生，不敢不从。坐削官，监通州税【三八】。宋庠因言于上曰：「仲淹可斩也。」杜衍曰：「仲淹本志，盖忠于朝廷，欲招纳叛羌尔，何可深罪！」夷简亦徐助衍言，知谏院孙沔又上疏为仲淹辨。上悟，乃薄其责。孙沔救仲淹，此据日记，删改书据朔历。按高延德之来，初无书，以仲淹与元昊书可考也。毕仲游作沔神道碑，乃云延德奉书至延州及阙下，误矣。元昊有书，盖因韩周使归，日记所载，当得其实。吕夷简而诘韩周，此必仲淹遣赴京师，或朝廷追入。高延德虽诏令赴京师，然已先为仲淹发回夏州，及韩周使还，不云与延德俱【三九】，不知延德复还或否也，果复还，且赴京师，亦无书。元昊所遣使与韩周俱还者，要未尝到阙下也。野利旺荣姓名，此据元昊传，事盖与日记略同，但实录、正史载此事皆不详尔。
　　甲申，以资政殿学士、右谏议大夫陈执中为工部侍郎、同陕西都部署、兼经略安抚缘边招讨等使，知永兴军。仍诏夏竦判永兴军如故。
　　徙秦凤副都部署、知秦州、定国留后曹琮为陕西副都部署、兼经略安抚缘边招讨副使。琮在秦州，前后凡四年，刘平、石元孙之败，关辅震恐，琮请籍民为义军，以张兵势。于是，料简乡弓手【四○】数万人。贼寇山外，还天都，劫仪、秦属户，琮发骑士设伏以待之，贼遂引去。琮欲诱吐蕃犄角图贼，得西州旧贾，使谕意，而沙州镇国王子遣使奉书曰：「我本唐甥，天子实吾舅也。自党项破甘、凉，遂与汉隔。今愿率首领为朝廷击贼。」上善琮策，故使副执中。寻加步军副都指挥使。琮本传载此三事，皆不得其时，今附见，更须考之。除步军副帅，乃五月己巳，今附见。
　　丙戌，环庆钤辖、供备库使杜惟序领忠州刺史，为陕西钤辖、兼巡警缘边州军。好水之役，惟序领骑兵数千由怀安路破贼三寨，斩首数百级，获马牛千计，于是擢用之。惟序，审琼曾孙也。
　　己丑，契丹国母遣林牙临海军节度使耶律仁先、吏部郎中知制诰史馆修撰张宥，契丹主遣左监门卫上将军萧福善、光禄少卿崇禄馆直学士王纲来贺干元节。
　　己亥，诏：「秦州管界诸县令佐并镇寨主、都监、监押、巡检等，委陕西都转运司体量，年老昏昧懦弱不得力者，于辖下选公干得力使臣对换讫奏；如别无可差，即具以闻，当议选人对替。」会要康定二年四月二十一日事。二十一日，己亥也。是年十一月郊祀，乃改元庆历，故会要以为康定二年。
　　乙巳，德音降陕西囚死罪一等，流以下释之。诸军及弓箭手，并与特支。仍出内库钱三十万缗以赐边民被寇钞者，其亲属孤寡，官为赈抚，赋役可省者省之。官吏有务苛刻诛求者，当行严典。本路进士再举、诸科三举及曾经御试者免解，诸州解额不及十人者增五人，十人以上增三人。
　　丙午，陈州布衣郭京为大理评事、陕西都部署司参谋军事。京少任侠，不事家产，平居好言兵，范仲淹、滕宗谅数荐之，上召见，特命以官。
　　建州布衣徐复赐号冲晦处士。复初游京师【四一】，举进士不中。退而学易，通流衍卦气法，自筮知无禄，遂亡进取意。游淮、浙闲，以学易为事，凡数年，益通阴阳、天文、地理、遁甲、占射诸家之说。他日，听其乡人林鸿范说诗，且言诗之所用于乐者，忽若有得。因以声器求之，遂悟大乐，于七音、十二律清浊次序及钟磬侈弇、匏竹高下制度皆洞达。上方留意于乐，诏天下求知乐者，大臣荐胡瑗，瑗作钟磬，大变古法。复笑曰：「圣人寓器以声，今不先求其声而更其器，其可用乎！」后瑗制作皆不效。范仲淹过润州，见复，问曰：「今以衍卦占之，四方无异变乎？」复对西方当用兵【四二】，推其月日，后无少差。于是，与郭京俱召见，帝问天时人事，复对曰：「以京房易卦推之，今年所配年月日，当小过也。刚失位而不中，其在强君德乎？」帝又问变故与前世何若，复对曰：「如唐德宗居奉天时。」帝惊曰：「何至此！」复曰：「虽然，君德不同，陛下无深虑也。」帝问何故，复曰：「德宗性忌刻，好功利，欲以兵伏天下，其德与凶运会，故奔走失国，仅乃能免。陛下恭俭仁恕，不难屈己容纳，西羌之变，起自元昊，陛下不得已应之，虽兵连不解，而神人知非陛下本心，时与德宗同而德与之异，卦气虽不祥，无他也，不久定矣。」帝称善。又问明年主何卦，复曰：「干卦用事。」说至九五尽而止。帝又问前年京师黑风何所应，复曰：「其兆在内，豫王丧，其应也。」命为大理评事，固以疾辞，乃赐处士号，补其子发试校书郎。复性高洁，而处世未尝自异，后居杭州十数年，卒。曾巩集有徐复传，与实录、正史略不同，今但从实录、正史，取龙川别志附益之。
　　录故庆州西谷寨【四三】主，左班殿直赵福子大有为左班殿直，以福与西贼战没也。
　　以安州复隶荆湖北路。
　　诏致仕官之子孙授试衔斋郎年及格者与免选，除近便官。
　　注　　释
　　【一】一举克之「克」字原脱，据阁本补。
　　【二】间谍阻绝至去春此二十七字原脱，据宋本、宋撮要本补。
　　【三】不若淮阴之益善「益善」，宋本及宋史卷二九二田况传均作「益办」。
　　【四】两路八十余万人各本同。宋史田况传作「两路之人，觽十余万。」按本书卷一二九欧阳修上书论西事，一再言「四五十万之觽，连年仰食，而国力未有不困者」，卷一三○载范仲淹与元昊书，也说「招讨司先以边兵五十万，约诸路入界」，疑「两路八十余万人」之数有误。
　　【五】况或别堕奸计「或」原作「我」，据宋本及宋史卷二九二田况传改。
　　【六】深绝沙碛「深」、「绝」原互倒，据阁本及同上书乙正。
　　【七】丑类「丑」原作「配」，据阁本改。
　　【八】防守二字原互倒，据阁本乙正。
　　【九】今臣方归本司「臣」原作「日」，据同上书改。
　　【一○】攻刺韩魏公集卷一一家传作「攻讨」，疑是。
　　【一一】城寨原作「戍寨」，据同上书改。
　　【一二】丝绢原作「西绢」，据同上书改。
　　【一三】万八千人「万」字原无，据同上书补。
　　【一四】觽遂大奔「遂」原作「随」，据宋撮要本、阁本及治迹统类卷七康定元昊扰边改。
　　【一五】陕西原作「陕酒」，据同上书改。
　　【一六】最后得其下马同上治迹统类作「最后乃自下马」。
　　【一七】身被数枪「枪」原作「创」，据宋本、宋撮要本及治迹统类卷七康定元昊扰边改。
　　【一八】具白琦「具」原作「共」，据宋本、宋撮要本改。治迹统类卷七康定元昊扰边作「以」。
　　【一九】其实「实」原作「传」，据宋本、宋撮要本及续通鉴卷四三改。
　　【二○】此云「此」原作「比」，据宋撮要本、阁本改。
　　【二一】招置宣毅军「置」原作「军」，据宋本、宋撮要本、阁本及长编纪事本末卷四三募兵、治迹统类卷三○兵制损益、宋史全文卷八上改。
　　【二二】常所据用「据」原作「切」，据宋本、宋撮要本及同上长编纪事本末、乐全集卷二一论天下州县新添置弓手事宜改。
　　【二三】漤充弓手「漤」原作「即」，据同上书改。
　　【二四】贫弱原作「平弱」，据同上长编纪事本末、乐全集改。
　　【二五】置办原作「置用」据宋本、宋撮要本、阁本及同上长编纪事本末改。
　　【二六】当时「当」字原脱，据宋本、宋撮要本补。同上乐全集作「当教习时」。
　　【二七】粮给之费「给」原作「食」，据宋本、宋撮要本、阁本及同上乐全集改。
　　【二八】财力相雄「雄」原作「维」，据同上乐全集改。
　　【二九】兹事体大「体」字原脱，据同上书补。
　　【三○】不必具载「不」字原脱，据阁本补。
  </div>
  <div class="pagination">
   <a href="续资治通鉴长编_page201.html">
    上一页
   </a>
   <span>
    ...
   </span>
   <a href="续资治通鉴长编_page197.html">
    197
   </a>
   <a href="续资治通鉴长编_page198.html">
    198
   </a>
   <a href="续资治通鉴长编_page199.html">
    199
   </a>
   <a href="续资治通鉴长编_page200.html">
    200
   </a>
   <a href="续资治通鉴长编_page201.html">
    201
   </a>
   <span class="current-page">
    202
   </span>
   <a href="续资治通鉴长编_page203.html">
    203
   </a>
   <a href="续资治通鉴长编_page204.html">
    204
   </a>
   <a href="续资治通鉴长编_page205.html">
    205
   </a>
   <a href="续资治通鉴长编_page206.html">
    206
   </a>
   <a href="续资治通鉴长编_page207.html">
    207
   </a>
   <span>
    ...
   </span>
   <a href="续资治通鉴长编_page203.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
