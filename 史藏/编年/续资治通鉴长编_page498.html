<!DOCTYPE html>
<html>
 <head>
  <meta charset="utf-8"/>
  <title>
   续资治通鉴长编 - 第 498 页/共 607 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   续资治通鉴长编 - 第 498 页/共 607 页
  </h1>
  <div class="content">
   【一○】先帝二七日晏驾按本卷癸巳条王觌奏：「臣今契勘三月十六日正是神宗上僊二七日。」神宗于三月初四日逝，十六日恰是「二七」，疑此应为「先帝晏驾二七日」。
　　【一一】若为内患「若」原作「方」，据阁本、活字本及长编卷三二淳化二年八月丁亥条改。
　　【一二】纠察在京刑狱司隶御史台刑察「刑」原作「省」。按宋制御史台无「省察」而有「刑察」，为六察之一。宋史卷二○一刑法志：「旧置纠察司，……请以纠察职事委御史台刑察兼之。」宋会要职官一五之一三哲宗元佑元年五月一日三省言：「请以异时纠察职事悉委御史台刑察兼领。」「刑」与「省」音近致讹，今改。
　　【一三】问知乃自供职后不曾请俸「自」，阁本作「是」。
　　【一四】今后三路委安抚司于七月八月间体量辖下县分「八月」原作「八日」，据阁本改。
　　【一五】即具保明以闻「保」原作「报」，据阁本改。
续资治通鉴长编
卷三百八十六
卷三百八十六
　　起讫时间 起哲宗元佑元年八月乙巳尽其月
　　卷　　名 续资治通鉴长编卷三百八十六
　　帝　　号 宋哲宗
　　年　　号 元佑元年（丙寅，1086）
　　全　　文
　　八月乙巳，六部言：「皇帝问皇太妃起居合用笺，皇太妃答皇帝用书，今来明堂宿殿当用上仪。」从之。
　　丙午，诏：「将来明堂，刑部留郎官一员免赴受誓戒，专一行遣断敕文字，其支赐依例给，今后准此。」
　　右司谏苏辙言：「臣今年二月曾上言，朝廷初行差役之法，其间衙前一役最为重难，民间所苦，宜以卖坊场钱及坊郭、官户、寺观、单丁、女户所出役钱，量行裁减雇募衙前，以免民间重役之害。后来蒙朝廷差臣兄轼详定役法，轼议论与臣无异，致与本局商量不合，陈乞罢免，辱蒙朝廷依轼所乞，臣以兄弟之嫌，未敢再有论列。今窃闻监察御史陈次升奏，以役法大要未定，人情荧惑，乞敕详定役法所疾速议定合差、合雇色额及官户、寺观、单丁、女户等合出役钱则例，先次施行。其州县事体不同，难以直行处分者，候诸处申到，相度裁定。蒙圣旨批送详定役法所。臣看详次升所言役人合差、合雇色额及官户、寺观、单丁、女户合出役钱则例，实系役法要节，当今所宜先定。其详定役法所并不公心定夺，奏称准元佑元年二月七日敕，应天下免役钱一切并放，其诸色役人并依熙宁元年以前旧法定差，及七月三日朝旨司马相公申明指挥，招差役人大要已定。终不明言何役合差，何役合雇。至于官户、寺观、单丁、女户合出役钱，只言七月三日朝旨未得施行，亦不明言合如何立为则例。据此奏陈，但务求合取容。虽言事官所陈，更不讲论曲直。况司马光虽为宰相，而君前臣名，礼有定分。今详定役法所乃于奏状中谓光为司马相公，苟申私敬，不顾上下之礼，曲意推奉，一至于此，而朝廷望其能别白是非，立为成法，亦已难矣。臣恐此风一扇，臣主之分自此陵夷，不惟朝廷之害，亦非所以安光之道也。谨按详定役法官皆侍从儒臣，不容不知朝廷仪式，伏乞取问，奏状中不名宰相，出何典法？及勒令早定役人合差、合雇色额及坊郭、官户、寺观、单丁、女户合出役钱则例，申奏行下，令民户早知定法，不至惶惑。（七月三日指挥不见，恐即是司马光六月二十八日所奏，至七月三日乃行出也，九月十八日始立坊郭等助役法。）
　　丁未，刑部郎中王振为大理少卿，（二十六日王觌云云，二十七日刘挚、上官均云云。）擢赵普曾孙西京左藏库使思明为西上合门副使，从刘挚等荐也。
　　内侍省押班冯宗道、梁惟简并添差勾当皇城司。
　　中书侍郎张璪以疾辞明堂仪仗使，诏知枢密院安焘代之，尚书左丞李清臣卤簿使，尚书右丞吕大防桥道顿递使。
　　诏今来明堂诸军素队乐不作，罢支赐。
　　诏吏部今后选走马承受依旧条选无过犯人。仍令门下、中书后省别立法以闻。
　　礼部言：「太常寺协律郎荣咨道奏【一】，天子之乐合用玉磬，先帝诏臣制造。请今后庙堂之上，依旧用编锺玉磬登歌，今年亲祠明堂，便可施用，所贵章明盛典。」从之。
　　户部言：「出卖户绝田宅，已有估覆定价，欲依买扑坊场罢实封投状。」从之。（据刘安世言：元年六月七日有敕，罢实封买扑坊场法，而实录乃于十一月四日方载之。今八月二十二日已书依坊场罢实封，则是实录先后差误，已取十一月四日事，载六月七日。）
　　诏应诸路转运使副除河北河东路、陕西京东京西淮南两浙成都府路外，其余路分许差判官两员。
　　户部言：「在京钱谷文帐已发归本部外，余见系转运提刑司点磨文帐，请自今并上本部，从长、贰摘取选吏点磨。」从之。（苏辙云：七月二十四日请帐法一切如旧，此盖不从其言也。）
　　诏温州团练副使沈起监南岳庙。（政目二十二日事【二】，他书无之，当考。）
　　龙图阁待制、知扬州杨景□卒。
　　戊申，荆湖北路都钤辖、转运司言：「诚州大由、杨溪、古铁、地林、狤狼等峒与西道胡耳、塞溪事理不同，廪给已依沅州先定钱数勘给，若非时官有改易，即乞依奏请；并所统治事，乞依诚州先招纳归明溪峒例。其舒守强等二十一人着籍本州岛勾当【三】，各乞依元补名目并请受，按本处则例支给。」从之。
　　诏外监寺令太仆寺依元髃牧司法施行。（此据王存奏目，旧录在九月十一日并月末，可考。）
　　己酉，皇太妃兄东头供奉官、守寄班祗候任瑜，特差充在京新城外北面同巡检，不为例。
　　诏：「编修会要所检阅文字陈知彦特改次等官。」从邓温伯等荐也。
　　诏：「近降下陕西河东路巡绰探事赏格内，获级人每三级升一资，改作两级；重伤人及三次与转一资，改二次。」（新本无此。）
　　诏：「强盗州县力不能制，或凶恶巨蠹十人以上，先选募本州岛不系将兵收捕。不足或无，即牒将官选募军马，非将副驻札处知州选募，仍捕盗官统之。若军马二百人以上，牒将副一员亲行，并闻奏，违者委安抚总管钤辖司奏劾，着为法。」
　　枢密院言：「将官兼都监，缘兵马司事务内有例合申逐将者，恐于理未便。及边要州军并人使经由道路，若一例差兼，却减本处兵官，亦虑阙事。欲除边要州军及人使经由道路，更不差兼外，京东青州第四将，郓州第五将，齐州第六将，曹州第八将，京西颍川府第二将，河阳第三将，陈州第四将，邓州第六将，河东汾州第三将，潞州第五将、第六将，晋州第七将、第八将，岢岚军第十一将，河北冀州第七将，陕西河中府鄜延第八将，永兴军泾原第十一将，淮南亳州第一将，荆南第七将，并差副将一员兼本处都监。遇全将差拨，令本路转运司相度，如合差官权【四】，即选见任官一员兼权都监，或待阙合入亲民资序使臣权充，候本将回日依旧。其晋、潞州，只令下番将一员兼都监。」从之。（新本削去。）
　　辛亥，宰臣司马光言：「先举孙准行义无阙，堪充馆阁，闻准与妻党讼，坐罚金，举非其人，请连坐。」上批还其奏曰：「准缘私家小事罚金，安有连罪？」光又言：「臣举状称准行义无阙，今准闺门不睦，妻妾交争，是行义有阙，于臣为举非其人，臣不敢逃刑。况臣近奏设十科，或有不如所举，其举主从贡举非其人律科罪。虽见为执政，朝廷所不可辍者，亦须降官示罚。臣备位宰相，身自立法，首先犯之，此而不行，何以齐觽？乞如臣所奏，从贡举非其人律施行，所贵率厉髃臣，审谨所举。」不从。寻诏准更不召试馆职。
　　右司谏苏辙言：「臣三月中奏，乞令汴口以东州县各具水柜所占顷亩，每岁有无除放二税，仍具水柜之可与不可废罢，如决不可废，即当如何给还民田，以免怨望。寻蒙朝旨，令都水监差官相度到中牟、管城等县，水柜元旧浸压顷亩及见今积水所占及退出数目。应退出地，皆拨还本主，应水占地皆以官地对还，如无田可还，即给还元估价直。圣恩深厚，弃利与民，无所靳惜，所存甚远。然臣访闻水所占地，至今无官地可以对还，而退出之田，亦以迫近水柜，为雨水浸淫占压，未得耕凿。知郑州岑象求近奏称：『自宋用臣兴置水柜以来，元未尝以此水灌注清汴，清汴水流自足，不废漕运，乞尽废水柜，以便失业之民。』臣愚以为信如象求之言，则水柜诚可废罢。欲乞朝廷体念二县近在畿甸，民贫无告，特差无干碍水部官重行体量，若信如象求所请，特赐施行，不胜幸甚。」
　　又言：「臣窃闻监察御史上官均上言，极论官冗之弊，已蒙朝廷降付给、舍、左右司看详施行。臣伏见祖宗旧法，凡荫补子弟，皆限二十五岁然后出官，及进士诸科释褐合守选人并州县选人，除司理、司法、县尉外，得替日皆合守选，逢恩放选，乃得注官。所从来久远，仕者习以为常，虽涉岁月，不以为怪。及见先朝患天下官吏不习法令【五】，欲诱之读法，乃令荫补子弟不复限二十五岁出官，应系选人皆不复守选，并许令试法，通者注官。自是天下官吏皆争诵律令，于事不为无益。然人既习法，则试无不中，故荫补者例减五年，而选人无复选限，遂令吏部员多阙少，差注不行。访闻见今已使元佑四年夏秋季阙。官□之患，亦云极矣。臣愚以为方人未习法，诱以免选，于理亦宜。及其既习，虽无免选，不患不习。且为吏而责之读法，本事之当然，不为过也。谓宜追复祖宗守选之旧，而选满之日，兼行先朝试法之科，此亦今日之便也。欲乞以臣所言，付给、舍、左右司一处看详立法。」
　　均言：
　　朝廷设官分职，所以治事。才者任用，则职修而事治；才者不用，则事紊而职废；才否并用，则政事之不治者常半。今之士大夫列于版籍者，可谓至□矣。京官自承务郎至朝议大夫，凡二千八百余人，选人一万余人，大使臣二千五百余人，小使臣一万三千余人，举天下之员阙，不足以充入仕之人。或吏部左右选用阙【六】，京朝官及大小使臣，大率一年以上，选人须及二年以上或三年。而阙次之远者，莫如选人。大抵一官之阙，在任与夫已授而又拟之者凡三人。故自得替，如不该移令待试法之中否，须近一年而后拟差，必待阙三年而后就职，七年之间方成一任。京朝官待次，几一年而得差遣【七】，待阙一年然后就职，五年之间方成一任。以常人言之，三十而仕，又十五年而改官，至七十而致政，共成七任耳。又况三十未必仕，仕者未必皆至七十，而又有不幸私故陷于吏议，年虽及之，未必满七任也。故举天下之士大夫，其才可以治事不至旷职者，未必及半。就令及半，居闲之日常多，而治事之日常少，此天下之郡县所以不治，闾井之民未纯被朝廷之德泽者，良以此也。
　　臣以为欲郡县之治，在夫才者居职；欲才者居职，在乎使其居闲之日少；欲其居闲之日少，在乎清入仕之原。窃观今之自文职入流者凡四：进士、补荫，与夫纳粟得官、百司胥吏是也。自武职入流者凡三：武举，补荫，与夫百司胥吏是也。计其才行可以居官治事者，纳粟、胥吏不如补荫，补荫不如进士、武举。何以言之？为进士者自十岁就学，加之十年，而后能治经阅史，缀缉文词。又加之十年，而后能问学通博，成就其志，其学可谓劳矣。及夫有司试之，必择其明达义理，而稍工文词者，方得荐送；又求其尤者，始预礼部之选；又加廷试，而后赐第：择之可谓详矣。三年一举士，举天下学者髃试于有司，亡虑数万人，而赐第者仅五百人，取之可谓至艰矣。彼贵游子弟，恃其父兄之荫补，类多骄惰不学，但仅通经义稍成文词者，则必中选。就令屡试不中，年及三十亦得出仕，其摉进士笃志讲学，趣操自立，宜有间矣。百司胥吏，主行文书，积年寡过，例该禄仕。又豪右之家，以赀授官，其才品庸下，素不知义。又外台郡守銟荐之所不及，彼固分甘自处于卑贱之地【八】，岂复有奋励之意？其摉补荫子弟闻父兄之教，少壮就官，有向进之心，宜有间矣。由此观之，计才量行，可以居官治事者，纳粟、胥吏不如补荫，补荫不如进士，理之必然也。
　　又进士科所谓特奏名者凡五例，其最滥者但一次预荐，仅及三十年即该推恩。其就廷试，则试题平易，字数减少，有司考校，又加□假，但麤成文理，不至甚纰缪者，皆置第四等以上。年未满七十者，即便不须保任，便许出官。昨元丰八年特奏名，系第四等以上者四百余人，可谓□矣。夫进士自秋试至省、殿，三处考校，于三千人中仅取五百，其间尚容幸得。又况偶或一荐，累试见黜，年高才耗，学术忘废，其比进士实固相远。而又五路学者鲜少，取人数□，但获一荐，虽不事学，坐待及三十年便该禄仕。大率多年五六十以上，既仕官谁肯荐保？夫以血气衰耗，有苟得之心，荐保不及，无向进之意，其能精明治事，廉洁自守者十无一二，其智识才力，方之进士，固有间矣。夫以特奏得官，与夫补荫流外之人，学术才行皆不足以方进士，而入仕之数常多于及第之人。并趋吏部，吏部按格不计入流清浊，才行高下，但以到部先后注授差遣。以此待次者常至七八百人，注拟二年以上员阙。故负才可用之人，率为特奏得官，与夫资荫胥史之流，□占壅滞，比肩待阙，居闲之日多而治事之日少者，常以此也。不清其源，欲官之不滥，才者之获进，不可得也。臣以为四者之□，有可罢者，纳粟得官是也。有可以裁抑者，特奏名资荫胥史是也。窃闻嘉佑四年以后，系特奏名者纔百十人，自治平至熙宁三年止百有三人，自熙宁六年至今，每次推恩入仕不减四五百人。臣欲乞参酌祖宗故事，须实曾取到文解或经殿试计若干举，方许就省试。实得文解及经殿试若干举，方许就殿试，文理稍优者方得充四等以上，每等限定人数不过若干人。其余四等以外者，不理选限。其曾预一荐，虽及三十年，不在推恩之限。鴜累曾取到文解或经殿试，即须稍有文学，不至空缙。四等以上限以人数，则有司所取不至□滥，如此则稍可以革特奏之弊矣。
　　臣又见广南摄官，取本路曾预两荐者权作簿尉，一任无过，遂得正授。虽曰优假远方士人，然侥幸太过，若重加举数，即可以损入流之□矣。臣以为古之仕者世禄，鴜使为之后者一人世焉禄廪之而已矣。时人之所讥，谓弃贤者之后，绝功臣之世。今之寄禄官，自大夫以上，初升大夫，即奏补子弟一人，其后两经郊恩与致仕之日，皆许奏荫。其为大夫以上，岁月深久，往往奏荐多至数人。夫廉谨无过，积日叙迁，而为大夫者未必有功而贤者也。官其子弟一二人，以宠其后，固已厚矣！臣欲乞自两省、两制以下至大夫奏补之数，宜加裁减，限以多少，则可以革资荫之滥矣。百司胥吏积勤累日，大率须及二十年方得出仕。惟三省人吏最为优幸，每以点检诸处文书，酬銟减年，出官最速。其不愿出官者，坐理资任，至为郡守，宜加裁抑，使无过厚，则可以损杂流之弊矣。四弊既损，则入仕之源清，而才行可用者不久于待阙。不久于待阙，则治事之日多，而职业无不举矣。臣闻张官置吏所以为民，今若损虚授之禄，以养害民之吏，姑息不才之士，以妨有才之进，岂为民设官之意耶？愿陛下明诏有司讲求官□之弊，澄清入仕之源，以幸天下，实非小补。（十月六日王觌云云，可参照。）
　　均又言：
　　臣闻官以治事，不闻事少而官多，吏行文书，不闻文书寡而吏觽。今京师百司，吏之□者莫如六曹，每岁出官不知几何，而吏禄之费多至四十万，□官费财，月增岁积，若有司姑息而不敢议论，朝廷因袭而不思裁损，则将来之弊无时而已也。六曹□吏，臣不能遍举，请陈其一二以推其余。窃以六曹事之简者，莫如兵曹，四司自主事以下至贴司共一百一十九人。兵部每日承受生事，大抵多止于四五十件或六七十件，少止于一二十件或三十件。其承受都省批付文字，少止于一二件或三四件，多止于十余件。而兵部人吏，自主事至贴司凡五十八人，大□计之，每日所分事件，逐人多止于十余件，少止于三五件。又所行之事，止于民兵、厢军、街司及蕃夷属户授官等数事而已。职方每日承受生事，大抵多止于十余件，少止于三五件。其承受都省文字，一旬之内或四五日无所承受，或止于二三件。而职方手分、贴司凡八人，逐人所分事件不过一二件，所行之事止于州县废复、蕃夷归明及天下地图等数事而已。库部每日承受生事，多止于三四十件，少止于一二十件。其承受都省文字，止于二三件。而库部手分、贴司凡十八人，逐人所分事件不过一二件，所行之事止于军器、仪仗、防城什物等数事而已【九】。以三曹言之，所受文书既已简少，又所行之事多承袭故常，不至费力钩考，反复契勘。由此观之，吏史闲□，兹可见矣。旧日未行官制以前，三司人吏止六百余人，自行官制，三司事务散入诸部十有三四，而户部四曹人吏通计四百八十七人，则是事少而吏觽矣。由此推之，他曹吏□鴜可见矣。
　　臣窃以政有因革，各沿其时；法有损益，各因其事。鴜官制之初，每事创立，簿书纷纠，行移报应，倍劳心力，故不得不多置吏史，以集其事。今官制之行已六七年，纲纪张设，庶务就绪，又有事既减省，或归他司，而吏额如故。臣请以一二言之。昔户部右曹所以事□者，以总领常平一司，故人吏之多至于八十四人。今则助役变为差役，州县已有成法，青苗罢而不散，水利因而不作，苗役逋欠一切蠲除，则右曹所主事务十去七八矣。昔之兵部所以事繁者，以主义勇、保甲也，故吏史之多至于五十八人。比年以来，义勇、保甲既归枢密院矣，则兵部所主事务十去一二矣。 
　　夫法随事立，事异则法从而变；吏缘事置，事省则吏从而损。今法改事省而吏额如故，非所以汰□官而节国用也。且吏之廪禄既不欲递损，而吏之□占，又不加裁损，则耗财妨贤之弊终不能去也。臣以为知曹事之繁简难易，无亲于本部长属，乞特诏六曹尚书、侍郎，将见今吏额，令逐部郎官亲自看详，随事裁减，务在吏与事称，多少适当。俟其议上，更令左右司及两省官同加参覆，庶几详尽。既已裁损，立定新额，则见权者可罢，而阙者可勿补，见行案者，且令仍旧，而移补它部之阙，或无阙可补，则候将来出职，更不拨填。如此行之，十年以后，吏数大减，省官节用之利必见其效矣。臣以为朝廷损益法度，以义为主，若恤世俗之浮论，而欲人人之便安，则弊无时而可去，法无时而可立，愿陛下审义度时，断在必行，天下幸甚。（此据均奏议第九卷增入。二年三月末，均又奏疏。元丰五年五月一日行官制【一○】，云官制有已六七年，则此奏必是元佑二年或三年，非元年也，今姑附言□官后。九月二十三日苏轼云云，三年十月二十六日翟思云云，可并考。官制虽以元丰五年五月一日行，其议改更，则固前此矣，只附此为允。）
　　是日，苏辙又言：「臣访闻诸路所定役法限日已满，近日夔州等路文字相继申到，旋已逐一进呈施行。臣窃惟诸路役法，所系民间利害至深至广，虽逐路事体各别，条目各有不同，而朝廷变法，从便措置大意，所谓海行条贯者，不得不同也。臣窃恐详定役法所急于行法，每遇逐路申到文字，不候类聚参酌，见得诸路体面，即便逐旋施行。因此致诸路役法大体参差不齐，使天下之民不得均被圣泽，欲乞指挥本所候诸路所申文字稍稍齐集，见得诸处役法不至大段相远，然后行下。」
　　右正言王觌言：「臣伏闻为治之要，莫先于用人。故书曰：『惟治乱，在庶官，官不及私昵，惟其能；爵罔及恶德，惟其贤。』夫自古以来，为国家者，岂不欲皆得贤者、能者而官爵之？惟其私，有所自蔽，则不能者有时而以为能。恶有所难知，则不贤者有时而以为贤焉。此官爵所以不得皆及于贤者、能者，而治乱亦不得不异也。臣窃见近日差除，多不协于公议。夫监司者，一路生灵、百城官吏休戚之所系也，可得而轻授耶？然而阘□不才如王公仪，庸暗无耻如盛南仲与贾青，朋奸如程高，为李宪奴使如孙路者，而皆得以为之。则彼一路生灵、百城官吏休戚之所系者，乃在此曹，可不为之痛惜哉！且陛下之用监司，不谓不谨矣。既委执政以择之，又命侍臣以荐之，所用宜皆得人也。今犹公议不以为然者，鴜人之难知亦已久矣，非特今日也。今侍臣虽荐之，而于能不能之间，岂皆无惑哉？执政加察而用之可也。执政虽用之，而于贤不贤之间岂皆无惑哉？言事官操公议而论之可也。言事官之言诚不妄，则陛下行之何疑？若以谓侍臣既荐之矣，执政不当复察，其人虽非亦用之；执政既用之矣，言事官不当复论，而其言虽是亦置之。如此而欲任用之得人，不亦难乎？方二圣临朝，髃臣辅政，不应有此弊。臣但见比者除授既多失当，及言事官论列又不施行，故窃疑之，此非朝廷之福也。臣前日伏闻除刑部郎中王振为大理少卿，自郎官为少卿，虽非迁擢，然振之为大理官久矣，当杨汲作卿之际，因其满罢，又荐以为大理正。振憸巧刻深，最为杨汲、崔台符所爱信。汲、台符锻炼之狱，多振力也。前日作郎官已骇物论，今又使之治狱，不惟恐故态复作以害良善，兼觽论必以谓朝廷复用酷吏为廷尉矣，非所以安人情也。臣愚窃谓承崔台符、杨汲、王孝先之后，须用稍通经术，性质忠厚之人为之卿，而使天下无冤民，乃有补于圣政。如振者当与台符、汲、孝先同黜，安可以复用也？臣又闻执政所荐馆职，非免召试，外议籍籍，亦谓其人有不足以辱文馆者。夫执政大臣各举其所知以应诏，岂不欲高才大德之士以称陛下之任使哉？鴜洁其进者皆不保其往，爱其才者或不察其行，故未免人言之多也。臣亦望陛下宣谕执政，更加采听而去取之，庶几召试之后，人无异论。臣智识浅陋，岂敢自谓知人？然今所论列皆得之于公议也，惟圣慈详察。」（觌自注云八月二十六日，苏辙云云在八月二日，王公仪七月二十二日，程高七月二日，盛南仲六月二十八日，政目九月十八日南仲知衡州，孙路二月十二日，王振九月戊辰复自少卿大理为刑中。）
　　壬子，御史中丞刘挚言：「臣伏见刑部郎中王振除大理少卿，按振阘□有余，人品极下，前在大理为丞、为正，刻害险酷，着闻于人。以此奉事崔台符、杨汲，多为其所荐引，向来冤滥之狱，振皆预其事。台符等既多以舞狱无状，次第黜逐，振当连坐。而典宪未伸，公议愤之，近乃无故召自舒州以为刑部正郎，觽人莫不怪笑，臣方欲弹论，今又无故进于卿列。臣窃以陛下哀念斯人，深患前日狱吏之失其守，故有所澄汰。中外拭目以观陛下之所选用，谓必得持平知义，至公不挠之人，乃可以副圣明矜恤庶狱之意。今首乃用振，臣恐刑狱之弊将有甚于前日矣。伏望速降指挥，追振新命，及罢刑部差遣，依台符等例，特行降黜，以副公论。
　　贴黄称：昨者朝廷以苏颂为刑部尚书，鲜于侁为大理卿，中外莫不晓然知陛下于用刑法治狱之意矣。侁虽以老癃辞免，而继之者遽复用如此，何谓哉？多士之中求一廷尉，不至乏人，愿速罢振命，早行黜责，遴选其人以慰天下。（元佑元年八月二十七日。）
　　监察御史上官均言：「臣窃以刑部、大理之官，听讼折狱，死生轻重之所系，所以为天下之平。为之长贰者，尤在谨择刚明端良之士，以充其选，则刑罚当其罪，而天下无冤民矣。臣窃见朝廷以昨来大理卿、贰崔台符、杨汲、王孝先等，元丰以来，承勘内降公事，深刻锻炼，多陷无罪，皆夺官褫职，出补外郡；擢前吏部侍郎苏颂为刑部尚书，又除太常少卿鲜于侁为大理卿。命出之日，人心厌服，兹见朝廷恤刑任人之意。鲜于侁既遂辞免，前日乃闻除刑部郎官王振为大理少卿，中外之论深所未喻。臣窃闻王振人品猥□，天资刻薄，往年用崔台符、杨汲荐引为大理丞，勘鞫内降公事，相为左右，枉陷无辜，不可胜数。原心论罪，数人之恶，未知轻重。台符既已夺官罢职，而王振自外召为省官。今既含容未正其罪，复于数月之间，骤加进擢，不惟赏罚不明，不足以厌服觽心，而王振天性刻深，恐终不革舞法滥刑，上负陛下□恤之意。欲乞寝罢除命，别加选择刚明端良之士，以协公论。」
　　先是，诏文彦博子贻庆、居中可罢外任，各与在京差遣，如未有阙，即于员外添置。三省欲特除贻庆都官员外郎，居中宗正寺主簿，并员外添置。诏贻庆先任都官员外郎，可升一省曹员外郎，居中依奏。癸丑，贻庆改司封员外郎，既而贻庆辞新命，乞依旧为白波辇运。诏从所乞，仍特与理转运判官资序。（九月十五日。）
　　御史中丞刘挚言：「臣自待罪风宪，屡曾以天下监司为言，乞澄汰选择，诚以朝廷政令，使监司得其人，则推行宣布，可以谕上指而究惠泽；苟非其人，则所谓徒善而已，终于民不得被其利。夫上之所好，下必有甚。朝廷以名实为事，行综核之政，而下乃为刻急浅迫之行；朝廷以教化为意，行□厚之政，而下乃为舒缓苟简之事；皆习俗怀利迎意而作，故所为近似，而非其意本然也。今虽因革之政有殊，而观望之俗故在，但所迎之意有不同耳，其为患一也。昨差役之法初行，监司已有迎合争先，不量可否，不校利害，一燍定差，骚动一路者，朝廷察其意，固已黜之矣。推此以观，人情大约类此。且天下之事，散在诸州【一一】，总制于监司。其大者治财赋，察官吏，平狱讼，考疾苦。为使者皆务为和缓□纵【一二】，苟于安静，则事之委靡不振，世之受弊【一三】，不可胜言也。向来黜责数人者，皆以其非法掊敛，意在求进，害民太甚者尔；非欲使之漠然不省其职，废所宜治之事，谓之□厚也。昧者不达，故矫枉或过其正，则臣谓此俗不可滋长，要须大为之禁。伏乞圣慈诏执事者申立监司考绩之制，以常赋之登耗，郡县之勤惰，刑狱之当否，民俗之休戚，为之殿最。每岁终以诏诛赏，仍自今岁始焉。庶几有所瘆括裁制之，使循良者不入于弛，肃给者不入于薄，然后上副圣明制治用中之意。夫察时之□猛缓急，观俗之过与不及，而张弛其政，正今日事也。」
　　又言：「臣先准朝旨看详诉理熙宁以来罪犯，并元丰后来探报断遣公事，应事涉冤抑，情可矜悯，并许上闻。数内一件制勘太学公事龚原等，二十二日已具看详事理，奏听指挥去讫。伏缘事有未尽，须至论列。臣谨按太学公事，本因学生虞蕃就试不中，狂妄躁忿，上书告论学官阴事，自此起狱。又因勘官何正臣迎合傅会，将赦前状外于法不该推治之事，奏乞皆行推治，亲画特旨依奏。自此狱遂大炽，上自朝廷侍从，下及州县举子，远至闽、□，皆被追逮，根株证佐，无虑数百千人【一四】。无罪之人，例遭棰掠，号呼之声，外皆股栗。臣闻论者谓近年惨酷冤滥，无如此狱。其所坐赃，大率师弟子贽见之礼，茶药纸笔日用之物【一五】，皆从来学校常事，虽经有司立法，而人情踵故，未能遽革，尽以监临枉法当之，终身放废，可谓已甚。其间虽有实负罪犯之人，终以下讦其上，事发不正，狱官希合，拷虐太过，故虽得其罪，论者犹不以为直。又况学士大夫不堪囚辱，类多引虚自诬，并坐重责，深可嗟悯。臣所看详，缘止是据案考事，而狱吏等从来锻炼文案，惟恐平反，故首尾牢密，曲直莫辨。况此狱出于正臣希功，用意尤极巧诋。今虽已具案内事状奏闻，然在于实情天下之所知者，有所未尽。若不旷然加惠，一切昭洗，止用有司看详之文，诚恐冤抑不申，不足上副圣仁矜恤之意。臣愚不胜拳拳欲望陛下特出睿断，将太学制勘命官举人等，优赐恩旨，等第除落罪名。」
　　又言：「见今看详诉理所，若于公案内见得冤抑或可矜事状，即本所自可陈奏。其虽有冤抑可恤之情，觽所共知，而案内文致完密，非看详所能见，如此狱者，若有司不能以事实上闻，则冤者无由可伸。臣待罪言路，义不可以避嫌自默，惟陛下酌情制事，毋拘常法，特与优加除雪，以示□大，仍乞作特旨施行。」（挚前章乞立监司考绩之制，后章特□太学狱，奏议相属，在乞召张方平陪祠前。刘仿等所次行实亦联书之。新录挚传鴜因行实称「用是罪多减贷」，乃行实云尔，不知监司考绩之法竟立与否？传及行实俱不言也，今并取二章，附八月末，徐更考也。）
　　宰臣司马光言：「故职方员外郎张述在仁宗朝，尝议建储，今其家无人食禄。诏：述子申伯，特与太庙斋郎。故殿中侍御史里行陈洙，亦曾具奏乞建储，忘身儬国，继之以死，而天下莫知，乞依述例，特与洙一子官。」（录张述后，在五月己未，录陈洙后，在五年五月四日。）
　　注　　释
　　【一】太常寺协律郎荣咨道「咨」原作「资」，据阁本及宋会要乐五之一五改。
　　【二】政目二十二日事「二十二」，阁本作「二十四」。
　　【三】其舒守强等二十一人着籍本州岛勾当「强」，阁本、活字本并作「疆」。
　　【四】如合差官权「合」原作「令」，据阁本、活字本改。
　　【五】及见先朝患天下官吏不习法令栾城集卷三九乞复选人选限状「及」下无「见」字，于文为顺。
　　【六】或吏部左右选用阙「或」，阁本作「故」。
　　【七】几一年而得差遣「得」，阁本作「后」。
　　【八】彼固分甘自处卑贱之地「固」原作「才」，据阁本、活字本改。
　　【九】防城什物等数事而已「什」原作「件」，据阁本改。
　　【一○】元丰五年五月一日「一」原作「三」，按宋史卷一六神宗纪云：「元丰五年五月辛巳朔行官制」。本注下文亦作「五月一日」，据改。
　　【一一】散在诸州「州」原作「路」，据忠肃集卷六论监司奏改。
　　【一二】为使者皆务为和缓□纵「为使者」原作「苟使者」，据同上书改。
　　【一三】世之受弊「世」，同上引忠肃集作「法」。
　　【一四】无虑数百千人「数」字原脱，据阁本及忠肃集卷四论太学狱奏补。
　　【一五】茶药纸笔日用之物同上书作「茶药纸张好用之物」。
续资治通鉴长编
卷三百八十七
卷三百八十七
　　起讫时间 起哲宗元佑元年九月丙辰尽是月辛未
　　卷　　名 续资治通鉴长编卷三百八十七
　　帝　　号 宋哲宗
　　年　　号 元佑元年（丙寅，1086）
　　全　　文
　　九月丙辰朔，正议大夫、守尚书左仆射兼门下侍郎司马光卒。光为政踰年而病居其半，每欲以身徇社稷，躬亲庶务，不舍昼夜。宾客见其体羸，曰：「诸葛孔明二十罚以上皆亲之，以此致疾，公不可以不戒。」光曰：「死生，命也。」为之益力。病革，谆谆不复自觉，如梦中语，然皆朝廷天下事也。既没，其家得遗奏八纸上之，皆手札论当世要务。太皇太后闻，哭之恸，上亦感涕不已。明堂礼毕，皆临奠致哀，辍视朝，赠太师、温国公，襚以一品礼服，谥曰文正。赠银三千两、绢四千匹，赐龙脑、水银以敛。命户部侍郎赵瞻、内侍省押班冯宗道护其丧归葬夏县。官其亲族十人，篆表其墓道曰「忠清粹德之碑」。光在相位，辽人、夏人遣使入朝与吾使至彼地者，彼必问光起居；而辽人敕其边吏曰：「中国相司马矣，切无生事开边隙。」及卒，京师之民皆罢市往吊，画其像，刻印鬻之，家置一本，饮食必祝焉。四方皆遣人求之京师，时画工有致富者。及葬，四方来会者盖数万人，哭之如哭其私亲。
　　苏轼尝论光所以感人心、动天地者，而蔽以二言，曰「诚」，曰「一」，君子谓轼知言。轼又尝载光语语晁补之曰：「吾无过人，但平生所为，未尝有不可对人言耳。」史臣曰：「传所谓『微之显，诚之不可掩』，诗所谓『相在尔室，尚不愧于屋漏』，光实有焉。」始，光当国，悉改熙宁、元丰旧事。或谓光曰：「旧臣如章惇、吕惠卿辈皆小人，他日有以父子之义间上，则朋党之祸作矣。」光正色曰：「天若祚宋，必无此事。」遂改之不疑。君子谓光之勇，孟轲不如。若曰当参用熙、丰旧臣，共变其法，以绝异时之祸，实光所不取也。
　　左司谏王岩叟言：「臣伏观陛下即位之初，首副天下之望，用司马光执政，信行其言，以革天下之弊。惟光忧国爱民之诚心，信于上下，信于内外，故陛下一用之而天下之心安，四夷之心安，陛下之心亦安。今不幸光薨，臣知陛下之心漠然矣。臣窃闻百姓相与忧曰：『吾君能不忘光之言乎？能求其类而用之，使持循其法乎？』又忧曰：『奸人无乃复将为朋，动摇正论，以欺吾君乎？无乃竟为身谋，不□国家之急，以病斯民乎？谁复以吾君之心为心，以吾民之意为意，夙夜尽瘁，以遗其身，如光者乎？吾君方倚光以图治，而天遽夺之，其何意耶？』臣愿陛下益励乃心，益事乃事，益重所付，不可泰然以忘忧也。今宜先有以释民之忧而安其心者，惟当果于去奸，审于进贤二端而已尔。夫大忠在朝，奸人虽未去，犹有所忌而不能为也。光薨，奸人今不可少留矣，此臣之所言陛下当果于去奸也。朝廷轻重、天下安危、生灵休戚，在用人而已。今天下将观陛下用人，以卜否泰，此臣之所以言陛下当审于进贤也。去奸，进贤，皆有以协天下之望，则百姓何疑而忧哉？惟陛下图之，天下幸甚！」
　　贴黄称：「自古人臣因妒贤嫉能之心而遂害国事者，无世无之。臣光之贤，上则见信于陛下，下则见信于百姓，人人自耻为不及也。臣恐此后必有妒光者，阴以妄言毁短光之所为，以簄陛下之心，俟间隙一开，则将入其邪说，行其奸谋，以坏善政，陛下不可不察也。臣平生未尝与光接，又未尝受光恩，非私于光也，惟恐小人或误陛下耳。今天下事大定矣，民心安且乐矣，此治道之成而圣功之着也。惟在陛下持之益坚，信之益笃，勿有所移，则天下幸甚。中外之人，皆望大礼后罢张璪辈二三佞邪无状之人。何意璪辈未去，而先失忠臣【一】，此中外之心以为叹恨之深者也。今若璪辈自请，愿陛下早赐从之，别命忠臣，以重朝廷，以为国家倚赖，以慰服天下之心。尤不可更容迟久，玷辱庙堂，使苍生失望，四夷不安也。」
　　戊午，斋于垂拱殿。太常寺言：「司马光薨，适在明堂散斋日内。严父配天，国之大典，固不可废，至于御楼肆赦，恐亦难罢。惟紫宸殿受贺一节，缘庆贺之事，比之宗庙之祭为轻，方圣情轸悼元臣，而髃官拜舞称庆，恐于礼义人情未为宜称。」诏：「明堂礼毕，紫宸殿文武百官并依班次起居，更不奏祥瑞称贺，并楼前行肆赦仪外，其称贺并罢。」
　　己未，荐享景灵宫。
　　辛酉，大飨明堂。上诣大庆殿行礼毕，改常服，御紫宸殿，宰相百官起居，御宣德门肆赦：斗杀罪至死，虽犯在约束内，情理稍轻者减一等，刺配千里外，轻者五百里，并牢城，断讫录案闻奏。应诸司人每岁该试而经十试者【二】，将来未得黜落，别作一项闻奏。应官员犯杖罪以下，依条不以赦降、去官原减者，许于刑部投状，本部具元犯因依闻奏；其未断者，仰大理寺案后声说以上，情轻者取旨。应见贬谪官未量移者，与量移。勘会自复差役法，其民间积欠免役钱已与减放一半，余分限三年，随夏税带纳；访闻上件积欠，既当差役，输纳不易，其未放钱数合带纳者【三】，并特与免放。开封府界、诸路人户，见欠及未纳常平息钱，并特与除放；其本钱与限三年随税带纳。应内外欠市易钱人户，见欠钱二百贯以下，并特与除放。开封府界、诸路场务，先为实封投状争添价钱买扑，致后来敷纳不前，除已收纳抵当产业外，见于欠人及干系人处催纳者，权住催理【四】，委逐路监司同共开拆，保明闻奏，当议等第特行蠲放。其出限罚钱，及人户调发春夫，因河防急夫、开修京城壕及兴修水利免夫、罚夫钱，并与除放。应在京、诸路房园课利，今日以前逾限倍罚钱，并特与除放。应民间典卖田宅，有出限未纳税钱、印契者、自赦至限百日许自陈首，与免纳倍税；其罪发在赦限百日内者准此。应产茶路分茶园户所输茶租钱【五】，积欠见行监理者，特与除放。应天下欠负官物，元非侵盗，不以有无抵当，虽系侵盗，本家委无抵当财产，并见勒干系保人摊纳者；及失催若误支，见令干系人均赔者；因水火损败及纲船遭风水抛失，或被盗验实，各无欺弊者；梢工、兵士因纲运欠所般物，元无欺弊，见□请受者；宝货场冶以坑窟不发，及不显侵欺系欠课利见催理者；冒佃官田及户绝田土屋业，并诸般隐陷租税，见理纳积年税租课利等，委已贫乏无可偿纳者：仰本属于赦到一月内看详除放讫，保明申转运司、提点刑狱司类聚闻奏。以上或有专条遇赦及指定许放分数，并依今来赦书指挥施行。开封府界诸向推行重禄法，其缘受乞引领过度编配之人，如经今赦未合放逐者，并具元犯保明闻奏。（元佑元年明堂赦书与前赦不同者，附见。吕公着家传云：「文靖公之当国也，每搜访四方利害有可以施舍便民者，手笔记录，因大赦而行之，多至数十事。其后文靖罢，便民事浸益少。至是，始尽贷青苗、市易息钱及其它逋负贫不能偿者，凡蠲赦数百万。官吏坐违法，用一切之制不得理去官及以赦原者，并听收叙。总校前赦凡增一十七事，四方欢呼，以为新天子赦令首以忧民为意，无不称庆。」不知所增十七事即是此掇出与前赦不同者否，当考。然王岩叟论奏止乞看详嘉佑以来赦文，则嘉佑以前便民事固不如嘉佑。家传乃称「文靖罢后便民事寖益少」，殆失之诬矣，今不取。岩叟论奏见三月十六日。）
　　鄜延路经略司言，夏国主秉常七月十日卒。诏太常寺检会礼例施行。
　　壬戌，诏：「司马光薨在谅闇中，更不举哀成服。」（吕大中杂说：「司马公之丧，明堂行事毕，苏子由为谏官，欲往哭之。正叔力止之曰：『方行吉礼，不可吊丧。』子由不从，曰：『只有哭则不歌，何尝有歌则不哭。』王巩为大宗正丞，亦上章论正叔之非，由此遂罢。建中靖国间，巩初牵复，得通判西京，将行，荥阳公以正叔属之，使无念旧怨。巩答简云：『我辈视大地觽生犹如一子，况先生者乎？』」）
　　太皇太后从叔父高遵约妻寿昌县君□氏封永嘉郡夫人。皇太后亲妹：通直郎程奇妻永嘉郡君特封同安郡夫人，宣德郎李扩妻同安郡君特封丹阳郡夫人，西头供奉赵思行妻延安郡君特封文安郡夫人，右侍禁李衮妻安康郡君特封高平郡夫人。
　　太仆寺奏：（王存奏议载都省札子，系九月七日，王觌奏议乃系九月九日，当考。）「乞应干本寺事，并依髃牧司法，仍只隶尚书省，或依旧隶枢密院，并乞内外马事并隶本寺施行。」诏：「内外马事鎫隶太仆寺，直达尚书省，更不经由驾部。」（王存奏具列于月末。）
　　癸亥，御史中丞刘挚言：「臣窃惟辅弼之进退，皆系国家大体，人君不可以不谨也。进之必以其道，退之必以其理，则天下莫不为宜矣。今大飨礼成，风闻中书侍郎张璪、同知枢密院事安焘、尚书左丞李清臣皆欲上章辞位。夫此三人者，并受神宗顾托之命，一旦同时求退，臣疑陛下必有所难之也。虽然，臣以为无难也。俱去之则难，俱留之则难，盖俱留之则害天下而屈公论，俱去之则伤国体而惑人情。今于三人之中，察事考迹，权其轻重，则有必宜去者，不必去者。臣请论之：璪以倾邪柔佞，窃位最久，朋奸害政，卖恩营私，前后言者累疏其罪。臣曾上殿，亦屡蒙宣谕，以谓璪过大礼必听去，自此臣更不复论列。今大飨已毕，璪之引退，乃其时也，陛下许之，亦其时也，璪得掩其奸恶，以礼罢去，盖已幸矣。朝廷虽有失刑漏网，而得其不在要路，不为政事之害，斯亦足矣。此臣所谓必宜去者也。若乃焘及清臣则稍异于璪，皆不以节行自厉，龊龊在位，然而比于璪辈未有显罪。陛下若特以其受遗之故，且为留之，实有其名，亦无甚害。此臣所谓不必去者也。恭惟神宗皇帝弃天下【六】，今未大祥，若顾命之臣尽去不存，诚恐小人私害，为国生患。臣之区区在此，欲望圣明照察，于三人中罢璪，所以安天下；留焘与清臣，所以明陛下不忘先朝受遗旧臣之意。全国大体，以镇髃下，考之公议，谁曰不然？臣蒙被厚恩，有所见，不敢避犯分非职之诛，庶补万一。」
　　贴黄称：「退执政，非臣所宜预知也。然辱在言路，事干国体者，理合上闻，不敢自为形迹。昨者，本候上殿面奏，新过大礼，未有班次，又虑稽缓不及于事，故具简牍，伏望鉴察省览讫，特赐留中。」又贴黄称：「臣非谓焘与清臣宜在执政也，又非私于二人为之游说也，但以其被先帝顾托，又今年未大祥，恐须且留之，假借二人，成就朝廷事体，更俟徐徐渐作次第，罢之未晚也。非如蔡确、章惇及张璪皆罪恶暴着，先当去之。」
　　工部郎中王钦臣为太仆少卿、加直秘阁。从文彦博之请也。（御集九月八日。）
　　丙寅，诏中书省：「今后太仆卿、少、丞、簿鎫选差应外监事，令本寺依旧髃牧司法施行。」（王存奏乃以外监依旧髃牧司法指挥系八月二十三日，当考。当时兵部符下诸路，亦称八月二十三日。）
　　御史中丞兼侍读刘挚言：
　　臣伏见左仆射司马光薨逝，朝野人情，惊悲一词，皆曰：「天不遗此一老，以大济我国家，而夺之速，此何理也！」臣恭惟陛下以至明至圣，首识光志，置诸左右，举天下听之，而光亦以大忠直道，忘身徇国。虽奸谋异心，百端排沮，而横身当之，夙夜尽瘁，以死图报。其纯诚至公，足以荐天地而贯鬼神，真所谓社稷之臣矣。然非陛下信任之专，仰成之笃，则光亦安能以自行其志？故天下不独嘉光事君之尽节，而以陛下任贤勿贰为难能也。
　　今光云亡，两宫车驾即日临奠，赙襚之典有加故常，下至搢绅善士、闾巷乡野之人，罔不为哀叹。而惟是奸邪之党、丑正恶直之徒，颇已相与有窃喜之意。盖小人从来怏怏不快于新政，藏情匿迹，日夜窥伺，常幸有非意之变，以冀治之不能成。今其臆度，以谓陛下既失光之助，则前日求治之志必稍变懈，遂可以乘便投隙，荧惑而动摇，此其所以喜也。且陛下为政以来，收拔觽正，布列上下，制国之法，除民之害，虽节文润色有未齐者，至于大本，已定十之八九矣。惟陛下益加之意，常以辨别邪正，保邦爱民为念，坚守此指，终始如一而已。已行之令，持循无变，则治道成矣。庙堂之上，必有如光之事朝廷者。臣实惧陛下悼光之后，谓谁助我者，而意稍有间，则邪谋阴计或起而乘之，此臣之所以为私忧而献其说也。
　　抑臣又有过计之言，盖今上宰虚位，窃惟不日制诏命相矣，此尤不可以不谨。外论籍籍，谓文彦博必代光之任，臣固知不然，然于万一之中，不可以不言。彦博年逾八十，爵位穷极于天下矣。前日陛下假其威望，以为朝廷之重，其官则天子之师傅【七】，其职则平章军国之重事。陛下之礼元老，尊崇优佚，可谓得其体也。今若任之以为相，则三省有职守矣。其成败之责，岂师臣之所宜当？其繁悉之务，岂老人之所宜办？殆非所以处彦博也。
  </div>
  <div class="pagination">
   <a href="续资治通鉴长编_page497.html">
    上一页
   </a>
   <span>
    ...
   </span>
   <a href="续资治通鉴长编_page493.html">
    493
   </a>
   <a href="续资治通鉴长编_page494.html">
    494
   </a>
   <a href="续资治通鉴长编_page495.html">
    495
   </a>
   <a href="续资治通鉴长编_page496.html">
    496
   </a>
   <a href="续资治通鉴长编_page497.html">
    497
   </a>
   <span class="current-page">
    498
   </span>
   <a href="续资治通鉴长编_page499.html">
    499
   </a>
   <a href="续资治通鉴长编_page500.html">
    500
   </a>
   <a href="续资治通鉴长编_page501.html">
    501
   </a>
   <a href="续资治通鉴长编_page502.html">
    502
   </a>
   <a href="续资治通鉴长编_page503.html">
    503
   </a>
   <span>
    ...
   </span>
   <a href="续资治通鉴长编_page499.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
