<!DOCTYPE html>
<html>
 <head>
  <meta charset="utf-8"/>
  <title>
   资治通鉴注 - 第 112 页/共 334 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   资治通鉴注 - 第 112 页/共 334 页
  </h1>
  <div class="content">
   魏主珪以穆崇为豫州刺史，镇野王。〔秦既克洛阳，魏置镇于野王，以备其渡河侵轶。〕
会稽世子元显，性苛刻，〔会，工外翻。〕生杀任意；发东土诸郡免奴为客者，〔奴户者，有罪没为官奴；公卿以下至九品官及宗室、国宾、先贤之后及士人子孙占荫以为客户，是谓免奴为客。〕号曰乐属，〔乐，徒各翻。〕移置京师，以充兵役，东土嚣然苦之。
孙恩因民心骚动，自海岛帅其党杀上虞令，〔上虞县，自汉以来属会稽郡，西北距郡城百余里。帅，读曰率。〕遂攻会稽。会稽内史王凝之，羲之之子也，世奉天师道，〔天师道，即张道陵之所传也。会，工外翻。〕不出兵，亦不设备，日于道室稽颡跪菷。〔道室，奉道之室也。稽，音启。〕官属请出兵讨恩，凝之曰：「我已请大道，借鬼兵守诸津要，各数万，贼不足忧也。」及恩渐近，乃听出兵，恩已至郡下。甲寅，恩陷会稽，凝之出走，恩执而杀之，并其诸子。凝之妻谢道蕴，奕之女也，闻寇至，举措自若，命婢肩舆，抽刀出门，手杀数人，乃被执。〔被，皮义翻。〕吴国内史桓谦、临海太守新秦王崇、〔晋书作「新蔡王崇」。崇，汝南王佑之曾孙，自其祖父以来，嗣新蔡国封。「秦」，当作「蔡」。〕义兴太守魏隐皆弃郡走。于是会稽谢针、吴郡陆緕、吴兴丘両、〔针，其廉翻。緕，姑回翻。両，乌光翻。〕义兴许允之、临海周冑、永嘉张永等及东阳、新安凡八郡人，一时起兵，杀长吏以应恩，旬日之中，众数十万。吴兴太守谢邈、永嘉太守司马逸、嘉兴公顾胤、南康公谢明慧、黄门郎谢冲、张琨、中书郎孔道等皆为恩党所杀。邈、冲，皆安之弟子也。时三吴承平日久，民不习战，故郡县兵皆望风奔溃。
恩据会稽，自称征东将军，逼人士为官属，号其党曰「长生人」，民有不与之同者，戮及婴孩，死者什七、八。醢诸县令以食其妻子，〔食，祥吏翻。〕不肯食者，辄支解之。〔支解者，随其支节解剥，若解牛然。〕所过掠财物，烧邑屋，焚仓廪，刊木，堙井，〔孔安国曰：刊，槎其木也；堙，塞也。〕相帅聚于会稽，〔帅，读曰率；下同。〕妇人有婴儿不能去者，投于水中，曰：「贺汝先登仙堂，我当寻后就汝。」恩表会稽王道子及世子元显之罪，请诛之。
自帝即位以来，内外乖异，石头以南皆为荆、江所据，以西皆豫州所专，〔江水自荆、江二州界入扬州界，皆东北流；历阳在江西，建康在江东。孙权筑石头城，盖据江津之要冲也。〕京口及江北皆刘牢之及广陵相高雅之所制，朝政所行，惟三吴而已。〔朝，直遥翻。〕及孙恩作乱，八郡皆为恩有，〔八郡：会稽、临海、永嘉、东阳、新安、吴、吴兴、义兴也。〕畿内诸县，盗贼处处倮起，恩党亦有潜伏在建康者，人情危惧，常虑窃发，于是内外戒严。加道子黄钺，元显领中军将军，命徐州刺史谢琰兼督吴兴、义兴军事以讨恩；刘牢之亦发兵讨恩，拜表辄行。〔牢之镇京口。〕
西秦以金城太守辛静为右丞相。
十二月，甲午，燕燕郡太守高湖帅户三千降魏。湖，泰之子也。〔为后高欢篡魏张本。降，户江翻。〕
丙午，燕主盛封弟渊为章武公，虔为博陵公，子定为辽西公。
丁未，燕太后段氏卒，谥曰惠德皇后。
谢琰击斩许允之，迎魏隐还郡，进击丘両，破之，与刘牢之转鬬而前，所向辄克。琰留屯乌程，〔乌程县，前汉属会稽郡，后汉属吴郡，魏、晋以来属吴兴郡。〕遣司马高素助牢之，进临浙江。〔浙，之列翻。〕诏以牢之都督吴郡诸军事。
初，彭城刘裕，生而母死，父翘侨居京口，家贫，将弃之。同郡刘怀敬之母，裕之从母也，生怀敬未期，走往救之，断怀敬乳而乳之。〔从，才用翻。断，丁管翻。上乳，如字；下乳，人喻翻。〕及长，勇健有大志。仅识文字，以卖履为业，好樗蒲，为乡闾所贱。〔长，知两翻。好，呼到翻。〕刘牢之击孙恩，引裕参军事，〔晋、宋之制，参军不署曹者无定员。〕使将数十人觇贼。遇贼数千人，即迎击之，从者皆死，〔觇，丑廉翻。从，才用翻。〕裕坠岸下。贼临岸欲下，裕奋长刀仰斫杀数人，乃得登岸，仍大呼逐之，〔呼，火故翻。〕贼皆走，裕所杀伤甚众。刘敬宣怪裕久不返，引兵寻之，见裕独驱数千人，咸共叹息。因进击贼，大破之，斩获千余人。〔刘裕事始此。〕
初，恩闻八郡响应，谓其属曰：「天下无复事矣，〔复，扶又翻；下同。〕当与诸君朝服至建康。」〔言欲践位也。朝，直遥翻。〕既而闻牢之临江，曰：「我割浙江以东，不失作句践！」〔欲如越王句践保有会稽也。句，音钩。〕戊申，牢之引兵济江，恩闻之曰：「孤不羞走。」〔江表传：周瑜之破魏军也，曹公曰：「孤不羞走。」故恩引以为言。〕遂驱男女二十余万口东走，多弃宝物、子女于道，官军竞取之，恩由是得脱，复逃入海岛。〔复，扶又翻；下同。〕高素破恩党于山阴，〔山阴县属会稽郡，郡城以北皆县界。〕斩恩所署吴郡太守陆緕，〔緕，工回翻。〕吴兴太守丘両、余姚令吴兴沈穆夫。〔余姚县属会稽郡，在郡城东二百余里。〕
东土遭乱，企望官军之至，〔企，去智翻。〕既而牢之等纵军士暴掠，士民失望，郡县城中无复人迹，月余乃稍有还者。朝廷忧恩复至，以谢琰为会稽太守、都督五郡军事，帅徐州文武戍海浦。〔五郡，会稽、临海、东阳、永嘉、新安也。今自龛山而东至兰风、石堰、鸣鹤、松浦、蟹浦、定海，皆海浦也。帅，读曰率。〕
以元显录尚书事。时人谓道子为东录，元显为西录；西府车骑填凑，东第门可张罗矣。元显无良师友，所亲信者率皆佞谀之人，或以为一时英杰，或以为风流名士。由是元显日益骄侈，讽礼官立议，以己德隆望重，既录百揆，百揆皆应尽敬。〔舜纳于百揆。禹宅百揆。周官曰：唐、虞稽古，建官维百，内有百揆四岳，外有州牧侯伯。皆以百揆为官名。孔安国曰：揆，度也；舜举八凯，使揆度百事，是言以百揆名官之义也。晋人多以百揆为百官。〕于是公卿以下，见元显皆拜。时军旅数起，国用虚竭，自司徒以下，日廪七升，而元显聚敛不已，富踰帝室。〔为元显亡国败家张本。数，所角翻。敛，力赡翻。〕
殷仲堪恐桓玄跋扈，乃与杨佺期结昏为援。佺期屡欲攻玄，仲堪每抑止之。玄恐终为殷、杨所灭，乃告执政，求广其所统；执政亦欲交构，使之乖离，乃加玄都督荆州四郡军事，〔执政，谓元显。荆州四郡。谓长沙、衡阳、湘东、零陵也。〕又以玄兄伟代佺期兄广为南蛮校尉。佺期忿惧。杨广欲拒桓伟，仲堪不听，出广为宜都、建平二郡太守。杨孜敬先为江夏相，〔夏，户雅翻。相，息亮翻。〕玄以兵袭而劫之，以为咨议参军。
佺期勒兵建牙，声云援洛，欲与仲堪袭玄。仲堪虽外结佺期而内疑其心，苦止之；犹虑弗能禁，遣从弟遹屯于北境，〔遹，以律翻。雍州治襄阳，在江陵之北。〕以遏佺期。佺期既不能独举，又不测仲堪本意，乃解兵。
仲堪多疑少决，〔少，诗沼翻。〕咨议参军罗企生谓其弟遵生曰：「殷侯仁而无断，必及于难。〔企，去智翻。断，丁乱翻。难，乃旦翻。〕吾蒙知遇，义不可去，必将死之。」
是岁，荆州大水，平地三丈，仲堪竭仓廪以赈饥民。〔赈，之忍翻。〕桓玄欲乘其虚而代之，乃发兵西上，〔上，时掌翻。〕亦声言救洛，与仲堪书曰：「佺期受国恩而弃山陵，宜共罪之。〔晋复洛阳以属雍州统内，故玄以弃山陵罪佺期。〕今当入沔讨除佺期，〔沔，弥兖翻。〕已顿兵江口。若见与无贰，〔与，许也，从也，党也。心持两端为贰。〕可收杨广杀之；如其不尔，便当帅兵入江。」〔入江，则欲攻江陵。帅，读曰率；下同。〕时巴陵有积谷，玄先遣兵袭取之。梁州刺史郭铨当之官，路经夏口，〔夏，户雅翻。〕玄诈称朝廷遣铨为己前锋，乃授以江夏之众，使督诸军并进，密报兄伟令为内应。伟遑遽不知所为，〔遑，急也。遽，亦急也。〕自赍疏示仲堪。仲堪执伟为质，〔质，音致。〕令与玄书，辞甚苦至。玄曰：「仲堪为人无决，常怀成败之计，为儿子作虑，〔为，于伪翻。〕我兄必无忧也！」
仲堪遣殷遹帅水军七千至西江口，〔水经：江水东至长沙下隽县北，湘水从南来注之。江水又东左得二夏浦。注云：夏浦，俗谓之西江口。〕玄使郭铨、苻宏击之，〔孝武太元十年，苻宏来奔，处之江州，玄因以为将。〕遹等败走。玄顿巴陵，食其谷；仲堪遣杨广及弟子道护等拒之，皆为玄所败。〔败，补迈翻。〕江陵震骇。
城中乏食，以胡麻廪军士。〔胡麻，今谓之芝麻，粒小于粟，而黑，可以为油。九炊九曝，以为饭，食之，使人不饥。「廪」，当作「禀」，给也。〕玄乘胜至零口，〔零口，即灵溪入江之口。〕去江陵二十里，仲堪急召杨佺期以自救。佺期曰：「江陵无食，何以待敌！可来见就，共守襄阳。」仲堪志在全军保境，不欲弃州逆走，乃绐之曰：〔绐，待亥翻。〕「比来收集，已有储矣。」〔比，毗至翻；近也。〕佺期信之，帅步骑八千，精甲耀日，至江陵，仲堪唯以饭饷其军。佺期大怒曰：「今兹败矣！」不见仲堪，与其兄广共击玄；玄畏其锐，退军马头。〔江陵县南有江津戍，戍南对马头岸。〕明日，佺期引兵急击郭铨，几获之；〔几，居依翻。〕会玄兵至，佺期大败，单骑奔襄阳。仲堪出奔酇城。〔酇县，即萧何所封之邑；汉属南阳郡，晋分属顺阳郡。酇，音赞。〕玄遣将军冯该追佺期及广，皆获而杀之，传首建康。佺期弟思平，从弟尚保、孜敬逃入蛮中。〔从，才用翻。〕仲堪闻佺期死，将数百人将奔长安，至冠军城，〔冠军县，即霍去病所封之邑，属南阳郡，其地在唐邓州临湍县南界。冠，古玩翻。〕该追获之，还至柞溪，〔水经注：柞溪水出江陵县北，盖诸池散流，咸所会合，积以成川；东流径驿路水，上有大桥，仲堪缢处也；又东注船官湖。柞，子各翻，又在各翻。〕逼令自杀，并杀殷道护。仲堪奉天师道，祷请鬼神，不吝财贿，而啬于周急；好为小惠以悦人，〔好，呼到翻。〕病者自为诊脉分药；〔诊，止忍翻。按脉以候病为诊。为，于伪翻。〕用计倚伏烦密，而短于鉴略，故至于败。
仲堪之走也，文武无送者，惟罗企生从之。路经家门，弟遵生曰：「作如此分离，何可不一执手！」企生旋马授手，遵生有力，因牵下之，曰：「家有老母，去将何之﹖」企生挥泪曰：「今日之事，我必死之；汝等奉养，〔企，去智翻。养，羊尚翻；下同。〕不失子道。一门之中，有忠与孝，亦复何恨！」〔复，扶又翻。〕遵生抱之愈急，仲堪于路待之，见企生无脱理，策马而去。及玄至，荆州人士无不诣玄者，企生独王不往，而营理仲堪家事。或曰：「如此，祸必至矣！」企生曰：「殷侯遇我以国士，为弟所制，不得随之共殄丑逆，复何面目就桓求生乎！」〔复，扶又翻；下同。〕玄闻之怒，然待企生素厚，先遣人谓曰：「若谢我，当释汝。」企生曰：「吾为殷荆州吏，荆州败，不能救，尚何谢为！」玄乃收之，复遣人问企生欲何言。企生曰：「文帝杀嵇康，嵇绍为晋忠臣，〔杀嵇康事见七十八卷魏元帝景元三年。嵇绍死事见八十五卷惠帝永兴元年。〕从公乞一弟以养老母！」玄乃杀企生而赦其弟。
凉王光疾甚，立太子绍为天王，自号太上皇帝；以太原公纂为太尉，常山公弘为司徒。谓绍曰：「今国家多难，三邻伺隙，〔三邻，谓秃发、乞伏、段业也，难，乃旦翻。〕吾没之后，使纂统六军，弘管朝政，〔朝，直遥翻。〕汝恭己无为，委重二兄，庶几可济，〔几，居依翻。〕若内相猜忌，则萧墙之变，旦夕至矣！」又谓纂、弘曰：「永业才非拨乱，〔吕绍字永业。〕直以立嫡有常，猥居元首。〔君为元首。〕今外有强寇，人心未宁，汝兄弟缉睦，则祚流万世；〔「缉」，当作「辑」。〕若内自相图，则祸不旋踵矣！」纂、弘泣曰：「不敢。」又执纂手戒之曰：「汝性粗暴，深为吾忧。善辅永业，勿听谗言！」是日，光卒。〔年六十三。〕绍秘不发丧，纂排合入哭，尽哀而出。绍惧，以位让之，曰：「兄功高年长，〔长，知两翻。〕宜承大统。」纂曰：「陛下国之耱嫡，臣敢奸之！」〔奸，音干。〕绍固让，纂不许。
骠骑将军吕超谓绍曰：「纂为将积年，〔骠，匹妙翻。骑，奇寄翻。将，即亮翻。〕威震内外，临丧不哀，步高视远，必有异志，宜早除之。」绍曰：「先帝言犹在耳，柰何弃之！吾以弱年负苻大任，〔荷，下可翻。〕方赖二兄以宁家国，纵其图我，我视死如归，终不忍有此意也。卿勿复言！」〔复，扶又翻；下同。〕纂见绍于湛露堂，超执刀侍侧，目纂请收之，绍弗许。〔为超终杀纂张本。〕超，光弟宝之子也。
弘密遣尚书姜纪谓纂曰：「主上闇弱，未堪多难；〔难，乃旦翻。〕兄维恩素着，宜为社稷计，不可徇小节也。」纂于是夜帅壮土数百踰北城，攻广夏门，弘帅东苑之众斧洪范门。〔王隐晋书曰：凉州城东西三里，南北七里，本匈奴所筑。及张氏之世，又增筑四城，箱各千步；东城命曰讲武场，北城名曰玄武圃皆殖园果，有宫殿。广夏门、洪范门，皆中城门也。帅，读曰率。夏，户雅翻。〕左卫将军从守融明观，〔观，古玩翻。〕逆问之曰：「谁也﹖」众曰：「太原公。」从曰：「国有大故，主上新立，太原公行不由道，夜入禁城，将为乱邪﹖」因抽剑直前，斫纂中额，〔中，竹仲翻。〕纂左右禽之。纂曰：「义士也，勿杀！」绍遣虎贲中郎将吕开帅禁兵拒战于端门，吕超帅卒二千赴之，众素惮纂，皆不战而溃。纂入自青角门，升谦光殿。〔青角门，盖凉州中城之东门也。谦光殿，张骏所起；自以专制河右而世执臣节，虽谦而光，故以名殿。〕绍登紫合自杀。吕超奔广武。
纂惮弘兵强，以位让弘。弘曰：「弘何绍弟也而承大统，众心不顺，是以违先帝遗命而废之，凓负黄泉！〔杜预曰：地中之泉，故曰黄泉。〕今复踰兄而立，岂弘之本志乎！」纂乃使弘出告众曰：「先帝临终受诏如此。」群臣皆曰：「苟社稷有主，谁敢违者！」纂遂即天王。〔纂字永绪，光之庶长子也。〕大赦，改元咸宁，谥光曰懿武皇帝，庙号太祖；谥绍曰隐王。以夕为大都督、督中外诸军事、大司马、车骑大将军、司隶校尉、录尚书事，改封番禾郡公。〔番，音盘。〕
纂谓齐从曰：「卿前斫我，一何甚也！」从泣曰：「隐王，先帝所立；陛下虽应天顺人，而微心未达，唯恐陛下不死，何谓甚也！」纂赏其忠，善遇之。
纂叔父征东将军方镇广武，纂遣使谓方曰：〔使，疏吏翻。〕「超实忠臣，义勇可嘉；但不识国家大体，权变之宜。方赖其用，以济世难，〔难，乃旦翻。〕可以此意谕之。」超上疏陈谢，纂复其爵位。〔为超杀纂张本。〕
是岁，燕主盛以河间公熙为都督中外诸军事、尚书左仆射，领中领军。
刘卫辰子文陈降魏；〔降，户江翻。〕魏主珪妻以宗女，〔妻，七细翻。〕拜上将军，赐姓宿氏。〔魏内入诸姓有宿六斤氏，改为宿氏；盖使文陈与之合族属。〕
四年〔（庚子、四○○）〕
①春，正月，壬子朔，燕主盛大赦，自贬号为庶人天王。
②魏材官将军和跋【严：「跋」改「突」。】汉置材官将军，领郡国材官士以出征，师还则省。晋、魏以后，置材官将军，主工匠、土木之事，则汉右校令之任也。〕袭卢溥于辽西，戊午，克之，〔溥附燕，见上年。〕禽溥及其子焕送平城，车裂之。燕主盛遣广威将军孟广平救溥不及，斩魏辽西守宰而还。
乙亥，大赦。突发
④西秦王干归迁都苑川，〔乞伏氏本居苑川，干归迁于金城，今复都苑川。〕
秃发利鹿孤大赦，改元建和。
⑥高句丽王安事燕礼慢；〔句，如字，又音驹。丽，力知翻。〕二月，丙申，燕王盛自将兵三万袭之，〔将，即亮翻。〕以骠骑大将军熙为前锋，拔新城、南苏二城，开境七百余里，徙五千余户而还。〔还，从宣翻，又如字。〕熙勇冠诸将，盛曰：「叔父雄果，有世祖之风，〔慕容垂庙号世祖。冠，古玩翻；下同。〕但弘略不如耳！」
⑦初，魏主珪纳刘头眷之女，宠冠后庭，生子嗣。及克中山，〔克中山见一百九卷隆安元年。〕获燕主宝之幼女。将立皇后，用其国故事，铸金人以卜之，刘氏所铸不成，慕容氏成，三月，戊午，立慕容氏为皇后。〔北史曰：魏故事，将立皇后，必令手铸金人，以成者为吉，不则不得立也。〕
⑧桓玄既克荆、雍，〔雍，于用翻。〕表求领荆、江二州。诏以玄为都督荆?司?雍?秦?梁?益?宁七州诸军事、荆州刺史，以中护军桓修为江州刺史。玄上疏固求江州；于是进玄督八州及扬?豫八郡诸军事，复领江州刺史。〔复，扶又翻。〕玄辄以兄伟为雍州刺史，朝廷不能违。又以从子振为淮南太守。〔玄既督八州及扬、豫八郡，则西极岷、嶓，东尽历阳、芜湖，皆其统内矣。汉、晋淮南郡本治寿春，成帝时，祖约、苏峻为乱，胡寇又屡至，民南渡江者转多，乃于江南侨立淮南郡，后又割丹杨之于湖为淮南境。玄遣振守之，是逼建康之渐也。从，才用翻。〕
⑨凉王纂以大司马弘功高地逼，忌之；弘亦自疑，遂以东苑之兵作乱，攻纂。纂遣其将焦辨击之，〔将，即亮翻。〕弘众溃，出走。纂纵兵大掠，悉以东苑妇女赏军，弘之妻子亦在中。纂笑谓群臣曰：「今日之战何如﹖」侍中房晷对曰：「天祸凉室，忧患仍臻。先帝始崩，隐王废黜；山陵甫讫，大司马称兵；京师流血，昆弟接刃。虽弘自取夷灭，亦由陛下无常棣之恩，〔左传：富辰曰：「召穆公思周德之不类，纠合宗族于成周，而作诗曰：『常棣之华，鄂不舗舗。凡今之人，莫如兄弟。』其四章曰：『兄弟阋于墙，外御其侮。』如是，则兄弟虽有小忿，不废懿亲。」〕当省己责躬以谢百姓。〔省，悉景翻。〕乃更纵兵大掠，囚辱士女，衅自弘起，百姓何罪！且弘妻，陛下之弟妇，弘女，陛下之侄也，柰何使无赖小人辱为婢妾，天地神明，岂忍见此！」遂歔欷流涕。〔歔，音虚。欷，许既翻，又音希。〕纂改容谢之；召弘妻子寘于东宫，厚抚之。
弘将奔秃发利鹿孤，道过广武，诣吕方，方见之，大哭曰：「天下甚宽，汝何为至此！」乃执弘送狱，纂遣力士康龙就拉杀之。〔拉，卢合翻。〕
纂立妃杨氏为后，以后父桓为尚书左仆射、凉都尹。〔凉都姑臧，改武威太守为凉都尹。〕
辛卯，燕襄平令段登等谋反，诛。
凉王纂将伐武威王利鹿孤，中书令杨颖谏曰：「利鹿孤上下用命，国未有衅，不可伐也。」不从。利鹿孤使其弟傉檀拒之，〔専，奴沃翻。〕夏，四月，傉檀败凉兵于三堆，〔三堆，在浩亹河南。败，补迈翻。〕斩首二千余级。
初，陇西李暠好文学，有令名。〔暠，古老翻。好，呼到翻。〕尝与郭鱶及同母弟敦煌宋繇同宿，〔鱶，奴昆翻。敦，徒门翻。〕鱶起谓繇曰：「君当位极人臣，李君终当有国家，有骒马生白额驹，〔骒马，牝马也。骒，音课。晋书作「騧」。〕此其时也。」及孟敏为沙州刺史，以暠为效谷令；〔效谷县，自汉以来，属放敦煌郡。师古曰：本鱼泽障也。桑钦说：孝武元封六年，济南崔不意为鱼泽尉，教力田，以勤效得谷，因立为县名。后周并入敦煌县。〕宋繇事北凉王业，为中散常侍。〔以中散大夫常集侍左右也。散，悉亶翻。〕孟敏卒，敦煌护军冯翊郭谦、沙州治中敦煌索仙等〔索，昔各翻。〕以暠温毅有惠政，推为敦煌太守。〔敦，徒门翻。〕暠初难之。会宋繇自张掖告归，谓暠曰：「段王无远略，终必无成。兄忘郭鱶之言邪﹖白额驹今已生矣。」暠乃从之，遣使请命于业；〔使，疏吏翻。〕业因以暠为敦煌太守。
右卫将军敦煌索嗣言于业曰：「李暠不可使处敦煌。」〔索，昔各翻。处，昌吕翻。〕业遂以嗣代暠为敦煌太守，使帅五百骑之官。〔帅，读曰率。〕嗣未至二十里，移暠迎己；〔未至敦煌纔二十里，移书于暠使迎己也。〕暠惊疑，将出迎之。效谷令张邈及宋繇止之曰：「段王闇弱，正是英豪有为之日；将军据一国成资，奈何拱手授人！嗣自恃本郡，谓人情附己，不意将军猝能拒之，可一战擒也。」暠从之。先遣繇见嗣，啖以甘言。〔啖，徒敢翻，又徒陷翻。〕繇还，谓暠曰：「嗣志骄兵弱，易取也。」〔易，以豉翻。〕暠乃遣邈、繇与其二子歆、让逆击嗣，嗣败走，还张掖。暠素与嗣善，尤恨之，表业请诛嗣。沮渠男成亦恶嗣，劝业除之；业乃杀嗣，〔段业既失张掖，又杀索嗣以自翦其羽翼，所以终死于沮渠蒙逊之手。恶，乌路翻。〕遣使谢暠，进暠都督凉兴以西诸军事、镇西将军。〔段业分敦煌之凉兴、乌泽，晋昌之宜禾为凉兴郡。至宇文氏，并晋之广至、宜安、渊泉，合为凉兴县；隋、唐瓜州之常乐县即其地也。〕
吐谷浑视罴卒，世子树洛干方九岁，弟乌纥堤立，妻树洛干之母念氏，生慕踭、慕延。〔踭，古回翻。〕乌纥堤懦弱荒淫，不能治国；〔治，直之翻。〕念氏专制国事，有胆智，国人畏服之。
燕前将军段玑，太后段氏之兄子也，为段登辞所连及，五月，壬子，逃奔辽西。〔为后段玑等弒盛张本。盛惩兰汗，严刑以绳下，亦终于身死人手。人而不仁，疾之巳甚，乱也。〕
丙寅，卫将军东亭献侯王珣卒。
己巳，魏主珪东如涿鹿，西如马邑，观灅源。〔灅，力水翻。〕
戊寅，燕段玑复还归罪；〔复，扶又翻。〕燕王盛赦之，赐号曰思悔侯，使尚公主，入直殿内。
谢琰以资望镇会稽，〔资，谓门地成资；望，谓时望。会，工外翻。〕不能绥怀，又不为武备。诸将咸谏曰：「贼近在海浦，伺人形便，宜开其自新之路。」琰不从，曰：「苻坚之众百万，尚送死淮南；〔琰与谢玄同破苻坚，遂轻孙恩。〕孙恩小贼，败死入海，何能复出！〔复，扶又翻；下同。〕若其果出，是天欲杀之也。」既而恩寇浃口，〔浃口，今在明州定海县虎蹲山外。浃，即謟翻。杜佑曰：浃口在明州鄮县东北七十里。〕入余姚，破上虞，进及邢浦，〔晋书曰：邢浦去山阴北三十五里。〕琰遣参军刘宣之击破之，恩退走。少日，复寇邢浦，〔少，诗绍翻。复，扶又翻；下同。〕官军失利，恩乘胜径进。己卯，至会稽。琰尚未食，曰：「要当先灭此贼而后食。」因跨马出战，兵败，为帐下都督张猛所杀。吴兴太守庾桓恐郡民复应恩，杀男女数千人，恩转寇临海。朝廷大震，遣冠军将军桓不才、〔冠，古玩翻。〕辅国将军孙无终、宁朔将军高雅之拒之。
秦征西大将军陇西公硕德将兵五千【严：「千」改「万」。】伐西秦，〔五千，恐少，当考。〕入自南安峡〔南安峡，在唐秦州陇城县界。德将，即亮翻。〕西秦王干归帅诸将拒之，〔帅，读曰率。〕军于陇西。
杨轨、田玄明谋杀武威王利鹿孤，利鹿孤杀之。〔隆安二年，杨轨降利鹿孤。〕
六月，庚辰朔，日有食之。
以琅邪王师何澄为尚书左仆射。〔晋诸王置师、友、文学各一人；初避景帝讳，改「师」为「傅」；后以祧庙不讳，复为「师」。〕澄，准之子也。〔何准见一百卷穆帝升平元年。〕
凉王纂将袭北凉，姜纪谏曰：「盛夏农事方殷，且宜息兵。今远出岭西，〔自姑臧西北出张掖，其间有大岭，度岭而西，西郡当其要。〕秃发氏乘虚袭京师，将若之何！」不从。进围张掖，西掠建康。秃发傉檀闻之，将万骑袭姑臧，纂弟陇西公纬凭北城以自固。傉檀置酒朱明门上，鸣钟鼓，飨将士，曜兵于青阳门，〔朱明门，姑臧城南门也；青阳门，东门也。専，奴沃翻。〕掠八千余户而去。纂闻之，引兵还。
秋，七月，壬子，太皇太后李氏崩。
丁卯，大赦。
西秦王干归使武卫将军慕兀等屯守，秦军樵采路绝，秦王兴潜引兵救之。干归闻之，使慕兀帅中军二万屯柏杨。〔水经注：伯阳水出伯阳谷，在董亭东；又东有伯阳城，城南谓之伯阳川。盖李耳西入往径所由，故川原畎谷，往往播其名，后又讹为柏杨。五代志：天水郡秦岭县，后魏置伯阳县，隋开皇中更名秦岭，唐并秦岭入清水县。帅，读曰率；下同。〕镇军将军罗敦帅外军四万屯侯辰谷。干归自将轻骑数千前侯秦兵，〔将，即亮翻。骑，奇寄翻；下同。〕会大风昏雾，与中军相失，为追骑所逼，入于外军，旦，与秦战，大败，走归苑川，其部众三万六千皆降于秦。兴进军枹罕。〔降，户江翻。枹，音肤。〕
干归奔金城，谓诸豪帅曰：〔帅，所类翻。〕「吾不才，叨窃名号，已踰一纪，〔孝武太元十三年，干归嗣国，至是十三年。〕今败散如此，无以待敌，欲西保允吾。〔允吾县，汉属金城郡，晋志省。刘昫曰：唐鄯州龙支县，汉允吾县。允吾，音铅牙。〕若举国而去，必不得免；卿等留此，各以其众降秦，以全宗族，勿吾随也。」皆曰：「死生愿从陛下。」干归曰：「吾今将寄食于人，若天未亡我，庶几异日克复旧业，〔几，居希翻。〕复与卿等相见，今相随而死，无益也。」乃大哭而别。干归独自变量百骑奔允吾，乞降于武威王利鹿孤，利鹿孤遣广武公傉檀迎之，寘于晋兴，〔张轨分西平界，置晋兴郡。阚骃曰：允吾县西四十里，有小晋兴城。専，奴沃翻。〕待以上宾之礼。镇北将军秃发延言于利鹿孤曰：「干归本吾之属国，因乱自尊，今势穷归命，非其诚款，若逃归姚氏，必为国患，不如徙置乙弗之间，〔乙弗，亦鲜卑种，居西海。北史曰：吐谷浑北有乙弗勿敌国，国有曲海，海周四千余里，种有万落，风俗与吐谷浑同。北史又曰：乙弗世为吐谷浑渠帅，居青海，号青海王。〕使不得去。」利鹿孤曰：「彼穷来归我，而逆疑其心，何以劝来者！」俱延，利鹿孤之弟也。
秦兵既退，南羌梁戈等密招干归，干归将应之。其臣屋引阿洛以告晋兴太守阴畅，畅驰白利鹿孤，利鹿孤遣其弟吐雷帅骑三千屯扪天岭。〔扪天岭，在允吾东南。〕干归惧为利鹿孤所杀，谓其太子炽盘曰：〔炽，昌志翻。〕「吾父子居此，必不为利鹿孤所容。今姚氏方强，吾将归之，若尽室俱行，必为追骑所及，吾以汝兄弟及汝母为质，〔质，音致。〕彼必不疑，吾在长安，彼终不敢害汝也。」乃送炽盘等于西平。八月，干归南奔枹罕，遂降于秦。
丁亥，尚书右仆射王雅卒。
九月，癸亥，地震。
凉吕方降于秦，广武民三千余户奔武威王利鹿孤。〔吕方镇广武，既降于秦，其民无主，故奔秃发氏。〕
冬，十一月，高雅之与孙恩战于余姚，雅之败，走山阴，死者什七、八。诏以刘牢之都督会稽等五郡，帅众击恩，〔会，工外翻。帅，读曰率。〕恩走入海。牢之东屯上虞，使刘裕戍句章。〔句章县，自汉以来属会稽郡，今鄞县以东定海、昌国，皆其地也。〕吴国内史袁崧【严：「崧」改「山松」。】筑沪渎垒以备恩。崧，乔之孙也。〔「袁崧」，当作「袁山松」。沪渎，今在平江府吴县东。陆龟蒙叙矢鱼之具云：列竹于海澨曰沪。是渎以此得名。吴都记：松江东泻海，名曰扈渎。舆地志曰：扈，业者滨海捕鱼之名。插竹列于海中，以绳编之，向岸张两翼，潮上即没，潮落即出，鱼随海潮，碍竹不得去，名曰扈渎。范成大吴郡志曰：列竹于海澨曰沪，吴之沪渎是也。自沪渎泝松江至吴郡将门，将门今讹为匠门。袁乔，见九十七卷穆帝永和二年、三年。〕
会稽世子元显求领徐州，诏以元显为开府仪同三司、都督扬?豫?徐?兖?青?幽?冀?并?荆?江?司?雍?梁?益?交?广十六州诸军事、领徐州刺史，〔雍，于用翻。〕封其子彦玮【严：「玮」改「璋」。】为东海王。
乞伏干归至长安，秦王兴以为都督河南诸军事、河州刺史、归义侯。〔此河南谓金城河之南。〕
久之，乞伏炽盘欲逃诣干归，武威王利鹿孤追获之。利鹿孤将杀炽盘，广武公傉檀曰：「子而归父，无足深责，宜宥之以示大度。」利鹿孤从之。〔秃发傉檀劝其兄宥炽盘，而卒死于炽盘之手，岂非养虎自遗患乎！〕
秦王兴遣晋将嵩等二百余人来归。〔刘嵩等盖因洛阳陷而没于秦。将，即亮翻。〕
北凉晋昌太守唐瑶叛，移檄六郡，〔六郡，盖敦煌、酒泉、晋昌、凉兴、建康、祁连也。〕推李暠为冠军大将军、沙州刺史、凉公、领敦煌太守。〔暠，古老翻。冠，古玩翻。〕暠赦其境内，改元庚子。〔北凉之地至此又分为西凉。〕以瑶为征东将军，郭谦为军谘祭酒，索仙为左长史，〔索，昔各翻。〕张邈为右长史，尹建兴为左司马，张体顺为右司马。遣从事中郎宋繇东伐凉兴，并击玉门已西诸城，皆下之。
酒泉太守王德亦叛北凉，自称河州刺史。北凉王业使沮渠蒙逊讨之。德焚城，将部曲奔唐瑶，蒙逊追至沙头，大破之，〔沙头县本属酒泉郡，惠帝分属晋昌郡。沮，子余翻。将，即亮翻。〕虏其妻子、部落而还。〔还，从宣翻，又如字。〕
十二月，戊寅，有星孛于天津。〔天文志：天津九星潢河中，一曰天汉，一曰天江；主四渎津梁，所以度神通四方也。孛，蒲内翻。〕会稽世子元显以星变录尚书事，〔会，工外翻。〕复加尚书令。〔复，扶又翻。〕吏部尚书车胤以元显骄恣，〔车，尺遮翻。〕白会稽王道子，请禁抑之。元显闻而未察，以问道子曰：「车武子屏人言及何事﹖」〔车胤，字武子。屏，必郢翻。〕道子弗答。固问之，道子怒曰：「尔欲幽我，不令我与朝士语邪！」〔朝，直遥翻。〕元显出，谓其徒曰：「车胤间我父子。」密遣人责之。胤惧，自杀。〔间，古苋翻。〕
壬辰，燕主盛立燕台，统诸部杂夷。〔二赵以来，皆立单于台以统杂夷，盛仍此立之。〕
魏太史屡奏天文乖乱。魏主珪自览占书，多云故王易政；乃下诏风励群下，以帝王继统，皆有天命，不可妄干；〔风，读曰讽。〕又数变易官名，欲以厌塞灾异。〔数，所角翻。厌，于叶翻。塞，悉则翻。〕
仪曹郎董谧献服饵僊经，珪置仙人博士，立仙坊，煮炼百药，封西山以供薪蒸。〔西山，平城西山也。毛晃曰：粗曰薪，细曰蒸。〕药成，令死罪者试服之，多死，不验，而珪犹信之，访求不已。
珪常以燕主垂诸子分据势要，使权柄下移，遂至败亡，深非之。博士公孙表希旨，上韩非书，〔上，时掌翻。〕劝珪以法制御下。左将军李粟性简慢，〔「粟」，或作「栗」。〕常对珪舒放不肃，咳唾任情；〔咳，口慨翻。〕珪积其宿过，遂诛之，群下震栗。〔史言魏主珪悖暴于治。〕
丁酉，燕王盛尊献庄后丁氏为皇太后；立辽西公定为皇太子；大赦。
是岁，南燕王德即皇帝位于广固，〔德，字玄明，皝之少子也。〕大赦，改元建平。更名备德，〔更，工衡翻。〕欲使吏民易避。〔易，以豉翻。〕追谥燕主暐曰幽皇帝。以北地王锺为司徒，慕舆拔为司空，封孚为左仆射，慕舆护为右仆射。立妃段氏为皇后。
资治通鉴卷第一百一十二
端明殿学士兼翰林侍读学士朝散大夫右谏议大夫充集贤殿修撰提举西京嵩
山崇福宫上柱国河内郡开国侯食邑一千八百户食实封六百户赐紫金鱼袋臣司马光奉敕编集
后学天台胡三省音注
晋纪三十四〔起重光赤奋若（辛丑），尽玄黓摄提格（壬寅），凡二年。〕
安皇帝丁
隆安五年〔（辛丑、四○一）〕
①春，正月，武威王利鹿孤欲称帝，群臣皆劝之。安国将军骒勿仑曰：〔安国将军，汉献帝以授张杨。骒，托侯翻。仑，卢昆翻。〕「吾国自上世以来，被发左衽，〔被，皮义翻。〕无冠带之饰，逐水草迁徙，无城郭室庐，故能雄视沙漠，抗衡中夏。〔夏，户雅翻。〕今举大号，诚顺民心。然建都立邑，难以避患，储蓄仓库，启敌人心；不如处晋民于城郭，劝课农桑以供资储，帅国人以习战射，邻国弱则乘之，强则避之，此久长之良策也。〔自汉以来，善为夷狄谋者，莫过此策矣。处，昌吕翻。帅，读曰率。〕且虚名无实，徒足为世之质的，将安用之！」〔质受斧，的受矢。按诗发彼有的，毛传云：的，质的。正义曰：毛氏于射侯之事，正鹄不明；惟猗嗟传云：二尺曰正，亦不言正之所施。周礼郑众、马融注，皆云十尺曰侯，四尺曰鹄，二尺曰正，四寸曰质；则以为侯皆一丈，鹄及正、质于一侯之中为此等级，则以质四寸也。王肃引尔雅云：射，张皮谓之侯，侯中谓之鹄，鹄中谓之正，正方二尺；正中谓之槷，槷方六寸。槷则质也。旧云方四寸，今云方六寸，尔雅说明，宜从之。肃意惟改质为六寸，余同郑、马。贾逵周礼注云：四尺曰正，正五重，鹄苦其内，而方二尺以为正，正大于鹄，鹄在正内，虽内外不同，亦共在一侯。郑于周礼上下检之，以为大射之侯，其中制皮为鹄，宾射之侯，其中采画为正，正大如鹄，皆居侯中三分之一。其燕射则射兽侯，侯中画为兽形，即乡射记所谓熊侯白质之类。射义云：孔子曰：循发而发；发而不失正鹄者，其惟贤者乎！诗云：发彼有的，以祈尔爵。既言正鹄，即引此的。则诗人之意以的为正鹄之谓也。司裘注说皮侯之状云：以虎、熊、豹、麋之皮饰其侧，又方制之以为质，谓之鹄。是郑意以侯中所射之处为质也。此毛传唯言的质也。〕利鹿孤曰：「安国之言是也。」乃更称河西王，〔更，工衡翻。王武威则一郡而已，王河西则欲兼汉四郡之地，此利鹿孤之志也。〕以广武公傉檀为都督中外诸军事、凉州牧、录尚书事。〔専，奴沃翻。〕
②二月，丙子，孙恩出浃口，〔浃，即謟翻。〕攻句章，不能拔。刘牢之击之，恩复走入海。〔复，扶又翻。〕
③秦王兴使乞伏干归还镇苑川，尽以其故部众配之。〔为乞伏氏复强张本。〕
④凉王纂嗜酒好猎，〔好，呼到翻。〕太常杨颖谏曰：「陛下应天受命，当以道守之。今疆宇日蹙，崎岖二岭之间，〔姑臧南有洪池岭，西有丹岭，一作「删丹岭」。〕陛下不兢兢夕惕以恢弘先业，而沈湎游畋，〔沈，持林翻。〕不以国家为事，臣窃危之。」纂逊辞谢之，然犹不悛。
番禾太守吕超擅击鲜卑思盘，〔番禾县，汉属张掖郡，后汉、晋省。番，音盘。此郡盖吕氏置。刘昫曰：「唐凉州天宝县，汉番禾县地。悛，七缘翻。番，音盘。〕思盘遣其弟乞珍诉于纂，纂命超及思盘皆入朝。〔朝，直遥翻。〕超惧，至姑臧，深自结于殿中监杜尚。纂见超，责之曰：「卿恃兄弟桓桓，〔孔安国曰：桓桓，武貌。〕乃敢欺吾，〔今人谓相陵为相欺。〕要当斩卿，天下乃定！」超顿首谢。纂本以恐愒超，〔愒，许葛翻。〕实无意杀之。因引超、思盘群臣同宴于内殿。超兄中领军隆数劝纂酒，〔数，所角翻。〕纂醉，乘步挽车，〔步挽车不用牛马若羊等，令人步而挽之。魏书礼志：步挽车，天子小驾，亦为副乘。〕将超等游禁中。〔将，如字。〕至琨华堂东合，车不得过，纂亲将窦川、骆腾倚剑于壁，推车过合。〔将，即亮翻。推，吐雷翻。〕超取剑击纂，纂下车禽超，超刺纂洞胸；〔刺，七亦翻。〕川、腾与超格战，超杀之。纂后杨氏命禁兵讨超；杜尚止之，〔超之结尚也，盖有密约。〕皆拾仗不战。将军魏益多入，取纂首，杨氏曰：「人已死，如土石，无所复知，何忍复残其形骸乎！」〔复，扶又翻。〕益多骂之，遂取纂首以徇曰：「纂违先帝之命，杀太子而自立，〔事见上卷三年。〕荒淫暴虐。番禾太守超顺人心而除之，以安宗庙，凡我士庶，同兹休庆！」
纂叔父巴西公佗、〔佗，徒河翻。〕弟陇西公纬皆在北城。〔纬，于贵翻。〕或说纬曰：「超为逆乱，公以介弟之亲，〔杜预曰：介，大也。说，输芮翻；下同。〕仗大义而讨之，姜纪、焦辨在南城，杨桓、田诚在东苑，皆吾党也，何患不济！」纬严兵欲与佗共击超。佗妻梁氏止之曰：「纬、超俱兄弟之子，何为舍超助纬，自为祸首乎！」〔舍，读曰舍。〕佗乃谓纬曰：「超举事已成，据武库，拥精兵，图之甚难；且吾老矣，无能为也。」超弟邈有宠于纬，说纬曰：「纂贼杀兄弟，〔谓杀绍又杀弘也。说，输芮翻。〕隆、超顺人心而讨之，正欲尊立明公耳。方今明公先帝之长子，当主社稷，人无异望，夫复何疑！」〔长，知两翻。复，扶又翻。〕纬信之，乃与隆、超结盟，单马入城；超执而杀之。让位于隆，隆有难色。超曰：「今如乘龙上天，岂可中下！」隆遂即天王位，〔隆，字永基，光弟宝之子也。〕大赦，改元神鼎。〔超先于番禾得小鼎，以为神瑞，故以纪元。〕尊母卫氏为太后，妻杨氏为后；以超为都督中外诸军事、辅国大将军、录尚书事，封安定公；谥纂曰灵公。
纂后杨氏将出宫，超恐其挟珍宝，命索之。〔索，山客翻。〕杨氏曰：「尔兄弟不义，手刃相屠，我旦夕死人，安用宝为！」超又问玉玺所在。〔玺，斯氏翻。〕杨氏曰：「已毁之矣。」后有美色，超将纳之，谓其父右仆射桓曰：「后若竹目杀，祸及卿宗！」桓以告杨氏。杨氏曰：「大人卖女与氐以图富贵，一之谓甚，其可再乎！」〔引左传之言。〕遂自杀，谥曰穆后。桓奔河西王利鹿孤，利鹿孤以为左司马。
⑤三月，孙恩北趣海盐，〔海盐县本武原乡，秦以为海盐县，汉属会稽郡，后汉、晋属吴郡，今在秀州东南八十里。趣，七喻翻。〕刘裕随而拒之，筑城于海盐故治。恩日来攻城，裕屡击破之，斩其将姚盛。城中兵少不敌，〔将，即亮翻。少，诗沼翻。〕裕夜偃旗匿众，明晨开门，使羸疾数人登城。〔羸，伦为翻。〕贼遥问刘裕所在。曰，「夜已走矣。」贼信之，争入城。裕奋击，大破之。恩知城不可拔，乃进向沪渎，裕复弃城追之。〔沪，音户。复，扶又翻。〕
海盐令鲍陋遣子嗣之帅吴兵一千，请为前驱。〔帅，读曰率。〕裕曰：「贼兵甚精，吴人不习战，若前驱失利，必败我军，〔败，补迈翻。〕可在后为声势。」嗣之不从。裕乃多伏旗鼓。前驱既交，诸伏皆出，裕举旗鸣鼓，贼以为四面有军，乃退。嗣之追之，战没。裕且战且退，所领死伤且尽，至向战处，令左右脱取死人衣以示闲暇。〔闲，读曰闲。〕贼疑之，不敢逼。裕大呼更战，〔呼，火故翻。〕贼惧而退，裕乃引归。
⑥河西王利鹿孤伐凉，与凉王隆战，大破之，徙二千余户而归。
⑦夏，四月，辛卯，魏人罢邺行台，〔魏置邺行台，见一百一十卷隆安二年。〕以所统六郡置相州，以庾岳为刺史。〔魏相州统魏郡、阳平、广平、汲郡、顿丘、清河六郡。杜佑曰：后魏置相州于邺，取河亶甲居相以名州。〕
⑧乞伏干归至苑川，以边芮为长史，王松寿为司马，公卿、将帅皆降为僚佐、偏裨。〔将，即亮翻。帅，所类翻。〕
⑨北凉王业惮沮渠蒙逊勇略，欲远之，〔沮，子余翻。远，于愿翻。〕蒙逊亦深自晦匿。〕业以门下侍郎马权代蒙逊为张掖太守；〔守，式又翻。〕权素豪隽，为业所亲重，常轻侮蒙逊。蒙逊谮之于业曰：「天下不足虑，惟当忧马权耳。」业遂杀权。〔以余观之，索嗣、马权皆庸夫耳，恃倚世资而使气，无能为也。〕
蒙逊谓沮渠男成曰：「段公无鉴断之才，〔鉴，明也；断，决也。断，丁乱翻。〕非拨乱之主，向所惮者惟索嗣、马权，今皆己死，〔索嗣死见上卷四年。〕蒙逊欲除之以奉兄，何如﹖」男成曰：「业本孤客，为吾家所立，恃吾兄弟犹鱼之有水。夫人亲信我而图之，不祥。」蒙逊乃求为西安太守，业喜其出外，许之。
蒙逊与男成约同祭兰门山，而阴使司马许咸告业曰：「男成欲以取假日为乱，〔假，居讶翻，休假也。〕若求祭兰门山，臣言验矣。」至期，果然。业收男成赐死。男成曰：「蒙逊先与臣谋反，臣以兄弟之故，隐而不言。今以臣在，恐部众不从，故约臣祭山而反诬臣，其意欲王之杀臣也。乞诈言臣死，暴臣罪恶，蒙逊必反，臣然后奉王命而讨之，无不克矣。」业不听，杀之。蒙逊泣告众曰：「男成忠于段王，而段王无故枉杀之，诸君能为报仇乎﹖〔为，于伪翻。〕且始者共立段王，欲以安众耳；今州土纷乱，非段王能济也。」男成素得众心，众皆愤泣争奋，比至氐池，〔氐池县，汉属张掖郡，晋省，其地属唐甘州张掖县界。比，必寐翻，及也。氐，丁尼翻，又音低。〕众逾一万；镇军将军臧莫孩率所部降之，〔孩，河开翻。降，户江翻；下同。〕羌、胡多起兵应蒙逊者。蒙逊进逼【章：甲十一行本「逼」作「壁」；乙十一行本同；孔本同；张校同。】侯坞。
  </div>
  <div class="pagination">
   <a href="资治通鉴注_page111.html">
    上一页
   </a>
   <span>
    ...
   </span>
   <a href="资治通鉴注_page107.html">
    107
   </a>
   <a href="资治通鉴注_page108.html">
    108
   </a>
   <a href="资治通鉴注_page109.html">
    109
   </a>
   <a href="资治通鉴注_page110.html">
    110
   </a>
   <a href="资治通鉴注_page111.html">
    111
   </a>
   <span class="current-page">
    112
   </span>
   <a href="资治通鉴注_page113.html">
    113
   </a>
   <a href="资治通鉴注_page114.html">
    114
   </a>
   <a href="资治通鉴注_page115.html">
    115
   </a>
   <a href="资治通鉴注_page116.html">
    116
   </a>
   <a href="资治通鉴注_page117.html">
    117
   </a>
   <span>
    ...
   </span>
   <a href="资治通鉴注_page113.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
