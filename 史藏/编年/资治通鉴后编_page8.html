<!DOCTYPE html>
<html>
 <head>
  <meta charset="utf-8"/>
  <title>
   资治通鉴后编 - 第 8 页/共 44 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   资治通鉴后编 - 第 8 页/共 44 页
  </h1>
  <div class="content">
   资治通鉴后编巻二十六
&lt;史部,编年类,资治通鉴后编&gt;
　　钦定四库全书
　　资治通鉴后编巻二十七
　　刑部尚书徐干学撰
　　宋纪二十七【起屠维作噩正月尽上章掩茂五月凡一年有竒】
　　真宗膺符稽古神功譲徳文明武定章圣元孝皇帝
　　大中祥符二年正月丁巳朔召辅臣至内殿朝拜天书自是嵗以为常　己巳封皇姊晋国长公主为大长公主皇妹鲁国长公主为韩国长公主夀昌长公主为陈国长公主汉制天子之女称公主姊妹称长公主姑称大长公主后汉皇女皆称县公主其尊崇者亦加号长公主唐制有以国名郡名或美名者而皇姊无长大之称今有是命縁后汉尊崇故事也　御史中丞王嗣宗言翰林学士杨亿知制诰钱惟演秘阁校理刘筠唱和宣曲诗述前代掖庭事词涉浮靡帝曰词臣学者宗师也安可不戒其流宕乃下诏风厉学者自今有属词浮靡不遵典式者当加严谴其雕印文集令转司择部内官看详以可者録奏
　　吕中曰大风之歌其高帝霸心之所存乎秋风之歌其汉武悔心之所存乎盖帝王之文不当以文论当以心论以我真宗之本心可知矣此书不载庆云之歌而载明良之歌也至于下诏戒励词臣浮靡是又以人文化成天下者也变天下之文自朝廷始变朝廷之文自人主之文始人知西昆之体变于欧阳倡古文之时而不知已源流于此时矣
　　帝自东封还羣臣献贺功徳者相继惟进士孙籍献书言封禅帝王之盛事然愿陛下谨于盈成不可遂自满假帝善其言即召试中书庚午赐同进士出身时知制诰周起亦上言天下之势常患恬于逸安而忽于兢畏愿毋以盈成为恃帝深纳之　去冬有诏京师赐酺五日以二月五日为始于是久旱右仆射张齐贤言宴乐阳事也甫经上元又将酺饮恐非所以答天意请俟足乃如诏防从之　初苏州僧道元纉佛祖讫近世名僧禅语为灯録三十巻以献诏杨亿李维王曙刋定庚辰亿等上其书命刻板宣布　以殿中丞孔朂知曲阜县兼检校先圣庙赐绯鱼朂请就先圣庙创立学舍及于斋防讲说皆许之　乙酉命户部尚书温仲舒右丞向敏中与吏部流内铨注拟选人先是帝谓辅臣曰吏部铨引对羣吏或经旬不入何也陈尧叟曰选人甚多极闻稽滞因言旧有鏁铨之制帝曰今员多阙少四时许选犹虑壅塞况鏁铨乎尧叟又请取旧省员复置如六曹官凡百州乃得六百员王旦曰今选集待阙者二千余人纵増二三百员亦无益也乃诏仲舒等同领选事以督之　是月以美人刘氏为修仪才人杨氏为媫妤　二月令陜西发廪振粜旱故也
　　辛丑分遣使臣出常平仓粟麦于京城四面开八场减价粜之以平物价　己酉枢宻院言昨奉诏赐酺以旱权罢今时雨霑洽欲奉行前诏从之以三月十六日为始　庚戌布衣林虎伐登闻鼓上言国家遣官祈车驾徧诣宫寺虽再雨而未足愿去邪佞尸素之臣明赏罚黜陟之令则天自帝曰所言邪佞尸素当斥其名赏罚黜陟悉陈非当朕岂吝于采拔然姓林名虎尚怪者也命中书召问虎无以对罢之　以卢多逊子复州司士参军察付吏部铨注簿尉察景徳二年举进士礼部奏名在髙等或言多逊子不当与科第故特命为州掾及是乃授亲民官明年察奉多逊丧归葬防阳又诏本州赐察钱三十万　应天府民曹诚以赀募工就戚同文所居造舍百五十间聚书千余巻博延生徒讲习甚盛府奏其事帝嘉之诏赐额曰应天府书院命奉礼郎戚舜賔主之仍令本府幕职官提举又署诚府助教舜賔同文孙纶子也　癸丑太常博士知温州李邈言准诏禁金银箔线装饰服用之物伏见两浙僧求丐金银珠玉错末和泥以塑塔像有髙袤丈者毁碎珍寳寖以成俗望严行禁絶违者重论其罪从之　封太常博士陈从易祖母詹氏为河间县太君从易以东封恩例当封母妻请回妻封以及祖母故也　三月丙辰朔日有食之　辛未帝御乾元楼观酺自是凡五日　夏四月戌子升州大火遣御史访民疾苦蠲被火屋税武胜节度使驸马都尉吴元扆纯谨谦逊在藩镇有忧民之心待賔佐以礼处事畏敬所至能检下未甞逾矩奉身简素鲜声色狗马之好所得禄赐皆分给亲族之孤贫者于是受诏知徐州请对言臣族属至多其堪任禄仕者皆已奏荐不任者悉均奉赡之公主有乳媪在得入参宫禁虑臣去后托以干祈望陛下不纳帝深叹其贤　分定天书及大驾仪仗别饰玉辂以奉天书题牓曰天书玉辂　壬辰江淮发运使李溥言粮纲卒随行有少货物经歴州县悉收税算望与蠲免从之　给事中判集贤院种放得告归终南山是日召见宴钱于龙图阁帝作诗赐放命羣臣皆赋且制序杜镐辞以素不属文诏令引名臣归山故事镐因诵北山移文其意葢讥放也明日帝出晁迥以下诗序示王旦等因题品之以迥诗及杨亿王曽序为优诏令别自缮写送放时论荣之　丙申入内供奉官郑志诚自茅山使还言至升州见黄雀羣飞蔽日徃徃从空而坠又闻空中若水声帝曰是皆异常而州不以言何也因出占书示王旦等曰此皆民劳之兆若守臣知人疾苦能防于未然则可免祸今张咏在彼吾无虑矣先是城中多火咏亷得不逞之民潜肆燔爇者折其足而斩之由是遂絶　己亥以三司使丁谓为修昭应宫使初议作宫命谓经度谓欲殚国财用规摹宏大近臣多言其不可殿前都虞侯张旻亦言土木之侈不足以承天意帝召问谓谓曰陛下富有天下建一宫崇奉上帝何所不可且今未有皇嗣建宫于宫城之干地正可以祈福羣臣不知陛下此意或妄有沮止愿以此谕之既而王旦又宻疏諌帝帝谕之如谓所对旦遂不敢复言于是特建使名令谓専总其事　诏自今诸路转运使副提防刑狱所举官如进改后五年无过有劳干者并举主特加酬奬先是帝谓宰臣曰举官犯赃则连坐而得人者赏弗之及非所以劝也故有是诏
　　吕中曰分天下为郡县总郡县为一道而又总诸道于朝廷委郡县于守令总守令于监司而又察监司于近臣此我朝内外之纪纲也故欲择守令必责之转运欲举转运必责之近臣既严连坐之罚又定举官之赏而失察者又有罪赏罚行而纪纲正矣然赏罚但行于己举之后举官当择于未举之先盖惟正知正惟邪知邪善恶各以类至此真宗所以先择举主也
　　壬寅诏禁中外羣臣非休暇无得羣饮废职　五月乙卯朔诏追封孔子弟子兖公顔回为国公费侯闵损等九人为郡公郕伯曽参等六十二人为列侯宰相羣官分撰賛　韶州献频婆果后以道逺罢之【考异实録作千嵗果】壬戌诏兖州长吏以天书降泰山日诣天贶殿建道塲设醮以其节为天贶节令诸州皆设醮从知并州刘综请也　丙寅召宰相至龙图阁观道像又观崇和殿瑞物凡四百余种王旦等称贺是日以昭应宫兴工宴丁谓以下仍赐役卒缗钱　祠部员外郎直集贤院钱塘杨侃请令诸州属县无遣胥吏下乡追事从之侃虞卿之后也　代州地震　六月丁酉诏修昭应宫役夫三伏日执土作者悉罢之时丁谓欲速成请三伏不赐休假王旦言当顺时令乃降是诏先是瑞应沓至知制诰王曽奏曰此诚国家承平所致然愿推而弗居异日或有灾沴则免舆议及帝既受符命大建玉清昭应宫复上疏曰伏睹国家诞受殊祥荐膺秘箓陛下寅畏寳符陟封名岳奉若之心斯为至矣而清衷濬发成命亟行就严城之北隅启列真之秘宇自经始以来庀徒斯广辇他山之石伐豫章之材累土陶甓挥锸运斤功极弥年费将巨万国家尊奉灵文之意不为不厚矣然臣之愚恳或异于斯既有见闻安敢缄黙臣以为今之兴作有不便之事五焉请为陛下陈之创立之宫规制宏大凡用材木莫非楩楠般运赴宫尤伤人力虽云只役军匠寜免烦扰平民况复军人亦是黎庶此未便之事一也方毕封崇复兹兴造内帑倾积代之蓄蔵百物尽生民之膏血散之孔易敛之惟艰此未便之事二也祸起隠微危生安逸今双阙之下万众毕臻所役诸杂兵士多是不逞小民其或防窜郊鄽狗偷都市有一于此足贻圣忧此未便之事三也王者顺承天地举动必遵于时令财成不失于物宜臣谨按孟夏无发大众无起土工无伐大树今肇基卜筑冲冒鬱蒸俶扰厚坤乖违前训矧复旱暵卒痒比屋罹灾得非失承天地之明效欤此未便之事四也臣窃聆符命亦言清净育民乃过兴剖撅之功广务雕锼之巧屡殚物力未协天心此未便之事五也伏望陛下思祖宗之大猷察圣贤之深戒止敦朴素无取瑰竒俾四海之内知陛下重爱民力之意岂不美欤昔太宗皇帝建太一上清等宫亦不使穷极壮丽臣谓陛下宜遵而行之方今疆场甫定西北有姑息之虞民俗茍完仓箱无红腐之积况闗辅之地流亡素多近甸之氓农桑失望虽令有司安慰亦恐未复田庐秋冬之间饥歉是惧亟经营于神馆虑稍鬱于舆情且徃古废兴之端前王得失之事布告方册足为商鉴者陛下览之详矣试观自昔人君崇尚土木孰若清净无为者之安全乎愿陛下留神垂聴无忽臣言则天下幸甚【考异王曽疏在言行録不得月日曽疏有云功极弥年恐合附来年五月疏又云旱暵案今年五月庚辰遣官祈雨来年五月辛丑京师大雨然则附今年五月为允】　帝自景徳四年以来不复出猎壬寅诏五方鹰鹘量留十数以备诸王从时展礼余悉纵之　庚戌帝御崇政殿亲试进士诸科赐进士梁固等及第出身有差固颢之子也初以颢遗廕赐进士出身服除诣登闻譲前命愿赴乡举许之昭应宫初相地止尽内殿真班院丁谓等复请増衍之多黑土疏恶乃于东京城北取良土易之自三尺至一丈有六等日役工数万上以道里稍逺悯其负担之劳壬戌诏三司以空船给昭应宫运土仍浚治渠道　秋七月丁巳置纠察在京刑狱司以知制诰周起侍御史赵湘领之　三司请出内蔵绫万疋以助经费从之复以万安宫为滋福殿　先是有诏减鄜延路驻泊兵九指挥归营乙丑钤辖李继昌等言边防备豫望许如旧帝以夷落安静冀省转输之劳不许　辛未以昭应宫为玉清昭应宫　戊寅诏封圣文宣王庙配享先儒鲁史左丘明等十九人爵为伯赠兰陵侯王肃司空当阳侯杜预司徒命近臣各撰賛　庚辰侍御史赵湘判三司都催欠司彭维等条上封禅赦前天下逋负总千二百六十万七千悉除之　八月帝欲择官知审刑院谓宰相曰当须详悉法令之人王旦曰今司法有人知院者但能晓逹事理详究物情不必熟法令者帝然之　秘书丞董温其上言汉以霍山为南岳望令夀州长吏春秋致祭诏礼官与崇文院检讨详定上奏言奉祀已久难以改制其霍山如有祈请及别致祭即委州县奉行从之　后宫杜氏昭宪皇后侄女也帝禁销金严甚还自东封杜氏乃服以迎车驾帝见之怒遂令出家洞真宫为道士由是天下无敢犯禁者【考异李焘曰杜氏入道事迹国史不载今据江休复杂志编入江云太常宫误也】　知杂御史赵湘言臣闻君臣之际礼义攸行朝廷之仪进止有度故辨色而皆入或假寐以待时茍夙兴之不勤何匪懈之能竭况乎称疾尤属慢朝若无察视之规孰执旷官之咎伏见常参文武官毎日趋朝并早赴待漏院候开内门齐入今以辰漏上始放朝故多后时乃入望许令知班驱使官二人常在正衙门视之有入晚者具名申奏又风雨寒暑稍甚即多称疾请假望委御史台酌度闻奏遣官诊视如显有诳妄即具弹劾从之　九月壬子朔入内供奉官王承勋言准诏于洺州塞漳河水口本州差权推官祖百世监督兵夫颇见勤尽望即授正任帝曰州县官除幕职皆自特恩内臣岂当论请即令吏部铨拟官代之凡内侍有过者责为洒扫院子乙卯赐其名曰散内品　先是命供备库使谢徳权决金水河为渠自天波门并皇城至乾元门歴天街东转缭太庙皆甃以礲甓树之芳木车马所度又累石为梁间作方井宫寺民舍皆得汲用复东引由城下水窦入于濠京师便之丁卯徳权奏功毕诏宗正告庙室赐役卒缗钱　司天言太隂当食之既翌日皇帝本命请祷祀之帝曰经躔已定何可祈也不许既而候之不亏宰臣表贺　甲子命工部侍郎冯起为契丹国信使　邵州防御使广平公徳彛言女适殿直郭中和家族颇众欲为别置一第帝曰中和有父母若从其请则妇事舅姑之礼阙矣不许　乙亥无为军言大风拔木壊城门营垒民舍压溺者千余人诏内臣恤视蠲来年租收瘗死者家赐米一斛　先是帝谓王旦等曰朕在东宫讲尚书凡七遍论语孝经亦皆数四今宗室诸王所习惟在经籍昨奏讲尚书第五巻此甚可喜也于是召寜王元偓等赴龙图阁观书目帝谕之曰宫中尝聴书习射最胜他事元偓曰臣请侍讲张頴説尚书间日不废弓矢因陈典谟之义帝喜乃诏毎讲日赐食命入内副都知张继能主其事尚虑元偓等轻待専经之士又加训督焉　是秋京西河东陜西江淮荆湖路镇定益梓卭宻等州言丰稔京师粟斗钱三十　冬十月癸未雄州奏契丹改筑新城帝谓辅臣曰景徳誓书有无创修城池之约今此何也陈尧叟曰彼先违誓修城亦此之利也帝曰岂若遗利而敦信乎且以此为始是当有渐宜令边臣诘其违约止之则抚御逺俗不失其欢心矣　濠州民齐睿坐恶逆逃亡防东封首露州用赦原之知定逺县王仲微言通判度支员外郎赵况受睿钱三百千不以上闻请重寘其罪诏特斩睿论况枉法除名为民况范阳人右丞上交子也　御史中丞王嗣宗言许州积水害民田盖恵民河不谨隄防毎嵗决壊即诏閤门祗候钱昭厚经度之昭厚请开小颍河分导水势帝曰泄其上源无乃移患于下流乎昭厚不能对判陈州石保吉复言此河浸广则郡当水冲为害之大乃命白陂发运判官史莹视之莹请顿固双斗门于减水河口为束水鹿巷以均节壅溢奏可因诏三班选干局习事者廵防隄岸殿最如黄汴法自是吏谨其职而水灾稍息　甲午诏天下并建天庆观先是道教之行时罕习尚惟江西剑南人素崇重及是天下始徧有道像矣殿中侍御史张士逊上言今营造竞起逺近不胜其扰愿因诸旧观为之诏从其请　御史中丞权判吏部铨王嗣宗刚果率易无所畏惮毎进见极谈时事或及人间细务颇轻险好进深诋冯拯之短而结王旦弟旭使逹意于旦以为助旦疾其丑行因力庇拯嗣宗大恚因摭拾知制诰王曽从妹夫孔冕被曽诬搆及侯徳昭援赦叙绯李永锡坐赃除名复引充旧职等事欲以倾旦帝曰止此乃致旱耶嗣宗理屈复以他辞侵旦旦不之抗乃已是月嗣宗请对言去嵗八月至今年十月不宿麦不登及秋兖郓苦雨河溢害稼葢刑政有失致成灾沴因复言孔冕寃枉播在人口而王曽尚居近班愿示黜退以正朝典臣请露章以闻帝谓王旦等曰曽实无罪若嗣宗上章亦须裁处旦曰冕不善之迹甚众但以宣圣之后不欲穷究谓其寃枉感伤和气恐未近理翌日嗣宗复对且谢前言之失帝优容之其狂妄多如此类　十一月壬子朔知邓州张知白言陜西流民相续入境有欲还本贯而无路粮者臣诱劝豪民出粟数千斛计口给之以半月为凖凡就路总二千三百家万二百余口其支贷有余者悉给贫老诏奨之　卫尉卿权判刑部填从吉言准淳化三年敕诸州所奏狱空须是司理院州司倚郭县俱无繋囚又准后敕诸路自今狱空更不降诏奨谕臣伏见提防刑狱司所奏狱空本司比对多不应旧敕外州妄觊奨饰沽市虚名近邠沧二州勘鞫大辟囚干诖数人裁一夕即行斩决伏见前代京师决狱尚五覆奏葢欲谨重大辟岂宜一日之内便决死刑朝廷比务审详恐有寃滥非有求于急速其间州府不体朝廷邀为己功但务狱空必无所益欲望依准前诏不行奬谕其诸州府军监以公事多少分为三等第一等公事多处五日其次十日其次二十日并须州司理院倚郭县全无禁囚及责保寄店之类方为狱空委提防刑狱司据等第日数勘验得实书于印歴从之　丙辰帝作文武七条戒官吏谓宰相曰汉制刺史以六条诸葛亮有武臣七戒朕今参求要道以儆励羣臣又思先朝以儒行篇赐近臣今可并赐一轴　甲子诏诸路官吏有蠧政害民辨鞫得实本路转运使提防刑狱官不能举察者论其罪先是知晋州齐化基知鄜州何士宗皆坐赃抵法监司初不以闻故申敕之　帝谓宰相曰闻陇州推官陈渐不能谨洁转运使以尧叟诸侄不能案举昨因违越被劾尧叟特为请令罢任自今傥如此必正其罪不复贷矣　十二月辛丑三司使丁谓等上泰山封禅朝觐祥瑞图百五十昭宣使刘承珪上天书仪仗图一召近臣观于滋福殿俄又示百官于朝堂　契丹承天皇太后萧氏殂年五十七諡曰神圣宣献契丹主哭必呕血遣天平节度使耶律信宁驰骑来告涿州先牒雄州雄州以闻甲辰诏废朝七日令礼官详定服制复命太常博士王随为祭奠使太常博士王曙等为吊慰使赙以衣五袭绫罗布帛万疋　乙巳贺正使耶律图噜古初入见既还馆令客省使曹利用以涿州牒示之戊申告哀使耶律信宁至閤门使受书进内诏图噜古等就开寳寺设位奠哭百官诣都亭驿吊之己酉帝于内东门制服发哀召信专入内亲加防问羣臣进名奉慰萧太后有机谋善驭左右大臣多得其死力先是蕃人殴汉人死者偿以牛马汉人则斩之仍没其亲屡为奴婢后一以汉法论每戎马入冦亲披甲督战及通好亦出其谋然天性残忍多杀戮始归政于契丹主未逾月而殂耶律隆运寻亦卒隆运即韩徳让也内外制服与后同柩而无子以吴王隆裕子周王承业为后是嵗天下户八百四十万有竒　赵徳明帅所部出
　　侵回鹘长星昼见徳明惧而还
　　三年春正月丁巳边臣奏韩徳让死帝曰徳让颇有智谋臣佐中未闻有其比者王钦若曰国主懦弱自今恐不能坚守和好帝曰朝廷始终待以诚信彼之部族亦当顺从也　种放归终南山有使来自秦雍者得放答陈尧叟诗五章以闻帝嘉之谓宰相言放隠居力学尝言古今殊时不当背时效古此最近于理乃诏放赴阙放表乞赐告帝许之诏答云傥再召勿复辞也又作歌以赐并赉衣服器币令京兆府毎季遣幕职就山存问放为弟汶求官即授秘书省正字　知天雄军冦凖言振武军士接送契丹使过境臣已各给装钱帝谓辅臣曰冦凖好收人情以求虚誉卿等今见之矣乃诏谕凖不当擅有给赐命备钱偿官【考异实録又云王旦对上以为此事忠臣必不为之别一夲乃无此语今削去】　二月契丹主闇弱自萧太后与韩徳让相继死其弟隆庆尤桀黠众心附之言事者请因遣使特加恩隆庆帝曰柔逺之道务存大体正当讲信修睦使之和协如其不法岂宜更加礼耶　乙酉丁谓请承天节禁屠宰刑罚从之　癸酉升州民以知州张咏秩满愿借留即授工部尚书令再任仍赐诏奬焉　交州黎至忠苛虐国人不附大校李公蕴为至忠亲任乃逐至忠出城而杀之其二弟明提明昶争立公蕴又杀之自称留后遣使奉贡帝曰黎桓不义而得之公蕴又效尤焉甚可恶也然蛮俗何足责哉其用桓故事授以官爵　右仆射判都省张齐贤言玉清昭应宫缋画符瑞有损谦徳及违奉天之意又屡请罢土木之役不聴辛丑齐贤出判孟州　闰月甲寅冬官正韩显符造铜候仪成并上所着经十卷其制则本唐李淳风及一行之遗法云　己未河北转运使李士衡言本路诸军嵗给帛七十万当春时民多匮乏常假贷于豪右方纳税租又偿逋欠以故工机之利愈薄请官预给帛钱俾及期输送民既获利官亦足用诏从之仍令优与其直后遂推其法于天下　乙卯帝幸射堂宴射又至西堂阅太宗御书图画帝作诗从臣皆赋　甲戌増葺射堂为继照堂设帟张乐许士民游观三日　丁丑召宰臣于宣圣殿谒太宗圣容玉皇像　三月壬辰以权静海军留后李公蕴为静海军节度封交阯郡王赐衣带器币丁酉帝谓王旦等曰自北鄙修好疆埸不耸朕居安虑危罔敢暇逸尝着文自警置之座右乃出贵廪食珍田夫吟念农歌自戒箴以示旦等　天书殿屡有祥异帝以语辅臣王旦等曰陛下至诚奉天天示寳符神物相之固其宜矣　帝作念边诗赐近臣和帝谓辅臣曰将帅才难今文武中固亦有人盖不经战阵无由知之虽天下无事然兵不可去战不可忘古之道也马知节曰将帅之才非可坐而知之顾临事机变如何尔咸平中将帅才畧无闻措置未便不能擒戮戎寇盖以未得其人故也今朝廷士马雄盛城垒坚固器甲犀利茍契丹渝盟边候有警陛下得人授之成算可使无噍类矣帝曰知节久任边防以为御戎之防何者为善知节曰边防之地横亘虽长然据要以扼其来路惟顺安军至西山不过二百里若列阵于此多设应兵使其久莫能进众将疲弊时以竒兵轻骑逼而扰之如敢来犯即命将深入力战彼必颠覆不暇今诸将喜用骑兵以多为胜且骑兵之多者布满川谷而用之有限茍墙进而前小有不利则莫之能止非所谓节制之师也臣尝谓善用骑兵者不以多为贵但能伏观戎寇之多少度地形之险易寇少则逼而撃之众则聚而攻之常依城邑以为旋师之所无不防矣时契丹已盟大臣方言符瑞知节毎不然之尝言天下虽安不可忘战因自陈年齿未暮五七年间尚可驱策如边方有警愿预其行但得副部署及良马数疋轻甲一聮足矣帝以为然乃命制钢铁锁子甲赐之　夏四月镇安节度使同平章事驸马都尉石保吉卒于京师帝废朝三日赠中书令諡庄武属孟夏飨太庙未即临防遣使谕其家礼毕乃临哭之保吉姿貎瓌硕颇有武干累世将相家富于财性骄倨好杀歴藩镇多扰细民待属吏不以礼帅大名时叶齐查道皆知名士悉命械颈以督粮运帝尝赐宻诏戒之先是曹玮及张崇贵上泾原环庆两路州军山川城寨图己未帝出以示王钦若等曰处置咸得其宜至于储备亦极详悉宜令别画二图用枢宻印一付本路一留枢宻院按图以计事　辛酉赐泰山士秦辨号贞素先生放还山辨自言百三十嵗帝召至京与语多言五代事亦无他术但能服食致长年耳　癸亥诏幕职州县官除广南福建路令预借俸钱外江浙荆湖逺地麟府等州河北河东縁边州军自今并许预借两月俸余近地一月　是日后宫李氏生子知开封府周起方奏事帝谓起曰知朕有喜乎起曰臣不知也帝曰朕始生子即入禁中懐金钱出探以赐起李氏杭州人初入宫侍刘修仪庄重寡言帝命为司寝既有娠从帝临砌台玉钗坠心恶之帝私卜钗完当生男子左右取钗以进殊不毁帝喜甚已而果生子是为仁宗后封李氏为崇阳县君　甲子契丹葬承天皇太后废朝禁边城乐太常博士石待问上时务策十数条大率言北鄙凶变非与中国渝盟即遭其弟簒夺乞选将练兵为之豫备又言先朝多任中人陵轹将帅故罕成功帝曰人臣指陈时政有闗朕躬过失虽不近理亦当优容之待问乃以祖宗制度所无之事恣为矫诬是不可恕也即命翰林学士李宗谔诘之待问辞穷己而责授滁州团练副使不得佥署州事【考异圣宋掇遗云待问上疏諌修昭应宫曰羣臣皆以陛下在尧舜之上臣谓不及唐太宗逺矣坐是命黜今从长编】　乙亥出内库钱五百万赎故宰相吕端居第赐其子蕃先是帝谓王旦等曰端诸子皆幼长子蕃病足家事不理旧第已质于人兄弟不同处昨令中使视之蕃扶杖附奏求赐差遣朕思之不若出内库钱赎还旧第令其聚居又僦舍日得千钱可以赡养然蕃颇懦当谕百凡有支用置簿嵗上内侍省后六年蕃为弟蔚娶妻又表献居第求加锡予且言负人息钱甚多王旦曰陛下恤孤念徃以劝人臣而蕃重烦圣念不可聴帝曰宜别出内库金帛赐之俾偿宿负蕃弟荀仍与西京差遣令蕃同徃自今无得借使他财命有司为掌僦课给其家复诏枢宻院察其妄费王旦曰陛下推恩终始极矣唐元和中还魏征旧第止降一诏何尝委曲如是耶　是月知雄州兼河北安抚使李允则言久戍边乞给假暂乗赴阙诏许之　五月安定郡王惟吉薨魏王徳昭之子也惟吉好学喜属文雅善草飞白性至孝初太祖命孝章皇后抚养之后亲为栉沐及上仙哀过所生毎诵诗至蓼莪父母劬劳之句涕泗交下宗室中有贤明之称焉　甲午诏奬知益州任中正转运使言吏民列状愿借留之也中正及并州刘综皆以善政闻帝谓辅臣曰藩方重地切在得人朝行中亦难其选自今须歴方面始可擢为大官卿等志之　辛丑京师大雨平地数尺壊庐舍民有压死者赐布帛
　　资治通鉴后编巻二十七
　　钦定四库全书
　　资治通鉴后编巻二十八
　　刑部尚书徐干学撰
　　宋纪二十八【起上章阉茂六月尽重光大渊献十二月凡一年有奇】
　　真宗膺符稽古神功让德文明武定章圣元孝皇帝
　　大中祥符三年六月癸丑知河中府杨举正言本府父老僧道千二百九十人状请车驾亲祀后土诏不许丙辰颁诸州释奠圣文宣王庙仪注并祭器图　诏前岁陜西饥民有鬻子者官为购赎还其家　翰林侍读学士礼部尚书郭贽卒帝以旧学故亲往哭之废朝三日赠左仆射諡文懿録其三子贽喜延誉后进宋白赵昌言皆其所荐也　翰林侍读学士礼部尚书邢昺被病请告帝亲临问赐名药一奁国朝故事非宗戚将相无省疾临丧之礼惟昺与郭贽以恩旧特用之儒者以为荣及卒废朝二日赠左仆射三子并进秩洪湛之得罪也昺力居多王钦若徳之昺被宠幸亦钦若左右之焉　秋七月戉寅朔玉清昭应宫紫防殿上梁车驾往观焉　丙申温仲舒卒赠左仆射諡恭肃仲舒敏于应务少与吕防正契厚又同登第仲舒黜废累年以蒙正居中书极力援引及被任用反攻蒙正士论薄之　己亥诏南宫北宅大将军已下各赴书院讲经史诸子十嵗以上并须入学毎日授经书至午后乃罢仍委侍教教授伴读官诱劝无令废惰　辛丑文武官将校耆艾道释三万余人诣阙请祀汾隂后土不允表三上八月丁未朔诏以来年春有事于汾隂　戊申以枢宻院事陈尧叟为祀汾隂经度制置使翰林学士李宗谔副之河北转运使李士衡献钱帛三十万以佐用度诏褒
　　之　己酉发陜西河东兵五千人赴汾隂给役置急脚递铺出廐马増驿递铺卒至八千余人　庚戌命翰林学士晁逈杨亿等与太常礼院详定祀汾隂仪注诏汾隂路禁弋猎不得侵占民如东封之制　壬子升洪润州屡火遣使存抚祠山川　甲寅召近臣观书龙图阁帝阅元和国计簿三司使丁谓进曰唐朝江淮嵗运米四十万至长安今乃五百余万府库充仭仓廪盈衍帝曰民俗康阜诚赖天地宗庙降祥而国储有备亦自计臣宣力也谓再拜谢　丁巳诏寳鼎县不得笞棰人有罪并送府驱遣　庚申解州言池盐不种自生其味特嘉取其精明尤异者上进诏遣使祭池庙　赐大理评事苏耆进士及第耆易简子宰相王旦女壻也耆举进士及唱第格在诸科枢宻院陈尧叟为帝具言之帝顾问旦旦却立不对耆曰愿且修学既出尧叟谓旦曰公一言则耆及第矣旦笑曰上亲临轩试天下士示至公也旦为宰相自荐亲属于冕旒之前士子盈庭得无失体尧叟愧谢曰乃知宰相真自有体至是耆献所为文召试学士院而有是命旦长女壻殿中丞雍丘韩亿后亦尝献所为文帝亟欲召试旦力辞之亿例当守逺郡帝特召见改太常博士知洋州旦私语其女曰韩郎入川汝第归吾家勿忧也吾若有求于上他日使人指韩郎縁妇翁奏免逺适则其为损不细矣亿闻之喜曰公待我厚也　丁卯羣臣五表上尊号不许　庚午诏如闻汾隂路勾当官除州县供顿外别取索凖备物宜令一切禁止　辛未命曹利用祭汾河　有司定祀后土仪度庙庭择地为埳其玉册玉匮石匮石防印寳悉如社首之制从之　乙亥河中府父老千七百人诣阙迎驾帝劳问之赐以緍帛　初髙丽西京留守康肇弑其君诵而立诵之从兄询权领国事【考异李焘长编云髙丽王诵卒其弟询权领国事案宋史及陈桱通鉴续编云诵为西京留守康肇所弑立诵从兄询今从宋史通鉴续编】髙丽尝筑六城于境上契丹已为贰于己遂举兵奄至城下焚荡宫室剽刦居人询徙居升罗州以避之兵退乃遣使请和契丹主谓羣臣曰康肇弑君诵而立询因而相之大逆也宜发兵问其罪羣臣皆曰可国舅详穏萧迪里曰国家连嵗征讨士卒抗况陛下在谅隂年谷不登创痍未复逺夷小国城垒完固胜不可为武万一失利恐贻后悔不听　九月丙子朔帝幸左承天祥符门观上梁改含芳园为瑞圣园　戊寅诏西路行宫宜令仪鸾司止用油幕为屋以备宿卫不须覆以芦竹河东转运使陈若拙请以所部緍钱刍粟十万转输
　　河中以助经费许之　陈尧叟言筑坛于雎上如方丘之制庙北古双柏旁起堆阜即就用其地焉　丁亥帝作宗室座右铭并注赐宁王元偓而下从判宗正等赵湘请也　知华州崔端言二千余人欲诣阙请幸西岳诏荅之　陈尧叟至汾隂数奏云物之祥辛夘羣臣诣阙拜表称贺　癸巳杖杀入内髙品江守恩于郑州坐擅取民田麦穗及私役军士故也论者谓朝廷行罚不私中外莫不悚庆　初有司议祠宇之旁难行觐礼欲竢还至河中朝防肆赦于是陈尧叟等言寳鼎行宫之前可以设坛壝如东封之制诏如尧叟等奏　甲辰内出绥抚十六条颁江淮南安抚使　冬十月庚申陈尧叟献河中府民王沼所上灵寳真文诏以沼为本府助教　陈尧叟又言解州父老欲诣阙奉迎车驾诏尧叟谕止之　丁巳羣臣诣阙拜表贺得灵寳真文　戊辰命三司使丁谓赴汾隂路计度粮草　庚申丁谓等上大中祥符封禅记五十巻帝制序藏秘阁赐谓等噐帛十一月戊辰徙司天台韩显符所造铜浑仪于龙图
　　阁召辅臣同观因诏显符择监官或子孙可教者授其法　壬寅召向敏中陈彭年张知白孙奭查道等对于崇政殿命坐令即席赋瑞雪汾隂诗　李允则言顷年契丹加兵女真女真众才万人所居有灰城以水沃之凝为坚氷不可上距城三百里焚其积聚设伏于山林间以待之契丹既不能攻城野无所取遂引骑去大为山林之兵掩袭杀戮今契丹趣辽阳伐髙丽且涉女真之境女真虽小契丹不能胜也仍书图以献帝谓王旦等曰契丹伐髙丽万一髙丽穷蹙或归于我或来乞师何以处之旦曰当顾其大者契丹方固盟好髙丽贡奉累数嵗不一至帝曰然可谕登州侍其旭如髙丽有使来乞师即语以累年贡奉不入不敢达于朝廷如有归投者第存恤之不须以闻　先是契丹主欲伐髙丽遣髙正韩宣问王询遣使奉表乞罢师不许乙酉契丹军遂渡鸭渌江康肇率师御之战败退保铜州契丹进击肇分兵为三一营于州西据三水之防肇居其中一营于近州之山一附城而营契丹先锋耶律博诺率详穏耶律达鲁击破三水砦擒肇及副将李立追亡数十里获所弃粮饷铠仗不可胜计防契丹主军至斩首三篇余级铜霍贵宁等州皆降都统萧巴雅尔复大败髙丽于古达岭王询遣使上表请朝许之遂禁军士俘掠以马保佑为开京留守王八副之遣乙凛将骑兵一千送保佑赴京髙丽守将卓思正敎契丹使者韩喜孙等十人帅兵出拒保佑不得入而还契丹主遣乙凛将兵击之思正出奔西京契丹兵围之五日不克契丹次于城外王询遣使请降羣臣议皆谓宜纳之耶律质曰询一战而败遽求纳欵此诈耳纳之恐堕其计宜待彼势穷乃屈未晚也契丹主乃使萧巴雅尔等进攻开京遇髙丽兵败之王询弃城走平州契丹遂焚开京宫室府库民庐俱尽至清江而还契丹师既行诸降城复叛至贵州南峻岭谷大雨连日马駞皆疲甲仗多失霁乃得渡鸭渌江【考异案长编云契丹大举伐髙丽询与女真合兵拒之契丹大败帐旗卒乘罕有还者官属战没大半乃令幽蓟选常干仕进及稍知书者以补其乏归取介胄万副隆庆以疑间不给防寨遁归髙丽又于鸭渌江东筑城与远来相望跨江为桥潜兵以固大城与辽史通鉴续编所载不同而叶隆礼契丹国志则云统和二十八年十一月契丹伐髙丽国髙丽与女真合兵拒之契丹兵败此又与长编合矣存以竢考】　庚子陜州言寳鼎县黄河清遣官往祭羣臣称贺　十二月丙午寳鼎县黄河再清李宗谔以闻帝作诗近臣毕贺越数日集贤校理晏殊献河清颂　壬子大宴含光殿军校营在新城外者并令终宴至夕遣内侍持钥往诸门竢尽出阖扉入钥遂为定制　乙夘告太庙奉天书如东封之制　丙辰以资政殿大学士向敏中权东京留守三司使丁谓为行在三司使盐铁副使林特副之　丁巳翰林学士李宗谔等上新修诸道图经千五百六十六巻诏奬之　禁扈从诸色人燔爇道路草木知杂御史赵湘请依周礼知土训诵训纂録所经山
　　川古迹风俗以资宸览诏钱易陈越刘筠宋绶掌其事毎顿进一巻　龙图阁待制孙奭由经术进守道自处即有所言未尝阿附取悦帝尝问以天书奭对曰臣愚所闻天何言哉岂有书也帝知奭朴忠每优容之【考异李焘曰奭以经术进守道自处即有所言未尝阿附取悦大中祥符初得帛书秘语于左承天门或以为天书上将奉迎召宰相对崇政殿西庑王旦等曰天贶符命实盛徳之应皆再拜称万嵗又召问奭奭对曰臣愚所闻天何言哉岂有书也上既奉迎天书大赦改元布告其事于天下筑玉凊昭应宫是嵗天书复降泰山帝以亲受符命遂议封禅作礼乐王钦若陈尧叟丁谓杜镐陈彭年皆以经义左右附和由是天下争言符瑞矣正既云筑昭应宫又云是嵗天书复降泰山帝以亲受命遂议封禅按帝初得左承天门天书即议封禅不縁天书复降泰山乃议封禅也正误矣正大抵尚文文胜则固失实不但取天何言哉安有书也等语余悉删去】是嵗特命向敏中谕奭令陈朝廷得失奭上纳谏恕直轻徭薄赋四事颇施用其言及将有汾隂之役防嵗旱京师近郡谷价翔贵奭遂奏疏曰【考异奭附云大中祥符三年令宰相向敏中谕奭按敏中时但为资政殿大学士未尝再入中书也今削去宰相字】先王卜征五年嵗习其祥祥习则行不习则増修徳而改卜陛下始毕东封更议西幸则非先王卜征五年慎重之意其不可一也夫汾隂后土事不经见昔汉武帝将行封禅大礼欲优游其事故先封中岳祀汾隂始巡幸郡县浸寻于泰山矣今陛下既已登封复欲行此其不可二也周礼圜丘方泽所以郊祀天地今南北郊是也汉初承秦唯立五畤以祀天而后土无祀故武帝立祠于汾隂自元成已来从公卿之议徙汾隂后土于北郊后之王者多不祀汾隂今陛下乃欲舍北郊而祀汾隂其不可三也西汉都雍去汾隂至近今陛下经重闗越险阻轻弃京师根本其不可四也河东者唐王业所起之地唐又都雍故明皇间幸河东因祀后土与圣朝事异今陛下无故欲祠汾隂其不可五也夫遇灾而惧周宣所以中兴比年以来水旱相继陛下宜侧身修徳以荅天谴岂宜下狥奸回逺劳民庶忘社稷之大计慕箫鼔之盘游其不可六也夫雷以二月出八月入育养万物人君之象失时则为异今震雷在冬为异尤甚天戒丁宁陛下未悟其不可七也夫民神之主也是以先王先成民而后致力于神今国家土木之功累年未息水旱则沴饥馑居多乃欲劳民事神神其享之乎其不可八也陛下欲行此礼不过如汉武帝唐明皇刻石颂功而已此皆虚名也陛下天纵钦明神资濬哲固当追踪三帝三王之事岂止效此虚名乎其不可九也唐明王以嬖宠害政奸佞当涂身播国屯兵纒魏阙今议者引开元故事以为盛烈乃欲倡导陛下而为之其不可十也臣犹惧言不逮意愿少赐清问以毕其説帝遣内侍皇甫继明谕以具条再上于是奭又上疏曰陛下将幸汾隂而京师民心勿宁江淮之众困于调发理须镇安而矜存之且土木之功未息而攘夺之盗必行北敌治兵不逺边境虽驰单使宁保其心昔黄巢出自凶饥陈胜起于徭戌隋帝縁勤逺畧唐髙祖由是开基晋少主智昧边防耶律徳光因之猾夏今陛下俯从奸佞逺弃京师罔念民疲不虞边患涉仍嵗荐饥之地修违经久废之祠又安知饥民之中无黄巢之剧贼乎役徒之内无陈胜之大志乎肘腋之下无英雄之窥伺乎区脱之间无天骄之观衅乎陛下方祠后土驻毕河中若敌骑猖狂忽及澶渊陛下知魏咸信能坚据河桥乎周莹居中山能摧锋却敌乎又或渠魁侠帅啸聚原野刦掠州县侵轶郊畿行在逺闻得不惊骇陛下虽前席问计羣臣欲借筯出奇以臣料之恐无及也又窃见今之奸臣以先帝寅畏天灾诏停封禅故赞陛下力行东封以为继成先志也先帝欲北平幽朔西取继迁大勲未集用付陛下则羣臣未尝献一谋画一策以佐陛下继先帝之志而乃卑辞重币求和于契丹蹙国縻爵姑息于保吉谓主辱臣死为空言以诬下罔上为己任撰造祥瑞假托神才毕东封便议西幸轻劳圣驾虐害饥民冀其无事往还谓已大成勲绩是陛下以祖宗艰难之业为佞邪侥幸之资臣所以长叹痛哭也夫天神地祗聪明正直作善降之百祥作不善降之百殃安在其笾豆簠簋乎春秋曰国之将兴听于民将亡听于神固非愚臣妄议也时羣臣数奏祥瑞奭又上疏言五载巡狩虞书常典观民设教羲易明文何须紫气黄云始能封岳嘉禾异草然后省方今野雕山鹿并形奏简秋旱冬雷率皆称贺将以欺上天则上天不可欺将以愚下民则下民不可愚将以惑后世则后世必不信腹非窃笑有识尽然上玷皇明不为细也防入不报
　　四年春正月陜西提防刑狱司言邠宁环庆副都部署陈兴纵所部禁兵刦盗诏释不诛辛巳徙知永兴军府王嗣宗代之邠州城东有灵应公庙傍有山穴羣狐处焉妖巫挟之为人祸福凡水旱疾疫悉祷之民语为之讳狐音及嗣宗至毁其庙熏其穴得数十狐尽杀之淫祀遂息辛巳诏执事汾隂懈怠者罪勿原　癸未代州言粟斗十余钱　乙酉亲习祀后土仪于崇徳殿　丁亥谒啓圣院太宗神御殿普安院元徳皇后圣容告将行也　丁酉车驾奉天书发京师日上有黄气如疋素五色云如盖紫气翊仗是夕次中牟县　戊戌次郑州命陈彭年王曙同详定邀驾词状　己亥次荥阳县庚子次巩县判河阳张齐贤见于汜水顿侍食毕即还任陈尧叟进白鹿　辛丑过訾村设幄殿奉置三陵神坐帝鞾袍拜哭奠献是日晴霁始就次苍烟白雾起陵上俄覆神幄礼毕乃散咸以为帝哀惨所感夕次偃师县壬寅车驾至西京　甲辰发西京至慈涧顿太官始
　　进素膳夕次新安县　二月乙巳朔次渑池县丙午次硖石县丁未入陜州　戊申华州献芝草东京狱空己酉次灵寳县　庚戊次湖城县辛亥次閺乡县壬子出潼闗度渭河次严信仓遣近臣祀西岳　癸丑次河中府　丙辰次永安镇遣近臣祀河渎　丁巳发永安镇有黄云随天书辇法驾入寳鼎县奉祗宫　戊午致斋召近臣登延庆亭南望仙掌北瞰龙门自宫至脽列植嘉树六师环宿行阙旌旗帟幕照燿郊次眺览久之己未寳鼎县瀵泉涌有光如烛　庚申羣官宿祀所辛酉具法驾诣脽坛夹路燎火其光如昼甬道盘屈
　　周以黄麾仗至坛次服衮冕登坛祭后土地祗备三献奉天书于神坐之左以太祖太宗并配悉如封禅之礼先是脽上多风及行礼顿止司天言黄气绕坛月重轮众星不见惟大角光明少顷改服通天冠绛纱袍乘辇诣庙登歌奠献省封石匮遣官分奠诸神登鄈邱亭视汾河望梁山顾左右曰此汉武帝泛楼船处也一时之乐垂于千古即日还奉祗宫鼓吹振作紫气四塞觐者溢路或感泣言曰五代以来此地为战场今日乃获覩天子巡祭实千载一遇之幸也诏以奉祗宫为太宁宫増葺殿室设后土圣母像又遣官祭告河渎　壬戌御朝觐坛受羣臣朝贺大赦天下恩赐如东封例建寳鼎县为庆成军给复二年　赐天下酺三日大宴穆清殿赐父老酒食衣币帝作汾隂二圣配飨河渎西海等赞【考异湘山野录云真宗回跸次河中长安父老三千人诣行在表乞临幸种放以三不便諌乃止案真宗实录畧无此事野录又言放时有兄防及乞还山林等皆谬误与正史实录不合今不取】　癸亥发庆成军观瀵泉夕次永安镇　甲子次河中府幸舜庙赐舜井名广孝泉亲作赞度河桥观铁牛又幸河渎庙登后亭见民有操舟而渔秉耒而更者帝曰百姓作业其乐乎使吏无侵扰则日用而不知矣遂幸开元寺紫极宫逍遥楼赋诗赐从臣召草泽李渎刘巽渎以疾辞授防大理评事致仕渎莹子淳澹好古王旦李宗谔与之世旧毎劝其仕渎皆不荅于是直史馆孙冕言其隐操陈尧叟复荐之既辞疾不至遣内侍劳问令长吏嵗时存问　乙丑御驻跸宣恩楼观酺　加号西岳金天王曰顺圣金天王遣鸿胪少卿裴庄祭告又诏葺夷齐庙丙寅赐亲王辅臣百官酺宴于行在尚书凡二日帝作祀汾隂礼成诗就宴所赐之　戊辰发河中府　己巳次华隂县幸云台观观希夷先生陈画像除其观田租庚午谒顺圣金天王庙羣臣陪位遣官分奠庙内诸神又幸巨灵真君观并除其田租宴从官父老于行宫之宣泽楼紫气如龙起岳上帝作西岳赞仙掌诗召见华山隐士郑隐敷水隐士李宁赐隐号曰贞晦先生辛未次閺乡县召承天观道士柴通赐坐问以无为之要除其观田租通年百余嵗善服气语无文饰多以修身谨行为説云　壬申次胡城县宴虢州父老于行宫门　癸酉次灵寳县　三月甲戌朔次陜州召草泽魏野辞疾不至野居州之东郊不求闻达赵昌言冦准来守是州皆賔礼焉为诗精苦有唐人风契丹使者尝言本国得其草堂集上帙愿求全部诏与之至是帝巡幸之暇回望林岭间亭槛幽絶意非民俗所居时野方教鹤舞俄报有中使至抱琴逾垣而走帝乃遣使图上其所居今长吏常加存抚　乙亥幸顺正王庙作铁牛诗宴从官父老于霈泽恵民楼又登北楼望大河观山川形胜赐运船卒时服作诗题栋间是日雨石普请驻跸城中勿涉泥泞帝作诗赐普因令扈从至西京丙子次硖石县丁丑次渑池县戊寅次新安县帝之还也以道远闵卫士肩舆执盖之劳多乘马御乌藤帽己夘车驾入西京以知河南府薛映有治状赐诗嘉
　　奬　癸未张齐贤自河阳来朝召之也　甲申幸应天禅院又幸太子太师吕蒙正第慰抚之赐赉有加问蒙正诸子孰可用对曰臣之子豚犬耳犹子夷简宰相才也【考异邵氏见闻录载蒙正言有侄夷简任棣州推官按大中祥符元年以大理寺丞举贤良此时不应尚为幕职也今削去】陈尧叟李宗谔自河中府来朝言初经度祀事至礼毕凡土木工三百九十万余正役军士辇送粮草供应顿递亦未甞差扰编民帝称善　戊子丁谓言有鹤二百余翔天书殿上又有五百余飞集太清殿己丑御五鳯楼观酺　车驾将朝陵甲午发西京次偃师县　乙未帝素服乘马至永安县斋于行宫丙申谒安陵永昌永熙元徳皇太后陵帝奠献悲泣感动左右又徧诣诸后陵诸王坟致奠命中使徧祭皇亲诸坟及诸汝州祭秦王坟　丁酉次巩县张齐贤辞归河阳赐衣带噐帛如侍祀例　戊戌至汜水县虎牢闗路险命执炬火以警行者河阳结防为楼备乐奏帝以太宗忌辰甫近亟止之夕次荥阳县改虎牢闗为行庆闗　己亥次郑州庚子召从官宴于回銮庆赐楼父老于楼下不作乐　壬寅次中牟县　癸夘次琼林苑赐诸部署钤辖羊酒犒设将士　夏四月甲辰朔车驾至自汾隂己酉谒太庙又谒元徳太后庙　庚戌诏以时渐炎
　　燠京师赐酺宜至今秋　癸丑遣近臣祭谢后土西岳西海西渎文遣官分诣诸陵致祭　丙辰大宴含光殿己未诏恭上汾隂后土庙额曰太宁以河中府进士
　　薛南为试将作监主簿首诣阙请祀汾隂者也　乙丑葺尚书省三月而毕　丁卯许国公吕防正卒赐中书令諡文穆防正有器量不记人过澹于荣利居政府不喜更张制度初参知政事入朝堂有朝士指之曰此子亦参政耶防正阳为不闻同列不能平令诘其姓名防正遽止之曰若一知其姓名则终身不能忘固不如弗知也时皆服其量尝问诸子曰我为相外议如何诸子云大人为相甚善但人言无能为事权多为同列所争蒙正曰我诚无能但有一能善用人耳朝士有藏古镜者自言能照二百里欲献正以求知防正笑曰吾面不过楪子大安用照二百里哉闻者叹服为左仆射防营奉熙陵防正出家财三百余万以助用其出判河南也政尚寛静委任僚属所居有园亭花木日与亲旧欢宴子孙环列迭奉夀觞　本朝三入中书者惟赵普防正两人然恬退令终尤推防正焉　五月刑部郎中知洪州王济卒济临终自草遗表大率以进贤退谀佞罢土木不急之费为言余不及私癸巳诏州城置孔子庙　乙未诏加上五岳帝号以
　　向敏中等为五岳奉册使往致祭奉册衮冕焉六月丙午太白昼见两浙福建荆湖广南诸州循伪制输丁身钱嵗凡四十五万四百贯民有子者或弃不养或卖为僮仆或度为释老秋七月壬申朔诏悉除之　国史院进所修太祖纪上录纪中义例未当者二十余条谓王旦王钦若曰且如以钟鼓楼为漏室窰务为甄官岂若直指其名也悉宜改正之钦若曰晁逈杨亿所修帝曰卿尝防之耶旦曰朝廷撰集大典并当悉心务令广备初无彼此之别也因诏毎巻自今先奏草本编修官及同修史官其初修或再详防皆与载其名如有改正増益事件字数亦各于名下题出以考其勤惰焉壬午镇局昌等州地震　甲午冯拯罢　八月帝谓宰相曰朝廷宜守经制傥务更张则攀授者众乃知命令之出不可不谨今言某事有利轻为厘革始则皆以为当久乃飜成有害洎加裁正是朝令夕改也又莅官之人不可过为寛恕以致弛慢或探求罪恶不顾烦扰抑又甚矣王旦曰古人有言法出而作令下而奸生寛则民慢陷法者多猛则民残无所措手足正为此也　甲辰兖州言虸蚡生有虫青色随齧之化为水时谓旁不肯虫帝谓宰相曰昨遣人濳视东畿苗稼大率所伤不过三四分王旦曰陛下忧民之切上天固当垂佑矧连嵗丰稔今兹小损亦未至失所也　右谏议大夫知广州扬覃勤于吏事所至以干局称南海有畨舶之利前后牧守致谤议覃循谨清介逺人宜之及卒父老有洒泣者三司使丁谓言东封及汾隂赏赐亿万加以蠲复诸
　　路租赋除免口筭恩泽寛大恐有司经费不给帝曰国家所务正在泽及下民但敦本抑末节用谨度自当富足矣　乙巳太白昼见　乙丑刻御制大中祥符颂于左承天祥符门河决通利军　九月癸巳御乾元楼观酺凡五日　冬十月己酉观玉清昭应宫正殿上梁宴从臣赐物有差　丁巳帝以江南淮南接壤而盐酒之价不等令三司与江淮制置发运使李溥规定以闻有司执言虑失嵗课帝曰茍便于民何顾嵗入也　殿中侍御史薛奎性刚不茍合遇事敢言帝时数宴大臣至有霑醉者奎谏曰陛下嗣位之初勤心万务而简于宴幸今天下诚无事而饮乐无度又大臣数被酒无威仪非所以为朝廷重也帝善其言　十一月丙子帝御崇政殿亲试赐进士张师徳等及第出身有差师徳去华子也　壬午知河南府冯拯请増给官市刍粟之直陈尧叟曰増直以市不若徙马他所京师马旧留二万今留七千自余悉付外监仍欲于七千之中更以四千付淳泽监嵗可省刍粟三百余万若有给赐朝取夕至矣从之【考异防要于明年四月始载尧叟言又马数不同今从实录】帝又曰马及十万当且止也王旦曰听民间畜养官中缓急以本直市之犹外廐耳且所费刍粟皆出两税少损马食用资军储亦当世之切务马知节曰马多不精若十万匹选可用者当得四五万耳多蓄驽弱其费愈甚帝然之　工部侍郎种放屡至阙下俄复还山人有贻书嘲其出处之迹且劝以弃位居嵓谷放不荅放终身不娶尤恶嚣杂故京城赐第为择僻处然禄赐既优晚节颇饰舆服于长安广置良田嵗利甚博亦有强市者遂致争讼门人族属依倚恣横王嗣宗之出守长安始甚敬放放被酒稍倨互相讥诮嗣宗怒因上疏言所部兼并之家凡十余族而放为之首且述放弟侄无赖据林麓樵采周回二百余里夺编氓厚利愿以臣疏下放赐放终南田百畆徙放嵩山疏辞极其丑诋目放为魑魅且屡遣人责放不法帝方待放厚诏工部郎中施防推究防赦而止于是放自乞徙居嵩山诏遣内侍起第赐之然犹往来终南按视田畆毎行必给驿乘时议浸薄焉　戊戌诏加上五岳诸后之号仍遣官祭告　是月诏遣使臣一人管勾故太师赵普家事普妻和氏卒因其家自请而从之【考异三朝寳训防旧族云赵普妻卒上令中使录其家赀数甚广因谓左右云普夫妻俭啬致此储畜其子承宗已卒承照尚幼当遣使臣为主家务无令散失按承宗死于淳化二年承照时已八嵗今不得云尚幼盖宝训润文遂失事实耳今但从防要】　十二月戊申太常博士江嗣宗言陛下躬临庶政十有五年殿庭间事一取圣防有劳宸虑今请礼乐征伐大事出于一人自余细务委任大臣百司帝曰此颇识大体乃诏褒嗣宗从其所请是嵗天下户十三万三千有奇口五十四万一千有奇

　　资治通鉴后编巻二十八
&lt;史部,编年类,资治通鉴后编&gt;
　　钦定四库全书
　　资治通鉴后编巻二十九
　　刑部尚书徐干学撰
　　宋纪二十九【起武困敦正月尽昭阳赤奋若六月凡一年有奇】
　　真宗膺符稽古神功让徳文明武定章圣元孝皇帝
　　大中祥符五年春正月癸酉命晁逈刘综李维孙奭同知贡举帝作诗朂以抡材之意始遣内臣二员承受奏报　乙亥宋白卒赐左仆射有司议諡文宪内出宻奏言白素无捡操不当获此諡遂改为文安　赐处士周啓明粟帛转运使陈尧叟表其行义故也戊寅木冰乙酉并州上刍粟数可给四五年帝曰河东仍嵗丰
　　穰储峙尤广自今诸路稔嵗宜以时积谷为凶年之备壬午河决棣州　戊戌著作佐郎聊城李垂上河形势书三篇并图其畧曰臣请自汲郡东推禹故道挟御河减其水势出太伾上阳太行三山之间复西河故渎北注大名西馆陶南东北合赤河而至于海因于魏县地析一渠正北稍西迳衡漳出邢洺如夏书过洚水稍东注易水合百济防朝河而入于海大伾而下黄御混流薄山障隄势不能逺如是则载之髙地而北行百姓获利而契丹不能南侵矣禹贡所谓夹右碣石入于海孔安国曰河逆上此州界其始作自大伾西八十里曹公所开运渠东五十里引河水正北稍东十里破伯禹古隄径牧马陂从禹故道又东三十里转大伾西通利军北挟白沟复西大河北径清丰大名西厯洹水魏县东暨馆陶南入屯氏故渎合赤河而北至于海旣而自大伾西新发故渎西岸析一渠正北稍西五里广深与汴等合御河道通大伾北即坚壤析一渠东西二十里广深与汴等复东合大河两渠分流则西三分水犹得注澶渊旧渠矣大都河水从西北大河故渎东北合赤河而达于海然后于魏县北发御河河西岸析一渠正北稍西六十里广深与御河等合衡漳水又冀州北界深州西南三十里决衡漳西岸限水为门西北注滹沱潦则塞之使东渐渤海旱则决之使西灌屯田此中国御边之利也两汉以下言水利者屡欲求九河故道而疏之今考图志九河并在平原而北且河壊澶滑未至平原而上已决矣则九河奚利哉汉武舍大伾之故道发顿丘之暴衡则滥兖泛济接闻于世夫平原而北地势浚下泄水甚易故沧徳之间旧障皆完滑台而北地形髙平入海稍难故齐棣之间防波互出若放河北下则其利甚详惜哉河朔平田膏腴千里而纵容北骑刦掠其间是授胜地于匈奴借寇兵为虎翼汉贾谊晁错不及此议者以河水未东故也唐戴胄马周不及此议者以守在幽北故也今大河尽东全燕陷北则御边之计莫大于河不然则赵魏百城富庶万亿适足以诲盗而招寇矣诏任中正陈彭年王曽详定中正等上言详垂所述颇为周悉所言起滑台而下派之为六则沿流就下湍急难制恐水势聚而为一不能各依所设或必戍六则是更増六处河口悠久难于隄防亦虑入滹沱漳河渐至二水淤塞益为民患又筑隄七百里役夫二十一万七千工至四十日侵占民田颇为烦费其书并图虽兴行匪易而博洽可奬望送史馆从之　癸丑帝谓宰臣曰闻贡院试诸科举人皆解衣阅视虑其挟藏书册颇失取士之体宜令止之先是直史馆刘锴请挟书并同保人殿一举是嵗诸科以挟书扶出者十八人并同保九十三人而十二人当奏名有司以闻帝特令赴殿试乃诏礼部别加裁定罢同保殿举之制壬戌令礼部贡院录诸州发解试题进内上将亲试贡士虑其重复故也自是用为常例　甲子以待御史赵稹为兵部员外郎益州路转运使帝谕稹曰蜀去朝廷逺民间事有可更置者悉条上之稹至部事无大小悉心究访至一日章数上蒲江县捕刼盗不得而官司反系平民数十人楚掠诬服又合其辞若无疑者稹适行部意其有寃乃驰入县狱因尽得其寃状释出之　己丑帝亲试礼部合格贡举人始摹印诗赋论题以赐官给纸起草赐进士徐奭等及第出身有差　丁酉上封者言进士萧立之本名琉尝因赌博抵杖刑今易名赴举登第诏有司诘问立之引服命夺其敕赎铜四十斤遣之　夏四月辛丑以太常少卿知潭州刘师道为左司郎中枢宻直学士仍知潭州师道敏于吏事所至有声吏民畏爱长沙当湖岭都防剖烦析滞案无留事故増秩再任焉　戊申命资政殿大学士刑部尚书向敏中守本官平章事敏中再掌留任以厚重镇静人情帖然帝嘉之故复相　三司请民有贩茶违法者许家人告论帝曰此犯敎义非朝廷所当言也不许【考异宋史本纪云以利壊俗非国体不许今从实录】　新及第进士华阳彭乘与同年生登相国寺阁皆瞻顾乡闗有从宦之乐乘独怅然西望曰亲老矣安能舎晨夕之奉而图一身之荣乎翌日奏乞守选侍养帝嘉其意命依例注官遣还　王嗣宗知镇州与枢宻直学士给事中边肃为代二人素不相能肃尝以公钱贸易规利又遣部吏彊市民物嗣宗以闻有司请逮系帝曰肃有近职朕不欲使之属吏又念其顷守邢州有固御之劳乃命刘综任中正以嗣宗奏示之肃尽引伏乙丑肃坐夺三任授岳州团练副使不署州事嗣宗尝自言徙种放掘邠狐及案肃为去三害先是肃知邢州澶州之役帝宻诏肃若州不可守听便宜南保他城肃匿诏不发督丁壮乘城而辟诸门悉所部兵阵以待之骑傅城下肃与战小胜契丹莫测三日引去髙丽王询遣蔡忠顺奉表如契丹乞称臣如故契丹
　　主命询亲朝询复以疾辞初契丹伐髙丽取其地筑六城皆在女真鸭渌江东及髙丽臣服复以赐之至是契丹主怒询不朝命复取六州地于是有女真人知髙丽事者进言以为自开京东马行七日有大砦广若开京凡傍邑所贡珍异皆在焉其胜罗等州之南亦有二砦所积如之若大军自女真北渡鸭渌江并大河而上至郭州与大路防髙丽可取也　五月戊辰朔诏礼部权停今年贡举　帝以江淮两浙路稍旱即水田不登乃遣使就福建取占城稻三万斛分给三路令择民田之髙仰者莳之盖旱稻也仍出种法付转运使揭牓谕民其后又取种于玉宸殿帝与近臣同观作歌毕和　癸酉帝以宗室所和绿毛龟诗示宰臣等因曰诸王暇日莫若读书缀文尝有请读史者朕谕以学古莫若读正经皆圣人之言也　戊寅制以修仪刘氏为徳妃　知袁州何蒙上言本州二税请以金折纳帝曰若是则尽废耕农矣不许　六月壬子丁谓言天书阁望柱起直气千余条青紫黄白相间又吐白光若银丝上有轻白云覆之俄变五色帝作瑞应诗赐近臣和　诸州言嵗丰谷贱咸请博籴帝虑伤农即诏三司使丁谓规画以闻谓言莫若和市而诸州积镪数少癸丑出内藏库钱百万贯付三司以佐用度　修国史院言所修礼志旧日厯止存事端并令礼院取索国初以来礼文损益沿革制作之事及论议评定文字或虑尚有遗落致国家大典有所不备龙图阁待制孙奭见判礼院深于经术礼学精博望専委检讨供报从之　钱塘林逋少孤力学性恬淡好古不趋荣利家贫衣食不足晏如也初放逰江湖间久之结庐西湖之孤山二十年足不及城市转运使陈尧叟以其名闻庚申诏赐粟帛长吏嵗时劳问
　　吕中曰当天下无道之时而隐者此当隐而隐者也当天下有道之时而隐者此不当隐而隐者也若种放林逋诸公其不当隐而隐者岂生于野者不愿为公侯国初风俗淳厚若此乎然当人主求贤下士之时而卓然有髙士清风义槩岂不动人主歆慕之心一四皓不仕可以植西京节义之风一严光不出可以植东都节义之风孰谓隐士无益于世哉
　　壬戌令枢宻院修时政记月送史馆先是枢宻院月录附史事送中书编于时政记及是王钦若陈尧叟等请别撰从之枢宻院时政记始此　秋七月戊辰新作保康门于朱雀门东徙汴河广济桥于大相国寺前牓曰延安又作桥跨恵民河牓曰安国时将建观以奉五岳故辟此门寻命丁谓等就奉节致逺三营地及填干地之西偏兴筑内侍邓守恩董其役　龙图阁待制张知白上言汉史载宣帝为明盛之主美其任人责成知王道之根本常曰与我共治天下者其惟良二千石乎唐李峤尝云安人之方须择郡守窃见朝廷重内官轻外任毎除牧伯皆避命致诉此遣外任多是贬累之人风俗不澄实由于此望于台阁妙选贤良分典大州共康庶绩臣请辍近侍率先具寮鳯阁侍郎韦嗣立因而请行遂令以本官出领州郡伏见江浙大郡方切择人茍有阙员俾之承乏臣虽不肖愿继前修矧方册非遥故事仍在傥以为允乞举而行帝曰知白援引故事请重亲民之官良可嘉也然以累更外任方在要职不许辛未命知白同纠察在京刑狱　壬申上封者言诸州军司法防军多不得其人致刑法差枉望令吏部铨司谨择明法出身者授之帝以示辅臣王旦言明法虽习律文亦须有才识顷法官阙多取属县簿尉习刑名者代之今请令铨司防酌施行从之　癸未庆成军大宁宫庙成总六百四十六区　八月丙申朔日有食之诏学士院青词斋祝祭文止称皇帝无列尊号　戊戌左仆射张齐贤以司空致仕还洛阳入辞便坐方拜而仆帝遂止之许二子扶掖升殿命益坐茵为三以优之知升州张咏头疡甚饮食则楚痛増剧御下急峻賔寮少不如意者动加诟詈人颇少之咏累求分务西洛壬寅命工部侍郎薛映代之咏既还不能朝谒即命知陈州映至升州言官有牛赋民出租牛死租不得蠲帝览矍然曰此岂朝廷所知耶遂诏诸州条上悉蠲之　初议铸玉清昭应宫正殿圣像令江淮发运使李溥访巧匠得杭州民张文昱等就建安军西北小山置冶溥领视之丙午溥奏道场有神雀异光庆云之瑞诏修宫使丁谓驰往醮谢溥与谓相为表里多载奇木怪石尽括东南巧匠以附防帝意谓复言溥监铸圣像疏食者周嵗诏奬之　帝作祥瑞论勤政论俗吏辨赐辅臣人一本因曰如闻中外有议及朝廷崇奉祥瑞躬亲细务者故着此以晓之辅臣请示百官立石于国学许之　丙辰知制诰王曽判大理寺判寺旧用郎官帝欲重其任故特命曽对便殿谕之曰天下之命系于狱今以屈卿曽顿首谢仍赐钱三十万因请辟奏寮属遂着为令甲子上封者言伏覩文武以郊禋诞节补任子弟官者多年在幼稚坐食廪粮有穷经潦倒之士下官沈滞之人常増浩叹望行条约帝令辅臣议其事特限年制议寻不行　九月戊子以吏部尚书知枢宻院事王钦若户部尚书知枢宻院事陈尧叟并依前官加检校太傅同平章事充枢宻院使签署枢宻院事马知节为副使儒臣领枢宻兼使相自钦若尧叟始
　　吕中曰国初宻院多以武臣为之故与中书分文武为二府判军民为二政今以儒臣领之此中书宻院互报法所以可行也
　　防知政事赵安仁罢为兵部尚书安仁小心畏谨处事精审特留意于刑名内外书诏闗要切者必归安仁裁损之先是帝议立皇后安仁谓刘徳妃家世寒防不如沈才人出于相门帝虽不乐然察其守正不罪也他日与王钦若从容论方今大臣谁最为长者钦若欲排安仁乃誉之曰无若赵安仁帝曰何以言之钦若曰安仁昔为故相沈义伦所知至今不忘旧徳常欲报之帝黙然始有意斥安仁矣尝谕王旦曰闻赵安仁在中书絶不亲事毎奏对亦未尝有一言可罢之旦对曰安仁颇知大体居常进拟皆同列议定方敢取防臣每见临时变易于上前者皆迎合陛下意安仁无异议是有执守帝曰能如是耶朕不知也卿可谕之使更宣力旦退以语安仁安仁曰上误拔擢至此以不才斥去宜矣使与众人骋辨取容安仁不为也旦喜曰适保安仁于上前不误知人矣及罢政事仍命同修史安仁虽在贵显简俭若平素尤嗜读书所得禄赐多置典籍手自讐校近朝沿革衣冠人物悉能记之喜诲诱后进成其名声当世以重徳推焉　以三司使丁谓为户部侍郎防知政事仍领修玉清昭应宫使初翰林学士李宗谔与王旦善旦欲引宗谔防知政事尝以告王钦若钦若唯唯且曰当白上宗谔家贫禄廪不足以给婚嫁旦前后资借之甚多钦若知之故事防知政事谢日所赐之物防三千緍钦若因宻奏宗谔负王旦私钱不能偿旦欲引宗谔防知政事得赐物以偿已债非为国择贤也明日旦果以宗谔名闻帝变色不许及赵安仁罢谓时奉昭谒亳州太清宫犹未还即命谓代之盖钦若所荐云钦若与刘承珪陈彭年林特及谓等交通踪迹诡异时论谓之五己丑以盐铁副使右谏议大夫林特权三司使壬辰殿前司言诸军诉本军校长敛钱饰营舍什物
　　数少者望令鼓司勿受帝曰军民诉事有琐细非切害者朕常寝而不行若明谕有司则下情壅塞人有寃滞矣不许　癸巳翰林学士杨亿以疾赐告寻求解近职优诏不许亿刚介寡合在书局唯与李维路振刁衎陈越刘筠軰善当时文士咸赖其品题或被贬退议者多怨诽王钦若骤贵亿素薄其为人钦若衔之陈彭年方以文史售进忌亿名出已右相与毁訾于帝帝素重亿未始听也　淮南比嵗薄稔帝忧之振防无所不至而言事者以为流亡无算及丁谓使建安军因令校其实数冬十月戊申谓言转运使司具析大中祥符三年四月十五州军逃民数多者及百戸余止三十户继有复业者时王随为转运使戒所部出库钱贷民市粮种嵗终约输绢以偿故流亡者多复业云　并代州承受公事李宗政言火山军南五七里或掊地尺余则火出盖火徳之应请建祠庙帝曰此山有火因山名军其所由来旧矣宗政妄言不可从也　己酉以主客郎中知制诰王曽为契丹主生辰使宫苑使髙继勲副之屯田郎中李士龙为正旦使閤门祗候李余懿副之旧制出使必假官继勲本秩既崇不复假官自是为例【契丹使邢祥接伴祥説其国中亲贤赐铁劵者曽曰衰世以宠权臣用安反侧岂所以待亲贤邢祥媿不复语曽使还言是嵗契丹改统和三十一年为开泰元年以幽州为析津府国主弟隆裕卒隆裕初封吴王后封楚王初奉使者止达幽州后至中京又至上京或西凉淀北安州炭山长泊自雄州白沟驿渡河四十里至新城县古督亢亭之地又十里至涿州北渡涿水范水刘李河六十里至良乡县渡卢孤河六十里至幽州伪号燕京子城就罗郭西南为之正南曰啓夏门内有元和殿洪政殿东门曰宣和城中坊门皆有楼有闵忠寺本唐太宗为征辽阵亡将士所造又有开泰寺魏王耶律汉宁造皆邀朝使逰观城南门内有于越王廨为宴集之所门外永平馆旧名碣石馆请和后易之南即桑干河出北门过长城延芳淀四十里孙侯馆后改为望京馆稍移故处望楮谷山五龙池过温余河大夏城坡坡西北即凉淀避暑之地五十里至顺州东北过白屿河北望银冶山又有黄罗螺盘牛阑山七十里至檀州自北渐入山五十里至金沟馆将至馆川原平旷谓之金沟淀国主尝于此过冬自此入山诘曲登陟无复里堠但以马行记日景而约其里数过朝鲤河亦名七度河九十里至古北口两傍峻崖中有路仅容车轨口北有铺谷弓连绳本范阳防扼奚契丹之所最为隘束然幽州东趋营平州路甚平坦自顷犯邉多由斯出又度徳胜岭盘道数层俗名思乡岭八十里至新馆过雕巢岭偏枪岭四十里至卧如来馆盖山中有卧佛像故也过乌滦河东有滦州因河为名又过墨斗岭亦名度云岭长二十里许又过芹菜岭七十里至栁河馆河在馆傍西北有铁冶多渤海人所居就河□沙石链得铁渤海俗毎嵗时聚防作乐先命善歌舞者数軰前行士女相随更相唱和回旋婉转号曰踏锤所居屋皆就山墙开门过松亭岭甚险峻七十里至打造部落馆有蕃户百余编荆为篱鍜铁为兵噐东南行五十里至牛山馆八十里至鹿儿峡馆过虾防岭九十里至铁奬馆过石子岭自北渐入山七十里至当谷馆居民多造车者云渤海人正东望马云山山多鸟兽林木国主多于此打围八十里至通天馆二十里至中京大定府城垣大小方圆才四里许门但重屋无筑阖之制南门曰朱夏门内夹道步廊多坊门又曰阳徳阊阖城内西南隅冈上有寺城南有园圃宴射之所自过古北口即蕃境居人草庵板屋亦务耕种但无桑柘所种皆从垅上盖虞吹沙所壅山中长松然深谷中多烧炭为业时见畜牧牛马槖駞尤多青羊黄豕亦有挈车帐逐水草射猎食止麋粥粆糒】　丁巳以知制诰陈尧咨权同判吏部流内铨旧制选人皆用奏举乃得京官而士有孤寒不为人知者尧咨特为陈其功状而擢之　戊午九天司命上卿保生天尊降于延恩殿【考异李焘曰案本志九天司命上卿保生天尊即圣祖也实录于六年七月又书加上九天司命上卿保生天尊曰东岳司命上卿佑圣真君初封禅礼毕诏上司命天尊之号至是以圣祖临降名称相类故改上焉如此则当别一司命矣又据降圣记加上东岳司命上卿真君圣号敕但云东岳司命上卿真君可加上东岳司命上卿佑圣真君无九天及保生天尊字然封禅记书元年十月壬子诏上卿九天司命真君増号九天司命保生天尊实有此六字二书皆丁谓所编乃如此不同当考】先是八日帝梦景徳中所睹神人玉皇之命云先令汝祖赵某授汝天书今再见汝如唐朝恭奉元皇帝翌日复梦神人天尊言吾坐西当斜设六位即于延恩殿设道场是日五鼓一筹先闻异香少顷黄光自东南至掩蔽灯烛俄见灵仙仪卫天　至帝再拜于阶下俄有黄雾起须臾雾散天尊与六人皆就坐侍从在东阶帝升西阶再拜又欲拜六人天尊令揖不拜命设榻召帝坐饮碧玉汤甘白如乳天尊曰吾人皇九人中之一人也是赵之始祖再降乃轩辕黄帝凡世所知少典之子非也母感电梦天人生于夀邱后唐时七月一日下降总治下方主赵氏之族今已百年皇帝善为抚育苍生无怠前志即离座乘云而去及曙以语辅臣即召至殿歴观临降之所又召修玉清昭应宫副使李宗谔刘承珪都监蓝继宗同观己未札示中外大赦天下常赦所不原者咸除之两京来年夏税于十之二诸路十之一赐致仕官全俸一年幕职州县官先经省者权増五百员任满即停命丁谓李宗谔陈彭年与太常礼院检讨官详定崇
　　奉天尊仪制以闻　庚申羣臣诣崇政殿称贺因赐酒五行而罢宴宗室诸亲于万嵗殿　辛酉帝以崇儒术论为君难为臣不易论示王旦等旦等请付国子监刻石从之　诏以天尊降临分命辅臣告天地宗庙社稷闰月丁夘命王旦为躬谢太庙大礼使向敏中为礼
　　仪使王钦若为仪仗使陈尧叟为卤簿使马知节为桥道顿递使鸾驾仪仗旧用二千人有司请増为七千人从之　己巳上天尊号曰圣祖上灵髙道九天司命保生天尊大帝有司请以玉清昭应宫玉皇后殿为圣祖正殿东位司命殿为治事之所　辛未躬谢太庙六室诏圣祖名上曰下曰朗不得斥犯以七月一日为先天节十月二十四日为降圣节并休假五日两京诸州前七日建道埸设醮假内禁屠辍刑听士民宴乐京城张灯一夕改延恩殿为真逰殿重加修饰癸酉诏天下州府军监天庆观并増置圣祖殿　乙亥诏上圣母懿号元天大圣后　初宰臣以太祖諡号有与圣祖名同者将议易之帝曰真祖临降皇家大庆也六室并当増諡乃诏太庙六室各奉上尊谥二字　有司言圣祖母未有宫殿望遣官于兖州曲阜县夀州奏告从之　丙子羣臣上尊号曰崇文广武感天遵道应真佑徳上圣钦明仁孝不允表五上从之诏俟尊册圣祖毕受册丁丑谒谢啓圣院太宗神御殿礼毕诏于龙图阁取太平兴国中舒州所获志公石以示辅臣帝作诗纪其符应又作赞目曰神告帝统石乃加諡志公曰真觉遣知制诰陈尧咨诣蒋山致祭后又加諡曰道林真觉令公私无得斥志公名　戊寅改兖州曲阜县为仙源县建景灵宫太极观于夀邱以奉圣祖及圣祖母　辛巳玉清昭应宫天书阁上梁车驾往观焉　有司言唐太清宫乐章皆明皇所作今崇奉玉皇圣祖及祖宗配位乐章请帝自为之戊子内出乐章十六曲以示辅臣文舞曰发祥流庆武舞曰降真观徳　十一月庚子帝作圣祖降临记宣示中外　己酉诏黄帝故事自今凡降书诏非圣母文字外不得引用时学士院撰承天节教坊宴辞中有大电绕枢之语帝命宰相谕防易之因降是诏　壬子改朗州为鼎州武门为拱辰门　是月初置玉清昭应宫使令宰臣王旦为之　契丹改幽都府为析津府　先是诏丁谓等于京城择地建宫以奉圣祖谓等奏司天少监王熙元言按天文志太微宫南有天庙星乃帝王祖庙也宜就大内之丙地乃得锡庆院吉即令谓等与内侍邓守恩修建十二月戊辰诏上新宫名曰景灵　有司言按周礼孟冬祀司民唐避文皇讳改为司人今请改武防弋枵并为真字遣官就南郊设昊天及四位告之诏可　壬申改諡圣文宣王为至圣文宣王　己卯知天雄军冠凖奏狱空诏奬之　丁亥立徳妃刘氏为皇后后性警悟晓书史闻朝廷事能记其本末帝毎巡幸必以从衣不纎靡与诸宫人无少异庄穆既崩中宫虚位帝即欲立后固辞良久将降诏宰相王旦忽以病在告后疑旦有他议复固辞于是中书门下请早正母仪后卒得立凡处置宫闱事多引援故实无不适当者帝朝退阅天下封奏多至中夜后皆预闻之周谨恭宻益为帝所倚信焉六年春正月癸巳朔司天监言五星一色　庚子诏自今凡更定事宜并令中书枢宻院防详施行以上封者言二府命令互出故也　戊申诏内臣将命于外干预外政州县公事及所在官吏不即以闻并寘于罪凡内臣出使皆责知委状敢妄奏他事者当伏军令祖宗旧制也　甲寅帝谓宰臣曰羣臣出任受命之后多以南北非便为诉向敏中曰周家任人岂容自便当须厘革帝曰若所任非所便则其心不安心既不安则何以久于其事王旦曰俯从人欲实由圣慈中外素知未可遽改也　丁巳以监察御史钱塘唐肃为梓州路提防刑狱肃持法公正狱无寃滥故有是擢　庚申置淑仪淑容顺仪顺容婉仪婉容并从一品在昭仪上又置司宫令正四品在尚宫上着于令以婕妤杨氏为婉仪　辛酉诏宗正寺以皇属籍为皇宋玉牒　荣王元俨尝侍宴颇多言又尝请石保吉伶人新教坊者作戯及赴北园御筵有伶人少不中意元俨遽叱之将加捶挞宫寮皆莫敢谏既而对上复请此伶人作戏帝不悦他日以语王旦等旦曰今当召记室崔昈谕以亲王喜怒过当必须规正向敏中曰陛下友爱亲贤小或不当必以礼约之诚渐摩之深防旦曰闻王罕与賔属相见帝曰朕在东宫尝与宫僚欵接杨砺邢昺日夕讲诵今当儆戒之也　二月戊辰上御乾元楼观酺凡五日　乙亥泰州言海陵草中生圣米可济饥　三月河北转运使右谏议大夫卢琰被疾琰勤于吏职所至以干集闻诏遣中使挟太医往视及卒帝甚悼之时琰母八十余无恙有诏琰子太常博士士宗特追出命知懐州次子秘书丞士伦为太常博士赋禄终防　己亥閤门奏后苑赏花曲宴羣臣有礼容懈惰者帝曰饮之酒而责其尽礼亦人所难也宜且降诏戒谕之　诏京城徼巡宜防用马步军士时巡卒二人因寒食假质军装赌博既不胜遂谋以五鼓未尽伺击陌上行人弃尸河流取衣物贸易以赎所质帝曰太宗朝巡警兼用马步卒盖营校不同可以互相觉举遂复其制焉　权知开封府刘综言贵要有交结富民为之请求或假托亲属奏授爵秩縁此谒见官司烦紊公政请加抑止庚戊下诏风厉各令自新继今复然者重寘其罪　诏富民得试衔官者不得与州县官属使臣接见如曽应举及衣冠之族不在此限　甲寅江南路提防银铜铅锡胡则言信州铅山县开放水坑港兵卒死伤甚众诏遣使劾转运司规画乖当及提防刑狱司不即闻奏之罪其役徒休息之铸钱监得吏所匿铜数万斤吏惧且死则曰马伏波哀重囚而纵之吾岂重货而轻数人之命乎籍为羡余释弗诛　乙夘建安军铸玉皇圣祖太祖太宗尊像成以丁谓李宗谔为迎奉使李宗谔副之　夏四月庚辰以枢宻直学士士衡为河北都转运使先是帝曰议者言士衡用河北钱五十余万贯助东封致令管内阙乏丁谓曰士衡贡东封见钱止十余万即薪刍总计五十万耳帝曰官吏难于经画辄以此为辞当复任士衡责其集事以塞众多之口故有是命其后积粟塞下至钜万斛或言粟腐不可食朝廷遣使取视之而粟不腐也　壬午太白昼见　五月辛丑国子监新修御书阁有赤光上烛长丈许直史馆髙绅等以闻【考异真宗实录载新修御书阁有赤光上烛长尺许判监孙奭以闻李焘续通鉴长编据此书之按奭尝有天何言哉之对又数上疏谏祥瑞必无前后自相矛盾之理今不取】　甲辰圣像至帝斋于长春殿百官宿斋于朝堂乙巳帝衮冕朝拜羣臣朝服陈玉币册文酌献具大驾卤簿迎至玉清昭应宫择日各升本殿丙午羣臣称贺升建安军为真州镕范圣像之地特建为仪真观　己未翰林学士右谏议大夫知制诰李宗谔卒帝甚悼之谓宰相曰国朝将相家能以身名自立不坠门阀者惟李昉曹彬家耳因厚赙之宗谔风流儒雅内行纯至事继母以孝闻二兄早卒奉嫂字孤闺门之内儿无常父赏延所及必先羣从及没而已子有未仕者好贤奬善荐拔寒素士人皆归仰之　六月甲子监察御史张廓上言天下旷土甚多请依唐宇文融所奏遣官检括土田帝曰此事未可遽行然今天下税赋不均富者地广租轻贫者地蹙租重由是富者益富贫者益贫兹大也王旦等曰田赋不均诚如圣防但改定之法亦须驯致或命近臣专领委其择人令自一州一县条约之则民不扰而事必集矣　丁卯寿州献紫茎金芝己巳国子监御书阁上梁诏近臣临观设防帝作七
　　言诗赐之　翰林学士户部郎中知制诰杨亿尝草荅契丹书云邻壤交欢帝自注其侧作朽壤防壤粪壤等字亿遽改为邻境明日引唐故事学士草制有所改为不称职亟求罢帝慰谕之他日谓辅臣曰杨亿真有气性不通商量及议册皇后帝欲得亿草制使丁谓谕防亿难之谓曰大年勉为此不忧不富贵亿曰如此富贵亦非所愿也乃命他学士草制【考异江休复杂志云改命陈从易按从易当此时为馆职不应草制黄庭坚思贤诗云改命陈彭年按彭年当此时亦未入翰林或特防令撰如张齐贤封除目与黄夷简曽致尧例则不可知然江黄所记姓名必有一误】亿虽频忤防恩礼不衰王钦若陈彭年等深害之益加谮毁帝稍怠亿尝入直忽被召至禁中赐坐顾问徐出文藁数箧以示亿曰卿识朕书迹乎此皆朕自起草未尝命臣下代作也亿惶恐不知所对顿首再拜趋出知谮者之言得行即谋退遁亿有别墅在阳翟亿母往视之防得疾亿遂留谒告榜子与孔目吏中夕奔去先一日帝闻亿母病遣使者以汤药金币赐之使者及门则亿既亡去矣朝论哗然以为不可帝亦谓辅臣王旦等曰亿侍从官安得如此自便旦曰亿本寒士先帝赏其词学置诸馆殿陛下防擢至此责以公义诚为罪人赖陛下矜容不然颠踬久矣然近职不可居外地今当罢之帝终爱其才逾月命弗下亿素体羸于是称疾请解官辛未以亿为太常少卿分司西京仍许就所居养疗俟损日赴任【考异李焘曰黄庭坚云改命陈彭年草制命下之日亿全家奔阳翟按立后在去年十二月亿以今年五月出奔其出奔不縁此也欧阳修所记与江休复畧同今用之钱惟演金坡遗事载亿以五月二日奔阳翟使者及门始知亿已亡去则汤药金币非亿去后始赐也本云亿不待报行上亲缄药剂洎金币赐之盖饰説也今用惟演所载庶得其实亿既亡去朝论即諠然王旦等乞罢其近职此命当亟下乃自五月二日至今月辛未防四旬始责降真宗爱才容直之盛徳于此可见而实录正史并皆脱落深可惜也今特着之亿称疾求罢因授分司本传当不谬又云有嗾宪官弹亿者则恐未然宪官盖姜遵也弹亿在明年八月亿除汝守时分司之授初不见宪官举劾疑本别有所据当考】
　　吕中曰国家创造之初则其大体必本于厚风俗涵养之久则其大势必趋于文故吕文穆王文正以诚实厚朴之风镇宇内而杨大年王元之之軰其文章格力皆足以润色皇猷黼黻云汉矣然西昆之体未变也必至孙泰山石徂徕而后经学盛必至欧阳公尹师鲁而后古文兴必至伊洛闗湖而后道学明是岂一日之积哉而王杨虽文士观其性质刚介臧否人物册后之举富贵可立俟也而不草刘后之制拜相之麻权要可趋媚也而不草相谓之制又岂可以文章之士待之哉
　　中书门下请依宗正寺所奉降皇后三代父母名氏编入属籍诏从之　先天降圣节日令天下以延夀带续命缕保生酒更相赠遗　以右谏议大夫陈彭年为翰林学士兼龙图阁学士学士兼职自彭年始也甲戌帝作歌赐彭年因谓向敏中等曰彭年词笔优长擢居清近久益谨宻多闻好学平居日写万余言常令检讨典故质正文义每一事必具载经史子集所出备而后已自非强记何由至此敏中曰彭年兼有噐识丁谓曰彭年全才也岂止以文雅雍容侍从至如防酌时务详求物理皆出人意表帝深然之






　　资治通鉴后编巻二十九
　　钦定四库全书
　　资治通鉴后编巻三十
　　刑部尚书徐干学撰
　　宋纪三十【起昭阳赤奋若七月尽阏逢摄提格十二月凡一年有奇】
　　真宗膺符稽古神功让徳文明武定章圣元孝皇帝
　　大中祥符六年秋七月改上九天司命上卿保生天尊曰东岳司命上卿佑圣真君初封禅毕诏上保生天尊之号至是以圣祖肇临名称相类故改上焉【李焘曰据此则保生天尊乃圣祖也佑圣真君乃东岳也祥符初误以圣祖为东岳及今方知其别故改命要是圣祖及东岳皆有司命之号云王中正事更详之】　景福殿使新州观察使刘承珪乆病帝为取道家易名度厄之义改珪为防疾甚再表求罢丙申授承规安逺留后左骁卫上将军致仕初承规欲求节度使帝谕王旦旦以非祖宗典故不可聴翌日帝又曰承规言死在朝夕愿闻在庭之告则瞑目无憾旦曰陛下若聴承规所请后必有邀朝廷求为枢密使者矣此必不可帝乃止承规寻卒乃赠镇江节度使諡忠肃承规性沉毅徇公帝深所倚信尤好伺察人多畏之帝崇信符瑞修祠祀饰宫观承规悉预焉作玉清昭应尤为精丽有小不中程虽金碧已具必毁而更造有司不敢计其费及宫成追赠侍中仍遣中使诣坟祭告二圣殿塑配飨功臣特诏塑承规像于太宗像侧　以权三司使林特为修玉清昭应宫副使特勤于吏职善承上接下每见修宫使丁谓必拜一日三见必三拜之与吏卒语喣喣惟恐伤人由是人皆尽力事无不集　至道末有司议以懿徳皇后配享太宗庙室或言淑徳实当升侑议乆未决时元徳犹未追崇而明徳方在万安宫都官员外郎吴淑駮议曰礼縁人情事贵适变葢处其事必有其实据其位必有其功淑徳懿徳或佐僭跃之前或承藩邸之际葢未尝正位中宫母仪天下配飨之礼诚为未允至若虚其祔合无乃神理有亏求之前古实有同配夫母以子贵义有在昔汉昭即位追尊母赵媫妤为皇太后此圣贤之通义也贤妃李氏诞生圣嗣天下防福而拟议不及臣窃惑焉唐开元四年睿宗昭成皇后祔庙而肃明初享仪坤至二十年又迎肃明神主升于太庙知与窦后同配明矣则并位兼配于义何嫌伏请行追崇之命以贤妃李氏处尊极之地升于清庙居同配之位其淑徳懿徳依旧享于别庙庶叶礼中淑议卒不行贤妃寻加号皇太后但享别庙而已大中祥符三年十月判宗正寺赵湘复以为请始令礼官参议之庚子中书门下言元徳皇太后未升侑于宗祊止奉祠于别庙诚遵典故尚郁孝思窃念后稷诸侯故姜嫄异祭于帝喾开元王者故昭成祔飨于睿宗旧典可知舆情难夺今与礼官参议请改上徽名曰元徳皇后升祔太宗庙室近臣及文武官继表陈请诏从之有司请升祔元徳于懿徳之上诏曰尊亲之道葢惟极致在于陟降非敢措辞唯以祔庙之嵗时用为合享之次序恭以元徳神主祔于明徳皇后之次　初知濵州吕夷简上言请免河北农器之税帝曰务穑劝耕古之道也岂独河北哉癸卯诏诸路勿税农器寻命夷简提点两浙路刑狱　己酉亳州官吏父老三千余人诣阙请车驾朝谒太清宫召对崇政殿慰赐之　壬子诏自今文武官特奉制防专有处分即为躬亲被受犯者以违制论自余例受诏敕概行条约非有指定刑名者各论如律无本条者从违制失断先是违制之法无故失率坐徒二年翰林学士知审刑院王曽建议乃降是诏未防有犯者曽断以违制失帝不怿曰如是无复有违制者曽曰天下至广岂人人尽知制书傥如陛下言亦无复有失者帝然之自是决徒者差减帝尝对近臣称其协中尝晚坐承明殿召对乆之既退使谒者谕曰向思卿甚故不及御朝衣其见礼如此　癸丑诏在京诸军选江淮习水卒于金明池按试战棹立为水虎翼军置营池侧其江浙淮南诸州亦令准此选卒置营初太祖立神卫水军及江淮平定不复振举帝以兵备不可废故复置焉　丁巳文武羣臣上表请车驾幸亳州谒太清宫诏从之　八月庚申朔诏以来春亲谒亳州太清宫先于东京置坛囘日恭谢天地如南郊之制　辛酉以参知政事丁谓为奉祀经度制置使翰林学士陈彭年副之谓乃判亳州増置官属如汾阴之制　己巳以起居舍人陈尧咨为工部郎中龙图阁直学士知永兴军长安多仕族子弟恃荫纵横二千石鲜能治之尧咨至子弟亡頼者皆惕息然用刑过酷议者病其残忍庚午诏加上真元皇帝号曰太上老君混元上徳皇帝改起居院详定所为礼仪院以兵部侍郎赵安仁翰
　　林学士陈彭年同知院事　壬申枢密使王钦若等上新编修君臣事迹一千巻帝亲制序赐名册府元龟编修官并加赏赉　参知政事丁谓上新修祀汾阴记五十巻　乙卯以翰林学士逈为契丹主生辰使崇仪副使王希范副之龙图阁待制查道为正旦使閤门只蔚信副之帝谓辅臣曰向者东封西祀皆遣使驰书谕契丹今谒太清宫密迩京师重于遣使就令迥等以此意谕之可也使还有言逈与戎人劝酬戯谑道醉而乘车皆可罪帝曰此虽无害然使乎絶域逺人观望一　不中度要为失体王旦曰大抵逺使贵在谨重至于饮酒不当过量帝然之　冬十月辛酉祔元徳皇后于太宗室　河北转运使李士衡贡助奉祀丝绵缣帛各二十万诏奬之　丁卯三司借内藏库钱帛五十万以备奉祀赏给　亳州言太清宫枯桧再生真源县菽麦再实帝作歌示近臣　癸酉谒玉清昭应宫　甲戌命直集贤院石中立等修车驾所过图经以备頋问　龙图阁待制孙奭上疏言陛下封泰山祀汾阴躬谒陵寝今又将祠太清宫外议籍籍以为陛下事事慕效唐明皇岂以明皇为令徳之主邪明皇祸败之迹有足为深戒者非独臣能知之近臣不言者此怀奸以事陛下也明皇之无道亦无敢言者及奔至马嵬军士已诛杨国忠请矫诏之罪乃诏谕以识理不明寄任失所当时虽有罪已之言觉悟已晚何所及也臣愿陛下早自觉寤抑损虚华斥逺邪佞罢兴土木不袭危乱之迹无为明皇不及之悔帝以为封泰山祠汾阴上陵祀老子非始于明皇开元礼今世所循用不可以天寳之乱举谓为非也秦为无道甚矣今官名诏令郡县犹袭秦旧岂以人而废言乎作解疑论以示羣臣然知奭朴忠虽其言切直容之弗斥也　十一月甲寅丁谓自亳州来朝献芝草三万七千余本　十二月戊午朔日有食之　丙寅以兵部尚书冦凖权东京留守　辛未内出丁谓所贡芝草列文徳殿庭宣示百官从冦凖请也　壬申酌献天书于朝元殿遂告玉清昭应宫及太庙　乙亥幸开寳寺上清宫己卯幸太一宫　兵部郎中龙图阁待制孙奭自言父年八十二家居郓州求典近郡以便侍养癸未命知密州奭请扈从还赴任从之
　　七年春正月甲午髙阳闗言副都部署英州防御使杨延昭卒延昭即延朗智勇善战所得俸赐悉以犒军未尝问家事性质素出入骑从如小校号令严明与士卒同甘苦寒不冒絮暑不执葢遇敌必身先行阵克防推功于下故人乐为用在北边二十余年契丹惮之目曰杨六郎讣闻帝嗟悼遣中使防丧而归河朔之人多望柩而泣官其三子　壬寅车驾奉天书发京师　丙午至奉元宫斋于迎禧殿判亳州丁谓献白鹿一灵芝九万五千本　戊申奉圣号册寳于庭拜授摄太尉王旦持节载以玉辂诣宫奉上摄中书令丁谓读讫置玉匣中己酉三鼓具法驾赴宫五鼓帝奉玉币酌献读册文命太尉封石匣帝又请先天观洞霄广灵宫行香复至太清宫真源观周览还奉元宫曲赦亳州及车驾所经升亳州为集庆军改真源县曰卫真县给复二年奉元宫曰明道宫　司天言含誉星见帝作歌赐近臣属和庚戌发卫真县次亳州谒圣祖殿御奉元均庆楼赐
　　酺三日　甲寅发亳州　壬子诏所过顿递侵民田者给复二年　乙卯次应天府天书升辇有云五色如花又黄云如人连袂翊辂而行　丙辰升应天府为南京正殿牓以归徳仍赦境内及东畿车驾所过县流以下罪御重熙颁庆楼观酺凡三日改圣祖殿为鸿庆殿【宋史作鸿庆宫东都事畧载丙辰诏曰应天府太祖兴王之邦也其建南京作鸿庆宫】　二月丁巳朔发南京　雍丘邢惇以学术称隠居不出帝之幸亳也王曽荐之及还自亳召对问治道惇不对帝问其故惇曰陛下东封西祀皆已毕矣臣复何言帝説除许州助教遣归惇衣服居处一如平日乡人不觉其有官也既卒乃见其敕与废纸同束置屋梁间【考异司马光记闻与国史不同今从记闻记闻云除四门助教恐误今从国史】　戊午次襄邑县皇子来朝庚申夏州赵徳明遣使诣行阙朝贡　辛酉车驾至自亳州　戊辰大风扬砂砾百官习仪于恭谢坛有坠帻者　三司假内藏库钱五十万贯　己巳帝宿斋于玉清昭应宫之集禧殿庚午行荐献之礼遂赴太庙辛未飨六室　壬申恭谢天地于东郊还御乾元门大赦内外文武官悉加恩诸路蠲放租赋有差　三月庚寅以奉祀礼成大宴含元殿　丁未以皇子受益为左卫上将军封庆国公给俸钱二百千初宰相屡言皇子未议封建中外系望今朝献礼成愿特降制命帝虽从之而谦让未加王爵旧制国公食邑三千户今止千户有司之误也皇子即后宫李氏所生于是五年矣刘皇后以为己子使杨婉仪保视之　青州民赵嵩年百一十嵗诏存问之　夏四月庚申三司借内藏库绫十五万疋帝谓宰相曰闻永兴陈尧咨用刑峻酷有窦随者提
　　点本路刑狱颇复伺察人过以激怒之欲使内外畏惮成其威望此不可不责也辛酉徙随京西路后数月尧咨言导龙首渠入城以给民用有诏嘉奬因曰决渠济之不若省刑以安之乃副朕意也　癸亥河南府狱空有鸠巢其户生二雏　亳州言自车驾临幸后民复业者一千三百　丙子舒王元偁薨帝临哭赠太尉中书令追封曹王諡恭惠元偁好学善属文性慈恕有集三巻帝为序之藏秘阁　沙州曹宗夀死子贤顺自为留后奉贡请命于朝是月以贤顺为归义军节度使　壬辰命右仆射平章事王旦为兖州景灵朝修使　初钱塘江堤以竹笼石而潮囓之不数嵗輙坏转运使陈尧佐与知杭州戚纶议易以薪土有害其政者言于朝以为不便参知政事丁谓主言者以绌尧佐尧佐争不已谓既徙纶州癸未又徙尧佐京西路发运使李溥请复笼石为堤数嵗功不就民力大困卒用尧佐议堤乃成乙未诏模刻天书奉安于玉清昭应宫　修玉清昭
　　应宫使丁谓表请御制本宫碑颂及御书额从之　庚子太常博士邓余庆坐受誓戒不及在法私罪当劾举主诏释之帝因谓宰相曰连坐举官诚亦不易如此公坐犹或可矜其有本不谙知勉徇请托及乎旷败何以逃责王旦曰荐才实难士人操行往往中变帝曰然抜十得五纵使徇私朝廷由此得人葢不少矣旦曰求人之际但信其言而用之有所旷败亦如其言而坐之太祖朝有自员外郎与所犯州县官同除名者太平兴国初程能为转运使举官至滥人多鄙之帝曰朝廷急于得人苟不令荐举则才俊在下无由自逹求人之要固无出于此也　丙午府州言知州兴州刺史折惟昌卒先是河东民运粮赴麟州当出兵为援惟昌时以属疾或请驻师旬浃以俟少间惟昌曰古人受命忘家死于官事吾无憾也即引众冒风沙而行疾遂亟帝遣使挟医诊视弗及于是命入内供奉官张文质驰往防葬所须官给以其弟惟忠知州事録其二子官　礼部侍郎冯起请致仕帝顾宰相问其年王旦曰起清名素履搢绅少及年实七十以诚引退帝曰起谨畏寡过亦可嘉也戊申授户部侍郎致仕　壬戌遣使赍御药赐景灵宫朝修使王旦癸丑旦入辞又赐制衣金带鞍勒马仍赋诗以宠其行诏自京至兖州察吏治民隠聴以便宜行事　河北縁边安抚司言民有自北界市马三匹至者已牒送顺义军帝曰如闻彼国擒获鬻马出界人皆戮之逺配之甚可闵也宜令安抚司自今如有此类俟夜遣人牵至境上解羁纵之　乙丑河北縁边安抚司上制置縁边浚陂塘筑堤道条式画图请付屯田司提镇遵守从之又言于縁边军城种柳莳麻以备边用诏奬之　庚午夜京师新作五岳观东北黒云中见星如昼有灵只旌纛甲仗之状覩者喧怖修观使丁谓以闻诏建道塲　壬申封婉仪杨氏为淑妃始皇后为修仪妃为婉仪位防与后埒凡巡幸皆从荣宠莫比妃通敏有智思周旋奉顺后亲爱之故妃虽贵幸终不以为己间　乙亥枢密使王钦若罢为吏部尚书陈尧叟为户部尚书副使马知节为颍州防御使钦若性倾巧敢为矫诞知节薄其为人未尝诡随帝尝以喜雪诗赐近臣而误用旁韵王旦欲白帝钦若曰天子诗岂当以礼部格校之旦遂止钦若退遽密以闻已而帝谕二府曰前所赐诗微钦若言防为众笑旦唯唯知节具斥其奸状帝亦不罪也钦若每奏事或怀数奏但出其一二其余皆匿之既退则以己意称上防行之知节尝于帝前顾钦若曰怀中奏何不尽出钦若宠顾方深知节愈不为之下争于帝前数矣及王怀信等上平蛮功枢密院议行赏钦若尧叟请转一资知节云边臣乆无立功者请重赏以激其余议乆不决帝趣之知节忿恚因面讦钦若之短既而不暇奏禀即超授怀信等官帝怒谓向敏中等曰钦若等议怀信赏典始则稽留不行终又擅自超擢敢以爵赏之柄髙下为己任近位如此朕须束手也又曰钦若等异常不和事无大小动輙争竞知节又歴诋朝列审官两制三馆諌官御史都无其人其薄人厚己也如此于是三人者俱罢知节寻出知潞州【考异王旦遗事録载旦叱钦若及劝上还内事与正史不同按此时旦方出使兖州若数月前上初无罢钦若等意也上所以罢钦若实録不奏禀擅除官耳不专坐对上忿争也恐遗事録未可全信今不取西府拜罢録据绎所载上语具书之】　以兵部尚书冦凖为枢密使同平章事王旦荐之也凖未告谢命向敏中权发遣枢密院公事自是枢密皆罢即命宰臣权发遣如敏中例　驿召知镇江王嗣宗鄜延都部署曹利用赴阙　丁丑司空致仕张齐贤卒帝甚悼之遣中使祭赙赠司徒諡文定齐贤四践两府九居八座晚嵗以三公就第康宁福夀人罕其比然不事仪矩颇好治生再入相数起大狱又与冦凖相倾夺人以此少之【考异齐贤以咸平元年十月复相三年十一月罢传所言数起大狱此固非小事而实録正史并不畧见不知何也冦准时又在外亦不知所称相倾夺者何事也齐贤以右仆射奉朝请与宰相向敏中争娶薛惟吉妻敏中坐此罢绌疑传所称相倾夺葢指敏中也当考】　庚辰帝作悯农歌又作读十一经诗赐近臣和　契丹连嵗遣中丞耶律资忠使髙丽取六州旧地髙丽不从乃遣国舅详穏萧迪里讨之　秋七月左神武统军检校太师钱惟治卒帝闻其子孙甚众婚嫁阙乏特诏优其赐赉因问向敏中曰是家欲诏葬否敏中对曰羣臣家贫者颇惮官给丧事乃诏罢诏葬初议赠官例当得东宫保傅帝以惟治忠孝之后特赠太师録其四子并外弟子壻亲校并甄擢之　壬辰广州言知州右諌议大夫邵晔卒州城濒海毎蕃舶至岸尝若飓风凿内濠通舟飓不能害及被疾吏民蕃贾集僧寺设防以祷之其卒也多陨泣者癸卯太白昼见　甲辰以同州观察使王嗣宗内客省使曹利用并为检校太保充枢密副使戊申王旦至自兖州言河北转运使李士衡张士逊
　　等八人莅事干集望赐诏褒谕莱州通判徐怀式等三人颇无治声望令转运提点刑狱司察之诏可或谓旦曰公为元宰将命出使而所举官吏仅得褒诏不遂超擢无乃太轻乎旦曰既称荐之又请亟用则上恩皆出于己矣此人臣之大嫌也入内押班周怀政与旦同行或请间必俟从者皆集整衣冠见之白事已则退未尝私焉议者以为得体　八月甲寅朔置景灵宫使以向敏中为之　甲子以参知政事丁谓为修景灵宫使权三司使林特副之　秘书监分司西京杨亿以疾愈求入朝帝谓王旦曰亿性峭直无所附防文学固无及者然或言其好窃议朝政何也旦曰亿谑过当则恐有之讪讟之事保其必无也戊辰命亿知汝州既而监察御史姜遵奏亿顷以母疾擅去阙庭所宜屏迹衡茅尽心甘防忽求领郡深属要君请罢之帝曰亿前告归本无终焉侍养之请今以疾愈求入朝故特与郡遵未谕此意耳诏中书召遵谕之【考异案实録及寳训并称亿求入朝独姜遵言亿忽求领郡不知何也岂遵聴闻不审或实録与寳训皆误当考】　甲午河决澶州　丙子诏自今差发解知举等授敕讫即令閤门只一人引送鏁宿无得与僚友交言违者閤门弹奏如所乘马未至即以廐马给之先是翰林学士王曽知制诰钱惟演受敕于武成王庙试经明行修服勤词学人与翰林学士李维偶语长春殿阁又至审刑院伺所乘马迟留乆之维曽同在翰林曽妻维侄也时曽妻将产子故曽属维以家事东上閤门副使魏昭亮意曽受维请托密以闻押伴閤门只曹仪亦具奏即令曽维分析词与惟演同特释曽等因有是诏　丁丑以御制朝谒太清宫颂明道宫碑圣祖殿等铭示近臣命内侍都知阎承翰奉安太祖太宗圣像于南京鸿庆宫　九月甲申朔诏自今制置发运使不限官品其着位并在提点刑狱官上　丙戌含誉星再见　辛卯尊上玉皇大帝圣号曰太上开天执符御厯含真体道玉皇大天帝以来年正月一日躬申荐告仍定仪式颁下　帝御景福殿试亳州南京路服勤辞学经明行修举人得进士张观等二十一人诸科二十一人赐及第除官如东封西祀例帝谓宰相曰近嵗举人文艺颇精孤贫得路然为主司者亦大不易循请求则害公絶荐托则获谤王旦曰今郡县至广人数亦繁必须临轩亲试至于南省解发非朝廷特为主张则虽责成主司亦难以集事也　辛丑幸五岳观宴从官赐观名曰防灵　虢州防御使邠宁环庆路副都部署荆嗣卒録其子嗣起行间以劳居方面凡百五十战有功未尝自伐临终戒其子曰吾闻累代为将其后不兴汝軰当益修谨也　癸卯以奉上玉皇圣号分命辅臣告玉清昭应宫郊庙社稷　初开封府解服勤辞学进士二十五人为下第者刘溉所讼其十三人以寓贯皆奔窜濳匿有司追捕王旦奏曰陛下捜罗才俊今乃变为囚繋恐伤风教且科举之设本待贤徳此軰操行如此望特出宸断以惩薄俗帝曰此葢官司过误其寓贯者当并释罪溉付外州羁管既而御史雷泽髙弁上言溉讼事得实被责太过帝以问旦旦曰溉讼本非公心据欵乃俟其得解则讼此搢绅之蟊贼朝廷黜其无行諌官所宜乐闻弁妄行对奏由是观之向非圣断明哲辨举子误犯则须连坐府县御史抨弹甚无取也帝然之弁寻以諌修玉清昭应宫防知广济军　丁未诏自今举人如本贯显无户籍及离乡已乆许召官保明于开封府投牒取解　壬子以将作监丞李惟简为太子中允致仕别赐钱三十万惟简穆子也多才艺性冲澹不乐仕进屏居二十余年帝特召对而命之初召惟简使者不知其所止帝令至中书问王旦然后人知惟简乃旦所荐也旦务匿名迹逺权势他所荐士尤多类不以告人其后史官修真宗实録得内出奏章乃知朝廷士多旦所荐者云【考异欧阳修旦墓志以惟简为行简冯翊人自有传】　帝尝观书龙图阁得王禹偁章奏嗟美切直因访其后宰相言其子嘉言举进士及第为江都尉颇勤词学而家贫母老是曰亦召对特授大理事评　冬十月登州言髙丽遣使入贡帝以问宰相王旦曰髙丽因契丹阻絶乆失进奉今须许其赴阙契丹必不敢言且使离髙丽契丹必已知之若有所问即当以诚对也王钦若曰此使到阙正与契丹使同时旦曰四夷入贡以尊中国葢常事耳彼自有隙朝廷奚所爱憎帝曰卿言深得大体诏登州置馆以待之　甲子玉清昭应宫成诏赐酺在京五日两京三日诸州一日宫宇总二千六百一十区初料功须十五年修宫使丁谓今以夜继昼每绘一壁给二烛遂七年而成军校工匠第赏者九百余人　河北提点刑狱司言博州狱空百三十九日宰相言天下奏狱空者无虚月唯此奏曰数稍多帝特令降诏奬之　十一月癸未朔以枢密副承防张质为都承防质在枢要防五十年练习事程精敏端慤未尝有过旧本院吏罕有迁至都承防者帝素知其亷谨故授之尝召问五代以降洎国初军籍更易之制且命条其利害质纂为三篇目曰兵要以进帝览而称善　乙酉羣臣诣崇徳殿贺玉清昭应宫成赐宫使以下鞍勒马器币济州河溢　丙戌谒玉清昭应宫紫云如葢覆太初殿三鹤集殿槛宴近臣于集禧殿己丑加玉清昭应宫使王旦司空修宫使丁谓工部尚书更置玉清昭应宫副使即以谓为之　壬辰御乾元门观酺凡五日户部尚书陈尧叟上汾阴奉祀记三巻有诏褒荅　乙未鄜延路钤辖张继能言赵徳明进奉人挟带私物规免市征望行条约帝曰戎人逺来获利无防第如旧制可也　己酉置玉清昭应宫判官都监以左正言夏竦为判官内殿承制周怀政为都监王旦之为景灵宫朝修使也竦实掌其牋奏竦尝卧病旦亲为调药饮之数称其才因使教庆国公书【竦传云教书资善堂按资善堂明年乃置今年未也故但云教庆国公书】又同修起居及是为判官皆旦所荐也初丁谓欲大治城西駮塲酾金水作后土祠以拟汾阴脽上林特欲跨元武门为复道以属玉清昭应宫李欲致海上巨石于防灵池中为三神山起阁道羣臣亦争言符瑞竦独杭疏以为不可其事遂罢及为判官居月余乃奏寳符阁奉神果实旦起视之无有柤滓狼籍左右殆神食之云【考异抗疏排丁谓等见附传寳符阁所奏见正传葢为正传者以竦奸邪必不能前事故削去但载寳符所奏也然竦抗疏必不诬附传载其事于竦为知制诰之后恐失其序此必未为判官以前事也竦未为判官或数有正论王旦因喜之及为判官即附防神恠侥幸速进寳符所奏是也既有寳符之奏则必不排丁谓等矣今悉着之奸人情状或可由此见耳】
　　吕中曰使丁谓止于转运王钦若夏竦止于判官则未必不以君子目之不幸官至政府徳薄而位尊遂使小人之名遗臭于万世惜哉
　　知秦州张告言蕃部俶优已出兵格鬭望量益士卒王旦曰今四方宁辑契丹守盟西戎入贡藩翰之臣宜务镇宁帝曰边臣利于用兵殊不知无战为上顷嵗河北请増边兵王钦若等亦惑其言惟朕断以不疑终亦无患　十二月癸丑朔日当食不亏　己未作元符观初每嵗天庆节就左承天祥符门设帟幕启道塲帝以车骑往来喧杂乃命葺皇城司廨舍新堂为是观堂即刘承规所创景徳末司命临降处也　丁卯权知髙丽国事王询遣奏告使尹证古及女真将军大千机以下凡七十八人以方物来贡询表言契丹阻其道路故乆不得通请降皇帝尊号正朔诏从其请询又言大千机自称父兄曽入觐其兄留弗归兹行遂往寻访又河北居民窦文显等十七人先为契丹所掠投奔髙丽询亦遣还令归本贯帝深嘉其意待证古甚厚　是嵗天下户九百五万五千有奇口二千一百九十七万六千有奇




　　资治通鉴后编巻三十
　　钦定四库全书
　　资治通鉴后编巻三十一
　　刑部尚书徐干学撰
　　宋纪三十一【起旃防单阏正月尽柔兆执徐六月凡一年有竒】
　　真宗膺符稽古神功让徳文明武定章圣元孝皇帝
　　大中祥符八年春正月壬午朔诣玉清昭应宫太初殿奉表上玉皇大天帝圣号遂奉安刻玉天书于寳符阁塑御像冠服立侍帝升阁备登歌酌献还御崇徳殿受贺大赦天下縁河江淮南两浙民田经水灾者悉蠲其税　庚寅宴近臣于防灵观以玉清昭应宫奏告礼毕也　甲午命兵部侍郎修国史赵安仁等知礼部贡举帝览诸道贡举人数减于常嵗因曰外郡官吏未体朕意耶比者诏命累下但戒其徇私若能精择寒俊虽多何害是嵗始置誊録院令弥封印官封所试卷付之集书吏録本诸司供帐内侍二人监焉命京官校对用两京奉使印讫复送封印院始送知举官考校　戊戌徙棣州城先是河北转运使李士衡张士逊等言河流髙于州城者丈余朝命累年役兵修固葢念徙城重劳民力而去冬盛寒尚有冲注若冻解必致决溢为患滋深今请于州之北七十里阳信县界地名八方寺即髙阜改筑州治以今年捍堤军士助役则永乆之利诏可令权度支判官张绩内侍押班周文质乘传与士衡士逊等同莅其事三月而役成时故城积粮甚多或者病其难徙士逊视濒河数州方歉食即计其余以贷民期来嵗输新治公私便之先是河决棣州知天雄军冦凖请徙州治河命孙冲按视还言徙州动民亦未免治隄不若塞河为便遂以冲知棣州自秋至春凡四决皆塞之至是徙州阳信冲坐事为使者论奏徙知襄州复上疏论徙州非便且着河书以献既而大水没故城丈余二月泗州周宪百五嵗诏赐束帛　甲寅宗正寺火有司奉玉牒属籍置他舍得免命盐铁副使段晔择地营宗正寺　丙辰西蕃首领嘉勒斯赉等并遣贡名马估其直约钱七百六十万诏赐嘉勒斯赉等锦袍金带供帐什物茶药有差凡中金七千两他物称是　丙寅以楚王元佐为天防上将军兴元牧赐劒履上殿诏书不名丙子诏礼部贡院进士六举诸科九举以上虽不合格并许奏名　知永兴军龙图阁直学士陈尧咨好以气凌人转运使乐黄目表陈因求解职诏不许己卯徙尧咨知河南府兼留守司事帝闻尧咨多纵恣不法诏黄目察之尽得其实帝不欲穷治止落职徙知邓州他日帝谓宰相曰或言黄目在陜西条约边事虽主将亦罕饶假王旦曰太祖朝边臣横恣或得一儒臣稍振纪纲便为称职帝曰近闻外官多事依违黄目茍能如此亦可嘉也然不可过当生事宜密戒之　三月辛卯中书上羣臣应诏所举官帝览之曰皇甫选人言有好谈民政陈绛亦闻有吏干王旦等曰选好师慕古人而临事迂濶无益于用绛制防入等外任有声而性多简倨时李永锡亦在举中旦等言永锡即顷年妄陈封事被黜者帝因曰缙绅之士多忌前毁訾近日颇协附有位乆则便成朋党深宜絶其本源也旦等曰唐文宗朝二李各树朋党迭相升黜晚年自不免祸职由此也　戊戌赵安仁等上礼部合格人数姓名帝顾谓宰相曰今嵗举塲似少谤议安仁等适对朕亦以此语之矣王旦曰条式备具可守而行至公无私其实由此癸卯帝御崇政殿覆试多所黜落又疑所抹者或未当命宰相阅视之于是赐进士胶水蔡齐以下百九十七人及第六人同出身又赐六举以上特奏名进士七十八人同三礼出身赐诸科三百六十三人及第同出身齐等既考定帝顾问王旦等曰有知姓名者否皆曰人无知者真所谓捜求寒俊也故事当赐第必召其髙第数人并见又参择其材质可者然后赐第一时新喻萧贯与齐并见齐仪状秀伟举止端重帝意已属之知枢密院冦凖又言南方下国人不宜冠多士齐遂居第一帝喜谓凖曰得人矣特诏金吾给七驺出两节传呼因以为例凖性自矜尤恶南人轻巧既出谓同列曰又与中原夺得一状元是榜得吴人范仲淹仲淹生二嵗而孤母贫无依更适长山朱氏从其姓名説读书僧舍日作粥一器分块为四蚤暮取二块断韲数茎入少盐以啗之葢三年焉至是登第除官始复姓改名迎其母归养　夏四月乙卯宴近臣于长春殿　辛酉赐宰相御制良臣正臣忠臣奸臣权臣论　壬戌以枢密使同平章事冦凖为武胜军节度使同平章事先是凖恶三司使林特之奸邪数与忿争特方有宠帝不悦谓王旦等曰凖年髙屡更事朕意其必能改前非今观所为似更甚于畴昔旦等曰凖好人怀惠又欲人畏威皆大臣所当避而凖乃以为己任此其所短也非至仁之主孰能全之凖之未为枢密使也旦尝得疾乆不愈帝命肩舆入禁劳问数四因曰卿今疾亟万一有不讳使朕以天下事付之谁乎旦谢曰知臣莫如君惟明主择之再三问不对帝曰张咏何如不对又问马亮何如不对帝曰试以意言之旦强起举笏曰以臣之愚莫如冦凖帝怃然有间曰凖性刚更思其次旦曰他非臣所知也及凖为枢密使中书有事闗送枢密院违诏格凖即以闻帝谓旦曰中书行事如此施之四方奚所取则旦拜谢曰此实臣等过也中书吏皆坐罚既而枢密院有事送中书亦违诏格吏得之欣然以呈旦旦令送还枢密院吏白凖凖大慙翌日谓旦曰王同年大度如此耶旦不答旦每见帝必称凖之才而凖数短之一日帝谓旦曰卿虽谈其美彼专道卿恶旦谢曰理固当然臣在相位乆政事阙失必多凖对陛下无所隠益见其忠直此臣所以重凖也帝由是愈贤旦及凖自知当罢使人私于旦求为使相旦大惊曰使相岂可求耶且吾不受私请凖深憾之既而帝问旦凖罢当为何官旦曰凖未三十已防先帝擢置二府且有才望若与使相令处方面其风采亦足为朝廷之光也及制出凖入见泣涕曰非陛下知臣何以至是帝具道旦所以荐凖者凖始媿叹出语人曰王同年器识非凖所可测也【考异李焘曰司马光记旦荐凖事以为旦将卒时且云时张咏马亮皆为尚书按咏死于祥符八年八月亮时但为工部侍郎虽旦卒时亮亦未为尚书也果问咏即当在八年以前凖未使枢密时凖所以得使枢密则由旦此荐也其后复入中书则距旦之卒防三年矣记云旦没嵗余上卒用凖葢误耳凖使枢密由旦此荐则问张咏固当前此若前此则马亮方为给事中知洪州上未必有意擢置两府恐不当遽问或问他人而蓝元震聴闻不审司马光亦姑记之乎事皆参差不合然旦扶病入对上问张咏及旦荐凖必不诬也但决非临卒时耳今輙附见凖罢枢密时更须详考之所载马亮亦仍其旧又曰司马光记旦入对延和殿按延和殿本承明殿祥符七年始建景祐元年改名当时未有延和殿也今止称便殿本传云旦将罢相独对滋福殿令左右掖扶而升荐贤士大夫十数人自此以前未尝云旦得独对也今輙以荐凖事为凖未使枢密时者旦素体羸多病其扶掖入见恐不但将罢相乃如此耳若将罢相乃得独对则与司马光所记差同但张咏没既数年上不应更以为问也且殿名滋福不名延和岂旦亦尝独对承明不止滋福耶据实録本纪则天禧元年六月旦两得召对一在崇政殿一在滋福殿而本传不备载则承明独对本传固不书而本纪实録亦有所脱畧未可知也承明独荐凖滋福所荐十数人疑实两事要不敢决然上问张咏及旦荐凖蓝元震闻决不诬顾时之先后有可疑并问马亮亦所不晓耳】是日以吏部尚书王钦若户部尚书陈尧叟并为枢密使同平章事丙寅诏申明咸平中条制凡仓庾所收羡剩不为劳
　　绩　壬申荣王元俨宫火延烧内藏左藏库朝元门崇文院秘阁王旦等请对帝曰两朝所积一朝殆尽诚可惜也旦曰陛下富有天下财帛不足忧所虑者政令赏罚之不当耳臣等备位宰辅天灾如此臣当罢斥帝遂下诏罪已求直言命丁谓为大内修葺使　五月辛巳朔侍御史知杂事王随言准诏効荣王元俨宫遗火事本元俨侍婢韩盗卖金器恐事发遂纵火其知情千连人悉具以闻诏韩氏断手足令众三日凌迟处死知情人处斩余并第等决配先是有言荣王宫火所延非天灾及狱成当坐死者甚众王旦独请对言曰陛下始以罪已诏天下今乃过为杀戮恐失前诏意且火虽有迹宁知非天谴耶帝欣然纳之减死者防百軰　壬午荣王元俨夺武信节度使降封端王出居故驸马都尉石保吉第记室参军崔昈坐辅无状亦责官　甲申命冦凖知河南府兼西京留守司事　庚寅荣惑犯轩辕辛卯河北转运使李士衡等言有羡余钱四十万贯绢五千疋丝三千两布二十万疋请悉以上供诏令本路贮积勿更辇致　壬辰诏于右掖门外创崇文外院别置三馆书库时宫城申严火禁甚峻帝以羣臣更直寓宿寒沍之月饮食非便乃命翰林学士陈彭年检唐故事而修复之　废内侍省黄门其髙班内品改为前殿只髙班内品　诏自宫禁迨臣庶之家一切服玩皆不得以金为饰严其科禁自是遂絶　知制诰钱惟演献其父所赐礼贤宅优诏奬之赐惟演钱五十万令均给六房仍各赐宅一区　诏契丹国信物旧用金饰者并易以锦绣　庚子放宫人一百八十四人　契丹萧迪里伐髙丽无功而还契丹主复命枢密使耶律世良帅师伐之　六月己酉朔日有食之　给事中知荆南府马亮言窃见天下庶官职田过为优厚请二三年间权住支给聊助经费臣今嵗所得米麦四百二十余石已牒本府纳官讫诏奬之　辛未令诸州以御制七条刻石　闰月己卯朔大赦天下非己杀人及枉法致杀人十恶至死者悉原之　庚辰王钦若上凖诏编修后妃事迹七十卷赐名彤管懿范　以童子蔡伯希为袐书省正字伯希家本福州随父龟从至京师裁四嵗诵诗百余萹帝召入禁中应对周详所诵精习因命以官又以龟从乆在塲籍善于训子召试中书授校书郎又作诗赐伯希　戊戌昭宣使平州团练使入内都知秦翰卒帝甚悼惜为之泣下赠贝州观察使赙禭加等翰倜傥有武力以方畧自任前后身被四十九创羣帅推其勇敢轻财好施所得俸赐多均给将士帝尝谓王旦曰翰尽忠国家不害人亦不妄誉人在先朝尝言与李继迁欵昵出入帐中无间可隂刺之且言臣一内官不足惜或为国家去此剧贼死亦无恨太宗深赏其忠旦曰雷有终在西川与上官正石普多不叶頼翰和解不然防致生事帝曰昨刘承规卒翰言承规不避众怨与之不足者今必流谤望悉勿聴朕益嘉其为人其后重赠彰国节度使诏杨亿撰碑文亿以翰不畜财表辞所贽物虽朝防不许而时论美之　秋七月丙辰王钦若准诏讨阅道藏赵氏神僊事迹凡得四十人诏画于景灵宫之廊庑　戊午枢密副使王嗣宗罢为大同节度使先是嗣宗与冦凖大不叶累表求罢凖既去位嗣宗复固请补外因授以旄寻命知许州　庚午徙知升州工部侍郎薛映知州以给事中马亮为工部侍郎知升州以吏部员外郎李迪为右諌议大夫知永兴军帝谓辅臣曰大藩长吏尤难其人要在洞逹物情遵守条诏爱民抑暴而已其或亷而肆虐或察而滋章或急掊敛以为公或旷职务以为恕如此则何由致治耶以郭崇仁为宫苑使昭州团练使崇仁守文子章穆
　　皇后弟也时崇仁母梁氏亡诏起复仍有是命崇仁虽外戚朝廷未尝过推恩泽自是凡十年不迁
　　吕中曰朝廷有朝廷之纪纲宫闱有宫闱之纪纲欲正朝廷自宫闱始自古天下未有无宦官也外戚也女子也然以太祖太宗之世亦未尝无乞恩泽者自景徳以后始有求刺史求郡守者矣然抑于天子不待抑于大臣抑于内朝不待抑于外朝此真宗所以正纪纲也自仁宗以人主之威福寄诸朝廷之纪纲朝廷之纪纲寄中外之公议于是人主常施恩而大臣常任怨此又仁祖所以正纪纲也至于熙丰崇宁之大臣能借冡宰总六卿之説以为专权之地不能明冡宰总六官之説以为正宫闱之本固有因外戚宦官而图权宠者此三百年治乱之根也
　　八月陈州言知州枢密直学士礼部尚书张咏卒赠左仆射諡忠定咏少尚气节重然诺勇于为义为令守多异政威惠及民民皆不敢为恶而亦不苦其严帝尝称咏才任将帅以疾不尽其用咏临终奏疏言不当造宫观竭天下之财伤生民之命此皆贼臣丁谓诳惑陛下乞斩谓头置国门以谢天下然后斩咏头置丁氏之门以谢谓帝亦不以为忤咏尝言事君者亷不言贫勤不言苦忠不言己效公不言己能可以事君矣又尝语人曰吾榜中得人最多谨重有雅望无如李文靖深沈有徳镇服天下无如王公面折廷争素有风采无如冦公至于当方面寄则咏不敢辞【李焘曰斩丁谓事记闻所云临终奏疏则欧靖圣宋拾遗及国老闲谈所载也】　乙未以三司使林特为户部侍郎同玉清昭应宫副使太常少卿马元芳为右諌议大夫权三司使事特精敏喜吏职据案终日不倦帝以特乆任三司髙年勤瘁特置此职班在翰林学士之上优其月给以宠之帝数访以朝廷大事特因有所中伤人以此惮焉　九月己酉注辇国遣使来贡注辇前古不通中国其使者舟行涉千一百五十日乃逹广州约其道路葢四十一万一千四百里帝待其使者加厚　庚戌以工部郎中知邓州陈尧咨守本官知制诰尧咨性刚戾数被挫辱忽忽无聊帝闻之以问其兄尧叟尧叟曰尧咨不知上恩保佑自谓遭谗以至此望取元犯事尤重者切责之使知悔惧遂诏尧咨曰卿知永兴日所为乖当非独用刑惨酷也如擅置武库建视草堂开三门筑甬道出入列禁兵自卫此岂人臣所宜众论甚喧不但乐黄目奏也朕念母氏耆年尧叟朝夕近侍未欲穷究姑示薄责旋加甄叙成命既出羣言愈讙卿不内省但曰为人所倾自今宜体国恩改过迁善不然当以前后事状尽付有司尧咨乃惶恐称谢　嘉勒斯赉始立文法聚众数十万表请伐夏州以自效帝以戎人多诈或生他变命周文质监泾原军曹玮知秦州以备之　丙戌以右諌议大夫填从吉为给事中权知开封府帝召戒从吉曰京府浩穰凡事太速则误缓则滞惟须酌中有请属一切拒之又曰府吏多与豪右叶谋造所宜深察及从吉领府事谤者甚多帝以问辅臣丁谓曰从吉好言人过故积众怨帝曰当官宜守常道或彊为善以取名则毁讟必随至矣　辛卯以翰林学士逈权吏部流内铨知制诰盛度知通进银台司兼门下封駮事逈以父名佺为辞遂命与度两换其任时翰林学士王曽亦领银台司宰相议令逈代曽帝曰朕闻外议谓曽尝封駮诏敕自是中书防之多沮曽所奏今若罢去是符外议旦曰臣等本无忌曽之意今兹宣谕为宰相避谤请逈与度相易曽如旧帝可之旦因言防敕或差误有害勘防失实臣等省视不至颁下四方诚为不当封駮司官茍能详览改正乃助臣等不逮必无责之之理帝然之　乙巳王钦若上圣祖事迹十二卷帝制序赐名先天记钦若又续成三十二卷上之　十一月甲子帝幸景灵宫观上梁赐从臣修宫使衣币有差　工部侍郎种放卒帝甚嗟悼亲制文遣内侍致祭防丧归终南赠工部尚书録其侄世雍同学究出身先是有讥放循黙者帝闻之谓辅臣曰放为朕言事甚众但外廷不知耳因出所上时议十三篇放将卒忽取前后章疏藁悉焚之服道士衣召诸生防饮扵次酒数行而卒　癸酉髙丽与东女真来贡　十二月戊寅皇子行加冠礼辛卯以皇子庆国公受益为忠正军节度使兼侍中
　　封夀春郡王　甲辰命枢密使同平章事王钦若都大提举抄写校勘馆阁书籍翰林学士陈彭年副焉铸印给之初荣王宫火燔崇文院秘阁所存无防既别建外院重写书籍故有是命
　　九年正月丙辰置防灵观使以参知政事丁谓为之以马军副都指挥使张旻为宣徽南院使兼枢密副使先是旻被防选兵下令太峻兵惧谋欲为变有密以闻者帝召二府议之王旦曰若罪旻则自今帅臣何以御众急捕谋者则震惊都邑此尤不可帝曰然则奈何旦曰陛下数欲任旻以枢密臣未敢奉诏今若擢用使解兵柄反侧者当自安矣帝从其言军果亡他帝语左右曰王旦善处大事真宰相也　辛酉同玉清昭应宫副使林特上防计録诏奬之仍付秘阁　癸亥发内藏钱五十万贯给三司　兴州团练使徳文少好学凡经史百家手自抄撮工为辞章帝以其刻励如诸生尝因进见戯呼之曰五秀才由是宫中悉称之葢徳文秦悼王第八子其兄三人蚤卒徳文于次为第五也数言愿得名士为师友特命翰林学士杨亿与之游　壬申以张士逊为户部郎中崔遵度为户部员外郎并充夀春郡王友时王将受经命中书择耆徳方正有学术者为府官以士逊平雅和谨澹于荣利遵度同修起居注逾十年每立墀上常退匿楹间虑帝见之搢绅推其长者因召两人并命焉初宰相将用士逊等为翊善记室帝曰翼善记室府属也王皆受拜故以王友命之令王每见荅拜亦賔礼之意士逊尝谒王旦称王学书有法旦曰王不应举选学士不在学书士逊媿谢
　　吕中曰文王世子一篇所以教为世子之道也其言曰凡学世子及学士必时即世子与学士同其学读诗读礼同其书乐正司成同其师齿于学则又所以同其礼夫为君之子而下与士齿无非所以养成徳性陶育气质以为异曰天下国家之宗主是故学问聚辨之功非骄逸易纵者所能为而富贵崇髙之地非学问已成者未易居此古先帝王皆讲学成徳于未为君之日也后世徒知国本之当尊而不知储徳之当养世子得以臣其宫之僚属而辅翼东宫之官始与僚属无异此真宗不置翊善记室而以二人为王友葢官属则有君臣之义王友则有师友之义君臣之分既立则学问之功难施师友之义既明则骄贵之习自革此作圣工夫必以诚敬为入门也
　　契丹耶律世良萧绰罗与髙丽战于郭州西破之斩首数万获其辎重而还　三月丁亥监修国史王旦等上两朝国史一百二十卷优诏答之　壬辰命修景灵宫副使林特诣兖州景灵宫太极观设醮以营建毕故也宫观总一千三百二十二区　甲午诏筑堂于元符观南为皇子就学之所赐名曰资善帝作记刻石堂中命入内押班周怀政为都监入内供奉官杨怀玉为夀春郡王伴读仍面戒不得于堂中戯笑及陈玩弄之具丙申以后宫崇阳县君李氏为才人　三月癸亥宗正卿赵安仁言唐朝玉牒首载混元皇帝令请以御制圣祖降临记冠列圣玉牒及别修皇朝新谱仍别制美名又请以知制诰刘筠夏竦并为宗正寺修玉牒官从之名新谱曰僊源积庆图【考异僊源积庆图据安仁本传附见艺文志云属籍嘉名为皇宋玉牒事在六年其八年赵安仁上僊源积庆图与此不同当考】　庚午亳州言明道宫成总四百八十区诏遣内侍设醮　夏四月庚辰司天监言周伯星再见　丙戌御制景灵宫赞颂刻石丁亥陜西转运副使张象中言安邑解县两池除见贮盐三亿八千八百八十二万余斤外恐尚有遗利望行条约帝曰厚地阜财此亦至矣若过求増羡必有时而阙不可许也　丙申赐天下酺　令入内内侍省定羣官与诸宫院婚娉财物之数先是连姻戚里者冗费过甚毎纳采成礼之日多领傔从其家供给饮食动逾千万或有破产者帝曰国家宗支渐广此不可不限其制度于是多差减且赐金帛给其费焉　五月甲辰朔诏以来年正月一日诣玉清昭应宫与天下臣庶恭上玉皇大天帝圣号寳册又以十一月有事于南郊行恭谢之礼诸军赏赐并以内藏物充三司勿催促诸路钱帛诸州军监无得以修贡助祭为名輙有率敛　邠宁环庆部署王守斌言夏州蕃骑千五百来冦庆州内属蕃部击走之　丁未殿中侍御史张廓言羣官有丁父母忧者多免持服非古道也伏望自今并依礼令解官行服诏从之其官秩当起复及武臣内职悉如旧制　庚戌御制元符观颂刻石　丙辰以景灵宫防灵观及兖州景灵宫太极观成羣臣称贺徳音降天下死罪囚流以下释之　丁巳以向敏中为宫观庆成使　己未河北转运使李士衡献助南郊绢布六十万疋钱二十万贯且言六十万皆合上供者余二十万即本路羡余请遣使臣起发先是毎有大礼士衡必以所部供军物为贡言者以为不实故是奏条析之有诏嘉奬因谓辅臣曰士衡应卒有材然事多忽畧故人往往以虚诞目之然朝廷所须随大小即办亦其所长也　乙丑以王旦为恭上寳册南郊恭谢大礼使　庚午太白昼见辛未司天奏嵗星太阴失度太白髙主兵在秦分帝谓辅臣曰秦地控接三蜀疆境甚逺军中不逞軰虑忽聚盗宜谨备之嘉勒斯赉与秦渭熟户结为衅隙曹玮请益屯兵可如所请川陜长吏监押廵检有旷弛者代之　六月辛巳比部员外郎知齐州范航坐受财柱法免死杖脊黥面配沙门岛其子昭时任江南东路提点刑狱及受代还至南京上言愿身为边卒赎父移善地宰臣言父子罪虽不相及然亦当降其职任遂令厘务从之　癸巳京畿蝗命辅臣诣玉清昭应宫景灵宫防灵观建道塲以祷之　丙申以虞部员外郎张怀寳秘书丞韩庶户部判官梁固分判三司盐铁度支户部勾院先是起居郎乐黄目判三司勾院三司使马元方言其不称职罢帝谓王旦等曰人言三司官不欲数易葢吏人幸其更移不能尽究曹事之耳又勾院乃闗防之局官卑权轻难举其职旦曰三部勾院为一司实为繁剧纵使重官为之徒益事势于勾稽则愈疎矣若复分三部设官选才力俊敏者主之庶乎分减簿领稍得精意故命怀寳等分领焉
  </div>
  <div class="pagination">
   <a href="资治通鉴后编_page7.html">
    上一页
   </a>
   <span>
    ...
   </span>
   <a href="资治通鉴后编_page3.html">
    3
   </a>
   <a href="资治通鉴后编_page4.html">
    4
   </a>
   <a href="资治通鉴后编_page5.html">
    5
   </a>
   <a href="资治通鉴后编_page6.html">
    6
   </a>
   <a href="资治通鉴后编_page7.html">
    7
   </a>
   <span class="current-page">
    8
   </span>
   <a href="资治通鉴后编_page9.html">
    9
   </a>
   <a href="资治通鉴后编_page10.html">
    10
   </a>
   <a href="资治通鉴后编_page11.html">
    11
   </a>
   <a href="资治通鉴后编_page12.html">
    12
   </a>
   <a href="资治通鉴后编_page13.html">
    13
   </a>
   <span>
    ...
   </span>
   <a href="资治通鉴后编_page9.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
