<!DOCTYPE html>
<html>
<head>
    <meta charset="UTF-8">
    <title>续资治通鉴长编 - 第 386 页/共 607 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续资治通鉴长编 - 第 386 页/共 607 页</h1>
    <div class="content">　　诏：「自今举官者不得举转运判官以上，知州不得举通判。若走马承受在任得替及其亲戚，亦不得举充本路差遣。」三月甲戌，已降不举承受指挥。
　　俞充分析彭汝砺所言事，多自解说。诏汝砺具所言充事得于何人。诏两浙监司体究，时政记在十三日，墨本在十四日，今从时政记。汝砺言：「臣伏念天下之材有正，则有所谓邪；有贤，则有所谓不肖。人君渊居严密，无由自察之也，于是有耳目之官，御史亦因觽人而闻焉。凡臣之纠摘奸恶，非有毫发为其身谋也，实自陛下使之，觽人或为臣言，亦非有所欲也，迫于臣之诚心而已。迫于至诚而得之，及有所避畏而暴露之，而投之罟获陷藊之中，而臣乃获安焉，则臣不惟不容于人，亦且得罪于尔有神。按：历代名臣奏议作「亦且得罪于有司」。夫废一官吏，非足为朝廷轻重也。然官吏以漏言于台谏而废，则觽皆以前车为戒，而外之是非得失无复至于臣辈矣。以臣之昏弱不肖，而使宪臣尽不得闻知外之是非得失，将无以照烛幽闇而弥缝其空缺，臣之罪莫大焉。臣宁自劾，不敢奉明诏。充之材行，如陛下知之为详，则臣之罪亦自见矣。凡臣所居官职，皆陛下所予，愿并褫夺，以警狂易。若犹未也，愿益察之。缘台臣论列非一状，御史中丞润甫、里行廉亦各有疏。乞询于觽，及委官尽公根究，如有不实，则臣为诬善，为殄行，窜流荒远，其又何辞！」
　　又言：「以下而达于上，以所未信而攻所甚爱，皆所甚重，臣敢忽诸？自充有命，御史知杂确首议，与中丞润甫、里行廉及臣各为一状弹奏，既未悟遽用全台，乃以臣开端。凡臣所述一二，皆师言也。陷诸父于刑，以妻拜王中正求媚焉，如刀溪之事，及以相掾卖恩，奉使偃蹇，凌侮苛刻事，自黄廉得之；夕买官庄，邓润甫、黄廉与臣得之；强贷民蒋潜等钱，乡人投匿名书；冒丧赴沈辽宴饮，臣与邓润甫得之。至与邓润甫在谏院时所指陈之迹状，王安石、韩绛在中书所述之日月，盖无不可察焉。臣问之觽人如是，问诸百僚如是，考诸事如是，既已明白，故不当问其所闻。今陛下所与共天下事者，惟一二执政之臣，所以是非可否，都检正或参焉。使得其人，则可以弥缝其缺，而告所未至，或非其人，则窃弄权柄，卖鬻恩宠，服谗以相倾，搜慝以自卫，其害亦岂浅哉！藉以为不足论，如陛下显擢清选，而交结权势之近贵，以幸进用焉，则其所养可知；藉使臣不肖，其言为不足听，然自王安石、韩绛、邓润甫、蔡确、黄廉，其闻与臣皆同，则其人可知。充远归进擢，皆知自陛下，其戒臣者觽矣。臣伏念古者闇主在上，其鼎镬、砧斧可以烹斩人之物分布于前，而其臣犹或即焉。今陛下神知圣德，体尧蹈舜，而乃挟怀宠之私意，蔽可诛之奸恶，此非忠臣也。臣窃谓天聪明，自我民聪明，圣人无常心，以百姓心为心。盖未有不因于人者。今陛下见其有能，而臣见其不善。以见所能而使之，以闻所不善而废之，亦何伤于日月哉？且夫先王建设谏弹之官，以司耳目【八】，亦防其过误，非如俳优焉将以玩之。充亦何能，而转因臣言而激拂之，则充之用，臣实不自安也。夫度君之所欲而后言之，思君之所能而后起之，臣非不能，实有所不敢焉。夫官职爵位之傥来，寄也。今日陛下爱之，则为士大夫；明日逐之，则为罪人。然所以不敢忘者，忠也。充不孝，罢运判，未几得省判；邓润甫论吕公孺，罢郓州，得永兴军。是言之者几所以兴之也。公孺自蔡改永兴【九】，在此月四日。所言充事，乞询于觽，及委官根究。」诏两浙转运、提点刑狱司同体量以闻。朱本签贴云：后来俞充，宋均国分析到，别无行遣，削去。今复存之。后二十一日，卒罢充都检正。充罢都检正在十二月五日。曾肇铭汝砺墓云：神宗用汝砺言，故罢充。此盛德事也，绍圣史官乃削去，今复着之。
　　辛卯，鬼章、董□遣人进贡，听寓止同文馆。
　　癸巳，昭化军节度使宗谊加同平章事，封濮国公。诏：濮安懿王诸子袭封濮国，主奉祀事，候承袭遍，即传长孙。宗谊加同平章事，旧纪书之，乃不书封濮国公，新纪已增入。
　　梓州转运司言：「泸州江安县及安夷寨控扼蛮獠，最为险要，乞修筑城寨。」从之。
　　甲午，知桂州赵□言：「本州岛土兵止及二千四百人，乞于邕、宜、融州移雄略、澄海指挥土兵二千六百人于桂州置营，总五千人团结，委官提举训练，候及一年轮替。」诏转运司相度以闻。其后，本司言钱粮应副可无乏事，从之。
　　乙未，知河阳、翰林侍读学士吕公着提举中太一宫。公着至京师，时将祀南郊，特诏合门以散斋日对延和殿，劳问周至，且曰：「不见卿七八年，殊觉卿老也。」公着面奏：「臣伏睹近诏举才行堪任升擢官。窃观陛下自临御以来，虚心屈己，以待天下之士，士之起草茅，由小官而超至显近者，不可胜数，然犹孜孜以求贤为急，诚欲广收人才，无所遗弃。臣伏思自昔有为之君，不借贤于异代，然唐、虞之际亦称才难，则世固未尝乏贤，而人才亦不可多得。今陛下降发中之诏，非徒为虚文也。中外所举，盖百有余人，虽不能尽当，诚参考名实而试用之，宜有可以塞厚望、应明指者。臣又窃详今日诏意，正欲达所未达，然数年以来，天下之士，陛下素知其能，尝试以事，而终就闲外者尚多，恐其间亦有才实忠厚，欲为国家宣力者，未必尽出于迂□缪戾而难用也。汉武帝时，公孙宏初举于朝，以不称旨罢，后再以贤良举，帝亲擢为第一，不数年，遂至宰相。由是观之，人固未易知，而士亦不可忽。何则？昔日所试，或未能究其详，数年之间，其才业亦容有进。惟陛下更任之事，以观其能，或予之对，以考其言，兼收博纳，使各得自尽，则盛明之世无滞才之叹，不胜幸甚！」自熙宁初，论新法不附执政者，皆谴逐不复收用，故公着见上首言之。
　　诏秦凤路转运判官【一○】孙迥，应承受茶法文字及所闻利害，并关提举茶场司。以迥言茶法有未便事，乞赴阙奏禀，上曰：「朝廷已委李稷总领其事，若从迥奏，恐议论乖异，责任不一。」故有是诏。
　　丙申，诏草泽刘纯一决杖刺配沙门岛，坐狂妄上书，言：「闽南之寇，皆出于安南将帅抑黜不用之人，聚成髃党，叩心自苦，亦非得已。窃闻市肆偶语，第相默谕，皆谓有奸雄，无知之徒扇结良民，直欲杀大臣而伸己恨。」法寺言纯一罪当流三千里，有荫，于法当赎，特杖。
　　戊戌，许州言太子太师致仕张□【一一】卒。□忠信俭谨，退居十余年，葺田庐于嵩阳紫虚谷，澄心养气，不问时事，耆老而耳目聪明，卒年八十六。上辍视朝，赠司徒、兼侍中，谥康节，诏于例外更与一人降等恩泽。
　　太常丞、集贤殿修撰、权度支副使张琥，太常丞、直史馆、检正中书五房公事俞充，并兼权都提举市易司。司勋员外郎、都提举市易司吕嘉问为司封员外郎、直昭文馆、知江宁府，赐钱三百千，以嘉问领市易，自熙宁九年、十年，凡收息钱百四十万余缗故也。吕嘉问自都提举市易司出知江宁，必以王安石故也。魏泰所纪当得之，已具注是月十一日王安上除宪时。
　　己亥，诏川峡路令、佐毋得并差川峡人。
　　又诏京东西路增置马军十三指挥。
　　庚子，永国公俊卒，年五岁。上悲甚，废朝五日，又不视事三日，赠太师、尚书令、兼中书令，封□王，谥哀献。于是翰林医官副使李永昌、张昭文以用药谬误，除名编管，永昌随州，昭文唐州，余各降夺有差。太常礼院言，准礼，为无服之殇。诏特举哀成服，皇后率嫔御殡普安院。永国公以六年四月甲戌朔生，皇第三子也。九年十二月己丑，皇第六子生，即哲宗也。若永国公尚无恙，不应便以元子生之礼告天地，恐永国公卒或在九年十月十七日庚子哲宗未生时，非十年十月二十三日庚子也。新、旧纪皆因实录，当考。俊墓碑谁作，当检。
　　癸卯，诏麟州蕃官西头供奉官、合门祗候高世忠、李保忠各迁一官。以河东路经略安抚使韩绛言世忠、保忠等捕杀西贼，不失期会故也。
　　甲辰，诏秋考中铨试稍优二人循一资，三人与堂除，中等十八人不依名次注官，下等四十五人注官。
　　乙巳，诏茶场司许不依常制举辟勾当公事官三员。
　　复永静军阜城镇为县。
　　御史彭汝砺言：
　　臣幸以不肖得备数宪府，与闻朝廷之议论，而其学不根，屡辱圣训，乃知尧之道无能名，孔子之言性与天道不可得闻，而其间有所未达，不敢讳匿不陈，以负盛恩，惟陛下加察焉。
　　臣闻之，凡人莫难于争臣，为人臣则不得有己，为争臣则不得有隐。人君，我之所天也，能制祸福，能制贵贱，而有过则必正之；人臣，我所委也，非能轻重之，非能荣辱之，而有奸恶则必言之。以至贱应至贵，而言其所恶闻之过失；以至孤敌至觽，而发其所隐之奸恶，则危辱怨祸之至如归焉，危辱怨祸不独其身，亦及其子孙。夫抱关、击柝、乘田、委吏皆可以成业，而以傥来之名器，舍去天下之至安，投不测之危祸，背违觽人之荣誉，而兆无穷之怨恶【一二】，则其身其计，非为其家亦明矣。
　　陛下至诚恳恻愿治，如臣不肖，而优容、假借、慰藉之良厚，则知陛下屈意于天下之贤，虽古人不能过也。听言之道有所未至者三，盖有所疑、有所易、有所专，此臣之所未喻而不敢讳匿者也。
　　臣闻之，人君所以交于天地，应于万物者，无所不用其诚也。在我者无所不用其诚，则人之诚亦至焉。臣窃闻陛下励精于事，纤息必躬，而不能无疑心，臣以谓不然。周尹言王中正事，陛下疑以谓中正不能成就蜀中士大夫，然后知说者有以焉。夫言国恩与乡里孰重？必曰国恩重；得于人君与得于人臣孰重？必曰人君重。违所重而取欺天之罪，从所轻而取小人之誉，臣子恐不敢如此。臣伏思陛下于百官之中取六七人者为谏官、御史，使得察百官邪正、辨天下利害而言之，则必以其人为可信也。以为可信，则任之而不疑；以为可疑，则去之而不任。既任之，复疑之，既疑之，复任之，非诚之至也。盖上以疑待下，则下亦以疑事上，上下之志不交，则不足以有成矣。
　　陛下所委者，外台也。今外台乞罢免黜逐者，日夕不绝，使陛下以意度之，以为某人为某事言某事，为某人言某人，按：原本作「某人言某事为某人」，今据历代名臣奏议校正。臣知有所不能篃。臣非为尹辨，恐陛下以是心待天下，则贤才如尹者，知有所不言矣。臣所论多陛下宣谕及所戒饬者【一三】，则知陛下之意，不以不肖为可恶，而将告教之也。臣虽已铭刻，然于义有所未安，则其告之亦不敢后也。盖君视臣如手足，则臣视君如腹心。陛下知足以落天地，辨足以雕万物，圣敬日跻，方登于尧、舜，而髃臣区区曾不足以髣□于五帝之佐，其何能仰望清光哉？陛下归视收听，退藏于深宫，髃臣犹且缩栗震慑，不敢以尽。使以明为用，则荧荧之火必不能为光矣。臣每见陛下之臣，称陛下高明博厚，比于天地。论之于古，则贯穿历世而不遗；行之于今，则周旋万事而无尽。臣下知嗟叹而已，臣独有疑焉。
　　臣前略论市易事，蒙宣谕以为不知本末。臣诚山野未更于事，然臣所以事陛下，其严如天，凡所欲言，稽之古，参之今，听之民，谋之士大夫，反复至于无不同而后言，少疑则阙之十至于八九焉，则于本末之际，不敢言不知也。陛下试静察之，而少赐□闲之燕，使臣得指画于前，而少容尽其区区之愚，则臣之言必有以当圣心者。盖天下之人，散之则愚，合之则智。故曰：「君子之道，造端乎夫妇。」夫妇之愚，非足以言于君子，有取焉，以其有所长而已，不以其不足听而忘之也。如臣昏闇，未谕指数，其言不善，固不足道，惟陛下以诚心待之，则言有善于臣者，不得疑之矣。
　　臣尝言之曰：「是非在于觽人，则觽人共之；利害系于天下，当与天下共之，盖虽人主有不得专也。」吕嘉问之奸欺险谀，自大臣至于仆圉之贱，自朝廷以至于四海之远，盖无不闻知。所以爱怜而不忍去者，独陛下而已。夫人君之于人臣，固有所谓庸之者。能有益于国而于民为损，能有利于上而于民为害，皆非先王之所庸也。传曰：「民功曰庸。」则先王之所以庸之者，以民为主而已。夫辟土地以强国，实府库以富国，以今言之，如所谓才也，而孟子以为民贼。况嘉问上欺陛下，下欺民，实未有以益国。髃臣言之愈切，陛下持之愈固，臣未知所谓也。夫嘉问区区实不足数为陛下道，然陛下以是待天下之士，是害有甚于嘉问者，陛下有不得知矣。
　　有所疑，似乎不能毋意；有所易，似乎未能毋我；有所专，似乎不能毋固。凡此皆非微臣所望于圣学也。有所疑，则忠信之士不至；有所易，则礼法之臣不勉；有所专，则正直之言不进。忠信之士不至，则所遇者谲诈而已；礼法之臣不勉，则所任非所严者矣；正直之言不进，则过有不得而知矣。此不可不戒也。
　　臣闻之，治国犹治疾，不能望而知之，闻而知之亦可矣；不能闻而知之，脉而知之亦可矣。知疾在一支，则治一支；在一体，则治一体。以一支、体为不足忧，则岁时日月之变，外有传之内，小有积而大，四支百体，病有不可胜治矣。臣窃惟陛下刚健不惑，日励精于事，天下指日数月以望唐、虞、成周之太平。今有为十年矣，而事功未至于成就，而其弊有加焉。凡此疑皆言路不通之过，惟陛下加察。」
　　贴黄：「臣性不能书，而所言事多亲得于德音，不敢宣露，以取漏言之诛，故自缮写以进。字多不真谨，惟陛下裁恕。」汝砺章不得其时。十月二十一日，吕嘉问出知江宁，今附十月末。周尹罢御史，在九月十六日。尹言王中正事，当考。
　　十一月戊申朔，诏知审刑院崔台符录问浚河司公事，命官不以轻重、吏人徒以上皆不以赦原。
　　己酉，诏右千牛卫将军世銟等五人免追官勒停，听罚金。坐私接宾客，罪至徒二年，上特□之。
　　庚戌，诏自今命官犯公罪不至追夺，而去官尚当论罪取旨者，录问讫勿禁留，仍知所在。
　　屯田员外郎刘定奏：「蒙恩罢归，今被差通判和州【一四】。臣累奏暂留衢州，实欲扼贼奔冲，以卫二浙。今贼败降，亦或由此。」上批：「定累奏辨明，可坐以擅留禁兵，迁延不即讨贼罪状，札与令知。」五月丙子，刘定以检正体量福建灾伤；八月癸未，责衢倅。此据朱本，新本削去。
　　辛失，李宪言奉职刘戒、屈万宁、□猛有战功、武艺。引试延和殿，万宁、猛皆不应格，上以有战功，迁一官。
　　详定编修诸司敕式所上所修敕令格式三十卷，诏颁行之：龙图、天章、宝文阁四，延福宫一，起居院一，四方馆一，玉牒所一，入内内侍省合同凭由司二，翰林图画院二，提点内弓箭南库并内外库二，后苑御弓箭库一，入内内侍省【一五】使臣差遣四，内侍省使臣差遣三，御药院二，在内宿直人席荐一。此据会要与艺文志，十一月四日事。
　　甲寅，诏：「都提举市易司上界本钱以七百万贯为定额，如不足，以岁所收息补满。其先借内藏库钱，岁以息钱二十万贯还之。」
　　又诏髃牧司选马七十二匹赐雄州容城、归信县阙马弓手。
　　乙卯，诏东上合门使、知岷州种谔，西上合门使、熙河路钤辖韩存宝，各赐银、绢二百；部将、庄宅使郝贵等五人各减磨勘三年。以南川寨御贼有功也。
　　诏高阳关路副总管、六宅使、带御器械卞赟落带御器械；都监、供备库副使刘晟，监押、西头供奉官张孝杰各追一官勒停；第七将卫进、安抚使张景宪各罚铜二十斤。始，高阳关募兵，契丹阴遣北界刺事人应募，主司不察。定州路安抚使薛向谍知之【一六】，吏惧罪，纵使亡去，向使人入北界诱捕得之，闻于朝，械送瀛州，戮于市，故景宪等坐责罚。上赐向诏曰：「卿本部事修，邻道失奸，又能捕致，方之诸帅，实罕其俦。」
　　诏复都官郎中、分司西京谢景初权藩郡通判，权通判保安军李杲卿任满取旨。以知枢密院事冯京【一七】言：「景初等以在蜀燕饮事被劾得罪，臣时在中书，始谓景初等事状无可疑者，及去岁至蜀，访之当时官吏，谓事出中昧，而怨仇之人造成其罪。今若别加推鞫，则当时证逮多或不存，重为烦扰。望悯其久废，不循常格，牵复任使。」故有是命。
　　诏河北、京东西、淮南等路出夫赴河役者，去役所七百里外，愿纳免夫钱者听从便，每夫止三百五百。
　　丙辰，军器监言：「天下军器，五路已编排修完，其余诸路欲令随州郡大小次第编排，以五千人至千人为额，从本监量定年限，于都作院修选，委监司或提举司官一员提举点检。」从之。
　　诏曾公亮依外任使相陪祠例支赐。
　　西作坊使、辰州刺史世爽卒。手诏：「世爽自陈补外，依在内宗室，赠青州观察使、北海侯。」自陈补外，在熙宁四年九月。
　　戊午，以左龙武大将军、筠州防御使宗景为怀州防御使。先是，手诏：「相王允弼皇家近属，先帝敦伯父之爱，眷顾加礼。逮朕纂承，以行尊，诸祖待之，尤所致恭。今宗缋云亡，宗缋卒于是年七月。诸子尚列环卫，非所以称王昔日亲膺光宠之意。王之子宗景于今为长，宜特迁一官。」故有是命。宗景，允弼第三子也。
　　己未，代州言：「北界西南安抚司牒称：去年九月，南军擅入当界，烧毁刘满儿田禾等舍屋，请严行诫约，及追取价直。」上批：「此与真定壤界，若不明指照据，速定分画，即含容日久，又成争端。」乃诏安焘亲诣真定穷究，即具所检北人所种田土烧毁因依，仍选官照验案籍，具侵与不侵省界及当分界去处画图以闻。后来如何，当检附。
　　赐河北东、西修城役兵特支钱有差。
　　庚申，广南东路经略司言：「占城进奉人皆是与交趾往来之人，今令诣阙，虑杂奸细其间，难以识察。乞只令广州下卸。」诏依例发遣赴阙。
　　诏三司具陕西新法盐钞入过斛斗，比旧钞时入过若干【一八】，并取沿边州军八年、九年分钱逐季及见今新法盐钞在市买卖实价以闻。王珪会要十年十一月十三日事，实录无此，今增入，要见比较如何。
　　辛酉，以昭宣使、嘉州团练使、入内副都知王中正领果州防御使。初，枢密院奏中正当磨勘，上以其有军功，故特迁之，仍诏：「自今两省都知、押班已转至观察使，如该磨勘，虽有功，止迁使额，其有特旨者，令枢密院执奏。」新纪书：诏两省都知、押班已至观察使，如年劳及有功，止转使额，虽有特旨，令枢密执奏。旧纪不书。中正传云：「至福建捕贼，廖恩降，诏提举教阅在京马军【一九】，迁果州防御使。」其至福建在七月，提举教阅军马，九月二十三日可考。
　　诏邕州观察使宗晖权奉祠濮安懿王神主。
　　壬戌，以成都府利州路钤辖，客省使狄咏为西上合门使。用去年十一月癸酉诏也。
　　广南西路经略司言，交趾上表犯庙讳，已退回。诏收接附递奏。
　　武学奏学生贺平、随无党武艺精熟。引试延和殿，并补三班借职。
　　诏支钱六十万贯，分给陕西转运司，乘岁丰市运储。
　　癸亥，录抚接董□般擦出汉功，宣政使、宣州观察使李宪赐衣带、鞯马及与一子转资，客省使、达州团练使、熙河路钤辖王君万为本路都钤辖，内殿承制张承鉴转两官，余迁秩有差。
　　戊辰，□充言：「臣与判大名府文彦博为姻家，今治浚河公事，而彦博在中，有司方谳狱上，臣乞免签书。」从之。
　　复州录事参军万延之夺一官，皇城使阎士良夺两官，并勒停。延之坐托监雄州榷场官吏买物帛，士良报上不实也。
　　己巳，广南西路转运司言，九道白衣李聚明等探到交趾事状。诏：「自今如九道白衣至，令经略司优加抚纳，嘉其向化之意。」
　　庚午，以西蕃邈川首领董□、都首领青宜结鬼章为廓州刺史，阿里骨为松州刺史，大首领拔□□□（戊□臣）□党令结等四人并与郎将，小首领一人与副军主，特用进奉首领赴阙例也。
　　辛未，斋于大庆殿。
　　壬申，荐飨景灵宫。
　　癸酉，朝飨八室。
　　甲戌，冬至，合祭天地于南郊，以太祖配，大赦天下。赦日合删取。
　　注　　释
　　【一】宋昌言「昌」原作「吕」，据阁本及本书卷二八四熙宁十年八月癸卯条改。
　　【二】宗谔「宗」原作「宋」，据宋史卷二四五宗室传改。
　　【三】其于朝廷政治之要「于」原作「余」，据阁本改。
　　【四】杂卖场「卖」原作「买」，据宋会要食货五四之一七、宋史卷一六五职官志，杂卖场「掌受内外币余之物以出货之」，此处「买」显为「卖」之误，故改。
　　【五】门下之人解体者十七八「八」原作「人」，据魏泰东轩笔录卷五改。
　　【六】王安石「石」原作「上」，据阁本、活字本改。
　　【七】审官东院「东」字原脱。按：宋会要职官一一之一，「熙宁三年，分东、西院，诏以审官院为审官东院。」此处显脱「东」字，阁本正作「审官东院」，据补。
　　【八】以司耳目「耳目」二字原倒，据阁本、活字本乙正。
　　【九】公孺自蔡改永兴「蔡」原作「察」，据上文庚辰条及宋史卷三一七本传改。
　　【一○】秦凤路转运判官「官」字原脱。按：宋无「转运判」官名而有转运判官，见宋史卷一六七职官志，此处显脱「官」字，故补。
　　【一一】张□「□」原作「升」，据宋史卷三一八本传改。
　　【一二】而兆无穷之怨恶「兆」，名臣奏议卷二○三作「召」，于义较长。
　　【一三】臣所论多陛下宣谕及所戒饬者「及所」二字原倒，据阁本乙正。
　　【一四】今被差通判和州「和」原作「知」，据阁本改。
　　【一五】入内内侍省原作「入内侍省」。按：宋无「入内侍省」而有入内内侍省与内侍省，见宋史卷一六六职官志，此处显脱「内」字，故补。
　　【一六】薛向谍知之「谍」原作「牒」，据阁本及宋史卷三二八本传改。
　　【一七】冯京「京」原作「景」，据阁本及宋史卷三一七本传改。
　　【一八】比旧钞时入过若干「钞时」二字原脱，据阁本及宋会要食货二四之一六补。
　　【一九】提举教阅在京马军「在」原作「存」，据阁本改。
续资治通鉴长编
卷二百八十六
卷二百八十六
　　起讫时间 起神宗熙宁十年十二月尽其月
　　卷　　名 续资治通鉴长编卷二百八十六
　　帝　　号 宋神宗
　　年　　号 熙宁十年（丁巳，1077）
　　全　　文
　　十二月丁丑朔，广东转运司奏占城国进象。
　　辛巳，以太常丞、直史馆、检正中书五房公事俞充为集贤殿修撰、都大提举市易司兼在京诸司库务。不知谁代充为都检正。七月二十四日壬申，初除都检正，御史彭汝砺有言；十月十四日，令两浙监司体量。
　　壬午，诏自明年正月朔旦改元为元丰。
　　权发遣福建路转运使蹇周辅乞移路分都监一员驻建州，从之。
　　诏：「南郊礼毕，在外学士韩维、王陶、孙永、陈荐皆东宫旧臣，依陪祠例给赐。」
　　又诏赠太师、尚书令兼中书令、武功郡王高遵甫追封卫王，定国军留后、赠侍中向经赠太傅、中书令、河间郡王。
　　广济河辇运张士澄以催运有劳，减磨勘三年。本不当书，以初复广济河运，故特书之。七年十月丁卯，士澄初修广济河。
</div>
    <div class="pagination">
<a href="续资治通鉴长编_page385.html">上一页</a><span>...</span><a href="续资治通鉴长编_page381.html">381</a><a href="续资治通鉴长编_page382.html">382</a><a href="续资治通鉴长编_page383.html">383</a><a href="续资治通鉴长编_page384.html">384</a><a href="续资治通鉴长编_page385.html">385</a><span class="current-page">386</span><a href="续资治通鉴长编_page387.html">387</a><a href="续资治通鉴长编_page388.html">388</a><a href="续资治通鉴长编_page389.html">389</a><a href="续资治通鉴长编_page390.html">390</a><a href="续资治通鉴长编_page391.html">391</a><span>...</span><a href="续资治通鉴长编_page387.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
