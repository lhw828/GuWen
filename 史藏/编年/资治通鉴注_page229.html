<!DOCTYPE html>
<html>
 <head>
  <meta charset="utf-8"/>
  <title>
   资治通鉴注 - 第 229 页/共 334 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   资治通鉴注 - 第 229 页/共 334 页
  </h1>
  <div class="content">
   23是岁，上遣使者分道诣江、淮赎生。〔帝以江、淮之人采捕鱼狍为伤生，分道遣使人以钱物赎之。使，疏吏翻。〕中书舍人房子李乂〔房子县，汉属常山郡，晋、后魏属赵郡，隋、唐属赵州。〕上疏谏曰：「江南乡人〔乡人，犹言乡民，避太宗讳，改「民」曰「人」。上，时掌翻。疏，所去翻。〕采捕为业，鱼狍之利，黎元所资。虽云雨之私有沾于末利；〔【章：十二行本「利」作「类」；乙十一行本同；孔本同。】〕而生成之惠未洽于平人。何则﹖江湖之饶，生育无限；府库之用，支供易殚。〔易，以鼓翻。〕费之若少，则所济何成！〔少，诗沼翻。〕用之傥多，则常支有阙。在其拯物，岂若优人！且鬻生之徒，惟利是视，钱刀日至，〔古有金刀钱布，故曰钱刀。〕网礶年滋，施之一朝，营之百倍。〔施，式鼓翻。〕未若回救赎之钱物，减贫无之傜赋，活国爱人，其福胜彼。」
唐纪二十五〔起着雍涒滩（戊申），尽上章阉茂（庚戌）七月，凡二年有奇。〕
《中宗大和大圣大昭孝皇帝下》
景龙二年〔（戊申、七○八）〕
1春，二月，庚寅，〔【严：「寅」改「辰」。】宫中言皇后衣笥裙上有五色云起，上令图以示百官。韦巨源请布之天下，从之，仍赦天下。
2迦叶志忠奏：「昔神尧皇帝未受命，天下歌桃李子；〔桃李子见一百八十卷隋炀帝大业十三年。迦，居伽翻。〕文武皇帝未受命，天下歌秦王破阵乐；〔破阵乐见一百九十二卷太宗贞观元年。〕天皇大帝未受命，天下歌堂堂；〔调露初，京城民谣有「侧堂堂，挠堂堂」之言，太常丞李嗣真曰：「侧者不正，挠者不安。自隋以来，乐府有堂堂曲，再言堂者，唐再受命之象。」郑樵曰：堂堂，陈后主所作，唐高宗常歌之。〕则天皇后未受命，天下歌脗媚娘；〔永徽后，民歌脗媚娘曲，盖隋时已有此曲矣。脗，音武。〕应天皇帝未受命，天下歌英王石州；〔其歌不见于史志。忠以上初封英王，遂傅会以为受命之符。〕顺天皇后未受命，天下歌桑条韦，〔永徽末，里歌有桑条韦也、女时韦也。乐志：忠遂傅会以为后妃之德，专蚕桑，供宗庙事，上桑韦歌十二篇。〕盖天意为顺天皇后宜为国母，主蚕桑之事，谨上桑韦歌十二篇，〔上，时掌翻；下同。〕请编之乐府，皇后祀先蚕则奏之。」太常卿郑愔又引而申之。〔愔，于今翻。〕上悦，皆受厚赏。
3右补阙赵延禧上言：「周、唐一统，符合同归，故高宗封陛下为周王；〔显鹿二年，帝封周王，仪凤二年，徙封英王。〕则天时，唐同泰献洛水图。〔见二百四卷武后垂拱三年。〕孔子曰：『其或继周者，虽百代可知也。』陛下继则天，子孙当百代王天下。」〔王，于况翻。〕上悦，擢延禧为谏议大夫。
4丁亥，萧至忠上疏，以为：「恩幸者止可富之金帛，食以粱肉，〔上，时掌翻。疏，所去翻。食，读曰坔，祥吏翻。〕不可以公器为私用。今列位已广，赜员倍之，干求未厌，日月增数，陛下降不赀之泽，近戚有无涯之请，卖官利己，鬻法徇私。台寺之内，朱紫盈满，忽事则不存职务，恃势则公违宪章，徒忝官曹，无益时政。」上虽嘉其意，竟不能用。
5三月，丙辰，朔方道大总管张仁愿筑三受降城于河上。〔中受降城在黄河北岸，南去朔方千三百余里，安北都护府治焉。东受降城在胜州东北二百里，西南去朔方千六百余里。西受降城在丰州北黄河外八十里，东南去朔方千余里。宋祁曰：中城南直朔方，西城南直灵武，东城南直榆关。宋白曰：东受降城东北至单于都护百二十里，东南至朔州四百里，西南渡河至胜州八里，西至中受降城三百里，本汉云中郡地。中受降城西北至天德军二百里，南至麟州四百里，北至碛口五百里，本秦九原郡地，在榆林，汉更名五原，开元十年于此置安北大都护府。西受降城东南渡河至丰州八十里，西南至定远城七百里，东北至碛口三百里。降，户江翻。〕
初，朔方军与突厥以河为境，河北有拂云祠，〔祠在拂云堆，因以为名。厥，九勿翻。〕突厥将入寇，必先诣祠祈祷，牧马料兵而后渡河。时默啜悉众西击突骑施，〔骑，奇寄翻。〕仁愿请乘虚夺取漠南地，于河北筑三受降城，首尾相应，以绝其南寇之路。太子少师唐休璟以为「两汉以来皆北阻大河，今筑城寇境，恐劳人费功，终为虏有。」〔璟，俱永翻。〕仁愿固请不已，上竟从之。
仁愿表留岁满镇兵以助其功，〔戌边岁满当归者，留以助城筑之功〕。咸阳兵二百余人逃归，仁愿悉擒之，斩于城下，军中股，栗六旬而成。以拂云祠为中城，距东西两城各四百余里，皆据津要，〔宋白曰：东受降城本汉云中郡地，中受降城本秦九原郡地，西受降城盖汉临河县旧理处。〕拓地三百余里。于牛头朝那山北，〔朝那山，注见二百三卷高宗弘道元年。〕置烽候千八百所，以左玉钤卫将军论弓仁为朔方军前锋游弈使，戌诺真水为逻卫。〔游弈使，领游兵以巡弈者也。中受降城西二百里至大同川，北行二百四十余里至步越多山，又东北三百余里至帝割达城，又东北至诺真水。杜佑曰：游弈，于军中选骁勇谙山川、泉井者充，日夕逻候于亭障之外，捉生问事；其副使、子将，并久军行人，取善骑射人。使，疏吏翻。〕自是突厥不敢渡山畋牧，朔方无复寇掠，〔复，扶又翻。〕减镇兵数万人。
仁愿建三城，不置壅门及备守之具。〔壅门，即古之悬门也。或曰：门外筑垣以遮壅城门，今之瓮城是也。壅城之外，又有八卦墙、万人敌，皆以遮壅城门。范祖禹曰：张仁愿筑三受降城，不置壅门、曲敌、战格。〕或问之，仁愿曰：「兵贵进取，不利退守。寇至，当并力出战，回首望城者，犹应斩之，安用守备，生其艮恧之心也！」〔恧，女六翻。〕其后常元楷为朔方军总管，始筑壅门。人是以重仁愿而轻元楷。
6夏，四月，癸未，置修文馆大学士四员，直学士八员，学士十二员，选公卿以下善为文者李峤等为之。〔武德四年，置修文馆于门下省，九年，改曰弘文馆。五品已上曰学士，六品已上曰直学士，又有文学直馆，皆他官领之。武后垂拱后，以宰相兼领馆事，号曰馆主。神龙元年，避孝敬皇帝讳，改曰昭文馆，二年改曰修文馆。上官昭容劝帝置大学士四人以象四时，直学士八人以象八节，学士十二年以象十二时。〕使上官昭容第其甲乙，〔北齐河清新令有昭容，八十一御女之一也。唐昭容位亚昭仪，于九品之次第二。是年冬，方以上官婕妤为昭容。〕优者赐金帛；同预宴者，惟中书、门下及长参王公、亲贵数人而已，至大宴，方召八座、九列、诸司五品以上预焉。于是天下靡然争以文华相尚，儒学忠谠之士莫得进矣。〔谠，音党。〕
7秋，七月，癸巳，以左屯卫大将军、朔方道大总管张仁愿同中书门下三品。
8甲午，清源尉吕元泰上疏，〔上，时掌翻。疏，所去翻；下同。〕以为：「边境未宁，镇戍不息，士卒困苦，转输疲弊，而营建佛寺，日广月兹，劳人费财，无有穷极。昔黄帝、尧、舜禹、汤、文、武惟以俭约仁义立德垂名，晋、宋以降，塔庙竞起，而丧乱相继，由其好尚失所，奢靡相高，人不堪命故也。伏愿回营造之资，充疆场之费，使烽燧永息，群生富庶，则如来慈悲之施，〔丧，息浪翻。好，呼到翻。施，式鼓翻。〕平等之心，孰过于此！」疏奏，不省。〔省，悉景翻。〕
9安乐、长宁公主及皇后妹郕国夫人、上官婕妤，、婕妤母沛国夫人郑氏、尚宫柴氏、贺娄氏，〔唐宫有六尚，职掌如六尚书。尚宫二人，正五品，掌导引中宫，总司记、司言、司薄、司闱四司之官。贺娄氏后为临淄王所诛。乐，音洛。婕妤，音接予。〕女巫第五英儿、陇西夫人赵氏，皆依势用事，请谒受赇，虽屠沽臧获，〔臧获，奴婢也。方言曰：陑、岱之间，骂奴曰臧，骂婢曰获；燕之北郊，民而伲脾谓之臧，女而妇奴谓之获。〕用钱三十万，则别降墨敕除官，斜封付中书，时人谓之「斜封官」；钱三万则度为僧尼。其员外、同正、试、摄、检校、判、知官凡数千人。〔时有员外置之官，有员外同正之官，有试官，有摄官，有检校官。判，谓判某官事；知，谓知某官事也。〕西京、东都各置两吏部侍郎，为四铨，选者岁数万人。〔选，须绢翻。〕
上官婕妤及后宫多立外第，出入无节，朝士往往从之游处，以求进达。安乐公主尤骄横，〔朝，直遥翻。处，昌吕翻。横，下孟翻。〕宰相以下多出其门。与长宁公主竞起第舍，〔长宁公主，上女也，下嫁杨慎交。〕以侈丽相高，拟于宫掖，而精巧过之。安乐公主请昆明，池上以百姓蒲鱼所资，不许。公主不悦，乃更夺民田作定昆池，延袤数里，〔新书曰：定，言可抗订之也。朝野佥载：定昆池方四十九里，直抵南山。考异曰：新传云，四十九里，直抵南山，盖并主田言之。今从旧传。〕累石象华山，〔华，户化翻。〕引水象天津，〔天油，谓天河也。河图括地象曰：河精上为天汉。郑玄曰：天河，水气，精光运转于天。杨泉物理论曰：星者，元气之英也；汉，水之精也。气发而着，精华浮，宛转随流，名曰天河，一曰云汉。〕欲以胜昆明，故名定昆。安乐有织成裙，直钱一亿，花卉鸟兽，皆如粟粒，正视旁视，日中影中，各为一色。
上好击球，〔好，呼到翻。〕由是风俗相尚，驸马武崇训、杨慎交洒油以筑球场。慎交、恭仁曾孙也。〔恭仁，杨师道之兄也。〕
上及皇后、公主多营佛寺。左拾遗京兆辛替否上疏谏，略曰：「臣闻古之建官，员不必备，士有完行，〔行，下孟翻。〕家有廉节，朝廷有余俸，百姓有余食。伏惟陛下百倍行赏，十倍增官，金银不供其印，束帛不充于锡，〔锡，锡也，予也。〕遂使富商豪贾，尽居缨冕之流；鬻伎行巫，或涉膏腴之地。」〔贾，音古。伎，渠绮翻。〕又曰：「公主，陛下之爱女，然而用不合于古义，行不根于人心，将恐变爱成憎，翻福为祸。何者﹖竭人之力，费人之财，夺人之家；爱数子而取三怨，使边疆之士不尽力，朝廷之士不尽忠，人之散矣，独持所爱，何所恃呼！君以人为本，本固则邦宁，〔书五弓之歌曰：民惟邦本，本固邦宁。〕邦宁则陛下之夫妇母子长相保也。又曰：「若以造寺必为理体，〔理体，犹言治体也，避高宗讳，以「治」为「理」。〕养人不足经，邦则殷、周已往皆暗乱，汉、魏已降皆圣明，殷、周已往为不长，汉、魏已降为不短矣。陛下缓其所急，急其所缓，亲未来而疏见在，〔见，贤遍翻。〕失真实而冀虚无，重俗人之为，轻天子之业，虽以阴阳为炭，万物为铜，役不食之人，使不衣之士，犹尚不给，〔用汉刘陶语意。〕况资于天生地养，风动雨润，而后得之乎！一旦风尘再扰，霜雹荐臻，沙弥不可操干戈，寺塔不足攘饥馑，臣窃惜之。」疏奏，不省。〔操，千高翻。省，悉景翻。〕
时斜封官皆不由两省而授，两省莫敢执奏，即宣示所司，吏部员外郎李朝隐前后执破一千四百余人，怨谤纷然，朝隐一无所顾。〔朝，直遥翻。〕
10冬，十月，己酉，修文馆直学士、起居舍人武平一上表请迎损外戚权宠；不敢斥言韦氏，但请抑损己家。上优制不许。平一名甄，以字行；载德之子也。〔武氏之盛，载德封颍川郡王。〕
11十一月，庚甲，突骑施酋长娑葛自立为可汗，杀唐使者御史中丞冯嘉宾，遣其弟遮努等帅众犯塞。〔骑，奇寄翻。酋，慈由翻。长，知两翻。娑，素何翻。可，从刊入声。汗，音寒。使，疏吏翻。帅，读曰率。〕
初，娑葛既代乌质勒统众，〔见上卷神龙二年。〕父时故将阙啜忠节不服，〔将，即亮翻。啜，陟劣翻。考异曰：郭元振传作「阿史那阙啜忠节」，突厥传止谓之「阙啜忠节」，文馆记谓之「阿史那忠节」。元振疏皆云「忠节」，乃其名也。突厥有五啜，其一曰胡禄居阙啜。或者忠节官为阙啜欤﹖今从突厥传。今按西突厥亦姓阿史那氏；阙，部落之名；啜，官名也；忠节，人名也。诸家有书阿史那阙啜忠节者，详书之也；或书官以缀其名，或书姓以缀其名者，约文也。〕数相攻击。忠节众弱不能支，金山道行军总管郭元振奏追忠节入朝宿卫。
忠节行至播仙城，经略使、右威卫将军周以悌说之曰：〔唐置四镇经略使于安西府。数，所角翻。朝，直遥翻；下同。使，疏吏翻；下间使同。说，输芮翻。〕「国家不爱高官显爵以待君者，以君有部落之众故也。今脱身入朝，一老胡耳，岂惟不保宠禄，死生亦制于人手。方今宰相宗楚客、纪处纳用事，不若厚赂二公，请留不行，发安西兵及引吐蕃以击娑葛，〔相，息亮翻。处，昌吕翻。讷，内骨翻。吐，从暾入声。〕求阿史那献为可汗以招十姓，〔献，阿史那弥射之孙，元庆之子。〕使郭虔瓘发拔汗那兵以自助；〔杜环经行记：拔汗那国在怛逻斯南千里，东隔山，去疏勒二千余里，西去石国千余里。〕既不失部落，又得报仇，比于入朝，岂可同日语哉！」郭虔瓘者，历城人，〔历城县，汉、晋属济南郡，后魏以来带齐州。〕时为西边将。忠节然其言，遣间使赂楚客、处讷，请如以悌之策。〔将，即亮翻。间，克苋翻。〕
元振闻其谋，上疏，以为：往岁吐蕃所以犯边，正为求十姓、四镇之地不获故耳。〔求十姓、四镇事，始二百五卷武后万岁通天元。为，于伪翻；下能为同。〕比者息兵请和，〔谓入贡而金城公主下嫁也。比，毗至翻。〕非能慕悦中国之礼义也，直以国多内难，〔谓赞普南征而死，国中大乱，嫡庶竞立，将相争权，自相屠灭。，难乃旦翻。〕人畜疫疠，恐中国乘其弊，故且屈志求自昵。〔昵，尼质翻。〕使其国小安，岂能忘取十姓、四镇之地哉！今忠节不论国家大计，直欲为吐蕃乡导，〔畜，许救翻。乡，读曰向。〕恐四镇危机，将从此始。顷缘默啜凭陵，所应者多，兼四镇兵疲弊，势未能为忠节经略，非怜突骑施也。忠节不体国家中外之意而更求吐翻；吐翻得志，则忠节在其掌握，岂得复事唐也！〔复，扶又翻。〕往年吐蕃无恩于中国，犹欲求十姓、四镇之地；〔即谓万岁通天元年事。〕今若破娑葛有功，请分于阗、疏勒，不知以何理抑之！又，其所部诸蛮及婆罗门等方不服，若借唐兵助讨之，亦不知以何词拒之！是以古之智者皆不愿受夷狄之惠，盖豫忧其求请无厌，〔厌，于盐翻。〕终为后患故也。又，彼请阿史那献者，岂非以献为可汗子孙，欲依之以招怀十姓呼！按献父元庆，叔父仆罗，兄俀子及斛瑟罗、怀道等，皆可汗子孙也。往者唐及吐蕃徧曾立之以为可汗，欲以招抚十姓，〔武后垂拱元年册元庆为可汗，见二百三卷。册斛瑟罗，按旧书亦在是卷二年。俀子见二百五卷延载元年。长安四年册怀道为可汗，见二百七卷。仆罗、俀子，盖皆吐蕃所立。俀，吐猥翻。〕皆不能致，寻自破灭。何则﹖此属非有过人之才，恩威不足以动众，虽复可汗旧种，〔复，扶又翻。种，章勇翻。〕众心终不亲附，况献又疏远于其父兄乎﹖若使忠节兵力自能诱胁十姓，〔诱，音酉。〕则不必求立可汗子孙也。又，欲令郭虔瓘入拔汗那，发其兵。虔瓘前此已尝与忠节擅入拔汗那发兵，不能得其片甲匹马，而拔汗那不胜侵扰，〔胜，音升。〕南引吐蕃，奉俀子，还侵四镇。时拔汗那四旁无强寇为援，虔瓘等恣为侵掠，如独行无人之境，犹引俀子为患。今北有娑葛，急则与之并力，内则诸胡坚壁拒守，外则突厥伺隙邀遮。〔伺，相吏翻。〕臣料虔瓘等此行，必不能如往年之得志；内外受敌，自陷危亡，徒与虏结隙，令四镇不安。以臣愚揣之，实为非计。」〔揣，初委翻。〕
楚客等不从，建议「遣冯嘉宾持节安抚忠节，侍御史吕守素处置四镇，〔处，昌吕翻。〕以将军牛师奖为安西副都护，发甘、凉以西兵，兼征吐蕃，以讨娑葛。」娑葛遣使娑腊献马在京，闻其谋，驰还报娑葛。于是娑葛发五千骑出安西，五千骑出拨换，五千骑出焉耆，五千骑出疏勒，入寇。〔骑，奇寄翻。〕元振在疏勒，栅于河口，不敢出。忠节逆嘉宾于计舒河口，娑葛遣兵袭之，生擒忠节，杀嘉宾，擒吕守素于僻城，缚于驿柱，呙而杀之。〔呙，古瓦翻。考异曰：御史台记云：「嘉宾为中丞，神龙中，起复，持节甘、凉。时郭元振都督凉州，奏中书令宗楚客受娑葛金两石，请绍封为可汗。楚客憾之，既用事，时议云委嘉宾与侍御史吕守素按元振。元振窃知之，乃讽番落害嘉宾于驿中，获函中敕，云『元振父亡，匿不发丧，至是为发之，仍按其不臣之状，便诛之。』元振以为伪敕，具以闻。」今从旧传。〕
12上以安乐公主将适左卫中郎将武延秀，遣使召太小宾客武攸绪于嵩山。〔郎将，即亮翻。使，疏吏翻。〕攸绪将至，上敕礼官于两仪殿设别位，欲行问道之礼，听以山服葛巾入见，不名不拜。〔见，贤遍翻；下辞见同。〕仗入，〔自太极殿前唤仗从东、西上合门入，立于两仪殿前。〕通事舍人引攸绪就位；〔引就问道之位。〕攸绪趋立辞见班中，再拜如常仪。〔凡百官自中朝出为外官赴朝辞，自外官入朝觐者引入见，其辞见者不与百官序班，自为班立，谓之辞见班。杜佑曰：唐制：供奉官（左右散骑常侍，门下、中书侍郎，谏议大夫，给事中，中书舍人，左．右遗补，通事舍人在横班），辞见者，各从兼官，班在正官之次。品式令，前官被召见，及赴朝参致仕者在本品见任上，以理解官者在同品下。〕上愕然，竟不成所拟之礼。上屡延之内殿，频烦宠锡，皆谢不受；亲贵谒候，寒温之外，不交一言。
初，武崇训之尚公主也，〔帝盖自房陵还，始以公主适崇训。〕延秀数得侍宴。〔数，所角翻。〕延秀美姿仪，善歌舞，公主悦之。及崇训死，〔见上卷元年。〕遂以延秀尚焉。
己卯，成礼，假皇后仗，〔唐六典，宫官六尚，尚服局有司仗、典仗、掌仗之官，掌羽仪仗卫之事。又按唐制，皇后乘重翟、厌翟、翟车、安车、四望车、金根车，而公主乘厌翟车，则下皇后一等。此时盖以重翟及皇后仪卫假之也。〕分禁兵以盛其仪卫，命安国相王障车。〔相，息亮翻。〕庚辰，赦天下。〔考异曰：实录、新旧纪皆云「己卯大赦」。今从景龙文馆记，成礼之明日。〕以延秀为太常卿，兼右卫将军。辛巳，宴群臣于两仪殿，命公主出拜公卿，公卿皆伏地稽首。〔稽，音启。〕
13癸未，牛师奖与突骑施娑葛战于火烧城，师奖兵败没。娑葛遂陷安西，〔安西都护府，时在龟兹。〕断四镇路，〔断，音短。〕遣使上表，求宗楚客头。〔使，疏吏翻。上时掌翻。〕楚客又奏以周以悌代郭元振统众，征元振入朝；〔朝，直遥翻。〕以阿史那献为十姓可汗，置军焉耆以讨娑葛。
娑葛遗元振书，〔遗，于季翻。〕称：「我与唐初无恶，但雠阙啜。宗尚书受阙啜金，欲枉破奴部落，冯中丞、牛都护相继而，〔宗尚书谓楚客，冯中丞谓嘉宾，牛都护谓师奖，各称其官也。〕奴岂得坐而待死！又闻史献欲来，〔史献即阿史那献，约言之。〕徒扰军州，恐未有宁日。乞大使商量处置。」元振奏娑葛书。楚客怒，奏言元振有异图，召，将罪之。元振使其子鸿间道具奏其状，乞留定西土，不敢归。周以悌竟坐流白州，复以元振代以悌，〔处，昌吕翻。间，古苋翻。复，扶又翻。考异曰：元载玄宗实录、旧传皆云「复以元振代以悌，元振奏称西土未宁，逗留不敢归京师。」按既代以悌，则复留居西边矣，何所逗留！今从新传。〕赦娑葛罪，册为十四姓可汗。〔西突厥先有十姓，今并咽裇、葛逻禄、莫贺达干、都摩支为十四姓。〕
14以婕妤上官氏为昭容。
15十二月，御史中丞姚廷均奏称：「比见诸司不遵律令格式，事无大小皆悉闻奏。臣闻为君者任臣，为臣者奉法。万机丛委，不可徧览，岂有修一水窦，伐一枯木，皆取断宸衷！〔比，毗至翻。断，丁乱翻。〕自今若军国大事及条式无文者，听奏取进止，自余各准法处分。〔处，昌吕翻。分，扶问翻。〕其有故生疑滞，致有稽失，望令御史纠弹。」从之。
16丁巳晦，敕中书、门下与学士、诸王、驸马入合守岁，设庭燎，置酒，奏乐。〔合，内殿也。守岁之宴，古无之。梁瘐肩吾除夕诗：「聊倾柏叶酒，试奠五辛盘。」盖江左已有此矣，然未至君臣相与酣适也。隋炀帝淫侈，每除夜，殿前诸院设火山数十，尽沈香木根，每一山皆焚沈香数车，火光暗则以甲煎沃之，焰起数丈，香闻数里，一夜之间，用沈香二百余乘，甲煎过二百余石。欧阳修诗：「隋宫守夜沈香火」，谓此也。帝之为此，亡隋之续耳。〕酒酣，上谓御史大夫窦从一曰：「闻卿久无抗俪，〔酣，户甘翻。伉，苦浪翻。俪，力计翻。〕朕甚忧之。今夕岁除，为卿成礼。」从一但唯唯拜谢。〔为，于伪翻。唯，于癸翻。〕俄而内侍引烛笼、步障、金缕罗扇自西廊而上，〔内侍之官，唐从四品上，掌在内侍奉、出入宫掖宣传之事。后魏曰长秋卿，北齐曰人侍中，后周曰司内上士，隋曰内侍，唐因之；中官之贵，极于此矣。若有殊勋懋绩，则有拜大将军，仍兼内侍之官。上，时掌翻。〕翻后有人衣礼衣，花钗，〔唐制：命妇之服有翟衣，内命妇受册、从蚕、朝会、外命妇嫁及受册、从蚕、大朝会之服也，青质，绣翟，编次于衣及裳，重为九等。一品翟九等，花钗九树；二品翟人等，花钗八树；三品至五品皆降杀以一。礼衣者，内命妇常参、外命妇朝参、辞见礼会之服也，制同翟衣，加双佩、小绶，去舄加履。人衣，于既翻。〕令与从一对坐。上命从一诵却扇诗数首。〔唐人成婚之夕，有催妆诗，却扇诗。李商隐代董秀才却扇诗云：「莫将画扇出帷来，遮掩春山滞上才。若道团圆是明月，此中须放桂花开。」〕扇却，去花易服而出，〔去，羌吕翻。〕徐视之，乃皇后老乳母王氏，本蛮婢也。上与侍臣大笑。诏封莒国夫人，嫁为从一妻。俗谓乳母之伲曰「阿亼」，从一每谒见及进表状，自称「翊圣皇后阿亼」，时人谓之「国亼」，〔阿，乌葛翻。亼，正奢翻。见，贤遍翻。〕从一欣然有自负之色。
三年〔（己酉、七○九）〕
1春，正月，丁卯，制广东都圣善寺，〔按西京已有圣善寺，东都亦有圣善寺，皆帝所建，为武后追福。〕居民失业者数十家
2长宁、安乐诸公主多纵僮奴掠百姓子女为奴婢，侍御史袁从之收系狱，治之。〔乐，音洛。治，直之翻。〕公主诉于上，上手制释之。从之奏称：「陛下纵奴掠良人，何以理天下！」上竟释之。
3二月，己丑，上幸玄武门，与近臣观宫女拔河。〔以麻絚巨竹分朋而挽水，谓之拔河，以定胜负。考异曰：唐纪云：「观宫女大酺。」今从实录。〕又命宫女为市肆，公卿为商旅，与之交易，因为忿争，言辞亵慢，上与后临观为乐。〔亵，息列翻。乐，音洛。〕
4丙申，监察御史崔琬对仗弹宗楚客、纪处讷潜通戎狄，受其货赂，致生边患。〔谓受阙啜忠节赂，以致沙葛畔换也。考异曰：景龙文馆记曰：「监察御史崔琬具衣冠，对仗弹大学士、兵部尚书郢国公宗楚客及侍中纪处讷。时楚客在列，奏言：『臣以庸妄，叨居枢密，中外朋结谋臣，臣先奏闻，计垂天鉴。』上颌之，谓琬曰：『楚客事朕知，且去，待仗下来。』至仗下后，琬方续奏；敕令于西省对问。中书门下奏无状；有进止即令复位。初，娑葛父子与阿史那忠节代为仇雠，娑葛频乞国家为除忠节，安西都护郭元振表请如其奏。宗楚客固执，言『忠节竭诚于国，作扞玉关，若娑葛除之，恐非威强拯弱之义。上由是不许。无何，娑葛擅杀御史中丞冯嘉宾、殿中侍御史吕守素，破灭忠节，侵扰四镇。时碎叶镇守使中郎周以悌率镇兵数百人大破之，夺其所忠节及于阗部众数万口。奏到，上大悦，拜以悌左屯卫将军，仍以元振四镇经略使授之；敕书簿责元振。宗议发劲卒，令以悌及郭虔瓘北讨，仍邀吐蕃及西域诸部计会同击娑葛；右台御史大夫解琬议称不可。后竟与之和。娑葛闻前议，大怨，仍付元振状，称宗先取忠节金。上以问之，宗具以前事奏。时太平、安乐二公主以亲贵权宠，各立党与，阴相倾夺，爰自要官宰臣皆分为两。时太平尤与宗不善，故讽琬以弹之；外传取娑葛金，非也。」今从实录、记。〕故事，大臣被弹，〔被，皮义翻。〕俯偻趋出，〔俛首为俯；伛背为偻。偻，力主翻。〕立于朝堂待罪。〔朝，直遥翻〕。至是，楚客更愤怒作色，自陈忠鲠，为琬所诬。上竟不穷问，命琬与楚客结为兄弟以和解之，时人谓之「和事天子」。
5壬寅，韦巨源为左仆射，杨再思为右仆射，并同中书门下三品。
6上数与近臣学士宴集，令各效伎艺以为乐。〔数，所角翻。伎，渠绮翻。乐，音洛。〕工部尚书张锡舞谈容娘，将作大匠宗晋卿舞浑脱，〔长孙无忌以乌羊毛为浑脱毡帽，人多效之，谓之赵公浑脱，因演以为舞。〕左卫将军张洽舞黄，〔如意初，里歌曰：「黄黄草里藏，弯弓射尔伤。」亦演之为舞。〕左金吾将军杜元谈诵婆罗门菷，〔今所谓天竺神菷也。〕中书舍人卢藏用效道士上章。国子司业河东郭山恽独曰：「臣无所解，〔上，时掌翻。恽，于精翻。解，户买翻，晓也。〕请歌古诗。」上许之。山恽乃歌鹿鸣、蟋蟀。〔鹿鸣，宴群臣、嘉宾；蟋蟀，取好乐无荒之意。然山恽欲以所业自见，以附于儒学而已，非能纳君于善。〕明日，上赐山恽敕，嘉美其意，赐时服一袭。
上又尝宴侍臣，使各为回波辞，〔时内宴酒酣，侍臣率起为回波舞，故使为回波辞。〕众皆为谄语，或自求荣禄，谏议大夫李景伯曰：「回波尔时酒飜。微臣职在箴规。侍宴既过三爵，〔左传曰：臣侍君，宴不过三爵；过三爵，非礼也。〕諠哗窃恐非仪！」上不悦。萧至忠曰：「此真谏官也。」
7三月，戊午，以宗楚客为中书令，萧至忠为侍中，太府卿韦嗣立为中书侍郎、同中书门下三品。〔考异曰：新表云：「嗣立守兵部尚书」。今从实录。〕中书侍郎崔湜、赵彦昭并同平章事。崔湜通于上官昭容，故昭容引以为相。〔湜，常职翻。相，息亮翻。〕彦昭，张掖人也。〔张掖，故匈奴浑邪王地，汉武帝开置张掖郡及觻得县。应劭曰：张国臂掖，故曰张掖。觻得，郡所治，匈奴王号也。晋改觻得为永平。后魏置张掖军。隋开皇十七年，改永平为酒泉，大业初改为张掖县。其地自西魏以来，为甘州治所，取州甘峻山为名。觻，音禄。〕
时政出多门，滥官充溢，人以为三无坐处，谓宰相、御史及员外官也。韦嗣立上疏，以为：「比者造寺极多，〔比，毗至翻。〕务取崇丽，大则用钱百数十万，小则三五万，无虑所费千万以上，人力劳弊，怨嗟盈路。佛之为教，要在降伏身心，〔降，户江翻。〕岂雕画土木，相夸壮丽！万一水旱为灾，戎狄构患，虽龙象如云，将何救哉！又，食封之家，其数甚众，昨问户部，云用六十余万丁；一丁绢二匹，凡百二十余万匹。〔唐初之制，一丁岁输绢二匹。〕臣顷在太府，每岁庸绢，多不过百万，少则六七十万匹，〔少，诗沼翻；下同。〕比之封家，所入殊少。夫有佐命之勋，始可分茅胙土。国初，功臣食封者不过三二十家，今以恩泽食封者乃踰百数；国家租赋，太半私门，私门有余，徒益奢侈，公家不足，坐致忧危，制国之方，岂谓为得！封户之物，诸家自征，僮仆依势，陵轹州县，多索裹头，〔轹，郎狄翻。裹头，谓之行橐赍裹以自资者，今谓答头。裹，古卧翻。〕转行贸易，烦扰驱迫，不胜其苦。不若悉计丁输之太府，使封家于左藏受之，〔胜，音升。藏，徂浪翻。〕于事为愈。〔谓犹胜于封家自征也。〕又，员外置官，数倍正阙，曹署典吏，困于祇承，府库仓储，竭于资奉。又，刺史、县令，近年以来，不存简择，京官有犯及声望下者方遣刺州，吏部选人，衰耄无手笔者方补县令，〔选，须绢翻；下选法同。〕以此理人，何望率化！望自今应除三省、两台及五品以上清望官，〔两台，谓左、右御史台。〕皆先于刺史、县令中选用，则天理矣。」上弗听。
8戊寅，以礼部尚书韦温为太子少保、同中书门下三品，太常卿郑愔为吏部尚书、同平章事。〔按下书「吏部侍郎同平章事郑愔」。又考新书本纪，是年是月是日书「太常少卿郑愔守吏部侍郎同中书门下平章事」。则知传写通鉴者误以侍郎为尚书也。〕温，皇后之兄也。
9太常博士唐绍以武氏昊陵、顺陵置守户五百，与昭陵数同，梁宣王、鲁忠王墓守户多于亲王五倍，〔梁宣王，武三思；鲁忠王，武崇训。〕韦氏褒德庙卫兵多于太庙，〔立褒德庙见上卷元年。〕上疏请量裁减，不听。〔量，音良。〕绍，临之孙也。〔唐临历事高祖、太宗、高宗。〕
10中书侍郎兼知吏部侍郎、同平章事崔湜、吏部侍郎同平章事郑愔俱掌铨衡，倾附势要，赃贿狼籍，数外留人，授拟不足，逆用三年阙，〔选法之坏，至于我宋极矣。吏部注拟，率一官而三人共之，居之者一人，未至者一人，伺之者又一人；稍有美阙，伺之者又不特一人也，岂止逆用三年阙哉！〕选法大坏。湜父挹为司业，受选人钱，湜不之知，长名放之。〔高宗总章二年，裴行俭始设长名牓，凡选人之集于吏部者，得者留，不得者放。宋白曰：长名牓定留放，留者入选，放者不得入选。〕其人诉曰：「公所亲受某赂，柰何不与官﹖」湜怒曰：「所亲为谁，当擒取杖杀之！」其人曰：「公勿杖杀，将使公遭忧。」湜大惭。侍御史靳恒与监察御史李尚隐对仗弹之，〔靳，居焮翻。恒，户登翻。监，古衔翻。弹，徒丹翻。〕上下湜等狱，命监察御史裴漼按之。〔漼，七罪翻。〕安乐公主讽漼宽其狱，漼复对仗弹之。夏，五月，两寅，愔免死，流吉州，湜贬江州司马。〔旧志：江州，京师东南二千九百四十八里，至东都二千一百九十七里。〕上官昭容密与安乐公主、武延秀曲为申理，〔复，扶又翻。为于伪翻。〕明日，以湜为襄州刺史。〔旧志：襄州，京师〔东南〕一千一百八十三里，至东都八百五十三里。〕愔为江州司马。
11六月，右仆射、同中书门下三品杨再思薨。
12秋，七月，突骑施娑葛遣使请降；〔骑，奇寄翻。娑，素何翻。仗，疏吏翻。降，户江翻。〕庚辰，拜钦化〔【严：「钦化」改「归化」。】〕可汗，赐名守忠。
13八月，己〔【严：「己」改「乙」。】〕酉，以李峤同中书门下三品，韦安石为侍中，萧至忠为中书令。
至忠女适皇后舅子崔无诐，〔诐，彼义翻。〕成昏日，上主萧氏，后主崔氏，时人谓之「天子嫁女，皇后娶妇」。
14上将祀南郊，丁酉，国子祭酒祝钦明、国子司业郭山恽建言：「古者大祭祝，后祼献以瑶爵。皇后当助祭天地。」太常博士唐绍、蒋钦绪驳之，以为：「郑玄注周礼内司服，惟有助祭先王先公，无助祭天地之文。皇后不当助祭南郊。」〔周礼内宰：大祭祝，后祼献则赞，瑶爵亦如之。注云：谓祭宗宗庙，王既祼而出迎牲，后乃从后祼也。献，谓荐腥荐熟，后亦从后献也。瑶爵，谓尸卒食，王既酳尸，后亚献之，其爵以瑶为饰。又内司服：掌王后之六服：袆衣、揄狄、阙狄、鞠衣、展衣、禒衣素沙。注云：袆衣、揄狄、阙狄，三者皆祭服，从王祭先王则服袆衣，祭先公则服揄狄，祭群小祀则服阙狄。今世有圭衣者，盖三狄之遗俗。据周礼，则内宰所谓大祭祝，指言祭宗庙也。祝钦明等因唐制以天地、宗庙并为大祀，遂以周礼大祭祀傅会其说以诏韦后。而周礼郑义所谓祼也、献也、瑶爵也，乃祭时行礼之三节；今钦明言后裸献以瑶爵，亦背郑义，自为之说也。祼，古玩翻。驳，北角翻。〕国子司业盐官褚无量议，〔盐官，汉海盐地，旧有盐官，吴因立为县名，唐属杭州。〕以为：「祭天惟以始祖为主，不配以祖妣，故皇后不应预祭。」韦巨源定仪注，请依钦明议。上从之，以皇后为亚献，仍以宰相女为斋娘，助执豆笾。钦明又欲以安乐公主为终献，绍、钦绪固争，乃止；以巨源摄太尉为终献。钦绪，胶水人也。〔胶水，汉胶东国地，晋武帝置长广郡，后魏为光州治所，隋仁寿元年，改长广为胶水县，属莱州。〕
15己〔【张：「己」作「乙」。】〕巳，上幸定昆池，命从官赋诗。黄门侍郎李日知诗曰：「所愿蹔思居者逸，勿使时称作者劳。」〔从，才用翻。蹔，与暂同。〕及睿宗即位，谓日知曰：「当是时，朕亦不敢言之。」〔睿宗之言，盖谓当时畏安乐公主之势也。〕
16九月，戊辰，以苏緕为右仆射、同中书门下三品。〔緕，古回翻。〕
17太平、安乐公主各树朋党，更相谮毁，〔更，工衡翻。〕上患之。冬，十一月，癸亥，上谓修文馆直学士武平一曰：「比闻内外亲贵多不辑睦，以何法和之﹖」平一以为：「此由谗谄之人阴为离间，〔比，毗至翻。间，古苋翻。〕宜深加诲谕，斥逐奸险。若犹未已，伏愿舍近图远，抑慈存严，示以知禁，无令积恶。」上赐平一帛而不能用其言。
18上召前修文馆学士崔湜、郑愔入陪大礼。乙丑，上祀南郊，赦天下，并十恶咸赦除之；〔十恶恩赦之所不原。〕流人并放还；斋娘有伲者，皆改官。
19甲戌，开府仪同三司、平章军国重事豆卢钦望薨。〔平章军国重事，盖自豆卢钦望始。〕
20乙亥，吐蕃赞普遣其大臣尚赞咄等千余人逆金城公主。〔咄，当没翻。考异曰：实录：「乙亥，吐蕃大臣尚赞吐等来逆女。」文馆记云：「土蕃使其大首领瑟瑟、告身赞咄金、告身尚钦藏以下来迎金城公主。」译者云：「赞咄，犹此左仆射；钦藏，犹此侍中。」盖赞咄即赞吐也。今从文馆记。〕
21河南道巡察使、监察御史宋务光，〔使，疏吏翻；下同。〕以「于时食实封者凡一百四十余家，〔唐制：食实封者，得真户，户皆三丁以上，一分入国。开元定制，以三丁为限，租赋全入封家。〕应出封户者凡五十四州，皆割上腴之田，或一封分食数州；而太平、安乐公主又取高赀多丁者，刻剥过苦，应充封户者甚于征役；滑州地出绫缣，〔唐六典，滑州贡方纹绫。〕人多趋射，〔趋，七喻翻。射，而亦翻。〕尤受甚弊，人多流亡；请稍分封户散配余州。又，征封使者烦扰公私，请附租庸，每年送纳。」上弗听。
22时流人皆放还，均州刺史谯王重福独不得归，〔重福徙均州，见上卷神龙元年。重，直龙翻。〕乃上表自陈曰：「陛下焚柴展礼，郊祀上玄，苍生并得赦除，赤子偏加摈弃，〔赤子，重福自谓也。〕皇天平分之道，固若此乎！天下之人闻者为臣流涕。〔为，于伪翻。〕况陛下慈念，岂不愍臣栖遑！」
23前右仆射致仕唐休璟，年八十余，进取弥锐，娶贺娄尚宫养女为其子妇。十二月，壬辰，以休璟为太子少师、同中书门下三品。〔璟，俱永翻。考异曰：旧纪误作「壬戌」，今从实录。〕
24甲午，上幸骊山温汤；庚子，幸韦嗣立庄舍。〔别业为庄。〕以嗣立与周高士韦敻同族，赐爵逍遥公。〔韦敻事见一百六十七卷陈高祖永定三年。敻，休正翻。〕嗣立，皇后之疏属也。由是顾赏尤重乙巳，还宫。
25是岁，关中饥，米斗百钱。运山东、江、淮谷输京师，牛死什八九。群臣多请车驾复幸东都，韦后家本杜陵，不乐东迁，乃使巫觋彭君卿等说上云：「今岁不利东行。」后复有言者，〔复，扶又翻。乐，音洛。觋，刑狄翻。说，输芮翻。〕上怒曰：「岂有逐粮天子邪！」乃止。
景云元年〔（唐戌、七○一）是年六月改元唐隆，七月始改元景云。〕
1春，正月，丙寅夜，中宗与韦后微行观灯于市里，又纵宫女数千人出游，多不归者。
2上命纪处纳送金城公主适吐蕃，处讷辞，又命赵彦昭，彦昭亦辞。丁丑，命左骁卫大将军杨矩送之。〔骁，坚尧翻。〕己卯，上自送公主至始平；二月，癸未，还宫。公主至吐蕃，赞普为之别筑城以居之。
3庚戌，上御园球场，〔程大昌曰：园在光化门北。光化门者，禁苑南面西头第一门，在芳林、景曜门之西也。中宗令学士自芳林门入，集于园，分朋拔河；则园在太极宫西，禁苑之内矣。开元二年，玄宗置教坊于蓬莱宫，上自教法曲，谓之园弟子。至天宝中，即东宫置宜春北苑，命宫女数百人为园弟子即是。园者按乐之地，而预教者名为弟子耳。凡蓬莱宫、宜春院，皆不在园之内也。〕命文武三品以上抛球及分朋拔河，韦巨源、唐休璟衰老，随絚踣地，〔絚，古登翻。踣，蒲北翻。〕久之不能兴；及皇后、妃、主临观，大笑。
4夏，四月，丙戌，上游芳林园，〔晏唐禁苑广矣，汉长安都城，尽入唐苑之内，而漕渠首受丰水，北流矩折入于禁苑而东流，又矩折北流而入于渭。苑地自漕渠之东，大安宫垣之西，南出与宫城齐，南列三门，中曰芳林。自芳林门而入禁苑，其地以芳林园为称。〕命公卿马上摘樱桃。〔樱桃，按尔雅名楔荆桃。树多阴，先百果熟，大如拇指，圆而色朱，味甜。每一朵率一二十颗，核如豆大。以莺所含，亦名含桃。〕
5初，则天之世，长安城东隅民王纯家井溢，浸成大池数十顷，号隆庆池。〔池在隆庆坊南。程大昌曰：帝王之兴，若符瑞，理固有之，然而傅会者多。六典所记，隆庆坊有井，忽涌为小池，周袤十数丈，常有云气，或黄龙出其中。至景云间，潜复出水，其沼浸广，里人悉移居，遂澒洞为龙池。然予详而考之，长安志曰：龙池在跃龙门南，本是平地，自垂拱初载后，因雨水流潦为小流；后又引龙首渠水分溉之，日以滋广。至景龙中，弥亘数顷，深至数丈，常有云龙之谓，后因谓之龙池。志又曰：隋城外东南角有龙首堰，自此堰分浐水北流至长乐坡，分为二渠，其西渠自永嘉坊西南流经兴庆宫。则是兴庆之能变平地为龙池者，实引浐之力也。至六典所纪，则全没导浐之实，乃言初时井溢，已乃泉生，合二水以成此池，专以归诸变化也。〕相王子五王列于其北，〔寿春王成器，临淄王隆基，衡阳王成义，巴陆王隆范，彭城王隆业。五王皆相王子。〕望气者言，「常郁郁有帝王气，比日尤盛。」〔比，毗至翻。〕乙未，上幸隆庆池，〔考异曰：景龙文馆记以为其月十二日。按长历是月壬午朔。今从实录、本纪。〕结彩为楼，宴侍臣，泛舟献象以厌之。〔厌，于叶翻。时人以为玄宗受命之祥。〕
6定州人郎岌上言，「韦后、宗楚客将为逆乱，」〔岌，鱼及翻。上时掌翻。〕韦后白上杖杀之。
五月，丁卯，许州司兵参军偃师燕钦融复上言，「皇后淫乱，干预国政，〔唐诸州兵曹司兵参军事掌武官选、兵甲、器仗，门禁管钥，军防烽候，传驿、畋猎。燕，因肩翻。复，扶又翻。上，时掌翻。〕宗族强盛；安乐公主、武延秀、宗楚客图危宗社。」上召钦融面诘之。钦融顿首抗言，神色不桡；上默然。宗楚客矫制令飞骑扑杀之，〔诘，去吉翻。桡，奴教翻。骑，奇寄翻。扑，弼角翻。〕投于殿庭石上，折颈而死，楚客大呼称快。〔折，而设翻。呼，火故翻。〕上虽不穷问，意颇怏怏不悦；〔怏，于两翻。〕由是韦后及其党始忧惧。〔为韦后弒逆张本。〕
7己卯，上宴近臣，国子祭酒祝钦明自请作八风舞，摇头转目，备诸丑态；〔祝钦明所谓八风舞，非春秋鲁大夫众仲所谓舞者所以节八音行八风者也，借八风之名而备诸淫丑之态耳。今人谓淫放不返为风，此则钦明所谓八风也。〕上笑。钦明素以儒学者名，吏部侍郎卢藏用私谓诸学士曰：祝公五经扫地尽矣！」〔诸学士者，修文馆学士及直学士也。〕
8散骑常侍马秦客以医术，光禄少卿杨均以善烹调，皆出入宫掖，得幸于韦后，恐事泄被诛；〔散，悉亶翻。骑，奇寄翻。被，皮义翻。〕安乐公主欲韦后临朝，自为皇太女；乃相与合谋，于饼餤中进毒，六月，壬午，中宗崩于神龙殿。〔年五十五，神龙殿，以年号名；自两仪殿东入神龙门至神龙殿。六典，两仪殿之北曰甘露门，其内甘露殿；左曰神龙门，其内则神龙殿。乐，音洛。朝，直遥翻。餤，弋廉翻，又徒甘翻。〕
韦后秘不发丧，自总庶政。癸未，召诸宰相入禁中，征诸府兵五万人屯京城，使驸马都尉韦捷、韦灌、〔韦捷尚中宗女成安公主；韦灌尚定安公主。〕卫尉卿韦璇、左千牛中郎将韦锜、长安令韦播、郎将高嵩分领之。〔璇，似宣翻。将，即亮翻。考异曰：景龙文馆记：「征诸兵士二千人，屯皇城左右卫，令韦捷、韦濯押当；又令韦锜押羽林军，韦播、高嵩分押左右营万骑，韦元巡六街。」实录，「兵五万人」，「韦濯」作「韦灌」，今从之。〕璇，温之族弟，播，从子；嵩，其甥也。〔从，才用翻；下同。〕中书舍人韦元徼巡六街。〔长安城中左、右六街，金吾街使主之；左、右金吾将军，掌昼夜巡警之法，以执御非韦。徼，吉吊翻。〕又命左监门大将军兼内侍薛思简等将兵五百人驰驿戍均州，以备谯王重福。〔等将，即亮翻。重，直龙翻；下同。〕以刑部尚书裴谈、工部当书张锡并同中书门下三品，仍充东都留守。〔守，式又翻。〕吏部尚书张嘉福、中书侍郎岑羲、吏部侍郎崔湜并同平章事。羲，长倩之从子也。
太平公主与上官昭容谋草遗制，立温王重茂为皇太子，皇后知政事，相王旦参谋政事。宗楚客密谓韦温曰：「相王辅政，于理非宜，且于皇后，嫂叔不通问，〔引记曲礼之言。相，息亮翻。〕听朝之际，何以为礼！」遂帅诸宰相表请皇后临朝，罢相王政事。〔朝，直遥翻。帅，读曰率。〕苏緕曰：「遗诏岂可改邪！」温、楚客怒，緕惧而从之，乃以相王为太子太师。
甲申，梓宫迁御太极殿，〔西内正殿曰太极殿。〕集百官发丧，皇后临朝摄政，赦天下，改元唐隆。进相王旦太尉，雍王守礼为豳王，〔雍，于用翻。〕寿春王成器为宋王，以从人望。命韦温总知内外守捉兵马事。
丁亥，殇帝即位，时年十六。尊重后为皇太后；立妃陆氏为皇后。
壬辰，命纪处讷持节巡抚关内道，岑羲河南道，张嘉福河北道。
宗楚客与太常卿武延秀、司农卿赵履温、国子祭酒叶静能及诸韦共劝韦后遵武后故事，〔欲遵武后易姓事也。〕南北卫军、〔南军，十六卫军；北军，羽林及万骑也。〕台阁要司〔台阁，尚书诸司也。〕皆以韦氏子弟领之，广聚党众，中外连结。楚客又密上书称引图谶，谓韦氏宜革唐命。〔谶，楚谮翻。考异曰：旧传：「安乐府仓曹苻凤说武延秀曰：『天下之心，未忘武氏。谶云：「黑衣神孙披天裳。」公，神皇之孙也。大周之业，可以再兴。』劝延秀常衣皁袍以应之。」中宗实录云：「宗楚客与弟将作大匠晋卿、太常少卿李仸、将作少监李守贞日夜潜图令延秀速起事。」太上皇实录云：「楚客，神龙初为太仆卿，与武三思潜谋篡逆，累迁同三品。及三思诛，附安乐，而韦氏尤信任之。楚客尝谓所亲曰：『始吾在卑位，尤爱宰相；及居之，又思太极，南面一日足矣。』虽附韦氏，志窥宸极。」此所谓天下之恶皆归焉者也，今所不取。〕谋害殇帝，深忌相王及太平公主，密与韦温、安乐公主谋去之。〔去，羌吕。〕
相王子临淄王隆基，先罢潞州别驾，〔唐制：上州别驾从四品下，中州正五品下，下州从五品上。〕在京师，阴聚才勇之士，谋匡复社稷。初，太宗选官户及蕃口骁勇者，着虎文衣，跨豹文鞯，〔骁，坚尧翻。着，则略翻。鞯，则前翻，马被具也。〕从游猎，于马前射禽兽，谓之百骑；〔射，而亦翻。骑，奇寄翻；下同。〕则天时稍增为千骑，隶左右羽林；中宗谓之万骑，置使以领之。〔使，疏吏翻。〕隆基皆厚结其豪杰。
兵部侍郎崔日用素附韦、武，与宗楚客善，知楚客谋，恐祸及己，遣宝昌寺僧普润密诣隆基告之，劝其速发。隆基乃与太平公主及公主子卫尉卿薛崇暕，〔【严：「暕」改「简」；下同。】暕，古限翻。〕苑总监赣人锺绍京，〔锺绍京，西京苑总监也。唐京都苑各有总监一人，从五品下，掌宫苑内馆、园池之事，凡禽鱼果木皆总而司之。赣县，汉属豫章郡，吴、晋属庐陵郡，宋以下为南康郡治所，唐带虔州。赣，师古古暗翻，刘昫古滥翻。〕尚衣奉御王崇晔、前朝邑尉刘幽求、〔朝，直遥翻。〕利仁府折冲麻嗣宗〔唐雍州有府百三十一，其逸者百二十；利仁府必属雍州。〕谋先事诛之。韦播、高嵩数榜捶万骑，欲以立威，〔先，悉荐翻。数，所角翻。榜，音彭。捶，止橤翻。〕万骑皆怨。果毅葛福顺、陈玄礼见隆基诉之，隆基讽以诛诸韦，皆踊跃请以死自效。万骑果毅李仙凫亦预其谋。或谓隆基当启相王，隆基曰：「我曹为此以徇社稷，事成福归于王，不成以身死之，不以累王也。〔累，力瑞翻。〕今启而见从，则王预危事；不从，将则大计。」遂不启。〔史言隆基有大略，所以能平内难。败，补遭翻。〕
庚子，晡时，隆基微服与幽求等入苑中，〔唐禁苑在皇城之北，苑城东西二十七里，南北三十里，东抵霸水，西连故长安城，南连京城，北枕渭水。苑内离宫亭观二十四所，汉长安故城东西十三里，皆隶入苑中。〕会锺绍京廨舍；〔廨，古隘翻。〕绍京悔，欲拒之，其妻许氏曰：「忘身徇国，神必助之。且同谋素定，今虽不行，庸得免呼！」绍京乃趋出拜谒，隆基执其手与。〔坐绍京趋出拜谒者，示尊奉隆基也；隆基执手与坐，示不敢当，且以结其心也。〕时羽林将士皆屯玄武门，逮夜，葛福顺、李仙凫皆至隆基所，请号而行。〔凡用兵下营及攻袭，就主帅取号以备缓急，相照应。〕向二鼓，天星散落如雪，刘幽求曰：「天意如此，时不可失！」福顺拔剑直入羽林营，斩韦璇、韦播、高嵩以徇，曰：「韦后酖杀先帝，谋危社稷，今夕当共诛诸韦，马鞭以上皆斩之；〔言诸韦男女长及马鞭以上者皆斩。〕立相王以安天下。敢有怀两端助逆党者，罪及三族。」羽林之士皆欣然听命。乃送璇等首于隆基，隆基取火视之，遂与幽求等出苑南门，〔禁苑南门，直宫城之玄武门。〕绍京帅丁匠二百余人，执斧锯以从，〔帅，读曰率；下同。从，才用翻。〕使福顺将左万骑攻玄德门，仙凫将右万骑攻白兽门，〔白兽门即白兽闼，即杜甫北征诗所谓「寂莫白兽闼」者是也，与玄德门皆通内诸门之数。将，即亮翻；下同。〕约会于凌烟阁前，即大噪，〔噪，苏到翻。〕福顺等共杀守门将，斩关而入。隆基勒兵玄武门外，三鼓，闻噪声，帅总监及羽林兵而入，诸卫兵在太极殿宿卫梓宫者，〔此南牙诸卫兵也。〕闻噪声，皆被甲应之。〔被，皮义翻。〕韦后惶惑走入飞骑营，有飞骑斩其首献于隆基。安乐公主方照镜画眉，军士斩之。斩武延秀于肃章门外，斩内将军贺娄氏于太极殿西。〔时韦氏以妇人为内将军，盖即贺娄尚宫为之也。〕
初，上官昭容引其从母之子王昱为左拾遗，〔母之姊妹谓之从母。从，才用翻。〕昱说昭容母郑氏曰：〔说，输芮翻。〕「武氏，天之所废，不可兴也。今婕妤附于三思，此灭族之道也，愿姨思之！」郑氏以戒昭容，昭容弗听。及太子重俊起兵讨三思，索昭容，〔事见上卷景龙元年。索，山客翻；下同。〕昭容始惧，思昱言；自是心附帝室，与安乐公主各树朋党。及中宗崩，昭容草遗制立温王，以相王辅政；宗、韦改之。及隆基入宫，昭容执烛帅宫人迎之，以制草示刘幽求。幽求为之言，〔为，于伪翻。〕隆基不许，斩于旗下。
时少帝在太极殿，〔少，诗照翻。〕刘幽求曰：「众约今夕共立相王，何不早定！」隆基遽止之，捕索诸韦在宫中及守诸门，并素为韦后所亲信者皆斩之。比晓，内外皆定。辛巳，隆基出见相王，〔比，必利翻。见，贤遍翻。〕叩头谢不先启之罪。相王抱之泣曰：「社稷宗庙不坠于地，汝之力也。」遂迎相王入辅少帝。
闭宫门及京城门，分遣万骑收捕诸韦亲党。斩太子少保、同中书门下三品韦温于东市之北。中书令宗楚客衣斩衰、乘青驴逃出，至通化门，〔衣，于既翻。衰，仓回翻。通化门，京城东面北来第一门。〕门者曰：「公，宗尚书也。」去布帽，执而斩之，并斩其弟晋卿。〔考异曰：太上实录云：「斩楚客于春明门外。」今从佥载。太上录，「杀晋卿于定陵」。按定陵，中宗陵也，于时未有；今不取。去，羌吕翻。〕相枉奉少帝御安福门，慰谕百姓。〔唐六典曰：皇城西面二门，北曰安福，南曰顺义。安福门西直开远门。〕初，赵履温倾国资以奉安乐公主，为之起第舍，筑台穿池无休已，擫紫衫，以项挽公主犊车。〔为，于伪翻。擫，益涉翻。〕公主死，履温驰诣安福楼下舞蹈称万岁；声未绝，相王令万骑斩之。百姓怨其劳役，争割其肉立尽。秘书监汴王邕娶韦后妹崇国夫人，〔崇，古国名。〕与御史大夫窦从一各手斩其妻首以献。邕，凤之孙也。〔凤，高祖之子。〕左仆射、同中书门下三品韦巨源闻乱，家人劝之逃匿，巨源曰：「吾位大臣，岂可闻难不赴！」〔射，寅谢翻。难，乃旦翻。〕出至都街，为乱兵所杀，时年八十。于是枭马秦客、杨均、叶静能等首，尸韦后于市。崔日用将兵诛诸韦于杜曲，〔唐京城南，韦、杜二族居之，谓之韦曲、杜曲。语云：「城南韦、杜，去天尺五。」时诸韦门宗强盛，侵杜曲而居之。枭，坚尧翻。将，知亮翻。又音如字。〕襁褓儿无免者，〔襁，居两翻。褓，音保。〕诸杜滥死非一。
是日，赦天下，云：「逆贼魁首已诛，自余支党一无所问。」以临淄王隆基为平王，兼知内外闲貛，〔平王固以平州为国名，实以平内难，褒以此名。六典：尚乘奉御，掌内外闲貛之马，一曰左、右飞黄闲，二曰左、右吉良闲，三曰左右龙媒闲，四曰左、右騊駼闲，五曰左、右駃騠闲，六曰左、右天苑闲。开元时，仗内六闲曰飞龙、翔麟、凤苑、鹓鸶、吉良、六群等六貛，奔星、内驹等两闲；仗外有左飞、右飞、左万、右万等四闲，东南内、西南两等两貛。〕押左右厢万骑。〔左右厢，即前所谓左万骑、右万骑也。〕薛崇暕赐爵立节王。以锺绍京守中书侍郎，刘幽求守中书舍人，并参知机务。麻嗣宗行右金吾卫中郎将。武氏宗属，诛死流窜殆尽。〔武氏宗属至是时诛窜宜尽矣，而史曰殆尽者，攸绪、平一能避权远势，而武惠妃者犹足以成杀三子之祸也。〕侍中纪处讷行至华州，吏部尚书同平章事张嘉福行至怀州，皆收斩之。〔旧志，华州，京师东百八十里。怀州，京师东九百六十九里。华，户化翻。〕
壬寅，刘幽求在太极殿，有宫人与宦官令幽求作制书立太后，幽求曰：「国有大难，〔难，乃旦翻。〕人情不安，山陵未毕，遽立太后，不可！」平王隆基曰：「此勿轻言。」
遣十道使赍玺书宣抚，及诣均州宣慰谯王重福。〔使，疏吏翻。玺，斯氏翻。重，直龙翻。〕贬窦从一为濠州司马。〔旧志，濠州，京师东南二千一百五十里。〕罢诸公主府官。〔中宗时，太平、安乐等七公主皆开府置官属。〕
癸卯，太平公主传少帝命，请让位于相王，相王固辞。以平王隆基为殿中监、同中书门下三品，以宋王成器为左卫大将军，衡阳王成义为右卫大将军，巴陵王隆范为左左羽林大将军，彭城王隆业为右羽林大将军，光禄少卿嗣道王微检校右金吾卫大将军。微，元庆之孙也。〔道王元庆，高祖之子。〕以黄门侍郎李日知、中书侍郎锺绍京并同中书门下三品。太平公主之子薛崇训为右千牛卫将军。隆基有二奴，王毛仲、李守德，皆趫勇善骑射，〔趫，巨娇翻，善走也。〕常侍卫左右。隆基之入苑中也，毛仲避匿不从，〔从，才用翻。〕事定数日方归，隆基不之责，仍超拜将军。毛仲，本高丽也。〔为王毛仲贵宠致祸张本。丽，力知翻。〕汴王邕贬沁州刺史，〔旧志：池州，京师东北一千二十五里。沁，七鸩翻。〕左散骑常侍、驸都尉杨慎交贬巴州刺史，中书令萧至忠贬许州刺史，〔旧志，许州，京师东一千二百里。〕兵部尚书、同中书门下三品韦嗣立贬宋州刺史，中书侍郎、同平章事赵彦昭贬绛州刺史，吏部侍郎、同平章事崔湜贬华州刺史。
刘幽求言于宋王成器、平王隆基曰：「相王畴昔已居宸极，群望所属。〔嗣圣元年，则天废中宗而立相王，及革命，以王为皇嗣。属，之欲翻。〕今人心未安，家国事重，相王岂得尚未小节，不早即位以镇天下乎！」隆基曰：「王性恬淡，不以代事婴怀。〔代事即世事，避太宗讳云尔。〕虽有天下，犹让于人，〔谓既让武后，又让史宗也。〕况亲兄之子，安肯代之乎！」幽求曰：「众心不可违，王虽欲高居独善，其如社稷何！」成器、隆基入见相王，〔见，贤遍翻。〕极言其事，相王乃许之。甲辰，少帝在太极殿东隅西向，相王立于梓宫旁，太平公主曰：「皇帝欲以此位让叔父，可乎﹖」幽求跪曰：「国家多难，皇帝仁孝，追踪尧、舜，诚合至公；相王代之任重，慈爱尤厚矣。」〔难，乃旦翻。任，音壬。〕乃以少帝制传位相王。时少帝犹在御座，太平公主进曰：「天下之心已归相王，此非儿座！」遂提下之。〔下，遐嫁翻。〕睿宗即位，御承天门，赦天下。〔京城西内正门曰承天门。〕复以少帝为温王。
以锺绍京为中书令。锺绍京少为司农录事，〔唐九寺皆有录事，官九品，盖流外也。少，诗照翻。〕既典朝政，〔朝，直遥翻；下同。〕纵情赏罚，众皆恶之。〔恶，乌路翻。〕太常少卿薛稷勤其上表礼让，〔上，时掌翻。〕绍京从之。稷入言于上曰：「绍京虽有勋劳，素无才德，出自胥徒，一旦超居元宰，恐失圣朝具瞻之美。」〔诗云：赫赫师尹，民具尔瞻。〕上以为然。丙午，改除户部尚书，寻出为蜀州刺史。〔旧志，蜀州去京师三千三百二十里。〕
9上将立太子，以宋王成器嫡长，而平王隆基有大功，疑不能决。成器辞曰：「国家安则先嫡，国家危则先有功；苟违其宜，〔长，知两翻。先，悉荐翻。〕四海失望。臣死不敢居平王之上。」涕泣居请者累日。大臣亦多言平王功大宜立。刘幽求曰：「臣闻除天下之祸者，当享天下之福。平王拯社稷之危，救君亲之难，〔难，乃旦翻。〕论功莫大，语德最贤，无可疑者。」上从之。丁未，立平王隆基为太子。〔考异曰：刘子玄先撰太上皇实录，尽传位；后又撰睿宗实录，终桥陵；文字颇不同。睿宗录及旧纪皆云「丙午，立太子」。今从太上皇录。〕隆基复表让成器，不许。〔复，扶又翻。〕
10则天大圣皇后复旧号为天后。追谥雍王贤曰章怀太子。〔贤废见二百二卷高宗永隆元年。雍，于用翻；下同。〕
11戊申，以宋王成器为雍州牧、扬州大都督、太子太师。
12置温王重茂于内宅。〔恐群不逞挟之以为变也。〕
13以太常少卿薛稷为黄门侍郎，参知机务。稷以工书，事上于藩邸，其子伯阳尚仙源公主，〔仙源公主，帝女也，后封荆山公主。〕故为相。
14追削武三思、武崇训爵谥，斫棺暴尸，平其坟墓。
15以许州刺史姚元之为兵部尚书、同中书门下三品，宋州刺史韦嗣立、许州刺史萧至忠为中书令，绛州刺史赵彦昭为中书侍郎，华州刺史崔湜为吏部侍郎，并同平章事。
16越州长史宋之问，饶州刺史冉祖雍，坐谄附韦、武，皆流岭表。
17己酉，立衡阳王成义为申王，巴陵王隆范为岐王，彭城王隆业为薛王；加太平公主实封满万户。
  </div>
  <div class="pagination">
   <a href="资治通鉴注_page228.html">
    上一页
   </a>
   <span>
    ...
   </span>
   <a href="资治通鉴注_page224.html">
    224
   </a>
   <a href="资治通鉴注_page225.html">
    225
   </a>
   <a href="资治通鉴注_page226.html">
    226
   </a>
   <a href="资治通鉴注_page227.html">
    227
   </a>
   <a href="资治通鉴注_page228.html">
    228
   </a>
   <span class="current-page">
    229
   </span>
   <a href="资治通鉴注_page230.html">
    230
   </a>
   <a href="资治通鉴注_page231.html">
    231
   </a>
   <a href="资治通鉴注_page232.html">
    232
   </a>
   <a href="资治通鉴注_page233.html">
    233
   </a>
   <a href="资治通鉴注_page234.html">
    234
   </a>
   <span>
    ...
   </span>
   <a href="资治通鉴注_page230.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
