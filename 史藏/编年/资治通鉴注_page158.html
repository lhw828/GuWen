<!DOCTYPE html>
<html>
<head>
    <meta charset="UTF-8">
    <title>资治通鉴注 - 第 158 页/共 334 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>资治通鉴注 - 第 158 页/共 334 页</h1>
    <div class="content">14秀容人乞伏莫于聚众攻郡，杀太守；〔水经注：魏立秀容护军以统胡人，其治所去汾水六十里。地形志：永兴二年置秀容郡，属肆州。〕丁酉，南秀容牧子万于乞真【章：十二行本「真」下有「反」字；乙十一行本同；孔本同；张校同；退斋校同。】杀太仆卿陆延，秀容酋长尔朱荣讨平之。荣，羽健之玄孙也。〔羽健见一百一十卷晋安帝隆安二年。酋，慈秋翻。长，知两翻。〕其祖代勤，尝出猎，部民射虎，误中其髀，代勤拔箭，不复推问，〔射，而亦翻。中，竹仲翻。复，扶又翻。〕所部莫不感悦。官至肆州刺史，赐爵梁郡公，年九十余而卒；〔卒，子恤翻。〕子新兴立。新兴时，畜牧尤蕃息，〔蕃，扶元翻。〕牛羊驼马，色别为群，弥漫川谷，不可胜数。〔胜，音升。〕魏每出师，新兴辄献马及资粮以助军，高祖嘉之。新兴老，请传爵于子荣，魏朝许之。〔朝，直遥翻。〕荣神机明决，御众严整。时四方兵起，荣阴有大志，散其畜牧资财，招合骁勇，结纳豪桀，〔尔朱荣事始此。骁，坚尧翻。〕于是侯景、司马子如、贾显度及五原段荣、太安窦泰〔时魏于怀朔镇置朔州，并置太安郡。〕皆往依之。显度，显智之兄也。
15戊戌，莫折念生遣都督窦双攻魏盘头郡，〔盘头郡属东益州。五代志，兴州长举县，魏置盘头郡。〕东益州刺史魏子建遣将军窦念祖击破之。
16九月，戊申，成景儁拔魏睢陵。戊午，北兖州刺史赵景悦围荆山。〔梁北兖州治淮阴。水经注曰：地理志，平阿县有当涂山，淮出于荆山之左，当涂之右。魏收志，梁北徐州沛郡已吾县有当涂山、荆山。今之怀远军正据荆山，以沈约志言之，皆属马头郡界。五代志：锺离郡涂山县，古当涂也，后齐置荆山郡。〕裴邃帅骑三千袭寿阳，〔帅，读曰率。骑，奇寄翻。〕壬戌夜，斩关而入，克其外郭。魏扬州刺史长孙稚御之，一日九战，后军蔡秀成失道不至，邃引兵还。别将击魏淮阳，〔此梁所遣别将也，非裴邃所部。将，即亮翻；下同。〕魏使行台郦道元、都督河间王琛救寿阳，〔琛，丑林翻。〕安乐王鉴救淮阳。鉴，诠之子也。〔乐，音洛。诠，丑缘翻。安乐王诠事见一百四十六卷天监五年。〕
17魏西道行台元修义得风疾，不能治军。〔治，直之翻。〕壬申，魏以尚书左仆射齐王萧宝寅为西道行台大都督，帅诸将讨莫折念生。〔为萧宝寅以关中叛魏张本。〕
宋颖密求救于吐谷浑王伏连筹，〔吐，从暾入声。谷，音浴。〕伏连筹自将救凉州，于菩提弃城走，追斩之。城民赵天安等复推宋颖为刺史。〔复，扶又翻。〕
18河间王琛军至西硖石，解涡阳围，复荆山戍。青、冀二州刺史王神念与战，为琛所败。〔败，补迈翻。〕冬，十月，戊寅，裴邃、元树攻魏建陵城，克之，辛巳，拔曲木；〔「曲木」，当作「曲沭」。水经注：沭水过建陵县故城东，又南径陵山西，魏立大堰遏水西流，两渎之会，置城防之，曰曲沭戍。沭，食聿翻。〕扫虏将军彭宝孙拔琅邪。
19魏营州城民刘安定、就德兴〔魏书官氏志：菟赖氏改为就氏，西方诸姓也。〕执刺史李仲遵，据城反。城民王恶儿斩安定以降；德兴东走，自称燕王。〔降，户江翻。燕，因肩翻。〕
20胡琛遣其将宿勤明达寇豳、夏、北华三州，〔魏高祖太和十五年，置东秦州于杏城，后改为北华州，领中部、敷城，凡二郡。宿勤，虏复姓。夏，户雅翻。华，户化翻。〕魏【章：十二行本「魏」上有「壬午」二字；乙十一行本同；孔本同；张校同。】遣都督北海王颢帅诸将讨之。颢，详之子也。〔详得罪见一百四十五卷天监三年。帅，读曰率。〕
21甲申，彭宝孙拔檀丘。辛卯，裴邃拔狄城；〔水经注：肥水自荻丘过汉九江成德县故城西，王莽更曰平阿；又北入芍陂。〕丙申，又拔甓城，进屯黎浆。壬寅，魏东海太守韦敬欣以司吾城降。〔汉东海郡司吾县之故城也。〕定远将军曹世宗拔曲阳；甲辰，又拔秦墟，魏守将多弃城走。〔水经注：洛水径汉淮南郡曲阳故城东。应劭曰：县在淮曲之阳。洛水又北历秦墟，下注淮，谓之洛口。魏收志：曲阳县属霍州北沛郡。五代志，曲阳县后废入锺离定远县。〕
22魏使黄门侍郎卢同持节诣营州慰劳，就德兴降而复反。诏以同为幽州刺史兼尚书行台，同屡为德兴所败而还。〔劳，力到翻。复，扶又翻。败，补迈翻。还，从宣翻，又如字。〕
23魏朔方胡反，围夏州刺史源子雍，〔夏，户雅翻。夏州治统万城。〕城中食尽，煮马皮而食之，众无贰心。子雍欲自出求粮，留其子延伯守统万，将佐皆曰：「今四方离叛，粮尽援绝，不若父子俱去。」子雍泣曰：「吾世荷国恩，当毕命此城；但无食可守，故欲往东州〔荷，下可翻。东州，谓东夏州也。〕为诸君营数月之食，〔为，于伪翻。〕若幸而得之，保全必矣。」乃帅羸弱诣东夏州运粮，〔帅，读曰率。羸，伦为翻。〕延伯与将佐哭而送之。子雍行数日，胡帅曹阿各拔邀击，擒之。〔帅，所类翻。〕子雍潜遣人赍书，敕城中努力固守。阖城忧惧，延伯谕之曰：「吾父吉凶未可知，方寸焦烂。但奉命守城，所为者重，〔为，于伪翻；下为陈同。〕不敢以私害公。诸君幸得此心。」于是众感其义，莫不奋励子雍虽被擒，胡人常以民礼事之，子雍为陈祸福，劝阿各拔降。会阿各拔卒，其弟桑生竟帅其众随子雍降。〔降，户江翻。〕子雍见行台北海王颢，具陈诸贼可灭之状，颢给子雍兵，令其先驱。时东夏州阖境皆反，所在屯结，子雍转鬬而前，九旬之中，凡数十战，遂平东夏州，征税粟以馈统万，二夏由是获全。子雍，怀之子也。〔史言源氏诸子皆有才具，而天降丧乱，终无救魏氏之衰也。〕
24魏广阳王深上言：「今六镇尽叛，高车二部亦与之同，〔高车自阿伏至罗与穷奇分为二部，所谓东、西部敕勒也。〕以此疲兵击之，必无胜理。不若选练精兵守恒州诸要，〔诸要，谓要冲之地。恒，户登翻。〕更为后图。」遂与李崇引兵还平城。崇谓诸将曰：「云中者，白道之冲，〔以此观之，则魏之云中，汉之盛乐县，唐之振武军节度使治所，皆云山之阳。〕贼之咽喉，〔咽，音烟。〕若此地不全，则并、肆危矣。当留一人镇之，谁可者﹖」众举费穆，崇乃请穆为朔州刺史。〔请，奏请也。时云中已改为云州。「朔」当作「云」。〕
25贺拔度拔父子及武川宇文肱纠合乡里豪杰，共袭卫可孤，杀之；度拔寻与铁勒战死。肱，逸豆归之玄孙也。〔肱，宇文泰之父也。逸豆归，晋康帝建元二年为慕容皝所灭。〕
李崇引国子博士祖莹为长史；广阳王深奏莹诈增首级，盗没军资，莹坐除名，崇亦免官削爵征还。深专总军政。〔为深内困于谗、外困于贼张本。〕
26莫折天生进攻魏岐州，十一月，戊申，陷之，执都督元志及刺史裴芬之，送莫折念生杀之。念生又使卜胡等寇泾州，败光禄大夫薛峦于平凉东。〔魏置平凉郡，治鹑阴县，有平凉城。败，补迈翻。〕峦，安都之孙也。〔宋泰始初，薛安都降魏。〕
27丙辰，彭宝孙拔魏东莞。〔莞，音官。〕壬戌，裴邃攻寿阳之安城，〔魏收志，梁置新兴郡，治安城县。〕丙寅，马头、安城皆降。
28高平人攻杀卜胡，共迎胡琛。
29魏以黄门侍郎杨昱兼侍中，持节监北海王颢军，以救豳州，豳州围解。〔监，工衔翻。〕蜀贼张映龙、姜神达攻雍州，〔蜀贼者，蜀人之徙关中者也，乘魏乱起而为盗，因谓之蜀贼。后尔朱天光西讨，蜀贼断路，皆其党也。雍，于用翻。〕雍州刺史元修义请援，一日一夜，书移九通。都督李叔仁迟疑不赴，昱曰：「长安，关中基本，若长安不守，大军自然瓦散，留此何益﹖」遂与叔仁进击之，斩神达，余党散走。
30十二月，戊寅，魏荆山降。
31壬辰，魏以京兆王继为太师、大将军，都督西道诸军以讨莫折念生。
32乙巳，武勇将军李国兴攻魏平靖关，辛丑，信威长史杨干攻武阳关，壬寅，攻岘关，〔此义阳之三关也。岘，户典翻。〕皆克之。国兴进围郢州，魏郢州刺史裴询与蛮酋西郢州刺史田朴特相表里以拒之。〔魏郢州治义阳，西郢州又当在义阳之西，蛮中也。酋，秋翻。〕围城近百日，〔近，其靳翻。〕魏援军至，国兴引还。询，骏之孙也。〔裴骏见一百二十四卷宋文帝元嘉二十二年。〕
33魏汾州诸胡反；〔魏孝文帝太和十二年置汾州，治蒲子，领西河、吐京、五城、定阳，凡四郡。〕以章武王融为大都督，将兵讨之。〔将，即亮翻。〕
34魏魏子建招谕南秦诸氐，稍稍降附，遂复六郡十二戍，斩【章：十二行本「斩」下有「贼帅」二字；乙十一行本同；孔本同。】韩祖香。魏以子建兼尚书，为行台，刺史如故，〔刺史，谓子建本为东益州刺史。〕梁、巴、二益、二秦诸州皆受节度。〔魏置梁州于南郑，置巴州于汉巴西郡，置益州于晋寿郡，东益州于武兴郡，秦州于上邽，南秦州于仇池。〕
35莫折念生遣兵攻凉州，城民赵天安复执刺史以应之。〔复，扶又翻。〕
36是岁，侍中、太子詹事周舍坐事免，散骑常侍钱唐朱异代掌机密，军旅谋议，方镇改易，朝仪诏敕皆典之。异好文义，多艺能，精力敏赡，上以是任之。〔为朱异乱梁张本。散，悉亶翻。骑，奇寄翻，异，羊吏翻。好，呼到翻。朝，直遥翻。〕
六年〔（乙巳、五二五）〕
1春，正月，丙午，雍州刺史晋安王纲遣安北长史柳浑破魏南乡郡；司马董当门破魏晋城，庚戌，又破马圈、雕阳二城。〔雍，于用翻。圈，求远翻。〕
2辛亥，上祀南郊，大赦。
3魏徐州刺史元法僧，素附元叉，见叉骄恣，恐祸及己，遂谋反。魏遣中书舍人张文伯至彭城，法僧谓曰：「吾欲与汝去危就安，能从我乎﹖」文伯曰：「我宁死见文陵松柏，〔文陵，谓孝文帝陵。〕安能去忠义而从叛逆乎！」法僧杀之。庚申，法僧杀行台高谅，称帝，〔考异曰：法僧传作「高谟」。今从魏帝纪。又魏纪云「自称宋王」，法僧传及北史皆云「称尊号」，梁书法僧传云「称帝」。按法僧立诸子为王，必称帝也，今从梁书。〕改元天启，立诸子为王。魏发兵击之，法僧乃遣其子景仲来降。〔降，户江翻。考异曰：法僧传云：「魏室大乱，法僧据镇，议欲匡复。既而魏乱稍定，将讨法僧，法僧惧，归款。」按时魏乱未定。今从北史。〕
安东长史元显和，丽之子也，〔元丽见一百四十六卷天监五年。〕举兵与法僧战；法僧擒之，执其手，命使共坐，显和不肯，曰：「与翁皆出皇家，〔元法僧，阳平王熙之曾孙；熙，道武子也。元丽，小新成之孙；小新成，景穆之子。显和，丽之子也。以族属长幼之次，呼法僧为翁。〕一朝以地外叛，独不畏良史乎！」法僧犹欲慰谕之，显和曰：「我宁死为忠鬼，不能生为叛臣。」乃杀之。
上使散骑常侍朱异使于法僧，以宣城太守元略为大都督，〔元略来奔见上卷四年。使，疏吏翻。〕与将军义兴陈庆之、胡龙牙、成景儁等将兵应接。〔将，即亮翻。〕
4莫折天生军于黑水，〔水经注：就水出南山就谷，北流与黑水合。黑水上合三泉于就水之右。三泉奇发，言归一渎，北流会于就水。就水又北流注于渭。〕兵势甚盛。魏以岐州刺史崔延伯为征西将军、西道都督，帅众五万讨之。延伯与行台萧宝寅军于马嵬。延伯素骁勇，宝寅趣之使战，〔帅，读曰率。嵬，五回翻。骁，坚尧翻。趣，读曰促。〕延伯曰：「明晨为公参贼勇怯。」乃选精兵数千西渡黑水，整陈向天生营；〔为，于伪翻。陈，读曰阵。〕宝寅军于水东，遥为继援。延伯直抵天生营下，扬威胁之，徐引兵还。天生见延伯众少，〔少，诗沼翻。〕争开营逐之，其众多于延伯十倍，蹙廷伯于水次，宝寅望之失色。延伯自为后殿，〔殿，丁练翻。〕不兴之战，使其众先渡，部伍严整，天生兵不敢击。须臾，渡毕，延伯徐渡，天生之众亦引还。宝寅喜曰：「崔君之勇，关、张不如。」〔关、张，谓关羽、张飞也。〕延伯曰：「此贼非老奴敌也，明公但安坐，观老奴破之。」癸亥，延伯勒兵出，宝寅举军继其后。天生悉众逆战，延伯身先士卒，〔先，悉荐翻。〕陷其前锋，将士尽锐竞进，大破之，俘斩十余万，追奔至小陇，〔陇山有大陇山、小陇山。大陇山在清水县东北，小陇山在岐州武都郡南田县西北。五代志：「南田」作「南由」，南由，唐陇州之吴山县即其地。〕岐、雍及陇东皆平。将士稽留采掠，天生遂塞陇道，〔塞，悉则翻。〕由是诸军不能进。
宝寅破宛川，〔五代志：扶风郡陈仓县，后魏曰宛川。〕俘其民以奴婢，以美女十人赏岐州刺史魏兰根，兰根辞曰：「此县介于强寇，不能自立，故附从以救死。官军之至，宜矜而抚之，柰何助贼为虐，翦以为贱役乎！」悉求其父兄而归之。
5乙【章：十二行本「乙」作「己」；乙十一行本同；张校同。】巳，裴邃拔魏新蔡郡，〔魏收志：新蔡郡治石母台。隋废为县，唐以后属蔡州。〕诏侍中、领军将军西昌侯渊藻将众前驱，南兖州刺史豫章王综与诸将继进。〔将，即亮翻。〕癸酉，裴邃拔郑城，〔水经注：颍水过慎县故城南而东，南流径蜩蟟郭东，俗谓之郑城，又东南入淮。〕汝、颍之间，所在响应。
魏河间王琛等惮邃威名，军于城父，〔城父县，汉属沛郡，魏、晋以来属谯郡。宋并城父为浚仪县，属陈留郡，郡寄治谯郡长垣县界。魏收志陈留郡浚仪县注有城父城。父，音甫。〕累月不进，魏朝遣廷尉少卿崔孝芬持节、赍斋库刀以趣之。〔斋库刀，千牛刀也。赍刀以趣其进，言若复逗留，将斩之也。朝，直遥翻。〕孝芬，挺之子也。琛至寿阳，欲出兵决战。长孙稚以为久雨未可出，琛不听，引兵五万出城击邃。邃为四甄以待之，使直合将军李祖怜先挑战而伪退；〔甄，稽延翻。挑，徒了翻。〕稚、琛悉众追之，四甄竞发，魏师大败，斩首万余级。琛走入城，稚勒兵而殿，遂闭门自固，不敢复出。〔殿，丁练翻。复，扶又翻。〕
魏安乐王鉴将兵讨元法僧，击元略于彭城南，略大败，〔乐，音洛。考异曰：魏帝纪叙元略等事便在庚申法僧叛下，不应如此之速，今移于月末。〕与数十骑走入城。鉴不设备，法僧出击，大破之，鉴单骑奔归。〔骑，奇寄翻。〕将军王希拔魏南阳平，〔宋侨置阳平郡于沛郡南界，后入于魏，为南阳平郡，以别相州之古阳平郡也，后又徙郡，寄治彭城。，他甘翻。〕执太守薛昙尚。昙尚，虎子之子也。〔薛虎子事魏孝文帝，历州镇，有声绩。昙，徒含翻。〕甲戌，以法僧为司空，封始安郡公。
魏以安丰王延明为东道行台，临淮王或为都督，以击彭城。
6魏以京兆王继为太尉。
二月，乙未，赵景悦拔魏龙亢。〔龙亢县，汉属沛郡，晋属谯国。魏太和十九年，置下蔡郡，龙亢属焉。五代志：颍州颍上县，旧置下蔡郡。晋灼曰：亢，音刚。〕
7初，魏刘腾既卒，〔腾卒见上卷四年。〕胡太后及魏主左右防卫微缓。元叉亦自宽，时出游于外，留连不返，其所亲谏，叉不纳；太后察知之。去秋，太后对帝谓群臣曰：「今隔绝我母子，不听往来，复何用我为！〔复，扶又翻；下无复同。〕我当出家，修道于嵩山闲居寺耳。」〔魏作闲居寺，见一百四十七卷天监八年。〕因自欲下发；帝及群臣叩头泣涕，殷勤苦请，太后声色愈厉。帝乃宿于嘉福殿，积数日，遂与太后密谋黜叉。然帝深匿形迹，太后有忿恚，欲得往来显阳之言，皆以告叉；〔魏主常居显阳殿，故太后欲往来。恚，于避翻。〕又对叉流涕，叙太后欲出家，忧怖之心日有数四。〔怖，普布翻。〕叉殊不以为疑，乃劝帝从太后所欲。于是太后数御显阳殿，二宫无复禁碍。叉举元法僧为徐州，法僧反，太后数以为言，〔数，所角翻。〕叉深愧悔。
丞相高阳王雍，虽位居叉上，而深畏惮之。会太后与帝游洛水，雍邀二宫幸其第。日晏，帝与太后至雍内室，从官皆不得入，〔从，才用翻。〕遂相与定图叉之计。于是太后谓叉曰：「元郎若忠于朝廷，无反心，何故不去领军，以余官辅政！」〔去，羌吕翻。〕叉甚惧，免冠求解领军。乃以叉为骠骑大将军、开府仪同三司、尚书令、侍中、领左右。〔骠，匹妙翻。骑，奇寄翻。〕
8戊戌，魏大赦。
9壬辰，莫折念生遣都督杨鲊等攻仇池郡，〔以上戊戌，下三月己酉推之，「壬辰」当作「壬寅」。魏收志：仇池郡属东益州。五代志：汉阳郡上禄县，魏置仇池郡。〕行台魏子建击破之。
10三月，己酉，上幸白下城，履行六军顿所。〔行，下孟翻。〕乙丑，命豫章王综权顿彭城，总督众军，并摄徐州府事。己巳，以元法僧之子景隆为衡州刺史，〔吴孙亮太平二年，分长沙西部都尉立衡阳郡，梁置衡州。按五代志：梁置衡州于南海含洭县。〕景仲为广州刺史。上召法僧及元略还建康，法僧驱彭城吏民万余人南渡。〔考异曰：南史云：「武官戍彭城者三千余人，法僧皆印额为奴，逼将南渡。」魏书梁书皆无此事。〕法僧至建康，上宠待甚厚；元略恶其为人，〔恶，乌路翻。〕与之言，未尝笑。
11魏诏京兆王继班师。〔去年，魏使继西讨，今将诛其子叉，故诏使班师。〕
12北凉州刺史锡休儒等自魏兴侵魏梁州，攻直城。〔梁置北梁州于魏兴。「凉」当作「梁」。魏收志：东梁州金城郡领直城县。五代志：金州安康县，萧詧改直州。盖因直城以名州。魏以地出金，故郡曰金城，州曰金州。锡，姓也，汉有锡光。〕魏梁州刺史傅竖１遣其子敬绍击之，〔竖，而庾翻。〕休儒等败还。
13柔然王阿那緕为魏讨破六韩拔陵，魏遣牒云具仁赍杂物劳赐之。〔为，于伪翻。劳，力到翻；下同。〕阿那緕勒众十万，自武川西向沃野，屡破拔陵兵。〔稽古录是夫书蠕蠕杀破六韩拔陵，在诛元叉之下。〕夏，四月，魏主复遣中书舍人冯儁劳赐阿那緕。〔复，扶又翻。〕阿那緕部落浸强，自称敕连头兵豆伐可汗。〔魏收曰：魏言总揽也。〕
14魏元叉虽解兵权，犹总任内外，殊不自意有废黜之理。胡太后意犹未决，侍中穆绍劝太后速去之。绍，亮之子也。〔穆氏从魏起于代北，崇、寿、亮奕世贵显。去，羌吕翻。〕潘嫔有宠魏主，〔嫔，毗宾翻。〕宦官张景嵩说之云，〔说，式芮翻。〕「叉欲害嫔。」嫔泣诉于帝曰：「叉非独欲害妾，将不利于陛下。」帝信之，因叉出宿，解叉侍中。明旦，叉将入宫，门者不纳。辛卯，太后复临朝摄政，下诏追削刘腾官爵，除叉名为民。
清河国郎中令韩子熙上书为清河王怿讼冤，〔怿死见上卷元年。复，扶又翻。书为，于伪翻。〕乞诛元叉等曰：「昔赵高柄秦，令关东鼎沸；〔事见秦纪。〕今元叉专魏，使四方云扰。开逆之端，起于宋维，成祸之末，良由刘腾，宜枭首洿宫，斩骸沈族，以明其罪。」〔枭，坚尧翻。洿，哀都翻。沈，持林翻。〕太后命发刘腾之墓，露散其骨，籍没家赀，尽杀其养子。以子熙为中书舍人。子熙，麒麟之孙也。〔韩麒麟见一百三十五卷齐武帝永明元年。〕
初，宋维父弁常曰：「维性疏险，必败吾家。」李崇、郭祚、游肇亦曰：「伯绪凶疏，〔宋维，字伯绪。败，补迈翻。〕终倾宋氏，若得杀身，幸矣。」维阿附元叉，超迁至洛州刺史，〔魏初，置洛州于洛阳，荆州于上浴。太和迁洛，以洛州为司州，又置荆州于穰城，以上洛之荆州为洛州，领上洛、上庸、魏兴、始平、苌和郡。〕至是除名，寻赐死。
叉之解领军也，太后以叉党与尚强，未可猝制，乃以侯刚代叉为领军以安其意。寻出刚为冀州刺史，如仪同三司，未至州，黜为征虏将军，卒于家。〔卒，子侐翻。〕太后欲杀贾粲，以叉党多，恐惊动内外，乃出粲为济州刺史，〔济，子礼翻。〕寻追杀之，籍没其家。唯叉以妹夫，未忍行诛。
先是给事黄门侍郎元顺以刚直忤叉意，〔先，悉荐翻。忤，五故翻。〕出为齐州刺史；太后征还，为侍中。侍坐于太后，〔坐，徂卧翻。〕叉妻在太后侧，顺指之曰：「陛下柰何以一妹之故，不正元叉之罪，使天下不得伸其冤愤！」太后嘿然。顺，澄之子也。〔任城王云及澄，魏宗至之贤王也。〕他日，太后从容谓侍臣曰：〔从，千容翻。〕「刘腾、元叉昔尝邀朕求铁券，冀得不死，朕赖不与。」韩子熙曰：「事关生杀，岂系铁券！且陛下昔虽不与，何解今日不杀！」太后怃然。〔怃，罔甫翻。朱元晦曰：怃然，犹怅然。〕未几，有告「叉及弟瓜谋诱六镇降户反于定州，又招鲁阳诸蛮侵扰伊阙，〔伊阙在河南新城县界，隋开皇初，改新城县为伊阙县。几，居岂翻。降，户江翻。〕欲为内应。」得其手书，太后犹未忍杀之。群臣固执不已，魏主亦以为言，太后乃从之，赐叉及弟瓜死于家，犹赠叉骠骑大将军、仪同三司、尚书令。〔骠，匹妙翻。骑，奇寄翻。〕江阳王继废于家，病卒。前幽州刺史卢同坐叉党除名。〔去年，同为幽州刺史。〕
太后颇事妆饰，数出游幸，元顺面谏曰：「礼，妇人夫没自称未亡人，首去珠玉，〔数，所角翻。去，羌吕翻。〕衣不文采。陛下母临天下，年垂不惑，〔四十而不惑。〕修饰过甚，何以仪刑后世！」太后惭而还宫，召顺，责之曰：「千里相征，岂欲众中见辱邪！」顺曰：「陛下不畏天下之笑，而耻臣之一言乎！」
顺与穆绍同直，顺因醉入其寝所，绍拥被而起，正色让顺曰：「身二十年侍中，与卿先君亟连职事，〔亟，去吏翻，数数也。〕纵卿方进用，何宜相排突也！」遂谢事还家，诏谕久之，乃起。
初，郑羲之兄孙俨为司徒胡国珍行参军，私得幸于太后，人未之知。萧宝寅之西讨，以俨为开府属。〔开府有掾有属。〕太后再摄政，俨请奉使还朝，〔使，疏吏翻。朝，直遥翻。〕太后留之，拜谏议大夫、中书舍人，领尝【张：「尝」作「尚」。】食典御，昼夜禁中，每休沐，太后常遣宦者随之，俨见其妻，唯得言家事而已。中书舍人乐安徐纥，粗有文学，〔粗，坐五翻。〕先以谄事赵修，坐徙枹罕。〔赵修得罪见一百四十五卷天监二年。枹，音肤。〕后还，复除中书舍人，又谄事清河王怿；怿死，出为鴈门太守。还洛，复谄事元叉。叉败，太后以纥为怿所厚，复召为中书舍人，〔复，扶又翻。〕纥又谄事郑俨。俨以纥有智数，仗为谋主；〔仗，直两翻，凭也。〕纥以俨有内宠，倾身承接，共相表里，势倾内外，号为徐、郑。
俨累迁至中书令、车骑将军；〔骑，奇寄翻。〕纥累迁至给事黄门侍郎，仍领舍人，总摄中书、门下之事，军国诏令莫不由之。纥有机辩强力，终日治事，略无休息，不以为劳。〔治，直之翻。〕时有急诏，令数吏执笔，或行或卧，人别占之，〔占，口占也。〕造次俱成，〔造，七到翻。〕不失事理。〔人必小有才也，然后能迎世取宠以窃一时之权，朱异、徐纥是也。〕然无经国大体，专好小数，见人矫为恭谨，远近辐凑附之。〔为尔朱荣讨徐、郑张本。好，呼到翻。〕
给事黄门侍郎袁翻、李神轨皆领中书舍人，为太后所信任，时人云神轨亦得幸于太后，众莫能明也。神轨求婚于散骑常侍卢义僖，义僖不许。黄门侍郎王诵谓义僖曰：「昔人不以一女易众男，〔引乐广事，事见八十五卷晋惠帝太安二年。〕卿岂易之邪！」义僖曰：「所以不从者，正为此耳。〔为，于伪翻。〕从之，恐祸大而速。」诵乃坚握义僖手曰：「我闻有命，不敢以告人。」〔诗唐国风扬之水之辞也。〕女遂适他族。临婚之夕，太后遣中使宣敕停之，内外惶布，义僖夷然自若。〔使，疏吏翻。怖，普布翻。〕神轨，崇之子；义僖，度世之孙也。〔卢度世见宋纪。〕
15胡琛据高平，遣其大将万俟丑奴、宿勤明达等寇魏泾州，〔琛，丑林翻。将，即亮翻。「万」，当作「万」，音莫北翻。【章：十二行本正作「万」；孔本同；张校同。】俟，渠之翻。万俟，虏复姓。北史曰：万俟，其先匈奴之别也。〕将军卢祖迁、伊瓮生讨之，不克。萧宝寅、崔延伯既破莫折天生，引兵会祖迁等于安定，甲卒十二万，铁马八千，军威甚盛。丑奴军于安定西北七里，时以轻骑挑战，〔骑，奇寄翻。挑，徒了翻。〕大兵未交，辄委走。延伯恃其勇，且新有功，遂唱议为先驱击之。别造大盾，内为锁柱，使壮士负以趋，谓之排城，置辎重于中，战士在外，自安定北缘原北上。〔盾，食尹翻。重，直用翻。上，时掌翻。〕将战，有贼数百骑诈持文书，云是降簿，〔言是降人之名籍也。降，户江翻；下同。〕且乞缓师。宝寅、延伯未及阅视，宿勤明达引兵自东北至，降贼自西竞下，覆背击之，〔「覆」，或作「腹」。〕延伯上马奋击，逐北径抵其营。贼皆轻骑，延伯军杂步卒，战久疲乏，贼乘间得入排城；延伯遂大败，死伤近二万人，〔间，古苋翻。近，其靳翻。〕宝寅收众，退保安定。延伯自耻其败，乃缮甲兵，募骁勇，〔骁，坚尧翻；下同。〕复自安定西进，去贼七里结营。〔时贼屯安定西彭坑。复，扶又翻；下复还、复失同。〕壬辰，不告宝寅，独出袭贼，大破之，俄顷，平其数栅。贼见军士采掠散乱，复还击之，魏兵大败，延伯中流矢卒，士卒死者万余人。时大寇未平，复失骁将，朝野为之忧恐。〔中，竹仲翻。卒，子恤翻。将，即亮翻。朝，直遥翻。为，于伪翻。〕于是贼势愈盛，而群臣自外来者，太后问之，皆言贼弱，以求悦媚，由是将帅求益兵者往往不与。〔帅，所类翻。〕
16五月，夷陵烈侯裴邃卒。〔时邃卒于军中。谥法：有功安民曰烈；秉德尊业曰烈。〕邃深沈有思略，〔沈，持林翻。思，相吏翻。〕为政宽明，将吏爱而惮之。壬子，以中护军夏侯亶督寿阳诸军事，驰驿代邃。
17益州刺史临汝侯渊猷遣其将樊文炽、萧世澄等将兵围魏益州长史和安于小剑，魏益州刺史邴虬遣统河南胡小虎、崔珍宝将兵救之。文炽袭破其栅，皆擒之，使小虎于城下说和安令早降，〔将，即亮翻。说，式芮翻。降，户江翻。〕小虎遥谓安曰：「我栅失备，为贼所擒，观其兵力，殊不足言。努力坚守，魏行台、傅梁州援兵已至。」〔魏行台，子建。傅梁州，竖眼。〕语未终，军士以刀殴杀之。〔殴，乌口翻。〕西南道军司淳于诞引兵救小剑，文炽置栅于龙须山上以防归路。戊辰，诞密募壮士夜登山烧其栅，梁军望见归路绝，皆忷惧，〔忷，许拱翻。〕诞乘而击之，文炽大败，仅以身免，虏世澄等将吏十一人，斩获万计。魏子建以世澄购胡小虎之尸，得而葬之。
18魏魏昌武康伯李崇卒。〔魏收地形志，魏昌县属中山郡。谥法：克定祸乱曰武；温柔好乐日康。考异曰：魏帝在五月戊子。按长历，是月乙亥朔，无戊子。今不书日。〕
19初，帝纳东昏侯宠姬吴淑媛，〔魏文帝置淑媛；宋明帝以淑媛为九嫔之首，齐、梁因之。媛，于眷翻。〕七月而生豫章王综，宫中多疑之。及淑湲宠衰怨望，密谓综曰：「汝七月生儿，安得比诸皇子！然汝太子次弟，幸保富贵，勿泄也！」与综相抱而泣。综由是自疑，昼则谈谑如常，〔谑，迄却翻。〕夜则于静室闭户，披发席笹，私于别室祭齐氏七庙。又微服至曲阿拜齐太宗陵，〔齐无太宗，当是高宗。〕闻俗说割血沥骨，渗则为父子，〔渗，所荫翻。〕遂潜发东昏侯耱，并自杀一男试之，皆验，由是常怀异志，专伺时变，〔伺，相吏翻。〕综有勇力，能手制奔马；轻财好士，唯留附身故衣，余皆分施，〔好，呼到翻。施，式豉翻。〕恒致罄乏。屡上便宜，求为边任，〔恒，户登翻。上，时掌翻。〕上未之许。常于内斋布沙于地，终日跣行，足下生胝，〔胝，丁尼翻，皮厚也。〕日能行三百里。王、侯、妃、主及外人皆知其志，而上性严重，人莫敢言。又使通问于萧宝寅，谓之叔父。为南兖州刺史，不见宾客，辞讼隔帘听之，出则垂帷于舆，恶人识其面。〔恶，乌路翻。〕
及在彭城，魏安丰王延明、临淮王或将兵二万逼彭城，〔将，即亮翻。考异曰：南史陈庆之传云「众十万」，今从梁书。〕胜负久未决。上虑综败没，敕综引军还。综恐南归不复得至北边，〔复，扶又翻；下路复、复取向。〕乃密遣人送降款于或；魏人皆不之信，或募人入综军验其虚实，无敢行者。殿中侍御史济阴鹿悆为或监军，〔鹿，姓也。风俗通汉有巴郡太守鹿旗。济，予礼翻。悆，羊茹翻。〕请行，曰：「若综有诚心，与之盟约；如其诈也，何惜一夫！」时两敌相对，内外严固，悆单骑间出，〔骑，奇寄翻。间，古苋翻。〕径趣彭城，〔趣，七喻翻。〕为综军所执，问其来状，悆曰：「临淮王使我来，欲有交易耳。」时元略已南还，综闻之，谓成景儁等曰：「我常疑元略规欲反城，〔规，图也。反，孚袁翻。〕将验其虚实，故遣左右为略使，〔使，疏吏翻；下同。〕入魏军中，呼彼一人。今其人果来，可遣人诈为略有疾在深室，呼至户外，令人传言谢之。」综又遣腹心安定梁迎悆，密以意状语之。〔意者，传综欲降之意。状者，告以诡与成景儁设谋之状。语，牛倨翻。〕悆薄暮入城，先引见胡龙牙，龙牙曰：「元中山甚欲相见，〔元略之南奔也，梁封为中山王，故称之。〕故遣呼卿。」又曰：「安丰、临淮，将少弱卒，〔将，即亮翻。少，诗沼翻。〕规复此城，容可得乎！」悆曰：「彭城，魏之东鄙，势在必争，得否在天，非人所测。」龙牙曰：「当如卿言。」又引见成景儁，景儁与坐，谓曰：「卿灴为刺客邪﹖」悆曰：「今使奉使，欲返命本朝，〔朝，直遥翻。〕相刺之事，更下后图。」景儁为设饮食，〔为，于伪翻。〕乃引至一所，诈令一人自室中出，为元略致意曰：「我昔有以南向，〔有以，言有所为也。〕且遣相呼，欲闻乡事；晚来疾作，不获相见。」悆曰：「早奉音旨，冒险祗赴，不得瞻见，内怀反侧。」遂辞退。诸将竞问魏士马多少，悆盛陈有劲兵数十万，诸将相谓曰：「此华辞耳！」〔史记商君曰：貌言华也。将，即亮翻。少，诗沼翻。〕悆曰：「崇朝可验，何华之有！」〔郑玄曰：崇朝，终朝也。〕乃遣悆还。成景儁送之戏马台，〔苏轼曰：彭城三面阻水，楼堞之下，以沂、泗为池，独其南可通军马，而戏马台在焉，其广百步，其高十仞。〕北望城堑，〔堑，七艳翻。〕谓曰：「险固如此，岂魏所能取！」悆曰：「攻守在人，何论险固！」悆还，于路复与梁话申固盟约。〔鹿悆既得综之诚款，知彭城之必可取，与梁将语，率多大言。盖其中心喜跃，不能自揜于言语之间，使梁将有如臾骈、絺疵之流，必能察知其情矣。〕六月，庚辰，综与梁话及淮阴苗文宠夜出，步投魏【章：十二行本「魏」作「或」；乙十一行本同；孔本同；退斋校同。】军。〔考异曰：南史综传：「综夜潜与梁话、苗宠三骑开北门，涉汴河，遂奔萧城，自称队主，见延明而拜。延明坐之，问其名氏，不答，曰：『殿下问人有见识者。』延明召使视之，曰：『豫章王也』。延明喜，下地执其手，答其拜，送于洛阳。」按魏书及北史鹿悆传皆豫有盟约，魏岂得不知！又魏书萧赞传作「济阴芮文宠」，北史作「济阴苗文宠」。今从南史。〕及旦，斋内诸合犹闭不开，众莫知所以，唯见城外魏军呼曰：〔呼，火故翻。〕「汝豫章王昨夜已来，在我军中，汝尚何为！」城中求王不获，军遂大溃。魏人入彭城，乘胜追击，【章：十二行本「击」下有「梁兵」二字；乙十一行本同；孔本同；张校同。】复取诸城，至宿预而还，〔还，从宣翻，又如字；下同。〕将佐士卒死没者什七八，唯陈庆之帅所部得还。〔史言陈庆之临乱能整，异于诸将。帅，读曰率。〕
上闻之，惊骇，有司奏削综爵土，绝属籍，更其子直姓悖氏。〔更，工衡翻；下更名同。〕未旬日，诏复属籍，封直为永新侯。〔吴立永新县，宋属安成郡。〕
西丰侯正德自魏还，〔事见上卷四年。〕志行无悛，〔行，下孟翻。悛，丑缘翻。〕多聚亡命，夜剽掠【章：十二行本「掠」下有「杀人」二字；乙十一行本同；孔本同。】于道，〔剽，匹妙翻。〕以轻车将军从北伐，缒军辄还。上积其前后罪恶，免官削爵，徙临海；未至，追赦之。
综至洛阳，见魏主，还就馆，为齐东昏侯举哀，服斩衰三年。〔见，贤遍翻。为，于伪翻。衰，仓雷翻。〕太后以下并就馆吊之，赏赐礼遇甚厚，拜司空，封高平郡公、丹杨王，更名赞。〔考异曰：梁书、南史皆云改名缵。今从魏书、北史。〕以苗文宠、梁话皆为光禄大夫；封鹿悆为定陶县子，除员外散骑常侍。
综长史济阳江革、司马范阳祖暅之皆为魏所虏，〔散，悉亶翻。骑，奇寄翻。济，子礼翻。暅，居邓翻。〕安丰王延明闻其才名，厚遇之。革称足疾不拜。延明使暅之作欹器漏刻铭，革唾骂暅之曰：「卿荷国厚恩，乃为虏立铭，〔荷，下可翻。为，于伪翻；下杯为同。〕孤负朝廷！」延明闻之，令革作大小寺碑、〔考异曰：南史作「丈八寺碑」。今从梁书。〕祭彭祖文，〔彭城，大彭氏之墟也，故祭之。〕革辞不为。延明将棰之，〔棰，止ü翻。〕革厉色曰：「江革行年六十，今日得死为幸，誓不为人执笔！」延明知不可屈，乃止；衵给脱粟饭三升，仅全其生而已。
20癸未，魏大赦，改元孝昌。
21破六韩拔陵围魏广阳王深于五原，军主贺拔胜募二百人开东门出战，斩首百余级，贼稍退。深拔军向朔州，胜常为殿。〔殿，丁练翻。〕
云州刺史费穆，招抚离散，四面拒敌。时北境州镇皆没，唯云中一城独存。〔去年，李崇使费穆守云中。〕道【章：十二行本「道」上有「久之」二字；乙十一行本同；孔本同；张校同；退斋校同。】路阻绝，援军不至，粮仗俱尽，穆弃城南奔尔朱荣于秀容，既而诣阙请罪，诏原之。
长流参军于谨〔长流参军，主禁防。从公府置长流参军；小府无长流，置禁防参军。〕言于广阳王深曰：「今寇盗倮起，未易专用武力胜也。谨请奉大王之威命，谕以祸福，庶几稍可离。」〔易，以豉翻。几，居依翻。〕深许之。谨兼通诸国语，乃单骑诣叛胡营，见其酋长，开示恩信，于是西部铁勒酋长乜列河等将三万余户南诣深降。〔骑，奇寄翻。酋，慈秋翻。长，知两翻。乜，母野翻，虏姓也。将，即亮翻。降，户江翻。〕深欲引兵折敷岭迎之，〔通典作「折敦岭」。〕谨曰：「破六韩拔陵兵势甚盛，闻乜列河等来降，必引兵邀之，若先据险要，未易敌也。不若以乜列河饵之，而伏兵以待之，必可破也。」深从之，拔陵果引兵邀击乜列河，尽俘其众；伏兵发，拔陵大败，复得乜列河之众而还。〔复，扶又翻；下辈复同。〕
柔然头兵可汗大破破六韩拔陵，〔可，从刊入声。汗，音寒。〕斩其将孔雀等。拔陵避柔然，南徙渡河。〔此河谓北河也。〕将军李叔仁以拔陵稍逼，求援于广阳王深，深帅众赴之。〔帅，读曰率。〕贼前后降附者二十万人，深与行台元纂表「乞于恒州北别立郡县，安置降户，随宜赈贷，息其乱心。」魏朝不从，〔朝，直遥翻。〕诏黄门侍郎杨昱分处之冀、定、瀛三州就食。〔处，昌吕翻。〕深谓纂曰：「此辈复为乞活矣。」〔乞活事见八十六卷晋惠帝光熙元年。按系年图书是年蠕蠕杀破六韩拔陵，通鉴明年书拔陵遣费律诱斩胡琛。〕
22秋，七月，壬戌，大赦。
23八月，魏柔玄镇民杜洛周聚众反于上谷，改元真王，攻没郡县，高欢、蔡儁、尉景及段荣、安定彭乐皆从之。洛周围魏燕州刺史博陵崔秉，〔燕，因肩翻。〕九月，丙辰，魏以幽州刺史常景兼尚书为行台，与幽州都督元谭讨之。景，爽之孙也。〔魏之儒风振于常爽。〕自卢龙塞至军都关，皆置兵守险，谭屯居庸关。〔卢龙关在辽西肥如县，唐改肥如为卢龙县。杜佑曰：卢龙塞在平州卢龙县城西北二百里。军都关在燕郡军都县。唐志曰：幽州昌平县北十五里有军都陉，西北三十五里有纳款关，即居庸故关，亦谓之军都关。考之汉志，上谷郡有军都、居庸两县，盖各县有关。凡此屯守，皆以防杜洛周。水经注，居庸关在上谷沮阳城东南六十里，军都关在居庸山南。〕
24冬，十月，吐谷浑遣兵击赵天安，天安降，凉州复为魏。〔去年，赵天安以凉州应莫折念生。复，扶又翻。降，户江翻。〕
平西将军高徽奉使嚈哒，还，至枹罕。〔嚈，益涉翻。哒，当割翻，又宅轧翻。枹，音肤。〕会河州刺史元祚卒，〔卒，子恤翻。〕前刺史梁钊之子景进引莫折念生兵围其城。长史元永等推徽行州事，勒兵固守；景进亦自行州事。徽请兵于吐谷浑，吐谷浑救之，〔吐，从暾入声。谷，音浴。〕景进败走。徽，湖之孙也。〔史述高徽与高欢同其所自出。〕
25魏方有事于西北，二荆、西郢群蛮皆反，断三嵵路，〔西荆治上洛，北荆治襄城，西郢治汝南真阳县。杜佑曰：北荆州今即伊阳县。三嵵镇在今汝州鲁阳县西南十九里，名高平城，古遶角城在县东南。又云：百里山在邓州向城县北，是三嵵之第一嵵；又北分岭山北，即三嵵之第二嵵；其第三嵵入汝州鲁山县界。断，丁管翻。〕杀都督，寇掠北至襄城。汝水有冉氏、向氏、田氏，种落最盛，〔三姓盖皆居汝源。种，章勇翻。〕其余大者万家，小者，各称王侯，屯据险要，道路不通。十二月，壬午，魏主下诏曰：「朕将亲御六师，扫荡逋秽，今先讨荆蛮，疆理南服。」时群蛮引梁将曹义宗等围魏荆州，〔此荆州治穰城。将，即亮翻。〕魏都督暹将兵数万救之，至鲁阳，不敢进。魏更以临淮王或为征南大将军，将兵讨鲁阳蛮，〔更，工衡翻。〕司空长史辛雄为行台左丞，东趣叶城。〔叶城时为襄州治所，此即汉南阳郡之叶县城也。趣，七喻翻。叶，式涉翻。〕别遣征虏将军裴衍、恒农太守京兆王罴，〔恒，户登翻。考异曰：周书罴传，罴未尝为恒农太守。今从魏书。〕将兵一万，自武关出通三嵵路，以救荆州。
衍等未至，或军已屯汝上，〔汝上，汝水之上也。〕州郡被蛮寇者争来请救，或以处分道别，不欲应之，〔被，皮义翻。处，昌吕翻。分，扶问翻。〕辛雄曰：「今裴衍未至，王士众已集，蛮左唐突，〔自宋以来，豫部诸蛮率谓之蛮左，所置蛮郡谓之左郡。〕挠乱近畿，〔挠，呼高翻，扰也。〕王秉麾阃外，见可而进，何论别道！」或恐后有得失之责，邀雄符下。〔符，尚书行台符也。下，遐稼翻。〕雄以群蛮闻魏主将自出，心必震动，可乘势破也，遂符或军，令速赴击。群蛮闻之，果散走。
魏主欲自出讨贼，中书令袁翻谏而止。辛雄自军中上疏曰：「凡人所以临陈忘身，触白刃而不惮者，一求荣名，二贪重赏，三畏刑罚，四避祸难，〔陈，读曰阵。难，乃旦翻。〕非此数者，虽圣王不能使其臣，慈父不能厉其子矣。明主深知其情，故赏必行，罚必信，使亲疏贵贱勇怯贤愚，闻锺鼓之声，见旌旗之列，莫不奋激，竞赴敌场，岂恹久生而乐速死哉﹖〔恹，与厌同。乐，音洛。〕利害悬于前，欲罢不能耳。自秦、陇节，蛮左乱常，已历数载，〔载，子亥翻。〕三【章：十二行本「三」上有「凡在戎役数十万人，扞御」十字；乙十一行本同；孔本同；张校同。】方之师，【章：十二行本无「之师」二字；乙十一行本同；孔本同；张校同。】败多胜少，迹其所由，不明赏罚之故也。〔三方之师，谓西讨秦、陇，北御边镇，南击蛮左也。〕陛下虽降明诏，赏不移时，然将士之勋，历稔不决，〔历稔，犹言历年，一年五谷一稔，故以年为稔。〕亡军之卒，晏然在家，是使节士无所劝慕，庸人无所畏慑；〔慑，之涉翻。〕进而击贼，死交而赏赊，〔赊，远也。〕退而逃散，身全而无罪，此其所以望敌奔沮，不肯尽力者也。陛下诚能号令必信，赏罚必行，则军威必张，盗贼必息矣。」疏奏，不省。〔省，悉景翻。〕
曹义宗等取顺阳马圈，〔圈，求远翻。〕与裴衍等战于淅阳，〔汉弘农郡有析县，晋分属顺阳郡，元魏置淅阳郡，以其地在淅水之阳也。即隋、唐南乡、内乡二县之地。〕义宗等败退。衍等复取顺阳，进围马圈。洛州刺史董绍以马圈城坚，衍等粮少，上书言其必败。未几，义宗击衍等，破之，复取顺阳。〔复，扶又翻。少，诗沼翻。上，时掌翻。几，居岂翻。〕魏以王罴为荆州刺史。
26邵陵王纶摄南徐州事，在州喜怒不恒，肆行非法。遨游市里，问卖鲇者曰：「刺史何如﹖」对言：「躁虐。」纶怒，令吞鲇而死，〔鲇，与帋同，音市演翻。帋鱼似蛇，今江东沟港皆有之。躁，则到翻。〕百姓惶骇，道路之日。〔道路相逢者但以目相视，而不敢言。〕尝逢丧车，夺孝子服而着之，〔着，则略翻。〕匍匐号叫。〔号，户刀翻；下悲号同。〕签帅惧罪，密以闻。上始严责纶，而不能改，于是遣代。纶悖慢逾甚，〔帅，所类翻。悖，蒲内翻，又蒲没翻。〕乃取一老翁短瘦类上者，加以衮冕，置之高坐，朝以为君，自陈无罪；使就坐剥褫，〔坐，徂卧翻。朝，直遥翻。褫，敕豸翻。〕捶之于庭。又作新棺，贮司马崔会意，以车挽歌为送葬之法，〔捶，止ü翻。贮，丁吕翻。，音而，丧车也。庄子曰：绋讴所生，必于斥苦。绋讴，挽歌也。左传，公孙夏使其徒歌虞殡。杜预注曰：虞殡，送葬歌曲。田横之死，其徒有蒿里、薤露之歌。搜神记曰：挽歌，丧家之乐，执绋者相和之声。〕使妪乘车悲号。〔妪，威遇翻。〕会意不能堪，轻骑还都以闻。上恐其奔逸，以禁兵取之，将于狱赐尽，太子统流涕固谏，得免，戊子，免纶官，削爵土。
27魏山胡刘蠡升反，自称天子，置旦官。〔山胡，即汾州之稽胡。〕
28初，敕勒酋长斛律金事怀朔镇将杨钧为军主，行兵用匈奴法，望尘知马步多少，嗅地知军远近。〔酋，慈秋翻。事，知两翻。将，即亮翻。少，诗沼翻。嗅，许救翻。〕及破六韩拔陵反，金拥众归之，拔陵署金为王。既而知拔陵终无所成，乃诣云州降，仍稍引其众南出黄瓜堆，〔水经注：桑干水与武周水合而东南流，屈径黄瓜堆南，又东南流径桑干郡北。〕为杜洛周所破，脱身归尔朱荣，荣以为别将。
资治通鉴卷第一百五十一
端明殿学士兼翰林侍读学士朝散大夫右谏议大夫充集贤殿修撰提举西京嵩
山崇福宫上柱国河内郡开国侯食邑一千八百户食实封六百户赐紫金鱼袋臣司马光奉敕编集
后学天台胡三省音注
梁纪七〔起柔兆敦牂（尽强圉协洽（丁未），凡二年。〕
高祖武皇帝七
普通七年〔（丙午、五二六）〕
1春，正月，辛丑朔，大赦。
2壬子，魏以汝南王悦领太尉。
3魏安州石离、穴城、斛盐三戍兵反，应杜洛周，众合二万，洛周公松岍赴之。〔水经注：大榆河出御夷镇北塞中，南流径密云戍西，又南流径孔山西，又历密云戍东，右合孟广鲋水。鲋水西径孔山南，上有洞穴开明，故谓之孔山。大榆河又东南流，白杨泉水注之。水北发白杨溪望离石。大榆河又东南流出峡，径安州旧渔阳郡之滑盐县南，世谓之斛盐城，西北去御夷镇二百里。岍，轻烟翻，或曰：岍，鲋字之误也。读作「陉」。唐志：营州西北百里曰松陉岭。〕行台常景使别将崔仲晢屯军都关以邀之，〔将，即亮翻。〕仲哲战没，元谭军夜溃，〔元谭军于居庸关，见上卷上年。〕魏以别将李琚代谭为都督。仲哲，秉之子也。〔崔秉时为燕州刺史。〕
4初，魏广阳王深通于城阳王徽之妃。徽为尚书令，为胡太后所信任；会恒州人请深为刺史，徽言深心不可测。及杜洛周反，五原降户在恒州者谋奉深为主，深惧，上书求还洛阳。〔时深军于朔州。恒，户登翻。降，户江翻。上，时掌翻。〕魏以左卫将军杨津代深为北道大都督，诏深为吏部尚书。徽，长寿之子也。〔长寿，景穆子也。〕
五原降户鲜于修礼等帅北镇流民反于定州之左城，〔按杨津传，左城当在博陵界。又水经注，中山唐县有左人城。帅，读曰率。〕改元鲁兴，引兵向州城，州兵御之不利。杨津至灵丘，〔灵丘县，汉属代郡，唐为蔚州。〕闻定州危迫，引兵救之，入据州城。修礼至，津欲出击之，长史许被不听，津手剑击之，〔手，首又翻。此以记檀弓「子手弓」释文为据。〕被走得免。津开门出战，斩首数百，贼退，人心少安。〔少，诗沼翻。〕诏寻以津为定州刺史兼北道行台。魏以扬州刺史长孙稚为大都督北讨诸军事，与河间王琛共讨修礼。〔长，知两翻。琛，丑林翻。〕
5二月，甲戌，北伐众军解严。
6魏西部敕勒斛律汳阳反于桑干西，〔干，音干。〕与费也头牧子相连结。三月，甲寅，游击将军尔朱荣击破洛阳于深井，牧子于河西。〔北河之西。〕
8魏大赦。
9癸巳，魏以侍中、车骑大将军城阳王徽为仪同三司。〔骑，奇寄翻。〕徽与给事黄门侍郎徐纥共毁侍中元顺于太后，出为护军将军、太常卿。顺奉辞于西游园，纥侍侧，顺指之谓太后曰：「此魏之宰鲐，〔宰鲐，吴太宰鲐也，好谗，吴王夫差信而任之，以至亡国。鲐，匹鄙翻。〕魏国不亡，此终不死！」纥胁肩而出，〔朱元晦曰：胁肩，竦体也，小人侧媚之态。〕顺抗声叱之曰：「尔刀笔小才，止堪供几案之用，岂应污辱门下，斁我彝伦！」〔污，乌故翻。斁，多路翻，败也。〕因振衣而起。太后默然。
10魏朔州城民鲜于阿胡等据城反。〔阿，从安入声。〕
</div>
    <div class="pagination">
<a href="资治通鉴注_page157.html">上一页</a><span>...</span><a href="资治通鉴注_page153.html">153</a><a href="资治通鉴注_page154.html">154</a><a href="资治通鉴注_page155.html">155</a><a href="资治通鉴注_page156.html">156</a><a href="资治通鉴注_page157.html">157</a><span class="current-page">158</span><a href="资治通鉴注_page159.html">159</a><a href="资治通鉴注_page160.html">160</a><a href="资治通鉴注_page161.html">161</a><a href="资治通鉴注_page162.html">162</a><a href="资治通鉴注_page163.html">163</a><span>...</span><a href="资治通鉴注_page159.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
