<!DOCTYPE html>
<html>
 <head>
  <meta charset="utf-8"/>
  <title>
   资治通鉴注 - 第 174 页/共 334 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   资治通鉴注 - 第 174 页/共 334 页
  </h1>
  <div class="content">
   17齐显祖之初立也，留心政术，务存简靖，坦于任使，〔谓任使之际，坦怀待人。〕人得尽力。又能以法驭下，或有违犯，不容勋戚，内外莫不肃然。至于军国机策，独决怀抱；每临行陈，〔行，户刚翻。陈，读曰阵。〕亲当矢石，所向有功。数年之后，渐以功业自矜，遂嗜酒淫泆，〔泆，弋乙翻，淫放也。〕肆行狂暴；或身自歌舞，尽日通宵；或散发胡服，杂衣锦彩；〔衣，于既翻。〕或袒露形体，涂傅粉黛；或乘驴、牛、橐驼、白象，不能鞍勒；或令崔季舒、刘桃枝负之而行，担胡鼓拍之；〔胡鼓，以手拍之成声。刘昫曰：腰鼓大者瓦，小者木，皆广首而纤腹，本胡鼓也。担，都甘翻。〕勋戚之弟，朝夕临幸，游行市里，街坐巷宿；或盛夏日中暴身；〔暴，读曰暴。〕或隆冬去衣驰走；从者不堪，〔去，羌吕翻。从，才用翻。〕帝居之自若。三台构木高二十七丈，〔高，居报翻。〕两栋相距二百余尺，工匠危怯，皆系绳自防，帝登脊疾走，殊无怖畏；〔脊，栋脊也。怖，普布翻。〕时复雅飱，〔复，扶又翻。飱，与舞同。〕折旋中节，〔中，竹仲翻。〕傍人见者莫不寒心。尝于道上问妇人曰：「天子何如﹖」曰：「颠颠痴痴，何成天子！」帝杀之。
娄太后以帝酒狂，举杖击之曰：「如此父生如此儿！」帝曰：「即当嫁此老母与胡。」太后大怒，遂不言笑。帝欲太后笑，自匍匐，〔匍，音蒲。匐，莫北翻。〕以身举床，坠太于地，颇有所伤。既醒，大惭恨，使积柴炽火，欲入其中。太后惊惧，亲自持挽，强为之笑，曰：「向汝醉耳！」〔强，其两翻。为，于伪翻。〕帝乃设地席，命平秦王归彦执杖，口自责数，〔自责而数罪也。数，所具翻。〕脱背就罚，谓归彦曰：「杖不出血，当斩汝。」太后前自抱之，帝流涕苦请，乃笞脚五十，然后衣冠拜谢，悲不自胜。〔胜，音升。〕因是戒酒，一旬，又复如初。
帝幸李后家，以鸣镝射母后崔氏，〔射，而亦翻。〕骂曰：「吾醉时尚不识太后，老婢何事！」马鞭乱击一百有余。虽以杨愔为相，使进厕筹，以马鞭鞭其背，流血浃袍。尝欲以小刀剺其腹，〔愔，于今翻。相，息亮翻。浃，即协翻。剺，力之翻，划也。〕崔季舒托俳言曰：「老小公子恶戏。」〔托为俳谐之言。〕因掣刀去之。〔掣，昌列翻。去，羌吕翻。〕又置愔于棺中，载以车。〔，音而，丧车也。〕又尝持槊走马，〔槊，色角翻。〕以拟左丞相斛律金之胸者三，金立不动，乃赐帛千段。
高氏妇女，不问亲疏，多与之乱，或以赐左右，又多方苦辱之。彭城王浟太妃尔朱氏，魏敬宗之后也，〔浟，夷周翻。〕帝欲蒸之，不从；手刃杀之。故魏乐安王元昂，李后之姊伲也，其妻有色，帝数幸之，〔数，所角翻。〕欲纳为昭仪。召昂，令伏，以鸣镝射之百余下，〔射，而亦翻。〕凝血垂将一石，竟至于死。后啼不食，乞让位于姊，太后又以为言，帝乃止。
又尝于众中召都督韩哲，无罪，斩之。作大镬、长锯、剉、碓之属，陈之于庭，〔镬，户郭翻。鼎大无足曰镬。〕每醉，辄手杀人，以为戏乐。〔乐，音洛。〕所杀者多令支解，或焚之于火，或投之于水。杨愔乃简邺下死囚，置之仗内，〔殿庭左右立仗。〕谓之供御囚，帝欲杀人，辄执以应命，三月不杀，则宥之。
开府参军裴谓之上书极谏，帝谓杨愔曰：「此愚人，何敢如是！」对曰：「彼欲陛下杀之，以成名于后世耳。」帝曰：「小人，我且不杀，尔焉得名！」〔焉，音烟。〕帝与左右饮酒，曰：「乐哉！」都督王纮曰：「有大乐，亦有大苦。」〔乐，音洛。〕帝曰：「何谓也﹖」对曰：「长夜之饮，不寤国亡身陨，所谓大苦！」帝缚纮，欲斩之，思其有救世宗之功，乃舍之。〔高澄之死，王纮冒刃御贼，见一百六十二卷武帝太清二年。〕
帝游宴东山，以关、陇未平，投杯震怒，召魏收于前，立为昭书，宣示远近，将事西行；魏人震恐，常为度陇之计，〔宇文泰识虚实，何得因西行一诏，便为度陇之计！此齐史官之华言耳。〕然实未行。一日，泣谓群臣曰：「黑獭不受我命，柰何﹖」都督刘桃枝曰：「臣得三千骑，〔骑，奇寄翻。〕请就长安擒之以来。」帝壮之，赐帛千匹。赵道德进曰：「东西两国，强弱力均，彼可擒之以来，此亦可擒之以往。桃枝妄言应诛，陛下柰何滥赏！」帝曰：「道德言是。」回绢赐之。帝乘马欲下峻岸，入于漳，〔欲入漳水。〕道德揽辔回之；帝怒，将斩之。道德曰：「臣死不恨，当于地下启先帝，论此儿酣酗颠狂，不可教训。」〔酗，吁句翻。陆德明曰：以酒为凶曰酗。〕帝默然而止。他日，帝谓道德曰：「我饮酒过，〔过，谓过多。〕须痛杖我。」道德扶之，〔扶，升栗翻，击也。〕帝走。道德逐之曰：「何物人，为此举止！」
典御丞李集面谏，〔五代志曰。后齐制官，多循后魏之旧。尚食、尚药二局，皆有典御及丞。尚食总知御膳事，尚药总知御药事，属门下省。〕比帝于桀、纣。帝令缚置流中，〔流水中也。〕沉没久之，〔沈，持林翻。〕复令引出，〔复，扶又翻。〕谓曰：「吾何如桀、纣﹖」集曰：「向来弥不及矣！」帝又令沈之，引出，更问，如此数四，集对如初。帝大笑曰：「天下有如此痴人，方知龙逄、比干未是俊物！」〔龙逄，谏夏桀而死，比干谏殷纣而死。逄，皮江翻。〕遂释之。顷之，又被引入见，〔被，皮义翻。见，贤遍翻。〕似有所谏，帝令将出要斩。〔要，读曰腰。〕其或斩或赦，莫能测焉。
内外憯憯，〔憯，七感翻。憯憯，痛毒之意。〕各怀怨毒；而素能默识强记，加以严断，〔断，丁乱翻。〕群下战栗，不敢为非。又能委政杨愔，愔总摄机衡，百度修敕，〔敕，理也。〕故时人皆言主昏于上，政清于下。愔风表鉴裁，为朝野所重，少历屯阨，〔尔朱屠害杨氏，唯愔得脱，潜窜累载，后归高欢，又以谗间逃隐海岛，欢访而用之。裁，才代翻。少，诗照翻。屯，陟轮翻。〕及得志，有一餐之惠者必重报之，虽先尝欲杀己者亦不问；典选二十余年，以奖拔贤才为己任。性复强记，一见皆不忘其姓名，选人鲁漫汉自言猥贱独不见识，〔选，须绢翻。复，扶又翻。猥，鄙也。〕愔曰：「卿前在元子思坊，〔元子思坊，邺城?之{名。魏侍中元子思居此，后谋西奔，被诛，时人因以名坊。〕乘短尾牝驴，见我不下，以方曲障面，我何为不识卿！」漫汉惊服。
18秋，七月，甲戌，前天门太守樊毅袭武陵，杀武州刺史衡阳王护，王琳使司马潘忠击之，执毅以归。护，畅之孙也。〔畅，武帝之弟。〕
19丙子，以陈霸先为中书监，司徒、扬州刺史，进爵长城公，余如故。
20初，余孝顷为豫章太守，〔姓谱：余姓，由余之后。〕侯瑱镇豫章，孝顷于新吴县〔汉灵帝中平中，立新吴县，属豫章郡，今洪州奉新县即其地。〕别立城栅，与瑱相拒。瑱使其从弟奫守豫章〔从，才用翻。奫，于伦翻。〕悉众攻孝顷，久不克，筑长围守之。癸酉，侯平发兵攻奫，大掠豫章，焚之，奔于建康。瑱众溃，奔湓城，依其将焦僧度。僧度劝之奔齐，会霸先使记济阳蔡景历南上，〔济，子礼翻。自建康泝流至湓城为南上。上，时掌翻。〕说瑱令降，瑱乃诣阙归罪，霸先为之诛侯平。〔说，式芮翻。降，户江翻。为，于伪翻。〕丁亥，以瑱为司空。
南昌民熊昙朗，世为郡着姓。昙朗有勇力，侯景之乱，聚众据丰城为栅，〔南昌县带豫章郡。吴立富城县，晋武帝太康元年，更名丰城县，属豫章郡，今县在郡城南一百五十五里。昙，徒含翻。〕世祖以为巴山太守。〔元帝庙号世祖。〕江陵陷，昙朗兵力浸强，侵掠邻县。侯瑱在豫章，昙朗外示服从而阴图之，及瑱败走，昙朗获其马仗。
21己亥，齐大赦。
22魏太师泰遣安州长史钳耳康买使于王琳，〔钳耳，夷姓也，出于西羌。钳，其廉翻。孙愐曰：钳耳，西羌人，自云周王季之后，为虔仁氏，音讹为钳耳。〕琳遣长史席豁报之，且请归世祖及愍怀太子之柩；泰许之。〔江陵之陷，魏既戕元帝，遂杀愍怀太子元良。柩，音旧。〕
23八月，己酉，鄱阳王循卒于江夏，弟丰城侯泰监郢州事。〔夏，户雅翻。监，工衔翻。〕王琳使兖州刺史吴藏攻江夏，不克而死。〔琳署藏领兖州耳。〕
24魏太师泰北渡河。〔据魏纪，泰北巡，渡北河。〕
25魏以王琳为大将军、长沙郡公。
26魏江州刺史陆腾讨陵州叛獠，〔五代志：隆山郡，西魏置陵州，今陵井监是也。江州亦置于隆山郡之隆山县。獠，鲁皓翻。〕獠因山为城，攻之难拔。腾乃陈伎乐于城下一面，〔伎，渠绮翻。〕獠弃兵，携妻子临城观之，腾潜师三面俱上，斩首万五千级，遂平之。〔唐柴绍破吐谷浑亦用此术。上，时掌翻。〕腾，俟之玄孙也。〔陆俟事魏太武帝，及文成帝之初立，以子丽诛宗爱功封王。〕
27庚申，齐主将西巡，百官辞于紫陌，帝使抬骑围之，〔骑兵执抬者为抬骑。抬，色角翻。骑，奇寄翻。〕曰：「我举鞭，即杀之。」日晏，帝醉不能起。黄门郎是连子畅曰：〔是连，亦夷姓也。魏书官氏志：内入诸姓有是连氏。〕「陛下如此，群臣不胜恐怖。」〔胜，音升。怖，普布翻。〕帝曰：「大怖邪！若然，勿杀。」〔若然，犹云若如此也。〕遂如晋阳。
28九月，壬寅，改元，大赦。以陈霸先为丞相、录尚书事、镇卫大将军、扬州牧、义兴公。〔自长城县公进封义兴郡公。按陈书帝纪，「义」当作「吴」。〕以吏部尚书王通为右仆射。
29突厥木杆可汗假道于凉州以袭吐谷浑，魏太师泰使凉州刺史史宁帅骑随之，至番禾，〔番禾县，汉属张掖郡，魏分置番禾郡。如淳曰：番，音盘。隋废番禾郡为番禾县，属凉州；唐天宝三年，改为天宝县。厥，九勿翻。杆，公旦翻。可，从刊入声。汗，音寒。吐，从暾入声。谷，音浴。帅，读曰率。骑，奇寄翻。〕吐谷浑觉之，奔南山。木杆将分兵追之，宁曰：「树敦、贺真二城，吐谷浑之巢穴也，拔其本根，余众自散。」木杆从之。木杆从北道趣贺真，宁从南道趣树敦。〔树敦城，在曼头山北，吐谷浑之旧都也。周穆王时，犬戎树惇居之，因以名城。祭公谋父所谓「犬戎树惇，能帅旧德」者也。趣，七喻翻。〕吐谷浑可汗【章：十二行本「汗」下有「夸吕」二字；乙十一行本同；孔本同；张校同。】在贺真，使其征南王将数千人守树敦。〔将，即亮翻。〕木杆破贺真，获夸吕妻子；宁破树敦，虏征南王；还，与木杆会于青海，〔吐谷浑中有青海，周回千余里，海中有弓钆。每冬冰合，以良牝马置此山，至来春收之，牝马皆有孕，生驹，号为龙种，必多骏异，日行千里。〕木杆叹宁勇决，赠遗甚厚。〔遗，于季翻。〕
30甲子，王琳以舟师袭江夏；冬，十月，壬申，丰城侯泰以州降之。
31齐发山东寡妇二千六百人以配军，有夫而滥夺者什二三。
32魏安定文公宇文泰还至牵屯山而病，〔北巡而还也。杜佑曰：牵屯在平凉郡高平县，亦曰汧屯山，今谓之笄头山。〕驿召中山公护。护至泾州，见泰，泰谓护曰：「吾诸子皆幼，外寇方强，天下之事，属之于汝，〔属，之欲翻；下所属同。〕宜努力以成吾志。」乙亥，卒于云阳。〔年五十。云阳县，汉属冯翊，魏收志属北地郡；后周置云阳郡，有云阳宫。〕护还长安，发丧。泰能驾御英豪，得其力用，性好质素，不尚虚饰，明达政事，崇儒好古，凡所施设，皆依仿三代而为之。〔好，呼到翻。〕丙子，世子觉嗣位，为太师、柱国、大耱宰，出镇同州，〔宇文泰辅政多居同州，以其地扼关、河之要，齐人或来侵轶，便于应接也。〕时年十五。
中山公护，名位素卑，虽为泰所属，而群公各图执政，莫肯服从。护问计于大司寇于谨，谨曰：「谨早蒙先公非常之知，恩深骨肉，今日之事，必以死争之。若对众定策，公必不得让。明日，群公会议，谨曰：「昔帝室倾危，非安定公无复今日。〔谓魏孝武帝为高欢所逼，遁逃入关，宇文泰迎而辅之，以立国于关右。复，扶又翻。〕今公一旦违世，嗣子虽幼，中山公亲其兄子，兼受顾托，军国之事，埋须归之。」辞色抗厉，众皆悚动。〔抗厉，举声高亢，且正色严厉也。〕护曰：「此乃家事，护虽庸昧，何敢有辞。」谨素与泰夷，护常拜之，至是，谨起而言曰：「公若统理军国，谨等皆有所依。」遂再拜。群公迫于谨，亦再拜，于是众议始定。护纲纪内外，抚循文武，人心遂安。
33十一月，辛丑，丰城侯泰奔齐，齐以为永州刺史。〔南方以零陵郡为永州。齐以泰为永州刺史，未知此永州置于何地。〕诏征王琳为司空，〔此齐诏也。〕琳辞不至，留其将潘纯陀监郢州，〔监，工衔翻。〕身还长沙。魏人归其妻子。
34壬子，齐主诏以「魏末豪杰纠合乡部，因缘请托，各立州郡，离大合小，公私烦费，丁口减于畴日，〔畴日，犹言昔日。〕守令倍于昔时。且要荒向化，〔要荒，引古要服、荒服为言。要者，要结好信而从服之。荒者，言其来服荒忽无常也。要，一遥翻。〕旧多浮伪，百室之邑，遽立州名，三户之民，空张郡目，〔此谓梁末所置州郡在江、淮之间者也。〕循名责实，事归焉有。」〔焉，于虔翻，何也。〕于是并省三州，一百五十三郡。【章：十二行本「郡」下有「五百八十九县、三镇、二十六戍」十二字；乙十一行本同；孔本同；退斋校同。】〔考异曰：北史作「五十六郡」。今从齐书。〕
35诏分江州四郡置高州。〔四郡，盖临川、安成、豫宁、巴山，以其地在南江之西，负山面水，据高临深，因名高州。〕军【章：十二行本「军」上有「以明威将」四字；乙十一行本同；孔本同；退斋校同。】黄法鳓为刺史，镇巴山。〔鳓，巨俱翻。宋白曰：梁大同二年分庐陵之兴平、临川之新建二县，立西宁、巴山二县，合其县立为巴山郡。其郡古迹在抚州崇仁县巴山之北。〕
36十二月，壬申，以曲江侯勃为太保。
37甲申，魏葬安定文公。丁亥，以岐阳之地封世子觉为周公。〔岐阳，即扶风之地。昔周兴于岐周，因为国号。宇文辅魏，仿周以立法制，故魏朝之臣以周封之，将禅代也。〕
38初，侯景之乱，临川民周续起兵郡中，〔临川，汉豫章郡南城县之地，后汉分南城北境为临汝县，吴孙亮太平二年，分豫章之东部南城、临汝二县置临川郡，隋、唐为抚州。〕始兴王毅以郡让之而去。续部将皆郡中豪放，多骄横，〔将，即亮翻；下同。横，户孟翻。〕续裁制之，诸将皆怨，相与杀之。续宗人迪，勇冠军中，〔冠，古玩翻。〕众推为主。迪素寒微，恐郡人不服，以郡周敷族望高显，折节交之，〔折，而设翻。〕敷亦事迪甚谨。迪据上塘，〔「上塘」，下卷作「工塘」，必有一误。按陈书周迪传，「工」字为是。〕敷据故郡，朝廷以迪为衡州刺史，领临川内史。〔以临川内史带衡州刺史耳。〕时民遭侯景之乱，皆弃农业，群聚为盗，唯迪所部独务农桑，各有赢储，政教严明，〔教，谓教令，州郡下令谓之教。〕征敛必至，〔敛，力赡翻。〕余郡乏绝者皆仰以取给。〔仰，牛向翻。〕迪性质朴，不事威仪，居常徒跣，虽外列兵卫，内有女伎，挼绳破篾，傍若无人，〔伎，渠绮翻。挼，奴禾翻。蔑，莫结翻，竹筠也。〕讷于言语而襟怀信实，临川人皆附之。
39齐自西河总秦戍筑长城。〔考异曰：去岁六月己云筑长城，而地名，长、短不同，不知与此为一事为二事。北齐书、北史皆然。今两存之。〕东至于海，前后所筑东西凡三千余里，率十里一戍，其要害置州镇，凡二十五所。
40魏宇文护以周公幼弱，欲早使正位以定人心，庚子，以魏恭帝诏禅位于周，〔魏道武帝以晋孝武太元二十一年改元皇始，历十二世至孝武帝永熙三年西迁，魏遂分为东、西。西魏又历三世，凡十五世，一百六十年而亡。〕使大宗伯赵贵持节奉册，济北公迪致皇帝玺绂；恭帝出居大司马府。〔济，子礼翻。玺，斯氏翻。绂，音弗。〕
资治通鉴卷第一百六十七
端明殿学士兼翰林侍读学士朝散大夫右谏议大夫充集贤殿修撰提举西京嵩
山崇福宫上柱国河内郡开国侯食邑一千八百户食实封六百户赐紫金鱼袋臣司马光奉敕编集
后学天台胡三省音注
陈纪一〔起强圉赤奋若（丁丑），尽屠维单阏（己卯），凡三年。
〔武帝既有功于梁，自以为姓出于陈，自吴兴郡公进封陈公；及受命，国遂号曰陈。〕
高祖武皇帝〔【章：乙十一行本有「帝姓陈氏，讳霸先，梁太平二年进封陈王，寻受梁禅」二字。】讳霸先，字兴国，小字法生，姓陈氏，吴兴长城下若里人。〕
永定元年〔（丁丑、五五七）是年十月受禅，始改元永定。自十月以前，犹是梁太平二年。〕
1春，正月，辛丑，周公即天王位，〔讳觉，字妷罗尼，宇文泰第三字也。宇文辅政，慕仿周礼，泰卒，觉嗣，遂封周公；既受命，国号曰周。〕柴燎告天，朝百官于露门；〔露门，即古之路门。路，大也。宇文建国，率仿古制，故外朝曰路门。郑玄曰：外明曰皋门，朝门曰应门，内有路门。孔颖达曰：尔雅：门屏之间谓之宁。郭曰：人主视朝所宁立处。李巡曰：正明外两塾间曰宁。谓天子受朝于路门外之朝，于门外而宁立，以待诸侯之至故云当宁而立也。然门外有屏者，即树塞门是也。尔雅云：正门谓之应门。又云：屏，谓之树。李巡曰：常当门自蔽，名曰树。郭云：小墙当门中。按李、郭二注以推验礼文，诸侯内屏在路门之内，天子外屏在路门之外，而近应门。周制，天子三朝，其一在路门内，谓之燕朝，太仆掌之。故太仆云，王视燕朝，则正其位。文王世子云：公族朝于内朝，亲之也。此则王与宗人图其嘉事，及王退侯大夫之朝也。其二是路门外之朝，谓之治朝，司士掌之。故司士云，正朝仪之位。此是每日视朝之位，其王与诸侯宾射，亦与治朝同。其三是皋门之内，库门之外，谓之外朝，朝士掌之。此是询众庶之朝也。朝，直遥翻。〕追尊王考文公为文王，妣为文后；大赦。封魏恭帝为宋公。以木德承魏水，行夏之时，服色尚黑。〔行夏之时，用寅正也。服色尚黑，随水行也。夏，户雅翻。〕以李弼为太师，赵贵为太傅，大耱宰独孤信为太保，大宗伯中山公护为大司马。〔后周太祖初据关右，官名未改魏号。及域内粗定，改定章程，命尚书令卢辩远师周制，置三公、三孤，以为论道之官；次置六卿以分司庶务。闵帝受禅，大司马掌兵，宇文护居之，以专兵要。
2诏以王琳为司空、骠骑大将军，〔骠，匹妙翻。骑，奇寄翻。〕以尚书右仆射王通为左仆射。
3周王祀圜丘，自谓先世出于神农，以神农配二丘，〔宇文氏自谓其先出于炎帝。炎帝为黄帝所灭，子孙遁去朔野，其后有葛乌兔者，雄武多算略，鲜卑奉以为主。裔孙曰普回，因狩得玉玺三纽，文曰「皇帝玺」，以为天授，其俗谓天子曰宇文，遂以为氏国号。二丘，圜丘、方丘也。〕始祖献侯配南北郊，〔普回小莫那自阴山南徙，始居辽西，谥曰献侯。〕文王配明堂，庙号太祖。癸卯，祀方丘。甲辰，祭大社。〔五代志：后周宪章姬周，祭祀之式，多依仪礼。司量，掌为坛之制。圜丘三成，崇一丈二尺，深二丈，上径六丈，十有二阶，每等十有二节，在国阳七里之郊。圆壝径三百步，内壝半之，方一成，上崇一丈，径六丈八尺，上崇五尺，方四丈。八方，方一阶，阶十级，级一尺。方丘在国阴十里之郊，丘一成八方，下崇一丈，方六丈八尺，上崇五尺，方四丈。八方一阶，级一尺。其壝八面，径百二十步，内壝半之。南郊为方坛于国南五里，其炭一丈二尺，其广二丈。其壝方百二十步，仕壝半之。神州之坛，崇一丈，方四丈，在北郊方丘之右，其壝如方丘。其祭圜丘及南郊，并在月上辛。右宗庙而左社稷。皇帝亲祀社稷，耱宰亚献，宗伯终献。〕除市门税。〔魏末盗贼群起，国用不足，税入市门者一钱，今除之。〕乙巳，享太庙，仍用郑玄义，立太祖与二昭、二穆为五庙，其有德者别为祧庙，不毁。〔记王制曰：天子七庙，三昭三穆，与太祖之庙而七。郑玄注云：此周制七者，太祖及文王、武王之祧与亲庙四。决疑要注曰：凡昭穆，父南面，故曰昭，昭，明也；子忠面，故曰穆，穆，顺也。李涪曰：昭，本如字，为汉讳昭，改曰韶。一曰：晋文帝名昭，故读曰韶。辛亥，祀南郊。壬子，立王后元氏。后，魏文帝之女晋安公主也。
4齐南安城主冯显请降于周，〔降，户江翻。〕周柱国宇文贵使丰州刺史太原郭彦将兵迎之，〔五代志：永安郡黄冈县，齐曰南安。又魏收志：天平初，置南安郡，属襄州，后陷。以地考之，当在五代志之颍川郡叶县界。又五代志：淅阳郡武当县，旧置武当郡及始平郡，后改为齐兴郡，梁置兴州，后周改为丰州，隋为均州。将，即亮翻。〕遂据南安。
5吐谷浑为寇于周，攻凉、鄯、河三州。〔武威郡，凉州。西平郡，鄯州。枹罕郡，河州。吐，从暾入声。谷，音浴。鄯，时战翻。〕秦州都督遣渭州刺史于翼赴援，〔魏黄初三年，始置都督诸州军事。又有都督中外诸军，其任尤重。南、北朝皆因之。而军行又有都督诸军，左、右、前、后、中军大都督；内而宿卫，有正副都督、散都督、帅都督、旅都督；外而州郡，有防城都督、帐内都督。都督之名虽同，其位任悬绝矣。此秦州都督，盖都督河、渭、凉、鄯诸州也。后周九命之制，都督八命。其授柱国大将军、开府仪同者，并加使持节、大都督，盖九命也。〕翼不从。僚属咸以为言，翼曰：「攻取之术，非夷俗所长。此寇之来，不过抄掠边牧，掠而无获，势将自走。劳师而往，必无所及。翼携之已了，〔了，明也。抄，楚交翻。揣，初委翻。〕幸勿复言。」〔复，扶又翻。〕数日，问至，果如翼所策。
6初，梁世祖以始兴郡为东衡州，以欧阳頠为刺史。久之，徙頠为郢州刺史，萧勃留頠不遣。〔頠，鱼委翻。〕世祖以王琳代勃为广州刺史，勃遣其将孙荡监广州，尽帅所部屯始兴以避之。〔见一百六十五卷梁元帝承圣三年。将，即亮翻；下同。监，工衔翻。帅，读曰率。〕頠别据一城，不往谒，闭门自守。勃怒，遣兵袭之，尽数其货财马仗；寻赦之，使复其所，与之结盟。江陵陷，頠遂事勃。二月，庚午，勃起兵于广州，遣頠及其将傅泰、萧孜为前军。孜，勃之从子也。〔从，才用翻。考异曰：陈书、南史周文育传皆作「子」。今从梁书帝纪。〕南江州刺史余孝顷以兵会之。〔孝顷据新吴，盖就置南江州，会为刺史。考异曰：典略作「南康州刺史。」今从梁书。〕诏平西将军周文育帅诸军讨之。〔帅，读曰率。〕
7癸酉，周王朝日于东郊；〔朝，直遥翻；下同。〕戊寅，祭太社。
8周楚公赵贵、卫公独孤信故皆与太祖等夷，〔宇文泰庙号太祖。〕及晋公护专政，〔宇文护自中山公进封晋公。〕皆怏怏不服。〔怏，于两翻。〕贵谋杀护，信止之；开府仪同三司宇文盛告之。丁亥，贵入朝，护执而杀之，免信官。〔此所谓主少国疑，大臣未附之时也。既杀赵贵，护之威权成矣。〕
9领军将军徐度出东关侵齐，戊子，至合肥，烧齐船三千艘。〔艘，苏遭翻。〕
10欧阳頠等出南康。頠屯豫章之苦竹滩，傅泰据跖口城，〔踱，之石翻。周文育传作「塶」。〕余孝顷遣其弟孝劢守郡城，自出豫章据石头。〔水经注：赣水径豫章郡北，水之西岸有石盘，谓之石头津步之处也。汪藻曰：自豫章绝江而西，有山屹然，并江而出者，石头渚也；阻江负城，十里而近，即殷羡投书处。劢，音迈。〕巴山太守熊昙朗诈頠共袭高州刺史黄法鳓；又语法鳓，约共破頠，〔昙，徒含翻。诱，音酉。语，牛倨翻。鳓，巨俱翻。〕且曰：「事捷，与我马仗。」遂出军，与頠俱进。至法鳓城下，昙朗阳败走，法鳓乘之頠失援而走，昙朗取其马仗，归于巴山。
周文育军少船，〔少，诗沼翻。〕余孝顷有船在上牢，文育遣军主焦僧度袭之，尽取以归，仍于豫章立栅。军中食尽，诸将欲退，文育不许，使人间行遣周迪书，〔间，古苋翻。遣，于季翻。〕约为兄弟。迪得书甚喜，许，馈以粮。于是文育分遣老弱乘故船沿流俱下，烧豫章栅，伪若遁去者。孝顷望之，大喜，不复设备。文育由间道兼行，据芊韶，〔复，扶又翻。间，古苋翻。据姚思廉梁书芊韶在巴山界。芊，音千。〕芊韶上流则欧阳頠、萧孜，下流则傅泰、余孝顷营，文育据其中间，筑城飨士，頠等大骇。頠退入泥溪，文育遣严，威将军周铁虎等袭頠，癸巳，擒之。文育盛陈兵甲，与頠乘舟而宴，巡跖口城下，使其将丁法洪攻泰，擒之。孜、孝顷退走。
11甲午，周以于谨为太傅，太宗伯侯莫陈崇为太保，晋公护为大耱宰，〔于谨、侯莫陈崇既登公位，宇文护若以序迁而为大耱宰，实则周之元辅也。〕柱国武川贺兰祥为大司马，高阳公达奚武为大司寇。
12周人杀魏恭帝。
13三月，庚子，周文育送欧阳頠、傅泰于建康。丞相霸先与頠有旧，释而厚待之。〔霸先发身于岭南，故与頠有旧。〕
14周晋公护以赵景公独孤信名重，不欲显诛之，己酉，逼令自杀。
15甲辰，以司空王琳为湘、郢二州刺史。
16曲江侯勃在南康，闻欧阳頠等败，军中忷惧。〔忷，许拱翻。〕甲寅，德州刺史陈法武、〔五代志：日南郡，梁置德州。〕前衡州刺史谭世远攻勃，杀之。
17夏，四月，己卯，铸四柱钱，一当二十。〔梁末有两柱钱及鹅眼钱，时人杂用，其价同，但两柱重，鹅眼轻。至是铸四柱钱，一当细钱二十。〕
18齐遣使请和，〔使，疏吏翻。〕
19壬午，周王谒成陵；〔周太祖陵曰成陵。〕乙酉，还宫。
20齐以太师斛律公为右丞相，前大将军可朱浑道元为太傅，〔可朱浑道元前为车骑大将军。后齐罝太师、太傅、太保，是为三师，拟古上公，非勋德崇者不居。次有大司马、大将军，是为二大，并典司武事。次置太尉、司徒、司空，是为三公。皆第一品。其骠骑、车骑三将军加大者，在开国郡公下。开国郡公，从一品。〕开府仪同三司贺拔仁为太保，尚书令常山王演为司空，录尚书事长广王湛为尚书令，右仆射杨愔为左仆射，仍加开府仪同三司。〔愔，于今翻。〕并首尚书右仆射崔暹为左仆射，上党王涣录尚书事。〔自高欢居阳，并州有行台尚书令、仆等官。及齐显祖受魏禅，遂以并州行台为并省，位任亚于邺省。〕
21丁亥，周王享太庙。
22壬辰，改四柱钱一当十；丙申，复闭细钱。〔闭者，闭绝不使行。细钱，民间私铸者也。时私钱细小，交易以车载钱，不复计数。复，扶又翻；下复亦同。〕
23故曲江侯勃主帅兰叹袭杀谭世远，军主夏侯明彻杀叹，持勃首降。〔帅，所类翻。叹五哀翻。降，户江翻；下同。〕勃故记室李宝藏奉怀安侯任据广州。〔任亦萧氏子，封怀安侯。何承天志：郁林郡有怀县。〕萧孜、余孝顷犹据石头，为两城，各据其一，多设船舰，夹水而陈。〔舰，户黯翻；下同。陈，读曰阵。〕丞相霸先遣平南将军侯安都助周文育击之。戊戌，安都潜师夜烧其船舰，文育帅水军、安都帅步军进攻之；〔帅，读曰率。〕萧孜出降，孝顷逃归新吴，文育等引兵还。丞相霸先以欧阳頠声着南土，复以頠为衡州刺史，〔「衡」上，前有「东」字。按五代志：南海郡含洭县，梁置衡州。始兴县梁置东衡州。此时盖命頠镇含洭也。〕使讨岭南，未至，其子纥已克始兴，頠至岭南，诸郡皆降，遂克广州，岭南悉平。〔为欧阳頠父子世据岭南张本。〕
24周仪同三司齐轨谓御正中大夫薛善曰：〔五代志：御正中大夫，属大耱宰，五命。〕「军国之政，当归天子，何得犹在权门！」善以告晋公护，护杀之，以善为中外府司马。〔中外府，都督中外诸军事府。〕
25五月，戊辰，余孝顷遣使诣丞相府乞降。〔使，疏吏翻。〕
26王琳既不就征，大治舟舰，将攻陈霸先；〔治，直之翻。〕六月，戊寅，霸先以开府仪同三司侯安都为西道都督，周文育为南道都督，将舟师二万会武二万会武昌以击之。〔将，即亮翻；下同。〕
27秋，七月，辛亥，周王享太庙。
28河南、北大蝗。齐主问魏郡丞崔叔瓒曰：〔五代志：齐制，上郡丞，六品；中，七品；下，八品。瓒，藏旱翻。〕「何故致蝗﹖」对曰：「五行志：土功不时，蝗虫为灾。〔五行志言礆蝗之灾，率归之劳民动众，故叔瓒云然。〕今外筑长城，内兴三台，殆以此乎！」齐主怒，使左怒，使左右殴之，〔殴，乌口翻。〕擢其发，以溷沃其头，〔擢，拔也。溷，户困翻，不洁也。〕曳足以出。叔瓒，季舒之兄也。
29八月，丁卯，周人归梁世祖之柩及诸将家属千余人于王琳。〔柩，音旧。〕
30戊辰，周王祭太社。
31甲午，进丞相霸先位太傅，加黄钺、殊礼，赞拜不名。九月，辛丑，进丞相为相国，总百揆，封陈公，备九锡，陈国置百司。
32周孝愍帝性刚果，恶晋公护之专权。〔恶，乌路翻。〕司会李植自太祖时为相府司录，参掌朝政，〔周礼：司会掌听财用之会计以诏王及耱宰。后周之制，司会中大夫，属大耱宰，五命。柱国大将军府长史、司马，司录，正七命。会，古外翻。相府司录，总录相府之机务。朝，直遥翻。〕军马马孙恒亦久居权要，〔唐六典：周礼大司马属官有军司马，下大夫，盖兵部郎中之任也。后周依周置官，军司马中大夫，五命。恒，户登翻。〕及护执政，植、恒恐不见容，乃与宫伯乙弗凤、贺拔提等共谮之于周王。〔周礼，宫伯掌王宫之士庶子，凡在版者，掌其政令，行其秩叙，作其徒役之事，以时颁其衣裳，掌其诛赏，属天官耱宰。后周左宫伯中大夫，五命。〕植、恒曰：「护自诛赵贵以来，威权日盛，谋臣宿将，争往附之，〔将，即亮翻。〕大小之政，皆决于护。以臣观之，将不守臣节愿陛下早图之！」王以为然。凤、提曰：「以先王之明，犹委植、恒以朝政，〔朝，直遥翻。〕今以事府二人，何患不成！且护常自比周公，臣闻周公摄政七年，〔书曰：惟周公诞保文、武受命，惟七年。〕陛下安能七年邑邑如此乎！」〔邑邑，不得志之貌。〕王愈信之，数引武士于后园讲习，为执缚之势。〔此事何必讲习邪！宜其谋泄也。数，所角翻。〕植等又引宫伯张光洛同谋，光洛以告护。护乃出植为梁州刺史，恒为潼州刺史，〔五代志：汉川郡置梁州。金山郡，西魏置潼州，隋开皇五年改曰绵州。〕欲散其谋。后王思植等，每欲召之，护泣谏曰：「天下至亲，无过兄弟，若兄弟尚相疑，他人，谁可信者！太祖以陛下富于春秋，属臣后事，〔属，之欲翻。〕臣情兼家国，〔以家则兄弟之亲，以国则君臣之义。〕实愿竭其股肱。若陛下亲览万机，威加四海，臣死之日，犹生之年。佰恐除臣之后，奸回得志，非唯不利陛下，亦将倾覆社稷，使臣无面目见太祖于九泉。且臣既为天子之兄，位至宰相，尚复何求！〔复，扶又翻。〕愿陛下勿信谗臣之言，疏弃骨肉。」王乃止不召，而心犹疑之。
凤等益惧，密谋滋甚，剑日召群公入燕，〔燕，伊甸翻，合饮也。〕因执护诛之；张光洛又以告护。护乃召柱国贺兰祥、〔周书祥传曰：其先与魏俱起，有纥伏者，为贺兰莫何弗，因以为氏。〕领军尉迟纲等谋之，祥等劝护废立。时纲总领禁兵，护遣纲入宫召凤等议事，柔至，以次执送护第，四罢散宿卫兵。王方悟，独在内殿，令宫人执兵自守。护遣贺兰祥逼王逊位，幽于旧第。〔略阳公旧第也。〕悉召公卿会议，废王为畈阳公，迎立岐州刺史宁都公毓。〔五代志：西城郡安康县，旧曰宁都。〕公卿皆曰：「此公之家事，敢不唯命是听！」及斩凤等于门外，〔宫门之外也。〕孙恒亦伏诛。
时李植父柱国大将军远镇弘农，〔西魏之境，东尽瀍、洛，以弘农为要地，率用重将镇之。〕护召远柔植还朝，〔召植于梁州。朝，直遥翻。〕远疑有变，沈吟久之，〔沈，持林翻。〕乃曰：「大丈夫宁为忠鬼，安可作叛臣邪！」遂就征。既至长安，护以远功名素重，犹欲全之，引与相见，谓之曰：「公儿遂有异谋，非止屠戮护身，乃是倾危宗社。叛臣贼子，理宜同疾，公可早为之所。」及以植付远。远素爱植，植又口辩，自陈初焦此谋。远谓植信然，诘朝，将植谒护。〔诘，去吉翻。将，如字，引也。〕护谓植已死，左右白植亦在门。护大怒曰：「阳平公不信我！」〔李远封阳平公。〕乃召入，仍命远同坐，令略阳公与植相质于远前。〔质，证也。夫君臣无狱，略阳公虽废，犹旧君也，乌有与旧臣相质之理！宇文护不学无识如此，求良死，得乎！〕植辞穷，谓略阳曰：〔略阳之下当有「公」字。【章十二行本正有「公」字；乙十一行本同。】〕「本为此谋，欲安社稷，利至尊耳！今日至此，何事云云！」远闻之，自投于床曰：「若尔，诚合万死！」于是护乃害植，并逼远令自杀。植弟叔诣、叔谦、叔让亦死，余子以幼得免。初，远弟开府仪同三司穆知植非保家之主，每劝远除之，远不能用。柔远临刑，泣谓穆曰：「吾不用汝言以至此！」穆当从坐，以前言获免，除名为民，及其子弟亦免官。植弟淅州刺史基，〔五代志：淅阳郡，西魏置淅州，汉析县地也。〕尚义归公主，〔公主，宇文泰之女也。〕当从坐，穆请以二子代基命，护两释之。
后月余，护弒略阳公，〔年十六。〕黜王后元氏为尼。
癸亥，宁都公自岐州至长安，甲子，即天王位，〔讳毓，小名统万突，安定公泰之长子也。泰临夏州，帝生于统万，因以名之。〕大赦。
33冬，十月，戊辰，进陈公爵为王。辛未，梁敬帝禅位子陈。〔梁天监元年受禅，四主，五十六年而亡。〕
34癸酉，周魏武公李弼卒。
35陈王使中书舍人刘师知吊宣猛将军沈恪勒兵入宫，卫送梁主如别宫，〔陈受禅后，国之政事并由中书省，有中书舍人五人，分掌二十一局，各当何书诸曹，并为上司，总国内机要，尚书唯听受而已。刘师知，陈王所亲作者也。宜猛将军，班第九。〕恪排闼见王，叩头谢曰：「恪身经事萧氏，〔侯景园台城，恪为右军将军、东土山主，以拒战功封东兴县侯。〕今日不忍见此。分受死耳。〔分，扶问翻。〕决不奉命！」王嘉其意，不复逼，〔复，扶又翻。〕更以荡主壬僧志代之。〔荡主，主骁锐跳荡之兵，犹北齐之直荡都督也。荡，徒朗翻，又吐浪翻。〔乙亥，王即皇帝位于南郊，还宫，大赦，改元。〔始改元为永定。〕奉梁敬帝为江阴王，梁太后为太妃，皇后为妃。
以给事黄门侍郎蔡景历为秘书监、兼中书通事舍人。〔是时政事皆由中书省，置二十一局，各当尚书诸曹，总国机要，尚书唯听受而已。〔史言蔡景从景历委寄之重。〕
36丙子，上幸钟山，祠蒋帝庙。庚辰，上出佛牙于杜姥宅，〔齐初，僧统法献于乌缠国得佛牙，常在定林上寺，梁天监末，为摄山尘云寺沙门慧兴保藏。慧兴将终，以属弟慧志。承圣末，慧密送于帝。至是乃出之。〕设无遮大会，帝亲出阙前膜拜。〔膜拜，胡礼拜也。膜，莫湖翻。〕
37辛巳，追尊皇考文赞〔【张：「赞」作「瓒」。】〕为景皇帝，庙号太祖，皇妣董氏曰安皇后，追立前夫人钱氏为昭皇后，〔帝先娶同郡钱仲方女，早卒，〕世子克为孝怀太子，立夫人章氏为皇后。章后，乌程人也。
38置删定郎，治律令。〔删定郎，自晋、宋以来多置之。治，直之翻。〕
39乙酉，周王祀圜丘；丙戌，祀方丘；甲午，祭太社。
40戊子，太祖神主祔太庙，七庙始共享一太牢，〔牛、羊、豕具，为一太牢。〕始祖荐首，余皆骨体。
41侯安都至武昌，王琳将樊猛弃城走，〔将，即亮翻；下同。〕周文育自豫章会之。安都闻上受禅，叹曰：「吾令兹必败，战无名矣！」〔始者以王琳不应梁召而讨之，犹是挟天子以令诸侯。今既受梁禅，则安都之师为无名。〕时两将俱行，不相统摄，部下交争，稍不相平。军至郢州，琳将潘纯陀于城中遥射官军，〔射，而亦翻。〕安都怒，进军围之；未克，而王琳玉弇口，弇水入江之口，正对北岸大军山。安都乃释郢州，悉众诣沌口，〔沌，柱兖翻。〕留沈泰一军守汉曲。〔汉曲，汉水之曲。〕安都遇风不得进，琳据东岸，安都据西岸，相持数日，乃合战，安都等大败。〔考异曰：典略云：「乙亥，安都败。」陈书云是月败绩。按高祖以乙亥受禅，安都闻之而叹，岂同日乎！今从陈书。〕安都、文育乃裨将徐敬成、周鎑虎、程灵洗皆为琳所擒，〔将，即亮翻；下同。〕沈泰引军奔归。琳引见诸将与语，周铁虎辞气不屈，琳杀鎑虎而囚安都等，总以一长谫系之，置琳所坐鵺下，〔谫，苏果翻。鵺，音榻，大船也。〕今所亲宦者王子晋掌视之。琳乃移湘州军府就郢城，又遣其将樊猛袭据江州。
42十一月，丙申，上立兄子蒨为临川王，顼为始兴王；弟子昙朗已死而上未知，遥立为南康王。〔顼时在长安，亦遥立也。蒨，仓甸翻。顼，吁玉翻。昙，徒含翻。昙朗死，见上卷上年。〕
43庚子，周王享太庙；丁未，祀圜丘；十二月，庚午，谒成陵；癸酉，还宫。
44谯淹帅水军七千、老弱三万自蜀江东下，〔谯淹自垫江东下，为周所逼也。言蜀江，以别湘江。帅，读曰率；下皆帅同。〕欲就王琳，周使开府仪同三司贺若敦、叱罗晖等击之，〔若，人者翻。叱罗，虏复姓。〕斩淹，悉俘其众。
45是岁，诏给事黄门侍郎萧干招谕闽中。时熊昙朗在豫章，周迪在临川，留异在东阳，陈宝应在晋安，共相连结，闽中豪帅往往立砦以自保。〔帅，所类翻。砦，柴夬翻。依险立木垒王以自保守曰砦。〕上患之，使干谕以祸福豪帅皆帅众请降，〔降，户江翻。〕即以干为建安太守。〔按五代志：闽州建安县，旧置建安郡，南安县旧曰晋安。建安之地，唐为建州。晋安之地，唐为泉州。〕干，子范之子也。〔萧子范，齐豫章于嶷之子。〕
46初，梁兴州刺史席固以州降魏，周太祖以固为丰州刺史。〔五代志：淅阳郡武当县，旧置武当郡及始平郡，后改为齐兴郡，梁置兴州，后周改为丰州，隋改为均州。降，户江翻。〕久之，固犹习梁法，不遵北方制度，周人密欲代之，而难而其人，乃以司宪中大夫令狐整权镇丰州，〔唐六典曰：后周秋官置司宪中大夫二人，当丞司寇之法，以左右刑罚，盖比御史中丞之职也。〕委以代固之略。整广布维恩，倾身抚接，数月之间，化洽州府。于是除整丰州刺史，以固为湖州刺史。〔五代志：舂陵郡湖阳县，后魏置淮安郡及南襄州，后改为南平州，西魏改曰升州，后又改曰湖州。〕整迁丰州于武当，旬日之间，或府周备，迁者如归。固之去也，其部曲多愿留为整左右，整谕以朝制，弗许，〔朝制，谓周朝之法制。朝，直遥翻。〕莫不流涕而去。
47齐人于长城内筑重城，自库洛枝东至鷆〔【章：十二行本「鷆」作「鸣」；乙十一行本同；孔本同；熊校同；退斋校同「鷆」作「坞」。】〕纥戍，〔北史作「库落拔、坞纥戍」。重，直龙翻。〕凡四百余里。
48初，齐有术士言「亡高者黑衣」，故谓祖每出，不欲见沙门。显祖在晋阳，问左右：「何物最黑﹖」对曰：「无过于漆。」帝以上党王涣于兄弟第七，使库直都督破六韩伯升之邺征涣。涣至紫陌桥，杀伯升而逃，浮河南渡；至济州，为人所执，送邺。〔黑者，宇文戎衣也。齐显祖乃因此以杀其弟，何异秦以亡秦者胡而伐匈奴，唐太宗以代唐者武氏而杀李君羡。济，子礼翻。〕
帝之为太原公也，与永安王浚皆见世宗，〔见，贤遍翻。〕帝有时洟出，〔鼻液曰洟。〕浚责，帝左右曰：「何不为二兄拭鼻！」〔显祖于兄弟之次第二。为，于伪翻。〕帝深衔之。及即位，浚为青州刺史，聪明矜恕，吏民悦之。浚以帝嗜酒，私谓亲近曰：「日二兄因酒败德，〔败，补迈翻。〕朝臣无敢谏者，〕朝，直遥翻；下同。〕大敌未灭，〔大敌，谓周也。〕吾甚以为忧。欲乘驿至邺面谏，不知用吾不。」〔不，读曰否。〕或密以白帝，帝益衔之。浚入朝，从幸东山，帝裸裎为乐。〔裸裎，露体也。裸，郎果翻。裎，驰成翻。乐，音洛。〕浚进谏曰：「此非人主所宜！」帝不悦。浚又于屏处召杨愔，〔屏，必郢翻。屏处，隐蔽之处。〕讥其不谏。帝时不欲大臣与诸王交通，愔惧，奏之。帝大怒曰：「小人由来难忍！」〔由来，犹今人言从来。〕遂罢，酒还宫。浚寻还州，又上书切谏，诏征浚。浚惧祸，谢疾不至，帝遣驰驿收浚，老幼泣送者数千人。至邺，与上党王涣皆盛以铁笼，〔盛，时征翻。〕置于北城地牢，饮食溲秽，共在一所。〔溲，所鸠翻。〕
二年〔（戊寅、五五八）〕
1春，正月，王琳引兵下，至湓城，屯于白水浦，带甲十万。琳以北江州刺史鲁悉达为镇北将军，上亦以悉达为征西将军，各送鼓吹女乐。〔吹，尺瑞翻。」〕悉达两受之，迁延顾望，皆不就；上遣安西将军沈泰袭之，不克。琳欲引军东下，而悉达制其中流，琳遣使说诱，终不从。〔使，疏吏翻。说，式芮翻；下林说同。诱，音酉。〕己亥，琳遣记室宗虩求援于济，〔虩，迄逆翻。〕且请维梁永嘉王庄以主梁祀。〔庄质齐，见上卷梁敬帝绍泰元年。〕衡州刺史周迪欲自据南川，〔自南康至豫章之地，谓之南川，以南江所经言之也。〕乃总召所部八郡守宰结盟，齐言入赴；〔迪所部八郡，南康、宜春、安成、庐陵、临川、巴山、豫章、豫宁也。姚思廉陈书作「声言入赴」。守，式又翻。〕上恐其为变，厚慰抚之。
新吴洞主余孝顷遣沙门道林说琳曰：「周迪、黄法鳓皆依附金陵窥间隙，〔鳓，巨俱翻。间，古苋翻。〕大军若下，必为后患；不如先定南川，然后东下，孝顷请席卷所部以从下吏。」〔卷，读曰卷。〕琳乃遣轻车将军樊猛、平南将军李孝钦、平东将军刘广德将兵八千赴之，使孝顷总督三将，屯于临川故郡，〔临川故郡，周敷所屯也。琳遣兵攻迪，并以胁敷。〕征兵粮于迪，以观其所为。
  </div>
  <div class="pagination">
   <a href="资治通鉴注_page173.html">
    上一页
   </a>
   <span>
    ...
   </span>
   <a href="资治通鉴注_page169.html">
    169
   </a>
   <a href="资治通鉴注_page170.html">
    170
   </a>
   <a href="资治通鉴注_page171.html">
    171
   </a>
   <a href="资治通鉴注_page172.html">
    172
   </a>
   <a href="资治通鉴注_page173.html">
    173
   </a>
   <span class="current-page">
    174
   </span>
   <a href="资治通鉴注_page175.html">
    175
   </a>
   <a href="资治通鉴注_page176.html">
    176
   </a>
   <a href="资治通鉴注_page177.html">
    177
   </a>
   <a href="资治通鉴注_page178.html">
    178
   </a>
   <a href="资治通鉴注_page179.html">
    179
   </a>
   <span>
    ...
   </span>
   <a href="资治通鉴注_page175.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
