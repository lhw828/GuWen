<!DOCTYPE html>
<html>
 <head>
  <meta charset="utf-8"/>
  <title>
   续资治通鉴长编 - 第 579 页/共 607 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   续资治通鉴长编 - 第 579 页/共 607 页
  </h1>
  <div class="content">
   戊午【三】，新知成都府李清臣依旧知河南府，丰稷依旧知应天府，其新除告并令缴纳尚书省。（四年十二月三日改成都，今复还，其详具初移成都日。）
　　右谏议大夫安惇权国子祭酒。朝奉大夫李执柔为职方员外郎。
　　三省言：「知枢密院事曾布近以恩例陈乞李邈监润州酒。吏部用元佑条不行，若用熙宁、元丰条例即无违碍。」诏令依熙宁、元丰条例。（旧录云复先帝陈乞法也。）
　　先是，青州有县令以书抵蔡卞云，或传龚夬谏疏，云上外信奸回，内耽女宠，其言多讪时政。卞以示章惇，惇遂白上，委知青州吕嘉问究之。嘉问究见伪为夬书者干连五十余人，遂下嘉问推劾。（此据曾布尔日录【四】，乃去年十二月十五日事。）于是中书舍人沈铢言：「青州制勘院奏，勘得单立所传文字，系胡洁己将江南潘佑上李煜表改作龚夬姓名，毁谤指斥，乞委本路监司审察。」诏京东转运副使王瑜录问。御史中丞邢恕言：「臣闻胡洁己公案已上，听探得之，不知其详。然臣愚意以谓，若事涉大逆不顺，或指斥情理切害，自有国法，臣子所当共弃，若虽涉指斥，而情理不至切害【五】，或止于谤讪之类，则蝼蚁微物，不足以污斧钺。欲望睿慈稍从□贷，适足以增光圣德，慰安人情。」又言：「前日张天悦处死，既是刑余无赖之人，又其言上斥神宗皇帝，诛之固宜。（天悦死在四年闰二月。）今胡洁己缘系命官，若其言不如天悦之甚，即乞圣慈斟酌行遣，臣更不敢宣漏。」恕时与章惇已暌，意惇必引天悦为例，故有此言。然洁己狱后亦莫知如何结竟云。（单立何人？王瑜四年正月二十二日除京东运副。刘昱、王蒙坐荐洁己，五月十九日各罚金，当并入此。）
　　诏令张询候锺传等出界，即带本路经略安抚都总管司公事赴平西寨以来权驻札，就便照会应副。先是，上谕枢密院：「锺传当推恩，须便与正差遣。」又曰：「张询非帅才，人人皆言其不可为帅，兼一路两帅殊未安。」曾布与林希皆曰：「诚如圣谕。」退见章惇，惇犹欲主询为帅，布笑而已。布初欲除传为副帅【六】，觽议以为未安，布曰：「上意亦欲与正帅名。」惇遂已。及进呈，欲除传待制，上未允。布欲与更迁一官，亦不从。布曰：「当与服色。」上从之。（布录此段在戊午日，今附见。十七日传正帅名。）
　　庚申，朝献景灵宫，至于辛酉。
　　知齐州吕公雅提点江南东路刑狱。（去年十月五日可考。）
　　癸亥，幸凝祥池、中太一宫、集禧观、醴泉观，还向宣德门，召从臣观灯。
　　乙丑，吕惠卿奏：「遣副总管王愍出界讨击，自丙辰与西贼血战，丁巳归，贼来追，又与之战，获首领以下千三百级。所部之万千人，将官石福阵亡，贺文密重伤，使臣战没者三人，士卒十余辈。」诏赐惠卿以下银合、茶药有差。（实录：「丙寅日，密院言：王愍等统兵出界讨击，斩获千余级。诏赐惠卿以下银合、茶药有差。」今用曾布所录别修，仍以丙寅所赐，就乙丑日书之。吕惠卿家传：五年正月，惠卿复遣王愍护诸将自塞门出，七日至达克鄂对，陵结鄂裕合两州监军迎战，愍督诸将击之，自寅至未，大破贼觽，追奔十余里，斩首千余级，焚族帐积聚，收其衣甲器械，八日旋师。贼以铁骑万余来追【七】，至十里井，愍令军中舍弓弩，以短兵冲击，复破之，斩其四州戴金环大首领以下三百余级，全师而归。惠卿乘敌觽骇散，士气腾勇之际，又进筑米脂、开光【八】、临夏、那娘、白洛凡五堡寨。其防城之具，自器甲、笓篱至于油炭、灯草，其版筑什物，自锹杵、布袋至于观檐、洒子，其合用物料，自楼橹、材植至于钉线、麻梼，莫不毕备而往。与平羌等凡九城寨，皆在大里河川长城岭以来，并据横山膏腴要害之地，自东徂西，气势络绎，边面取直，不复如昔时与生界犬牙相参矣。惠卿虑执政之见憾者又抑兵功，因取前后所降朝旨条上之，且乞留中，曰：「臣先准枢密院札子，奉圣旨，令臣体问相视米脂、细浮图、声塔平、石堡、塞门、黑水至大里河、长城以来，选择地利，从长进筑。臣计本路横山膏腴要害之地无过此数处，而其远不过大里河、长城岭以来，若不委自本路从长择利进筑，一一奏候指挥，往还旬日，必致有失机会。则上件朝旨已得详尽，而故安远寨发兵兴工已得指挥差保甲般运，而忽降朝旨放散，臣深以为疑，续见贼人有机会可乘，而细浮图、声塔平正在大里河之内，既有许从长择利进筑指挥，臣遂一面奏知，计置进筑毕工【九】，别无阙误。自后又准三次朝旨：今后进筑，先相度利害闻奏，候得朝旨，方计置人功物料，乘机会兴功。前后更有似此指挥不一，各有相妨，臣皆未知所遵依。前具札子申明【一○】，准枢密院直批，若踏逐到进筑处与新建城寨形势相接，自合乘伺机便进筑。臣以本路兵将所破宥州及夏州东日，密垒贼觽惊溃，臣遂进筑，尽依累降朝旨，正在长城岭已来，与新建城寨气势相接，合乘机便进筑。复准枢密院札子，所有其余经营去处，如委系合要固护篱落，须至进筑，亦未得兴工，仰先具的确利害，奏候朝旨。臣寻具开光、罗克密等处合修筑利害奏闻，自后未蒙降到许令进筑指挥，将谓朝廷已不令本路进筑。至今年正月内朝旨下诸路，遇有进筑城寨，如合要和雇脚乘搬运粮草材植等，其所支雇直务从优厚。亦降付本路。臣方知朝旨却许进筑，遂具米脂合行修复闻奏。其余罗窟、那娘、白洛系新寨，气势相接，及补护篱落要害之地，虽合进筑，缘有碍去年九月奏听朝旨方得兴工之文，臣若一一论列，乞行改正，方敢兴工，不唯于中外之势不便，兼往还旬月，过此春夏之交，天气将暑，六七月间贼马渐肥，难为兴工。臣遂乘此困弊未能大集之际，除米脂用六将人马修筑外，开光只用第二、第四两将；临夏更添第六将，共三将；那娘用第三、第七、第五将；白洛更添第六将，共四将，皆已毕工。所有博子、椽散子、木橛子、要子之类，多就生界采买，其役兵并用防拓马军相兼。仍谕以朝廷犒设喝赐、雇直优厚之恩，并边境急难，当及时兴举之意，以此人人劝勉，有至一工为一工半或两工者，每寨不过五六日而成。既用将分不多，及修筑日数少，以此比之诸路所费及合得酬奖，极有减省。而将吏日夜暴露，实为劳苦，切虑政府以本路有违奏候朝旨之文，及见其成就之速，以为甚易，将来推恩转更镌削，无以为劝。伏望圣慈候功状到日，特赐指挥，依诸路及本路前后进筑酬奖例施行。」今以惠卿此奏，系五月二十二日米脂赏功后。）
　　丙寅，宝文阁待制、知青州吕嘉问知永兴军。
　　礼部言：永兴军咸阳县民段义斸地得古玉印记，望委官讲求典故。诏礼部、御史台、学士院、秘书省、太常寺官讲求定验以闻。（戊辰，布、希云恐非秦宝，三月十六日议。）
　　诏：「锺传统兵出寨讨荡，斩首四千级，已降指挥赐银合、茶药外，有陆师闵、张询系同措置应副差发兵将，前提刑陈敦夫（敦夫除秦凤提刑，在绍圣四年二月。曾布尔日录正月辛未云敦夫卒。）曾随军入界应副粮草，各等第赐银合、茶药。」又诏：「承议郎、直龙图阁、熙河兰岷路经略判官锺传，特除集贤殿修撰，赐金紫，差权发遣熙河兰岷路经略安抚都总管司公事，兼知熙州，其将佐等功状，依已降指挥，疾速保明闻奏。」（四年十二月二十二日，今年正月五日、九日，锺传此接奏即是白草原诈冒首级处。传本传云，直龙图阁，经略安抚判官。又城平西寨于安西城之西北，以白草原捷加集撰、知熙州。郑居中作传神道碑云，作金城关，以功迁承议郎、直龙图阁、熙河经略安抚判官，秩视转运副使。七月，又城平西寨于安西城之西北。十二月，出剉子山讨白草原，俘馘四千，遣幕官董采诣阙，请合泾原帅趍天都山、南牟会置州与寨，自驰赴章楶议云云。）
　　丁卯，工部言：今年黄河埽岸并诸河合用春夫，除年例人数外，少三万六千五百人，乞给度牒八百二十一道，充雇夫数。从之。
　　枢密院言：「近令锺传亲诣泾原，与章楶同共会合熙河、秦凤、泾原三路兵马，同陆师闵统领出塞进筑。今锺传已除知熙州，虑两路帅臣难以俱出塞外，及已令锺传与章楶议定，一面从长施行。有诏陆师闵待锺传等出塞有期，即统本路之师会于熙河路平西寨，仍量留本路以次兵骑，驻于平西护两路官徼，毋过五千人，余悉以付锺传部分出塞。既城天都，如可分兵，遂城青南纳心诸垒，即传檄以报师闵。」诏：「平西所留兵骑悉以济师。俟传出塞，即以张询权代传守熙州。若询当往来近边督护军事，即以次官暂守熙河。余如前诏。」（正月初五日，九月十七日。）
　　辛未，三班奉职、看班祗候刘安民为合门祗候。
　　三省言，吏部侍郎左迁诸县簿尉相兼处，请不注流外人。（绍圣四年九月辛酉，程嗣恭云云，可考。）
　　又言，成都府转运使陈察乞监司岁举明审端恕、善治狱者充录事参军。诏令吏部立选法闻奏。
　　刑部言：「应押纲小使臣差使、借差殿侍大将军将犯笞杖罪，批上行程，至卸纳处排岸司点检。在京送尚书本部，在外就近转运，或发遣辇运拨发司施行。犯徒以下罪者，事发州推勘。」从之。
　　壬申，陕西路转运判官孙贲提点永兴军等路刑狱，提点永兴军等路刑狱刘何移秦凤路。先是，曾布独奏事，因言：「闻林希近留身，以不为言者所悦，深不自安。」上曰：「邢恕不相得，云元丰末因除起居舍人，遂相失。」布曰：「然。臣当时见恕深毁希，臣与希虽亲戚，然当时与之迹不熟，希却不曾于臣前毁恕。」上曰：「希亦毁恕，云恕曾有文字，云太母临政，天下晏然，如此是诋訾先朝明矣。」布曰：「当时鲜有无此语者。」上曰：「亦是罗织也。」布曰：「近日程颐编管，恕以为谋出于希，盖谓恕本颐门人，冀其来救，因以倾之。」上曰：「此是觽论，非独出于希，然希亦曾云编管却不妨。」布曰：「恕乃颐门人固不可掩，有程颐明道先生传，后题『门人邢恕曰』、『门人朱光庭曰』，有刊印文字。」上曰：「不曾见。希亦曾纳恕文字来。」又云：「林旦在元佑中有诋毁先朝文字，独不曾行遣，以希故也。」布曰：「旦章疏在三省，臣所不见。在密院者，止是乞不弃地文字，亦曾进呈。兼臣在史院见蔡卞云有文字击邓绾，云事王安石，至荐其心病子雱、舍居貋蔡卞。卞失色云：『乃以此见目！』此亦是及先朝事，然其所陈，乃与先帝所批『论事荐人，不循守分【一一】』之人无异，但语侵卞太恶，卞亦不得不怨。蔡氏兄弟与希相失，亦以此也。」上曰：「林希不自安。」布曰：「近陕西转运判官李譓曾与安惇同日上殿。譓是日赴□居厚会，吕升卿在坐，譓于坐中倡云：『今日谏官有文字击执政，亲见其语及。』盖谓安惇攻林希也。林希召升卿质之，不虚。」上曰：「安惇未尝有文字，兼素无一言及希。」布曰：「臣固怪安惇攻执政，乃先以示人。」上曰：「攻执政，岂可与人说？」布曰：「臣固知其妄，但不知惇果曾及希否。今德音以为无，则譓之诞妄明矣。然譓如此，岂可令在军，前此与臣言章楶强横，岂可与共事？又言锺传诞妄，若令在军中，必不免造作言语，交通言路，恐边臣不安，无以集大事。譓实有才干，本司事不少，若止令在长安本司，却令巴宜往军前乃便。」上然之。先是，朝旨令转运判官巴宜在长安本司，李譓管勾泾原军须故也。上又云：「升卿不佳，且令在河北。邢恕亦曾有文字，云升卿乃小人之杰。」布曰：「臣不知。」上又曰：「林希党吕公着。」布曰：「不然，希诋骂公着有过当者。」上曰：「是党王珪，近朝廷贬珪，希亦不乐。」布曰：「希游珪门下，此觽所知。元丰中固得罪士论，然今日亦不见其不乐之迹。兼希自秉政以来，持心议论，无不向正，实孜孜体国爱君之心，在政府未有过失，凡此更望垂意审察。」上颔之而已。上又曰：「希与章惇有相得。」布曰：「诚如圣谕，然希裨补章惇亦不少。」布又曰：「陕西阙漕臣。刘何今为永兴宪，可徙秦凤，令专管泾原军须。孙贲却可代刘何，改永兴宪。仍令张询及巴宜同管熙河、秦凤军须，则漕臣更不须添差。」上皆从之。（布录，二月丁亥李譓复留，当考。）
　　壬申，诏：「章楶俟军兴，即以经略安抚都总管司职事驻平夏城，应援诸军，如当赴军前，亦以便宜从事。若楶暨锺传俱在军前，即令楶节制，传副之。楶留平夏城照援，其军前并听传节制，即有斩获，传受级，楶覆之。若分兵，将佐各受所统节制。余如前诏。」
　　枢密院言：「正月甲寅诏旨约束，已下泾原、熙河、秦凤三帅，缘朝廷在远，敌情机会、道里远近、事力多寡难以隃度，责在帅臣，毋致误事。」诏章楶、锺传，军兴以便宜择利计度先后措功。
　　癸酉，宣德郎邹余为监察御史，从中丞邢恕所荐也。（恕荐余具去年十二月丁卯。）先是，曾布言：「近举御史者甚觽，臣尝极陈言路不可不审择，今外议目蔡蹈为宗人。」上曰：「何谓？」布曰：「谓与蔡卞同姓故。」上哂之。又言：「蹈虽有此名，然觽人犹以为稍知义理。如邓棐者，不复知义理廉耻，唯知附丽而已，此人决不可在言路。以致近臣所荐，如刘弇、叶承、方希颜、邓洵仁之徒，皆是执政门下人，不可用。」上曰：「近召见者皆寻常，却是邹余者颇惺惺。」布曰：「臣与余亦乡人，然不识。簄远之人未必不可用，兼出自圣意，亦胜于执政所欲用者。如近日除从官多出圣断，外议翕然。」上曰：「簄远之人往往可取。」后三日，遂有此命。（布录在辛未日。二月二日，方希颜以考城知县除湖北提举。二月十四日，叶承为正字。十二月十七日，刘弇为正字。）
　　皇城使、荣州防御使、熙河兰岷路都监、知河州、兼管勾洮西沿边安抚司公事、兼第三将王赡候今任满日，令再任。（赡迁遥防，在绍圣四年四月。）
　　右监门卫大将军、惠州刺史令蓍殴城西厢使臣贾若谷，并伤其弟。犯在赦前，合原，诏特降一官。
　　前知应天府赵君锡等将公使库寄纳官钱借使。诏君锡以少府少监分司南京，亳州居住，赵子洙等一十一人各丝铜十斤。
　　刑部言：告捕强盗应给赏转资，而官司无故留难者，杖一百；同强盗例给赏转资者，准此；余赏减二等。从之。（新无。绍圣四年七月二十一日，陈敦夫申请，已得旨依，今再出。）
　　枢密院言：「已令锺传出寨日，熙州公事交割与转运使张询。虑有本路城寨及军马公事，及缓急合处置事宜，若赴军前申禀，易致留滞误事。」诏令张询候传出界，并一面施行讫，报传照会。其泾原路章楶起离渭州，即州事交割与秦凤提点刑狱刘何，仰何并依张询指挥施行。
　　甲戌，幸瑞圣园，观新城北郊斋宫。故事，郊宫悉设以幕帟，费不赀，又风雨不除。上命缮营，不日而成。时章惇以为斋宫金碧相照，非所以事天地也。上曰：「三岁一郊，次舍之费，缣帛三十余万，工又倍之【一二】。易以屋宇，一劳永逸，所省多矣。且斋明以事天地，而为浮侈，朕岂不知之。宫近在城外，耳目所接，何尝有此。」于是临幸，引惇篃视。上曰：「有金碧之饰乎？」惇惶恐谢。（去年七月十八日曾布云云。十二月末，蔡蹈云云。）丙子，曾布再对言：「前日北郊，特恩宣召，获与荣观。」上笑曰：「殿宇亦别无华饰。」布曰：「止是新洁尔。」上又曰：「外议云使了多少金箔，皆妄传，未尝施金碧，兼所见帘幕下便是寝阁，更有一登成殿在东尔。」（曾布尔日录：元符三年二月辛酉，上尝谕布曰：「禁中修造，华饰太过，墙宇梁柱涂金翠色，一如首饰，又作玉虚，华丽尤甚。」又云：「仁宗作一宝座，议者以为华丽，遂致之相国寺。今非其比，外人何以知？邹浩亦尝论列。」布曰：「禁中地窄，玉虚诚不须作，其它亦多不知。但布曾从驾至北郊，宣入赐茶，次日大行谕云：『昨日尽见北郊宫殿，只是彩绘，些比他处精好，外面人言使了多少金也。』」上云：「不然，赐茶处是寝殿，前殿后有流杯曲水及亭榭，无非金翠，亦与首饰一般。邹浩敢言，无所不论，须召还。」布但再三称赞。周辉清波别志：元符初，后苑修造所言，内中殿宇修造，用金箔一十六万余片。佑陵曰：「用金箔以饰土木，靡坏不可复收，甚无谓也。其请支金箔内臣，令内侍省按治。」又一日，与辅臣语及放生云，天地大德日生。后苑故事，有钓鱼荷包会，比令罢之。且云平生未尝蛤蟹之属，且因书印板放生文，近士大夫渐知以杀生为戒。当嗣服之初，崇俭好生见于日用者如此耳。后有以丰亨豫大之说蛊荡上意，及命臣珰五辈分地辰治宫禁，土木华侈，糜费金宝【一三】，何可数计，其暴殄天物亦岂蛤蟹之比。佑陵天纵游艺，素精测验，常置乙巳占在侧，日占天象，以□□□儆戒。晚年谓近习曰：「我运行极不佳。且睹时事之变，竟不克自反，奸臣蔽蒙之罪，可胜诛哉！」）
　　乙亥，诏有官人许入太学充监生，于二百人额内，不得过四十人。
　　丙子，皇太后侄、内殿崇班向子简为合门祗候、差勾当右骐骥院。
　　左司谏陈次升言，乞初改宫人，除缘边有急难外，余不得奏辟。从之，其已差李积中，令吏部改正。
　　江、淮、荆、浙等路发运司言：「诸州起发上供钱，如无应选募官管押上京，即差押纲使臣差使，借差殿侍大将、军将管押，附带至真、扬、泗州寄卸，委发运使勾收团并，选纲装发。其真、扬、泗州至京地里合支路费钱数，与所起钱一处起发前来，给与合装钱纲。如违，本处干系官吏杖一百。仍许发运司常切检点。」从之。（新无，合削。）
　　丁丑，诏门下、中书后省左右司，将已编类到臣僚章疏，并续编类者，修写进入，仍纳三省。
　　戊寅，刑部言：「检举刘赓等元犯定夺施行买夷人例物、增改则例事，与范纯礼等各降一官。该九月赦，合□元官。」诏刘赓□朝议大夫，范纯礼□左朝议大夫，祝庶□朝奉郎，许大希□朝请郎，崔直躬□通直郎。
　　诏皇城使、濮州刺史、环庆路铃辖张整为威州刺史、龙神卫四厢都指挥。先是，泾原乞差近上兵官。曾布为上言：「无人可差。泾原、熙河皆欲得王恩为总管，恩少壮，可驱策，兼颇得边人情，置之于此可惜。张整军政严明，可以管军，但恐以衰病。若召之一见，陛下自视其人才，可进则进，不可则却令归本任，似无所害。」上然之，遂召整。既对，论军政及职事，极有条理，上甚悦。翌日，谕二府曰：「整殊不类武人，语言皆有条理。当时丰稷、韩忠彦皆拒而不受，何也？」整先除镇、定钤辖，二师皆以为严酷失军情，不纳。布曰：「臣不敢过称道之，然其军政严明，实有过人者。奏对果称旨，然管军须三省同除。」上曰：「不须，待里面指挥。」即日批付二府除四厢。（二月五日，王恩除泾原副总管。布因言：「上频收揽威柄【一四】，侍从、台谏多出中批或面谕，至整亦欲从中批出，三省无复差除，右使阙已数月矣。」）
　　朝散郎、知润州王悆言：「吕城闸常切车水入澳【一五】，灌注闸身，应副官、私舟船行运。遇舟船拥并，人力不给，许于到闸船牵驾兵士内，量差二分，并力车水。即未应水则而辄开者，许人告，监官杖一百，不以失减。令佐失觉察，杖六十。若监官任内通及三次，展一任监。当满，运水委无走泄，升一年名次，令佐升半年，委知通监司常切觉察。」从之。（新无，合削。）
　　己卯，诏医官卓顺之、李士爽医治懿康公主四公主有劳【一六】，特各转一官。
　　吏部言：「近差鲍朝宾替提举两浙路常平等事，替张康国成资阙。所有降付张康国敕一道，为递铺兵士亡失。若依元佑式令，即未被受间亡失毁弃者自当别给；若依元丰式令，即当召保给公据。」诏令吏部出给公据，今后并依元丰令。
　　二月庚辰朔，朝请大夫、直龙图阁、权知桂州胡宗回为宝文阁待制再任。
　　三省言，殿中侍御史陈次升新权知永州。
　　鲍朝宾言，乞检详敕条，差官按察监司。诏左司员外郎孙杞察访河北路，户部员外郎孙杰淮南路。（十五日杰兼两浙。）章惇言：「前日得旨，遣使察访陕西，赈□饥馑。比闻关中流□渐复业，物价减，兼已令提举司赈济，今遣使恐妨边事。」因言曾布亦云不便。布曰：「初不知遣使之议，比方闻之，实于边事有害。缘察访之出，监司无不从行。今监司皆分定路分，应副边事，一日不可离。若欲遣使，即须罢边事；若欲作边事，则使未可遣，盖二者正相妨也。」蔡卞曰：「只销降一指挥，令监司不须随从。」布曰：「此尤不可。察访按察监司职事，监司岂可不从行？虽令不从，岂能安心应副边计。」上曰：「如此是不得遣使，昨来何以立法？」盖三省曾立法，云三年一遣郎官御史，察访监司等不职也。布曰：「立法亦非。朝廷遣使察访诸路，何须立法？先朝尝遣使诸路，或了当役书，或因干边事，或因灾伤，皆有为而遣，未尝三年一命使。兼先帝在位二十年，所遣使亦有数，未尝诸路皆遣也。」上又曰：「监司不职，如何却不得遣使按察？」布曰：「非不得遣，但适与边事相妨尔。若他路欲遣使，无不可也。」惇又曰：「陛下以赈济为忧，当深责监司，却遣左右亲信中人往察视不妨。」上默然。布曰：「此事臣不当与，然边事臣实任责。既于边事有害，臣不敢不言。」遂定议止遣使河北、淮南。先是，惇语布以已得旨遣使陕西，布固以为不可。殿庐中又及之，卞独以为不然，已乃正色云：「此事不出自他人，乃上意。」布曰：「此所不知，但论事理耳。」再对，布又陈适论遣使事：「臣心无他，但以害边事，不敢不陈。」上曰：「卿言须罢边事，莫过当？」布曰：「臣不过当，二者实不可并行。陛下欲遣使于他处，无不可。」上曰：「只为陕西灾伤，故欲遣人赈济。」布曰：「陛下自边事以来，每以忧民力为念，今此又以灾伤，欲遣使赈恤，此人主甚盛德之事，臣等所当将顺，但适与边事相妨尔。臣与职事，不敢雷同，望更赐审察。」上亦然之。布退见三省云：「上留意关中饥馑如此，公等于赈济之术，不可不留意督责监司，使推行惠泽，以称上意。以边事罢遣事，乃不得已，荒政何可忽也【一七】，况上留意若是乎？」
　　鄜延路经略使吕惠卿言，请修复米脂旧寨，及踏逐那娘山、白洛觜可筑堡寨。诏惠卿：「如米脂寨可复，即依累降指挥施行。其余合修护耕堡子与未合修，即随宜相度修筑措置，仍具事状闻奏。」（正月十六日附注。惠卿家传当考。五月四日那娘山、十三日白洛觜毕工。）
　　朝奉郎、权开封府推官王诏言：「差充兴龙节送伴辽国人使，欲乞依接伴到阙例，只于瑞圣园门设合子，令送伴使副伺候相见。如允，乞下有司着为令。」从之。仍令详定编修国信条例所于仪内修入。（旧本特详，今从新本。）
　　河北屯田司言，今后屯田务兵士犯罪，并依重役军人法施行。从之。（新无，可削。）
　　陕西制置解盐司言，永兴军渭河北高阳、栎阳、泾阳等三县【一八】，依同、华等六州军官自卖盐，应干合行事件，并依同、华等六州、军卖盐已得朝旨施行。从之。（新无，可削。）
　　辛巳，权吏部尚书邢恕言，乞八路知州、通判员阙，除广南东、西两路，并其它路有烟瘴，及边界蛮夷合得酬奖处依旧外，余并收还本部注拟。从之。（六月四日吏部言，当考。）
　　新权提举广南西路常平等事卢君佐言，京东、河北有山林陂泽，盗贼结集，乞置籍以记浮民。诏户部立法以闻。
　　陕西转运使张询言：「准朝旨令应副熙河等路边事。自来进筑人役兵夫等，多有和雇钱米，有厢军递铺之类。乞口食外，比修城兵夫雇钱减半支给。兼本司所管差押搬运钱粮官员，亦部押出界，往回折运，兼车乘数多，极为劳苦。体访得官员使臣以所得酬奖，与部役功赏不同，人多避逸。乞本司所差官，不许他司别有差使，仍候事毕，等第推恩。」诏泾原、熙河、秦凤路进筑处并依此。（新无。）
　　吏部言：「官员任满酬奖应保奏者，自得替日，本州岛限一月取会勘当全备申监司，本司限十日保明闻奏。内有缘故应展限申奏，即具事因与展限，不得过元限，仍报尚书吏部点检催促。」从之。（新无，可削。此月十二日吏部言，可考。）
　　壬午，三省言，新授瀛州防御推官、知晋州冀氏县尚洙状，准尚书省札子，令发来赴阙，今已到阙。诏三省于都堂召问。先是，蔡确母明氏言，梁焘尝与怀州致仕官、朝散郎李洵言，朝廷若存蔡确，则于徐邸安得稳便。洵愤疾之，具以告邢恕及洙。诏令恕详具以闻，仍召问洙及洵。洵辞疾不至，诏洵限指挥到日，画时供析诣实，仍结罪委无漏落，实封奏。（初四日事。）后十三日，三省言，据洵奏，与洙所供析大意不殊，惟小有差互，再审洙亦无异辞，虑洵以岁月久，记忆未真，诏以二状令洵审记因依，及有无往复语言奏。（三月十七日事。）洵寻以忧死，确母牒诉不已，恕实教之云。（尚洙、李洵事，实录先于绍圣四年八月十六日略见之。元符元年三月初三日、初四日、十一二日，凡三次备载，语意重复，今并入初三日。惟绍圣四年八月十六日，并元符元年五月四日，仍依实录，存其首尾。按王岩叟集有奏乞李洵落致仕云：「洵安恬以洁，端愿而文。守义不回，得古人之操；养心寡欲，有高士之风。退休已及七年，而今年未踰六十，闭门研经，愈久弥厉。」若如岩叟所荐，则洵安得与邢恕共为诬谤？实录云，洵忿梁焘言，故以告恕及尚洙，恐是明氏增饰之辞。洵辞疾不至，又以忧死，亦可见其情状也。邵伯温云，尝见王棫、尚洙、李洵于邢恕所，皆妄人也。棫则固然矣，洙未可知，洵更当考。）
　　御史邓棐言唐义问弃渠阳事。三省、枢密院同进呈，谓义问贬已累年，棐献谄不已，遂批进呈讫。（布录壬午日事。）
　　户部言：州县遇有灾伤，差官检放，乞自任受状至出榜，共不得过四十日。从之。乃于绍圣元年十月二十日条内，限三日内差定检官作当日。（新无。）
　　诏皇城使、本路都监、兼同总领岷州蕃兵将韦万身死，为系边人累立战功，特与男知几、知一三班差使。
　　刑部言：「纲运纲梢兵级雇到火儿，同于本纲仓库兵级，于本仓库谓无监官处，清酒务虽有监官亦同。犯笞罪，许押纲人及专副以小杖行决，不得过十五。过数者，依前人不合棰律。以故致死，或因公事殴致折伤以上者，奏裁。又纲运内雇夫违犯押纲官员，杖一百；詈者，徒一年。余押纲人，杖八十；詈者，杖一百。殴者，各徒二年。即殴官员至折伤者，徒三年，配五百里。」从之【一九】。
　　癸未，蕃官内殿崇班龙金为内殿承制。西南龙蕃进奉人奉化郎将龙延解为武宁郎将。安化郎将龙文涉等七人为奉化郎将。保顺郎将龙延丕等二十六人为安化郎将。龙延未等二十人为保顺郎将。龙以亮为归德将军。龙以谏等九人为宁远将军。龙以古等四人为安远将军。龙延金等十二人为怀化郎将。龙延明等九人为武宁郎将。龙延誾等十七人为奉化郎将。龙延信等十六人为安化郎将。龙延洪等五人为保顺郎将。（此可削。）
　　兵部言，仪鸾司乞置次供御人匠等。诏添供御工匠各十人。（新无，此当考。）
　　户部言：「河北措置籴便司状，赵州籴仓关到，措置司籴本文钞，每一十贯加饶钱三百文，转运司籴本文钞，每一十贯加饶钱七百文。加饶不同，便钱斛岗价亦高下不一。今相度，乞将本司文钞依转运司例，实一百贯文，并支加饶钱七贯文【二○】。本部相度，一州两司用钞加饶不同，终是未便，乞将今后立定加饶，每一百贯文支饶钱三贯文。」从之。（新本削去。）
　　甲申，权工部侍郎郭知章、员外郎梁铸进对，言和雇工匠雇直多不时给，乞立限支给。上曰：「细民仰以为生，不可缓也。」
　　宣德郎致仕周常落致仕，守宣义郎，为太常博士，用尚书右丞黄履荐也。
　　马军都虞候、信州团练使王恩为泾原路副都总管。（三年二月己酉，曾布云云，可考。）龙神卫四厢都指挥使张整权管勾马军司事。（王恩从泾原所乞，事具正月戊寅。）
　　鄜延路经略使吕惠卿言：「自来诸路出兵，不预先关报诸路照会。不惟西贼得以并兵一路，兼不系举动（原本缺八字。）为备。乞指挥诸路经略司，今后遇有出兵讨荡，或进筑城寨，并约远近，预先密切关报诸路经略司照会。」诏令逐路帅臣，应议定进筑讨荡之处，候举动有期，即密切互相关报。
　　户部言：「保平军状，准条应官员请俸粮草，除食用外，有余数亦依诸军价例坐仓。乞特不许知州、通判入中及坐仓坐场，其粜俸余，即不得过坐仓钱数。如允所乞，其本路诸州、军，并河北、河东路亦望依此施行。」（新削，三月二十六日。）又言：「左右厢店宅务监官赏罚，乞着为令。」并从之。
　　丙戌，户部言：「今后官司应缘收买及造换修完出染之类物色，若不预行计料，申乞支拨收买；及将官库现在之物，妄有退嫌，及有别色可以充代而辄称充代不行，经历官司逗遛行遣；并篮买务不依在市实直估价，及不依条出榜召人减价中直，官吏并科杖一百，不以失减。其所估价钱，并关申度支审覆行下。如估不实，致大请官钱，并许诸色人告首，得实支赏钱二十贯文，以犯人家财充，或无及不足，以官钱代支，其受赃人依重禄公人。」从之。（新削。）
　　丁亥，江、淮、荆、浙、福建、广南路提点坑冶铸钱事陈郛罢，送吏部与合入差遣，知淮阳军、朝散大夫周济代之。（安惇传云，惇奏元看详诉理官乞加罪，由是陈郛等皆坐责。惇奏得旨，乃此年六月二十五日，此时未也，郛所以罢，当考。）
　　刑部言：「急脚马递铺兵级并五人为一保，如犯盗，及杀人、强奸、略人、放火、发冢，或弃尸水中，若博赌财物、藏匿犯盗之人，或盗匿、弃毁、私拆递角，同保人及本辖节级知而不告者，各减犯人罪一等，不知情者减三等。又沿汴无主死尸，地分官司避申报而弃尸河中者，许人告，赏钱五贯文。又沿汴装卸河清及马递铺兵级，应闭营铺门后，擅离营铺者，各杖一百。本辖节级及同保人知而不问，与同罪；不知情者，减三等。许人告，赏钱五贯文。又遭丧本家不葬埋而弃尸于汴河中者，杖八十。系尊长者，加三等。」从之。（新削。）
　　开封府言，今后外处逃军，于京畿首获，如依条合行牒送，有疮病未可行者，并依本府敕犯徒应配之人，量轻重分送赤县寄禁，候病损可行日，牒送前去。（新削。）
　　金部员外郎□君丞言，乞造伪钞者，许同犯人告首，仍支赏。从之。
　　戊子，户部言，准令大礼谓南郊【二一】、明堂、祫飨，欲于令文增入北郊【二二】。从之。
　　己丑，工部言：「河北屯田司令：塘水深浅，季申工部。乞今后塘泊州、军，于次季孟月保明所管地分塘水增减尺寸，径报屯田司。候到，立便差官检覆讫。本司于仲月审察诣实，结罪保明奏闻，仍具申知本部。」从之。
　　庚寅，宰臣章惇、中书侍郎许将、尚书左丞蔡卞、尚书右丞黄履言：「臣等检详绍圣二年三省札子，皇弟佖等宜建邸第，开府置属，出班外廷。奉诏：大宁郡王佖、遂宁郡王佶宜依所请，降诏施行。臣等窃见今者盖修五王外第，申王、端王两位日夕毕工，咸宁郡王俣已下次当出合【二三】，伏望诏有司施行。」诏可。
　　工部言：「文思院上下界金银、珠玉、象牙、玳瑁、铜铁、丹漆、皮麻等诸作工料，最为浩瀚。上下界见行条格及该说不尽功限，例各□剩，至于逐旋勘验裁减，并无的据。欲乞委官一员，将文思院上下界应干作分，据年例依令合造之物，检照前后造过工作料状，逐一制扑的确料例功限，编为定式。其泛抛工作【二四】，即各随物色，比类计料。仍并委覆料司覆算，免致枉费工料。如蒙俞允，即乞差少府监丞薛绍彭不妨本职，修立定式。」从之。（新无，可削。）
　　枢密院言：「章楶、锺传乞逐路各且依已得指挥修筑等事，边事在远，朝廷难以遥度，累降指挥，责在帅臣，协心谋画，从长措置。近为熙河出塞讨荡有功，遂令锺传亲赴泾原与章楶面议，欲乘此机会进筑天都。又章楶言近得锺传书，语及并三路兵马进筑天都，楶深然其说。兼会合诸路兵马，无不可为之理。又锺传言，已到渭州与章楶商议大概，已一一依禀朝旨，指挥经营，续具画一奏闻次。及章楶、锺传奏，今来进筑事体甚大，乞令陆师闵至泾原往来，同共相度措置。又称进筑在近，军期已迫，乞令李譓专在泾原，分头应副。又奏乞环庆路应副兵马，至三日，章楶、锺传奏，却乞逐路且依已得指挥，各自修筑。」诏令章楶、锺传各具析前后所奏异同因依以闻，如合逐路进筑，即依元降指挥。
　　枢密院言：「塘泺系河北屯田司及沿边安抚司职事，及河北转运使兼都大制置。昨因李仲提举开修御河，其间有经历塘泺地分，与御河接近，可以因便修葺去处，令计会屯田司那融功力修葺。及续降度牒三百道和雇人夫，专委李仲出卖，与屯田司同共提举管勾役功。近虽已令河北东路提刑、朝奉郎李仲相度□立期限小作，料次兴功，年岁之间，亦未能了当。缘塘泺本非提刑司职事，及转运司系当职官，合令专一提举管勾。」诏令河北路转运司及缘边安抚司同共提举，其李仲更不管勾。（布录云，林豫言，仲差官十员极张皇。上用豫言，故罢仲。豫今何官，当考。绍圣四年八月十九日，林豫为河北沿边安抚副使。）
　　朝奉大夫王机权开封府推官。（六月二十八日曾布云云。）
　　辛卯，三省言，京西路转运判官周纯，按视到永裕陵东北角新展禁地，长阔步亩，拘占官私田土，及标禁妨碍去处，乞下有司再行集议。诏礼部、秘书省勾集太史天文局、浑天仪象所官同共定夺以闻。（三月四日、五月二十八日、八月七日。）
　　吏部言：「乞应知州、县令罢任考察课绩，仰所属须于限内申奏。有故保明奏未得者，听展限，虽累展，即不得过元限，仍具因依申吏部点检催督。如稍涉迂滞，及无故过限者，人吏杖一百，官员具事由闻奏。仍乞将知县令考课上等人【二五】，如到本部经行，便许已后收使，内阙升入通判资序者，比附去年七月二十九日朝旨，与升半年名次。」从之。（新无，合删。去年七月二十九日朝旨未见，此月二日云云，当考。）
　　户、刑部言，应外人无故辄入寺监者，并依入六曹法施行，有专条者依本法。从之。（新无，合删。绍圣四年九月七日，可考。）
　　壬辰，诏咸宁郡王俣、普宁郡王似于三月下旬内选日出合，权就东宫。
　　三省言，裁定六曹寺监文字所状，乞降指挥，翰林侍讲、侍读学士向去置与不置。诏元佑复置翰林侍读、侍讲学士指挥，更不施行。
　　知虔州锺正甫言：「伏闻朝廷以司马光、吕公着、苏轼、苏辙等悖逆罪状，命官置局，编录成书，以正邦刑，为世大戒。臣窃恐朝廷尚有遗隐，未尽编录。今据臣所知，悉具奏陈，以备采择。臣尝与刘惟简商议职事【二六】，因臣语及元佑初，先帝陵土未干，而善政已为司马光等变坏更张，造为谤讪，不复有臣子之义。惟简遂为臣言，光等奸党相济，逆乱自肆，最不可忍者二事：其一，元佑元年明堂，光等心怀怨怼，建议不以先帝配宗祀，而欲祀仁宗皇帝，先帝几不得与祭。赖礼官何洵直力争，以谓严父配天，古今之定礼，其事见于孝经，虽童稚皆能诵之，且自古无宗祀祖考于明堂者，其议遂寝，而先帝始不废于宗祀。此皆悖逆无道，非臣子之所宜言。臣与惟简相对流涕欷歔，愤惋切齿，而恨其事不得遽闻于上听，以治光等之罪也。今惟简既死，窃恐朝廷未及采问，而光等罪恶有所隐脱，臣虽守郡在远，辄慕古人「见无礼于其君者，如鹰鹯逐鸟雀」之义，拳拳忠愤，不能自已。」诏札与编类奸臣事状蹇序辰等。（正甫言二事，此但其一，疑有脱文。新录辨曰：锺正甫者何人，敢为诋诬，一至于此，指贤哲为奸党，谓忠孝为悖逆，颠倒是非，上惑主听，岂可传也，此一章合删去。今复存之。绍圣四年六月四日锺正甫以敕令所删定升一任【二七】，与堂除差遣。）
　　尚书省言：「强盗罪至死，会恩后再犯，而罪不至死者，奏裁。其已被徒伴通说，事发而逃亡，后遇赦者，准此。因强盗杀人者，不要犯时不知律内伤人【二八】，或杀伤人之卑幼者，奏裁。」从之。（新削。）
　　癸巳，枢密院言：「近降指挥，令章楶、锺传等相度会合三路兵马进筑。今据章楶、锺传奏，候将来计置粮草及守城之具足备，或乘春草长茂，伺隙进筑。乞且依已降朝旨，各于本路进筑，候有间隙，即依朝旨施行。续据锺传申，到渭州与章楶论议泾原等处进筑，无不合，但投来人通说天都一带无草，俟计置有备，续同共进筑。并章楶要一城防守器具并粮食，其防守器具，陆师闵称甚有准备，若泾原进筑有日，先且就泾原辍使，续自秦凤辇去补填，其粮食亦如此施行。今泾原九羊谷、熙河颠耳关，逐路自合先次兴筑，须于此月旬日之内了当。其没烟峡口至平夏城止二十里，熙河、青南纳心去颠耳关不远，兼系用秦凤两路兵马，声势不小，但多方探伺敌情，斟酌事力机会，可以乘此修筑，亦仰相度兴工。如事力未及，或未有机会，即一面从长施行，仍仰章楶于新筑三城寨，疾速增价，计置的确，合要粮草足备，可以兴举，即关报锺传，依所降朝旨，同共相度勾抽三路兵将会合进筑没烟后峡，泾原等处所有防守器具，亦就近攒那应副。」诏令章楶、锺传遵依施行，如逐路利害不同，听各具所见以闻。
　　刑部言，逃亡军人捕获断罪条，乞着于法。从之。
　　朝散大夫黄伸为度支员外郎。
　　韩王、冀王宫大、小学教授叶承为正字。（正月二十四日曾布云云。）
　　甲午，诏孙杰察访两浙路。（二月一日初命。）
　　乙未，三省言，元佑诏今后臣寮用冠帔改换医人服色者，不得换紫衣。诏更不施行。
　　吏部言：「林希乞八路员阙用熙宁、元丰条并绍圣新制一处参酌，修完成书。诏令吏部四选同共编修。今乞将川、峡、福建、湖南路季阙并去，替一年使阙。」从之。（希奏请在绍圣三年七月十二日己亥。）
　　刑部言：「右治狱勘到得解进士苏天民受高茂钱，与本人代补太学外舍生并进士，高茂却别冒高昂名入试。手分郝定【二九】，朝请郎、国子司业詹文各为斋仆牟顺认得是苏天民，因问告发了却，作逐人自首，牒送所属。案苏天民、高茂所犯各系徒罪，郝定、詹文各系公罪徒，各合该赦恩原免。」诏并依断。苏天民、高茂特各分送邻州编管，郝定特勒停，詹文特冲替。
　　枢密院言：「近据鄜延路经略使吕惠卿乞请，诸路进筑或讨荡，并互相关报，同时举动。已奉旨依，及今月二日降指挥，令河东路相度出兵讨荡。今据吕惠卿奏，见计置修复米脂寨，乞令不进筑路分出兵讨荡。」诏令河东路经略司详此照会，仍依上件累降朝旨施行。（布录：庚子，孙贲奏，鄜延已计置修复米脂。辛丑，令河东相度筑荷叶川或其它要便处，以应米脂，及屏蔽葭芦耕牧地【三○】。仍令张世永、张禾□角同亲诣地头相度。）
　　熙兰经略司言：「权知兰州、兼缘边安抚司公事王舜臣乞将西界投来部落子没细游成宁补崇班带巡检。本司乞依王舜臣所乞，及已依敕榜内该载，支给银、绢、钱各二百，锦袍、银带。」诏没细游成宁特与内殿崇班，差充本族巡检，更赐银、绢、钱各二百，其余同出汉人内有合补与名目者，即斟量高下，以空名宣札补填讫以闻。（绍圣四年八月一日，舜臣以知鄜州，权发遣熙兰钤辖。）
　　诏荆湖南路、江南东路各添置有马雄略一指挥。
　　陕西制置解盐司言，乞应官司并不得于折博务买卖兴贩解盐，如违，其买卖官司并科违制之罪。从之。（新无。）
　　刑部言：「疑难公案合奏巡白者，押札子后，请限三日内纳到部禀议，本部限二日内与决行下。如合诣都省巡白，即再限二日录元札子赴部，限二日纳都省候报到，限二日诣都省禀决。已上每两件加一日。」从之。（新无。）
　　丙申，户部言，潭州知、通任内应副铜场买铜赏罚条，请着为法。从之。
　　诏差河北路转运副使吕升卿【三一】、提举荆湖南路常平等事董必，并为广南东、西路察访。（三月四日罢升卿。）蔡京等究治同文馆狱，卒不得要领，乃更遣升卿及必使岭外，谋尽杀元佑党。（宋朝要录：时刘挚、梁焘已死，朝廷犹未知也。）
　　又权发遣提举河东路常平等事邓洵仁言：「伏见祖宗朝置龙图、天章、宝文阁以藏列圣御制述作。况自陛下绍隆丕烈，遹明先志，而宝阁未新，徽名未揭。伏望明诏有司，祗循旧章，亟加营建。」诏令翰林学士、中书舍人每员各撰阁名五名以闻。（四月十八日名显谟。）
　　成都府、利州路钤辖司、利州路转运司言【三二】，乞于兴元府、阆州两处各添置就粮武宁一指挥，各以四百人为额。从之。
　　清海军节度使、开府仪同三司、嗣濮王宗佑卒。辍视朝三日，车驾临奠，成服于后苑。时方治道西郊，以待上修禊，亟为诏罢。赠太师，追封钦王，谥穆恪。异时，袭封爵者遇祠濮园，即移疾不果行，或请代之。至宗佑独不肯，自秋涉冬，数往来道路，荐献如礼。既病，人皆以为忧；春夏当享，又亟往，遂卒于斋所。
　　庚子，户部言，应不产锡地分，官、私自出卖，许通商贩，及听铸造器用买卖，乃并免税等法。诏从之。（新无。）
  </div>
  <div class="pagination">
   <a href="续资治通鉴长编_page578.html">
    上一页
   </a>
   <span>
    ...
   </span>
   <a href="续资治通鉴长编_page574.html">
    574
   </a>
   <a href="续资治通鉴长编_page575.html">
    575
   </a>
   <a href="续资治通鉴长编_page576.html">
    576
   </a>
   <a href="续资治通鉴长编_page577.html">
    577
   </a>
   <a href="续资治通鉴长编_page578.html">
    578
   </a>
   <span class="current-page">
    579
   </span>
   <a href="续资治通鉴长编_page580.html">
    580
   </a>
   <a href="续资治通鉴长编_page581.html">
    581
   </a>
   <a href="续资治通鉴长编_page582.html">
    582
   </a>
   <a href="续资治通鉴长编_page583.html">
    583
   </a>
   <a href="续资治通鉴长编_page584.html">
    584
   </a>
   <span>
    ...
   </span>
   <a href="续资治通鉴长编_page580.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
