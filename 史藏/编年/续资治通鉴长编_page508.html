<!DOCTYPE html>
<html>
<head>
    <meta charset="UTF-8">
    <title>续资治通鉴长编 - 第 508 页/共 607 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续资治通鉴长编 - 第 508 页/共 607 页</h1>
    <div class="content">　　轼以为今三路官吏推行，恐或抑勒卖田【一四】，或召募浮浪，或多买瘠薄，取办一时，不顾后患，欲选材质朴厚知州三人，令自辟属县，令每路一州先次推行，令一年中略成伦理，一路便可推行，委转运、提刑常切提举，若不推行，或推行乖方，朝廷觉察，重赐行遣。臣以为民之卖田未必膏腴，所卖膏腴未必近州县。今既不许抑勒，则卖田应格者宜少，虽使材质朴厚太守自辟属令，若不抑勒卖田，召募浮浪，取办一时，安能一年中成伦理耶？夫士农工商，技有所长，用有所适。盖辨硗肥、相种艺农圃之事，非士之所学也。世之士大夫自买田业，非不悉心，往往价高而田薄，地广而收鲜。何则？以其非所习也。今若以县令误以高价买瘠田为推行乖方，便加谴责，而不考其余事，则循良之吏将有不幸而罢去者矣。又既令监司督察，则往往承望朝廷风旨，要以速办。监司督州，州督县属，上下相承，苟务应法，势必至于抑勒卖田，多买瘠薄以逃责矣。自熙宁以来，监司奉法者类多如此。盖奉法严则绳吏峻，绳吏峻则苟免之心生，文具而无实，民受其弊，理之必然，此不可行二也。
　　轼以为百姓卖田须先申官，令佐亲自相验，委是良田，方得收买。如官价低小，即听卖与其余人户，不得抑勒。又买到田未得支钱，先召投名人情愿承佃充役，方得支钱，不得抑勒。臣以为百姓不愿与官中贸易者，盖上下势隔，情意不通，又胥吏辈辗转求索，百方邀赂，虽严明令长不能绝也。正使官中买田与私价等，百姓宁自相贸易。今令卖田之人必先申官，官价低小，方得卖与其余人户，名为不抑勒，实与抑勒无异。又乡闾之民，自非窘乏朝夕待用者，必不肯出卖良田，今令卖者申官，令佐检视，然后收买，役人情愿承佃，方得支钱，近须半年，远须一年以上。既不能纾目前之急，又重有往来赂遗之费，虽官中不至失利，而卖田之民【一五】重困弊矣，此不可行三也。
　　轼以为令佐如买瘠薄田，致久远召募不行，即官吏并科违制，分故失定断，仍不以去官赦降原减。臣以令佐之能，在于公心爱民，□明不扰，巨细毕举，则为善政。不当以事之一二论其殿最。今有长令世以为循吏，偶于买田之际不能辨识，有数十顷瘠薄，召募不行，便加以违制之罪，是以一而废百，得无失刑欤？熙宁之初，柄臣过计，官吏有违常平新法，不以去官赦降原减。当是之时，官吏以此获罪者，不可胜数，中外窃议，以为非宜。今既已罢烦扰矣，又欲袭前日之过计，未见其善也。大抵议者立法，意欲必行，则必严为法禁，法禁太严，则更以便文苟免，不复计民之利害，此不可行四也。
　　轼以为系官田若是人户见佃者，先问见佃人，如无丁可以应募，或自不愿充役者，方得别行召募。臣以为人户所请官田，近或五七年，远或数十年，其间有垦荒、粪瘠费用财力。耕治既熟，一旦夺之，有伤人情，此不可行五也。
　　轼又以为应募之民，正与弓箭手无异。臣以为并边之地既难得田，又弓箭手平居无役，止于每岁一阅，故边境之民乐于受田于官。今则受田一二顷，而役之终身，累其子孙，岂民之所愿欲哉？虽曰受田二顷，服事奔走，当费其半，岂若役属富民为佃户，中分其利，作息自如，刑责不及之为便耶？愿民既不就募，而浮浪者又不许充役，将见有名而无实，安能减色役而□农民耶？
　　轼又以为谷贱伤农，而农民卖田常多不售，若官为买，则田、谷皆重，农可小纾。臣以为顷岁以来，民多卖田者，以助役纳钱，常平出息，聚敛之臣肆行掊克，中民困于不足，故多鬻田。钱归公帑，岁不流布，卖田者多，积镪者少，故田苦不售。今则罢常平、助役之法，一切财利皆归于民，行之岁余，民力已纾，自今已往，卖田者必少。卖田既少，则不患其不售。如官中出钱买田，厚于私价，则是诱民破产，公私非便；与私价等，则民不愿鬻，无一可者。臣未见其可以重田谷，纾农民也。
　　轼又以为纳钱于官，常苦币重【一六】，若散以买田，则货币稍均。臣以为诸路之钱，今已散为平籴，又随州郡所出，变转物货，则曩时之积既流布于民矣，不待买田而后货币可均也。
　　轼又以为此法既行，民享其利，追悟先帝所以取□剩钱者，凡以为我用尔，疑谤消释，恩德显白。臣以为先帝神圣文武，兴立法度，所以垂无穷者，如日丽天，孰不瞻睹者。至于役钱□剩，盖因谋利之臣私忧过计，此天下之所共知也，安在其散钱买田而后释疑谤耶？
　　轼又以为□剩役钱，令付有司逐旋支费，终不能卓然立一大事，建无穷之利，若用买田，如私家变金银为田产，乃是长久万全之策。臣以为买田募役，臣已缕陈其有五不可行，至于散常平之积以为平籴，以为水旱荒凶之备，此所谓出民力而为民用，亦所以结民心而裕民财也。继志之孝，无穷之利，孰大于此！又何必如私家变金银为田产，然后为长久之策耶？又况变钱为田，常平遂无本钱，将何以因时籴粜便农民耶？若夫患有司之妄费，为之节制，适当可矣，日减月亡，又何足恤哉？
　　臣以为三代以来至于本朝，累圣相继，法度损益，无所不有。至于治民之政，以力供役，以田供税，凡数千年未之有改也。熙宁中，先帝以议臣之请，买田募役，行之半年，田既难置，民鲜就募，士论不以为便，遂不果行。以先帝之睿虑英断，励精为治，如以此法为便，岂复疑于左右之论而中辍？臣窃意其不然也。今役法已成，颁下四方，四方之民休息安堵，沐浴圣泽，既已少定矣。愿陛下不以一臣之私论，而破天下之公议，速行寝罢，以解中外之疑，天下幸甚！
　　注　　释
　　【一】今来米价每斗二百已上「斗」原作「年」，据阁本改。
　　【二】南则诚州沅州「沅」原作「沆」，据宋史卷四九三西南溪峒诸蛮传改。
　　【三】召当日讲官至帘前「当」原作「常」，据二程集河南程氏文集卷六又上太皇太后疏改。
　　【四】问当主上进业次第「业」原作「德」，据同上书改。
　　【五】自古以为美事「古」原作「言」，据同上书改。
　　【六】裁三省人吏酬銟之减年「三」原作「二」，据阁本改。
　　【七】均请对不得其时「请」原作「诸」，据阁本改。
　　【八】三千万贯石「千」下原衍「三」字，据宋会要食货六五之二七删。
　　【九】或以罪停「停」原作「得」，据宋会要食货六五之四八改。
　　【一○】犹闻未足者难招「闻」字原脱，据阁本及宋会要食货六六之五六补。
　　【一一】官吏并科违制「违」原作「远」，据阁本、活字本及宋会要食货六五之四九、六六之五七改。
　　【一二】未有租税之民「有」原作「得」，据阁本、活字本改。
　　【一三】熙宁中尝行给田募役法「尝」原作「书」，据苏东坡集奏议集卷二论给田募役状改。
　　【一四】恐或抑勒卖田「抑」原作「仰」，据阁本、活字本改。
　　【一五】卖田之民「卖」原作「费」，据阁本改。
　　【一六】常苦币重「币」原作「弊」，据阁本改。
续资治通鉴长编
卷三百九十八
卷三百九十八
　　起讫时间 起哲宗元佑二年四月壬午尽是月己亥
　　卷　　名 续资治通鉴长编卷三百九十八
　　帝　　号 宋哲宗
　　年　　号 元佑二年（丁卯，1087）
　　全　　文
　　夏四月壬午朔，以景灵宫宣光殿奉安神宗皇帝神御礼毕，上诣宫行酌献之礼。
　　癸未，太皇太后、皇太后亲行酌献，皇太妃、诸妃、大长公主、公主、六宫内人等并赴神御前陪位。
　　枢密院言：「臣寮奏，乞罢内外封桩禁军阙额，乃□衣、天武、捧日、龙卫、金□屈直、左射请受赏给等。按熙宁十年二月诏旨：『内外禁军已有定额，三司及诸路计置请受，岁有常数。其间偶有阙额，未招拣人充填，所余请受亦合桩管。』窃详诏旨，内外禁军系经熙宁以来节次减废并合，各已立定实额，即与旧日虚数不同。虽后来或因事创添，亦系本路实用兵数，每阙一名，便合招补。朝廷为诸路监司妄惜财费，不务招拣，致渐耗兵数，无以督责，遂立为约束，阙额请受悉行封桩。迨今十年，虽所桩钱物甚多，未尝辄供他用。上自军期边储，下至代还免夫钱之类，皆出于此。虽拨赴内库之数，亦此相兼添助边费。今若悉罢封桩，深虑诸路监司儬习观望，不肯留心搜补兵备，不惟有乖前日减并军额之意，兼恐缓急阙兵，有误大事。」诏：「除三路、二广各系备边，自有帅臣督责招拣，遇有阙额更不封桩外，在京、府界及其余路分并依旧封桩，仍只封桩衣粮料钱，余亦与免。已系免桩者，依旧合还本路甲叶钱者，亦依元旨。今后起到上京钱物，止送左藏库桩管，以备边费。其消废□衣、天武等六指挥请受，亦自今岁权免封桩，却令枢密院会计一岁数目，比附别招置中下禁军，以补减废元额。」（自「亦与免」以下，新录并削，今从旧录。） 
　　乙酉，礼部言：「四月十五日，景灵宫朝献，在禫制内，请依故事，差官分诣诸殿阁行礼。」从之。
　　都大提举成都府、永兴军等路【一】榷茶司言：「乞依旧许以茶易谷，毋得过转运司和籴价。其博到斛斗更不取息变籴，只依元价拨与转运司充军粮，仍计价钱，于本司合应副额钱内豁除。」从之。（新无。）
　　丙戌，交趾遣使入贡。
　　朝请大夫王宗望为仓部郎中。宗望前为夔州路转运副使，上登极，当赏三军，万州拘文，弥旬不给，庖人朱明因众怒白昼入州治，刃伤太守，左右惊散，州兵乘隙谋变。宗望自夔疾驱至万，先命给赏，然后结狱，戮明以儬，捕视守不救者流之，仍自劾以闻。朝廷嘉之，故有是命。宗望，彬孙也。（此据宗望事迹增入。未几，改河东漕。）
　　先是，中书省上言：「景佑二年，置迩英、延义二阁，以设讲筵。延义阁在崇政殿之西，南向，欲令管勾讲筵所经度，如得□凉，以备夏讲。」（此或因程颐前所奏请。）诏修内司图画进入。丁亥，寝之。（寝之，据御集四月六日事。）
　　洮东沿边安抚司言鬼章男结□龊遣兵入寇。诏：「熙河兰会路经略使刘舜卿相度，今来鬼章所遣兵马次第，若止是并边屯泊，未曾深入为寇，即速用蕃字选差人赍付鬼章，委曲开谕安抚，及理索掳去人口、孳畜等，务令悔悟，押还兵马。或已尝深入，理难和解，即速选将领统制近便蕃汉精兵，仍追赵醇忠、包诚、包顺等得力蕃官，依自来照集驱策，于贼兵马来路近便处屯泊，张大声势，坚壁清野以待。若在外实有蕃部族帐，须当保护，即随事应敌，不得少失机会。务在持重，不可先举，亦不得轻易追逐，致落奸便。又累据探到事宜，称候鬼章南边寇犯，则邈川夏人欲相应援侵掠。其见修西关堡及定西一带，尤宜设备，不得专意洮州，不虑东北。令刘舜卿每事深究利害，毋致误国生事。其包诚等辈得力蕃官，并前期告谕，能戮力捍贼，使无侵掠，或自立奇功，当优与推恩。」（按：汪藻青唐录云：二年三月，阿里骨举兵洮州，虏赵醇忠及杀属户大首领、皇城使经斡穆等数千人，驻兵常家山，分筑洮州为两城以居。北城周四里，楼橹十七；南城周七百步，楼橹七，跨洮为飞桥。汪藻所录虏赵醇忠、经斡穆，筑洮州城，当即在此后，今并附见。五月二日须更考详。此月二十二日更合参照所录删改。旧录甚略，今附注此。洮东沿边安抚司言鬼章男结□龊遣人马入寇。诏熙河兰会路经略使刘舜卿委曲开谕，务令悔悟。或已尝深入，即速选将领精兵，仍追赵醇忠、包诚、包顺等随事应敌，不得少失机会。）
　　吕公着再表乞罢，不允。诏公着勿复请，且召公着入对，遣使押赴都堂。公着即归私第。时合门及通进司皆被旨无得受公着章奏，公着乃具申中书省以闻，于是遣内侍陈衍谕旨，押赴都堂，公着始复位。
　　右司谏王觌言：「臣伏见近岁大理官治狱不公，高下其手，贼害善良，而世以为酷吏者三人：崔台符、杨汲、王孝先也。当言事官弹劾此三人之际，士大夫莫不欲朝廷远窜重贬，以慰髃情。而大臣有荐台符以为知马政者，朝廷又见台符实曾为髃牧官，遂以台符知相州。缘台符故，汲、孝先之谪皆薄，公议至今惜之。孝先降知濮州未久也，大臣复有称孝先颇有政誉者，朝廷又以孝先曾为水官，遂用为都水使者，公议莫不骇之。论者又谓台符、孝先既可以假托他事而恕其本罪，即杨汲尝为户部侍郎，一日有大臣言其善治财赋，则可以复还户部矣。台符、汲、孝先同恶一体之人也，何独后汲也？彼主张孝先者，不过为孝先以治狱得罪，与治水事异，用之为都水使者无害也。臣尤以为不然。若以为事异而用之无害，则蹇周辅以盐法得罪，不害复为刑部侍郎矣；张诚一以不孝得罪，不害复为枢密都承旨矣，何独孝先也？用此以徇大臣之好恶则可，用此以为朝廷之政事则不可也。至于范子奇以河议观望反复而得罪，未满岁也。今正当河议未决，内外大臣持论不同之际，复使子奇为河北转运使，不惟于河议有害，是使异日凡当朝廷大议论者，不复以观望反复为戒也。虽观望反复，不过罚金、展年磨勘，而旋踵复用矣，岂不为圣政之蠹耶！臣于前月二十四日已曾具状闻奏，乞选择都水、转运司官，至今未见处分。伏望圣慈以河北生灵为念，特降指挥，检会臣前奏，早赐施行。」
　　贴黄称：「昔帝尧以鲧方命圮族，不欲使之治水，今孝先为狱官，高下其手，贼害善良，正不可以治水也。前日大理狱，缘台符、汲、孝先锻炼以陷深刑之人，今理诉洗雪者不可胜数，有司自当条列闻奏，以正台符、汲、孝先之罪也。罪犹未正，孝先何可遽有擢用也？又孝先缪妄，人皆知之，谓有政誉者，非其实也。又今日河议，朝廷大事也。使子奇前日故道之说为是，固不当以观望而变易故道之说为非。安有议论大事而卤莽如此，岂不上误朝廷！若使子奇此行不预河议，即是子奇虽为转运使而终无补于河事，徒使议论反复者视子奇以为理当然耳，不复有所惩戒也。」（十二日，子奇改陕西运司。觌自注云：四月六日。上殿札子附本日。前奏在三月二十四日。）
　　戊子，御延和殿疏决在京系囚：杂犯死罪以下递降一等，至杖释之；斗杀杂犯死罪各以差减；开封府诸县见禁罪人，应降从徒已上罪送府，杖罪委令佐决之。
　　己丑，天章阁待制、知舒州黄履落职，差遣如故【二】。从右谏议大夫梁焘等言也。（三月十四日，自阁学士责待制。焘言具三月十四日。）
　　诏太师、平章军国重事文彦博可自今后每十日一赴朝参，因至都堂议事，仍一月一赴经筵。以彦博累章乞致仕，故有是命。
　　庚寅，御从政殿阅诸军转员，凡三日。
　　右谏议大夫梁焘奏：「臣伏见春夏大旱【三】，陛下祗敬恐惧，上承天心，靡神不举，未获嘉应。虽阴云屡起，而甘泽不施，其何故哉？岂天意有所未顺，而神贶亦以少靳乎？阴云屡起者，精诚达也；甘雨不施者，和气隔也。臣闻天之□阴，积久而不雨，亦犹人之退托犹豫而不断也。今者夜多寒气，昼多蒙气，日少清明之光，皆阴盛而阳微，臣道强而君德弱也。考之前古【四】，尤为诫惧。消伏变异，正在圣明。伏望睿慈上观天意【五】，下察人情，凡朝廷之事，聪明所见，洞然无疑，谓可施行者，皇帝面饬大臣必行之，加以刚断。如是，则习于万几之务，而圣政日广，真太皇太后保佑之功也。惟愿深思臣言，无惑憸佞之说，则上循国体，下慰人望，臣不胜忘身恳切之至。」贴黄：「臣恭谓当今政事有未便于人情、无益于国体者，圣聪必已闻之。圣意亦欲改革，但牵于外臣议论，疑惑未决，优游不断，威德不振，恩泽不浃，此所以天示警戒，久阴而不雨也。蒙，以示君明之受蔽也；寒，以示臣强之僭权也。若开然洞照，奋然独断，使大臣畏威而沮伏，庶民蒙泽而鼓舞，则膏润之雨，清明之赐，以祥来应，不待终日矣。臣愚不知古义，妄言求补聪明，惟陛下试一行之，以验不诬焉。」焘又奏乞避正殿，减常膳，申戒中外，簄决滞狱，以答天变。（焘两奏并据奏议，附辛卯前。）
　　辛卯，诏：「时雨久愆，旱灾甚广，可自今月十一日后，避正殿，减常膳，仍于诏内深责予躬，庶几修省以消天变。」诏曰：「朕承祖宗之休，获绍大统，而涉道日浅，昧于致治，万事失中，以干阴阳之和，乃自冬迄夏，旱旸为虐，四方之内，被灾者广，生民嗷嗷，无所告劳。永惟灾变之来，盖不虚发，意者朕之听纳不得于理欤？赏罚失当，而赋税无节欤？民力屈竭于土木之劳欤？抑忠言壅于上闻，而德泽不下流欤？何大异之滋至也！非克己思过，洗心修德，其何以答塞天变，协致太和。可自今月十一日后，避正殿，减常膳。公卿大夫，其勉修厥职，共图消复！」
　　癸巳，给事中顾临为天章阁待制、河北路都转运使。朝议大夫、直龙图阁、新河北路都转运使范子奇为陕西路转运使。
　　翰林学士承旨邓温伯、翰林学士苏轼、户部尚书李常、兵部尚书王存、吏部侍郎孙觉胡宗愈等言：「顾临资性方正，学有根本，慷慨中立，无所阿挠。自供职以来，封驳议论，凛然有古人之风，侥幸之流侧目畏惮。近闻除天章待制，充河北都转运使，远去朝廷，众所嗟惜。方今二圣临御，肃正纪纲，如临等辈正当置之左右，以补阙遗。或者谓缘黄河，辍临干治。临之所学，实有大于治河。治河之才，固有出临之上者。欲望朝廷选深知河事者以使河北，且留临在朝廷，以尽忠亮补益之节。」
　　右谏议大夫梁焘言：「臣伏闻诰命，给事中顾临待制河北路都转运使，清议颇为朝廷惜之。临昨任河北转运使未久，陛下召入为给事中，是知临宜在朝廷，故临论思献纳，号为称职。未久，复出为转运使，士论以此疑之，未有以识圣意之所在也。窃以侍从之官，亲近主上，其进退系朝廷重轻，不宜辄有改易。今有转运使求其在外者，宜自有人，以给事中求其在内者，如临恐不易得。伏望圣慈特赐指挥，留临依旧供职，庶朝廷多得正人，上下相维，共守祖宗之法度纪纲，助陛下求治之意焉。」
　　又言：「臣近以除授顾临外任，论奏乞留依旧供职，未闻别有指挥。臣所言在公，不敢自废，愿为陛下复陈其理焉。今为临计，无足议者，为国家虑，则深可惜之。待制，侍从之清班也；都转运使，外治之剧权也。在临之用，固已宠矣；为临之计，无足议者也。方陛下以大公之道正天下，以谨法度、明纪纲之时，而临当官敢为，无所回忌，献纳之益，清议属之。一旦轻去左右，阙忠规之助，是为国家虑，深可惜也。或谓朝廷以河北事重，辍临以行。臣愚以为不然。河北之事，信为今日之重而宜急才矣，未知朝廷之必得其人，而不独在今日也。臣窃谓临诚不宜处外，幸陛下留之无疑。伏望面诏执政大臣，早赐施行。」
　　贴黄：「臣恭惟圣意，以治河之策未决为念，如遣临以给事中出按利害，归奏定议而施行之，须役兴，复遣循行可也。用人之患，在于数易。盖久于其事，则职必举；暂历骤迁，而无成功。今圣恩甄擢沈俊，公道大行，诚愿审官试誉，以岁月考其施为，宜得人材之实，使临得以展尽底蕴。」
　　又言：「臣近再论奏，乞留顾临依旧供职，未蒙俞允。稽之士论，深惜其去。窃以谓用人之要，在审所与。宣力四方，语才而已。至于贤人君子，则自当处内。临之器用应务，无所施而不可，坚重不倚，议论谨严如其人，宜在朝廷，而不可一日远去左右也。河事虽重，择其精悍敢为，晓习利害者，宜尚有人。使之论思献纳，非临孰为称任哉？伏乞圣慈特赐指挥，检会臣前奏施行。」皆不报。
　　右司谏王觌言：「新州土豪岑探诱胁良民，将围州城，寻已逃窜，其胁从之人亦自分散。除岑探首恶，宜趣追捕，其余本是良民，将佐贪功，戮及妇女，使一方无辜，肝脑涂地，深可叹骇。不知正贼初实有几，而杀戮之滥，无虑二千。死者衔噃，何所申诉？比闻朝廷已降指挥，止其妄杀，而将吏之罪，尚置不问。伏望速赐裁决。」
　　又殿中侍御史吕陶言：「新州岑探结构徒众围城，与官军斗敌凡数日。溃散归峒时，权广东经略司运判张升卿发兵千人，令将官童政与一使臣分行捉杀。童政等沿路逢人即杀，约杀三四千人，多是平民，及有全家被杀者。百姓诉噃，至今不已。请诛童政，以舒噃愤。」诏：「童政，令提点江南西路刑狱邹极于虔州置院按罪以闻。」（岑探事与蒋之奇相关，去年十一月二十二日。）
　　诏捕盗赏支坊场钱。（政目十二日事。）
　　甲午，宰臣吕公着等以时雨不继，诏书责躬，乞赐降黜。诏不允。（新无。）
　　范纯仁言：
　　臣窃见旱暵作沴，两宫焦劳，减膳责躬，耸动髃听。臣以辅政无状，已与吕公着等同奏待罪，乞行降黜。夙夜忧惧，思所以消弥灾异之术，上裨圣猷。愚者千虑，庶或一得。臣观前代多因灾异求访直言，所以倡导人情，以消壅蔽。自陛下临御之初，即下诏许人实封言事，当时臣庶所上封章，盈千万数，其中必有可行之事、可采之言。若收其爝火之微，亦可补大明之照。大臣不能遍览，有司惮于举行，弃掷散遗，稀获省录，故未能上副陛下求言之意也。伏望特降圣旨下三省、枢密院、六曹寺监，将前来臣庶应诏所上封章，后来不以行与不行，据元初承受到都大数目，并令检寻进入，然后择贤明近臣专为总领，仍许于尚书省闲曹及秘书、太常寺、国子监、王府及应闲慢寺、监、司、局内，选择郎官、丞、簿、博士、帖职、教授等，指射一二十员，分擘看详，逐旋节略紧切大意，同申三省。其有关久远利害，未可便行者，即行下当职官局及逐处监司相度，给与日限，具可否保明闻奏，其决然可行者，便令执政奏拟施行。如此，则下得鰖荛之言，上裨尧、舜之治。
　　又尚书诸曹受天下四方牒诉、奏请文字，多因条禁不便，赏罚难明，民情有噃，废置未决，方具利害事理，恳切申陈。盖欲求朝省分明指挥，以判公私曲直，而郎官鲜及省览，吏人苟逃日限，或为非理阻难，或坐条例退回，或只判收不行，或假勘当住滞。其外处监司、州县及诉讼抱噃之人，深畏获怒有司，不敢再三论理，致下情壅于上达，阴阳不能交泰。比来愆亢，或此之由。乞降圣旨，取尚书诸曹自去年正月至年终全年承领文字簿书，并委御史台、谏官、给事、左右司郎官分定点检，抽索事祖行遣，子细看详定夺。其间执文害事，不近人情者，可并元条删改；其勘当住滞者，促令结绝；其指挥不当及非理问难，卤莽判收者，亦许牒本部再与详究施行；其元行吏人情轻者且与原罪，情重者特行惩责。庶几圣政无亏，上合天心，灾异可消，和气可召。
　　昔时政府只是中书一处，所以事速而人情易通。今分为三省，庶务益更迂滞，兼机事时有漏泄，至如陛下欲别择秦帅，却一面将吕公孺不许辞免诏旨行下，盖是关预处多，不相照应，以致如此。特乞圣旨宣谕文彦博及执政大臣同议，将三省事通为一处，复如昔日中书，庶几政事无壅，天下受赐。更乞宣谕三省、枢密院，更切求访军民疾苦、边防利害。恐有瘴毒之地费人守戍，险远之处劳民供饷。若与□减，得久远无患，便是卿等存心，不要更避形迹。如此，必然益资至化。（点检诸曹文字，十六日施行，看详封事无行，将三省合为一处无行。）
　　监察御史韩川言，江南西路转运副使陈向，因缘缪举，移知楚州，请重谴以戒诸路。诏陈向与小郡知州。
　　枢密院言，今来转员，除诸班直强人、步军指挥使以下，马军副指挥使以上，有阙可以转补外，其马军使额三百二十一人，见管五百七十人，副兵马使额五百三十五人，见管六百一十二人，各有攒剩人难以递迁，合依转员令，于转迁不行处，置下名军员。诏权置下名军使二百二十人：捧日、龙卫各三十五人，拱圣、骁骑各五十人，云骑三十人，骁胜二十人；权置下名副兵马使一百五十人：捧日、龙卫各二十人，拱圣、骁骑、云骑各三十人，骁胜二十人。
　　丙申，分定宰臣、执政官、吏部尚书苏颂等朝献景灵宫诸殿。
　　丁酉，诏：「旱暵为灾，减膳责躬，修勤缺政，以祈消复。尚虑尚书六曹有四方牒诉、奏请文字，或赏罚难明，或民情有冤，废置未决，郎官怠于省览，吏人苟逃日限，非理沮难不行，使抱冤之人无所赴愬。宜差御史中丞傅尧俞、右司郎中杜纮、殿中侍御史孙升赴吏部，侍御史王岩叟、右司员外郎孙觉、监察御史韩川赴户部，给事中张问、监察御史上官均赴礼部，左司郎中韩宗道、监察御史张舜民赴兵部，右谏议大夫梁焘、左司郎中范纯礼、殿中侍御史吕陶赴刑部，右司谏王觌、监察御史张舜民赴工部，点检自去年正月至年终承受到文字，抽索事祖行遣次第，子细看详。其间有执文害事，不近人情者，并元条删改；其勘当住滞者，促令结绝；其指挥不当及非理问难，卤莽判收者，亦许牒本部再与详究施行；其元行吏人情轻者且与原罪，情重者特行惩责【六】，令结绝。三省、枢密院审度行下。」用范纯仁之言也。尧俞以前任吏部侍郎，乞换别曹，诏与梁焘对换，寻诏尧俞勿差。（张舜民既赴兵曹，又赴工曹，当考。）
　　镇江军节度使、开府仪同三司韩绛言：「蒙恩除充集禧观使。臣去冬久在病告，陈乞致仕，尝奉密旨，令候过先帝大祥，从臣所请，乃是已有成命。伏望曲赐矜恤，特依已降密旨，除臣致仕。」诏：「韩绛到京日【七】，且令休息，候稍任拜起，方许朝见。所乞致仕，宜降诏不允。」
　　戊戌，特降下项权宜指挥，付河北、河东、陕西、京东、京西、淮南路提点刑狱司，应辖下州军贼盗，并令依此施行。自前有犯，即依旧法，候向去贼盗衰息日，即依旧。
　　一、髃盗惊劫之处，受贼所散财物，或虽不受财而为贼应和、叫呼、负赃、控马之类，但曾资助贼势，罪不至编配者，委长吏相度情理，申牒安抚、钤辖司，量度轻重远近等第编配，不得将老少懦弱黢从之人一例施行。如有情理大段重害，即具犯状闻奏。
　　一、知强盗死罪受赃，依持仗窃盗法。如为典卖、藏买者，各减二等。罪至徒者，皆配五百里。
　　一、强盗该凌迟处斩。如能设方略生获者，于合得赏钱上增支三分。
　　一、重法地分强盗见结集作过，如照验见得罪至死，即先检估家产入官，以备充赏。
　　一、重法地分强盗，事虽已发，如却自首或自死，与免没纳家产及出赏、缘坐。非重法地分，免出赏，准此。
　　一、犯盗断讫，于本家门钉牌，书犯状刑名。徒已上能告获窃盗徒流二人或强盗一名，杖罪能告获窃盗徒流一名，并免钉牌，再犯者复钉。如迁移，即申官随住处钉牌。不申官，杖八十。
　　一、逃亡军人，限指挥到日两月内于所在自首，身与放罪，依旧收管。限内捉获，依首身法。
　　一、强盗已杀人及强奸，或元犯强盗贷命，或持杖三人已上，该按问欲举自首应减者，并不在减等之例。
　　一、州县容纵小民赌博，既输折财本，遂致转为盗贼，令按察官按当职官吏。如有干小民之誉，专务□纵，不行禁戢者，即仰奏劾施行。
　　一、贼盗稍多处，巡检下见无马军者，许申本路安抚、钤辖司委自本司相度，特许权添差军马巡铺，不得过十人。
　　一、巡检下兵士，除土军外，但系诸营差到者，委自逐州长吏拣选少壮之人，不得用优轻，一例依名次轮差。其不得力人，亦许巡检申所属逐名替换。
　　一、县、镇、寨贼盗稍多处，如守把兵士至少，许申本路安抚、钤辖司委自本司相度，特许权差，不得过二十人，仍支破五分器甲。（此据编录册增入。五月一日「钱粮」云云，旧录二月十六日诏可考。）
　　己亥，内出太皇太后手诏曰：「有司奏，受册当依典故在从吉后。夫典册备物，以致隆名，国之盛礼也。行于和平之日，惧不克称，况今旱暵为虐，苗稼将槁，民则何罪，咎实在予。虽责躬永思，损膳自戒，尚虑无以塞责消变，而有司乃于此时欲以隆名盛礼加我，是重予之不德也。所有将来行受册礼宜权停罢，仍诏诸路监司分督郡县刑狱，其系囚若干人，照事理轻者从宜处决配奏，未可处决者，仍责限结绝。其监司如所分地远，力不能篃，或有故不可躬行，并委官催促。」以久愆时雨故也。
　　先是，吕公着言：「六月二十六日，行太皇太后册礼，有司先期修制玉册，其文当称述圣德，臣撰次已毕。伏惟陛下以悯雨焦劳，责躬减膳，未敢上进。欲乞特降中诏，候八月西京奉安【八】御容礼毕受册，兼秋高气清，两宫被法服，髃臣称庆，于行礼为宜。」太皇太后纳其言，遂降权罢之诏。（此据吕公着家传。）
　　右司谏王觌言：「陛下必欲有以感天意，即下诏责躬，以其未能肃钦，以致不肃之罚也。然后诏三省以振朝纲、去民贼，诏枢密院以严边防、治军政，诏六曹、寺、监以修职事、戢吏胥，诏御史台以举不职，诏监司以察纵弛，诏郡守以戒偷惰。凡政事之不肃者皆修完之，如此而雨犹未降，臣甘严诛，以为妄言之戒。」
　　觌又言：
　　书曰：「惟吉凶不僭，在人；惟天降灾祥，在德。」夫人君之德配乎天地，而协乎阴阳者也。故灾祥之来，皆随其德。古之人君，每见灾异，则退而自省以修德焉，乃可以变灾为祥，转祸为福。伏见去岁以来，旱灾屡作，今春涉夏，亢阳犹甚。陛下焦劳恻怛，精意祈祷，靡神不举，而又倾仓廪之积以赈饥，省土木之工以□役，亲录囚徒，赦过宥罪，宜可以致雨矣。而雨犹未也，然则天意亦必有在矣。
　　谨按：洪范之五事，一曰貌。貌曰恭，恭作肃，见于休征则曰肃，时雨若也。夫人君外既有恭庄以着于貌，内必有肃钦以生于心，然后施于政事，一皆主于肃钦，则百官髃吏，四方万里，莫敢不肃，而天应之以时雨。此天人相与之际，如影响也。恭惟陛下春夏以来，凡可以致雨者无所不讲，而雨犹未应，意者，钦肃之道或有所未备乎？陛下起居语默，多在深宫之中，非愚臣所得而见，其见于政事者，臣得以言之也。
　　夫中都之官，雍容养望者多，而纪纲浸隳；诸司之吏，骄慢玩法者众，而鞭笞罕及。此京师官吏之不肃也。监司妄意朝廷厌于督责者，以荀简为适时；郡县妄意朝廷主于□大者，以纵弛为得计。此监司郡县之不肃也。国之凶人，可诛窜以明国之刑者，或沮格于大臣之言；民之巨蠹，可黜削以释民之怨者，或稽留于典吏之手。此刑罚之不肃也。令出惟行弗惟反，今发号出令，或数日而追，或累月而变者。此号令之不肃也。广西新州之役，以兵将邀功，无辜受戮者千余人，远方之民衔冤无诉矣，而久不正其罪。此军政之不肃也。河北塘泊之崄，以大河横流，涨为平陆者数百里，敌骑之来将通行而无碍矣，而莫有任其责者。此边吏之不肃也。凡政事之不肃者类如此，而求所谓时雨顺之，不其难哉！
　　夫仁恩岂不可致雨，而肃钦乃可以致雨者，何耶？盖肃钦然后仁恩可行也。朝廷不肃，则小人肆，而下有受其弊者矣；政事不肃，则万事隳，而民不保其生矣。夫如是，且将救乱之不暇，尚何仁恩之有？况可以感天心而致雨乎？惟肃钦，然后政事修而仁恩行，乃所以致雨之道也。然则言动之不可以不肃者，臣愿躬行之；政事之不可以不肃者，臣愿深图之。庶几乎雨可致也。」诏以觌言降诏。（旧录云：时上未亲政，奸臣在朝，诋诬神考良法善政，故天降灾若此。而觌朋比蒙蔽饰非，妄指贼盗外敌而已。新录辨曰：「按：觌疏论不肃致旱，上自圣躬起居、朝廷号令，以至监司守令、边吏军政，各有条理，最为尽善。而谓之朋比蒙蔽，实出诬罔。」今删去「时上未亲政」以下四十字。）
　　侍御史王岩叟言：「臣前伏听德音，以旱暵为灾，忧劳恻怛，发于至诚，引咎自责，惟恐有所不及，令臣等讲求阙失，以应天变。臣敢不极尽思虑，冀补万分，谨疏三事，惟陛下察其愚而怜其志，幸甚！」
　　其一、王者之道，以笃亲亲、隆仁爱为先也。臣闻宗室不系赐名授官孤遗之家，二十余位，六十余人，全无禄食，朝夕不能自存，将有流落之忧。京师士民，无不伤之，皆言虽为簄远，终是祖宗苗裔，国家于事体合有处置，不当使若路人，视而不恤。闻昨因人言，已送礼部立法，今将半年，不见了当，惸独困穷，势何可待？臣谓此事若执政大臣留意，须臾之间，可以裁定。伏望陛下批降指挥，更不下礼部，只令执政速议可行之法，早使宗支沾被圣泽，以成王室之美。
　　其二、人君之戒，在于偏听，偏听则生奸，生奸则害政矣。臣闻昨除工部郎中盛陶为秘书少监，既进入告，却存敕旨，罢令依旧。外人不晓所以，共疑朝廷，至今未释。若但为到部未久，不可遽迁，则觽人之未久而迁者甚多；若谓陶有过恶，不可擢任，则不闻有台谏弹奏。反复求之，恐是出于爱憎之偏辞，欺惑圣听，甚可畏也！按陶素有艺文，号为良士。在熙宁中为御史，当时之事，虽不能力夺，然闻事事皆曾进谏，人以为难。不知何人一言而辄罢，中外之论，以为善恶不明，与夺失当，甚损政体。（盛陶罢秘少在三月十四日。）
　　其三、昔者世居不道，自取诛绝，固无足哀。然世之仁人君子，亦欲陛下有以施厚恩，崇盛德，臣不忍不言。按汉景帝二年，□、楚七国反，七国宗室遂除其籍。至武帝元光二年，复七国宗室前绝属者，历代以为汉武之美。今天下皆曰世居之恶，非若七国，武帝之仁，非及陛下。臣以谓缘世居绝属者，愿陛下亦许复之，庶几一开幽郁，有感至和，臣不胜愚忠。
　　贴黄：「如蒙允臣所奏，乞作圣意批出指挥。」（王岩叟三事，不得其时，附未雨前，然三事讫不见如何施行也。非袒免宗室，五月二十二日有诏。）
　　侍御史王岩叟言：「伏以国家之势，倚以为重在三路，而三路常受天下之弊，臣窃以为叹息。试例近事一二，以明其偏。始初刺强丁为义勇，非百姓之乐也，而三路当之；后变义勇为保甲，教之以兵，人人之所共苦也，而三路当之。大兵西讨，深入绝境，陕西、河东之民身亡家破，室庐为空，而诸路不预也。大河横流，弥漫千里，河北之人【九】，流离狼狈，独被大害，而诸路不预也。夫以天下之大【一○】，不能无非常之事，而非常之事常在于三路。虽陛下今日以至静为功，以不贪为德，而羌人反复，盟好谁能保之？缓急之变，所不可知，一有震惊，则三路先当其扰矣，此非臣之过论也。臣按祖宗之法，坊郭户既不责之以应役，又不迫之以输钱。非私于坊郭之民也，平时优游以养其力，为缓急用耳。今三路坊郭之家，兵兴、河决之余，困穷艰乏，非诸路比。无事而敛之，曾不少假，后有非常，亦何颜而更取之乎？当诸路所无之忧患，均诸路所当之赋徭，朝廷其亦念之否也？今释其赋，以为二边之备，诸路闻之，亦不敢以为比耳。臣欲乞三路坊郭户新定五分助役钱，特罢催纳，使藏于其家，日益自殖，以待朝廷一日之用。今未取而无伤，后取之而无怨，公私之际，美利两全，顾不善哉！伏望陛下深考已事之验，早为未然之防，不吝小以害大，不图近而忘远【一一】，勿废愚臣之言，留神省览，幸甚！」（从违当考。据王岩叟朝论，此奏乃以二年四月十八日进呈。）
　　是日，岩叟同中丞傅尧俞入对延和殿，尧俞先奏：「旱灾久，致陛下焦劳如此，由臣等不职。」太皇太后曰：「盖由太皇太后无德，干卿等甚事。」岩叟进曰：「陛下至诚不息，当必有应。」先是，尧俞有一疏，请避殿减膳，即日行出。太皇太后曰：「卿所言正合太皇太后意，实时行矣，甚知卿忠。」又曰：「太皇太后德薄。」深自刻责之语甚多。方尧俞进札论河东兵戍比元丰三年已前多三分之一，可令裁约。岩叟进札子论三路坊郭钱乞除免，养民力以待缓急。应曰：「待令施行。」又论三路困弊久之，甚然纳。尧俞前启云：「更有愚恳上陈。」应曰：「何事？」尧俞曰：「李清臣非才无补，玷位日久，公议不允，合罢免。」应曰：「为无显过。」岩叟曰：「执政无补，即是显过，非当如他人论一事一节为显过也。」应曰：「是则不得力。」复云：「别无他，只谓旧人。」尧俞曰：「过明堂，望其自请，又不请。过奉安，不自请，不免须言。」岩叟进曰：「此人无廉耻，不逐不去。过此，亦无期矣。韩琦受遗，犹山陵后便去，欧阳修、赵概、曾公亮皆相继去，无永住之理。若是贤才，则臣等惟恐朝廷不留。」应曰：「卿等好意，应是欲得贤人在官家左右。」岩叟奏曰：「臣等区区之心正在此。」各进札子读讫，曰：「将取文字入来。」又说及旱灾当修政事，宣谕曰：「卿等且更讲求阙失。」又曰：「太皇太后搜寻篃。」进曰：「大臣未必能上副圣心之至公。」应曰：「若尽至公，则人心无不说，天意无不顺。」
</div>
    <div class="pagination">
<a href="续资治通鉴长编_page507.html">上一页</a><span>...</span><a href="续资治通鉴长编_page503.html">503</a><a href="续资治通鉴长编_page504.html">504</a><a href="续资治通鉴长编_page505.html">505</a><a href="续资治通鉴长编_page506.html">506</a><a href="续资治通鉴长编_page507.html">507</a><span class="current-page">508</span><a href="续资治通鉴长编_page509.html">509</a><a href="续资治通鉴长编_page510.html">510</a><a href="续资治通鉴长编_page511.html">511</a><a href="续资治通鉴长编_page512.html">512</a><a href="续资治通鉴长编_page513.html">513</a><span>...</span><a href="续资治通鉴长编_page509.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
