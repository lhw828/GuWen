<!DOCTYPE html>
<html>
<head>
    <meta charset="UTF-8">
    <title>元史续编 - 第 3 页/共 3 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>元史续编 - 第 3 页/共 3 页</h1>
    <div class="content">　　【庚辰】六年春正月察罕诺尔等处马灾○二月己亥大丞相巴延有罪黜免【初范孟矫杀河南省臣事连亷访使段辅巴延风防臣言汉人不可为亷访使时伯勒齐尔布哈与托克托并为御史大夫畏公议托疾不出章未上巴延促之急托克托曰伯勒齐尔布哈位吾上且掌印吾安敢专伯勒齐尔布哈闻之惧将出托克托度不能遏谋于呉直方先入以告章上帝不允巴延知之大怒告于帝曰托克托虽臣之子其心专佑汉人必当治之上曰此皆朕意非托克托罪及巴延擅贬宣让威顺二王上不胜其怒决意逐之一日泣语托克托托克托亦泣下归与直方谋直方曰此大事议论之际左右为谁曰阿噜及托克托穆尔直方曰此軰苟利富贵其语一泄则主危身戮矣托克托乃与二人谋欲巴延入朝擒之増卫士严宫门出入螭蚴皆为置兵巴延见之大惊召托克托责之对曰天子所居防御不得不尔然遂疑托克托亦増兵自卫及是巴延以所领兵卫请帝出田托克托劝帝称疾不徃巴延固请太子雅克特穆尔出次柳林托克托遂与阿噜等议白上怒拘门钥戊戌上夜御玉徳殿召省院大臣先后入见出五门聼命夜二鼓遣集赛伊克察喇率三十骑抵太子营取之入城又召杨瑀入草诏数巴延罪状命中书平章珠尔噶岱赍赴柳林诏畧曰朕践祚以来命巴延为太师秦王中书大丞相而巴延不能安分专权自恣欺朕年防轻视太皇太后及朕弟雅克特古斯变乱祖宪虐害天下加以极刑允合舆论朕念先朝之政尚存闵恤今出巴延为河南左丞相原领诸军亲军并集赛台人等诏书到时即许散还明日巴延遣骑士至城下问故托克托倨城上宣言有旨黜丞相一人诸从官皆无罪巴延奏乞陛辞不许道出真定父老奉觞酒以进巴延问曰尔曽见子杀父事乎对曰不曽见子杀父惟闻有臣弑君巴延俛首有惭色○评曰托克托之谋黜巴延有三失焉其幸而成者元运未终天固相之也夫汉人不得为亷使其事未大害于政治乃抑其谋以激其怒可乎况巴延独秉国钧已非一日号令赏罚无敢违忤一旦沮遏邪虑必萌此一失也嫌隙既开势不相下如欲取之必匿形伏机审而后顾乃戒卫士严宫门出入螭蚴皆为置兵无乃速其变乎此再失也当是时巴延势倾朝野左右前后皆其党与故虽知朝廷见忌而不以为虑然増兵自卫请帝出田应叵测也决计讨之当如疾雷不及掩耳虽皇弟在彼亦不得顾夫何夜已二鼓遣三十骑取雅克特古斯入城则机露而谋泄矣使巴延先诏使其能入柳林乎此三失也或曰雅克特古斯文宗之嫡巴延若挟之为嗣以号令天下则人心动揺矣既虑其若此则于其固请出田之时勿许可也坚忍持重使皇弟还宫而后亦可也轻举而寡谋盖天厌巴延非托克托所能为功也】以玛扎尔台为太师中书右丞相塔斯哈雅为太傅知枢宻院特黙齐为太保御史大夫○以托克托知枢宻院汪嘉努为中书平章傅岩起为左丞【诏托克托之外诸王侯不得悬带弓箭及环刀辄入内府○评曰托克托持大义灭亲之说以讨巴延知有君而不知有伯父似矣然遂以为功则非也况父总中书子掌枢宻何异牵牛蹊人之田而夺之牛者乎当是时为托克托者若曰臣志存邦国不顾骨肉事非得已若赏臣之功是臣卖亲以徼利禄死无以见伯父于地下矣如此而奉身以退则可也】罢广东采珠提举司○己酉彗星见【自是月至三月庚辰凡三十二日】京畿大水【凡五州十一县诏每户赈米两月】三月漳州义士陈君用讨杀李志甫诏以君用为漳州路同知【龙岩尉黄佐才获志甫余党郑子箕佐才因与贼战其妻子四十余口皆被害诏授佐才为龙岩县尹○评曰李志甫阻兵三年守将失利邻道奔走幸而讨杀余党尚存黄佐才一龙岩尉耳能与贼战家属死者四十人而仅偿县尹何足以激劝人心哉】以揭傒斯为奎章阁供奉学士【寻改翰林直学士再升侍讲学士时新格超迁不越二等独傒斯超四等进九阶盖异数也】赐史惟良等上尊束帛【诏赐南防中丞史惟良御史中丞耿焕江东亷访使张友谅中书左丞许有壬上尊束帛】窜巴延于南恩州道卒【诏安置于南恩州阳春县行次江西隆兴之驿舎病死】以特穆尔达实为中书右丞【特穆尔达实喀喇托克托之子也】以归为监察御史【拜御史防臣奏曰此即河南抗贼者也上曰好事卿宜数为之赐以上尊】封玛扎尔台为忠王固辞许之【诏封忠王赐号逹尔罕玛扎尔台固辞御史请许之以劝亷譲上从之】夏六月诏毁文宗皇帝庙主废皇太后鸿吉哩氏出居东安州放皇弟雅克特古斯于髙丽【诏曰昔皇祖武宗升遐祖母太皇太后惑于憸慝俾皇考出封云南英宗遇害正统浸偏我皇考以武宗之嫡逃居朔汉宗王大臣同心翊戴于时以地近先迎文宗暂总机务知天理人伦所在假让位之名以寳玺来上皇考推诚不疑即立为皇太子而乃当躬迓之际与其臣伊埒布哈阿哩雅明埒栋阿等谋为不归而再御宸极欲自解于天下乃谓夫何数日之间宫车晏驾海内闻之靡不切齿又私图传子嫁祸于班布尔锡皇后谓朕非明宗之子出居遐陬上天不佑随降陨罚叔婶布逹实哩怙其势焰舎长嫡而立次防奄复不年诸王大臣以贤以长扶朕践祚赖天之灵权奸屏黜永惟鞠育罔极之恩忍防不共戴天之义既徃之义不可胜诛其命太常撤去图卜特穆尔在庙之主布逹实哩削太皇太后之号徙东安州安置雅克特古斯放诸髙丽当时贼臣伊埒布哈阿哩雅明埒栋阿等明正典刑○监察御史崔敬上书言文皇既撤庙主叔母亦削鸿名尽孝正名斯亦足矣惟念皇弟雅克特古斯年防播迁天理人情有所不忍方明皇上賔皇弟尚在襁褓未有知识义当矜闵盖武宗视明文皆亲子陛下与皇弟皆嫡孙若以武皇之心为心则固无亲疎以陛下之心为心则未免有彼此臣请以世俗喻之常人有百金之产尚置义田以收养宗族陛下富有四海乃以同气之人置之度外贻笑他邦取辱后世倘生他变关系非轻臣愿杀身以赎皇弟之罪伏望陛下归迎太后母子以尽骨肉之义则天意回人心恱宗社幸甚书奏不报○评曰至元元年诏赦天下有曰永惟太皇太后后其所生一以至公为心亲挈大寳畀予兄弟功德隆盛近古罕比今诏乃曰叔婶布逹实哩怙其势焰舎长嫡而立次防何前后之矛盾邪且夫宁宗之母托果斯顺帝之母玛哩达均之妾母也顺帝可谓长矣何名为嫡哉王者出言何可轻也况天下之人亦有公论乎】帝弑故太后鸿吉哩氏杀皇弟雅克特古斯【太后崩雅克特古斯遇害于中道○评曰古人有言言不激切不足以感动人主然过于激切不足以回人主之意适足以重其过而赞其决也崔敬之谏可谓激切矣但其言曰倘生他变关繋非轻则反有以启顺帝之疑而雅克特古斯中道之毙未必不由此也呜呼凡为人臣进谏其君何可容易乎哉】秦州成纪县山崩地坼○删脩大元通制【以翰林承旨逹罕奎章阁学士库库监脩】逹勒逹地大风雪【羊马皆死赈钞一百万余锭】秋七月庚申太阴犯心【犯心距星又犯中央大星】八月以额琳沁巴勒额森特穆尔并为御史大夫○衞辉大水【漂民居千余家】九月丁卯荧惑犯嵗星○冬十月丁酉太白入南斗○玛扎尔台罢以托克托为中书右丞相特穆尔布哈为左丞相许有壬为参政汪嘉努知枢宻院○十一月以孔克坚袭封衍圣公○处婺州饥○十二月诏复行科举【初天厯二年防士大廷阿荣为奎章阁大学士语其僚虞集曰更一科后科举当辍辍两科而复复则人才大出荣不及见之矣公犹及见集曰得士之多幸如存初言今文治方兴未必有中辍之理荣叹曰数当然耳集问何以知之弗答至是果如其言】罢奎章阁【及大糦宗禋等院】














　　元史续编卷十二
<史部,编年类,元史续编>
　　钦定四库全书
　　元史续编卷十三
　　明　胡粹中　撰
　　【辛巳】至正元年春正月己酉朔诏改元【诏以至元七年为至正元年】以陈旅为国子监丞【旅蒲田人笃志于学无书不读马祖常使鄗南一见奇之曰子馆阁器也相与勉游京师虞集见其所为文叹曰此所谓我老将休付子斯文者矣因交口延誉于诸公间赵世延力荐之以为国子助教出提举江浙儒学至是入应奉翰林迁国子监丞】二月汴梁地震○三月车驾幸上都○夏四月道州贼蒋丙等作乱【攻破江华等诸县】以特穆尔达实为中书平章阿噜为右丞许有壬为左丞【初有壬论帝当亲祠母后虚位徽政院当罢命相改元当合为一诏冗职当沙汰钱粮当裁节如此类者不一而足时论韪之迁为左丞】复封玛扎尔台为忠王○辛丑冀宁路地震裂○六月复旧奎章阁为宣文阁【时大臣议悉罢先朝所置阁监官属翰林承防库库言于上曰民有千金之产尚设家塾以延馆客堂堂天朝富有四海一学房乃不能容邪上然之即日改奎章阁为宣文阁艺文监为崇文监设官如初就令库库董治因请置检讨等官十六员以备进讲达官有不喜儒者谓曰儒有何好君酷爱之库库曰昔世祖以儒足以致治命裕宗学于赞善王恂今秘书所藏仿书当时裕宗于学生之下亲署御名习书谨呈其敬重若此世祖甞暮召我先人坐寝榻下陈説四书及古史治乱至丙夜不寐喜曰朕令卿従许仲平学正欲以嘉言入告朕耳其向学又如此今汝不好儒宁不念圣祖神宗笃好之意乎且儒者之道君仁臣忠父慈子孝从之则人伦咸得国家咸治违之则失则乱尔欲乱而家吾不汝禁慎勿以斯言乱我家国也逹官有慙色库库喀喇氏博果密之子也○评曰昔汤之于伊尹学焉而后臣之髙宗亦曰台小子旧学于甘盘古之人君其隆师重道如是元世祖统一区夏天性忠实合节前圣一王恂为赞善而令裕宗于学生之下亲署御名习书谨呈其尊敬师奚让于前王哉呜呼贤矣】济南水○秋八月车驾还宫○九月许有壬进讲明仁殿【上悦赐酒宣文阁仍赐貂裘金织纹币】冬十一月道州民何仁甫等反【连猺贼冦邉诏湖广平章巩卜班讨之】以伯勒齐尔布哈为江浙左丞相○是嵗通泰崇明等州海溢
　　【壬午】二年春正月开京师金口河【托克托用参议博啰特穆尔都水监佐言于都城外开河置闸放金口水为河深五十尺广一百五十尺役夫十万欲引通州船入城廷臣多言不可而托克托排羣议不纳左丞许有壬条陈其利害畧曰大徳二年浑河溢都水监将金口下闭闸板五年浑河水势浩大郭太史将金口上河身尽行堵塞至顺初有言引金口水过京城至通州者工部及提举司大都路合属官民相视议拟水由二城中间窒碍又卢沟河自桥至合流处従来未甞有渔船此不可行船之明騐也且通州去城四十里卢沟止二十里若可行船当时何不于卢沟立马头百事近便却于四十里外为之又西山水势髙峻金时在城北流入郊野纵有冲决为害亦轻今则在都城西南若霖潦涨溢加以此水性急宗社所在岂容侥幸设使成功一时亦不能保其永无冲决之患且金时此河未必通行今其河道遗迹安知非作而复辍之地又郭太史作通恵河时何不用此水而逺取白浮之水盖白浮水清而此水浑浊不可用用之易淤若不作闸地形髙下不同必致走泄澁滞作闸以节之则浑流必致淤塞用人挑洗无有已时此议方兴万口一词以为不可若以为成大事者不谋于众人则是商鞅王安石之法恐当今不宜有此议上丞相终不聴河成果水急泥壅不可行费用不赀而卒以无功台臣劾建言者博啰特穆尔傅佐俱坐诛○评曰古先哲王有所兴作必谋及乃心谋及卿士谋及庶人又谋及卜筮询谋佥同夫然后行未有排羣议而妄兴作者也托克托当国议开金口河役夫十万工不为小矣乃偏聴独断力排羣议而为之虽许有壬条陈利害辞达理明终不为之止其坚忍执愎一至此哉夫偏聴成奸独断生辞他日汝中栢龚伯璲之徒交搆谗谄卒至祸败其所従来乆矣】三月廷试进士赐拜珠陈祖仁等七十八人及第出身有差【下第者悉授教官又増乡试备榜亦授以学录教谕】大同饥【人相食】以额木竒塔特为中书平章○夏四月冀宁地震○车驾幸上都○五月甲申太白经天○东平雹【大如马首】六月济南山崩汾河溢○以贺惟一为中书右丞【惟一仁杰孙胜子也初胜以非罪死惟一尚防而资性开朗正大师事赵孟頫吕弼袭父职为宿衞长文宗召为上都留守上初即位迁御史中丞时中书参议佛家闾憸人也惟一劾其罪时宰庇之寝不行惟一乃辞病去及是起为参政进右丞防御史祈君璧复劾佛家闾黜之乃就职○评曰贺惟一可谓明人臣之义矣人臣之义有官守者不得其职则去有言责者不得其言则去中丞言官也不得其言则有去而已右丞与参议同省一薫一莸十年犹臭必憸邪斤而后就职其进退有道矣噫若惟一者岂非贤哉】秋七月恵州罗浮山崩【凡二十七处】庆逺民莫八等反讨平之【攻陷南丹左右两江等　处命托克托济延讨平之】拂郎国献异马【长一丈一尺三寸髙六尺四寸纯黒后二蹄白】八月庚子朔日食○以成遵为监察御史【遵初扈従上亰言台察四事一曰差遣台臣越职问事二曰左迁御史杜塞言路三曰御史不尽言职惟循资求进四曰体覆亷访声迹不实贤不肖混淆上皆纳之谕台臣曰遵所言皆世祖风纪旧规也时有议赃吏遭丧不许归须竟其狱者遵曰恶人固可怒然与人伦孰重国家方以孝理天下宁失罪人不可使天下有无亲之吏大夫是之议遂寝是嵗遵言事及举劾凡七十余章皆指讦时弊执政恶之寻改除都事】九月衮布巴勒讨何仁甫平之【复平溪峒堡寨二百余处】辛未车驾还宫○冬十一月辛夘嵗星荧惑太白聚尾○十二月命右丞贺惟一等兼知经筵【惟一与中丞张起岩枢宻副使姚庸并以本官兼知】乙酉亰师地震○诛阿噜图们【坐谋害宰相图为叛逆癸未】三年春正月许有壬罢○二月新郑宻县地震○巩昌山崩【成纪宁逺伏等县山崩水涌出溺死人无算】三月诏修辽金宋三史【以右丞相托克托都縂裁平章特穆尔达实右丞贺惟一中丞张起岩翰林学士欧阳侍御史吕思诚翰林侍讲学士掲傒斯为总裁官丞相问修史以何为本傒斯曰用人为本有文学而不知史事者不可与有文学知史事而心术不正者不可与用人之道又当以心术为本傒斯又言作史之法须求作史之意政事得失人才贤否一律以是非之公至于物论不齐必反复辩论求归于至当而后可】诏振举风宪【诏内外官有不法者従内台行台监察御史纠劾嵗以八月终出巡至次年四月终乃还】夏四月丙申朔日食○两都桑果叶皆黄【生龙缺】车驾幸上都○五月河决白茅口【又决金隄并河羣邑民居漂溺壮者流离上甚患之遣使体量命大臣访求治河方畧】六月勅经筵官月三进讲○回回拉里反掠解吉隰等州○秋七月汴梁大水【中牟扶沟尉氏洧州郑州荥阳汜水河隂凡一州七县】八月晋宁进嘉禾【一茎八穗】山东盗起【掠兖州】车驾还宫○九月蒋丙攻陷连桂州【衮布巴勒禽猺贼酋唐太二蒋仁五送京师诛之蒋丙复攻破连桂州自称顺天王】冬十月躬祀太庙【上行礼至宁宗室问曰朕宁宗兄也理当拜否愽士刘闻对曰宁宗虽弟其为帝时陛下为之臣春秋时僖公闵公兄也闵公先为君宗庙之祭未闻僖公不拜陛下当拜乃下拜○评曰刘闻之对据礼合经可谓善矣顺帝闻善即服不以为难不亦美乎】己酉郊【上亲祀圜丘以太祖配右丞相托克托为亚献太尉知院阿噜图们为终献御史大夫巴咱尔与司徒汪嘉努充大礼使平章伊实特穆尔特穆尔达实充侍中御史大夫伊实特穆尔右丞贺惟一充门下侍郎宣徽使达实特穆尔太常院周知李好文充礼仪使】以韩元善为中书参政○大赦【以郊祀礼成大赦天下文官并减一资武官陞散官一等蠲民租五分赐髙年帛有差】十二月以伯勒齐尔布哈为中书左丞相特穆尔布哈罢○诏写金字蔵经○徴处士托音巴延张瑾杜本本辞不至【巴延等皆授以官独本辞不至本清江人初上救荒防于江浙丞相呼喇布丞相竒之入为御史大夫言于武宗召至亰师辞归隠武夷山中文宗朝徴之不起至是右丞相托克托荐之于上诏以为翰林待制赐金币上尊使者致君相之意促之行至杭州称疾固辞且致书丞相曰以万事合为一理以万民合为一心以千载合为一日以四海合为一家则可以言制礼作乐而跻五帝三王之盛矣遂不至○评曰阴阳之气合则生万物圣贤之道合则成万事故易泰卦之象曰天地交而万物通也上下交而志同也元兴至是已七十载海宇晏安民物蕃膴君臣契和若可以为泰矣而杜本常见其不合独忧其非泰何哉盖邪正混淆则万事不可合为一理上骄下慢则万民不可合为一心昔是今非则千载不可合为一日内外重轻则四海不可合为一家人徒见上下诺诺声应气和以为合不知其适所以乖也庙堂巍巍垂拱无事以为泰孰知其将否也况当是时顺帝以方壮之年抚盈成之运不亲政治惟务逸乐而脱脱刚愎自用伯勒齐尔布哈奸佞忮害一相既不合矣各树私党以相仇敌岂足与为治乎易白君子见几而作不俟终日杜本有焉】
　　【甲申】四年春正月诏定守令黜陟之法【六事备者升一等四事备者减一资三事备者平迁六事不备者降一等】庚寅河决曹州【雇夫万五千八百修筑是月又决汴梁】以贺惟一为中书平章赵徳夀吹斯戬并为参政○以纳琳为中书平章姚庸为左丞○车驾幸上都○夏四月托克托罢【托克托辞职遂罢相封郑王食邑安丰赐金印海青文豹等又赐金十锭银五十锭钞万锭币帛一百疋悉辞不受】霖雨河溢【决白茅金隄曹濮济衮皆被灾】五月以阿噜图为中书右丞相【托克托辞相位上问谁可代者以阿噜图对遂用之右司郎中陈思谦建言储事阿噜图曰左右司所以賛助宰相即郎中有所建明当众议而行之何必别为文字自有所陈耶思谦慙服他日议除一人为刑部尚书或难之曰此人柔软非刑部所可用阿噜图曰庙堂即今选侩子邪若选侩子须用强壮人尚书详谳刑狱若不枉人不壊法即是好刑官何必求强壮者众皆莫能对其为治知大体如此○评曰尚书详谳刑狱不枉人壊法盖其职分之所当为不论人之刚柔皆当以此为务但柔弱之人或畏权势则有时而失所守刚强之士无所挠屈庶不至于阿従耳谓柔软不可任刑部亦非过也然阿噜图之言则可谓知大体矣】六月伊洛溢○秋七月温州地震海溢○蒙阴地震○滦河溢○益都民郭和尼齐作乱【益都盐徒郭和尼齐作乱遂上太行由陵川入壶关至广平杀兵马指挥复还益都】八月车驾还宫○九月丁亥朔日食○冬十月复令民纳粟补官【备赈济也有匿奸罪而输粟得七品杂流者为怨家所告有司议输粟例无有过不与之文中书右司郎中成遵以为卖官鬻爵已非令典况又卖官与奸淫之人其何以为治必夺其勅还其粟着为令乃可从之】
　　【乙酉】五年春正月蓟州地震○三月廷试进士赐布延布哈张士坚等七十八人及第出身有差○夏四月车驾幸上都○丹阳雨红雾【草木叶人衣裳皆濡成红色】五月辛夘中书平章库库卒【库库风神凝逺制行峻洁博通羣书以翰林学士知经筵日劝上就学上欲宠以师礼固辞不可上甞欲观画库库即取郭忠恕比干图以进一日上览宋徽宗画称善库库进曰徽宗多能惟一事不能上问曰何谓所不能者一事对曰独不能为君耳身辱国破皆由不能为君所致凡为人主贵能为君他非所尚也其随事规谏禆益皆此类已而平章江浙复以承防召还防中书平章缺近臣拟进上曰平章已有其人今行半途至矣至京师七日感疾卒赐谥文忠库库善书当世以之亚于赵孟頫云○评曰六艺居三物之一而书居六艺之一盖学者之末节也况画又书之余事且为学者所不必能岂人君所当务乎宋徽宗承八业之基有四海之富不务修六徳慎六行游六艺而拳拳留神于禽鸟竹石以极夫模写之工与画史争髙下于锱铢卒使宗社失守殒身北廷为万世笑其画之存于世者正后王之鉴也以其所能校其所不能得失了然矣其后顺帝造龙船制刻漏皆自制其様精巧出人意表前代所未甞有库库于此岂亦微见其端故因事而切讽之欤惜哉帝之不悟也】秋七月以伊苏特穆尔特穆尔达实并为御史大夫衮布巴勒为中书平章○河决济阴【漂官民庐舎殆尽】八月车驾还宫○九月以吹斯戬为中书右丞多尔济巴勒为参政【多尔济巴勒东平王拜珠从子元统初为御史首请亲祠宗庙及不宜数赦又陈时政九事一杜侥幸二省财用三停佛事四省冗官五均公田六铸钱币七罢山东田赋官八蠲河南自实粮九禁取海外姬妾及正旦纠正班次斥教坊司不得入多尔济巴勒传防多尔济巴勒执不从萨勒迪曰御史不奉诏邪对曰事不可行大夫宜覆奏西僧作佛事内殿醉酒失火多尔济巴勒劾之萨勒迪传诏免罪又执不可一日凡八传防乃已巴延腾吉斯嘉努怙势为民害多尔济巴勒因巡歴捕致于法民大恱及还腾吉斯怒曰御史辱我家人我何面目见人耶多尔济巴勒曰我知奉法他不知也迁大宗正宗王有杀其大母者力请正其罪时相难之遂出为江西左丞至是召为参政○评曰万物本乎天人本乎祖故父子至亲而祖父母则愈尊矣百骸九窍受形气于父母而大母则又父之自出者也周礼有都宗人家宗人统治宗姓后世为大宗正焉有宗王杀其大母而无罪者乎当是时大宗正能守法致辟而阿噜图伯勒齐尔布哈并居相位党庇大逆絶人伦灭天理甚矣欲不危亡得乎】冬十月赐贺惟一国姓更名太平以为御史大夫【故事台端非国姓不得授惟一固辞诏特赐姓蒙古而更其名为太平】遣奉使宣抚巡行天下【诏曰朕自践祚以来今十余年托身亿兆之上端居九重耳目所及岂能周知故虽夙夜忧勤冀安黎庶而和气未臻灾时作声教未洽风俗未淳吏弊未袪民瘼滋甚岂承宣之寄纠劾之司奉行有未至欤爰稽先朝成宪遣官分道奉使宣抚布朕徳意询民疾苦疏涤寃滞蠲除烦苛体察官民贤否明加黜陟民间一切兴利除害之事悉聴举行命江西左丞呼勒图迪音吏部尚书何执礼巡两浙江东前云南右丞萨克繖将作院使王士巡江西福建大都路达噜噶齐巴克实江浙参政秦従徳巡江南湖广吏部尚书达繖宣政佥院魏景道巡河南江北资政院使曼济兵部尚书李献巡燕南山东兵部尚书布哈枢宻院判靳义巡河东陜西宣政院同知伯嘉努宣徽佥院王伊苏岱尔巡山北辽东湖北宣慰使阿齐拉两淮运使杜徳逺巡云南上都留守阿雅噶齐陜西左丞王绅巡甘肃大都留守达尔玛实哩河南参政王守诚巡四川前西台中丞鼎鼎集贤侍讲学士苏天爵巡亰畿平江路达噜噶齐尊达实哩及都水监贾惟贞巡广海】辽金宋三史成【右丞相阿噜图进三史上曰史既成书前人善者足法恶者取戒岂止为君者人臣亦当知之卿等其体朕心以前代善恶交相戒勉】韩元善罢以吕思诚为中书参政○十二月至正条格成【先是至元四年二月命修至正条格以平章昻吉尔监修至是始成书】奉元人陈望叔谋作乱伏诛【望叔伪称雅克特　古斯太子事觉伏诛】以都棱特穆尔知枢宻院冯思温为御史中丞
　　【丙戌】六年春正月以伊埒哲伯为御史大夫【伊埒哲伯初为南台大夫时巴延居相位擅权疾其论事不阿因杀其子达尔玛而谪之海南巴延败乃得召还至是复拜中台尽选中外亷能之士置诸风宪时号得人】二月辛未兴国雨雹【大如马首】山东地震【凡七日乃止】三月亰畿山东盗起【盗扼李开务之闸河刼商旅船两淮运使宋文瓉言世皇开会通河千余里嵗运米至京者五百万石今骑贼不过四十人刼船三百艘而莫能捕恐运道阻塞乞选壮勇千骑捕之不听诏中　　书参政索诺木巴勒至东平镇遏】夏四月辽阳沃济部人及硕达勒达叛【为捕海东青烦扰也万户迈珠讨之遇害】车驾幸上都○以吕思诚为中书左丞魏中立为参政○五月陜西饥○象州盗起○盗窃太庙神主○立河南山东行都水监【以河决故】汀州民罗天麟反讨杀之【天麟及陈积万叛陷长汀命江浙右丞呼图克布哈江西右丞圗噜合兵进讨其徒罗德用杀天麟积万来降余党悉平】秋七月以巴咱尔为辽阳左丞相【沃济野人等未靖命太保巴咱尔往镇抚之】以额圗珲为云南平章【云南贼死可伐盗据一方侵夺路甸命额圗珲出镇且使讨之仍降诏招谕】以多尔济巴勒为中书右丞达尔玛索诺木巴勒参政【有以善音乐得幸者帝命为崇文监丞参政多尔济巴勒他拟一人以进帝怒曰选法书由中书耶多尔济巴勒顿首曰用幸臣居清选恐后世议陛下今选他人臣实有罪他省臣无与焉帝恱陞右丞】黜御史实巴尔等【奉使宣抚鼎鼎等奏实巴尔等罪杖而黜之时诸道奉使皆与台宪互相揜蔽惟鼎鼎苏天爵与湖广道巴克实纠举无所避亰畿道凡兴除者七百八十三事纠劾九百四十九人都人称天爵为包拯天爵竟以忤时相罢○评曰御史纠正百司肃清庶政者也而为奉使宣抚所奏黜台纲陵夷可知矣夫台宪不足任于是乎有奉使宣抚犹汉世綉衣直指之类耳今诸道奉使又与台宪互相掩蔽则天下庶官举不足任矣其何以为国哉举亰畿道兴除者七百八十三事纠劾者九百四十九人而诸道无闻焉吏之多民瘼之滋又不言而可知也】八月车驾还宫○九月邵武地震【有声如鼔】靖州猺贼呉天保冦陷黔阳沅州○冬闰十月诏赦天下【免差税三分水旱地方全免】以济兰巴尔为太尉○山东河南盗起○河决【尚书李防请躬祀郊庙近正逺邪以崇阳抑隂不听】以特黙格为中书平章○阿噜图罢【先是伯勒齐尔布哈尝与阿噜图谋挤托克托阿噜图曰我辈亦当有退休之日人将谓我何伯勒齐尔布哈屡以为言终不从乃风御史劾奏阿噜图不宜居相位阿噜图闻之即辞避出城所亲为之不平请曰丞相所行皆善而御史言者无理何不见上自陈上必辨焉阿噜图曰我博尔济世裔岂以丞相为难得邪但上命我不敢辞今御史劾我我即宜去盖御史台乃世祖所建我若与御史抗即与世祖抗矣汝等勿复言阿噜图博尔济四世孙也○评曰阿噜图之不校即去善矣若其言则未尽当也盖宰相任天下之重茍能致君尧舜安辑华夏徳被生民功施社稷尊荣其身于当世而垂誉于无穷岂非旷百世所难得者彼四集赛世裔乌足贵哉况为士者当养亷逺耻大臣被劾去位思过亦礼之常抗章自辨如亷耻何若曰与御史抗即与世祖抗则非也】
　　【丁亥】七年春正月甲辰朔日食【是日大风寒朝官仆者数人已而日食】以伯勒齐尔布哈为中书右丞相寻罢○以章巴延为湖广左丞【以讨猺獠有功】以索诺木巴勒为右丞多通盖苗并参政昻吉尔知枢宻院苗寻罢【时大臣以两亰驰道狭隘奏毁民田庐广之已遣使督治苗言驰道创自至元初何今日独以为狭力辩其不可乃止又欲出宿衞士为郡长官俾以养亷苗曰郡长所以牧民岂养亷之地哉果不能自存赐之钱可也若任郡守必择贤而后可议遂寝又欲与角觝者万贯苗曰诸处告饥不蒙赈防力戱何功获此重赏乎于是丞相谓僚佐曰所以引盖君至此欲其相助也乃每事沮抗如此后有公务毋白参政苗闻之乃自引去除甘肃左丞】以宦者拜特穆尔为司徒○二月己夘山东地震【壊城郭三月东平又震河水动揺】三月集贤大学士呉直方免【御史王士劾其滥进官阶坐夺宣命】修上都大乾元寺○夏四月复以伯勒齐尔布哈为中书右丞相特穆尔达实为左丞相鼎鼎为右丞【评曰甚矣小人之易进而难退也盖君子秉徳阳刚若火之然人不得而狎故去之易小人赋质阴柔如泉之达人不见其可畏故斥之难伯勒齐尔布哈奸邪忮害不厌人望而为御史大夫者五年居相位者又五年斥而复用岂非所谓尸位固宠者欤】通州盗起【临清广平滦州诸处盗起御史言通州宻迩京师而盗贼蜂起宜増兵讨之以杜其源不听】河东大旱【地坼泉涌山崩城陷压伤居民嵗复大旱】五月呉天保陷武冈遣湖广左丞善巴勒讨之○伯勒齐尔布哈罢【以灾异迭见罢为太保就第】六月安置太师玛扎尔台于西宁州【伯勒齐尔布哈以宿憾谮玛扎尔台诏徙西寜州其子托克托力请与俱行在道则阅骑乗庐帐食则视其品物之精粗玛扎尔台安之】以太平为中书平章福夀为参政魏中立罢○秋七月诏处士旺扎勒圗济尔噶朗董立李孝光张枢枢辞不至【以旺扎勒图济尔噶朗为翰林待制枢立为修撰孝光为著作郎初枢以丞相纳琳荐召修三史史成托欢辟枢为本府长史辞弗就至是再召复辞不至明年卒于家】以纳琳为御史大夫托欢为中书右丞孔思立为参政【纳琳诬孔思立受赇事或欲连中吕思诚纳琳曰吕左丞素有亷声难以及之遂止】八月复徙玛扎尔台于甘肃【玛扎尔台与其子托克托谪居在外时相欲倾之嗾人告变且扳台臣同上奏御史大夫亦怜真班曰凡为相者孰无闲退之日况托克托父子在官无大咎过奈何迫之于险终不従】九月车驾还宫○中书左丞相特穆尔达实卒【特穆尔达实天性忠亮学术正大上甞问为治何先对曰法祖宗又问王文统竒才恨不得如斯人者用之对曰世祖有尧舜之资文统不告以王道而乃尚霸术要近利世祖之罪人也使今有文统正当逺之又何足取乎初巴延议罢科举特穆尔达实在参议府讫不署奏及入中书乃议复行之徴用防士待以不次之擢或疑其太优特穆尔达实曰隠士无求于朝廷朝廷有求于隠士区区名爵何足吝惜识者诵之○评曰尊徳乐义故隠士无求于朝廷济世安民故朝廷有求于隠士特穆尔达实之言当矣若谓不吝名爵为足以求隠士则非也夫伊尹耕莘汤三聘之而后起孔明居隆中昭烈三顾之而后许以周旋斯二人者岂名爵所可致哉道足以拯天下时足以行其志感知遇之深于是乎为之用不然千驷万钟何加焉亦终老于耕钓而已矣故欲以名爵致隠士者不能以得隠士而为名爵所致者亦非所谓隠士也】以多尔济为中书左丞相○吴天保冦陷寳庆杀其湖广右丞善巴勒【天保陷溆浦诸县焚掠无遗又陷寳庆杀湖广右丞实巴尔于军中复冦沅饶州兵击走之又冦靖州命平章格尔领兵威顺王库春布哈镇南王博啰布哈合江西湖广兵同进讨之】冬十月西畨盗起【凡二百余所陷哈喇和卓】沿江盗起【两淮盐运使宋文瓒言江阴通泰为江海之门户而镇江真州次之国初设万户以镇其地今戍将非人致贼舰往来无常集庆花山贼才三十六人官军万数不能进讨反为所败后竟假手盐徒虽能成功岂不贻笑逺近宜亟选智勇以图后功不然则东南五省财赋恐非国家之有不聴】赐大承天防圣寺田业【赐山东地土十六万二千余顷为永业户部奏各防水旱田禾不收湖广云南盗贼蜂起兵费不给而各位集赛冗食甚多乞赐分拣帝牵于众请令三年后减之○评曰古者方里而井井九百亩十六万二千余顷为地方百七十里视古侯伯两国矣不以给民而以资僧寺是犹刳牛马以豢虎豹他日欲耕欲战得乎】以呼图克布哈为中书右丞○十一月以多尔济为中书右丞相太平为左丞相韩加讷为西台大夫【时留守司将致贺礼于二相多尔济家人先在鸿禧观察知其致左相者特丰白其事请却之多尔济曰彼縦不送我又何怪焉命受之多尔济穆呼哩六世孙托克托子也】前太师玛扎尔台卒于甘肃【玛扎尔台卒召其子托克托还京师】以归旸为中书右司都事【顺江酋长乐孙求内附请立宣抚司及置郡县以既设郡县有事不救则辜来附之意救之则疲中国而事外夷所谓获虚名而受实祸也与左丞吕思诚抗辨甚力左丞相太平笑曰归都事善戅如此然其防果安出曰可授其酋长宣抚勿责其贡税使者赐金帛遣归足矣卒従言京师苦寒有丐诉丞相马前者索皮服予之因核在官皮服欲悉给贫民曰宰相当以广恵天下为心皮服能几何丞相悟而止湖广左丞善巴勒卒其子实廸掾中书请奔丧丞相以实廸有兄弟不许曰孝者人之同情以有兄弟而沮其谋非所谓以孝治天下也遂许之广猺入冦诏遣将统思州杨元帅兵往讨言易军而将不谙教令恐不能胜不如命就统彼悦于恩命必能自效此谓之以夷攻夷也上不従竟无成功○评曰百亩之田无夺其时则数口之家可以无饥矣五亩之宅树墙下以桑则五十者可以衣帛矣故善养民者在制其常产使得以用天之时因地之利而已归谓宰相当以广恵天下为心是矣谓皮服能几何莫若择饥寒者赈之则非也夫民失常产而徴敛无艺君不节用而费出无经民之饥寒者常多而上之所畜积者不足安得人人而赈之哉又况赈之于一时而无以赡其终身亦终于饥寒而已矣】选用守令【以连年水旱民多失业选台阁名臣二十六人出为守令许民间利害实封呈省】置中书议事平章四人○以韩镛为饶州路緫管【时慎选守令魏中立荐镛于上上为署镛姓名特授饶州路緫管饶俗尚鬼有觉山庙自昔为妖以祸福人为盗贼者必祷而卜焉事之尤谨镛至即撤其祠沈土偶人于江凡境内淫祠悉毁之人初大骇已而皆叹服选民俊秀入学求尊宿有学行者为五经师朔望幅巾深衣以谒先圣每月考课以示劝勉由是人人自力于学而饶人以科第进者视他郡为多】以韩加讷为中书平章【戊子】八年春正月戊戌朔以额森特穆尔知枢宻院○二月纳琳致仕以新济为南台大夫○以贾惟贞为永平緫管【奉使宣抚穪职故有是命】立行都水监于郓城【以贾鲁为大监循行河道考察地形往复数千里备得要害为图上奏二防其一议修筑北隄以制横溃则用功省其二议疏塞并举挽河东行使复故道其工数倍防鲁迁中书右司郎中议未及竟明年又立山东河南等处行都水监】三月廷试进士赐阿尔辉特穆尔王宗哲等七十八人及第出身有差○京畿民饥○赐徽州守臣金帛【徽州路达噜噶齐哈喇布哈以政绩着闻赐金帛以旌之】幸国子学○赐衍圣公银印○车驾幸上都○以托克托为太傅○辽阳乌延博尔欢等作乱讨平之【与索和尔俱称大金子孙官军讨斩之董哈喇复作乱镇抚竒彻擒之】夏五月丁酉朔大霖雨京城崩○广西山崩漓江溢○四川旱饥○遣使祠曲阜○以刘恒为山东宣慰使【恒守九江有政绩故特陞之】以阿拉克布哈为大司徒○秋八月车驾还宫○奎章阁侍书学士致仕虞集卒【集宋相允文五世孙也父汲母杨氏宋国子祭酒文仲女文仲守衡汲以甥馆従时未有子为祷于南岳一日文仲晨起衣冠坐而假寐梦一道士至前牙兵启曰南岳真人来见既寤闻汲生男心颇异之文仲以春秋名家而族弟栋邃于性理之学杨氏在室各通其说集受业家庭出则以契家子従吴澄防以故学有源委董士选为南台中丞延集家塾入朝荐之除大都路教授歴国子助教博士司业为祭酒尝上学校议以为师道立则善人多今天下教官猥以资格注授强加之诸生之上而名之曰师有司弗信之生徒弗信之于学校无益也如此而望师道之立可乎为今之计莫若使守令自求经明行修之士身师尊之至诚恳笃以求其徳化之及庶乎其有所观感也其次则择操履近正确守经义师说为众所服者又其次则取郷贡至京师罢归其议论文艺犹足以动人非若泛泛莫知根柢者矣及为考官言于同列曰圣经深逺非一人之见可尽试艺之文惟其髙者取之不必先有主意若先有主意则求贤之心狭而差自此始矣故所取毎称得人在经筵进讲及承诏述作顾问拳拳以帝王治道古今得失委曲规讽冀有感悟然未尝诏人既致仕归家关书舍为二室左曰陶庵右曰邵庵故世称集为邵庵先生卒谥文靖】临淄雹【大如杯盂】冬十月吴天保冦全道州【有众六万】十一月台州民方国珍反命江浙参政多尔济巴勒讨之○监察御史张祯李泌言事不聴【祯劾太尉昻吉尔欺罔又言明埒栋阿伊埓布哈皆陛下深仇巴延贼杀亲王十二人法当门诛而各人子孙兄弟尚仕于朝宜急诛窜伯勒齐尔布哈阿附权奸亦当逺贬今灾异屡见盗贼蜂起海贼要君阃臣玩冦若不振举宪章恐有唐末藩镇之祸不报泌又言世祖誓不与髙丽共事陛下践世祖之位何忍忘世祖之言乃以髙丽竒氏亦位皇后今河决地震皆阴盛阳徽之象乞降为妃亦不听】以台哈布哈呼图克布哈并为中书平章【台哈布哈鸿吉哩氏沈厚有大度以外戚入官丞相太平荐其可用故有是命明年太平罢相台哈布哈因党于托克托谋害太平人以是不平之己丑】九年春以韩加讷为御史大夫○三月以达实特穆尔为湖广平章○夏四月以竒彻台为中书平章韩元善为左丞吕思诚为御史中丞○车驾幸上都○秋七月出监察御史沃哷海夀为陜西亷访副使罢御史大夫韩嘉讷官【海夀劾奏殿中侍御史哈玛尔及其弟锡锡罪恶御史大夫韩加讷以闻不省章三上诏夺哈玛尔锡锡官出海夀于陜西罢嘉讷为宣政使】江陵沔阳大水○以额森特穆尔为御史大夫额琳沁巴勒知枢宻院○多尔济太平俱罢以托克托为中书右丞相【初托克托罢相西行其父玛扎尔台卒太平力请令托克托归葬左右以为难太平曰托克托父殁不克葬为善者怠矣为之固请托克托得还拜太傅然不知太平之有徳于己也因汝中栢谗间欲中伤之是时参政孔思立等皆一时名人太平所拔用悉诬以罪太平既罢又诬劾之托克托之母闻之谓曰太平好人也何害于汝而欲去之若违吾言非孝子也遂止太平故吏田复劝之自裁太平曰吾无罪当聴于天若自杀则诚自歉焉遂还奉元○评曰托克托之母诚可谓贤矣而托克托闻命遂止不违其亲之志亦可谓孝矣】八月以巴延为中书平章吹斯戬为左丞伊苏乌尔圗华秦従徳并为参政○车驾还宫○冬十月丁酉开端本堂以李好文为太子谕徳归为赞善张冲为文学【皇太子以是日入肄业命托克托领端本堂事端本堂虚中以俟至尊临幸太子与师傅分东西向坐授书其下僚属以次列坐初上命太子习学汉人文字李好文取经史传集有关治体者仿大学衍义例为书十一卷名曰端本堂经训要义又集歴代帝王故事凡百有六篇分为四目一曰圣慧如汉昭明二帝幼敏之类二曰孝友如舜文王唐宗友爱之类三曰恭俭如汉文却千里马罢露台之类四曰圣学如殷宗缉学陈隋诸君不善学之类又取古史自三皇迄金宋国祚乆速治乱兴废为书曰大寳录又取前代帝王善恶当法戒者为书曰大寳鉴以进复上书曰殿下宜以臣所进诸书参之贞观政要大学衍义等篇果能推而行之则太平之治不难致矣它日太子坐清宁殿分布长席列坐髙丽西畨僧太子曰李好文先生教我儒书多年尚不晓其意今聴佛法一夜即暁由是愈崇尚佛学○评曰孔子曰惟上智与下愚不移故中人以下皆可由学而至顺帝开端本堂以教太子妙选师傅隆其礼节可谓善教矣而阿裕尔实哩达喇资质庸下狎昵宵人导之以正如水沃石纳之于邪如以胶投漆观其言曰李好文教我儒书终年尚不晓其义今聴佛法一夜即晓岂非所谓下愚不移者哉】十一月吴天保陷辰州○漕运使贾鲁言事【鲁建言二十余条従其八事一京师和籴二优防漕司旧领漕户三接运委官四通州总治预定委官五船户困于坝夫海粮壊于坝户六疏浚运河七临清运粮万户府当漕司八宜以宣忠船户付本司节制】诏削沃哷海夀官爵放归田里流韩嘉讷于尼噜罕【初海夀劾哈玛尔出入托郭斯皇后宫闱犯分之罪尤大皇后宁宗母也泣诉于上谓御史言为侵己上怒乃夺官屏归田里禁锢之寻诬韩嘉讷赃罪杖流尼噜罕以死先是伯勒齐尔布哈代托克托为丞相以宿怨毎欲中伤托克托赖哈玛尔营防得免而伯勒齐尔布哈与太平韩嘉讷圗们岱尔等十人结为兄弟至是托克托复相谪太平陜西出伯勒齐尔布哈般阳圗们岱尔为四川右丞诬以罪追至中途杀之而深徳哈玛尔复召用○评曰以分而言则同生者为兄弟以理而言则民吾同胞物吾与也君子之道亲亲而仁民仁民而爱物四海之内岂有不当爱者乎结为兄弟此叔世闾巷小人造奸行侠者之所为岂盛朝公卿大夫之事哉噫他人不足责惜乎太平贤者而亦为此也又况伯勒齐尔布哈如薰莸之不可与同器者乎】平遥县人曹七七反讨平之【刑部郎巴克实兵马指挥沙卜丹共讨平之】
　　【庚寅】十年春正月以吹斯戬为中书平章伊苏乌尔圗华为右丞圗烈韩镛并为参政○甲戌陨石于棣州○三月荧惑犯太微垣○夏四月丁酉赦○车驾幸上都○六月壬子有星入于北斗【大如月震声如雷三日复还】秋八月始祭三皇【江东亷访使文殊讷言三皇开天立极功被万世毎嵗常祀医官自祭于礼弗称请如释奠仪制可】冬十月添设兵马司【中书奏东南千里外妖气见合立兵马司以掌防御遂置大名东平济南徐州四兵马司】建宁徴士杜本卒【本湛静寡欲于天文地理律厯度数无不通究尤工篆所着有四书表义六书通编十原等书屡召不起为世所尚学者称为清碧先生】十一月壬子朔日食○更钞法以吕思诚为湖广左丞【初左司都事武祺请更钞法吏部尚书偰哲防亦以为言命省台两院集议欲以中统交钞一贯权铜钱一千文准至元钞二贯仍铸至元通寳钱并用以实钞法至元钞通行如故独国子祭酒吕思诚持不可其言曰中统至元自有母子上料为母下料为子譬之蒙古人以汉人为子皆人类也尚轻薄汉人之子岂有以故纸为母而立铜为子者乎一座咸笑思诚又曰钱钞用法见为一致以虚换实也今歴代钱与至正钱中统至元钞交钞分为五项虑下民蔵其实而弃其虚恐不为国家利也偰哲防曰至元钞多伪故更之思诚曰至元钞非伪人为伪耳交钞若出亦有为伪者矣且至元钞犹故戚也家之童奴且识之交钞犹新戚也虽不敢不亲然人未之识伪将滋多况祖宗成宪其可轻改偰哲防曰祖宗法敝亦不容不改思诚曰法敝更法欲上诬世祖是汝与世祖争髙下也且世祖以来诸帝皆谥为孝改其成宪可谓孝乎偰哲防曰钱钞兼行何如思诚曰钱钞兼行轻重不伦何者为母何者为子汝不通古今道聴涂説何可行哉偰哲笃曰我等防既不可行公有何防思诚曰我有三字防行不得行不得丞相托克托见思诚言直颇疑未决御史大夫额森特穆尔曰吕祭酒之言亦有是者但不当于庙堂中大声厉色耳于是御史劾思诚狂妄左迁湖广左丞额森特穆尔托克托弟也○评曰吕思诚之议钞法是矣至其斥议者以谓与世皇争髙下则伤于讦非君子之言也】星陨耀州化为石【形如斧有屑击之有声】十二月修大都城○方国珍冦温州○有狂人登丽正门楼【有狂人登门楼妄言灾祸执而鞫之自称蓟州人已而不知其所往】置河南江北都总制庸田使司【其属有屯田总管府凡五】











　　元史续编卷十三
　　钦定四库全书
　　元史续编卷十四
　　明　胡粹中　撰
　　【辛夘】十一年春正月命江浙左丞博啰特穆尔讨方国珍○丁夘星陨兰阳○以工部尚书成遵为河间盐运使【遵与大司农圗噜行视河议其疏塞之方自济濮曹郓汴梁大名行数千里掘井以量地之髙下测岸以究水之浅深考古博今以谓河之故道不可复而贾鲁以为必塞北河疏南河使复故道役不大兴害不能已丞相托克托先入其言遵与图鲁力陈其不可且曰山东连歉民不聊生若聚二十万人于此地恐他日之忧又有重于河患者托克托曰汝谓民将反邪自辰至酉论辨终莫能入明日执政谓遵曰修河之役丞相意已定且有人任其责公勿多言幸为两可之议遵曰腕可断议不可易由是出之河间○评曰河决固不可不塞非兴大役不去大害其説亦是也时诎举赢古人所深戒奈何山东连歉民不聊生而欲聚二十万人于其地乎托克托怵于贾鲁之说而违成遵之议故终以　召乱至于亡国托克托安得逃其罪哉】三月廷试进士赐文烈图文允中等八十三人及第出身有差○徴建宁处士彭炳为端本堂说书不至○夏四月诏治河防以贾鲁为总治河防使【诏开黄河故道命鲁以工部尚书充使发民十五万军二万自黄陵冈南连白茅放于黄固哈等口又自黄陵西至阳青村合于故道凡二百八十里有竒仍命中书右丞伊苏乌尔圗华同知枢宻哈斯以兵镇之进鲁秩二品授银章令大小军民官咸聴节制便宜兴缮先是庚寅嵗河南北童謡云石人一只眼挑动黄河天下反及鲁治河果于黄陵冈得石人一眼而汝颍妖冦遂乗时而起○评曰童謡固有之矣然石人非天造地设必人力为之意者都水之官循行河道讲究修塞已非一日奸人恶其兴役也故为是以恐之如牛腹中书帛之类欤当是时君昏于上政慢于下虽不修河虽无石人天下豪杰固将乗时而起何但汝颍也哉】冀晋地震【半月不止懐孟等州皆震】车驾幸上都○五月己酉朔日食○頴州妖人刘福通反【初栾州人韩山童祖父以白莲防烧香惑众谪从永平县至山童言天下大乱弥勒佛下生河南及江淮愚民皆翕然信之福通与杜遵道罗文素盛文郁王显忠韩咬儿复鼓妖言谓山童实宋徽宗八世孙当为中国主福通等刑白马黒牛誓告天地同起兵为乱事觉县官捕之急福通遂反山童就擒其妻杨氏及其子韩林儿逃之武安于是命同知枢宻院图沁以兵讨福通福通据朱臯攻破罗山真阳确山遂犯武阳叶县等处转陷汝宁府及光息州众至十万○评曰崇尚佛教敬事僧迦莫元世诸君若也假而佛果有灵能阴翊王度当潜消其冦盗使国祚无穷可也奈何刘福通等以弥勒佛下生为名首乱天下卒至亡灭由此言之事佛求福反更得祸岂虚语哉】秋七月遣使招谕方国珍【达实特穆尔为国珍所败乃命大司农达实特穆尔及江浙参政樊执敬浙东亷访使董守慤同招谕之】八月丁丑朔中兴路地震○萧县人李二等反【李二等亦以烧香聚众号芝麻李及其党赵君用老彭攻陷徐州】车驾还宫○罗田人徐夀辉等反【夀辉与麻城人邹普胜等亦以妖术阴谋聚众遂举兵反以红巾为号陷蕲水县及黄州】以额森特穆尔知枢宻院帅兵讨捕河南盗贼【命额森特穆尔及衞王库春格尔率大军出征河南妖冦知院娄章以兵同进讨】冬十月乙酉太白犯斗己丑昼见荧惑犯嵗星○立中书分省于济宁○饶信等路雨黍及黒子【信州及邵武雨黍饶州雨黒子大如黍米民多取食之衢州雨米如黍】徐夀辉僭号【据蕲水为都国号天完僭称皇帝改元治平以邹普胜为太师攻陷饶州执魏中立陷信州执于大本皆屈使従已畀之印命以官二人大骂不屈夀辉杀之】十一月癸丑有星孛于娄【甲寅孛见胃丙辰见昴丁巳太阴犯填星孛微见于毕】河防成以贾鲁为集贤大学士○诏立河平碑【自四月鸠工七月凿河成八月决水故河九月舟楫通十一月诸埽堤成复故道上遣使报祭河伯诏鲁还京师赐丞相托克托世袭达尔罕之号特命翰林承防欧阳制河平碑以旌劳绩既为碑文又作至正河防记其畧以为治河一也有疏浚塞三者之异焉酾其流而导之曰疏去其淤因而深之曰浚抑其暴因而振之曰塞而疏浚之别又四曰生地曰故道曰河身曰减水河生地有直纡因其直而凿之可就故道故道有髙卑髙者平之以趋卑髙卑相就则不壅不潴河身有广狭狭难受水水溢悍故以计辟之广难为岸岸善崩故以计御之减水河者水放旷则以制其狂水隳突则以杀其怒治隄则有剏筑修筑补筑之异有剌水隄截河隄防岸隄缕水隄石船隄之等治埽则有岸埽水埽龙尾埽拦头马头之分其为埽台及推卷薶挂之法有用土石草木铁杙絙之方鲁尝自言水工之功视土工为难中流之功视河濵为难决河口视中流又难北岸之功视南岸为尤难其用物之效草虽至柔而柔能狎水水渍之生泥泥与草并力重如碇然维持夹辅缆索之功实多是役也用物之凡榛木二万七千榆栁杂梢六十六万六千连根株者二千六百藁枯蒲苇杂草以束计者七百三十三万五千有竒竹竿六十二万五千苇席十七万二千小石二千艘硾石三千艘绳索五万七千所沈大船一百一十铁缆三十二铁猫三百三十四竹篾以斤计者十五万钉鑚四万七千四百有竒官吏军民俸粮佣赁医药祭祀兼和买民地为河及杂物用钞一百八十四万五千六百三十六锭由鲁习知河事故能成功】江西妖人邓南二作乱瑞州緫管禹苏福擒斩之○十二月丁丑太白经天○括马○以多尔济巴勒为中书平章乌克逊良祯为参政【多尔济巴勒言治国之道纲常为重前西台侍御史张桓仗节死义宜旌之以劝来者又言祖宗用兵不専于杀人今倡乱者数人乃尽坐无罪之民为畔逆岂足以服人心其言颇忤托克托时托克托倚任汝中栢拜特穆尔两人擅权用事而多尔济巴勒正已立朝及是出为西台大夫壬辰】十二年春正月竹山贼冦襄阳总管柴肃等死之【肃与监郡博啰特穆尔同死】复召吕思诚为中书左丞○徐夀辉陷武昌沔阳威顺王库春布哈及湖广平章和尚弃城遁走推官俞述祖等死之【夀辉遣伪将丁普郎陷汉阳兴国邹普胜陷武昌威顺王及和尚等并遁去夀辉又遣曽法兴陷安陆府知府超尔战不胜死之又陷中兴路山南宣慰同知谔古埒实出战众溃宣慰使锦州布哈遁又攻沔阳推官俞述祖领民兵捍御力不能支城陷被执送夀辉所诱之使降述祖骂不辍夀辉怒支解之○评曰和尚平章湖广镇守方隅弃城逃贼则支郡莫能自守而俞祖述一郡理官领民兵捍御奋螳螂之臂以当覆车之辙其忠勇盖有余矣彼方镇大臣宁不知愧哉】命逯鲁曾等分讨江淮盗贼【以鲁曾为添设淮东元帅领两淮所募盐丁讨徐州命四川平章伊埒特穆尔为总兵官与右丞长吉讨兴元金州等处宣政同知僧格与湖北宣慰使多尔济巴勒守襄阳】二月以伊埓布哈为中书平章贾鲁为添设左丞○邹平人马子昭作乱讨斩之○徐夀辉陷江州总管李黼死之【初盗陷蕲黄造船北岸欲南攻九江黼治城隍修器械募丁壮分守要害请兵于江西行省以扼贼冲不报及武昌既陷贼乗胜破瑞昌舳舻蔽江而下江西大震右丞博啰特穆尔方驻兵于江闻风宵遁游兵已及境黼檄乡落聚木石于险处以遏其归路黄梅县主簿额森特穆尔愿出击贼黼与之出战大败贼兵逐北六十里乡民乘险下木石杀获二万余人黼曰贼不利于陆必以舟薄我乃令以长木数千冒鉄椎于杪暗植沿岸水中贼舟数千艘顺流鼓噪而至遇椿不得动黼发火箭射之焚溺无算时东际淮甸西自荆湖守臣徃徃弃城而逃独黼守孤城中外援絶而贼势益炽二月甲申贼将薄城分省平章圗沁布哈自北门出走黼引兵登陴贼已焚西门张弩射之转攻东门黼急徃救贼兵已入矣犹与之巷战力不能敌乃挥剑叱之曰杀我无杀百姓贼刺之堕马与兄子秉昭俱骂贼死州民闻之哭声震天具棺葬之时黼兄冕居颍亦死于贼事闻赠黼淮南左丞陇西公谥忠文立庙江州】以纳琳为南台大夫徳住为河南右丞【贼侵滑濬命徳住为河南右丞守东明时徳住致仕于家闻命駞至东明浚城隍严备御贼不敢犯】三月徐夀辉陷南康袁饶等州平章多通遁【夀辉先陷岳州攻衡州为洞官黄安抚所败又遣伪将陶九陷瑞州复为禹苏福所败至是陷南康又遣其将欧祥陷袁州项普畧陷饶州】河南左丞相台哈布哈収复南阳等处○以特黙格为甘肃平章伊埒哲伯为江西左丞相【特黙格为南台大夫乞致仕不允以为平章甘肃又命伊埒哲伯出镇江西领兵収捕饶信贼】方国珍复叛台州路达噜噶齐台哈布哈死之【时朝廷方讨徐州命江浙募舟师守大江国珍怀疑走入海台哈布哈遣义士王大用往谕拘留不遣其戚党陈仲达往来议降台哈布哈率部众张受降旗而前船触沙不能行垂与国珍遇呼仲达申前议仲达目动气索台哈布哈觉其有异手斩之前贼船射死五人贼跃入船又斫死二人贼羣至欲抱持过国珍船台哈布哈瞠目叱之夺刀又杀二人贼攒槊刺之中颈死犹植立不动投其尸海中事闻追赠江浙平章谥忠介○评曰古之将兵伐叛有因其来降而受之者矣未闻身往议降者也夫来降有二心服为上力屈为次方国珍阻兵五年官军讨之不能胜则其力未屈也山东江淮湖湘羣盗并起朝廷皆无如之何则其心未服也力未屈心未服其徃来议降者特欵兵之计耳而台哈布哈轻身虎口往受其降轻敌寡谋丧身辱国忠虽有余而知弗足称矣】陜西地震【凡百余日城郭頺圮陵谷迁变防州静宁荘浪尤甚防州公宇墙崩获弩五百余张长丈余短者九尺人莫能挽因改定西为安定州防州为会宁州】徐夀辉陷安吉路乡民罗明逺起义兵复之○立淮南行省【治杨州辖扬滁和庐蕲黄高邮淮安安丰安庆等路设官二十五员以鸿和尔布哈实勒们并为平章曼济为右丞秦从徳为左丞达实圗赵琏并参政】以乌兰哈达为中书参政○湖广参政鐡杰复岳州汉阳武昌【武昌汉阳寻再陷】四川平章约尔珠复忠万夔云阳等州○命各行省分道收捕盗贼【陜西平章伊埒特穆尔讨防邓州刑部尚书阿噜讨海寕贼江西右丞和尼齐参政多岱讨江西贼以浙东宣慰使思寕普守芜湖江西右丞乌呼讷江浙左丞罗罗与新济曼济哈雅同讨饶信等处尊达讷实哩讨方国珍】额森特穆尔军溃召还以为御史大夫左迁西台大夫多尔济巴勒为湖广平章寻卒【额森特穆尔驻军沙河军中夜惊遂溃退屯朱仙镇诏以中书平章曼济代还仍命为御史大夫西台御史范文刘希曽等十二人劾其丧师辱国托克托庇之怒中台御史周伯琦附托克托劾奏文等越分干誉乃左迁多尔济巴勒出文等为各府判官由是人莫敢言事初范文等将上奏多尔济巴勒临署谓左右曰吾其为平章湖广矣已而命下果然关中人遮留慰遣之间道得出至湖广汝中栢等言于托克托曰不杀多尔济巴勒丞相终不安乃命给军饷民争输粟总兵者希防侵辱之不为动托克托又遣国子助教旺扎勒至军中风使害之旺扎勒至益加敬礼谓人曰平章国之勲旧吾茍伤之人将不食吾余矣多尔济巴勒感风疾竟卒于黄州○评曰用兵之道胜有赏败有刑故书曰用命赏于祖不用命戮于社予则孥戮汝孥戮汝云者罪非独一身也盖重言以深儆之耳额森特穆尔为将覆军当伏孥戮之罪而托克托庇之更召为台端则是赏其败矣以此行军乌能胜哉当是时中台之官以罪人为之长曾不知耻而西台乃能连章论劾彼周伯琦者不反躬自愧顾以越分干誉涂汚正臣所谓小人之无忌惮也不有君子其能国乎】夏四月癸卯朔日食○以吹斯戬为中书平章○抚建贼涂佑等攻陷卲武郡将呉谙达布哈讨斩之【宜黄贼涂佑及建宁应必达攻陷卲武为谙逹布哈所诛】翰林承防欧阳致仕【以为湖广左丞致仕赐玉带及钞百锭给全俸终身○评曰仕者之禄曰俸致仕而给全俸终身此朝廷待贤优老之美意然不居其位不治其事而茍食其禄非义也若辞而弗受不亦善乎】车驾幸上都○聂炳复荆门州【炳知荆门才半嵗兵起荆门不守炳募土兵　七万复之又与平章约尔珠复江陵及归峡州】命南台大夫纳琳讨方国珍【给宣勅与台州民陈子由杨恕卿赵士正戴甲令其集民丁夹攻方国珍】诏天下完城郭筑隄防○五月安置故瀛国公子和尚赵完普等于沙州【御史齐齐克特穆尔等言诸处羣盗辄引亡宋故号以为口实宜徙和尚赵完普及亲属于沙州禁勿与人交通从之】六月大名旱蝗【饥民七十一万六千九百八十口】以杜秉彛为中书参政○秋七月徽饶贼攻陷杭州江浙参政樊执敬战死董霄率兵复之遂复徽州【贼仓卒至城中无备执敬遽上马率众出中途与贼遇射死贼四人贼逐之又射死三人乃奋力斫贼执敬中枪而死时董霄从平章嘉珲复安丰乘胜攻濠州朝廷命移军援江南遂渡江至徳清而杭州已陷嘉珲问计霄曰贼皆野人见杭州子女玉帛必纵恣不暇为备宜急攻之若退保湖州设贼乘锐趋京口则江南不可为矣嘉珲不能决诸将亦难之霄曰公江浙相君方面失陷而及今不取谁任其咎复拔剑顾诸将曰相君在是敢有慢令者斩遂进兵薄杭州贼迎敌霄麾壮士突前诸军相继夹击凡七战贼奔接待寺塞其门而焚之皆死遂复杭城已而贼复冦于潜霄又破之降贼将潘大奫等二千人贼又冦千秋关霄还于潜按军不动左右请进兵霄曰未也遣人执白旗登山望贼约曰贼以吾为怯必懈汝伺其有间麾旗又伏兵城外授以火炮复约曰见旗动炮即已而旗动炮兵乃尽出斩数千级贼又攻三关霄分军一出独松一出百丈一出幽领然后防兵贼巢七战尅之贼帅杨元等来降进克广徳蕲贼合徽饶军复犯徽州贼中有道士能作十二里雾霄引兵击之贼大溃斩首数万擒道士焚其妖书而斩之遂平徽州○评曰古之为治者文事必有武备江浙居十三省之首壤地非不广也金谷非不富也民庻非不多也盖东南之巨镇而山贼猝至城无守备何哉承平日乆文恬武嬉任方面者皆蒙古色目贵防之子弟惟务逸乐不恤政治故也然省宪大臣皆遁一樊执敬独力战而死岂不为之犹贤乎哉如是则南人未必不可重用也】徐夀辉兵陷福宁知州王巴延战死○方国珍攻台州浙东元帅伊徳黙色等击走之○以哈玛尔为中书右丞○齐王实勒们献马一万五千匹○丁卯太白犯嵗星○诏以太傅右丞相托克托总兵讨徐州【命中书参政特哩特穆尔为江浙右丞与淮南右丞曼济供给一应行军所须省院台各官属并从禀受节制爵赏诛杀一听便宜从事知院昻吉尔平章吹斯戬伊克扎尔古齐福夀并从出师赐托克托金三锭银三十锭币帛各千疋】车驾还宫○安陆贼将俞君正复陷中兴荆门知州聂炳等死之【君正复陷中兴约尔珠与战败绩奔松滋判官上都死之炳援絶城陷被执骂不絶口贼以刀抉其齿齿尽断其左臂支解之】赐额森特穆尔金帛【御史及各台院宪司总帅万户府交章论额森特穆尔出征河南功绩故有是赐○评曰额森特穆尔溃军于沙河得免诛僇幸矣今内外台院宪司帅府交章论功赐以金帛则缪乱是非颠倒赏罚甚矣斯盖台院司府知有托克托而不知有朝廷知有私党而不知有公论故也欲无危亡得乎】义民范忠等复中兴路【中兴人范忠偕荆门僧李智帅义兵复中兴路俞君正败走龙镇指挥按达拉哈玛尔领兵入城约尔珠自松滋还屯兵于石马】托克托复徐州芝麻李遁走遂屠其城【托克托以逯鲁曽为淮南宣慰使募盐丁及城邑趫捷通二万人与所统兵俱发九月次徐州攻其南门贼出战以铁翎箭射马首托克托不为动麾军奋击破之芝麻李遁去获其黄繖鼓旗烧其积聚追擒伪千户数十人遂屠其城上命平章布哈尔即军中加托克托太师趣还朝○评曰民之従乱亦迫于力之不足势之不得已也朝廷若能吊民伐罪抚顺讨逆使仁闻四驰义声先路将前途倒戈壶浆来迎矣托克托复徐州不能致元凶于显戮而迁怒齐民恣行夷灭其不仁若是岂王者之师哉他日髙邮坚守不下未必不有鉴乎此而托克托人祸天诛终不能免岂不昭昭矣乎然元之土宇分裂而无以为国亦始于此矣○托克托复相也于恩怨无不报又用乌克逊良祯龚伯璲汝中栢拜特穆尔等为僚属相与排异己者而斥之先是托克托西行伯勒齐尔布哈欲陷之死哈玛尔屡为之解得召还托克托徳之引为右丞是时汝中栢参议省事平章以下莫敢异同唯哈玛尔不为之下汝中栢因谮之遂　　　改哈玛尔宣政院使哈玛尔深衔之哈玛尔甞与托克托议授皇】【太子册寳托克托毎言即中宫有子将寘之何所以故久不行及将出师以汝中栢为治书使辅额森特穆尔居中汝中栢恐哈玛尔为后患欲去之托克托不能决令与额森特穆尔谋额森特穆尔亦不従哈玛尔知之譛托克托于皇后竒氏及皇太子后再出视师未及成功为羣小所搆竟以罪去】冬十月丙午霍山崩【前三日山如雷鸣禽兽惊散陨石数里】和籴于辽阳【栗豆五十万石】以昻吉尔为淮南平章新济为江西平章○十一月新济与贼战于湖口死之【时内外观望为政新济初为南台大夫独持风裁执政恶之移湖广平章威顺王在武昌所为多縦暴非法新济至谒王曰王帝室之胄古所谓伯父叔父也今徳意不闻而以淫猎贾怨非所谓自贻多福也王起握新济手谢之悉罢其所为防汝颍盗起新济募土兵完城隍以守贼遣二千人诈降新济得其情械系其渠魁数十人以俟命防召为大司农同僚受赂脱械贼大至内外响应武昌遂陷鄂人泣曰新济不去吾岂为俘囚乎新济入见具陈本末上大喜赐之食时宰不悦奏为江西平章至江东有诏令守江州而江州已陷贼据池阳太平号百万新济募兵得三千人趋铜陵克之擒周驴夺船六百艘军声大振遂复池州分兵攻石埭诸县进据清水湾又大破之贼乆围安庆闻风烧营遁遂进复湖口县克江州留兵守之命王惟恭栅小孤山新济自据畨阳口缀江西要冲以图恢复而湖广既陷江西被围淮浙亦多故日乆援不至粮乏卒疲或劝以东南完实盍因粮以圗再举新济曰吾受命守江西必死于此贼乗大舰来攻编苇茷塞上下流火之新济帅兵力战众死且尽新济犹坚坐不动中流矢而仆贼素闻其名不忍害舁至宻室乃苏罗拜餽食新济斥之凡七日乃自力而起北向再拜曰臣力竭矣遂絶新济河西人吹斯戬之子也】十二月达实巴图尔复襄阳○以察罕特穆尔为汝宁府达噜噶齐李思齐为知府【颖州沈丘人察罕特穆尔与信阳州罗山人李思齐同起义兵破贼有功故皆用之】诏议屯田立分司农司【托克托言京畿近水地利召募江南人耕种嵗可収粟麦百万余石不烦海运京师足食上曰茍利国家其议行之于是西自西山南至保定河间北抵檀顺东及迁民镇凡系官地及原管各处屯田悉从分司农司立法佃种合用工价牛具农器谷种给五百万锭命乌兰哈达乌克逊良祯并为大司农卿又于江淮召募能种水田及修筑围堰之人各一千名为农师降空名添设职事勅牒十二道募农民一百名者授正九品二百名正八品三百名从七品就令管领所募之人所募农夫每名给钞十锭由是嵗乃大稔】
　　【癸巳】十三年春正月以哈玛尔为中书平章乌兰哈达为右丞乌克逊良祯为左丞杜秉彛曼济并参政○方国珍降○乙酉太阴犯太微东垣上相【二月壬子又犯】以达实巴圗尔为四川右丞【赏复襄樊之功也】戊戌大白荧惑辰星聚奎二月庚戌太白犯荧惑○诏立托克托平徐勲徳碑【评曰用大众攻小冦旷日持乆虽获鼓旗烧积聚而不能殱其渠魁何名为平徐况屠灭齐民岂足以言勲徳乎斯盖汝中栢拜特穆尔之徒欺其上以阿附权臣也】定西静宁庄浪等处地震○夏四月车驾幸上都○江西左丞相伊埒哲伯复饶州贼兵奔溃【伊埒哲伯与江浙左丞罗罗引兵由信州元帅韩邦彦哈达取道浮梁同复饶州蕲黄贼闻风奔溃】以昻吉尔为岭北左丞相○泰州民张士诚反寻招降之【白驹亭民张士诚弟士徳士信反陷泰州命淮西宣慰副使额森布哈讨之未几士诚请降】五月张士诚复攻陷髙邮知府李齐死之【初淮南行省遣齐招降士诚被留乆之泰州平贼党尚蜂聚士诚复鼓变杀参政赵琏走入湖复陷兴化行省左丞偰哲笃偕宗王镇髙邮出齐守甓社湖五月乙未贼数人呼噪入城省宪官皆逃齐急还城门已闭贼遂据髙邮连兴化寳应诏赦至不得入贼绐言请李知府来乃受命行省强齐往至则下齐于狱齐虽辩説百端而士诚本无降意特迁延为缮守计官军谍知之乃进攻城士诚呼齐使跪齐叱曰吾膝如铁岂为贼屈士诚怒使曳倒捶碎其膝而剐之时论谓大科三魁若李黼台哈布哈及齐皆不负所学云○士诚之再反也朝廷谓其有降意遣翰林待制孙防淮南行省照磨盛昭相继抚论授以官爵士诚皆留之二人不屈亦被杀】六月立皇子阿裕尔实哩达喇为皇太子大赦○立詹事院○复安陆府【知院实喇巴圗总河南军平章达实巴图尔总四川军自襄阳分道而下复安陆府】命淮南平章达实特穆尔福夀讨张士诚○秋七月丁卯泉州天雨白丝【海水日三潮】湖广参政阿尔辉复汉阳武昌○复江州○以四川平章伊苏乌尔圗华右丞旺札勒布哈镇守中兴○九月乙丑朔日食壬辰太白经天○车驾还宫○南台大夫纳琳罢○复道州瑞州临江【广西元帅甄崇福复道州获贼将周伯顔诛之江西左丞和尼齐以兵平富州临江遂引兵复瑞州】江西贼帅王善冦闽刘健讨斩之【连江县巡检刘濬募壮士与其子健拒贼数与鏖战濬中箭堕马健下马掖之俱被执濬骂贼而死健亦以死拒贼善义之释使収濬尸敛瘗健归请帅府兵以复仇弗聴因尽散家赀结死士百人诈为工商流丐入贼中夜半发火大噪贼惊扰自相杀健手斩害其父者张破四并擒善及陈伯祥献于帅府磔之于是授健古田县尹○评曰刘健孝足以复父之仇忠足以灭国之贼智勇俱全盖竒士也授以县尹则赏不酬功用违其才矣使之提兵万人岂不足以保障一方也哉】冬十一月庚戌京师无云而雷【少顷有火坠于东南是日脩武襄垣二县同】大同疫【死者大半】授方国珍官国珍不受命【従特哩特穆尔尊达纳实哩之请授方国珍徽州路治中国璋广徳路治中国瑛信州路治中督遣之任国珍疑惧不受命○评曰猛虎出林蛟龙失水人皆得以制之方国珍搆兵六年屡败官军阻江海以自固盖未可以力胜也若因其请降厚以禄爵之臣顺使彼无失其富贵不忧乎危亡则虽强暴之性可驯而为忠义矣乃以治中移之他路是激其怒而使之再叛也朝廷处置若此岂不谓之国无人焉者哉】十二月复均房等州【陜西平章博啰四川右丞达实巴图尔复均房等州诏博啰等守之达实巴图尔讨东正阳】江浙平章巴延特穆尔等击徐夀辉于蕲水败之夀辉遁走【巴延特穆尔及南台中丞曼济哈雅四川参政哈喇圗左丞桑圗实哩西宁王英实等合军讨徐夀辉于蕲水败之夀辉遁去获其伪官四百余人】哈玛尔进西天僧于帝【僧教帝行房中之术号延彻尔法又进西畨僧且琳沁善秘宻法帝皆习之诏以西天僧为司徒且琳沁为大元国师各取良家女三四人奉之谓之供养甞谓上曰陛下尊居万乘富有四海不过保有见世而已人生能几何当受此秘宻大喜乐禅定于是上日从事于其法广取妇女事淫戯选采女为十八天魔舞事滛宴而哈玛尔妹壻图噜特穆尔与娄达实等十八号倚纳克皆有宠在上前相与防狎甚至男女裸处号所处室曰色济克乌格依犹华言事事无害也君臣宣淫而羣僧出入禁中无所禁止丑秽外闻皇太子年长尤深疾其所为而欲去之未能也】
　　【甲午】十四年春正月甲子朔汴河氷五色【花草如绘画三日方解】乙丑荧惑犯嵗星○复峡州○二月以格尔为淮南平章吕思诚为湖广左丞○遣吏部侍郎贡师泰和籴浙西【时江淮兵起京师食不足命师泰和籴于浙西得粮百万石师泰还迁兵部侍郎整饬京师至上都驿户师泰騐其富贫而均其徭役民赖以苏豪贵以不利于己深嫉之防朝廷复欲和籴除师泰都水庸田使】三月癸亥朔日食○廷试进士赐薛朝晤牛继志等六十三人及第出身有差○以达实巴图尔为四川平章○江西左丞相伊埒哲伯卒【江西自道通以寛容为政军民懈弛伊埒哲伯至风采一新威声渐振盗贼谋归疑至是以疾卒所部为之丧气】夏四月癸巳朔介休县地震○车驾幸上都○江西湖广大饥疫○诏讨方国珍【以阿尔乌逊为江浙右丞恩宁普为参政总兵讨捕】五月立南阳等处毛葫芦万户府【募土人为兵免其差役令讨贼自效因其乡人自相团结号毛葫芦故以名之】六月张士诚冦扬州达实特穆尔兵败续【诸军皆溃诏江浙参政佛家闾防达实特穆尔复进兵己酉士诚陷盱眙庚戌陷泗州官军复溃】伊洛溢○秋七月汾州孝义县地震○八月车驾还宫○以伊彻察喇为中书平章吕思诚为左丞藏布为参政冬十月命右丞相托克托总兵征高邮【总制诸王各爱满诸省各翼军马出征兵至高邮战于城外大败贼众于六合县】勅诸司奏事先啓皇太子○十二月以索诺木巴勒为平章僧格实哩为右丞鼎珠为左丞○诏罢托克托兵柄以河南左丞相台哈布哈代总其军【御史袁赛音布哈等劾奏托克托出师三月畧无寸功倾国家之财为己用半朝廷之官以自随其弟额森特穆尔庸才鄙器玷汚清台纲纪不修贪淫益甚章三上诏令额森特穆尔都门聴防寻安置宁夏又诏托克托丧师费财坐视冦盗削官爵淮安安置陞台哈布哈为河南左丞相伊彻察喇加太尉锡锡知枢宻院一同总领诸处征进军马诏至军中龚伯璲曰将在军君命有所不受且丞相出师时尝被宻防一意进讨可也诏书且勿开开则大事去矣托克托曰天子诏我而我不从是我与天子抗也君臣之义何在乃听诏客省副使哈喇岱曰丞相此行我辈必死他人之手今日宁死丞相前拔刀自刭死○评曰前日交章论额森特穆尔河南功绩者台臣也今劾其庸才鄙器者亦台臣也何公论之不定若是耶所以然者前日台臣托克托之党也而托克托之权方盛今日台臣哈玛尔之党也而托克托之眷已衰故为是纷纷耳台宪纪纲若此其何以为治哉】绍兴地震○汪嘉努为御史大夫○诏威顺王库春布哈还镇湖广【王初以武昌被陷命夺其印至是以讨贼立功还其印遣复归镇】达实巴图尔复河阴巩县○京师大饥疫【民有父子相食者】造龙船于内苑【上自制其样长一百二十尺广二十尺前瓦帘棚穿廊两暖阁后柁殿楼子龙身并殿宇用五采金妆前有两爪用水手二十四人皆衣紫衫金荔支带四角头巾自后宫至前宫山下海子内徃来游戏行时龙首尾口眼皆动又自制宫漏髙六七尺广半之造木为匮蔵壶其中运水上下匮上设三圣殿匮腰玉女捧时刻筹时至辄浮水而上左右二金神一县钟一县钲夜则神人自能按更而击无分毫差鸣钟钲时狮凤在侧者皆自翔舞匮之东南有日月宫飞仙六人立宫前遇子午时自能耦进度仙桥达三圣殿复退立如前其精巧絶出人意皆谓前代所未有上既怠于政治惟事游晏以宫女十八人按舞名十八天魔又十一人奏龙笛头管小鼔筝琵琶笙胡琴响板拍板海宫中赞佛则按舞奏乐宫官受秘宻法者得入余不得与○评曰古百工执艺事以谏惧作为竒巧以蛊惑上心也今龙舟刻漏皆帝所自制様则非工之罪矣故当时都人为之谚曰帝也斧凿太子鼓钹父子如此欲无危亡其可得乎】
　　【乙未】十五年春正月戊午朔以哈斯为中书平章竒巴延布哈为辽阳平章○徐夀辉伪将倪文俊复陷沔阳【威顺王令其子执恩努等同元帅阿尔斯兰水陆并进讨文俊至汉川水浅文俊用火筏烧船报恩努遇害】安置托克托于额齐纳路○上都饥○遣兵备御关陜诸处【河南参政洪绰罗达实特穆尔守御河南陜西参政舒噜多尔济守潼关阿噜乌逊守商州宗王嘉木扬实哩守兴元多岱备山东时河南贼数渡河焚掠州县中书参议成遵言于丞相曰今天下州县丧乱过半而河北稍安者以河为之障贼兵卒不能渡所以剥肤椎髓以供军而民无深怨者视河南之民犹得保其室家故也今贼北渡而官军不御是大河之险已不能守河北之民复何所恃河北一揺国势将若之何语未毕呜咽不能言宰执而下皆挥涕乃入奏遣使罪守河将帅而防御稍严】闰月丙辰太白经天【三月癸丑六月癸亥八月戊寅并如之】二月己未刘福通以韩林儿称小明王【刘福通等自砀山夹河迎韩林儿至立为皇帝又号小明王建都亳州国号宋改元龙以其母杨氏为皇太后杜遵道盛文郁为丞相罗文素刘福通为平章刘六知枢宻院拆鹿邑县太清宫材建宫阙遵道等各遣子入侍遵道得宠専权福通命甲士挝杀之福通遂为丞相复称太保】以达实特穆尔为中书平章约约为辽阳左丞相○立淮东等处宣慰司【置司天长县统濠泗义兵万户府并洪泽等处义兵听富民愿出丁壮义兵五千名者为万户五百名为千户一百名为百户降宣勅牌面】汪嘉努罢○三月徐夀辉光陷襄阳○窜托克托于云南镇西路【及其弟额森特穆尔徙四川碉门长子哈喇章肃州次子三寳努兰州仍籍其家财赀产】蓟州血○车驾幸上都○夏四月分行省于彰徳【命右丞藏布左丞乌克逊良祯徃治之】以锡锡为御史大夫鼎珠为中书右丞相哈玛尔为左丞相僧格实哩为平章【锡锡既为大夫复拜哈玛尔为相于是国家大柄尽归其兄弟二人矣】遣使招安张士诚【遣翰林待制乌玛喇等賷宣命印信牌面与镇南王博啰布哈及淮南省宪官商议给付】吕思诚罢○五月诏削河南左丞相台哈布哈官爵命达实巴图尔緫其兵【御史伊埒呼圗克奏台哈布哈慢公虐民诏削其官仍令緫领和实衮从征命达实巴图尔管领台哈布哈一应军马○评曰命将大事也必审而后动择而后用托克托以老师费财而罢之矣曽未半载台哈布哈又以慢公虐民见黜夫奕者举棊不定不胜其耦命将出师而易置如此乌能取胜哉又况不数月复以台哈布哈为湖广左丞相招捕盗贼夫慢公虐民之人岂可复用况官以有罪而削无功而复刑赏如此虽灭冦盗犹不可以为国也】倪文俊复陷中兴元帅多尔济巴勒死之○六月削夺集贤大学士吴直方等官爵【御史哈喇圗劾奏托克托之师吴直方及其防军阿哈长史和尔齐等并宜追夺从之】以达实巴图尔为河南平章○保徳州地震○征徽州隠士郑玉为翰林待制不至○大明太祖皇帝起兵自和州渡江取太平路【自红巾妖寇倡乱南北郡县多陷没故大明従而取之】秋七月立防御海道运粮万户府于台州【九月又分府于平江】遣使招谕及备御诸路【命将作院判乌玛喇招安濠泗淮南左丞相太平助之章佩大监布延特穆尔招安沔阳四川平章伊苏乌尔圗华助之平章约尔珠等守御湖广江浙参政纳琳哈喇防平章鼎鼎进取常州南台大夫福夀守集庆亲王实勒们守曹州知院逹尔玛嘉勒灿等屯中兴湖广平章僧格额圗珲等守襄阳参政哈喇圗等守沔阳仍诏太平统诸军収讨所陷郡县平章曼济哈雅知院班珠尔玛克守大江南岸同阿尔辉防台】以达实特穆尔为江浙左丞相便宜行事【时江淮绎骚南北隔絶达实特穆尔独治方面而任用非人肆通贿赂卖官鬻爵惟视货之重轻为髙下由是谤议纷然而所部郡邑徃徃沦陷亦恬不以为意○评曰古称立贤无方而元之用人惟任世族若达实特穆尔才识庸下岂足以専治方面任旬宣之寄哉当是时朝廷大臣方正者无逾太平而才智如成遵董霄逯鲁曽忠直如许有壬吕思诚者亦不为少皆以南人不専委任宜其不能以弭乱也】车驾还宫○九月以努都尔噶为中书平章鄂抡藏布并右丞杜秉彛许有壬并左丞成遵李稷实勒们并参政【时以言为讳许有壬力言朝廷政务姑息赏重罚轻故将士贫掠玉帛子女而无鬬志遂倡招降之防其言多不载皆切中时病有僧自髙邮来言张士诚乞降众幸事成皆喜有壬独疑其妄呼僧诘之语塞不能对未几有壬罢为集贤大学士兼太子谕徳太子以有壬前朝旧徳颇敬礼之一日入见方臂鸷禽以为乐见有壬至遽呼左右屏去】冬十月立淮南行枢密院于扬州○以庆通为淮南平章台哈布哈为湖广左丞相【仍命台哈布哈总兵招捕湖广诸路盗贼给还原夺宣命】鼎珠罢【以病辞命太保就第】达实巴图尔攻刘福通军大破之【达实巴图尔进次许州与福通军遇战于长葛为其所败将士皆奔溃至中牟収散卒防刘哈喇布哈引兵来援大破贼兵复驻汴梁十二月败贼于太康遂围亳州伪宋主小明王遁走安丰】十二月诏赦【以天下兵起下诏罪己大赦】以察罕特穆尔为刑部侍郎【屡与贼战于河南北有功故有是命】哈玛尔杀托克托【托克托之贬云南也行次大理腾冲知府髙惠欲以女事之许筑室一程外以居虽有加害者可以无虞托克托曰吾罪人也安敢念及此巽辞拒絶惠衔之至是再徙阿恰齐之地惠铁甲军围之哈玛尔又矫诏遣使赐之鸩遂卒年四十二讣闻中书遣尚舍卿七十六至其地易衣冠以殓托克托仪状雄伟颀然出千百人中而器识宏逺莫测其蕴功髙社稷而不伐位极人臣而不骄轻货财逺声色好贤下士皆出于天性至于事君始终不失臣节虽古之有道大臣向以过之惟其惑于羣小急复私仇君子病焉○评曰易曰比之匪人不亦伤乎哈玛尔非能杀托克托也托克托自取之耳夫小人之情状于人当路则吮防痔无所不用其谄及其失势则攘臂下石无所不尽其力茍不絶之于其初未有不受其祸者也方伯特齐尔布哈欲害托克托之时哈玛尔防之于内太平保全之于外及其复相托克托知哈玛尔而不知太平者太平持公义不欲人之知哈玛尔市私恩惟恐人之不知也不察乎此而仇君子比小人其及也宜哉】置大兵农司【诏有水田去处置大兵农司招诱夫丁有事则乗机招讨无事则栽植播种凡置保定河间武清景蓟等四处其属又有兵农千户所二十四百户所四十四镇抚司四】荆州大水
　　【丙申】十六年春正月立福建行省【以江浙平章尊达纳实哩南台中丞阿噜乌逊为平章福建亷使庄嘉为右丞元帅呉铎为左丞司农丞努图克齐益都总管卓思敬并参政】　以鼎珠为中书右丞相吹斯戬为御史大夫哈玛尔锡锡罢【哈玛尔既相以前进西僧为耻告其父图噜曰我兄弟位宰辅宜导人主以正今图噜特穆尔専以淫防媚上天下士大夫必讥笑我有何面目见人我将除之且上目昏暗何以治天下皇太子年长聪明不若立为帝而奉上为太上皇其妹闻之归告其夫图噜特穆尔恐太子为帝己必先见诛即以其事闻然不敢斥言淫防事苐曰哈玛尔谓陛下年老故耳上大惊曰朕头未白齿未落遽谓老耶因即与谋去哈玛尔及锡锡计已定有防哈玛尔与锡锡毋入朝御史大夫吹斯戬因劾奏二人罪恶上曰哈玛尔兄弟虽有罪且与朕弟同乳姑缓其罚令出征遂罢】哈玛尔锡锡伏诛【右丞相鼎珠等复纠哈玛尔锡锡之罪不已乃命二人出城受诏遂徙哈玛尔惠州锡锡肇州比行寻皆杖死初额森特穆尔就贬籍其家赀赐哈玛尔及哈玛尔死籍其家而所得额森特穆尔之军藏封识固未尝啓也中外皆谓上怒其谮托克托兄弟之故不知其罪由于不轨以是人皆快之】蓟州地震【凡十日】徐夀辉据汉阳建伪都○二月禁销毁贩卖铜钱○诏举守令【命六部诸监院正官各举才堪守令者一人】遣使祠曲阜○张士诚陷平江入据之【遂陷松江湖常州】三月和买马【凡六万匹】大明取集庆南台大夫福夀死之【福夀初为淮南平章守御有方迁南台大夫先是集庆有警阿尔辉将苗军来援事平留苗兵扬州而苗蛮犷悍杀阿尔辉以叛集庆援絶髙邮庐和相继沦陷福夀募民兵劝出粟激厉固守及大明兵围集庆福夀督兵出战尽闭诸城门已而力不能支遂破百司奔溃福夀据胡床坐凤凰台下军士四集遂被杀治书贺方守臣达年达萨亦死之】立江浙行枢宻院【治杭州命达实特穆尔兼知院节制诸军便宜行事】方国珍复降【以为海道漕运万户其兄国璋授衢州路总管】是月有两日相荡○夏四月以吹斯戬为中书左丞相布哈为御史大夫○五月以多岱为陜西左丞相○车驾幸上都○徐夀辉复寇襄阳陷常德沣州○六月大明兵取广徳○彰徳李树生黄【先是童謡云李生黄民皆无家】秋七月张士诚遣兵陷杭州江浙丞相达实特穆尔遁平章尊达纳实哩战死参政杨旺札勒等击败之【评曰夫受人之托者死人之事逹实特穆尔以丞相兼知枢宻节制军民得便宜行事朝廷所付托专且重矣寇至而遁一城且不保况东南千里之地手卒为士诚所逼逐身死名丧为天下笑悲夫】八月徐夀辉遣倪文俊攻陷衡州元帅甄崇福战死○彗星见张宿【色青白彗指西南长尺余至十二月戊午朔始灭】车驾还宫○九月汝颍贼李武崔徳等攻破潼关参政舒噜杰战死豫王引兵复之武等败走【初潼关破豫王同知院鼎珠引兵収复令伯嘉努守之已而复陷伯嘉努兵溃豫王复引兵取之武等败走复陷陜虢】以察罕特穆尔为兵部尚书【贼陷陜虢察罕特穆尔引兵复之又败贼兵于平陆安邑诏以为兵部尚书佥河北行枢宻院事】诏徙置江南行御史台治绍兴【复以纳琳为大夫】冬十月丁未有星陨大名化为石【従东南流芒尾如曳篲堕地有声火焰蓬勃乆之乃息化为石青黒色形如狗头其断处若新割者命蔵于库】达实巴图尔遣使来献防【初朝廷遣托欢出督兵达实巴图尔父子亲与刘福通对敌自巳至酉大战数合逹实巴图尔坠马其子博啰特穆尔扶令上马先还连发矢毙追者夜一鼓歩回营移驻陈留攻取夹河寨次髙柴店偪太康三十里贼以五百骑乗夜来刼营不克比晓官军力战自寅至巳斩贼首数万擒伪将九人杀其伪丞相王显忠罗文素遣博啰特穆尔报防上赐劳内殿拜达实巴图尔为河南左丞相博啰特穆尔四川左丞】淮安城陷江东亷访使褚布哈死之【初布哈与副使刘甲扞御淮安甲守韩信城势相掎角总兵者挠之檄甲别将兵击贼贼因掘堑围淮安刍饷路絶元帅呉徳秀运米万斛入河为贼所抄攻围日急总兵者屯下邳按甲不出遣使十九辈告急皆不应城中饿者仆道上即取啖之草木螺蛤鱼蛙鸟燕及靴皮鞍防革厢败弓之筋皆尽而后父子夫妇老稚更相食撤屋为薪人多露处坊陌生荆棘力既尽城陷禇布哈犹据西门力鬬中伤为贼所执杀而脔之子巴噶亦死布哈守淮安五年大小十百战精忠大节人比之张巡云】十一月有星流于东南○河南陷亷访副使堪布遁○倪文俊陷岳州杀威顺王子岱尔穆特尔○复衡州【湖广参政额森特穆尔与左江义兵万户邓祖胜合兵复之】以董霄同佥淮南行枢宻院【初霄建议以淮南为南北襟喉江淮要冲其地一失两淮皆未易服则救淮安诚为急务为今日计莫若于黄河上下濒淮海之地及自沭阳抵沂莒诸州县布连珠营毎三十里一总砦总砦中又设一小砦使烽堠相望而巡逻往来遇贼则并力野战无事则屯种而食然后进有据退有守常为不可胜以待敌之可胜也又言海寜一境不通舟楫惟可陆运陆运之方毎人行十步三十六人可行一里三千六百人可行百里每人负米四斗以夹布囊盛之用印封识人不息负米不着地排列成行日行五百回计路二十八里轻行十四里重行十四里日可运米二百石人米一升可给二万人此百里一日运粮之术也又淮南北之民壮者已尽为兵老防无所依宜置军民防御司籍其民以屯故也练兵积谷且耕且战内定山东完固之邦外捍淮海出没之寇而后恢复可图也时不能用○评曰霄百里一日运粮之术可施之于路近而兵少敌小而期促者耳若大敌在前拥兵数十万千里馈粮旷日持乆则此法未易行行之亦未必善也夫其为説以三千六百人排列成行人行十步负米四斗三十六人行一里三千六百人行百里人不息肩米不着地徃来接运日行五百回计路二十八里轻行十四里重行十四里日可运二百石人食一升可给二万人似矣假如兵二十万路千里则当用运夫三十六万人人日米一升先用米三千六百石矣运到米二千石是以三十六万人供二十万人之饷可乎又运夫所食不在其中湏各于所在地方支给若荒漠之地则所运之粮运夫且不足食焉能给军呜呼此书生之论可听而不可行也】河决河阴○山东大水




　　元史续编卷十四
<史部,编年类,元史续编>
　　钦定四库全书
　　元史续编卷十五
　　明　胡粹中　撰
　　【丁酉】十七年春正月丙子朔日食○命山东团结义兵【每州添设判官县添设主簿各一员専帅义兵以事守御仍命郡守提调聴宣慰司节制○时江浙丞相达实特穆尔承制授实黙伊逊穆尔固实为行枢宻院判官宜孙分治处州以刘基为经歴郡人胡深叶琛章溢参谋军事穆尔固实分院绍兴与宜孙夹攻处婺山贼平之○评曰兵贵乎精不必多将在乎□不必众添设帅领团结义兵不足以御敌适足以资敌耳田丰等十万户相继背叛而山东先失团结果何益哉】二月豫王等大破贼兵【先是河南左丞相台哈布哈驻军南阳嵩汝等州叛民皆降军势大振遂防豫王及鼎珠等同进讨大防】以察罕特穆尔为陜西左丞李思齐为四川左丞【河南贼出襄樊陷商州攻武关官军败走遂趋长安掠同华诸州陜西省台来告急察罕即引兵入潼闗长驱而前遇战辄胜杀获以亿万计贼溃散走入南山兴元朝廷嘉其功授左丞未防贼围凤翔凡数十重察罕将铁骑昼夜驰赴与城中兵合撃败之斩首万级伏尸百里闗中悉定】三月中书左丞吕思诚卒【初思诚母冯梦一丈夫乌巾白襴衫红革带趋而揖曰我文昌星也及寤生思诚目有神光见者异之及长从萧防学中泰定元年进士歴官有政绩素刚直不为势利屈卒諡忠肃】闰月泉州义兵万户赛富鼎反○大明取常州○刘福通遣毛贵陷胶莱州守臣释家讷死之山东皆陷【又陷益都濵莒州朝廷命董霄从知院布哷齐讨之已而济南又告急乃提兵往援先按兵城中以数十骑挑贼贼悉众来鬬骑少却至磵上伏起城中出兵奋击破之般阳贼复来袭霄列兵城上弗为动贼夜攻南门御以矢石黎明潜开东门出兵绕贼后及旦开南门下兵合击贼败走追杀之尽有害其功者谮于太尉努都尔噶令依前诏征益都霄即引兵北行曰我去济南必不可保己而济南果陷时王英年九十六致仕家居益都陷谓子曰世受国恩今老矣不能事戎马以报天子尚忍食异姓之粟乎水浆不入口者数日卒毛贵闻之命具棺衾以殓举尸不动祝曰公子请公归葬遂起观者莫不惊异】夏四月以特哩特穆尔为御史大夫乌兰哈达鄂兰并中书平章成遵为左丞约约为甘肃左丞相达实巴圗尔为四川左丞相加太尉○车驾幸上都○五月以吹斯戬为中书右丞相太平左丞相鲁逹实为御史大夫【评曰君子小人如氷炭水火同器则争太平贤者也乃与吹斯戬并相火不能胜水必矣不自引去犹隠忍同事虽曰将以共济国难然小人实非君子所可共者惜哉太平之不能见防而作也】○大明取宁国江阴○六月癸酉有龙鬭于温州之乐清江【飓风大作所至有光如毬死者万余人】秋七月乙亥京师昼雾【不辨人物自旦至午方消如是者旬有五日】诏免今嵗民租之半○八月刘福通犯汴梁分道宼掠【分军三道关先生破头潘冯长旧沙刘二王士诚寇晋冀白不信大刀敖李喜喜趋关中毛贵据山东其势大振彰徳万户时公权以城降遂陷曹濮大名又窥衞辉博啰特穆尔击之又陷泽潞陵川县尹张辅死之又攻冀宁侵壶闗为察罕特穆尔所破贼遂入太行白不信等陷兴元凤翔亦为李思齐等所破走入蜀初贼陷商州据蓝田西台侍御吕思诚议求援察罕省院忌客兵轧已议乆不赴思诚曰吾兵弱旦暮失守咎将安归乃移书趣之察罕遂将兵五千来援既而贼果以察罕援兵间之思诚乃请于朝命察罕専守闗陜诏従之】以旺扎勒特穆尔为中书右丞温普为参政○癸丑二龙见祥符县○镇守黄河义兵万户田豊叛○以伯竒鼐尔为陜西平章杨旺扎勒为江浙左丞方国珍为参政○车驾还宫○以余阙为淮南左丞○诏以张士诚为太尉【初士诚俾南台中丞曼济哈雅为书请降江浙左丞相逹实特穆尔令参政周伯琦至平江抚谕之诏以士诚为太尉士诚因留伯琦不遣伯琦始以文艺居馆阁有声及附托克托劾刘希曽等遂不为公论所与后出江东为亷使及索诺木巴勒陷宁国伯琦仓皇出走杭州于是南台御史俞观纠伯琦失守宜正其罪而达实特穆尔假伯琦参政招谕士诚留平江者十余年士诚灭乃得归番阳寻卒故论者谓伯琦遭时多艰而善于自保于致身之义为有阙云○评曰周伯琦以文艺名世固尝在端亮之列矣一为利禄所诱谄附托克托得罪于公论遂尔改操不复顾借居方面则失守将使命则屈节虽保身于危难而坏名毁节辱先丧家多矣惜哉】○大明取扬州○九月诏努都尔噶进讨山东○以鲁逹实为中书平章○徐夀辉伪将陈友谅袭杀倪文俊【文俊谋杀夀辉不果自汉阳奔黄州友谅袭杀之自称平章】置山东行省【以大司农哈剌章为平章】冬十月达实巴圗尔击曹州贼败绩达尔玛实哩死之○静江路山崩地陷大水○河北水○十一月以达兰为中书平章巴特玛实哩为右丞李献为左丞巴延特穆尔哈喇诺海崔敬陈敬伯并参政○十二月戊寅太白犯嵗星○四月左丞相达实巴圗尔卒于军【诏以其子博啰特穆尔为河南平章代总其兵】明玉珍据成都【初倪文俊陷川蜀命伪元帅明玉珍守御文俊死玉珍遂自据成都】赵君用等僭称王号【君用及彭大之子早住同据淮安君用僭称永义王早住称鲁淮王】义兵千户余寳叛据棣州【寳杀其知院寳保叛降毛贵遂据棣州】河南大饥○张祯复上疏言事不省【祯上疏陈十祸其根本之祸六征讨之祸四歴数其一曰轻大臣二曰解权纲三曰事安逸四曰杜言路五曰离人心六曰滥刑狱所谓根本之祸也至若不慎调度不资羣防不明赏罚不择将帅所谓征讨之祸也其言多不能载大畧以谓陛下因循治安不预防虑今海宇乱离天道变常民情难保正当儆省惕厉奋思过念祖宗创造之难今日坠亡之易修实徳推至诚凡土木之工声色之乐宴安鸩毒皆宜痛撤勇改而陛下泰然若承平无事之日此事安逸所以为根本之祸者也又自四方有儆调兵六年初无纪律又失激劝将帅因败为功指虗为实大小相谩上下相依于是覆兵残民贪婪懦怯悉无惩戒以致所经之处鸡犬一空货财罄尽而面谀游説反以克复受责且河南一省今所存者止封丘延津登封偃师四县而河南淮北千里萧条经兵之处固不忍言未至之境尤可轸念如此军旅不休使天雨粟地涌金朝夕存亡且不能保况以地力有限之费供将帅无穷之欲哉盖亦危矣陛下事佛求福饭僧消祸以天夀节而禁屠宰今天下兵起杀人不知其数陛下泰然不理而曰吾将以是求福福何自而至哉夫颍上之寇以佛法诱众骎骎然不至于亡吾社稷不止也堂堂天朝不思靖乱而反阶乱其祸毒至深其关系至大有识者为之扼腕有志者为之痛心此则不明赏罚所以为征讨之祸者也疏奏上之不省○评曰张祯之疏十祸善矣其曰轻大臣则非也至正之君不自为政善恶邪正进退黜陟举付之省院台而方面皆得以便宜行事如此而犹为不重乎若曰大臣当重选智勇端亮有徳之君子而才辩口佞寡亷鲜耻之人不得而轻用焉斯可矣】陈友谅寇安庆守将余阙拒却之【淮南右丞余阙守安庆倚小孤山为藩蔽命义兵元帅胡伯顔统水军戍守友谅自上流引军直小孤伯顔以战四日夜不胜奔还贼追至城下阙遣兵扼观音桥俄而饶宼攻西门阙斩却之友谅兵乗东门红旗登城阙简死士奋击贼败去并军攻东西二门又败之贼恚甚乃树栅起飞楼来攻金鼔声振地阙分兵悍敌昼夜不得息既而池州贼赵普胜军东门友谅军西门饶兵军南门四面蚁集阙徒歩提戈为士卒先众号哭止之挥戈愈力分遣部将督三门兵自以孤军血战斩首无数而阙亦被十余创安庆遂危】
　　【戊戌】十八年春正月陈友谅陷安庆守将余阙等死之【城将陷阙知不可为引刀自刭堕清水塘中死妻页卜氏及子徳生女福童亦皆赴井死同时死者守臣韩建一家被害居民不从贼焚死者以千计其知名者万户李宗可纪守仁陈彬金承宗经歴桂芳都事特穆尔布哈千户和尔布哈新李卢廷玉葛延龄丘巹许元琰百户黄宁奏差乌徳美安庆推官黄图噜岱经歴杨桓知事余中怀宁县尹陈巨济事闻赠阙平章邠国公谥忠宣○评曰余阙可无愧于张巡矣巡保障江淮唐室得以兴复故世称其节赏其功阙屏蔽扬豫当东西南北之要冲四面攻围誓以死守然元氏终亡是以忠节见称而功不显也况同时死义之士不下于南霁云诸人亦岂非阙之精忠仗节有以感激之欤呜呼希矣】○大明取婺源州○田豊陷东平○以布埒齐知枢宻院○二月毛贵陷淸沧州济南守将阿达战没河南右丞董霄死之【布哷齐与贵战于好石桥败绩走济南贵遂陷清沧据长卢济南守将阿逹战死贵立賔兴院选用故官以姬宗周等分守诸路又于莱州立三百六十屯每屯相去三十里造大车运粮官民田并十分収二冬则陆运夏则水运时董抟霄驻兵南皮县魏家庄诏遣使拜为河南右丞毛贵兵卒至而营垒未完诸将白贼至当如何霄曰当以死报国因抜剑督战贼突至捽霄问曰汝为谁曰我董老爷也众刺杀之无血惟白气冲天是日其弟昂霄亦死霄以儒生起家为能吏会天下丧乱乃复以武功奋其才畧有大过人者而当时用之不能尽其才君子惜之○评曰霄忠义固可以感天地贯金石然刺之无血惟白气冲天则涉乎诞妄矣盖史家之过称人之美固不在是也】田丰陷济宁努都尔噶弃东昌走丰遂入据之【努都尔噶闻田丰逼东昌弃城走丰遂陷东昌及益都广平大掠已而复退保东昌】三月己亥朔日色如血○毛贵兵至柳林刘哈喇布哈击败之贵走保济南【贵陷般阳至蓟州犯漷州至林枢宻副使达国珍战死遂畧栁林刘哈喇布哈击败之贵走还】丁卯太白在井失行于北【至十二月戊寅生黒芒环绕其星乍东乍西乍动乍静癸未忽眀忽暗】大眀取建徳路○王士诚陥晋冀又侵懐庆周全撃走之【士诚兵陥晋寜总管杜赛音巴哈死之又陷冀寜及大同诸县复侵怀庆为全所败】夏四月陈友谅陷龙兴省臣道通和尼齐弃城走【友谅又遣王奉国攻防饶州康泰寇邵武又陷吉安抚州初道通任章巴延布延布哈捍城颇有功未防和尼齐来为左丞贪忍不得士心而道通素卹民能任人有功者赏无功者或不加罪二人又素不相能城陷和尼齐出走道通退保抚州欲集义兵収复而势已不可因叹曰身为大臣城陷不守复何面目见人追者至道通迎敌遂为所害○初朝廷授吴当江西亷访使与兵部尚书黄昭和尼齐同便宜行事复建抚二州时参政多岱总兵忌当成功搆当昭南人不宜统兵柄改当守抚州昭临江并供亿和尼齐军而和尼齐又言二人难任牧民皆坐除名江西既陷当着道士服杜门不出友谅舁至江州拘留一年不屈放还吉水卒当澄之孙也】察罕特穆尔等败李喜喜于巩昌喜喜走入蜀【察罕特穆尔李思齐张良弼郭择善拜特穆尔鼎珠汪长生努各以所部兵讨李喜喜喜喜败走入蜀察罕特穆尔驻清湫思齐驻斜坡良弼驻秦州择善驻崇信拜特穆尔驻通渭鼎珠驻临洮各自除拜府州县官属征纳军需既而朝廷召察罕以兵屯涿州乃自将鋭卒赴召击冀晋贼却之河东悉定已而良弼杀拜特穆尔李思齐杀郭择善】以察罕特穆尔兼西台侍御同知河南行枢宻院【命守关陜晋冀抚镇汉沔荆襄便宜行事察罕乃益务练兵训农以平定四方为己责】刘福通入汴梁奉其伪宋主小明王居之【福通攻汴梁竹贞弃城走福通等遂入城乃自安丰迎其伪主居之以为都】以台哈布哈为中书右丞相命进讨山东台哈布哈拒命诏诛之以乌兰哈达代总其兵【台哈布哈既与太平相失闻其复相意不能平叹曰我不负朝廷朝廷负我矣太平南人乃复居中用事我反在外劳苦耶是时朝廷复台哈布哈湖广左丞相使进讨诸将皆欲进兵而台哈布哈以养鋭为名反勒兵退及贼攻汴梁守臣请援十往反犹按甲不动或谏之曰贼旦夕至丞相兵不进何也台哈布哈大言曰我在何物小寇敢来若等无多言而出军纵掠百里内荡然玩寇养乱致河北山西相继不守朝廷忧之两遣重臣谕防授以成筭皆不听其子寿通将兵分讨山东入奏事语言骄慢上由是恶之防山东贼愈充斥乃拜台哈布哈中书右丞相总兵进讨台哈布哈即上言军行以粮饷为先请令太平至军供给乃可济事不然兵不能进于是廷议喧然太平令御史劾其缓师拒命诏削夺官爵益州安置以乌兰哈达代之台哈布哈闻有诏夜驰诣刘哈喇布哈求救哈喇布哈时驻保定见其来置酒慷慨言曰丞相国家柱石是必谗言间之我当徃见上丞相勿忧即走至京先见太平太平问其来故具以告太平曰台哈布哈大逆不道今诏已下汝妄言将及祸哈喇布哈惧不敢发太平语之曰汝能致台哈布哈功不细矣因许之乃引见上赐赉良渥哈喇布哈还台哈布哈父子送京师未至杀之于路】山东地裂天白毛○以察罕特穆尔为陜西平章【聴便宜行事】六月戊辰朔日食○关先生等兵陷辽州【攻保定不克遂陷桓州掠大同兴和诸郡】前江西亷访佥事巴延谋起兵讨贼不克而死【巴延初以处士徴为待制迁佥宪江西以病免归及河南盗蔓延河北巴延言于省臣将结郷民为行伍以自保而贼兵大至乃渡漳北行邦人従之者数十万至磁与贼遇贼知其名生刼之诱以富贵巴延不屈引颈受刄与妻子俱死或剖其腹见其心数孔曰古称圣人心有七窍此非贤士乎纳心腹中排墙而揜之事闻谥文节巴延字宗道初师黄坦以頴悟可比顔子因命以顔为氏世呼为顔宗道云】秋七月丁酉朔周全以怀庆叛附刘福通【时察察特穆尔驻洛阳遣拜特穆尔守盌子城周全来战杀拜特穆尔遂尽驱怀庆民入汴梁福通寻遣全攻洛阳守将登城以大义责全全愧谢退兵福通杀之○评曰周全愧谢退兵亦理义之良心有不能亡故也然与其为福通所杀孰若坚守臣节为国死难之为美乎亦可以为人臣而怀二心者之冰鉴矣】京师戒严【有贼兵犯京城刑部郎中布哈时守西门夜开关击退之于是命左丞相太平督诸军防御】义兵万户王信以滕州叛降毛贵○八月江浙平章萨木丹巴勒逃入福建【萨木丹巴勒讨饶州贪财玩寇乆而无功遂妄称迁职福建行省为宪臣巴喇宻特特穆尔所劾拘之兴化】蒙阴县饥【斗米金一斤】京畿水○九月命参政布延布哈治书李国凤经略江南○以庆通为南台大夫○陈友谅陷贑州江西参政沁布阿咱尔等死之【总管噶海齐亦死友谅遂陷汀州】冬十月大明取兰溪诸暨等州○十一月乙未朔以布哈特穆尔为福建平章○吹斯戬罢以努都尔噶为右丞相【时天下多故外则疆宇日蹙内则帑藏空虚而上方溺于淫乐不恤政务吹斯戬居相位无所匡救而公受贿赂贪声着闻于是御史扬珠布哈劾奏其任用私人图烈及妾弟崔旺扎勒特穆尔印造伪钞事将败杀旺扎勒以灭口吹斯戬乃自请罢政诏止收其印绶御史王彛达尔玛实哩言不已上终不听】十二月戊寅太白经天○大明取婺州守臣僧住及浙东亷访使杨惠死之○闗先生兵陷上都【焚宫阙留七日转掠辽阳】是嵗京师大饥疫【时河南北山东皆被兵民携老幼流入京师重以饥疫死者相枕藉官者保布哈请市地收瘗之上赐钞千锭皇后及皇太后赐金银及他物有差省院官僚施他物者无算保布哈出金玉带各一及银钞米麦以为费择地南北两城抵卢沟桥掘深及泉男女异圹人以一尸至者随给以钞舁负相踵凡二十万又修水陆防三昼夜居民病者给药不能丧者予之棺翰林承防张翥为文颂其事曰善惠之碑○评曰民之流离他域转死于饥疫者以世乱故也世乱而不能靖则以君德之不修臣职之不共所致耳盍亦反其本哉不能靖乱以安民而区区掩埋祠祭以为惠君臣上下方有徳色吁抑末矣彼张翥者不闻规正而撰文颂美何其谄哉】
　　【己亥】十九年春正月陈友谅寇信州江东亷访使巴延布哈徳济引兵救之【贼党王奉国寇信巴延布哈徳济自衢往援破走其兵时镇南王子大圣努枢宻院判席闰屯兵城中开门出迎徳济登城四顾誓以破贼自许后数日贼又来攻徳济分兵为三出城奋击斩首数千级复大破之友谅弟友徳植木栅攻城益急遣人来说降部将髙义与之通绐呼图克布哈范则忠等十将往见奉国皆拘囚不遣义又以计来诱徳济时徳济坐城上见义来谓曰汝诱十帅无一人还今来诱我耶我头可断足不可移数其罪而斩之由是日夜鏖战粮竭矢尽而气不衰城中食草苗茶纸括靴底掘鼠罗雀杀老弱以食○评曰四海板荡寇盗相望有民杜之寄者孰不幸封境之茍安以自免也故张巡守雎阳求救于贺兰进明而不得盖或惧其同祸或忌其成功能挺身赴敌者鲜矣贼寇广信衢虽隣壤尚可自保巴延布哈徳济即引兵往救亦异于周伯琦之出走者矣】关先生等兵陷辽阳懿州总管吕震死之【赠震河南左丞东平公贼引兵往高丽】癸丑流星起南河没于螣蛇【将没迸散随落处有声】二月诏博啰特穆尔移镇大同【欲倚以捍蔽京师故也复置大都督兵农司并分司十道専督屯种以博啰领之所在侵夺民田不胜烦扰时台哈布哈溃兵数万抄掠山西察罕特穆尔遣陈秉直分兵招抚其首领悉送河南屯种】夏四月赵君用杀毛贵其党续继祖又执君用杀之○京师大饥【自正月至五月银一锭得米八斗死者无筭通州民刘五杀其子而食之】五月以旺扎勒特穆尔为陜西左丞相○山东西河南北关中大蝗【飞蝗蔽天人马不能行所落沟堑尽平民大饥】六月辛巳以雅克科尔为御史大夫○以吹斯戬为辽阳左丞相○甲午陈友谅陷信州巴延布哈徳济战死【五月徳济大破贼兵王奉国复昼夜攻之不息穴地梯城以上城遂陷徳济与大圣努参谋哈喇丹皆战死徳济之将赴援也入白其母鲜于氏曰儿今不得事母矣母曰尔为忠臣吾死何憾因命其子额森布哈奉母间道入福建以江东亷访司印送行台巴延布哈徳济高昌王锡锡徳济之孙鲜于氏太常典簿枢之女也】秋七月丁酉太白犯上将【甲辰犯右执法己酉犯左执法】八月察罕特穆尔等兵讨刘福通破汴梁福通以其伪主走安丰【察罕大发秦晋军讨汴围其城督诸将阎思孝李克彛珪林齐赛音谔徳齐逹呼托音布哈吕文完哲贺宗哲孙翥等政破之福通等走安丰诏以察罕特穆尔为河南平章兼同知行枢宻院西台中丞赐七宝带以旌其功】九月以特哩特穆尔为陜西左丞相○河决任城县○丙午白虹亘天○大明取衢处州○诏征海运粮于张士诚【遣兵部尚书特哩特穆尔等以御酒龙衣赐士诚征海运粮时朝廷又遣户部尚书贡师泰分部于福建以闽盐易粮海运给京师得粮数十万石京师赖焉】冬十一月京城十一门筑瓮城造吊桥【评曰天子有道守在四夷筑瓮城造吊桥曾足以为国乎】以方国珍为江浙平章○壬申太白犯斗辛巳流星大如桃【流星起自危东行没于毕宿之西】京师有杜鹃【啼于城中居庸关亦有之】十二月皇太子杀其中书左丞成遵参政赵中【初毛贵据山东由河间入寇中外大骇廷议迁都避之和者知出一口左丞相太平力争不可遣刘哈喇布哈击败之京师遂安会张士诚降察罕特穆尔屡防人心翕然有中兴之望而右丞相吹斯戬家人造伪钞事觉刑部欲逮右相置对太平曰堂堂宰相乌有此事四海闻之若国体何遂止罢其相位太平又分禄餽之而吹斯戬反衔太平先是竒皇后与太子谋内禅谕意太平太平不答由此太子亦恶之以遵中皆太平所任用令御史诬其赃罪下狱死○评曰太子之职在问安视膳刑政非所敢専也况成遵等执政大臣而専杀之是无君亲矣所以然者太子谋内禅而丞相不从故杀其佐属以脇之耳羣雄作乱于外太子谋乱于内乌得而不亡哉】陈友谅迎其伪主徐夀辉徙都江州【友谅自称汉王】制赠宋儒杨时李侗胡安国蔡沈真徳秀封爵【沅州路照磨胡瑜言先儒杨时等五人有功圣门未列从祀于是省部议奏俱赠太师追封时呉国公侗越国公安国楚国公沈建国公德秀福国公并从祀宣圣庙廷】
　　【庚子】二十年春正月以危素为中书参政○丙辰五色云见○右丞相努都尔噶卒【努都尔噶有识量处事平允选官不用私人为相有大臣体既卧病谓人曰太平真宰相也我疾固不起而太平亦不能乆于位矣此可叹也遂卒】二月戊午朔太平罢为太保【成遵等既死太子欲尽逐帝近臣决意去太平政柄努都尔噶数于上前左右之故太子之志未及逞防努都尔噶卒太平知势不可留乃数以病辞位拜太保养疾于家○评曰易称君子见几而作不俟终日吹斯戬専政而太平与之同位力辞而去可也皇后太子既有邪谋力能匡正则正之不能则去之亦可也太子杀成遵赵中剥床将及肤矣尚不知觉至于见逐而后去隠忍依达自取悔辱惜哉然太平盖量虽寛而识不敏仁有余而勇不足者也】三月戊子朔彗星见东方○甲午廷试进士赐穆珠魏元礼等三十五人及第出身有差○以吹斯戬为右丞相【时上益厌政宦者保布哈用事为奸利吹斯戬因与结搆相表里匹方警报将臣功状皆壅不上闻后又与保布哈党庇库库而诬博啰以非罪卒召祸乱论者谓元之亡吹斯戬之罪居多】田丰陷保定命中书都事乐元臣招谕其军丰杀之【丰杀元臣复陷永平易州广平等处】夏五月丁亥朔日食雹○陈友谅杀其主徐夀辉遂自僭号【友谅弑夀辉于太平自称皇帝僭国号大汉改元大义回驻江州】以班珠尔玛克为平章○诏谕博啰特穆尔察罕特穆尔各将所部兵分守其地【初乌兰哈达领台哈布哈军其部将方托克托与弟拜特穆尔时保辽州乌兰哈逹同唐琰髙托音等屯孟州与察罕特穆尔部将班布尔锡等交兵已而乌兰哈达引达勒达军还京方托克托等乃从博啰由是二将不睦故有是诏且命博罗守石岭以北察罕守关南毋得互相越境侵犯所守信地】张士诚贡粮于京师【巴延特穆尔等至杭州传诏命士诚轮粟方国珍具舟丞相逹实特穆尔总督之既而士诚虑国珍载粟而不输于京国珍恐士诚掣其舟乗虗以袭已二人互相猜疑巴延特穆尔往来开谕运米十一万石至京七月复遣户部尚书王宗礼徴如今年之数明年五月运至】秋九月博啰特穆尔攻察罕特穆尔于冀宁遣使和解之察罕特穆尔不受命【时朝廷遣参政额森布哈等往谕二将令讲和博啰自石岭直抵冀宁围之三日复退屯交城察罕引兵与战已而各于关南北守御有诏命博啰守冀寜额森遣布哈殷兴祖等倍道趋之守者不纳察罕又遣兵攻其军时朝廷以冀寜畀博啰而察罕借晋冀以致盛强乃不奉诏托言用师汴梁寻渡河就屯泽潞以拒之又与博啰军战于东胜遣部将班布尔锡援之班布尔锡曰彼军奉诏而来我何敢抗察罕怒杀之○评曰首乱者博啰也察罕力若能讨一举而擒灭之可也势不相下则宜慕亷蔺之义共济国难乃日寻干戈争城争地可乎且自察罕起兵収复者几州勦絶者几处朝廷由匹夫而擢兼三事恩宠至矣而察罕方自为谋畧不忧国此岂为纯臣也哉既而诏命和解以冀宁畀博啰如事关大害系国存亡则弗与而复请可也当是时中原板荡岂一冀宁所能杜博啰之僭乱哉盖察罕实欲借全晋以资盛强非真能为朝廷惜土地也班布尔锡奉诏而察罕杀之则方命之迹不能掩矣】冬十一月甲寅朔黄河清【原武荥泽二县界凡清三日】十二月阳翟王阿尔辉特穆尔反【阿尔辉特穆尔太宗第七子黙埓大王七世孙时兵起四方上屡诏宗王以北方兵南讨阿尔辉特穆尔知国事不可为乗间拥兵数十万屯驻于穆尔古珠之地将犯京畿使来言曰祖宗以天下付汝汝已失其半若以国玺付我我当自为之上遣使报曰天命有在汝欲为则为之命图沁特穆尔将兵击之军溃图沁奔上都】以太平为上都留守
　　【辛丑】二十一年春正月癸丑朔诏赦天下○二月癸未朔填星退犯太微垣○三月博啰特穆尔罢兵还【朝廷再命平章达实特穆尔参政七十往谕解兵博啰特穆尔乃还遣其将图鲁卜等引兵据延安以谋入陜朝廷寻命博啰于保定以东河间以西屯田】夏四月辛巳朔日食○以张良弼为陜西参政【良弼屯蓝田受节制于察罕特穆尔又阴结平章鼎珠听陜西左丞相特哩特穆尔调遣已而移驻鹿台○评曰良弼受节制于察罕而又阴结鼎珠听陜西行省调遣则察罕与朝廷贰明矣遣子贡粮焉知非窥觇朝政也哉】察罕特穆尔贡粮于京师【遣其子副詹事库库特穆尔贡粮至京皇太子亲与定约遂不复疑】五月明玉珍陷嘉定等路李思齐遣兵击败之○李武崔德降于李思齐○六月乙未荧惑嵗星太白聚翼○秋八月以布哈特穆尔为南台大夫○大明取江州陈友谅退保武昌○察罕特穆尔讨田丰等降之【察罕发晋军下井陉出邯郸过磁相怀卫又发汴梁继之水陆并进遂平东昌复冠州遣库库特穆尔阎思孝等防关保珪林齐将由东阿造浮桥以济贼以二万人夺之关保等且战且渡拔长清进讨东平田丰遣崔世英出战大破其军乃遣使招丰丰降令为前锋进讨余宝及王士诚杨诚皆降进兵济南刘珪降遂围益都】九月阿尔辉特穆尔伏诛【少保知院娄章以兵讨阳翟王败其众部将托欢擒送阙下诏诛之　以其弟呼圗克特穆尔袭封】以太平为太傅【托欢太平子额森呼圗克将也阳翟王阿尔辉特穆尔太平令生致之京师由是北边以宁加太平太傅寻辞归奉元】明玉珍陷东川郡县李思齐遣兵击之○复遣使徴粮于张士诚【命兵部尚书彻辰布哈侍郎韩祺往使明年运米十三万石至京】冬十月以察罕特穆尔为中书平章【仍兼知河南山东行院】十一月戊辰黄河清【自平陆三门碛下至孟津五百里皆清命秘书少监程徐祀之十二月石州河清至氷泮始如故】明州象山县竹实【如小米可食】李思齐攻张良弼诏和解之○京师大饥
　　【壬寅】二十二年春正月诏李思齐讨四川张良弼讨襄汉【时两军不和故有是命】○大明取江西隆兴诸路○以额
　　森特穆尔为中书右丞旺扎勒特穆尔为陜西左丞相○二月丁丑朔盗杀陜西右丞塔布岱○
　　乙酉彗星见【见于危宿光芒丈余色青白丁酉犯离宫西星至二月终光芒长二】
　　【丈余三月戊申不见星形惟有白气竟天西指埽大角壬子行过太阳前惟有星形无芒在昴】
　　【宿至戊午始灭】明玉珍陷云南【屯金马山陜西参政彻尔特穆尔等击败之擒其弟明二】加博啰特穆尔中书平章【位第二】李思齐攻张良弼良弼伏兵大破之○夏四月丙子朔长星见【其形如练长数十丈在虗危之间四十余日乃灭】乙亥荧惑不见【离太阳三十九度不见当出不出】五月赛富鼎败走入海陈友定复汀州【赛富鼎乆据泉州福建平章扬珠布哈击败之其众溃散入海陈友定遂复汀州】中书参政陈祖仁上疏乞罢修上都宫阙【祖仁上疏畧曰自昔人君遇艰虞多难孰不欲奋发有为以光复前业茍不奉天道顺人心而举措失宜虽以守成犹或致乱况欲以拨乱反正乎上都宫阙自经兵火为臣子者所不忍言正陛下所当痛心疾首亟图兴复者也然四海疮痍财用空竭驱疲民以供役使废其田作何异扼其吭夺之食以速其毙乎且今日所当兴复乃有大于此者假令上都宫阙未复固无妨于陛下之寝处使因是而违天道失民心或致隳废大业则不可不深虑也愿陛下以生养民力为本恢复天下为务亲贤逺佞信赏必罚如是则承平之观不日咸复岂止上都宫阙而已哉疏奏上嘉纳焉】明玉珍自称陇蜀王【遣兵守重庆分兵寇龙州犯兴元巩昌诸路】六月辛巳彗嵗见紫微垣【光芒长尺余戊子埽上宰至七月乙卯始灭】田丰等叛杀察罕特穆尔诏以库库特穆尔代总其兵【时山东俱平独益都孤城不下察罕环城列营重堑长闱攻具百道并进贼悉力拒守田丰王士诚阴与贼连谋复叛初丰来降察罕推诚待之不疑数入其帐中及丰谋变乃请察罕行营众以为不可往察罕曰吾推心待人安得人人而防之左右请以力士从又不许乃从十一骑行至王信营又至丰营遂为王士诚所刺讣闻帝震悼公卿及四方之人男女老防无不伤惜先是有白气如索长五百余丈起危宿扫太微垣太史奏山东当大水上曰不然山东必失一良将即驰诏戒察罕勿轻举未至而已及于难诏赠河南左丞相封颍川王谥忠襄起复其子库库特穆尔为太尉平章知院代总其兵】秋九月刘福通以兵援田丰库库特穆尔击破之○以苏苏为辽阳左丞相○遣户部尚书托克托彻尔等徴粮于张士诚【明年五月运十三万石至】冬十月库库特穆尔复益都田丰等伏诛【库库既领兵衔哀讨贼攻城益急而守者愈固乃穴地通道以入拔其城执贼首陈猱头等二百余人献阙下而取田丰王士诚之心以祭其父余党皆就诛遣关保取莒州山东悉平库库本察罕之甥自防养以为子云】以佛嘉努为御史大夫○枢宻副使李士瞻上疏极论时政【凡二十条一曰悔己过二曰罢造作三曰讲论圣学四曰询谋老成五曰去姑息六曰开言路七曰明赏罚八曰公选举九曰察佞幸十曰严宿衞十一曰省佛事十二曰絶滥赏十三曰罢各宫屯种十四曰减常嵗计置十五曰招集衞兵十六曰广辟屯田十七曰奬劝守令十八曰礼待藩镇十九曰分遣大将急保山东二十曰依唐广宁故事分道进取先是托和齐言乞罢三宫造作帝为减军匠之半还宿衞而造作如故故士瞻首及之疏入不报】是嵗加封先儒朱熹为齐国公【赠熹父松谥曰献靖】
　　【癸卯】二十三年春正月壬寅朔明玉珍僭号【建国号曰大夏改元天统僭称皇帝】庚戌嵗星退犯轩辕大星○二月库库特穆尔引兵还河南【留索勒珠以兵守益都自还河南朝廷方倚之为安而博啰特穆尔自察罕既死数以兵争晋冀虽屡诏谕解而雠隙日深○评曰库库既克田丰等政当乘鋭収复中原谕告羣雄共奬王室乃引兵还河南为自安之计以争晋冀则其心可见矣而朝廷方倚之以为安是果何倚乎】三月辛丑朔彗星见东方【经月乃灭】丙午大赦○廷试进士赐巴拜杨輗等六十二人及第出身有差○分省于冀宁【以平章阿尔布哈涖治】立广西行省【以额尔吉纳为平章时南方郡县皆陷没惟额尔吉纳独保广西者十五年】立胶东行省【治莱州以袁宏为参政】关先生余党复寇上都博啰特穆尔击降之○夏四月辛丑荧惑犯嵗星○库库特穆尔遣兵攻张良弼【初李思齐与察罕同起义师齿位相等及库库特穆尔总其兵思齐心不能平而张良弼孔兴圗鲁卜亦皆恃功懐异莫肯统属遂成仇敌库库乃遣关保珪林齐西攻良弼于鹿台而思齐与良弼合兵连不能罢○评曰库库初统父兵不思效忠以靖国难既脩怨博啰又开衅良弼兵连不解卒之无功以至国亡由是而言库库亦羣雄之一未可以言纯臣也】六月博啰特穆尔遣珠占袭据陜西库库特穆尔与李思齐合兵攻之贞遂降【先是博啰遣方托克托迎匡福于彰德库库遣兵追之败还匡福遂据保定库库部将屯兵蓝田七盘李思齐攻兴平据盩厔时博啰奉诏讨襄汉而岱律阻道于前思齐踵袭于后乃请督库库东出潼关路通南讨至是遣珠占等入陜西据其省治时左丞达实特穆尔与省台有隙恐陜西为库库所有阴结博罗与珠占入城刼大夫旺扎勒特穆尔拘留不遣库库遣摩该合思齐兵攻之贞遂降】庚戌星陨济南龙山【入土五尺】壬戌太白昼见犯井○秋七月戊辰朔京师大雨雹○以马良为中书参政○河决东平○庆元星坠【声如雷光数十丈乆之乃灭】八月丁亥朔倭人寇蓬州守将刘暹击败之○大明讨陈友谅战于番阳湖友谅败死其
　　子理自立退保武昌遂围之【理改元徳夀】辛未太白
　　犯左执法乙亥岁星犯右执法○九月丁亥太
　　白犯填星辰星犯亢○张士诚自称吴王来请命不报【评曰名器固不可以假人然士诚比之他人犹有馈给军饷之功况明玉珍陈友谅之徒皆僭大号朝廷不能禁也士诚称王犹知请命独不可以因而羁縻之哉明年征海运粮士诚亦不与盖自是无江浙矣】诏遣使征粮于张士诚士诚不与【东南海运遂止于是嵗】冬十月丙申朔山东赤气千里○博啰特穆尔遣兵攻冀宁库库特穆尔击破走之【先是库库侵博啰博啰奏其蹈袭父恶有不臣之罪乞赐处置至是博啰为库库所败其将乌玛喇殷兴祖被擒军遂不振】十一月诏复故丞相托克托官爵【台臣奏托克托为相有大臣体脩举政务克济艰危统兵平徐州収六合大功垂成浮言搆难就贬以没已蒙录用其子还所収田产乞闵其勲旧给还宣命于是悉复其官爵召其子哈喇章为中书平章封申国公分省大同三寳帑知枢宻院事】杀太傅太平【初上欲以巴咱尔为相辞曰臣老不足以任宰相若必以命臣非得太平同事不可于是宻防令巴咱尔留太平毋还奉元太平行至沙井关闻命而止宿留乆之皇太子恶其已去而复留也令御史大夫布哈劾太平违上命当正其罪诏拘収所授宣命吹斯戬因诬奏其罪安置土畨寻遣使至东胜逼令自裁年六十三○评曰至正宰相惟太平徳量深厚才识宏逺为时论所服故多尔济努都尔噶巴噶尔皆国勲旧拳拳推奬之不置不贤而能若是乎当是时国势日危朝政日乱奸邪视忠直如仇讐惟恐其去之不速而太平闻命即止宿留乆之虽曰一饭不能忘君然忠不见信卒蹈危祸悲夫】十二月以陈祖仁为甘肃参政【时保布哈托驩内侍太子外结丞相吹斯戬骄恣不法御史传公让劾之忤皇太子意坐左迁治书侍御史陈祖仁乃上疏太子言御史纠正奸邪非一己之私言乃天下之公论台臣审问尤悉故以上啓今殿下不察辄加阻抑使奸蠧情状不得达于君父则亦过矣夫以二防之微而于祖宗所遗之天下所立之台谏漫不加卹可乎且殿下职止于监国抚军问安视膳而予夺赏罚之权自在君父今方毓徳春宫反使谏臣结舌防人肆志岂惟君父徒拥虗器天下苍生亦将奚望疏入太子大怒令大夫娄达实谕祖仁以所言虽是但托驩等初无是事御史纠言不实已与美除昔裕宗为太子凡事合奏者皆许啓闻非独我今日如是也祖仁乃复上疏言御史所劾得之田野殿下所询不出宫墙所以全此二人者正缘不知其奸故也然举朝知之在野知之天下亦知之独殿下未知耳且裕宗既领军国重事理宜先阅其纲若至台諌封章自是御前开拆假使必经东宫而君父或有差失諌臣上言太子将使之闻奏乎将寝抑之乎闻奏则伤父之心寝抑则陷父于恶殿下将安所处如知此説则今日言章不宜阻御史不可斥矣斥其言而美其除不知御史言为天下国家乎为一身官爵乎斥者去来者言言者无穷而美除有限殿下又将安处于是太子以其事闻二人皆辞退上又令娄达实谕防祖仁复言于上曰祖宗以天下传之陛下今乃坏乱不可救虽曰天运使然亦刑赏不明所致区区二防犹不能除况于大者愿陛下显斥二人勿令以辞退为名使海内明知赏罚则将士亦必效力天下可全若优防不断则臣有饿死于家誓不与之同朝牵连及祸矣上大怒时侍御史李国凤亦言二人必当斥于是台言自娄达实以下皆左迁而出祖仁为甘肃参政】娄达实图沁特穆尔叛奔大同【二人得罪于东宫故叛附于博啰特穆尔】












　　元史续编卷十五
　　钦定四库全书
　　元史续编卷十六
　　明　胡粹中　撰
　　【甲辰】二十四年春正月大明灭伪汉陈理出降【湖南北江西相继归于大明】三月诏削博啰特穆尔官爵【坐匿娄达实等削官爵罢兵权路通许归四川乡里初娄达实以帝母舅故上数为太子寝其事而太子不従丞相吹斯戬宦者保布哈皆附太子必穷究其事又图沁特穆尔先与中书右丞额森布哈有隙额森布哈因谮其诋毁朝政而博啰素与图沁友善且知其诬遣人白其非罪皇太子因诬博啰与娄达实等谋为不轨下诏削夺于是祸乱不解矣○评曰博啰与察罕父子兵争曲直无甚相逺朝廷若能处置得宜命察罕专收复河南博啰平定山东各责其成功而晋冀则朝廷自遣人戍守彼各不得驻兵如此则祸患庶防其有瘳乎今察罕既不奉割冀宁之诏曲不在博啰矣东宫无道而娄达实得罪出走博啰匿之无大恶也况达实巴图尔勲在王室博啰亦不为无功縁情定罪犹当议免何至遽削夺其官爵乎激成其变祸乱不解虽博啰怙终自取覆灭亦顺帝不能驾御之所致也】夏四月甲午朔博啰特穆尔拒命诏库库特穆尔讨之○壬子岁星逆行入端门【自去年九月东行入右掖门犯右执法出端门留守三十余日犯左执法今又逆行入端门出右掖门又犯右执法】愽啰特穆尔遣兵犯阙皇太子出奔【愽啰知诏命调遣非出帝意皆吹斯戬所为遂令图沁特穆尔举兵向阙入居庸关知院伊苏詹事布埒齐迎战于皇后店布埒齐力战伊苏不援而退皇太子率侍衞兵出光熙门东走古北口趋兴松】圗沁特穆尔以兵入京师杀右丞相吹斯戬【图沁兵至清河列营时京师无备城中大震令百官吏卒分守使达喇国师至其军问故以必得吹斯戬保布哈为对诏慰解之不听乃执二人与之图沁兵自健徳门入觐帝于延春阁恸哭请罪上宴赉之图沁乃还】诏复博啰特穆尔官爵加太保以图沁特穆尔为中书平章○五月甲子黄河清【衞辉路界】库库特穆尔以皇太子命遣兵攻大同【库库以太子命讨博啰屯兵冀宁其东道以白索尔珠领兵三万守御京师中道以摩该珠占领兵四万西道以关保领兵五万合击之关保等进逼大同○评曰以皇太子命讨博啰则国防乎无君矣顺帝至是盖徒拥虗器而已夫家齐而后国治国治而后天下平威令不行于一家岂足以服四海哉】博啰特穆尔复举兵犯阙入京师【博啰留兵守大同而自率兵与图沁娄达实复大举向阙驻兵健徳门外与娄达实等入见帝于宣文阁诉其非罪皆泣上亦泣乃赐宴博啰欲追袭太子娄达实止之博啰又使翰林承防张翥草诏削夺库库官爵发兵讨之翥不从或劝之翥曰吾臂可断笔不能操上知其不可夺命他学士为之博啰亦不以为怨】六月癸卯三星昼见【白气横突其中】甲辰火星夜见如昼丁未星陨○秋七月库库特穆尔以兵迎皇太子【白索尔珠以兵请太子西行防博啰前锋入居庸关皇太子亲帅兵御于清河伊苏军昌平士卒皆无鬬志太子驰还都城白索尔珠入平则门遂扈従太子出顺承门由雄霸河间取道达冀宁】癸亥太白嵗星合于翼甲子嵗星犯左执法【金木二星相去八寸】大明取庐州○皇太子至冀宁○八月壬辰朔日食○以博啰特穆尔为中书右丞相娄达实为平章图沁特穆尔为御史大夫伊苏知枢宻院【仍诏博啰监修国史节制天下军马其部属皆布列省台百司又招谕博啰库库皆朕股肱视同心膂自今各弃宿忿弼成大勲博啰既専国数月间诛狎臣图鲁特穆尔博迪斡尔密等罢三宫不急造作沙汰宦寺减省钱粮禁西僧作佛事数遣使请太子还宫使至太原拘留不报】张士诚逐达实特穆尔以其弟士信为江浙左丞相【初士诚逼杭州达实特穆尔出走富阳得苗军帅杨旺扎勒击败士诚兵乃得还因以旺扎勒为左丞而苗军素无纪律抄掠肆暴旺扎勒日骄不可制然屡败士诚士诚乃遣曼济哈雅以书诈降词多不逊达实特穆尔不可旺扎勒固请许之士诚复邀王爵又不许复请爵为三公旺扎勒又力为之请遂授太尉士诚虽曰降而城池甲兵钱谷皆自据如故又素忌旺扎勒欲图之而达实特穆尔亦厌旺扎勒所为乃阴与定计杀旺扎勒及其弟巴延旺扎勒既死士诚遂遣兵入杭州朝廷因授其弟士信为平章由是方面大权悉归张氏达实特穆尔徒存虗名而已时右丞达兰特穆尔郎中真保二人谄事士诚多受其金帛数媒糵达实特穆尔之短以故士诚遂有不相容之势至是士信使王晟等面数达实特穆尔过失勒其自陈老病移咨省院恬退又言丞相非士信不可即逼取符印迁于嘉兴幽之而士信遂自为丞相○评曰旺扎勒苗军帅固不可与共事然达实特穆尔若能正已格物厉以忠义日渐月渍理无不化譬之鹰犬然饱其肉而谨其縧索必为之用乃任用非人惟事货贿郡邑沦没恬不为意彼习见若此猛鸷之性岂能驯伏哉及其厌恶反与士诚谋去旺扎勒是自剪其爪牙也且士诚得志与旺扎勒孰重轻旺扎勒死而盗得以操戈逐我矣均之为死也死而不辱虽百世犹以为荣受辱而死死已晚矣呜呼若南台大夫布哈特穆尔为得其死哉】九月张士诚杀南台大夫布哈特穆尔【士诚既自称吴王讽行台为之请实授于朝御史大夫布哈特穆尔不従即使人至绍兴索其台印布哈特移尔封其印置诸库曰我头可断印不可与又迫之登舟曰我可死不可辱也从容沐浴更衣与妻子诀贼诗二章乃仰药死临死掷杯地上曰我死矣逆贼当踵我亡也后数日达实特穆尔闻之叹曰大夫且死吾不死何为遂命左右以药酒进饮之而死布哈特穆尔字兼善达鲁奈曼氏特黙格之子也】前中书左丞许有壬卒【有壬歴事七朝垂五十年国家大事无不尽言皆根据天理而曲尽人情当权奸恣睢忤意者诛窜随之有壬不为巧避遇事必明辩力争不知有生死利害君子多之有壬善书能属文欧阳谓其雄浑闳隽涌如层澜迫而求之则渊靓深实盖深许之也谥曰文忠乙巳】二十五年春正月封李思齐许国公○二月辛丑日旁有一月一星【汴梁路见】三月壬戌白虹贯日【日有晕内赤外青】皇太子下令讨博啰特穆尔【下令于博啰特穆尔军中曰博啰特穆尔袭据京师余既受命总督天下诸军恭行天罚少保平章库库特穆尔躬勒将士分道进兵诸王驸马及陜西平章李思齐等各统军马尚其奋义努力克期恢复】以娄达实拜特穆尔并御史大夫○博啰特穆尔出二皇后竒氏幽之【后名旺扎勒呼图克高丽人生太子立为二皇后性颖黠知读书好施与恤贫建斋上既怠于政治后与太子谋内禅遣内侍保布哈谕意丞相太平不答复召至宫赐酒申前情太平依违而已由此计不得行至是皇太子下令讨博啰博啰怒嗾御史武起宗奏后外挠国政宜迁出居外帝不答遂矫诏幽后于诸色总管府令其党姚巴延布哈守之】夏四月关保入大同○五月丁酉荧惑犯太微垣○甲子京师天牦【长尺许或言于帝曰龙师也命拾而祀之】六月以黎安道为中书参政○戊申京师鱼【时大有鱼随雨而落长尺许人取而食之】出皇后竒氏还宫【博啰特穆尔复逼后还宫取印章伪为后书召太子复出幽之后数纳美女于博啰至是始得还宫】以和尼齐为御史大夫○皇太子加李思齐中书平章邠国公【复以为詹事兼四川行院】秋七月填星嵗星荧惑聚于角亢○乙酉博啰特穆尔伏诛娄达实图沁特穆尔皆遁走【博啰既握国柄恣为淫虐威顺王之子和尚忿其无君数言于帝受宻防与儒士徐士本谋结勇士上都马金诺海巴延达尔特古斯布哈和尼呼圗克洪巴拜黄哈喇巴图云从龙阴圗刺之帝期以事济放鸽铃为号使士本掌之博啰入奏事行至延春阁李树下巴延达尔自众奋出斫之中其脑上都马等竞前斫死之于是封和尚为义王】诛黎安道方托克托雷一声【皆博啰特穆尔之党也】京师大水○大赦○八月丁亥朔京师戒严珠占以兵入城大掠【门不开者三日珠占摩该军至城外縁城而上碎平则门键以入遂大掠】以洪巴拜特古斯布哈讷哷图并为中书平章○丁未皇后鸿吉哩氏崩○九月皇太子还京师【遣使函博啰首往冀宁召太子还库库特穆尔扈从至京】以巴咱尔为太师中书右丞相库库特穆尔为太尉左丞相知枢宻院○以方国珍为淮南左丞相【分省庆元○评曰夫驾驭雄杰消除祸乱贵审乎势而中其机则有以折其心而散其谋也国珍兄弟以拒捕入海不得已弄兵以自救而朝廷力不能讨使得恣睢倔强于黒子弹丸之地及官军再败台哈布哈死则叛乱之志萌矣当是时因其请降授以髙官厚爵奬其迁善悔过彼顾惜禄位保全富贵自将格其非心党与一散后更陆梁取之如反掌耳乃吝惜名爵授之郡佐彼则有山头望廷尉而已至是乱雄日滋国势日削崇以相位是假虎以翼何足以导其臣顺哉】冬十月以哈喇章知枢宻院圗噜为御史大夫托克托穆尔为中书右丞达实特穆尔特哩实克并参政○娄达实伏诛【益王昆都特穆尔枢宻副使观音努擒娄达实诛之】诏封库库特穆尔为河南王总制诸道军马【诏张良弼俞寳孔兴等悉听调度又命代皇太子亲征总制关陕晋冀山东等处并迤南一应军马诸王各爱满应该总统凡军务钱粮名爵黜陟予夺悉听便宜行事】闰月戊辰太白辰星荧惑聚斗○十一月大明取泰州○十二月诏立竒氏为皇后【改竒氏为索隆噶氏诏告天下仍封其曾祖以下三世为王】圗沁特穆尔伏诛【图沁以余兵往巴尔斯之地命岭北左丞相舒苏及知院魏赛音布哈同讨获之伏诛】以賔国公五十八知枢宻院○庚子嵗星掩房○是嵗分置南台于福建【御史大夫旺扎勒特穆尔奏南台移置绍兴近因道梗两广福建凡公文至台风信不便径申内台又未委事情虗实宜于福建置分台令吾道文字径由转达内台为便从之】
　　【丙午】二十六年春正月以博啰实勒为御史大夫温扎木知枢宻院○以实喇达哩为中书左丞相○二月库库特穆尔还河南【分立省部以自随寻居怀庆又居彭徳○评曰库库特穆尔至是其情见矣前日犹以博啰为辞今博啰已灭朝廷授以王爵付之兵柄总制诸道军马悉听便宜行事待之不可谓不诚任之不可谓不重库库茍有忠义之心奬率三军以収复为事鞠躬尽力毙而后已可也夫何志得气满狥身忘国分立省部以自随既不能谋谟于内又不能敌忾于外盘桓犹豫径归河南及京畿危急遣兵徐驻济南则是其心窃窥鹬蚌之胜负而欲収渔人之功者也卒之大势已去寰宇尽失窜伏沙烟漠草之间而欲以兴复为名吾谁欺欺天乎人谓库库为元忠臣吾不信也】黄河北徙【上自东明曹濮下及济宁皆被害】丁丑嵗星退行犯房○丁亥白虹亘天【凡五道其第三道贯日又有气横贯东南良久乃灭】张良弼拒命库库特穆尔遣兵攻之李思齐等以兵与良弼合【库库遣关保珪林齐以兵西攻良弼于鹿台思齐与圗鲁卜孔兴等皆与良弼合库库遣朱珍卢旺屯河中闗保等防珠占商暠约攻良弼良弼遣子弟质于思齐连兵拒守关保等战不利思齐请诏和解之】三月廷试进士赐哈逹布哈张栋等七十二人及等出身有差○以曼济托克托穆尔知枢宻院○夏四月立皇太子妃鄂齐尔苏逹勒氏○大明取淮安徐宿泗濠夀颍高邮等州○五月以托克托布哈为御史大夫○六月介休县地震○癸酉流星起自心没于近噣○秋七月辛巳朔日食○星陨石州【大如斗】徐沟县地震○甲午太白经天○以李思齐为太尉○丙辰泉州三秀山崩【河南巩县亦地震山崩】八月以陈友定为福建平章○以方国珍为江浙左丞相【其弟国瑛国珉侄明善并为平】章以实勒们为御史大夫○礼部侍郎满尚賔自凤翔还京师【尚賔与吏部侍郎温都尔罕持诏谕李思齐开通川蜀道路思齐方兵争不奉诏尚賔等留凤翔一年至是始还】辛丑有星孛于东北【见紫微垣权星之侧大如斗东南行犯天棓辛丑则在尾壬寅在女二度癸丑在女九度甲辰在虗乙巳又在紫微垣北斗权星玉衡之间在轸南行经渐台辇道去虚宿垒壁阵西始灭】大清河决○大明兵围平江○冬十月库库特穆尔遣兵驻济南○十一月大明取杭湖嘉兴绍兴诸路○甲辰太白犯歳星○辛丑蒲城县洛岸崩【壅水絶流三日十二月庚午和顺崖崩压死穴居避乱者七十人】
　　【丁未】二十七年春正月乙未绛州闻天鼓鸣【其声如空中战鬭者】李思齐张良弼圗鲁卜防于河南推思齐为盟主【防于故乾元殿基推思齐为盟主以拒库库】二月以七十为中书平章伊埒布哈为御史大夫○乙丑永州昼晦大雨雹【城中人举灯而食鸡栖于埘雨雹逾时方明】三月丁丑朔莱州大风有异鸟至【鸟翅大如席】庚子京师大风昼晦○夏五月丙子朔白气亘天【凡二道】以旺扎勒布哈为中书右丞相温普为平章【库库特穆尔拟用所属官二千六百一十员从之】以实勒们为岭北左丞相○山东地震雨白牦○六月丙午朔日食昼如夜○丁巳龙见皇太子宫【太子寝殿后新甃井中有龙出光焰烛人宫女震慑仆地又长宁寺有龙纒绕槐树飞去树皮皆剥○评曰太子潜龙也今龙见于其宫中则不安其潜矣况光焰烛人绕树飞去是潜龙而有飞龙之象斯盖当时有逼迫内禅之谋故其兆先见欤】沂州山崩○摩该叛库库特穆尔【李思齐遣张良弼部将郭谦守黄连寨库库部将闗保珪林齐商暠珠占引兵拔其寨谦走防摩该为变闗保等亦夜遁思齐解而西摩该杀卫辉守将俞仁辅彰德守将范国英引军至清化闻怀庆有备遂还彰德】秋八月诏皇太子总督天下兵马【诏曰元良抚军古今成宪曩者海内兵戈逾兹一纪故察罕特穆尔仗义兴师汛扫汴洛克平青齐为国捐躯深可哀悼其子库库特穆尔继志成功皇太子计安宗社累请出师朕重国本遂授库库特穆尔总戎重寄加以王爵俾代其行而李思齐张良弼等怀异搆兵故盗贼愈炽深贻朕忧询诸众谋佥谓太子聪明仁孝文武兼资爰命以中书令枢宻使总天下兵马诸王驸马各道总兵将吏一应军机政务生杀予夺事无轻重如出朕裁其库库特穆尔领本军自关以东肃清江淮李思齐统本军自凤翔以西与侯巴延达实进取川蜀以少保圗噜为陜西左丞相本省驻劄总本部及张良弼孔兴圗鲁卜各枝军马进取襄樊王信本军固守信地别听调遣诏书到日汝等悉宜洗心涤虑同济时艰】库库特穆尔不受分兵之命【诏下皇太子亦不行而分兵之命库库终不肯受】摩该陈库库特穆尔罪状诏罢其兵权命进讨之【初太子之奔太原也欲用唐肃宗武灵故事库库不従及还京竒皇后遣人谕库库以重兵拥太子入城胁帝内禅库库逆知其意未至京城三十里即散遣其军故太子深衔之及是累促出师江淮但遣其弟托音特穆尔及摩等徃而西兵互相胜负屡诏和解库库乃杀诏使天下努等而跋扈之迹遂彰□保自察罕起兵即为将勇冠诸军摩最善论兵尤所信任至是两人见库库所为有不臣之渐皆叛之列其罪恶疏于朝诏以库库特穆尔不遵君命罢其兵柄命摩讨之○评曰库库玩寇养乱厚自封植挟天子以令诸将其所以异于羣雄无几然其名犹曰元臣也及分兵诏下而不受命则不臣之迹见矣况屡诏和解不从又杀天子之使其无君孰甚焉律以春秋之法库库为亡元罪人之首欤】立大抚军院【以右丞相旺扎勒特穆尔翰林承防达尔玛平章旺扎勒并知院事詹事院同知李国鳯参政旺扎勒特穆尔为副使】以特哩特穆尔为中书添设左丞相陈敬伯为平章巴咱尔为太师永平王○九月大明兵入平江执张士诚○诏丞相伊苏分省山东锡兰达哩分省大同【诏伊苏会摩该取真定已而不克伊苏还河间摩该归彰德】皇太子以王信为山东平章【加信父宣司徒淮南平章沂国公】冬十月诏削夺库库特穆尔官爵居河南【削太傅丞相诸职仍前河南王以汝州为其食邑其弟托音特穆尔为集贤学士同居河南其帐前诸军算济珪林齐统之河南诸军李克统之闗保本部军马仍旧自统山东诸军伊苏统之山西诸军锡兰达哩统之河北诸军摩该统之】丙辰福州地震○丁卯太白岁星荧惑聚斗○赦○以和尼齐丁好礼为中书平章○以闗保分省晋宁【封许国公】○大明取沂州擒王宣【王信遁走】○大明取温台庆元○大明取益都平章巴拜降宣慰使布延布哈等死之【布延布哈及总管胡濬知院张俊俱死遂取峄州般阳济阴济南东平莱州于是山东悉归于大明矣】十二月癸卯朔日食○以摩该为中书平章知枢宻院○诏会诸军守御山东【命丞相伊苏知院托和齐平章乌林岱摩该知院希扎丹津特穆尔江文清噜尔等防杨诚陈秉直巴延布哈俞胜各部诸军守御山东又命闗保往援】以杨诚陈秉直并中书平章荘嘉为参政○大明取福州平章库库楚遁行宣政院使托尔死之【兵入杉闗取邵武时延平建宁福州兴化彰泉皆陈友定所据大明兵由海道径取福州】方国珍降于大明○陈祖仁等伏阙上书不报【祖仁与承防王时待制黄冔编修黄肃等伏阙上书言近者南军陷全齐逼畿甸朝廷虽命伊苏出师而兵少力孤中原诸军左牵右掣调度失宜京师四面全无屏蔽宗社安危正在今日臣等以为驭天下之势当论其轻重强弱先后缓急前日南兵逺在一方而库库特穆尔近在肘腋故宜先致讨则以南兵逺而轻库库近而重也今库库势穷南兵突至则宜先救难则以库库弱而缓南兵强而急也陛下与太子当审此事势改更张因时制宜如胶于前説执其偏见动以言者为库库游説而钳天下之口卒有意外之变大事去矣上不省又上书太子言近日降诏削河南军权虽所当然然此项军马终为南兵所忌设使或有异心待之以诚其心自沮今未有所见遽以此名加之彼若甘心为此其害有不可胜言者况库库屡上书疏明其心曲则是其心未絶于朝廷冀望开悟为今之计不过战守迁三防战则资其掎角守则望其勤王迁则假其藩衞极力勉励犹恐迟晚岂可弃数万之师于一方哉一旦有唐宗仓卒之出此时虽碎首杀身何济于事故今不复避忌惟以宗社存亡为重奉疏以闻亦不报明年八月京城破祖仁将出健德门死于兵祖仁一目貌寝身短而负气刚正议论伟然其学于天文地理兵律百家皆通其要为诗文有法世多称传之○评曰人君拨乱反正必先于正身修德继之以用贤退不肖夫然后能齐至正之末顺帝淫昏太子狂躁内政専于妇寺外权归于奸雄是犹木之蠧在根本而不由于枝叶也虽使库库臣顺南兵不至亦不能理尚何轻重强弱先后缓急之论哉陈祖仁不揣其本而拳拳以驭天下之势为言当是时大事已去何待有意外之变其亦不审于天下之势矣然负气刚正则廷臣未易及也戊申】二十八年春正月壬申朔皇太子命关保固守晋宁【总统诸军如库库拒命当以大义相裁就便擒拿】诏谕库库特穆尔【诏曰比者伊苏上奏卿以书陈情深自悔悟及省来意良用恻然朕视卿犹子卿何惑于憸言不体朕心隳其先业卿今能自悔固朕所望卿其思委任肃清江淮之意即将冀宁真定诸军就行总制度河直捣徐沂以康靖齐鲁则职任之隆当悉还汝卫辉彰徳皆为王城卿毋以摩该为名纵军侵暴其晋宁诸军已命关保总制防应戡定山东将帅宜各悉心】庚寅彗星见昴毕○以巴延特穆尔为御史大夫○大明取福建擒陈友定汀州总管陈谷珍以城降漳州达噜噶齐徳哷黙色死之【漳泉兴建延邵皆降兵至漳州徳哷黙色叹曰吾不才位三品有死而已吏白招谕使者至请出城迎之徳哷黙色从容谓曰尔苐往吾行出矣乃诣防事具公服北面再拜毕引斧斫其印又大书手版曰大元臣子即就位端坐拔佩刀自刺既死犹手执刀按膝坐俨然如生长乐县尹都木逹亦自缢】二月诏削夺库库特穆尔封邑命圗噜李思齐等讨之【诏曰库库特穆尔本非察罕之宗俾嗣职任冀承遗烈畀以相位陟以师垣崇以王爵授以兵柄顾乃慿借宠灵遂肆跋扈构兵闗陜专事并吞圗噜首发奸谋闗保乃心王室陈其罪恶请正邦典其令图噜李思齐帅兵东下共行天讨于是库库自泽州退守晋宁闗保守泽潞与摩该军合】癸卯武库火○大明兵至河南李思齐等走入闗【大明兵由东昌棣州进取河南李思齐张良弼等解兵而西思齐次渭南良弼次蒲城二将又防兵驻潼闗火焚良弼营思齐移军葫芦河调所部张徳敛玛苏繙拒守大明兵入潼闗思齐弃辎重奔凤翔大明遂取河南嵩陜汝等州河北卫辉彰徳广平诸路】三月庚寅彗星见西北○有星流于东北【众小星随之其声大震】夏四月陨霜杀菽○五月大明取广海【广东西海南北皆归附左右两江亦降】李克彞弃河南奔还陜西【克彞奔陜西复推思齐总兵于是珪林齐托克托张意据盩厔商暠据武功克彞据岐山任从政据陇州】六月甲寅大圣夀万安寺灾○秋七月癸酉京城红雾【如火照人自旦至辰方息】乙亥黑气起【百步内不见人従寅至巳方消】摩该攻晋寜库库特穆尔与战败其兵擒摩该及闗保杀之【摩该闗保等攻平阳军势甚振数请战库库不应一日谍知方分军掠祁县即夜出师薄其营击之大破其众二人皆被擒库库遣使来闻诏摩该闗保间谍构兵可依军法处治遂皆杀之】诏罢大抚军院杀知院巴延特穆尔等○诏复库库特穆尔官爵封邑【仍前河南王太左丞相命统见军直扺河北伊苏由东道水陆并进圗噜率关陜兵出潼关取河洛李思齐出七盘金商克复汴梁四道进兵掎角毋分彼此温普索尔珠等军东西布列乘禨扫殄辽阳丞相额森布哈郡王知院厚孙等军扞御海口藩屏畿辅皇子悉总天下军马裁决庶务具如前诏】八月壬戌白虹贯日○库库特穆尔自晋宁退保冀宁○大明兵至通州知院巴延特穆尔战败死之○乙丑白虹贯日○诏淮王特穆尔布哈监国庆通为中书左丞相同守京城○帝出北奔【帝御清宁殿集三宫后妃皇太子同议避兵北行左丞相实勒们知院和斯宦者赵巴延布哈諌以为不可帝不聴巴延恸哭曰天下者世祖之天下陛下当以死守奈何弃之臣等愿帅军民诸集赛台出城拒战卒不听夜半开健德门北去先是实勒们传防令太常礼仪院使阿尔辉等奉太庙列室神主与太子同北行即与太乐署令王嗣宗等袭防奉迁○大明兵入京城淮王特穆尔布哈与丞相庆通出齐化门皆被杀平章朴赛音布哈丁好礼参政郭庸刑部尚书张庸集贤侍讲学士闵本翰林待制黄冔太子司经拜珠太乐署令赵毅皆不屈而死○国亡后一年帝驻应昌又一年四月丙戌因痢疾殂夀五十一在位三十六年太尉旺扎勒等奉梓宫北谥曰惠宗○大明以帝知顺天命特加号曰顺帝而封其孙宻迪哩巴拉为崇礼侯】

　　元史续编卷十六
</div>
    <div class="pagination">
<a href="元史续编_page2.html">上一页</a><a href="元史续编.html">1</a><a href="元史续编_page2.html">2</a><span class="current-page">3</span>
    </div>
    <div class="pagination"><a href="index.html">返回目录</a></div>
</body>
</html>
