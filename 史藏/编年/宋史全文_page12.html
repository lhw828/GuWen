<!DOCTYPE html>
<html>
<head>
    <meta charset="UTF-8">
    <title>宋史全文 - 第 12 页/共 50 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋史全文 - 第 12 页/共 50 页</h1>
    <div class="content">　　《大事记》曰：任一狄青而岭南平，拔青于行伍者，执政庞公籍也。擢一种世衡而西师捷，置世衡于幕府者，参政范公仲淹也。得一明镐而贝州平，荐明镐以讨贼者，相臣文彦博也。
　　癸未庆历三年春正月，泾原安抚使王尧臣言：『至陕西，见鄜延、环庆路，其地皆险固而易以守，惟泾原则不然。臣略论一路五州军城寨控扼要害及贼径交通之处备御轻重之策凡五事，望下韩琦、范仲淹相度施行。』从之。辛卯，诏陕西沿边招讨使韩琦、范仲淹、庞籍，凡军期中覆不及者，皆便宜从事，用王尧臣议也。建渭州笼竿城为德顺军，亦用尧臣议也。初，曹玮开山外地置笼竿等四寨，募弓箭手自守。其后将帅失抚御，众怒，遂劫德胜寨主姚贵，闭城门叛。尧臣适过境上，作书射城中，谕以祸福，且发近兵讨之，贵出降。尧臣为申明约束如玮之旧。癸巳，延州言元昊遣贺从勖来纳款，其书元昊自称『男邦泥定国兀卒郎霄上书父大宋皇帝。』庞籍乃具以闻，且言：『虏辞稍顺，必诚有改事中国之心。愿听从勖诣阙，更选使者往申谕之，彼必称臣。』吕夷简数求罢，上优诏未许。陕西转运使孙沔上书言：『祖宗未尝以言责人，景祐以前，纲纪未甚废，犹有感激进说之士。观今之政，是可恸哭，无一人为陛下言者，由宰相多忌而不为正人地。自夷简当国，黜忠言，废直道。及出镇许昌，乃荐王随、陈尧佐代己，又以张士逊冠台席，此尽夷简引不若己者为自固之计，欲使陛下复思己而召用也。陛下果召夷简入秉朝政，于兹三年，以姑息为安，以避谤为智。西州将帅累以败闻，契丹无厌，乘此求赂，兵歼货悖，天下空竭。今夷简以病求退，陛下亲写德音，乃谓「恨不移卿之疾在于朕躬」，四方义士传闻诏语，有泣下者。夷简在中书二十年，三冠辅相，所言无不听，所请无不行，自有宋得君，一人而已，不知何以为陛下报?今契丹复盟，西贼款塞，夷简意谓四方已宁，百度已正，欲因病默默而去。虽尽南山之竹，不足书其罪也。若荐贤才，合公议，犹可宽天下万世之责；苟遂容身，不救前过，以柔而易制者升为腹心，以奸而可使者任为羽翼，以谄佞为君子，以庸懦为长者，使之居廊庙，布台阁，是张禹不独生于汉，而李林甫复见于令【杰按：令，今之误。】也。书闻，帝不之罪，议者喜其謇切。夷简谓人曰：『元规药石之言，但恨闻此迟十年尔。』人亦服其量云。
　　吕中曰：夷简之罪，莫大于因私憾而预瑶华之议，因北事而忌富弼之能。夷简之功，莫大于释仲淹之宿怨，容孙沔之直言。君子论人，功不掩罪，罪不掩功可也。
　　二月己卯，韩琦、范仲淹等言：『元昊如大言过望，为不改僭号之请，则有不可许者三：如卑词厚礼，从兀卒之称，亦有大可防者三。伏愿陛下与执政大臣密谋而深思之，无令陷虏计。』
　　三月，吕夷简再辞位。戊子，罢相为司徒，军国大事，与中书、枢密院同议。户部侍郎、平章事章得象加工部尚书，枢密使、刑部尚书、同平章事晏殊依前官平章事兼枢密使，判蔡州夏竦为户部尚书，充枢密使，权御史中丞贾昌朝为参知政事，知制诰富弼为右谏议大夫、枢密副使。弼辞不拜。癸巳，鱼周询为起居舍人，王素为兵部员外郎，欧阳修为太常丞，并知谏院。周询固辞，以余靖为右正言，谏院供职。吕夷简既罢相，上遂欲更天下弊事，故增谏官员，首命素等为之。甲午，枢密副使、右谏议大夫富弼改为资政殿学士兼翰林侍读学士。弼时再上章辞所除官曰：『臣昨奉使契丹，彼执政之官，汉使所未见者，臣皆见之；两朝使臣所讳言者，臣皆言之，以故得详知其情状。彼惟不来，来则未易御也。愿朝廷勿以既和而忽之。臣今受赏，彼一旦渝盟，臣不惟蒙朝廷斧钺之诛，天下公论其谓臣何?臣畏公论甚于斧钺。愿收新命，则中外之人必曰：使臣不受赏，则事未可知，其于守备决不敢懈弛。非臣务饰小廉，诚恐误国事也。』上察其意坚定，特为改命焉。是月，上令内侍宣谕韩琦、范仲淹、庞籍等，候边事稍宁，当用卿等在两地。又令琦等密奏可代处边任者。琦等言：『元昊虽约和，诚伪未可知。愿尽力塞下，不敢拟它人为代。』
　　夏四月甲辰，以韩琦、范仲淹并力枢密副使，郑戬为陕西四路马步军都部署兼经略安抚招讨等使。琦、仲淹凡五让，不许，乃就道。富弼言：『西寇未殄，亦须藉材。若二人俱来，或恐缺事。群论皆愿一名召来，使处于内；一名就授枢副之命，且令在边，表里相应，事无不集。以臣愚虑，亦谓允当。』乙巳，枢密副使、吏部侍郎杜衍依前官充枢密使，宣徽南院使、忠武节度使夏竦赴本镇。先是，以枢密使召竦于蔡州，台谏交章论竦在陕西畏懦苟且，元昊尝榜塞下：得竦首者，予钱三千。为贼所轻如此。卒于败丧师徒，略无成效。会竦已至国门，言者益急。御史中丞王拱辰对上极言，上未省，遽起，拱辰引上裾毕其说。前后言者合十八疏，上乃罢竦，而用衍代之。己酉，著作佐郎、馆阁校勘蔡襄为秘书丞、知谏院。初，王素、余靖、欧阳修除谏官，襄作诗贺之，辞多劝激。三人者以其诗荐于上，寻有是命。己未，翰林学士、兵部员外郎王尧臣为户部郎中、权三司使事。尧臣始受命，言于上曰：『今国与民俱弊矣，在陛下任臣者如何。』因请自择僚属。上纳其言，尧臣果以治办闻。是岁，尧臣取陕西、河东三路未用兵前及用兵后岁出入财用之数会计以闻，以此推之，军兴之费广矣。
　　吕中曰：钱谷之职，非它官比。国初为三司使者，必选计相居之，下而副使，又下而判官，至于子司之属，皆通知钱谷而后除。当时三司皆得自择僚属，三司缺则以副使补之，副使缺则以判官代之，判官缺则选外之转运为之，所以专其职也。自元丰官制既行，户部尚书即昔之三司使也，左右曹侍郎即昔之三司副使也，户部及诸司之郎官即昔之三司子司判官也，然皆以为迁官之地。簿书之弊犹不能救，不过按其数而督之，视其籍而支之，况望其较诸道之有无，制国用之多寡哉?
　　庚申，盐铁判官吕绍宁为淮南转运使。绍宁亟上羡钱十万，谏官欧阳修请却所上钱，并治绍宁欺罔之罪，以戒奸吏刻剥。吕夷简虽罢相，犹以司徒预议军国大事，上宠遇之不衰。于是谏官蔡襄疏言：『夷简谋身忘公，养成天下今日之患。执政以来，屡贬言者，或谪千里，或抑数年，或缘私恨，假托人主威权，以逐忠良，以泄己怒。见为介特而自立者，皆以好名希求富贵污之。当国之后，山外之败，任福以下死者数万人。丰州之战，失地丧师；镇戎之役，葛怀敏以下死者又数万人；庙堂之上，成算安在?今以疾归，尚贪权势，或闻乞只令政府一两人至家商议大事，足验夷简退而不止之心也。伏乞特罢商议军国大事。』从之。襄又言：『伏见陕西路招讨使韩琦、范仲淹等各除枢密副使，并以西寇未宁，恳辞恩命。臣以物议言之，二臣之忠勇，其心一也。若以才谋人望，则仲淹出韩琦之右。处内者谋之而处外者行之，故仲淹宜来，琦当留边，于理甚当。其韩琦、范仲淹伏乞朝廷不听辞让，各授恩命。』是月，太子中允、国子监直讲石介作《庆历圣德诗》。
　　《龟鉴》曰：乾兴以来，维持公论，收拾善类，为寇之朋者拔茅类进，为丁之朋者草蔓尽除。斥丁谓，罢冯拯，逐王钦若。而张士逊之进由曹利用，既用而旋罢。王曾以攻丁谓而相之，李迪以异丁谓而召之，张知白以尝不阿钦若而亦擢之。召宋绶，召仲淹，虽微而献可，亦被显擢。罢张耆，罢夏竦，虽大而夷简，亦解相位。君子道长，小人道消，实惟其时。而况迩英三十五事之书有曰：『进静退，求忠正，无非所以辨君子。』有曰：『杜希旨，斥谄佞，无非所以别小人。』高若讷之不可用，则目以不肖；林瑀之贡佞，则随见屏逐。察钦若之奸，知安石之诈，旌别淑慝，了不可欺。
　　五月，江淮岁漕不给，京师乏军储。枢密副使范仲淹言：『国子博士许元可独倚办。』辛未，擢元江淮两浙荆湖制置发运判官。元曰：『以六路七十二州之粟不能足京师者，吾不信也。』至则命濒江州县留三月粮，余悉发之，远近以次相补，引千余艘转漕而西，未几，京师足食。乙亥，忻州言地大震。上曰：『地道贵静，今数震摇，得非兵兴民劳之致乎?宜诏本路转运经略司安恤百姓，毋得辄弛边备。』先是，谏官欧阳修既受命，首建议：『天下官吏员数极多，朝廷无由遍知其贤愚善恶。欲乞特立按察之法，于内外朝官中，自三丞以上至郎官中，选强干廉明者为诸路按察使，使至州县遍见官吏，其公廉勤干明著实状及老病不才显有不治之迹，皆以朱书于名之下；其中材之人，别无奇效，亦不至旷败者，以墨书之。』然朝廷重于特遣使，未即行也。参知政事贾昌朝前为御史中丞，尝言：『转运使，朝廷责以按察官吏能否，而使名未正。』于是参取修议，诏诸路转运使副并兼按察使副；提点刑狱虽不带此使名，并当准此。』辛巳，上谓辅臣曰：『自春夏不雨，岁时失望，盖朕不德所致。但日于禁中蔬食精祷，引咎而已。朝廷细故，朕与卿等未尝不留意。惟民间疾苦，尤须省察，有以利天下者，在必行之。卿等其务公心咨访，以答天意。』丁亥，置武学于武成王庙。戊子，雨。辅臣称贺，上曰：『天久不雨，将害民田，朕每焚香上祷于天。昨夕寝殿中忽闻微雷，遽起，冠带露立殿下，须臾雨至，衣皆沾湿。移刻雨霁，再拜以谢，方敢升阶。自此尚冀槁苗可救也。比欲下诏罪己，撤乐减膳，又恐近于崇饰虚名，不若夙夜精心密祷为佳尔。』
　　《讲义》曰：读文帝、太宗纪，则多灾异，读武帝、宣帝纪，则多祥瑞。然日食地震，一旱三蝗，不足以捐【杰按：捐，疑为“损”之误。】文帝、太宗之治，而白麟赤雁，黄龙神爵，亦何益于武帝之德哉?我朝之治，莫盛于仁祖，而灾异之多，惟仁皇之世为屡见。惟我仁祖减膳撒乐，旱而撒盖，雨而徒跣，其祷祈之切至，露立于坛陛，其训辞之切至。移灾于朕躬，是以天鉴其诚，民感其仁，而庆历之灾异，转为四十二年之和气。王安石论仁宗之为君『仰畏天，俯畏人，所以获天助。』以王氏倡为『祖宗不足法』之说，而仁宗之所以格于天者，岂奸言之所能掩哉?
　　辛卯，筑钦天台于禁中。谏官欧阳修言：『韩琦、范仲淹久在陕西，备谙边事，是朝廷亲信委任之人。况二人才识不类常人，其所见所言之事，不同常式言事者。陛下最宜加意访问，使其尽陈西边事宜合如何处置。』韩琦、范仲淹又言：『臣等切以天下郡邑牧宰为重，得其人则治，失其人则召乱。推择之际，不可不谨。虽曾诏臣僚各举所知，或举主非贤，则多谬荐。臣等欲乞圣慈特降诏书，令中书、枢密院臣僚各于朝臣中荐堪充举主者三人，候奏到姓名，即逐人各赐敕一道，令于通判内举成资已上一员充知州，知县内举成资已上一员充通判，簿尉中举有出身三考已上、无出身四考一员充职官知县，或于职官令录中举五考已上之人充京官知县。仍于敕明言：所荐之人或将来显有善政，其举主当议旌赏；若赃污不理、苛刻害民，并与同罪。所贵生民受赐，寇盗自息。』从之。
　　六月甲辰，诏曰：『议者多言天下茶盐矾铁铜银坑冶之有遗利，朕惧开掊克之政，常抑而弗宣，虑有过而伤民者。转运司其谕所部官吏条上利害以闻。』初议欲弛茶盐之禁及减商税，既而范仲淹以为『茶盐商税之人，但分减商贾之利尔，于商贾未见有害也。今国用未省，岁入不可阙，既不取之于山泽及商贾，必取之于农。与其害农，孰若取之商贾?今为计莫若先省国用，国用有余，当先宽赋役，然后及商贾。弛禁非所当先也。』其议遂寝。己巳，徙宣徽南院使、忠武节度使夏竦判亳州。竦既至亳州，因上书自讼凡万余言，诏付学士批答。孙抃为之辞，略曰：『图功效莫若罄忠勤，弭谤言莫若修行实。』竦见之甚恨。御史中丞王拱辰请遇朔望日退御后殿，召执政之臣赐坐，以讲时政得失。上曰：『执政之臣，朕早暮所与图事者。至于从容开述，虽至中昃，朕何怠焉?又何朔望之拘也。』辛未，诏：『自今中书、枢密院臣僚除常程奏事外，如他有所陈，或朕非时留对者，不限时刻。』丙子，给事中、参知政事王举正为礼部侍郎、知许州。初，谏官欧阳修、余靖、蔡襄咸言范仲淹有宰辅才，不宜局在兵府，愿以仲淹代之。上从其请。丁丑，以枢密使范仲淹为参知政事，资政殿学士兼翰林侍读学士富弼为枢密副使。仲淹曰：『执政可由谏官而得乎?』固辞不拜。弼直携诰命纳于帝前，力陈所以辞避之意，且曰：『愿陛下坐薪尝胆，不忘修政。』上许焉，乃复以诰命送中书。弼因乞补外，累章不许。甲申，枢密副使任中师为河东宣抚使，范仲淹为陕西宣抚使。仲淹既辞参知政事，愿与韩琦迭出行边，上因付以西事。而仲淹又言河东亦当为备。中师尝守并州，上即命使河东。两人留京师，第先移文两路云。乙酉，元昊复遣吕你为定幸，舍寮黎罔聿瑰，与邵良佐俱来，所要请凡十二事，其欲称男而不为臣，犹执前议也。两府厌兵，欲姑从之。独韩琦以为不可，屡合对于上前。晏殊曰：『众议已同，惟韩琦独异。』上顾问琦，琦历陈其不便。上曰：『更审议之。』及至中书，琦持不可益坚，殊变色而起。欧阳修言：『方今不羞屈志急欲就和者，其人有五：一曰不忠于陛下者欲急和，二曰无识之人欲急和，三曰奸邪之人欲急和，四曰疲兵懦将欲急和，五曰陕西之民欲急和。四者皆不足听也，惟西民因乏，意必望和。请因宣抚使告以朝廷非不欲和而贼未逊顺之意，然后深戒有司，宽其力役可也。』枢密副使韩琦上疏当今所宜先行者七事，条列以献，其大略一曰清政本，二曰念边事，三曰擢材贤。四曰备河北，五曰固河东，六曰收民心，七曰营洛邑。继又陈八事，大略谓当今救弊之术，不过选将帅、明按察、丰财利、抑侥幸、进有能之吏、退不才之官、去冗食之人、谨入官之路。上嘉纳之。
　　八月，诏谏官日赴内朝。先是，知制诰田况言：『有唐两省自谏议大夫至拾遗、补阙共二十人，每宰相奏事，谏官随而入，有所缺失，即时规正，其实皆中书、门下之属官也。今谏议大夫无复职业，自司谏、正言、知谏院皆遗补之任，而朝廷责其言如大夫之职矣。而地势不亲，位序不正，在朝廷间，与众人同进退，非所以表显而异其分也。兼王素、欧阳修、蔡襄皆以他官知谏院，居两省之职而不得预其列，于礼未便。』诏送两制详定。学士承旨丁度等乞今后比直龙图阁及修起居注例，令日赴内朝。从之。况尝面奏事，论及政体，帝颇以好名为非，意在遵守故常。况退而著论上之，其略曰：『名者由实而生，非徒好而至也。尧舜、三代之君非好名者，而鸿烈休德，倬若日月，不能纤晦者，有实美而然也。陛下倘奋乾刚、明听断，则有英睿之名；行威令，摄奸宄，则有神武之名；斥奢汰，革风俗，则有崇俭之名；澄冗滥，轻会敛，则有广爱之名；悦亮直，恶谀媚，则有纳谏之名；务咨询，达壅蔽，则有勤政之名；责功实，抑侥幸，则有求治之名。今皆非之而不为，则天下何所望乎?抑又圣贤之道曰名教，忠谊之训曰名节，此群臣诸儒所以尊辅朝廷。纪纲，人伦之大本也，陛下从而非之，则教化微，节义废，集诟无耻之徒争进而劝沮之，方不行矣，岂圣人率下之意耶?』己亥，出内藏库绸绢三百万下三司，以助经费，用韩琦之言也。丁未，以枢密副使范仲淹为参知政事，右谏议大夫富弼复为枢密副使。弼犹欲固辞，会元昊使辞，群臣班紫宸殿门，上俟弼缀枢密院班乃坐，且使宰臣章得象谕弼曰：『此朝廷特用，非以使虏故也。』弼不得已，乃受。癸丑，枢密副使、右谏议大夫韩琦为陕西宣抚使。先是，范仲淹及任中师分路宣抚，逾月皆未行，琦言于上曰：『贼请和无他，则二人遥领宣抚事可矣。彼若未副所望，必乘忿盗边。当速遣仲淹河东，则臣方壮，可备奔走。中师宿旧大臣，毋劳往也。』乃诏琦代仲淹宣抚陕西，而中师卒不行。
　　九月，上既擢任仲淹、韩琦、富弼等，每进见，必以太平责之，数令条奏当世务。仲淹语人曰：『上用我至矣，然有后先。且革弊于久安，非朝夕可能也。』上再赐手诏督促曰：『比以中外人望，不次用卿等。今琦暂往陕西，仲淹与弼、宰臣章得象尽心国事，毋或有所顾避。其当世急务有可建明者，悉为朕陈之。』既又开天章阁召对，赐坐给笔札，使疏于前。仲淹、弼皆皇恐避席，退而列奏，一曰明黜陟，二曰抑侥幸，三曰精贡举，四曰择官长，五曰均公田，六曰厚农桑，七曰修武备，八曰减徭役，九曰覃恩信，十曰重命令。上方信向仲淹等，悉用其说，当著为令者，皆以诸事画一，次第颁下，独府兵，辅臣共以为不可而止。
　　《大事记》曰：自李沆抑四方利害之奏，所以积而为庆历之缓势。自范仲淹天章阁一疏不尽行，所以激而为熙宁之急政。吾观范仲淹之于庆历，亦犹安石之于熙宁也。十事之奏，庆历三年九月也，始于明黜陟，终于重命令，当时之言，一一见用：明黜陟之法则以十月壬戌行，择守长之法则以十月丙午行，任子之法则以十一月丁亥行，馆职之法则以癸未行，均公田之法以壬戌行，贡举之法以明年三月行，减徭役之法以五月行。其余厚农桑、覃恩信、重命令，悉用其说，或著为令。然行之未及一年，而侥幸者多不悦矣。
　　司徒吕夷简固请老，戊辰，授太尉致仕，朝朔望及大朝会，并缀中书门下班。谏官欧阳修言：『吕夷简为陛下宰相，而致四夷外侵，百姓内困，贤愚倒置，纲纪大隳。人臣大富贵，夷简享之而去；天下大忧患，留与陛下当之。夷简平生罪恶偶不发扬，正赖陛下终始保全，未污斧锧，是陛下不负夷简，夷简上负朝廷。今虽陛下特推仁恩，厚其礼数，臣乞因其来让，便与寝罢。』赐知谏院王素三品服，余靖、欧阳修、蔡襄五品服，面谕之曰：『卿等皆朕所自择，数论事无所避，故有是赐。』襄数求补外，以便亲养。枢密副使富弼曰：『谏臣不当远去，许给假迎亲可也。』上许襄归宁而不许其罢。甲申，太白犯岁星，又犯太微左执法。谏官余靖言：『风闻司天之奏，乃以商洛群盗便当其占。臣历观汉、晋、隋志，凡五星之变，金、火谓之罚星；太白与金星相犯，皆主兵丧及饥。其变乃出端门之右，执法之测，前志所占，将有伏尸流血之变，岂山泽小寇所能当之?伏望陛下责躬修德，以谢天变。内宣慈爱，以敦九族，外选才良，以安百姓。与廊庙大臣叶忠虑善，无怠于政，则天下幸甚!』丙戌，命史馆检讨王洙、集贤校理欧阳修同编修祖宗故事。先是，枢密副使富弼言：『臣历观自古帝王理天下，未有不以法制为首务。法制立然后万事有经，而治道可必。太祖创立示度，太宗克绍前烈，真宗谨守成宪。近年纪纲甚紊，随事变更，两府执守，便为成例，施于天下，咸以为非，而朝廷安然奉行，不思刬革。臣今欲选官置局，将三朝典故分明类聚，编成一书，置在两俯，俾为模范。』上纳其言，故命靖等编修，弼总领之。明年九月书成，分别事类凡九十六门，二十卷。先是，参知政事范仲淹言：『臣数日前面奏三代帝王子孙绵远，盖由积德之深。臣言陛下日修至仁之德，下及民庶，以感动天地，此圣嗣无疆之本也。今有札子三道进呈，内一道为议赎法事，即乞降出；二道乞不降出，其一曰：今来宫中人数几多，或供使有余，宜降诏旨，特令减放，以遂物性。其二曰：乞出圣意，以内帑物帛委边臣渐次收赎，陷蕃汉户人口各还其家，使父母子孙再得完聚，至德动天，降祐王室，书之史策，光于后代。』
　　欧阳修言：『近日诸处盗贼纵横，若不早图，恐难后悔。臣计方今御盗者不过四事，一曰州郡置兵为备，二曰选捕盗之官，三曰明赏罚之法，四曰去冗官，用良吏以抚疲民，使不起为盗。臣曾建言：方今凋残，公私困急，全由官吏冗滥者多。乞朝廷选差按察使，纠举年老、病患、赃污、不才四色之人，并行澄汰，莫若精选明干朝臣十许人分行天下，尽籍官吏能否，坐而升黜之。谨别条具冗官利害六条，以明利博效速而可行不疑。一，去冗官则民之科率十分减九；二，不才之人为害深于赃吏；三，内外一体，若外官不澄，则朝廷无由致治；四，去冗官则吏员清简，差遣通流；五，去冗官则中才之人可使劝惧；六，去冗官则不过期月，民受其赐。此臣所谓及民速于事功者也。』
　　冬十月丙午，盐铁副使张昷之为河北都转运按察使，知谏院王素为淮南都转运按察使，盐铁判官沈邈为京东转运按察使，用富弼范仲淹等之言也。先是，仲淹、弼等请诏一府通选转运使，如不足，许权擢知州人。既得人，即委逐路自择知州不任事者奏罢之，令权择通判人。既已得人，既委逐州自择知县、县令不任事者奏罢之，令权擢幕职。凡权人者，必俟政绩有闻，一二年方真授之。上既纳其言，于是昷之等首被兹选。素入辞，上谓曰：『卿今便去谏院事，有未言者，可尽言之。』丁未，以右正言、集贤校理余靖为契丹国贺正旦使。入辞，书所当奏事于笏，各以一字为记，凡数十字。上顾见之，指其字令一一条奏，日几昃，乃罢。甲寅，复置诸路转运判官，仍诏中书、枢密院同选用。壬戌，诏曰：『自今两地臣僚非有勋德善状，不得非时进秩；非次罢免者，毋以转官带职为例。两省以上旧法，四年一迁官。今具履历听旨。京朝官磨勘年限，有私罪及历任尝有赃罪，先以情重轻及勤绩与举者敷奏听旨。朝官迁员外郎，须三年无私罪，而有监司若清望官五人为保引，乃磨勘迁郎中，少卿、监亦如之。举者数不足，增二年迁大卿、监、谏议大夫，弗为常例，悉听旨。』又定制：『监物务人亲民，次升通判，通判升知州，皆用举者，数不足，毋得关升。』甲子，陕西四路经略安抚招讨使郑戬言：『顺德军生户大王家族元宁等以水洛城来献。其地通秦州往来道路。寻遣静边寨主刘沪招集其酋长，皆愿纳质，子求补汉宫。今若就其地筑城，可得蕃兵三五万人，及弓箭手共捍西贼，实为封疆之利。』从之。
　　十一月丙寅，上清宫火。寻有诏，以宫地为禁军营。先是，谏官欧阳修言：『臣伏见御史台缺官，近制令两制并中丞轮次举人，遂致所举多非其才，不能称职。近闻梁适举王砺、燕度充台官，其人以适在奸邪之目，各怀愧丑、惧其污染，风闻皆欲不就。以此言之，举官当先择举主。仍见朝班中虽有好人，多以资考未及。今乞不限资考，惟择才堪者为之。况台中自有里行以待资浅之人，仍乞重定举官之法，有不称职者，连坐举主，庶几称职，可振纲纪。』癸酉，太常博士李京、殿中丞包拯并为监察御史里行，中丞王拱辰所荐也。京，赵人，尝知魏县，奉法严正，吏不便，欲以奇中京，遂相率遁去，监司果议以苛刻斥，知府任布曰：『如此，适堕吏计中。』京赖以免。拯，合淝人，事父母以孝闻。尝知天长县，有诉盗割牛舌者，拯使归屠其牛鬻之。既而又有告杀牛者，拯曰：『何为割某家牛舌而又告之?』盗者惊伏。徙知端州。州岁贡砚，前守缘贡，率取十倍以遗权贵人，拯命制者才足贡数，岁满，不持一砚归。初，群盗剽劫淮南，将过高邮，知州晁仲约度不能御，令富民出金帛、具牛酒，使人迎劳，且厚遗之。盗悦，径去，不为暴。事闻，朝廷大怒，枢密副使富弼议欲诛仲约以正法，参知政事范仲淹欲宥之，争于上前。弼曰：『盗贼公行，守臣不能战，不能守，而使民醵钱遗之，法所当诛也。闻高邮之民疾之欲食其肉，不可释也。』仲淹曰：『郡县兵械足以战守，遇贼不御而又赂之，此法所当诛也。而高邮无兵器械，虽仲约之义当勉力战守，然事有可恕，戮之恐非法意也。小民之情，醵出财物而得免于杀掠，理或喜之，而云欲食其肉，传者过也。』上释然，从之，仲约由此免死。既而弼愠甚，谓仲淹曰：『方今患法不举，举法而多方沮之，何以整众?』仲淹密告之曰：『祖宗以来，未尝轻杀臣下，此盛德之事，奈何欲轻坏之?且吾与君在此同僚之间，同心者有几，虽上意亦未知所定也，而轻导人主以诛戮臣下，他日手滑，虽吾辈亦未敢自保也。』弼终不以为然。其后两人不安于朝，相继出使。弼还自河北，及国门，不许入，未测上意。比夜，彷徨不能寐，绕床叹曰：『范六丈，圣人也！』癸未，诏：『自今两府及大两省已上官，不得陈乞子弟、亲戚。馆职并读书之官，进士三人已上，一任回无过犯者，许进著述召试，取优等者充。』丁亥，诏曰：『今之荫法推恩太广，以致疏宗蒙泽，稚齿授官，非所以审政重民也。其著为令，使夫冢嗣先录，以笃为后之体；支子限年，以明入官之重。设考课之格，立保任之条。诸子孙须年过十五，若弟侄年过二十。必五服亲乃得荫。已尝荫而物故者，无子孙录任，听再荫。』自是任子之恩杀矣，然犹未艾也。
　　吕中曰：古者将用人之才，必先养人之心。后世虽用人之才，亦徒富贵其人之身而已。古者有教国子之法，故凡嫡子，皆可以继世为卿，而诸子之官，又集其庶子而教之，所以凡列王朝左右者，无一而非可用之人也。后世徒以一夫官爵之所至，苟应法令，则不限贤愚，概居录仕，未离髫龀，已紆青紫。以为恩则滥，以为法则弊，此仲淹所以欲抑侥幸，此至道间所以欲世录家自成均出仕也。
　　辛卯，同修起居注欧阳修请自今后上殿臣僚退，令少留殿门，俟修注官出面录圣语。从之。壬辰，诏限职田。自此人有定制，土有定限，吏以职田抵罪，比前目稍稀阔焉。司天监言：五星皆在东方，主中国大安。
　　十二月，元昊又遣张延寿等来议事。知谏院欧阳修为右正言、知制诰。初，中书召试而修辞不赴，特除之。陕西宣抚使韩琦言：『如闻修生户所献水洛城颇为未便，其土功以百万计，又须正兵三四千人，更岁积粮草，始能屯守之。况刘沪昨已降水洛城一带生户，诸小蕃族岂敢要阻?是则虽无水洛之援，官军亦可往来。如朝廷未以为然，乞选差亲信中使至泾原、秦凤路询问文彦博、尹洙、狄青等。』盖彦博、洙、青皆以为未便也。戊午，以南京府学为国子监。庚申，许广州立学。沣州献瑞木，有文曰『太平之道』。谏官欧阳修言：『方今西羌叛逆，未平之患在前；契丹骄悖，藏伏之祸在后。一祸未灭，一患已萌。西则泸戎，南则湖岭，无一处无事，实未见太平之象。若使木文实是天生，其文止曰太平之道，其意可推也。夫自古帝王致太平，皆自有道，得其道则太平，失其道则危乱。臣方今但见其失，未见其得也。指望太平，渐生安佚，则此瑞木乃误事之妖木尔。』诏诸祥瑞不许进献。
是岁，河北降赤雪，河东地震，五六年不止。谏官孙甫上疏曰：『赤雪者，赤眚也，人君舒缓之应。舒则政事弛，赏罚差，百官废职，所以召乱也。地震者，阴之盛也；阴之象，臣也，后宫也，戎狄也。三者不可过盛，盛则阴为变而动矣。陛下救舒缓之失，莫若自主威福，特出英断；救阴盛之变，莫若外谨戎备，内制后宫，此应天之实也。』韩琦既至陕西，属岁大饥，群盗啸聚商、虢之郊，张海、郭邈山、党君子、范三、李宗者为之渠率，而光化军宣毅叛卒五百余人，邵兴为之长，与上官珙战，珙死之。琦寻遣属官乘传往商于料简钱监役兵，收集上官珙下散军。邵兴被杀，张海等相继歼衄擒捕，关辅遂安堵矣。是冬大旱，琦即选官分诣州县，发省仓以赈之，所活凡二百五十四万二千五百三十七人，他州人数称是。选禁军不堪征战者，停放一万二千余人。后田况乞诸路军不堪战者为厢军，云：『若谓兵骄久，一旦澄汰，恐致乱，则去年韩琦汰边兵万余，岂闻有乱者哉?』

校勘记
[1]鄜州  原作『鄜川』，据《长编》卷一三二、《宋史﹒仁宗纪三》改。
[2]刘从德  原作『刘德从』，据《长编》卷一三三乙正。



宋史全文卷八下
宋仁宗四
　　甲申庆历四年春正月戊辰，诏罢修水洛城，从韩琦奏请也。然刘沪时巳兴役，郑戬又遣著作佐郎董士廉将兵助之矣。辛卯，太常礼院新修《太常新礼》四十卷，《庆历祀仪》六十三卷。
　　二月丙申，遣内侍赍奉宸库银三万两下陕西博籴谷麦，以济饥民。谏官孙甫言：『自昔之有天下者，未尝一日去兵。虽然，兵无良将，与去兵同。祖宗朝养兵不多而取胜于夷夏者，有良将也。今日养兵多而未尝胜者，以无将也。非无将也，不知其才而任之也。其人可将千人而授以万人，欲不败，得乎?今韩琦历经略招讨、部署之任最久，田况曾为经略判官，近皆还自陕西，边将之才，无容不知。请诏琦等条四路将臣能否为上、中、下三等，其最下者黜之，庶几将帅得人而胜可取也。』乙巳，以上清宫田园邸店赐国子监。甲寅，罢陕西四路都部署、经略安抚招讨使，复置逐路都部署、经略安抚招讨使，从韩琦之议也。丙辰，御迎阳门，召辅臣观画。其画皆前代帝王美恶之迹可为规戒者。因命天章阁侍讲曾公亮讲《毛诗》，王洙读祖宗圣政。翰林侍读学士丁度读《前汉书》，数刻乃罢。自元昊反，罢进讲，崇政殿说书赵师民上疏陈十五事，一曰咨辅相，二曰命将帅，三曰简侍从，四曰择守宰，五曰治军旅，六曰修边防，七曰求谏争，八曰延讲诵，九曰革贡举，十曰久官政，十一曰谨财用，十二曰不遗年，十三曰容诽谤，十四曰除忌讳，十五曰谨出令。因献《劝讲箴》。至是，复命讲读经史。范仲淹言：『窃见审官、三班院并铨曹，自祖宗以来，条贯极多，逐旋冲改，久不删定，主判臣僚，卒难详悉，官员使臣，莫知涯涘，故私属高下，颇害至公。欲乞特降指挥，选差臣僚就审臣、三班院并铨曹取索前后条例，与上判官员同共看详，重行删定，画一闻奏，付中书、枢密院参酌进呈。别降敕命，各令编成例策施行。』诏天章阁侍讲曾公亮删定审官，三班院、流内铨条贯。
　　三月丙寅，遣内侍诣两浙、江淮祠庙祈雨。丁卯，天章阁侍讲杨安国为直龙图阁，赐三品服，崇政殿说书赵师民为天章阁侍讲，赐五品服。初，上谓辅臣曰：『安国、师民久侍经筵，其行义淳质，乃先朝崔遵度之比。』因以褒擢之。同判登闻鼓院张尧佐提点开封府诸县镇公事。谏官余靖言：『尧佐修媛之世父，进用不宜太遽。顷者郭后之祸起于杨、尚，不可不监。』上曰：『朕岂以女谒进人?盖因臣僚论荐而后用尔。如物议不允，当更授一郡耳。』癸酉，祠部郎中、集贤校理钱仙芝贷命，决配沙门岛，坐知秀州受枉法赃罪当死，特贷之。前两浙转运使王琪降知婺州，两浙转运使邵饰降知洪州[1]，并坐按发仙芝在谏官奏劾之后也。甲戌，命盐铁副使户部员外郎鱼周询、宫苑使周惟德往陕西相度铸钱及修水洛城利害以闻。先是，韩琦以修水洛城为不便，郑戢固请终役。戢既改知永兴，命刘沪、董士廉督役知故。知渭州尹洙及泾原都部署狄青相继论列，以为修城有害无利，故遣周询等行视。洙檄沪、士廉罢役，不从。洙怒，命青追沪、士廉，欲以违节制斩之。青械二人送顺德军狱，蕃部遂惊扰，争收积聚，杀吏民为乱，又诣周询等诉。周询等具奏，诏释沪、士廉，令卒城之。范仲淹等意欲复古劝学，数言兴学校本行实。诏近臣议。于是宋祁、王拱辰、张方平、欧阳修、梅挚、曾公亮、王洙、孙甫、刘湜等合奏：『今教不本于学校，士不察于乡里，则不能核名实。有司束以声病，学者专于记诵，则不足尽人才，此献议者所共以为言也。谨参考众说，择其便于今者，莫若便士皆土著而教之于学校，则学者修饬矣。先策论，则文词者留心于治乱矣。简程式，则闳博者得以骋矣。问以大义，则执经者不专于记诵矣。』乙亥，诏州县皆立学。
　　《大事记》曰：兴国虽赐白鹿洞九经，天禧虽赐岳麓书院书，祥符虽诏曲阜立学，而其学犹未遍也。于是诏天下诸州县皆立学，而胡翼之之学，经义、治事、边防、水利，各各有斋，則取其学法著为学令，而天下始知有体用之学。
　　本道使者选属部官为教授不足，取于乡里宿学有道业者。士须在学习业三百日，乃听预秋试，旧尝充赋者百日而止。试于州者相保任。所禁有七，曰隐忧匿服，曰常犯刑责，曰行亏孝弟有状可指，曰明触宪法两经赎罚，或不经赎罚而为害乡党，曰籍非本土假户冒名，曰父母犯十恶四等以上罪，曰工商杂类或尝为僧道，皆不得预进士试。三场，先策，闪论，次诗赋，通考为去取，而罢贴经墨义。士子通经术愿对大义者试十道。以晓析意义为通，五通为中格。三吏科取其明史意而文理可采者；明法科试断案，立甲乙罪，合律令，如法意，文理优为上等。已卯，上于迩英阁出御书十三轴凡三十五事，顾丁度等曰：『朕观书之暇，取臣僚上言及进对事目可施于治者，书以分赐卿等。』度及曾公亮、杨安国、王洙等拜赐，因请注释其义。帝许之。壬子，太子中允、国子监直讲石介直集贤院兼国子监直讲。枢密副使韩琦乞召试，诏特除之。丙戌，丁度等上《答迩英圣问》一卷，帝览之终篇，指其中体大者六事付中书、枢密院，令奉行之。答圣问者，即所释前所赐三十五事也。其序曰：『自古求治之主，靡不欲兴理道，安邦国，纳忠正，退奸邪，广聪明，致功业。然行此数事，在明与威断尔。明则不惑，威则善柄，断则能行。总是三者守而勿失，非圣人孰能为之?唐宪宗留心庶政，宰臣陈说政要，必曰：「卿等既为朕言之，当须行之。」李绛对曰：「非知之艰，行之惟艰。臣等亦愿陛下日与辅臣举此事目，推而行之，无使唐之君臣专美前代也。」』丁亥，上谓辅臣曰：『朕每令讲读官敷经义于前，未尝令有讳避。近讲《诗﹒国风》，多刺讥乱世之事，殊得以为监戒。』章得象对曰：『陛下留思六经，能远监前代兴亡之迹，此诚图治之要也。』
　　夏四月丁酉，京西转运按察使杜杞为广南西路转运按察使兼安抚使。谏官余靖言：『朝廷蓄养贤俊，当如民家收积财货，平时先有营度，至急乃得其用。伏自去年以来，陕西举知州始用杜杞，三司择判官则又用杞，京西多盗贼则又用杞，今兹蛮人作叛则又用杞，皆席未遑暖而即移之。设使别路更有贼盗，则将又移杜杞，无乃取笑四方乎?伏望敕谕两府大臣，广思博采天下贤才，以应万务，无使临事仓卒，有乏才之叹，则社稷之福。』戊戌，上谓辅臣曰：『自昔小人多为朋党，亦有君子之党乎?』范仲淹对曰：『臣在边时，见好战者自为党，而怯战者亦自为党。其在朝廷，邪正之党亦然，唯圣心所察尔。苟朋而为善，于国家何害也?』初，吕夷简罢相，夏竦授枢密使，复夺之，代以杜衍，同时进用富弼、韩琦、范仲淹在二府。欧阳修等为谏官。石介作《庆历圣德诗》，言进贤退奸之不易，奸盖斥夏竦也。竦衔之。而仲淹等皆修素所厚善，修言事一意径行，略不以形迹嫌疑顾避，竦因与其党造为党论。目衍、仲淹及修为党人，修乃作《朋党论》上之，略曰：『臣谓小人无朋，惟君子则有之。小人所好者，利禄也；所贪者，货财也。当其同利之时，暂相党引，以为朋者，伪也；及其见利而争先，或利尽而交疏，则反相贼害。君子则不然，所守者道义，所行者忠信，所惜者名节。以之修身则同道而相益，以之事国则同心而共济，终始如一，此君子之朋也。故为人君者，当退小人之伪朋，用君子之真朋。则天下治矣。』于是为党论者恶修，搪语其情状，至使内侍蓝元震上疏言：『范仲淹、欧阳修、尹洙、余靖，前日蔡襄谓之四贤。斥去未几，复还京师。四贤得时，遂引蔡襄以为同列，以国家爵禄为私惠，胶固朋党，递相提挈，不过二三年，布满要路，则误朝迷国，谁敢有言?』上终不之信也。庚子，度支判官李绚为京西转运按察使。时范雍知河南，王举正知许州，任中师知陈州，任布知河阳，并二府旧臣，绚皆以不才奏之。居半岁，召入修起居注。己酉，监修国史章得象上新修《国朝会要》一百五十卷。壬子，判国监王拱辰、田况、王洙、余靖等官：『首善当自京师。汉大学二百四十房，千八百余室，生徒三万人；唐学舍亦千二百间。今取才养士之法盛矣。而国子监才二百楹，制度狭小，不足以容学者。请以锡庆院为太学，葺讲殿备乘舆临幸，以潞王宫为锡庆院。』从之。
　　五月壬戌，朔，枢密副使韩琦、参知政事范仲淹并对于崇政殿，上四策，其一曰：『西戎辄求通顺；实图休息。陛下当隆礼敦信，以盟好为权宜；选将练兵，以攻守为实务，此和策之得也。』其二曰：『久守之计，莫如蓄土兵。彼或小至，则使属户蕃兵暨弓箭手与诸寨土兵共力御之；彼欲大举，则必先闻举集之期，我之次边军马尽可驻于坚城，以待敌之进退，彼将进而无利，退而有祸，不三两举，势必败亡，此守策之得也。』其三曰：『元昊巢穴实在河外，河外之兵懦而罕战，惟横山一带蕃部人马精劲。我以坚城据之，以精兵临之，彼既乐其土，复逼以威，必须归附，以图自安。元昊若失横山之势，可谓断其右臂矣，此攻策之得也。』其四曰：『臣等既以三策陈之，又以北戎为忧。请朝廷力行七事，以防大患。一、密为经略，二、再议兵屯，三、专于选将，四、急于教战，五、训练义勇，六、修京师外城，七、密定讨伐之谋。』是日，琦与仲淹指陈于上前，数刻乃罢。谏官余靖言：『窃闻大臣建议内在修京城、置府兵二事者。昔魏侯恃险，吴起以为失词；宣王料民，山甫言其害政。愿陛下舍此二策，别议远图之术。』二策不果行。先是，郑戬奏修水洛城，乞令韩琦不预商量。琦言：『臣任西边，又再任宣抚，首尾五年，又在泾原、秦风两路，于水洛城事，比它人知之甚详。』辄陈所见利害凡十三条。诏札与鱼周询等，而周询及郑戡已先具奏修城之利。且言：『水洛城今欲毕工。惟女墙未完，弃之诚可惜，宜遂令讫役』。乃诏戡等卒城之。壬申，幸国子监，竭至圣文宜王。有司言：旧仪止肃揖。而上特再拜。赐直讲、大理评事孙复五品服。又幸昭烈武成王庙。丙戌，元昊始称臣，自号夏国主。复遣尹与则、杨守素来议事。丁未，开宝寺灵宝塔灾。涞官余靖言：『五行之占，本是灾变。朝廷宜戒惧以答天意。寻闻遣人于塔基掘得旧瘗舍利，道路传语：舍利在内庭之时颇有光怪。臣恐巧佞之人因此推为灵异，再图营造。若言舍利能出光怪，必有神灵所凭，此妄言也。且一塔不能自卫，为火所毁，又何福可庇于民哉?伏乞指挥，更不营造。』
　　六月，参知政事范仲淹为陕西河东路宣抚使。始仲淹以忤吕夷简放逐者数年，士大夫持二人曲直，交指为朋党。及陕西用兵，天子以仲淹士望所属，拔用护边。及夷简罢，召还，倚以为治。中外想望其功业，而仲淹亦感激眷遇，以天下为己任，遂与富弼日夜谋卢兴致太平，然规模阔大，论者以为难行，及按察使多所举劾，人心不自安：任子之恩薄，磨勘之法密，侥幸者不便，于是谤毁浸盛，而朋党之论滋不可解。然仲淹、弼守所议弗变。先是，石介奏记于弼，责以行伊、周之事。夏竦怨介斥己，又欲因是倾弼等，乃使女奴阴习介书，久之习成，遂改『伊周』曰『伊霍』，而伪作介为弼撰废立诏草。飞语上闻，帝虽不信，而仲淹、弼始恐惧，不敢自安于朝，皆请出按西北边，未许。适有边奏，仲淹固请行，乃使宣抚陕西河东。
　　《龟鉴》曰：且朋竞之倡，其萌于吕、范交隙之时乎?谓申公为小人邪?争宠妃诞育之功而丧为成礼，当宫庭避灾之顷而愿望清光，乃拜手疏八事，如正朝纲、塞邪径、禁贿赂、斥佞壬，真得大臣辅相之体。而其大者，释仲淹之宿怨，容孙沔之直言，是未可以小人訾之也。谓申公为君子邪?敕有司不受台谏，夷简倡之；戒百官越职言事，夷简主之。罢相之后，密表之频奏，内侍之除结，是失大臣进退之义。而其大者，囚私憾而畅瑶华之议，因北事而忌富弼之能，是未纯于君子也。仲淹之比肩联事，岂能帖帖阿附而为诡随之态乎?方其姑苏召还，正惬公议，待制之除，俾仲素蕴，而处钧衡之地者，思有以陷之：以侍臣噤其口，以剧务挠其心。然百官之图、四论之献，凛然生言者之气，大臣不堪，遂以党目之，仲淹于是有鄱阳之行。是行也，李纮、王质载酒往饯，而欲附党以为幸。欧阳修、佘靖、尹涞抗疏力争，而愿同贬以为荣。仲淹何慊哉！以至韩琦救蔡襄之诗、程琳议党人之谤、若谷明君子之类，此皆营救仲淹也。惜夷简之党胜。仲淹之党不胜，至使受知荐主方尔从坐，同年进士又相继出，诸贤皆以朋党逐矣。至仲淹陕西召还，稍惬公议，日夜谋画，图报主知。然按察之令严，磨勘之法密，未有惬侥幸者之意，小人不悦，再以党论之，仲淹于是复为陕西之行。是行也，身再去国，谗者益甚。贾昌朝主王拱辰而逐益柔，益乘，仲淹所荐也。钱明逸希得象而去富弼，富弼，仲淹所厚也。陈执中固孙甫而去杜衍，杜衍，尝为仲淹言也。邸狱之起，朋党作仇，一纲之打，私徒相庆。虽欧阳公以去国之身怀不自已，抗疏力言，至谓『群邪相贺于内，四夷相贺于外』，未尝不忠于国者，而大势卒不可挽矣。方仲淹始为夷简党目之，所斥诸贤尚有左袒。及仲淹再为夏竦党论之，所贬诸贤皆为倒戈。盖夏竦用心惨于夷简，此元瑜所以初是仲淹而复希执中也。然尝反覆史传，窃谓党祸之作固小人之罪，而希天子之风，附君子之名，不得尽辞其责，故尝妄为之说曰：党论之始，倡蔡襄『贤不肖』之诗激之也。党论之再作，石介『一夔一契』之诗激之也。其后诸贤相继斥逐，又欧阳公邪正之论激之也。何者?负天下之令名，非惟人情不堪，造物亦不吾堪尔。吾而以贤自处，孰肯以不肖自名?吾而以夔、契自许，敦肯以大奸自辱?吾而以公正自表，孰肯以邪曲自毁哉?如必过为别白，私自尊尚，则人而不仁，疾之已甚，攻乎异端，斯害也已，安得不重为君子之祸?孙复谓祸始于此，仲淹谓怪鬼坏事，韩琦亦谓天下事不可如此。其亦有先见云耳。唐自牛僧孺、李宗闵对策，至李德裕朱崖之贬，一报一复，凡四十二年而后息。我仁祖在位四十二年，待退臣下恩亦至矣，夫岂无药石以针砭之?汤沐以栉治之?未几云开日出，所废之人于即召用，所罢之官随已复职，如范文正以忤申公而得贬，其始也虽为之下朋比之诏，及西事之兴，不惟宥其过，而且至大用。杜、富、欧、余以邸狱而尽去，始者所行之人虽尽废黜，而陈执中既罢之后，诸贤复召，而或异之钧衡，或列于论思，气类相感，竟不至伤吾保泰之和，诸贤何憾哉?
　　甲寅，上谓辅臣曰：『岁旱而飞蝗滋甚，百姓何罪而罹此?默祷上帝，愿归咎于??躬。』章得象对曰：『圣言及此，必有以上感天心矣。』戊午，雨。枢密副使富弼言：『伏见朝廷以契丹发兵会元昊讨呆家族，路出河东境外，疑是变诈。臣前岁奉使契丹，颇见情状，他时虽欲背盟，自逞必寇河北，第以河东为犄角之地而已。伏乞陛下更令范仲淹相度，且往河东照管，未宜调发。』时仲淹疑契丹入寇，欲大发兵为备。杜衍谓契丹必不来，兵不可妄出。仲淹争议帝前，诋衍语甚切。仲淹尝以父行事衍，衍不以为恨。既退，仲淹犹力争，韩琦曰：『若尔，则琦当请行，不须朝廷一人一骑。』仲淹怒，再求对，首奏琦语。然兵卒不发，仲淹亦不以为忤也。先是，仲淹受命主西事，弼主北事。弼条上河北守御策曰：『真宗澶渊之盟未为失策，而所痛者，当国大臣论和之后，武备皆废，谓敌不敢背约，谓边不必豫防，谓世常安，谓兵永息。西、北二寇稔知朝廷作事如此，于是阴相交结，乘虚有谋，契丹侵取燕、蓟以北，拓拔自得灵夏以西，其间所生豪英皆为其用，得中国土地，役中国人力，称中国位号，方中国官属，任中国贤才，读中国书籍，用中国车服，行中国法令。是二边所为皆与中国等，而又劲兵骁将长于中国，岂可以上古之夷狄待二边也?谨具守御十二策总十三条，是臣奉使契丹日，于河北往回十余次，询于沿边土豪并内地故老，博采参较，得之甚详。及于契凡议事，又颇见其情状，以至稽求载籍，质以时务，用是裒聚撰述，以副陛下委任之意。望陛下令两府会议，可者速行之，其不可者，更相致诘而是正之。』
　　秋七月癸亥，诏以冬至有事于南郊，群臣毋得上表请加尊号。癸未，契丹遣耶律元衡来告将伐元昊，其书略曰：『元昊负中国当诛。今议将兵临战。或元昊乞称臣，幸无亟许。』其实纳契丹降人，契丹讨之，托中国为名也。丙戌，诏诸路转运使副、提点刑狱察所部知州军、知县县令，有治状者以名闻，议旌擢之。或不如所举，令御史台劾奏，并坐上书不实之罪。从范仲淹奏请也。
　　八月辛卯，令参知政事贾昌朝领天下农田，范仲淹领刑法事，有利害其悉条上。甲午，枢密副使富弼为河北宣抚使。其实弼不自安于朝，欲出避谗谤也。乙未，承旨丁度、学士王尧臣、吴育、宋祁、知制诰孙抃、张方平、欧阳修、权中丞王拱辰、侍御史知杂事沈邈等言：『中书、枢密院聚厅召臣等宣示契丹来书并朝廷答书。臣等窃谓：沮契丹而纳元昊，则未有素备之策；绝元昊而从契丹，又失绥怀之信。莫若以大义而两存之。宜降诏与元昊，言昨许再盟，盖因契丹有书来，言彼是甥舅之亲，遂议开纳。今却知国中招诱契丹边户，亏甥舅事大之礼，违朝廷纳款之本意，当须复顺契丹，早除嫌隙，则誓书封册，便可封还。仍乞于契丹回书中言已降诏与元昊，若执迷不复，则议绝未晚。如此，则于西人无斗绝之曲，于北鄙无结怨之端。』戊戌，右正言、同修起居注余靖为回谢契丹使，复书略曰：『若以元昊于北朝失事大之体，则自宜问罪。或谓本朝以效顺之故，则不烦出师。矧延州昨奏元昊已遣杨守素将誓文入界，傥不依初约，则犹可沮。还如尽遵承则，亦难却也。』右正言、知制诰欧阳修为河北都转运按察使。上谕修曰：『勿为久居计，有事第言之。』修对以『谏官乃得风闻。今在外使事，有指越职罪也。』上曰：『事苟宜闻，不可以中外为辞。』乙卯，上谓辅臣曰：『如闻诸路转运按察、提点刑狱司发擿所部官吏细过，务为苛刻，使下无所措手足，可降敕约束之。』先是，监察御史刘湜言：『转运使掎摭州县，苛束官吏，人不得聘其才。宜稍宽假。』包拯言：『诸道转运使自兼按察及置判官以来，并提点刑狱等体量部下官吏，颇伤烦碎。』朝廷既降敕约束诸路按察使，备载台官所上之言，欧阳修奏曰：『臣自闻降此约束，日夕忧嗟。窃谓国家方此多事难了之时，正当责人展效之际。昨大选诸路按察之初，两府聚厅数日，皆为一时之极选，凡被选之人，亦各思宣力，争奋所长，岂可顿为期罔，便徇私情?皆由朝廷未知官吏为州县大患，而按察可以利民。委任之意不坚，故毁谤之言已入也。所可惜者，自差诸路按察，今虽未有大效，而老病昏昧之人望风而惧，近日致仕者渐多。州县方欲澄清，而朝廷自沮其事，臣欲乞圣慈令两府召台官上言者至中书，问其何路按察之人因挟私怨?苟有迹状，乞下所司辨明。若实无人，乃是妄说。其近降札子乞赐抽还，不使四方见朝廷自沮按察之权，而为贪赃老缪之吏所快。』戊午，诏自今除台谏官，毋得用见任辅臣所荐之人。
　　九月戊辰，郑州言吕夷简卒。自上初立、太后临朝十余年，内外无间，天下晏然，夷简之功为多。其后元昊反，四方久不用兵，师出数败，契丹乘之，遣使求关南地，颇赖夷简计画。选一时有名之臣报契丹，经略西夏，二边以宁。然建募万胜军，杂市井小人浮脆不任战斗；用宗室补环卫官，骤增俸赐，又加遗契丹岁金缯二十万，当时不深计之，至于后世费大而不可止。夷简当国柄最久，虽数为言者所诋，帝眷倚不衰。然所斥士旋复收用，亦不终废。其于天下事屈伸舒卷，动有操术。后卒配食庙庭，为世名相。始王旦奇夷简，谓王曾曰：『君其善父之。』卒与曾并居相位。庚午，平章事兼枢密使晏殊罢为工部尚书、知颍州。殊初入相，擢欧阳修等为谏官，既而苦其论事烦数，或面折之。及修出为河北都转运使，谏官奏留修，不许。孙甫、蔡襄遂言：章懿诞生圣躬为天下主，而殊尝被诏志章懿墓，没而不言。又奏论殊役官兵治僦舍以规利，殊坐是绌。然殊以章献方临朝，故志不敢斥言；而所役兵乃辅臣例宣借者，时以为非殊之罪。甲申，枢密使、吏部侍郎杜衍依前官平章事兼枢密使。衍务裁侥幸，每内降恩，率寝格不行，积诏旨至十数，辄纳帝前。谏官欧阳修对见，帝曰：『外人知杜衍封还内降耶?凡有求干，朕每以衍不可告之，而止者多于所封还也。』右谏议大夫、参知政事贾昌朝为工部侍郎，充枢密使，资政殿学士、工部侍郎、知青州陈执中为参知政事。谏官蔡襄、孙甫等争言执中刚复不学，若任以政，天下不幸。上不听。谏官争不止，上乃命中使赍敕告即青州赐之，且谕意曰：『朕用卿，举朝皆以为不可，朕不惑人言，力用卿尔。』明日，谏官上殿，上作色迎，谓之曰：『岂非论陈执中邪?朕已召之矣。』谏官乃不敢言。
　　冬十月，同修起居注、知谏院蔡襄以老乞乡郡。己酉，授右正言、知福州。襄与孙甫俱论陈执中不可执政，既不从，于是两人俱求出，而襄先得请。时甫使契丹未还也。国子监直讲石介通判濮州。富弼等出使，谗谤益甚，介不自安，遂求出也。契丹夹山部落呆家族八百户归元昊。契丹主遂亲至境上，各据山严兵相待。元昊奉卮酒为寿，大合乐，折箭为誓，乃罢。契丹夜以兵招元昊，元昊有备，大败契丹主。元昊纵其去，寻复与契丹解仇如故。
　　十一月戊午朔，司天言：日当食不食。甲子，监进奏院刘巽、大理评事苏舜钦并除名勒停，工部员外郎兼天章阁侍讲、史馆检讨王洙落侍讲检讨、知濠州。太常博士刁约通判海州，殿中丞江休复监蔡州税，殿中丞王益柔监复州税。降太常博士周延隽为秘书丞，太常丞章岷通判江州。著作郎、直集贤院、同修起居注吕溱知楚州，殿中丞周延让监宿州税，校书郎、馆阁校勘宋敏求签书集庆军节度判官事，将作监丞徐绶监汝州叶县税。先是，杜衍、范仲淹、富弼等同执政，多引用一时闻人，欲更张庶事。御史中丞王拱辰等不便其所为。而舜钦，仲淹所荐，其妻又衍女。少年能文章，议论稍侵权贵。进奏院祠神，舜钦循前此，用鬻故纸公钱召妓女间席会宾客。拱辰廉得之，讽其属鱼周询、刘元瑜等劾奏，因欲摇动衍。事下开封府治，于是舜钦及巽俱坐自盗，同时斥逐者多知名士。世以为过薄，而拱辰等方自喜曰：『吾一举纲尽矣！』狱事起，枢密副使韩琦言于上曰：『昨闻宦者操文符，捕馆职甚急，众听纷骇。舜钦一醉饱之过，止可付之有司治之，何至是?陛下圣德素仁厚，独自为是，何也?』上悔见于色。自仲淹等出使，谗者益深，而益柔亦仲淹所荐。拱辰既劾奏，宋祁、张方平又助之，乃言益柔作《傲歌》，罪当诛。盖欲因益柔以累仲淹也。章得象无所可否，贾昌朝阴主拱辰等议。及辅臣进白，琦独言：『益柔少年狂语，何足穷治?天下大事固不少，近臣同国休戚，置此不言，而攻一王益柔，此其意有所在，不特为《傲歌》可见也。』上悟，稍宽之。时两府合班奏事，琦必尽言，事虽属中书，琦亦对上陈其实，同列尤不悦，上独识之曰：『韩琦性直。』集贤校理彭乘向修起居注，吕溱既贬，起居注缺，中书拟人而乘在选中。帝指乘曰：『此老儒也，雅有恬退名，无以易之。』已巳，诏曰：『朕闻至治之世，元凯共朝，不为朋党。君明臣哲，垂荣亡极。朕昃食厉志，庶几治古。而人务交游，家为激讦，更相附离，以沽声誉，至阴招贿赂，阳托荐贤。又按察将命者恣为苛刻，属文之人类亡体要，自今委中书门下、御史台采察以闻。』范仲淹上表乞罢政事、知邠州。诏不允。诏如天禧故事，置谏官六员。辛未，太常博士钱明逸为右正言，谏院供职。壬午，合祭天地于圜丘。
　　十二月乙未，册命元昊为夏国主，更名曩霄。丁酉，诏州县以先帝所賜七条相诲敕。太常博士王翼西京治狱还，赐五品服。知谏院余靖言：『治狱而赐服，外人知，必以为翼深文重法。能希陛下意以取此宠，所损非细事也。尝有工部郎中吕宽以治狱赐对，祈易章绶，陛下谕之曰：「朕不欲鞫囚与人恩泽。」宽退以告臣，臣尝书之起居注。陛下前日谕宽是，则前日赐翼非。予夺之间，贵乎一体。小人望风希进，无所不至，幸陛下每于事端，抑其奔竞。请自今臣僚入对，有辄求恩泽者，令有司劾其罪。』从之。环、原之间属羌有明珠、灭臧、康奴三族最大，其北有二川交通西界。宣抚使范仲淹议筑古细腰城断其路，于是檄知环州种世衡与知原州蒋偕共干其事，城成而世衡卒。世衡在边数年，积谷通货，所至不烦县官，益兵增馈，善抚士卒。及卒，羌酋朝夕临者数日，青涧及环人皆画像祠之。范仲淹复檄蒋偕筑堡大虫岭堡，未完而为明珠、灭臧伺间邀击，偕辄从问道遁归，伏庭下请死。王素赦其罪，令毕功。
　　乙酉庆历五年春正月己巳，三司言：更造锡庆院乏材费多，而北使锡宴之所不可阙。诏复以太学为锡庆院如故，别择地建太学。甲戌，右正言、秘阁校理孙甫为右司谏、知邓州。先是，甫言陈执中不效，数请补外，不许。帝尝问丁度用人以资与才孰先，度对曰：『承平宜用资，边事未平宜用才。』甫又劾奏度因对求大用，请属吏。上谕辅臣曰：『度在侍从十五年，数论天下事，顾未尝及私，甫安从得是语?』甫自契丹还，亟命出守。度侍经筵岁久，上每以学士呼之而不名。尝问蓍龟占应之事，乃对：『卜筮虽圣人所为，要之一技而已，不若以古之治乱为监也。』罢河东、陕西诸路招讨使。乙亥，复置言事御史，以殿中侍御史梅挚、监察御史李京为之。唐制，御史不专言职，故天禧初始置言事御史六员，其后久不除。至是，以谏官员不足，复除之。丙子，契丹遣使来告讨夏人回。韩琦言：『朝廷已封册夏国，又契丹以西征回来告，当此之时，若便谓太平无事，则后必有大忧者三。若以前日之患而虑及经远，则后必有大利者一。契丹欲并吞夏人，仓卒兴师，反成败衄，必恐自此交兵未已，此诚朝廷养谋观衅之时也。若能内辑纲纪，外练将卒，休息民力，蓄敛财用，以坐待二虏之弊，则幽蓟、灵夏之地一举而可图。』乙酉，参知政事范仲淹为资政殿学士、知邠州兼陕西四路沿边安抚使，枢密副使富弼为资政殿学士、京东西路安抚使、知郓州。仲淹、弼既出使，谗者益甚，独杜衍左右之，上颇感焉。仲淹愈不自安，因奏疏乞罢政事。上欲听其请，章得象曰：『仲淹素有虚名，今一请遽罢，恐天下谓陛下轻绌贤臣。不若且赐诏不允，若仲淹即有谢表，则是挟诈要君，乃可罢也。』上从之。仲淹果奉表谢，上愈信得象言，于是弼自河北还，右正言钱明逸希得象等意，言弼更张纲纪，纷扰国经，凡所推荐，多挟朋党，疏奏，即降诏罢仲淹、弼。陈执中在中书，数兴衍异议。蔡襄、孙甫之乞出也。事下中书，甫本衍所举用，于是中书共为奏言：谏院今阙人，乞且留甫等供职。既奏，上颔之。衍退归，即召吏出札子，令甫等供职。吏执札子诣执中，执中曰：『向者上无明旨。』吏还白衍，衍取札子坏焚之，执中因谮衍曰：『衍党锢二人，苟欲其在谏院。及臣觉其情，遂坏焚札子以灭迹，怀奸不忠。』上入其言，故与仲淹、弼俱罢。衍为宰相才百二十日也。丙戌，平章事兼枢密使杜衍罢为尚书左丞、知兖州。枢密使贾昌朝平章事兼枢密使，宣徽南院使兼枢密副使王贻永为枢密使，资政殿学士、知郓州宋庠为参知政事。上既罢范仲淹，问章得象谁可代者，得象荐庠第祁。帝雅意属庠，乃复召用之。翰林学士吴育为右谏议大夫、龙图阁直学士左谏议大夫知延州庞籍并为枢密副使。育初尹开封，范仲淹在政府，因白事，数与仲淹迕。既而仲淹安抚河东，有奏请，多为当国者所沮。育取可行者固执行之。先是，田况言：『比来灾咎频仍，蝗潦继作。
　　观当世之弊，验致灾之由，其实役敛重而民愁，和气伤而沴作。役敛之重，由国计之日窘，国计之日窘，由冗兵之日蕃。宜分遣干臣，拣选诸路宣毅、广捷等军，其不堪战者并降为厢军，其厢军之不堪役者并放停。议者必曰：『兵骄久，一旦遽加澄汰，则恐立以致乱。」此虑事者之疏也。去年韩琦汰边兵万余人，岂闻有为乱者?今天下财用不足，以赡冗食之兵，尚或顾恤细故而不思救弊之源，臣窃忧之。』
　　二月戊子朔，分遣内臣往诸路选汰羸兵，其诸州宣毅军过三百人者，无得更募。用韩琦议也。辛卯，诏曰：『比京朝官因人保任，始得叙迁。朕念廉士或不能以自进。其罢之。』时监察御史刘元瑜言：『近年考课之法，自朝官至员外郎、郎中、少卿、监须清望官五人保任，方许磨勘，适长奔竞。』故降是诏。磨勘保任之法实仲淹所建，仲淹既绌，故元瑜亟奏罢之。知制诰余靖乞特降指挥，应合奏荫亲属，臣僚所奏子孙、弟侄，特令不拘年甲，以广赏延之典。从之。戊戌，讲《诗》，起《鸡鸣》，尽《南山》篇。先是，讲官不欲讲《新台》，帝谓曾公亮曰：『朕思为君之道，善恶皆欲得闻，况诗三百皆圣人所删定，存劝戒，岂当有避也?』乃命自今讲读经史，毋得辄遗。兼侍御史知杂事赵及权判吏部流内铨。初，铨吏匿员阙，与选人为市。及奏：阙至，即榜之吏部。榜阙自及始。乙巳，以马军都虞候公廨为太学。
　　三月戊午，迩英阁讲《诗﹒匪风》篇曰：『谁能烹鱼，溉之釜鬵。』帝曰：『老子谓治大国若烹大鲜，治小国若烹小鲜，义与此同否?』丁度对曰：『烹鱼烦则碎，治民烦则散，非圣学深远，何以见古人求治之意乎?』杜衍、范仲淹、富弼既罢，枢密副使韩琦上疏言：『陛下用杜衍为宰相，方及一百二十日而罢。范仲淹以夏人初附，自乞保边，固亦有名。至于富弼之出，则所损甚大。富弼大节难夺，天与忠义，昨契丹领大兵压境，命弼使北，以正辩屈强北，卒复和议，忘身瘁事，古人所难，故近者李良臣自北来归，盛言北方自北主而下皆称重之。陛下两命弼为枢密副使，皆弗有其功，辞避不受。逮抑令赴上，则不顾毁誉，动思振缉纪纲，其志欲为陛下立万世之业尔。近日臣僚多务攻击忠良，取快私忿，非是国家之福，惟陛下久而察之。』疏入，不报。而董士廉又诣阙讼水洛城事，辅臣多主之，琦不自安，恳求补外。辛酉，琦罢枢密副使、知扬州。丙子，诏礼部贡院增天下解额。己卯，迩英阁讲《诗﹒六月》篇。上曰：『此序自《鹿鸣》至《菁菁者莪》，皆帝王常行之道，或止当时事耶?』杨安国对曰：『昔幽王失道，小雅尽废。四夷交侵，中国道微。先儒所以作此序，为万世监也。』于是上再令讲之。又诏：『补荫选人，自今只令吏部流内铨候该参选日，量试所习艺业注官。其庆历三年十一月条制勿行。』迩英阁读《汉书》高祖封韩信为齐王事，上曰：『高祖之从谏，善用人不疑如此。』丁度对曰：『高祖聪明大度，故臣下得尽其诚，不然，何以基帝业也?』丙戌，罢入粟授官。是月，欧阳修上疏：『伏见杜衍、韩琦、范仲淹、富弼等皆是陛下素所委任之臣，一旦相继而罢，天下士皆素知其可用之贤，而不闻其可罢之罪。自古小人谗害忠贤，其识不远。欲广陷良善，则不过指为朋党；欲摇动大臣，则必须诬以专权。其何故也?善人少过，难为一二求瑕，惟指以为朋党，则可一时尽逐。大臣不可以他事动摇，惟有专权是人主之所恶，故须此说方可倾之。臣料杜衍等四人各无大过，而一时尽逐，必有朋党、专权之说上惑圣聪。臣请详言之：杜衍为人清审而谨守规矩，仲淹则恢廓自信而不疑，韩琦则纯正而质直，富弼则明敏而果锐。四人为性既各不同，虽皆归于尽忠，而其所见各异，故于议事多不相从。至如杜衍欲深罪滕宗谅，仲淹力争而宽之。仲淹谓契丹必攻河东，请急修边备，富弼料九事，力言契丹必不来。至如尹洙，亦号仲淹之党，及急水洛城事，韩琦则是尹洙而非刘沪，仲淹则是刘沪而非尹洙。此数事尤为彰著，陛下素已知者。此四人者，可谓公正之贤也。平日闲居，则相称美之不暇；为国议事，则公言廷争而无私。以此而言，臣见杜衍等真得汉史所谓忠臣有不和之节，而小人谗为朋党，诬矣。陛下于千官百辟之中亲选得此数人，一旦罢去，而使群邪相贺于内，四夷相贺于外，此臣所以为陛下惜也。』疏入，不报。指修为朋党者益恶焉。
　　夏四月丁亥朔，司天言：日当食，而阴晦不见。宰臣率从官称贺。御史李京言：『自宝元初定襄地震，压死者数万人，殆今十年，震动不已，岂非西、北二边有窥中国之意乎?孟夏雷未发声，岂非号令之不信乎?愿陛下饬边臣备夷狄，戒辅臣谨出命，以厌祸于未形。』上嘉纳之。壬辰，迩英阁讲《诗﹒小旻》篇曰：『如彼泉流，无沦胥以败。』帝谓赵师民曰：『以水论政，其有指哉?』对曰：『水性顺则通，通则清；逆故壅，壅则败。喻用贤则王政通而世清，用邪则王泽壅而世浊。幽王失道，绌正用邪。正不胜邪，虽有善人，不能为治，亦将相牵以沦于污败也。』丁未，讲《诗》至《巷伯》篇，注有鲁男子独处之事。帝曰：『嫌疑之际，古人所谨。此不著古人姓氏，岂圣人特以设教邪?』戊申，平章事兼枢密使章得象罢为镇安节度使、同平章事、判陈州。得象在中书八年，畏远名势，宗党亲戚，一切抑而不进，然无所建明，里行孙抗数以为言，而得象亦十二章请罢，上乃许之。平章事兼枢密使贾昌朝加昭文馆大学士、监修国史，参知政事陈执中依前官平章事兼枢密使。庚戌，枢密副使吴育为参知政事，翰林学士承旨兼中书舍人丁度为枢密副使。
　　五月，上封者多言诸路转运判官竞为苛刻。己巳，诏见任转运判官岁满者皆罢。
　　秋八月甲子[2]，监察御史包拯为契丹正旦使，阁门通事舍人郭??副之[3]。契丹馆伴者谓拯等曰：『雄州新开便门，乃欲诱纳叛人以刺候疆事乎?』拯曰：『欲刺知北事自有正门，何必便门也?本朝岂尝问涿州开门邪?』敌折，不复言。及拯使还，具奏：『今边上将帅尤在得人。昔太祖经营四方，选勇于忠实者分控西北边，皆一任十余年不迁，卒获其效。今则不然，莅事未几，即图迁徙，又何暇于训练备御乎?臣欲乞今后应沿边要冲之处，专委执政大臣精选素习边事之人以为守将，其代州尤不可轻授。如得人，责以实效，虽有微累，不令非次移替，所贵军民安其政令，缓急不致败事。』甲戌，降河北都转运按察使欧阳修为知制诰、知滁州。
　　九年甲辰，徙江南东路转运按察使杨纮知衡州。纮尝言：『不法之人不可贷，如使肆贪残于一郡一邑，害良民千万家，不若去之不利一家尔。』闻者望风解去，然竟坐苛刻下迁。纮，亿从子，为亿后。其为江东转运按察使，富弼所荐也。
　　冬十月辛酉，祔章献明肃皇后、章懿皇后神主于太庙，大赦天下。诸路转运使昨带按察之名，比闻过为烦苛，吏不安职，其并罢之。时执政沮改范仲淹、富弼所行事，因肆赦，遂有此命。初，议者请覃恩百官且优赐军士，参知政事吴育曰：『无事而启侥幸，谁为陛下建此者，请治之。』已而帝语辅臣曰：『外人怨执政，宜防喧哗。』育曰：『此必建议者欲以动摇上听，愿毋虑。臣既以身许国，何惮此耶?』帝尝遣中使察视山东盗贼，还奏盗不足虑，而言兖州杜衍、郓州富弼，山东尤尊爱之，此为可忧。帝欲徙二人淮南，育曰：『盗诚无足虑，然小人乘时以倾大臣，非国家之福。』议遂格。辛未，始班历于夏国。庚辰，罢宰臣兼枢密使，又诏枢密院凡军国机要，依旧同商议施行。十一月，枢密院请自今进退管军臣僚、枢边长吏、路分兵马钤辖以上，并与宰臣同议。从之。辛卯，诏京东路提点刑狱司体量石介存亡。先是，介受命通判濮州，归家待次，病卒。夏竦衔介甚，且欲倾富弼。会徐州狂人孔直温谋反，搜其家，得介书。竦因言介实不死，弼阴使入契丹谋起兵，弼为内应，故有是命。时亦有诏下兖州勘介死虚实，知州杜衍会官属语之，泰宁节度掌书记龚鼎臣独曰：『介平生直凉，宁有是耶?愿以合族保其必死。』衍竦然，探怀中奏藁示之曰：『老夫既保介矣。君年少，见义必为，安可量哉！』国子监直讲孙复责监虔州税，孔直温败，索其家，得遗复诗故也。甲午，迩英阁讲《诗﹒角弓》篇。上曰：『幽王不亲九族，以至于亡。』杨安国对曰：『冬至日，陛下亲燕宗室，人人抚籍，岂不广骨肉之爱也?』上又曰：『《书》载「九族既睦，平章百姓」，此帝尧之盛德也，朕甚慕之。』乙未，迩英阁讲《诗﹒都人士》篇。上曰：『古人冠服必称其行，今冠服或过之行，未必如古人也。』又读《经武圣略》，至『真宗朝，李继和上言：国初李汉超在关南，以私钱贸易佐公用，人或绳奏之，太祖反令尽除所过税』，上曰：『任人如此，孰不尽力哉?』诏以边事宁息，盗贼衰止，知郓州弼、知青州张存并罢安抚使，知邠州范仲淹罢陕西四路安抚使。其实谗者谓石介谋北，弼将举一路兵应之故也。仲淹先引疾求解边任，是日，改知邓州。
　　丙戌庆历六年春正月戊子，知制诰王尧臣罢三司使，为翰林学士承旨。尧臣主计凡三年，前使姚仲孙借内藏钱数百万，久不能偿，尧臣悉按籍偿之，而军国之费犹沛然有余，盖未尝加赋于民也。益、梓、夔三路转运使皆乞增盐井课，岁可为钱十余万，尧臣固不从。上问其说，对曰：『庸蜀僻远，恩泽鲜及，而贡入常倍，民力由此困。朝廷既未有以恤之，而又牟利焉，是重困也。』上善其对。已而言于上曰：『臣之术止于是矣。且臣母老，愿解烦剧。』既罢，上慰劳之。尧臣顿首曰：『非臣之能，惟陛下信用臣尔。』甲午，命翰林学士孙抃权知贡举。
　　二月癸丑，司天监言：日当食三月朔。上谓辅臣曰：『日食之咎，盖天所以谴告人君。愿罪归朕躬而无及臣庶也。凡民之疾苦，益思询究而安利之。』
　　三月辛巳朔，日有食之。庚寅，登州地震，岠嵎山摧。自是震不已。每岁震，即海底有声如雷。壬寅，御崇政殿，赐进士贾黯等一百三十人及第，一百九十人出身，一百十七人同出身。癸卯，赐诸科及第并出身者四百十五人。
　　夏五月，减邛州盐井岁额缗钱一百万。川峡四路盐课，县官之所仰给，然井源或发或微而责课如旧，任事者以为功，往往贻患于后人。朝廷切于除民疾苦，有司上言，辄为蠲减，前后不可悉数。
　　六月丁巳，流星出营室南，大如杯，其光烛地，隐然有声。占曰：『兵出。』癸亥，帝谓辅臣曰：『天之谴告人君，使惧而修德，亦犹人君知臣下之过，先亦戒敕，使得自新，则不陷于咎恶也。』贾昌朝等皆引咎再拜。参知政事吴育与宰相贾昌朝不相能，监察御史唐询希昌朝意，上奏曰：『贤良方正直言极谏、茂材异等科由汉涉唐，皆不常置。若天见灾异，政有阙失，则诏在位荐之。请自今不与进士同时设科。』疏上，帝刊其名付中书。育奏疏驳之。上是育言，即诏礼部自今制科随进士贡举，其著为令，仍须近臣论荐，毋得自举。上因谕辅臣曰：『彼上言者乞从内批以行，今乃知欺罔也。』育又奏曰：『阴邪沮事，正当明辨。人臣言涉机密，欲归德于君，成国之美，此类可以刊名付外。制策天下公共，废置可以明述，岂宜阴有沮革，欲自上行?此正奸罔所为。愿出姓名批敕，以明国法。』育本由制策进，上数称其贤，以为得人，故询力排诋，意在育不在制科也。
　　秋七月，三司使王拱辰言：『太祖时兵十二万，太宗时十八万，章圣时四十万，今过倍之[4]。兵在精不在众，冗散坐食，非计也。三司虽总财用大计，而事实在外。请诸道帅臣并任其责。』乙酉，诏判大名府夏竦、知并州郑戬、知永兴军程琳并兼本路计置粮草事。丙申，右正言、知制诰、知吉州余靖为将作少监、分司南京，许居韶州。初，靖为谏官，尝劾奏太常博士茹孝标不孝，匿母丧坐废。靖既失势，孝标因与知谏院钱明逸言：靖少游广州，犯法受笞。会朝廷下广州，按得其实。靖初名希古，曲江主簿善遇之。知韶州者疾主簿，捃其罪，唯得与靖接坐。主簿既以违敕停任，而靖受笞，后乃更名，取解他州及第。案牍具在，故有是命。壬寅，上谓宰相曰：『前日除李用和子璋为阁门副使，今次子珣求为通事舍人。朕已谕之曰：「朝廷爵赏，所与天下共也。傥戚里之家兄弟迁补如己欲，朕何以待诸勋旧乎?」』
　　八月癸卯，御崇政殿，策试贤良方正能直言谏太常博士钱彦远及武举人。彦远策入第四等。彦远，易之子，明逸之兄也。宋兴以来，父子兄弟登制科者，钱氏一家而已。癸酉，参知政事吴育为枢密副使，丁度参知政事。育在政府，遇事敢言，与宰相贾昌朝争议上前，殿中皆失色，育论辩不已，乃请曰：『臣所辩者，职也。顾力不胜，愿罢臣职。』因与度易位。
　　九月庚寅，户部副使夏安期为陕西转运使。安期与诸路经略安抚司议边费，凡奏省员及汰边兵之不任役者五万人。时数有灾异，侍御史知杂事梅挚引《洪范》上变戒曰：『王省惟岁，谓王总群吏如岁兼四时，有不顺则省其职。今日食于春，地震于夏，雨水于秋，一岁而变及三时，此天意以陛下省职未至而丁宁告戒也。伊洛暴涨，海水入台州，浙江溃防，黄河溢埽，所谓「水不润下」。陛下宜责躬修德，以回上帝之眷佑。阴不胜阳，则灾异衰止而盛德日起矣。』
　　冬十一月，权御史中丞张方平权三司使。河北盐务在沧、滨二州，岁课凡千一百四十五名，以给一路。自开宝以来，听人贸易，官收其算，岁为额十五万缗。王拱辰为三司使，复建议悉榷二州盐，于是三司更立榷法，而未下也。方平见上，问曰：『河北再榷盐，何也?』上曰：『始议立法，非再也。』方子曰：『周世宗榷河北盐，犯辄处死。世宗北伐，父老遮道泣诉，愿以盐课均之两税钱而弛其禁。世宗许之。今两税盐钱是也，岂非再榷乎?』上大悟，曰：『卿语宰相立罢之。』方平曰：『法虽未下，民已户知之。当直以手诏罢之，不可自有司出也。』上命方平密撰手诏，下之河朔，父老相率拜迎于澶州，为佛老会七日，以报上恩，且刻诏书北京。其后父老过诏书下，必流涕。辛丑，猎于城南东韩村。是时道傍居民或畜狐兔凫雉驱入场中，上因谓辅臣曰：『畋猎所以训武事，非专务获也。』悉令纵之。
　　丁亥庆历七年春正月戊子，尚书左丞、知兖州杜衍为太子少师致仕，时年方七十。正旦日，上表愿还印绶。宰相贾昌朝素不喜，遽从其请。议者谓衍故宰相，一上表即得谢，且位三少，皆非故事。盖昌朝抑之也。己，《庆历编敕》成，凡十二卷，别为总例一卷，视天圣敕增五百条。
　　二月癸未，诏求宽恤民力之事，听官吏驿置以闻，上其副于转运司。利害明白者，转运司专行之。癸巳，诏曰：『自冬讫春，旱暵未已。朕惟灾变之来，应不虚发，殆不敏不明，以干上帝之怒。与其降疾于人，不若移灾于朕。中外臣僚指当世切务，实封条上。』杨察进诏草，以为未尽罪己之意，令更为此诏。乙未，平章事贾昌朝罢判大名府、河北安抚使，枢密副使吴育为给事中归班。昌朝与育数争论帝前，论者多不直昌朝。时方闵雨，昌朝引汉灾异策免三公故事上表乞罢，而中丞高若讷言阴阳不和，责在宰臣。帝用其言，即罢昌朝等，寻复命育知许州。判大名府夏竦充枢密使。故事，文臣自使相除枢相，必纳节还旧官，独竦不然。初降制召竦为宰相，谏官、御史言：『大臣和则政事修。竦与陈执中论议素不合，不可使共事。』越三日，遂贴麻改命焉。知益州文彦博为枢密副使。上议再畋近郊。南城之役，卫士不及整而归，以夜有雉陨于殿中，谏者以为不祥。是月乙亥，诏将复出，谏者甚众，诏罢出猎。丙申，诏群臣无得以郊祀请加尊号。丁酉，改枢密副使文彦博为参知政事，右谏议大夫高若讷为枢密副使。己亥，赐侍讲曾公亮三品服，上御迩英阁面赐之，仍宣谕曰：『即讲席赐卿，所以尊宠儒臣也。』壬寅，降宰臣陈执中为给事中，参知政事宋庠为右谏议大夫，工部侍郎丁度为中书舍人。先是，贾昌朝引汉故事乞罢相，执中等复申前请，于是各降官一等而辅政如故。上之幸西太一宫也，日方炎赫，却盖不御，及还而雨，是日大浃。诏权停贡举。
　　夏四月己酉，内出诏曰：『前京东转运使薛绅任部吏孔宗旦、尚同、徐程、李思道等为耳目，侦取州县细过，以滋刑狱，陷害人命，时号「四瞪」；前江东转运使杨纮、判官王绰、提点刑狱王鼎皆亟疾苛察相尚，时号「三虎」，是岂称朕忠厚爱人之意欤?纮已降知衡州，而绅等故在，其降绅知陕州，鼎知深州。绰方居丧，候服除日取旨。自今皆毋得用为监司。宗旦等四人并与远小处差遣。』绰，益都人。鼎，沿子，与纮三人者，皆范仲淹所选用也。天章阁待制、侍讲杨安国因讲筵为上言『三虎』、『四瞪』事，故有是诏。壬子，御正殿，复常膳，仍赐二府《喜雨》诗。丁卯，上封者言：『诸路转运司广要出剩，求媚于上，以民输赋税，已是大半之赋，又令加耗，谓之「润官」，愿陛下阅其奏目，或有横加收敛，名为出剩，乞赐绌贬，使民知陛下之意。仍乞严行戒励，必然止绝。』上览之曰：『古称取敛之臣甚于盗贼，今如此掊敛，与朕结怨于民也。亟下诏止绝之。』讲筵读《贾谊传》。论三公、三少皆天下端士，与太子居处出入，故少成若天性，习惯如自然。帝曰：『朕昔在东宫，崔遵度、张士逊、冯元为师友，此三人皆老成人。至于遵度，尤良师也。』
　　五月己亥，命翰林学士杨察除放天下欠负。
　　六月壬戌，置北京留守司御史台。先是，夏竦谗言石介实不死，富弼阴使入契丹谋起兵。竦在枢府，又谗介说敌不从，更为弼往登、莱结金坑凶恶数万人欲作乱，请发棺验视。朝廷复诏监司体量。中使持诏至奉符，提点刑狱吕居简曰：『今破冢发棺而介实死，则将奈何?且丧葬非一家所能办也，必须众乃济。若人人召问之，苟无异说，即令结罪保证，亦可应诏矣。』中使曰：『善。』及还奏，上意果释。秋八月丁未，赐汝州龙兴县处士孔畋粟帛。畋，孔子四十六代孙，隐居县之龙山。性孤洁，臺读书。有田数百亩，赋税常为乡里先，遇岁饥，分所余周不足者。闻人之善，若出于己，动止必依礼法。环所居百里，人皆爱慕之。葬其父，庐墓三年，卧破棺中，日食米一溢。壁间生紫芝数十本。州以行义闻，故有是赐。初置天章阁直学士，位在龙图阁直学士之下。
　　九月癸巳，以北宅为广亲宅。先是，帝以秦王子孙众多而所居隘狭，乃命修王钦若故第增益之。
　　冬十月，太子太傅致仕李迪卒，帝篆其墓碑曰『遗直之碑』，又改迪所葬鄄城之乡曰遗直乡。
　　十一月戊戌，祀天地于圜丘，大赦。是日，贝州宣毅卒王则据城反，僭号东平郡王。
　　十二月庚戌，枢密直学士明镐为河北体量安抚使。甲寅，知沧州高继隆为东上阁门使、知贝州。三司使张方平言：『勘会陕西用兵以来，内外所增置禁军八百六十余指挥，约四十有余万人，内马军一百二十余指挥，若马数全足，计六万有余匹。其系三路保捷、振武、宣毅、武卫、清边、蕃落等指挥并本道上兵连营仰给，约二十余万人，比屯驻戌兵当四十万人。又自庆历三年以后增添给送西北银绢、内外文武冗官日更增广，所以三司经用不赡，天下山泽之利，茶盐酒税，比之先朝以前，例皆大有增剩，可谓无遗利也。然有司调度交见匮乏，直以支费数广、不量入以为出所致尔。今禁兵之籍不啻百万人，坐而衣食，无有解期，七八年天下已困，而中外恬然不知营救。臣以不才，谬当大计，谨具大略，乞下中书、枢密院审加图议，裁于圣断，变而通之。』
　　戊子庆历八年春正月辛未，夏国主曩霄卒。曩霄凡七娶，五曰野利氏，遇乞从女也。会有告遇乞兄弟谋作乱，曩霄遂族遇乞刚浪凌、城逋等，既而曩霄悔恨，下令访遗口，得遇乞妻，与之私通。野利氏觉之，乃出为尼，号没藏大师。既娠而曩霄死。没藏，大族也，讹庞为之长。讹庞曰：『夏自祖考以来，父死子继，国人乃服。今没藏尼娠先王之遗腹，幸而生子，则可以嗣先王矣。』遂立没藏而伪号太后。曩霄既死三月，谅祚生。丁丑，参知政事文彦博为河北宣抚使，本路体量安抚使、枢密学士明镐副之。镐督诸将攻贝州城，久不下，彦博乞身往破贼，故遣彦博宣抚。先是，枢密使夏竦恶明镐，恐其成功，辄从中沮之。彦博因言：『军事愿得专行。』戊寅，诏许彦博以便宜从事。乙未，日赤无光。
　　闰正月庚子朔，文彦博夜选壮士二百，衔枚由地道入，贼众惊溃。王信捕得则，诏以槛车送京师。改贝州曰恩州。丁未，祠部员外郎、秘阁校理张瑰为两浙转运使。瑰十年不磨勘迁官，朝廷奖其退静，故用之。戊申，参知政事文彦博为礼部侍郎、平章事，右谏议大夫明镐端明殿学士、给事中。辛酉，崇政殿亲从官颜秀、郭逵、王胜、孙利等四人谋为变，杀军校，劫兵仗，登延和殿屋入至禁中，焚宫帘，斫伤内人臂。其三人为宿卫兵所诛，王胜者走匿宫城北楼，经日乃得，而捕者即支分之。带御器械王从善等五人皆外迁，独杨怀敏领职如故，枢密使夏竦庇之也。丙寅，磔王则于都市。
　　二月癸酉，杨怀敏落入内副都知，复为左藏库使、通州团练使、滑州钤辖，始从御史之言也。何郯击怀敏尤力，上谕郯曰：『古之谏臣尝有碎首者，卿能行此否?』郯对曰：『古者君不从谏，故臣有碎首。今陛下无谏不从，何用如此?若必碎首，则美归臣下而过在君上也。』上忻纳之。戊寅，改新知荆南范仲淹复知邓州。仲淹在邓二年，邓人爱之。及徙荆南，众遮使者请留，仲淹亦愿留。诏从其请。
　　三月甲寅，幸龙图、天章阁，出手诏赐辅臣曰：『间者西陲御备，天下绎骚，虽常赋有增而经用不给。加以承平浸久，仕进多门，人浮政滥，员多缺少。又牧宰罕闻奏最，将帅艰于称职。西北多故，虏态难常。献奇谲空言者多，陈悠久实效者少。思济此务，罔知所从。悉为朕条画之。』又诏翰林学士、三司使、知开封府、御史中丞曰：『欲闻朕躬缺失、左右朋邪、中外险诈、州郡暴虐、法令非便民者及朝廷机事，其悉以陈。』皆给笔札，令即坐上对。时枢密使夏竦知执中不学少文，故为帝谋，意欲困执中也。执中方力辞，未许，参知政事宋庠请至中书合议上对，许之。论者以庠为知体。是日，翰林学士张方平既退朝会，锁院草制。方平即条对所问，夜半，与制书俱上。曰：『臣昨在三司，计会天下财用出入之籍及建隆以来兵数，乞朝廷速加图议。望严令天下，禁止招募，命逐路转运使、提点刑狱分按所部，拣选疲老，便与放停。若虽系禁军，其间羸弱、惮于教阅，愿退就厢军者，亦听从便。臣曾勾当三班院，在院使臣景祐中约计四千余员，今六千五百余员。臣勘会学士院两省以上官，景祐中四千余员，今六千余员。臣任御史中丞，将本台班簿点算，景祐中，京朝官不及二千八百员。臣判流内铨，取实在铨选人毕，竟不知数目，大约三员守一缺，略计万余人。十年之间，所增官数如此，若更五七年后，其将奈何?每岁入官之路，徼幸攀援，日生新例，不可胜数。澄源培本，在陛下命令而已。乞令中书、枢密院各具逐年诸色入仕名目及人数，取其侥幸弊滥尤甚者，逐色别立条约，稍加裁损。臣闻先朝以前，虽将相大臣之家，子孙犹多白衣未仕者。今自少卿、监以上，辄每岁任一人，不亦过乎?祖宗之时，文武官不立磨勘年岁，不为升迁资序，有才用名实之人，或从下位，便见超擢；无才用名实之人，有守一官至十余年不改转者，故当时人皆自勉，非有劳效，知不得进。自祥符之后，朝廷之议，益循宽大，故令自监当入知县，知县入通判，通判入知州，皆以两任为限。又令守官及三年，即例得磨勘。先期行之，人始知恩，未见有弊。及今岁年深久，习以为常，皆谓本分合得，无贤不肖，莫知所劝。愿陛下稍革此制，其应磨勘叙迁者，必有劳绩可褒，或朝廷特敕择官保任者，即与转迁。其保任之法，应须选择清望有才识之人，即命举之。如此，则是委执政之臣举清望官，委清望官举亲民官。官有缺员，随员数令举，又足以见圣恩急才爱民之意也。至于将帅之任，仍宜久于其职。祖宗任李汉超、郭进、贺惟忠、李谦溥、姚内斌、董遵诲、侯赞、杨延昭等，远或二十年，近犹八九年，假之事权，略其细故，不为间言轻有移易，又不与高官，常令志有所未满，不怠于为善也。今则不然，武臣指边郡谓之边任，借之为发身之地。历边任者，曾无寸劳薄效，不数年径至横行、刺史、防团、廉察，而又移换改易，地形山川未及知，军员士伍未及识，吏民土俗未及谙，已复去矣。愿陛下鉴祖宗故事，重爵赏以待功劳，责久任以观能效，亦驭将帅之一节也。』帝览奏惊异，诘旦，更赐手札，问诏所不及者。方平即日复上对曰：『今兹圣心因昨保州、恩州之变，得无常以河北为意者乎?臣曾勘会河朔厢、禁军仅二十万人，禁军五之四，然体问其中疲老不任征役者甚多。若朝廷密谕安抚、部署及转运使、提点刑狱官，此后一切且住招填，令依常例旋行拣放，频作番次，拣选少作人数放停，使由之而不知，无得漏露朝旨。岁年后稍稍团并，据所缺指挥发在京禁军就逐州驻劄，使其势足与土兵相制，庶乎置器于安也。今兹圣心因昨卫士震惊，宫省得无以亲卫为意者乎?国初循周制，置诸班直，备爪牙士属殿前司，置亲从官属皇城司，然皆游惰无根蒂、莫容其身者乃来应募。前此变故卒生意外，臣恐当有以惩创之。若于诸班直中选其年劳久次者，至于东、西下班殿侍有门阀家业者及诸军中死事者之孤稍有材胜兵者，严立保委之法，选取千人，以充殿内之卫，仍领属皇城司，令枢密院、殿前司立定选补格式、岁月更代之法，岁满则优迁之，愿留者令皇城司保任。委是壮愿谨良，则听留。若其功过之准、教习之法、居处之制、颁给之例，即请自朝廷裁议。臣闻太祖训齐诸军，法制甚严，军人不得衣皂，岂有红紫之服?葱韭不得入营门，岂知鱼肉之味?每请月粮时，营在城西者即于城东支，营在城东者即于城西给，须令自负以劳役之。今则异矣，臣尝入朝，见诸军帅从卒一例新紫罗衫、红罗抱肚、白绫袴、丝鞋，戴青纱帽，拖长绅带，鲜华烂然。计其所受廪给，不足一身之费。若有妻子，争得不饥冻?此军情所以易动也。臣窃惟陛下御极，于今且三十年，甚盛之事，所以感格天地、结洽人心之深者，以其至仁慈厚，好生恶杀，哀矜庶狱，惟刑之恤也。近因贝贼挟妖为乱，州郡承风觉发妖事，蔓延平民，岂无奸人乘便创造疑似，或挟雠怨更相攀引?榜掠之下，何求不获!臣惜陛下三十年甚盛功德亏于一篑，奈何轻用刑狱，以危天下，招致沴气，以速民怨者乎?至于天下大势，臣请为陛下言之：臣观古今治乱之变，不在其他，只在上下之势离合而已。比年以来，朝廷颇引轻险之人布之言路，违道干誉，利口为贤，内则言事官，外则按察官，多发人闺门暧昧、年岁深远、累经赦宥之事，故自将相以下至于卿大夫士，惴惴危恐，莫有泰然而自安者。愿陛下深为留神，务在通上下之情欲，在审于听受而已。』上览奏，益异之，书『文儒』二字以赐方平。翰林侍读学士叶清臣在永兴条对，其言多劘切权贵，且曰：『陛下欲息奔竞，此系中书。若宰相裁抑奔竞之流，则风俗敦厚，人知止足；宰相用俭佞之士，则贪荣冒进，激成浑波。向有职在管库，日趋走时相之门，入则取街谈巷言以资耳目，出则窃庙谟朝论以惊流辈，一旦皆擢职司，以酬所任。比日人士竞踵此风。出入权要之家，时有「三尸」、「五鬼」之号，乃列馆职，或置省曹。台谏官为天子耳目，今则尽为宰相肘腑，宰相所恶则捃以微瑕，公行击搏；宰相所喜则从而唱和，为之先容。中书政令不平，刑罚不当，则箝口结舌，未尝敢言。人主纤微过差或宫闱小事，则极言过当，用为讦直。宋禧为御史，劝陛下宫中畜犬设棘以为守卫，削弱朝体，取笑夷狄。王逵两为湖南转运使，所至苛虐，诛剥百姓，徙配无辜，特以宰相故旧，不次拔擢。如此，是长奔竟也。』其他所列利害甚众。
　　夏四月己巳朔，封曩霄子谅祚为夏国主。谅祚生甫三月，诸将未和议者谓可因此时皆以节度使命诸将，使各统所部，可分弱其势，冀绝后患。判延州程琳言：『幸人之丧，非所以示夷狄。不如因而抚之。』或请乘隙举兵，知庆州孙沔亦言：『伐丧非中国体。』上诺其言，遂趣有司行册礼，然议者颇惜其失机会。参知政事丁度罢为紫宸殿学士兼翰林侍读学士，给事中、权三司使明镐为参知政事。文彦博自贝州入相，数推镐功，故丁度罢而镐代之。诏：『科场旧条皆先朝所定，宜一切无易。』时礼部贡院言：『祖宗以来，得人不少，考较文艺，固有规程，不须变更，以长浮薄。请并加旧制。』故降是诏。初，诏外州发解到省，差官覆考，寻罢之。盖虑因此或致抑退寒士故也。辛卯，置河北四路安抚使，命知大名、真定府、瀛、定州者领之，韩琦知定州，王拱辰知瀛州，鱼周询知成德军。先是，贾昌朝判大名府兼河北安抚使矣。初改文明殿学士为紫宸殿学士，御史何郯曰：『紫宸不可为官称。』
　　五月乙巳，诏改旧延恩殿之名为观文殿，仍改紫宸殿学士为观文殿学士。御史何郯言：『伏见枢密使、平章事夏竦其性邪，其欲侈，其学非而博，其行伪而坚。有纤人善柔之质，无大臣鲠直之望。事君不顾其节，遇下不由其诚。肆己之欺诬谓可以蔽明，任己之侧媚谓可以矫正。犯纪律之所戒而不耻，冒名教之所弃而无疑。聚敛货殖，以逞贪恣，不可格以廉耻之行；比周权幸，以图进取，不可语以忠正之方。近者卫兵为乱，突入宫掖，而竦只缘管皇城司内臣杨怀敏素与交通，曲为掩藏，欲以结纳。主忧于上而不为之恤，民议于下而不知为非。今怀敏既黜而竦独留，中外之心无不愤激。伏望陛下上为社稷之谋，下慰臣庶之望，与众永弃，示人不私，岂不盛哉?岂不快哉?』辛酉，夏竦罢枢密使、判河南府。言者既数论夏竦奸邪，会京师同日无云而震者五，上方坐便殿，趣召翰林学士，俄顷张主【杰按：主，“方”之误。】平至，上谓曰：『夏竦奸邪，以致天变如此。亟草制出之。』方平请撰驳辞，上意遽解。曰：『且以均劳佚命之。』给事中、参知政事宋庠充枢密使。壬戌，枢密副使、左谏议大夫庞籍为参知政事。
　　六月壬辰，帝语辅臣曰：『春夏久雨，朕日蔬食，夙夜祷于上帝。傥霖淫未止，当去食啜水，冀移灾朕躬。然不欲使外闻之，嫌其近名耳。』宰臣文彦博对曰：『今景气澄晏，实圣德感通也。』参知政事明镐疽发背卒。丙申，司空致仕章得象卒。初，陕西军兴，移用不足，知商州皮仲容始献议采洛南县、虢州青铜，置二监以铸钱。既而陕西都运使张奎、知永兴军范雍请铸大钱，与小钱兼行，大钱一当小钱十。及奎徙河东，又铸大铁钱，亦以一当十，陕西复采仪州黄铜置监铸大钱。朝廷因敕江南铸大铜钱，而江、池、虢、饶州又铸小钱，钱悉辇至关中，数州钱杂行，大约小铜钱三可铸当十大铜钱一，以故民间盗铸者众，钱文大乱，物价翔踊。知并州郑戬请河东铁钱且以二当铜钱一，又以三当一，或以五当一。是月，翰林学士张方平、宋祁、御史中丞杨察与三司使叶清臣先上陕西钱议，请以江南、仪、商州大铜钱一当小钱三，又言：『奸人所为不铸小铁钱者，以铸大铜钱得利厚而官不禁。若铸大铜钱无利，又将铸小铁钱以乱法。请以小铁钱三当铜钱一。』既而又请河东小铁钱如陕西，亦以三当一，且罢官所置炉。朝廷皆施用其言，自是奸人稍无利。其后诏商州罢铸青黄铜钱，又令陕西大铜钱、大铁钱皆一当二，盗铸乃止。然令数变，兵民耗于资用，类多咨怨，久之始定。
　　秋七月，诏河北水灾，其令州县募饥民为兵。
　　冬十月丁亥，屯田员外郎范祥提点陕西路刑狱兼制置解盐。祥先请变两池盐法，故有是命，使自推行之。其法旧禁盐地一切通商，盐入蜀者亦恣不问，罢并边九州军人中刍粟，第令入实钱，以盐偿之，视入钱州军远近及所指东南盐第优其估，东南盐又听入钱。永兴、凤翔、河中岁课入钱总为盐三十七万五千大席，授以要券，即池验券，案数而出，尽弛兵民辇运之役。又以延、环、庆、渭、原、保安、镇戎、德顺地近乌白池，奸人私以青盐入塞，侵利乱法，乃募人入中，池盐予券，优其直，还以池盐偿之，以所入盐官自出鬻，禁人私售，峻青盐之禁。行之数年，猾商贪贾无所侥幸，关内之民得安其业，公私以为便云。己亥，作『皇帝钦崇国祀之宝。』真宗尝为『昭受乾符之宝』，凡斋醮、表章用焉。及大内火，宝焚，命宰相陈执中书，付有司别刻之。
　　十一月，殿中侍御史何郯为礼部员外郎兼侍御史知杂事。初，台缺知杂，执政欲进其党。上特用郯，且谕郯曰：『卿不阿权势，故越次用卿。』诏河北水灾，民流离道路、男女不能自存者，听人收养之后，毋得复取其庸雇者，自从私券。壬戌，以畿内物价翔贵，于新城外置十二场，官出来【杰按：来，疑为“籴”之误。】，裁其价，以济贫民。时雨潦害稼，坏堤防，两河间尤甚。
　　十一月乙丑，德音改明年元，降天下囚罪一等，徒以下释之。出内藏钱帛赐三司贸粟，以赈河北流民。丙子，诏三司：河北沿边州军，客人入中粮草改行四说之法，每以一百贯为率，在京支钱三十贯，香药象牙十五贯；在外支盐十贯，茶四十贯。初，权发遣盐铁判官董沔言：『端拱、淳化时，祖宗北伐燕蓟，西讨灵夏，以至真宗朝二边未和，用兵数十年，然犹帑藏充实，人民富庶。何以致其然哉?行三说入中之法尔。自西人扰边，国用不足，民力大匱，得非废三说之法邪?请依旧行三说，以救财用困乏之弊。』乃下三司议，因言：『自见钱法行，京师之钱入少出多。庆历七年，榷货务缗钱入百十九万，出二百七十六万，恐无以赡给，请如沔议。』旧法每一百贯支见钱三十贯，香药象牙三十贯，茶引四十贯。至是，加以向南末盐为四说而行之。
　　
校勘记
[1]邵饰  原作『邵节』，据《长编》卷一四七、《京口耆旧传》卷三《邵饰传》改。
[2]八月  原作『七月』，按，是年七月无甲子日，兹据《长编》卷一五七改。
[3]郭??  《长编》卷一五七作『郭琮』。
[4]过倍  《长编》卷一五九作『遂倍』。



宋史全文卷九上
宋仁宗五
　　己丑皇祐元年春正月甲午朔，日有食之。辛丑，命翰林学士赵概权知贡举。庚戌，太傅致仕邓国公张士逊卒，车驾临奠。翌日，谓辅臣曰：『昨有言，庚戌是朕本命，不宜临丧。朕以师臣之旧，故不避。』文彦博曰：『唐太宗辰日哭张公谨，陛下过之远矣。』
　　二月丁卯，彗出虚，晨见东方，西南指，历紫微，至娄，凡一百一十四日而没。诏：『自今月五日不御正殿，其尚食所供常膳亦宜减省，中外臣僚极言当世切务。』权三司使叶清臣乞今后转运使、副得替，差两制臣僚考校，分上、中、下六等。从之。辛未，知青州富弼为礼部侍郎。初，河北大水，流民入京东者不可胜数。弼择所部丰稔者五州劝民出粟，得十五万斛，益以官廪，随所在贮之。择公私庐舍十余万区，散处其人，选老弱病者廪之。及流民将复其业，又各以远近受粮，凡活五十余万人，募而为兵者又万余人。
</div>
    <div class="pagination">
<a href="宋史全文_page11.html">上一页</a><span>...</span><a href="宋史全文_page7.html">7</a><a href="宋史全文_page8.html">8</a><a href="宋史全文_page9.html">9</a><a href="宋史全文_page10.html">10</a><a href="宋史全文_page11.html">11</a><span class="current-page">12</span><a href="宋史全文_page13.html">13</a><a href="宋史全文_page14.html">14</a><a href="宋史全文_page15.html">15</a><a href="宋史全文_page16.html">16</a><a href="宋史全文_page17.html">17</a><span>...</span><a href="宋史全文_page13.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
