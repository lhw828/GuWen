<!DOCTYPE html>
<html>
<head>
    <meta charset="UTF-8">
    <title>资治通鉴后编 - 第 7 页/共 44 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>资治通鉴后编 - 第 7 页/共 44 页</h1>
    <div class="content">　　景徳元年春正月丙戌朔大赦改元　乙未以后宫刘氏为美人杨氏为才人刘氏蜀华阳人帝初为襄王谓左右曰蜀妇人多才慧吾欲求之刘氏始嫁蜀人龚美美携以入京既而家贫欲更嫁之张旻时给事王宫言扵王得召入遂有宠王乳母秦国夫人性严整不悦固令王斥去王不得已出置旻家筑别馆居之其后请扵秦国夫人得复召入扵是与氏俱封美人美因改姓刘为美人兄云　丙申夜京师地震　癸夘丁未夜京师地再震帝谓宰相李沆曰坤道贵扵安静京师震动若此皆朕聴览不眀所致沆顿首引咎　李继迁之陷西凉也都首领潘罗支伪降继迁受之未几罗支遽集六谷蕃部及者龙族合撃之继迁大败中流矢创甚奔还至灵州界死其子阿移嗣位改名徳眀二月丁巳环庆鄜延部署相继以闻且言阿移尚幼辅臣等请降诏招谕阿移及其部下能相率归顺者厚加爵赏鄜延钤辖张崇贵先遗阿移书得其报称未难发表章乞就便具奏崇贵以闻帝乃赐徳眀诏谕意且告以信人未至故未遣使吊问也　遣中使赍手诏谕西面缘邉部署钤辖等宜承贼迁既死速图攻取之策飞驿以闻辛酉以河阳三城节度王显知天雄军府兼驻泊都部署　戊寅以太常卿张齐贤为兵部尚书　冀益黎雅州地震　度支副使查道儒雅迃缓治剧非所长与盐铁副使卞衮同对将升殿衮遽出奏牍遣道同署及帝询问则事本度支道素未省视道错遌不能对己夘罢职道卒不自辨亦无愠色　防州路转运使丁谓招抚溪洞夷人颇着威恵部民借留凡五年不得代乃诏谓举自代者谓以国子博士薛顔为请癸未擢顔虞部员外郎防州路转运使召谓入朝　三月丁酉直秘阁黄夷简等上校勘新写御书凡二万四千一百六十二卷　万安皇太后疾未愈帝亲调药饵每对近臣忧形扵色或稍加言必流涕以重赏购民间善医者诏屡下己亥后崩扵万安宫辛丑羣臣请聴政三表不允乙巳李沆等两诣宫门恳请又覩帝毁瘠过甚继上五表复诣宫门求见言西北用兵机务不可暂旷帝不得已从之　夏四月甲寅上大行皇太后諡曰眀徳　丙辰邢州地震不止　张崇贵屡请遣大臣至邉议赵徳眀事五月甲申朔以知永兴军府向敏中为鄜延路缘邉安抚使崇贵筑台扵保安北十里许召戎人所亲信者与定盟约经置大小皆出崇贵而敏中实总其议焉【考巽李焘曰记闻云李继迁兵败被伤自度孤危且死属其子徳明必归朝廷曰一表不听则再表虽累百表不得请勿止也继迁死徳明纳欵上亦欲息兵诏向敏中知延州受其降按徳明未尝先纳欵其报张崇贵书云未难发表章观其意犹崛强不服朝廷多方招谕仅得其欵附耳继迁此等语疑徳明假托故三年后乃言之非其实情当此时固未言也敏中但为安抚使此年十月仍在长安眀年九月乃除知延州记闻盖疎畧云实录及防要云敏中为西路缘邉安抚使今从之】　丁夘瀛州地震　六月丙辰诏诸州民诣阙举留官吏多涉狥私自今官吏实有善政转运使举陈如敢违越其为首者论如律　帝宻采羣臣之有闻望者得刑部郎中邉肃殿中丞鞠仲谋司勲员外郎朱协比部员外郎郝太坤李太常博士马景何亮周绛谢涛卫太素国子博士陈昭度太常丞崔端髙谨徽秘书丞赵湘张若谷姜屿殿中丞皇甫选滕涉陆圭李奉天太子中允崔遵度中舍曺度将作监丞陈越凡二十四人内出其姓名令閤门秖崇政殿再坐引对外任者乘驿赴阙每对必往复防绎其词气或试文艺多帖三馆职或命为省府判官或升其差使焉
　　吕中曰三载考绩岳牧皆预嵗终废置羣吏咸在后世徒纤悉扵小吏而阔畧扵公卿大夫今罢郊祀之恩而行磨勘之法扵选人则举孤寒无援之人而擢之京官其寛于小而严于大可知至于采闻望而用人则又不待行考课之法此又真宗之微权也
　　甲子诏罢川陜闽广州军贡承天节自今三千里外者悉罢之　先是帝召翰林学士梁颢夜对询及当世台阁人物颢曰晁迥笃扵词学盛敏扵吏事帝不答徐问曰文行兼着如赵安仁者有几颢曰安仁才识兼茂体裁凝逺求之具美未见其比也既而颢卒秋七月乙酉以知制诰余杭赵安仁为翰林学士　丙戌右仆射平章事李沆寝疾帝临问赐其家白金五千两车驾方还宫而沆卒帝闻之趣驾再幸其第哭之恸谓左右曰沆为人忠良纯厚始终如一岂意不享遐龄言毕泣下赠太尉中书令諡文靖録其三弟一子甥及妻之兄子皆赐同进士出身帝之初即位也沆日取四方水旱盗贼奏之参知政事王旦以为细事不足烦上聴沆曰人主少年当使知民间疾苦不然血气方刚不留意声色犬马则土木甲兵祷祠之事作矣吾老不及见此参政他日之忧也时西北用兵邉奏日耸便殿延访或至旰昃旦慨然谓沆曰我辈安得坐致太平优防燕息乎沆曰国家强敌外患适足为警惧异日天下晏然人臣率职未必髙拱无事君奚念哉【考异李焘曰记闻称和好成沆独忧盖因此事悮也沆死于七月十二日和好始成司马光偶未考耳今从苏辙龙山别志及王曽笔谈】帝雅敬沆甞问治道所宜先沆曰不用浮薄新进喜事之人此最为先帝问其人曰如梅询曽致尧李夷庚等是矣帝深然之故终帝之世数人者卒不进用在中书未甞宻进封章帝甞询其故沆曰臣备位宰相公事当公言之茍背同列宻有所啓非谗即佞臣实疾此事岂复自为之耶帝再三嗟赏沆重厚淳质退公輙终日危坐治第封丘门内防事但容旋马或言其太隘沆曰此为宰相防事诚隘为太祝奉礼防事已寛矣对賔客尤寡言人有请求无所辨别既抑退失望则多归咎焉沆亦不介意弟淮甞劝沆屈意接纳士大夫沆曰吾非不知此也今羣臣皆得升殿言事无所壅蔽封章论奏多下有司吾悉见之矣至扵西北大计朝廷所欲闻者荐绅中如李宗谔赵安仁皆一时英秀与之谈犹不能啓发吾意自余通籍之子坐起拜揖尚周章失措即席必自论功最以希宠奬此又何足与乎茍勉强酬答则世所谓笼簟之事吾未能也沆自言居重位实无补万分惟四方言利事者未甞一施行聊以此报国耳朝廷防制纤悉备具或徇所陈情妄有更张所伤多矣甞喜读论语或问之沆曰我为宰相如论语中节用而爱人使民以时两句尚未能行圣人之言终身诵之可也
　　吕中曰国初立相韩王当国多重厚质实之士而养成重厚质实之风者实沆之力也观其日以水旱盗贼入奏所以格君心至祥符行封禅之时而始验其不用曽致尧梅询轻薄之流所以养成人才至仁宗多得厚重之士而始验其四方言利事者未甞一施行所以维持治体至荆公轻变之时而始验此国初相业所以为第一流然朱文公甞谓本朝事皆自李沆抑四方言利事者积得来则其道守太过亦不不能无所偏也
　　李沆卒帝意欲相三司使冦凖乃先置宿徳以镇之庚寅迁兵部侍郎毕士安为吏部侍郎参知政事士安入谢帝曰未也行且相卿谁可与卿同进者士安因言凖兼资忠义能断大事臣所不如帝曰闻凖好刚使气奈何士安曰凖忘身徇国秉道疾邪故不为流俗所喜今天下之民虽防休徳涵养安佚而北戎跳梁未服若凖者正宜用也　壬辰盐铁副使刑部员外郎卞衮卒诏録其子弟衮眀敏有吏干累掌财赋以称职闻然性惨毒掊克严峻専行棰楚至有大虫之号　光禄少卿宋雄习河渠利害因命领防汴口均节水势以济江淮漕运居十数年三迁将作监不易其任职务修举朝廷赖焉　八月己未以参知政事吏部侍郎毕士安三司使兵部侍郎冦凖并依前官平章事是时契丹多纵逰骑畧深祁间小不利即引去徜徉无鬬意凖曰是狃我也愿朝廷练帅领简骁锐分据要害地以备之　以知枢宻院事王继英为枢宻使同知枢宻院事冯拯陈尧叟并签书枢宻院事　以工部郎中刘师道权三司使公事自后三司除使多用此制　庚申知夀州陈尧佐自出米为糜以食饿者而吏民皆争出米共活数万人尧佐曰吾非行私恵盖以令率人不若身先而使其从之之乐也　甲戌邉臣言契丹谋入冦诏镇州所屯河东广锐兵及近南州军先分屯兵并赴定州　九月诏诸转运使副辨察所部官吏能否为三等公勤防干恵及民者为上干事而无防誉清白而无治声者为次畏懦贪猥者为下并列状以闻从右司谏髙伸请也　丁酉帝谓辅臣曰累得邉奏契丹已谋南侵国家重兵多在河北敌不可狃朕当亲征决胜卿等共议何时可以进发毕士安等曰陛下已命将出师委任责成可也必若戎辂亲行宜且驻跸澶渊郛郭非广乆聚大众深恐不易况冬犹逺顺动之事更望徐图冦凖曰大兵在外须劳圣驾暂幸澶渊进发之期不可稽缓王继英等曰禁卫重兵多在河北所宜顺动以壮兵威仍督诸道进军临事得以裁制然不可更越澶州庻合机宜不亏慎重诏士安等各述所见具状以闻　帝每得邉奏必先送中书谓毕士安冦凖曰军旅之事虽属枢宻然中书总文武大政号令所从出郷者李沆或有所见往往别具机宜卿等当详阅邉奏共参利害勿以事干枢宻而有所隐也　屯田郎中杨覃工部员外郎朱台符并为陜西转运使台符俊爽好谋多所更张覃止欲因仍旧贯遂有隙交相论奏帝亲遣御史视其状覃台符并坐议事违戾罢使辛丑责覃知随州台符知郢州仍命御史台以其事告诸路加儆励焉　辛亥以永清节度使周莹代王显为天雄军都部署知军府事命显归本镇　先是李允则知沧州巡视州境浚浮阳湖葺营垒官舍间掘井城中人厌其烦是月召归契丹来攻老幼皆入保而水不乏又取氷代炮石以拒敌敌遂觧去帝乃谓允则曰顷有言卿浚井葺屋为扰民者今始知卿善守备也转西上閤门副使镇定髙阳三路行营兵马都监押大阵东面凡下诸路宣制必属允则省而后行闰月癸丑内出银三十万两付河北转运使贸易军
　　粮　辛未北面都部署王超等引大军顿唐河树营栅以备冦　癸酉契丹主与其母萧太后举国入冦其统军顺国王达兰引兵掠威虏顺安军魏能石普等帅兵御之能败其前锋斩偏将获印及旗鼓辎重又攻北平寨田敏等击走之遂东趣保州攻城不利而北【二十二日也】乃与契丹主萧太后合兵攻定州王超等阵扵唐河执诏书按兵不出战敌势益炽乃帅众东驻阳城淀　时北冦深入急书一夕五至冦凖不发饮笑自如眀日同列以闻帝大骇以问凖凖曰陛下欲了此不过五日尔因请幸澶州同列惧欲退凖止之令驾起帝有难色欲还内凖曰陛下一入则臣等不得见大事去矣请毋还而行帝乃议亲征参知政事王钦若江南人宻请帝幸金陵佥书枢宻院事陈尧叟蜀人又请幸成都帝以问凖时钦若尧叟在傍凖心知之乃阳曰谁为陛下画此策者罪可斩也今天子神武将帅和协若车驾亲征寇自当遁去不然则出竒以挠其谋坚守以老其众劳逸之势我得胜算矣奈何欲委弃宗社逺之楚蜀耶帝乃止二人由是怨凖钦若多智凖惧其妄有闗说疑沮大事图所以去之会帝欲择大臣使镇大名凖因言钦若可任钦若亦自请行乙亥以钦若判天雄军兼都部署提举河北转运使与周莹同议守御【考异李焘曰记闻载王钦若陈尧叟之言并云车驾时在澶渊按钦若以闰九月二十四日除知大名十月初二日行车驾十一月二十日方亲征记闻盖悮也魏泰东轩録载凖召钦若至行府谕意及酌上马杯令钦若即日驰骑赴镇此又谬妄今依约仁宗实録凖及钦若本删修其实凖先已决澶渊之议钦若与尧叟潜沮之凖因斥言其过盖未甞面斥钦若等钦若等固亦不扵上前公献此策本遂云凖钦若等恐未必然耳张唐英作凖又有江南人劝幸金陵蜀人劝幸成都之语若谓凖私以为然则可耳必不对上斥言也且唐英叙凖事多失实今皆不取钦若既不能沮凖则固请守魏以自效姧邪为身谋或多如此本宜得之刘攽作丞相莱公亦云上北巡至澶州不欲渡河凖始请斩建议幸金陵及蜀者与司马光记闻同悮今不取】　初王继忠战败为契丹所获即授以官稍亲信之继忠乘间言和好之利时萧太后老颇有厌兵意虽大举深入然亦纳继忠说扵是遣小校李兴等四人持信箭以继忠书诣莫州部署石普且致宻奏一封愿速达阙下词甚恳激兴等言契丹主与太后召至车帐前面授此书诫令速至莫州送石帅获报简即驰以还是日普遣使赍其奏至帝发视之即继忠状具言北朝以臣早事宫庭甞荷邉寄被以殊宠列于诸臣臣甞念昔嵗面辞亲奉徳音唯以息民止戈为事况北朝钦闻圣徳愿修旧好必冀睿慈俯从愚瞽帝谓辅臣曰朕念往昔全盛之世亦以和戎为利朕初即位吕端等建议欲因太宗上僊命使告讣次则何承矩请因转战之后达意邉臣朕以为诚未交通不可强制又念自古獯鬻为中原强敌非懐之以至徳威之以大兵则犷悍之性岂能柔服此奏虽至要未可信也毕士安等曰近嵗契丹归欵者皆言国中畏陛下神武本朝雄富常惧一旦举兵复幽州故深入为冦今兵锋屡挫耻扵自退故因继忠以请谅亦非妄帝曰卿等但知其一未知其二彼以无成请盟然得请之后必有邀求若屈己安民特遣使命遗之货财斯可也所虑者闗南之地曽属彼方以是为辞则必须絶议朕当治兵誓众躬行讨击耳遂以手诏令石普付兴等赐继忠曰朕丕承大寳抚育羣民常思息战以安人岂欲穷兵而黩武今覧封疏深嘉恳诚朕富有寰区为人父母倘谐偃革亦叶素懐诏到日卿可宻达兹意共议事宜果有审实之言即附邉臣闻奏继忠欲朝廷先遣使命帝未许也丙子以天雄军都部署周莹为驾前东面贝冀路都部署颍州防御使杜彦均副之供备库使綦政敏为钤辖马军都指挥使葛霸为驾前西面邢洺路都部署步军都虞王隐副之西上閤门使孙全照为钤辖帝召全照与语命兼天雄军及贝冀等州钤辖仍令察视北面机事全照言若寇南逼魏城但得骑兵千百必能设竒取胜帝赏其忠果乃诏莹若全照欲击寇即分兵给之















　　资治通鉴后编巻二十三
　　钦定四库全书
　　资治通鉴后编巻二十四
　　刑部尚书徐干学撰
　　宋纪二十四【起阏逢执徐十月尽防防大荒落十二月凡一年有竒】
　　真宗膺符稽古神功让徳文眀武定章圣元孝皇帝
　　景徳元年冬十月壬午诏修葺厯代圣贤陵墓　甲申麟府路钤辖韩守英张志言大破契丹扵朔州界杀戮甚众诏奨之时契丹方围岢岚军闻败即遁去　先是诏雷有终等取土门路与大兵会至是以戎冦东行逼武强县复诏有终等率兵赴镇州　王超言契丹引众沿胡卢河而东诏诸将整兵为备仍令岢岚威虏军保州北平寨部署等深入贼境腹背纵击以分其势　戊子祔眀徳皇后神主扵太庙先是诏有司详定升祔之礼上议曰唐睿宗昭成肃眀二后先天之始唯以昭成配飨开元之末又以肃眀迁祔晋骠骑将军温峤有三夫人峤薨诏问学官陈舒谓秦汉之后废一娶九女之制妻卒更娶无复继室生既加礼亡不应贬朝防以李氏卒扵峤之微时不霑赠典王何二氏并追加章绶唐太子少傅郑余庆将立家庙祖有二夫人礼官韦公肃议与舒同又云晋南昌府君有荀氏薛氏景帝庙有夏侯氏羊氏鲁公顔真卿庙有夫人商氏继夫人栁氏畧稽礼文参诸故事二夫人并祔扵礼为宜恭惟懿徳皇后乆从升祔不可中移眀徳皇后继受崇名亦当配飨虽先后有殊在尊亲一贯请同祔太宗室以先后次之诏尚书省集官详议咸如礼官之请二后并配自是始也　庚寅命知青州张齐贤兼青淄潍安抚使知郓州丁谓兼郓齐濮安抚使并提举转运及兵马又令齐贤谓具管内诸州山河道路广狭形势画图以闻既而敌骑稍南民大惊趣流渡舟人邀利不时济谓取死罪囚绐为舟人斩河上舟人惧民悉得济乃立部分使并河执旗帜击刁斗呼声闻百余里契丹遂引去　乙未诏王超等率兵赴行在命知永兴军府向敏中兼管凤州驻泊兵马以便宜从事帝将北征深念西鄙故有是诏敏中得诏藏之不下视事如他日会大傩有告禁卒欲倚傩为乱者敏中宻使麾下被甲伏庑下幕中眀日召賔寮兵官置酒纵阅命傩入至阶敏中振袂一挥伏兵出尽擒之果各懐短刄即席斩焉既屏其尸以灰沙扫庭张乐宴饮邉藩以安帝由是有再用之意　丙申诏随驾军士先赴澶州天雄军及缘河驻泊者并就赐钱　癸夘以厮铎督为朔方军节度灵州西面巡检西凉府六谷大首领　乙巳保州岢岚威虏军北平寨并言击败契丹羣臣称贺是役也张凝田敏皆以偏师扺易州南捕获人畜铠仗凡数万计独魏能逗挠无功先是王继忠得帝手诏即具奏附石普以闻言契丹
　　已领兵攻围瀛州盖闗南乃其旧疆恐难固守乞早遣使议和好丙午帝覧其奏谓辅臣曰瀛州素有备非所忧也欲先遣使固亦无损乃复赐继忠手诏许焉募神勇军士李斌持信箭赴契丹寨因令枢宻院择可使契丹者王继英言殿直曺利用自陈倘得奉君命死无所避帝乃授利用閤门只假崇仪副使奉契丹主书以徃又赐继忠手诏【考异利用本称真宗幸澶州利用奏事行在王继英荐之按初遣利用时车驾未离京师也误以再遣为初遣耳】　以雍王元份为东京留守己酉初置龙图阁待制以都官郎中杜镐右正言戚纶为之　以卫州防御使李重为大内都部署　初契丹自定州帅众东驻阳城淀遂缘胡卢河逾闗南是月丙戌抵瀛州城下势甚盛昼夜攻城击鼓伐木之声闻扵四面大设攻具驱奚人负板秉烛乘墉而上知州李延渥率州兵强壮又集贝冀巡检史普所部拒守发礧石巨木击之皆累累而坠逾十数日多所杀伤契丹主及萧太后又亲鼓众急击矢集城上如雨延渥分兵拒守益坚契丹遁去死者三万余人伤者倍之获铠甲兵矢竿牌数百万驿书以闻十一月辛亥朔赐延渥及将士等锦袍金帯缗钱有差特迁延渥本州团练使　北面部署奏契丹自瀛州遁去其众犹二十万侦得其谋欲乘虚抵贝冀天雄军诏督诸路兵及澶州戍卒会天雄军　自契丹入冦河朔皆城守右賛善大夫王屿知冀州常有破敌之志日阅戍兵又集强壮练习之开门樵采如平日甞上言冦若至必可邀击愿勿以一郡为忧扵是敌防骑逼城屿击走之有诏嘉奨　戊辰以山南东道节度使李继隆为驾前东面排阵使马军都指挥使葛霸副之西上閤门使孙全照为都钤辖南作坊使张旻为钤辖宁武节度使石保吉为驾前西面排阵使步军都虞王隐副之入内副都知秦翰为钤辖初张旻在定州言天道方利客先起者胜宜大举北伐并上兴师出境之日帝以问辅臣皆言不可乃止扵是车驾将亲征旻方戍并代复奏邉事十余召还入对帝曰契丹入塞与卿所请北伐之日同悔不用卿策今须守澶州而未得人如之何旻请行帝喜故命为西面钤辖先令至澶州敌逺近旻即驰骑往秦翰既受命亟督众环城浚沟洫以拒戎马功毕敌果暴至翰不觧甲胄凡七十余日云　庚午车驾北巡司天言日抱珥黄气充塞宜不战而却有和觧之象曺利用至天雄孙全照疑敌不诚劝王钦若留之敌既数失利复令王继忠具奏求和好帝因赐继忠手诏云已遣利用且使告契丹遣人扺天雄迎受之继忠闻利用至天雄不行复具奏乞自澶州别遣使者至北朝免致缓悮辛未车驾次长垣县得其奏遂以前意答焉　壬申次韦城县诏知滑州张秉齐州马应昌濮州张晟往来河上部丁夫凿氷以防戎马之度　天雄军闻冦将至阖城惶遽王钦若与诸将议探符分守诸门孙全照曰全照将家子请不探符诸将自择便利处所不肯当者全照请当之既而莫肯守北门者乃以命全照钦若亦自分守南门全照曰不可参政主帅号令所出谋画所决南北相距二十里请覆待报必失机会不如居中央府署保固腹心处分四面钦若从之全照素教畜弩手射人马洞彻重甲随所指麾应用无常扵是大开北门下吊桥以待之敌素畏其名莫敢近北门者乃环过攻东门良乆舍东门趣故城夜复自故城潜师过城南设伏扵狄相庙遂南攻徳清军钦若闻之遣将率精兵追击伏起断其后天雄兵不能进退全照请扵钦若曰若亡此兵是亡天雄也北门不足守全照请救之乃引麾下出南门力战杀伤敌伏兵畧尽天雄兵乃复得还存者什三四敌遂陷徳清知军尚食使张旦及其子三班借职利涉虎翼都虞胡福等十四人并死之　先是诏王超等率兵赴行在逾月不至敌益南侵帝驻跸韦城羣臣复有以金陵之谋告帝宜且避其锋者帝意稍惑乃召冦凖问之将入闻内人谓帝曰羣臣欲将官家何之乎何不速还京师凖入对帝曰南巡何如凖曰羣臣怯懦无知不异扵郷者妇人之言今敌冦迫近四方危心陛下惟可进尺不可退寸河北诸军日夜望銮舆至士气当百倍若回辇数步则万众瓦觧敌乘其后金陵亦不可得而至矣帝意未决凖出遇殿前都指挥使髙琼谓曰太尉受国厚恩今日何以报乎对曰琼武人诚愿效死凖复入对琼随立庭下凖曰陛下不以臣言为然盍试问琼遂申前议词气慷慨琼仰奏曰冦凖言是且曰随驾军士父母妻子尽在京师必不肯弃而南行中道即亡去耳愿陛下急幸澶州臣等效死敌不难破凖又言机会不可失宜趣驾时王应昌帯御器械侍侧帝顾之应昌曰陛下奉将天讨所向必克若逗遛不进恐敌益张帝意遂决甲戌晨发左右以寒甚进貂裘絮帽帝却之曰臣下暴露寒苦朕独安用此耶夕次卫南县遣翰林侍读学士潘谨修先赴澶州诏州北寨将帅及知州不得擅离屯所迎车驾【考异李焘曰记闻云王钦若陈尧叟宻奏金陵之谋按钦若时在天雄必无此奏尧叟本议幸蜀上既北出尧叟固亦不复申言且改图也此当是羣臣怯懦者别请南幸偶与钦若前谋合因悮以为钦若等宻奏耳冦凖先破二策于朝云不可逺之楚蜀今此但云金陵不可得至固亦不及蜀也他书载凖语多差谬盖不知凖先议于朝后议于韦城凡両对輙并言上幸澶渊时故率不可据今畧取记闻所载稍删润之】帝前赐王继忠诏许遣使继忠复具奏附石普以达普自贝州遣指使张皓持赴行阙道出敌寨为所得契丹主及萧太后引皓至车帐前问劳久之因令抵天雄以诏促曺利用王钦若等疑不敢遣皓独还契丹主及萧太后赐皓袍帯馆设加等使继忠具奏且请自澶州别遣使速议和好事扵是皓以其奏入帝复赐钦若诏又令参知政事王旦与钦若手书俾皓持赴天雄督利用同北去并以诏谕继忠因谓辅臣曰国家以安民息众为念固许之矣然彼尚率众深入又河氷且合戎马可度亦宜过为之防朕已决成算若盟约之际别有邀求当决一战翦灭此贼可再督诸将帅整饬戎容以便宜从事契丹既陷徳清是日率众抵澶州北直犯大阵围合三面轻骑由西北隅突进李继隆等整军成列以御之分伏劲弩控扼要害契丹统军顺国王达兰【考异通鉴续编作萧达林即达兰也】有机勇所将皆精锐方为先锋异其旗帜躬出督战威虎军头张瓌守床子弩弩潜发达兰中额陨其徒数十百辈竞前舆曳至寨是夜达兰死敌大挫防退却不敢动但时遣轻骑来觇【考异达兰死时真宗犹未至澶州刘攽所作冦凖及他书皆悮今不取】　丙子车驾发卫南李继隆等使人告防又言澶州北城门巷湫隘望且扵南城驻跸是日次南城以驿舍为行宫将止焉冦凖固请幸北城曰陛下不过河则人心益危敌气未慑非所以取威决胜也且王超领劲兵屯中山以扼其吭李继隆石保吉分大阵以扼其左右肘四方征镇赴援者日至又何疑而不往髙琼亦固以请签书枢宻院事冯拯在傍呵之琼怒曰君以文章致位两府今敌骑充斥如此犹责琼无礼君何不赋一诗咏退敌骑耶即麾卫士进辇扣陛帝遂幸北城至浮桥犹驻车未进琼乃执挝筑辇夫背曰何不亟行今已至此尚何疑焉帝乃命进辇既至登北城门楼张黄龙旗诸军皆呼万嵗声闻数十里气势百倍敌相视怖骇帝覧观营壁召见李继隆已下诸将抚慰者久之赐诸军酒食缗钱　戊寅移御北城之行营【考异按二十六日已渡河幸北城当遂驻跸二十八日乃始移御北城行宫不知何也岂二十六日却还宿南城耶当考】曺利用自天雄赴契丹寨见其主与宰相韩徳让同处一车羣臣与其主重行别坐礼容甚简以板横车轭上设食器坐利用车下馈之食共议和好事未决契丹主乃遣左飞龙使韩杞持国书与利用俱还诏知澶州何承矩郊劳翰林学士赵安仁接伴之凡觐见仪式皆安仁所裁定云十二月庚辰朔韩杞入对于行宫之前殿跪授书函扵閤门使使捧以升殿内侍省副都知阎承翰受而啓封宰相读讫命杞升殿杞跪奏云国母令臣上问皇帝起居其书复以闗南故地为请帝谓辅臣曰吾固虑此今果然为将奈何辅臣请答书言闗南久属朝廷不可拟议或嵗给金帛助其军资以固懽盟惟陛下裁度帝曰朕守祖宗基业不敢失坠所言归地事极无名必若邀求朕当决战耳实念河北居人重有劳扰倘嵗以金帛济其不足朝廷之体固亦无伤答书不必具言但令曺利用与韩杞口述兹事可也赵安仁独能记太祖时国书体式因命为答书赐杞袭衣金帯鞍马器币杞即日入辞遂与利用同往杞既受袭衣之赐及辞复左袵且以赐衣稍长为觧赵安仁曰君将升殿受还书天顔咫尺如不衣所赐之衣可乎杞即改服而入帝又面戒利用以地必不可得若邀求货财则宜许之利用对曰臣郷使晓北语人宻伺韩杞闻其乘间谓左右曰尔见澶州北寨兵否劲卒利器与前闻不同甚可畏也臣此行得熟察之苟妄有邀求必请会师平荡是日日有食之徳博州并言契丹已移寨由东北去【考异潘汝士晋公谈録言景徳中契丹冦澶渊在河北圣驾在河南阵敌次忽日食尽真宗见之忧惧司天监官奏云按星经云主两军和觧真宗不信复检晋书天文志亦云和觧寻契丹兵果自退而续驰书至求通好时晋公为紫徼舍人知郓州按是日北使韩杞已入对行营矣谈录妄也今不取】何承矩言临河观城县民石兴等数辈自北寨逃归具言达兰中矢死其父骑自澶渊继至敌闻驾起卫南皆相顾失色复有驰骑往来报及击鼓哗噪悉遁去民被驱掠甚众无守视之者因得脱上曰达兰乃于越之俦也今嵗入冦皆其首谋彼既失谋主朕亲御六师而王超等三路大兵亦合势南来彼奔北固其宜也　癸未幸北寨又幸李继隆营命将校从官饮犒赐诸军有差　曺利用与韩至契丹军帐契丹复以闗南故地为言利用輙沮之且谓曰北朝既兴师寻盟若嵗希南朝金帛之资以助军旅则犹可议也其接伴政事舍人髙正始遽曰今兹引众而来本谋闗南之地若不遂所图则本国之人负媿多矣利用答以禀命専对有死而已若北朝不恤后悔恣其邀求地固不可得兵亦未易息也契丹主及萧太后闻之意稍怠但欲嵗取金帛利用许遗绢二十万疋银十万两议始定契丹主复遣王继忠见利用且言南北通和实为美事主上年少愿兄事南朝又虑南朝或于缘邉开移河道广浚濠堑别有举动之意因附利用宻奏请立誓并乞遣近上使臣持誓书至彼甲申利用即与其右监门卫大将军姚东之持国书俱还并献御衣食物其郊劳馆谷并如韩杞之礼命赵安仁接伴东之谈次颇矜安仁屡折之自是不敢复谈乙酉东之入对扵行宫中使受其书书辞犹言曺利用所称未合王继忠前议然利用固有成约悉具继忠宻奏中矣是日帝御行宫之南楼观大河宴从臣召东之与焉丙戌东之入辞命西京左藏库使李继昌假左卫大将军持誓书与东之俱往报聘金帛之数如利用所许其他亦依继忠所奏云东之又言收众北归恐为缘邉邀击乃诏诸路部署及诸州军勿輙出兵马以袭契丹归师　以曺利用为东上閤门使忠州刺史利用之再使也面请嵗赂金帛之数帝曰必不得已虽百万亦可利用辞去冦凖召至幄次语之曰虽有敇防汝往所许不得过三十万过三十万勿来见凖凖将斩汝利用果以三十万成约而还入见行宫帝方进食未即对使内侍问所赂利用曰此机事当面奏帝复使问之曰姑言其畧利用终不肯言而以三指加颊内侍入白三指加颊岂非三百万乎帝失声曰太多既而曰姑了事亦可耳宫帷浅迫利用具闻其语及对帝亟问之利用再三称罪曰臣许之银绢过多帝曰几何曰三十万帝不觉喜甚故利用被赏特厚【考异李焘曰记闻称北兵既退来求和诏刘仁范往议之仁范以疾辞乃命曺利用利用先与约嵗赂二十万敌嫌其少利用复还奏上许百万以下按敌始求和兵固未甞退利用初使槩不及嵗赂再使即许三十万亦不因还奏乃増益之也龙川别志又云达兰死敌始求和此皆悮今约本史删修事宜则仍取此二书又不知刘仁范何人当考】
　　范仲淹曰王文正公旦为相二十年人莫见其爱恶之迹天下谓之大雅冦莱公澶渊之役而能左右天子不动如山天下谓之大忠枢宻使扶风马公知节忼慨立朝有犯无隐天下谓之至直
　　陈瓘曰当时若无冦凖天下分为南北矣然冦莱公岂为孤注之计哉观契丹之入冦也掠威虏安顺军则魏能石普败之攻北平寨则田敏击走之攻定州则王超等拒之围岢岚军则贾定走之冦瀛州则李廷渥败之攻天雄则孙全照却之扺澶州则李继隆御之兵将若此则亲征者所以激将士之用命然所谓亲征在景徳行之则可而议者当靖康时有请用真宗故事则不可盖亲征之行必兵强可也财富可也将能擒敌可也若此则分画眀纪纲修法度正有一不然则委人主以危事曰天子所在兵无不胜此老生之虚论可言而不可行者也冦凖之功不在扵主亲征之说而在扵当时画策欲百年无事之计向使其言获用不惟无庆厯之悔亦无靖康之祸矣我宋之安景徳之役也靖康之祸亦景徳之役误之也景徳王师一动而诛达兰契丹不能渡河也遂使靖康坐守京城而觇敌之不渡河景徳不战而和欲和者敌也遂使靖康坐视敌之深入而独意和好之可久景徳既和诏邉郡无邀敌所以示大信也遂使靖康敌入议割吾之三镇而犹纵敌不追其守不足以为谋其和不足以为信其纵不足以为徳凖之言至是验矣
　　戊子帝作回銮诗命近臣和幸北寨劳军遣雷有终领所部兵还并州屯所时王超等逗挠无功唯有终赴援威声甚振河北列城赖以雄张云　壬辰赦河北诸州死罪以下民经戎冦蹂践者给复二年死事官吏追録子孙　癸巳大宴扵行宫宰臣毕士安先以疾留京师遗书冦凖言大计已定唯君勉之是日来朝议者多言嵗赂契丹三十万为过厚士安曰不如此则彼所顾不重和事恐不能久也　雍王元份暴得疾诏参知政事王旦权东京留守事即日乘先还旦驰至京直入禁中下令甚严人无知者及驾还旦家子弟皆迎于郊忽闻后有驺诃声回视乃旦也皆大惊【考异按雍王疾以旦防东京留守此癸巳日事也和议成于丙戌丁亥距此已六七日矣戊子帝作回銮诗命近臣和壬辰大赦河北癸巳大宴于行宫旦时尚在行间皆身亲目覩之事也防音莫过于此矣而旦传记旦受命驰还之日有旦奏曰十日之时未有防报时当如何帝黙然良久曰立太子此数语必作史者讹之文也据本纪及长编皆无此事今按时论理直削之】时两河之民颇有陷北者旦上言愿出金帛数十万赎其人或有沮议者遂止　甲午车驾发澶州大寒赐道傍贫民襦袴　李继昌至契丹帐羣情大感悦馆设之礼益厚即遣其西上閤门使丁振奉誓书来上戊戌车驾至自澶州帝初以懿德皇太后忌欲撤卤
　　簿鼓吹不举乐时龙图阁待制杜镐先还备仪仗遣骑驰问之镐曰武王载木主伐纣前歌后舞春秋不以家事辞王事凯旋用乐扵礼无嫌也帝复诏辅臣共议皆固以请乃从之　冦凖在澶州每夕与知制诰杨亿痛饮讴歌谐谑喧哗达旦帝使人觇知之喜曰凖如此吾复何忧时人比之谢安既而曺利用与韩杞至行在议和凖邀其称臣且献幽州地因画策以进曰知此则可保百年无事不然数十嵗后彼且生心矣帝曰数十嵗后当有扞御之者吾不忍生灵重困姑聴其和可也凖尚未许有譛其幸兵以自取重者凖不得已许之初凖处分军事或违帝防及是谢曰使臣尽用诏令兹事岂得速成帝笑而劳焉　辛丑録契丹誓书颁河北河东诸州军始通和所制书皆以南北朝冠国号之上将作监丞王曽言若是是与之抗立首足并处也臣恐久之非但并处又病倒植愿如其国号契丹足矣帝嘉纳之然事已行不果改　邠州部署言李继迁子阿移孔目官何宪来归诏令乘传赴阙　甲辰日有二影如三日状　改威虏军曰广信静戎曰安肃破虏曰信安平戎曰保定宁邉曰永定定逺曰永静定羌曰保徳平虏城曰肃宁　乙巳以天雄军钤辖孙全照知军府事召王钦若归阙　戊申上覧河北奏报诸州多被蹂践通利军伤残尤甚惨然形扵顔色乃下诏罪已与民休息富弼曰真宗知河北民庶伤残念之形于顔色下责已诏述轸悼意诚禹汤之徳也人君忧邉爱民如是任辅弼者才力谋议敢不尽乎
　　契丹太后赐大丞相齐王韩徳昌姓耶律氏徙封晋位亲王上赐田宅及陪地徳昌即徳让之改名也至是复赐名隆运
　　二年春正月庚戌朔以契丹讲和大赦天下　壬子放河北诸州强壮归农令有司市耕牛给之　癸丑罢诸路行营合镇定两路都部署为一　甲寅王钦若自天雄军来朝帝以河北守臣宜得有武干善镇静者甲寅以马知节知定州孙全照知镇州赵昌言知大名府冯起知澶州上官正知贝州杨廷朗知保州张禹珪知石州张利涉知沧州赵继升知邢州李允则知雄州赵彬知霸州帝亲録其姓名付中书且曰朕裁处当否卿等共详之毕士安曰陛下所择皆才适扵用望付外施行从之知节先在镇州方契丹犯塞民相携入城知节与之约有盗一钱者斩俄有窃儿童钱二百者即戮之自是无敢犯者每中使赍诏谕邉郡知节虑为敌所掠因留之募防足者间道逹诏防会发澶魏邢洺等六州军储赴定州水陆并进时兵交境上知节曰是资敌也因告谕郡县凡公家输辇之物所在纳之敌欲剽刼皆无所得车驾幸澶州大将王超拥兵数十万屯定州逗遛不进知节屡讽之超不为动复移书诮让超始出兵犹辞以中渡无桥徒涉为患知节先已命工度材一夕而具上闻手诏褒美　罢北面部署钤辖都监使臣二百九十余员　召辅臣观瀛州所获契丹攻城战具皆制度精好锋锷铦利梯冲竿牌悉被以铁城上悬板才数寸集矢二百余其后李继宣浚髙阳濠得遗矢凡四十万其政城不遗余力如此　癸亥命翰林学士赵安仁等五人权同知贡举　王超上章待罪帝悯其劳旧弗责戊辰以超为崇信节度使罢军职　省河东部署钤辖司使臣百余人又省河北诸州戍兵十之五缘邉三之一　己巳参知政事王钦若加阶邑实封又赐袭衣金帯鞍马故事辅臣加恩无所赐帝以钦若守藩有劳特宠异之自是遂为故事　帝以契丹通和则庆吊之使嵗月相继置国信司専主之领以宦者　二月癸未山南东道节度使同平章事李继隆卒赠中书令諡忠武继隆出扵贵胄感慨自立在太宗朝特被亲信每征行必总戎政帝以元舅之故不欲烦之军旅优防近藩恩礼甚笃继隆亦多智用能谦谨保身眀徳寝疾欲面见之帝促其往继隆但诣万安宫门拜牋终不入宫又甞命诸王诣第谒继隆不设汤茗第假王府从行茶炉烹饮焉　咸平末河北转运使刘综上言西汉晁错言使民入粟授以爵塞下之粟必多文帝从之今河北诸州聚兵粮馈劳费望行汉制以济军储既而水部郎中许豹复言缘河州县和市邉谷数少望许进献粮粟授以官秩事下三司议奏扵是定入粟实邉授官等级以闻上虑爵赏之滥重惜其事宰相言故事具存行之无损请陜西诸州亦如此制从之　癸夘命开封府推官孙仅为契丹国母生辰使閤门秖康宗元副之仅等入契丹境其刺史皆迎谒又令幕职县令父老捧巵献酒扵马前民以斗焚香前迎接伴者察使人中途所须即供应之契丹主毎嵗避暑扵含凉淀闻使至即来幽州屡召仅等宴会礼遇甚优仅等辞还赆以器服及马五百余匹自郊劳至于饯饮极其恭恪然礼或过当仅必抑而罢之其他随事损益俾丰约中度后奉使者率循其制时称得体　太子太师吕防正请归西京养疾诏许之丁未召见聴肩舆至殿门外命二子光禄寺丞从简校书郎知简掖以升殿劳问累刻因言北国请和从古以为上策今先啓诚意继好息民天下无事惟愿以百姓为念帝嘉赏之其二子皆迁官防正至雒有园亭花木日与亲旧宴会子孙环列迭奉夀觞怡然自得　诏缘邉诸州军如禽获北界奸人可诘其事状部送阙下帝以契丹虽通好而彼中动静亦不可不知间谍侦宜循旧制又虑为彼所获归曲扵我自今获彼间谍当赦勿诛但羁留内地待有词则以此报之故有是诏　三月甲寅帝御崇政殿亲试礼部奏名举人得进士濮人李廸以下二百四十六人又得特奏名五举以上一百十一人翼日试诸科得九经以下五百七十人又得特奏名诸科三礼已下七十五人帝谓宰相曰糊名校覆务扵精当而考官不谕朕意过抑等第欲自眀絶私甚无谓也廸所试最优李谘亦有可观闻其防年母为父所弃归舅族谘日夕号泣求还其母乃至絶荤茹以祷祈又能刻苦为学自取名级亦可嘉也以廸为将作监丞谘及夏侯麟为大理评事通判诸州先是廸与贾邉皆有声塲屋及礼部奏名两人皆不与考官取其文观之廸赋落韵邉论当仁不让扵师以师为众与注疏异特奏令就御试参知政事王旦议落韵者失于不详审耳舍注疏而立异论輙不可许恐士子从今放荡无所凖的遂取廸而黜邉　初安阳陈贯喜言兵咸平中大将杨琼王荣防师贯上书言前日不斩傅潜张昭逺使琼辈畏死不畏法今不严其制后当益弛请立法凡合战而奔者主校皆斩大将战死禆校无伤而还与奔军同军衂城围别部力足救而不至者以逗遛论如此则诛罚眀而士卒厉矣帝嘉纳之将召试学士院执政谓琼等已即罪议遂格又甞上形势选将练兵论三篇大畧言地有要害今北邉既失古北之险然自威虏城东距海三百里其地沮泽墝埆所谓天隙天陷非敌所能轻入由威虏西极狼山不百里地广平利驰突此必争之地先居则佚后趋则劳宜有以待之昔李超守瀛州敌不敢视闗南尺寸地今将帅大槩用恩泽进虽谨重可信然卒与敌遇不知所以为方畧故敌势益张兵折扵外者二十年此选将得失之效也国家収天下材勇以备禁旅赖赐予廪给而已恬扵休息久不识战当以卫京师不当以戍邉戍邉莫若募土人本军又籍丁民为府兵使北面扞狄西面扞戎不独审练敌情熟习地形且皆乐战鬬无骄心契丹请盟复上言敌数犯塞驱掠良民数十万今乘其初通宜出内府金帛以赎之彼嗜利必归吾民自河之北戴徳泽无穷矣扵是贯举进士试殿庭得同出身帝识其姓名曰是数言邉事者擢置第二等赐及第　丙寅以知雄州机宜司赵延祚为雄州北闗城巡检赐白金三百两延祚州之大姓自太宗朝甞出家财交结北边豪杰得其动静即具白州将因授官任至是年七十余召赴阙询以邉事具言今之修和契丹先啓诚意国家动守恩信理必长久又言国母之妹曰膂妃与其姊不叶国家所遗金帛皆归扵国主及母其下悉无所及望自今塲贸易稍优假之则其下获利必倍欣慰又厯陈契丹风俗山川曲折地理逺近及晋汉时事厯厯有据帝诘其所欲云有家属寓居青州愿便道得往省之帝许焉且以契丹通好不可复置机宜司故命为巡检帝虑河北诸州缘兵罢遂弛武备诏敌楼战栅有隳壊者即葺之　以将作监丞王曽为著作郎直史馆赐绯旧制试文当属学士人院宰相冦凖雅知曽特召试政事堂　夏四月丁酉枢宻直学士刘师道责授忠武行军司马知制诰陈尧咨单州团练副使先是师道弟防道举进士礼部奏名将廷试近制悉糊名校等尧咨为考官教几道扵巻中宻为识号几道既擢第或告其事诏落籍永不得预举帝初欲含容不复穷究其事而师道固求办理诏东上閤门使曺利用兵部郎中邉肃内侍副都知阎承翰诣御史府杂治之坐论奏诬妄与尧咨并责　戊戌幸龙图阁阅太宗御书观诸阁图画近臣毕从　己亥诏河北诸州葺城池　参知政事王钦若素与冦凖不协还自天雄再表求罢癸夘置资政殿学士以钦若为之仍迁刑部侍郎班在翰林学士之下侍读学士之上　以签书枢宻院事冯拯参知政事　五月戊申朔幸国子监阅书库问国子祭酒邢昺书板几何昺曰国初不及四千今十余万经史正义皆具臣少时业儒每见学徒不能具经疏盖写不给今板本大备士庶家皆有之斯乃儒者逢时之幸也先是印书裁截余纸皆鬻之以供监中杂用昺请归此钱扵三司裨国计自是学者公费不给讲官亦厌其寥落云　宣徽北院使雷有终卒有终倜傥自任能抚士卒多倾私帑给公家宴犒在蜀时甞借用库钱数百万奏纳第以偿优诏蠲免身后宿负犹不啻百万官为偿之　髙阳闗副都部署张凝卒凝忠勇好功名善训士卒赏赐多以犒师家无余赀帝甞谓近臣曰选用武臣实难倘未甞更厯则不能周知其才太宗所擢甚众而优待者唯凝与王斌王宪等数人乃知先帝知人之眀也至是卒上甚惜之【王宪未见王斌有阳翟人】　知镇戎军曺玮言军境川原夷旷便扵骑战非中国之利请自陇山以东循古长城堑以为限从之又言邉民应募为弓箭手者皆习障塞蹊隧觧羌人语耐寒苦有警可参正兵为前锋而官未甞与器械资粮难责其死力请给以境内闲田永蠲其租春秋耕敛州为出兵而防作之诏人给田二顷出甲士一人及三顷者出战马一匹设堡戍列部伍补指挥使以下校长有功劳者亦补军都指挥使置巡检以统之其后鄜延环庆泾原并河东州军亦各募置　以起复右谏议大夫知制诰晁迥起居舍人知制诰李宗谔并为翰林学士宗谔在舍人院甞牒御史台不平空中丞吕文仲移文诘之宗谔答以两省与台司非统摄文仲不平闻扵帝有诏辨析宗谔引八事证其不相统摄且言御史台每牒本省并不平空所以本省移报亦如其仪而文仲止凭吏人之言遽有闻奏无典章之可据况台宪之职所宜纠参姧邪辨眀寃枉廷臣有不法之事得以奏弹下民有无告之人得以申理而扵文牒之内争平空与不平空其事琐细乌足助扵风裁哉卒如宗谔所言守职者韪之　以起居舍人直昭文馆种放为右谏议大夫放谢病乞防嵩山诏许之仍命河南守臣常加存抚召对赐宴赋诗饯行恩礼甚厚　先是诏礼部贡院别试河北贡举人以用兵不及试期故也庚申帝御崇政殿亲试赐进士诸科及第出身有差　抚州进士晏殊年十四大名府进士姜益年十二皆以俊秀闻特召试殊试诗赋各一首益试诗六篇殊屡词敏赡帝深叹赏宰相冦凖以殊江左人欲抑之而进益帝曰朝廷取士惟才是求四海一家岂限遐迩如前代张九龄辈何甞以僻陋而弃置耶乃赐殊进士出身益同学究出身后二日复召殊试诗赋论殊具言赋题甞所私习帝益爱其淳直改试他题既成数称善擢袐书省正字袐阁读书仍命直史馆陈彭年视其所学及检察其所与防者　己巳诏自今官吏雪活人命者并理为劳绩　癸酉诏天下利者弗许増羡为额　乙亥知雄州何承矩言将来契丹使入界欲令暂驻新城俟接伴使至迎扵界首从之承矩又言使命始通待遇之礼宜得折中庶可久行乃悉条上手诏嘉纳仍聴事有未尽者便宜裁处【凡契丹使入境遣常参官内职各一人假少卿监诸司使以上接伴内诸司供帐分为三畨内臣主之至白沟驿赐设至贝州赐茶药各一银合至大名府又赐及畿境遣开封府判官劳之又命台省官诸司使馆伴迓扵班荆馆至都亭驿各赐金花银濯器锦衾褥朝见日赐大使金涂银冠帛罗氊冠衣八件金防鞢帯乌皮鞾银器二百两防帛二百疋副使皂纱折上巾衣七件金帯象笏乌皮鞾银器一百两防帛二百疋鞍勒马各一疋其从人上节十八人各练鹊锦袄及衣四件银器二十两防帛三十疋中节二十人各寳照锦袄及衣三件银器十两防帛二十疋下节八十五人各紫绮袄及衣四件银器十两防帛二十疋并加金涂银帯上节又加丝鞵就馆赐生饩大使秔粟各十石面二十石羊五十法酒糯米酒各十壶副使秔粟各七石面十五石羊三十法酒糯米酒各十壶承天节各别赐衣一袭遇立春各赐金涂银镂幡胜春又命节帅就玊津园伴射弓赐来使银饰箭筒弓一箭十其中的又赐窄袍衣五件金束帯鞍勒马在馆遇节序则遣近臣赐设辞日长春殿赐酒五行赐大使毬晕锦窄袍及衣七件银器二百两防帛二百疋副使紫花罗窄袍及衣六件银器二百两防帛一百疋并加金束帯杂色罗锦绫绢百疋从人各加紫绫花絁绵袍及银器防帛将发又赐银瓶合盆沙罗注椀等又令近臣饯于班荆馆开封府推官饯于郊外接伴使副复为送伴縁路累赐设初命内侍右班副都知阎承翰排办礼仪议者欲以汉衣冠赐契丹使者承翰曰南北异宜各从其土俗可也帝从承翰所议】　六月己丑曺州民赵谏与其弟谔以姧慝不法并斩西市帝初欲穷治其狱内出与谏交防者姓名七十余人付鞫中丞吕文仲请对言逮捕者众或在外郡茍悉索之虑动人聼帝曰卿执宪当嫉恶如讐岂公行党庇耶文仲顿首曰中丞之职非徒绳愆纠违亦当顾国家大体今纵七十余人悉得姧状以陛下之慈仁必不尽戮不过废弃而已但籍其名遇事治之未为晩也帝从其言　是月帝谓辅臣曰殿前侍卫司禁兵老疾者众宜精加选择枢宻使王继英曰禁旅比昔时数今逾倍若乘此息兵简退疲冗实甚便帝曰然第以北国请盟西戎纳欵若即行此则军旅之情必谓国家便谋去兵惜费不若先从下军选择勇力者次补上军亦可镇厌浮言使众不惑也其老疾者俟秋冬遴简将臣令悉搜去之　是月达旦国九部致贡扵契丹　秋七月甲子诏复置贤良方正能直言极谏博通坟典达扵教化才识兼茂眀扵体用武足安邉洞眀韬畧运筹决胜军谋宏逺才任邉寄堪为将帅等科令尚书吏部告诸路许文武羣臣草泽隐逸之士来应委中书门下先加考试如器业可观具名闻奏
　　吕中曰汉制贤良科四百年得一董仲舒而已唐置贤良科三百年得一刘蕡而已我朝此科多得大才其后也废贤良而置宏词惜哉
　　丙戌西川转运使黄观言益州将吏民庶举留知州张咏诏褒之寻因遣使巡抚西川令谕防曰得卿在彼朕无西顾忧也　八月戊寅雍王元份薨　癸巳有星孛扵紫微　九月癸丑赵徳眀始遣其都知兵马使白文夀来贡　癸亥羣臣三表上尊号不允　丁夘令资政殿学士王钦若知制诰杨亿修厯代君臣事迹钦若请以直袐阁钱惟演等十人同编修从之　冬十月庚辰丁谓等上景徳农田敇五巻令雕印颁行民间咸以为便　乙酉吏部侍郎平章事毕士安早朝至崇政殿庐疾暴作帝闻之亟遣使抚问还奏疾甚帝即步出临视已不能言诏内侍窦神寳以肩舆送归第而卒车驾临哭谓冦凖等曰士安善人也事朕扵南府东宫以至辅相饬躬畏谨有古人之风遽此沦没深可悼惜诏赠太傅中书令諡文简録其子孙中使防防事给卤簿士安端方沉雅有清识所至以严正称年耆目眊读书缮写不辍尤精意词翰虽贵奉养无异平素未甞植产为子孙计故天下称其清　丙戌遣度支判官周渐为契丹主生辰使职方郎中韩国华为契丹太后正旦使盐铁判官张若谷为契丹主正旦使自是嵗以为常　甲午使臣自雄州入奏言塲商旅贸易扵北境契丹主弟曰隆庆者受其馈献必还其直又设酒馔犒劳之且言今与中朝结好事同一家道路永无虞矣帝谕辅臣曰蕃戎之情兹亦可见然更宜谨择疆吏谨守诏条也王旦曰孙仅甞言国主气浊而体肥隆庆瘦而刚果国人多归之隆庆见本朝嵗有赠遗屡劝行赏国中其志欲激动众心也　十一月丙辰飨太庙丁巳合祭天地于圜丘大赦　癸酉契丹主及太后遣其左金吾卫上将军耶律留宁左武卫上将军耶律委演等来贺承天节对扵崇徳殿留宁等将见馆伴使李宗谔引令式不许佩刀至上閤门留宁等欣然觧之帝闻之曰戎人佩刀是其常礼不须禁以令式即诏聴自便留宁等感悦谓宗谔曰圣上推心置人腹中足以示信遐迩也　十二月己夘召辅臣扵龙图阁观契丹礼物及祖宗朝所献者自后使至必以绮帛分赐中书枢宻院果实脯腊赐近臣三馆【凡承天节献刻丝花罗御様透背御衣七袭或五袭七件紫青貂防翻披或银防鹅项鸭头纳子涂金银装箱金龙水晶帯银押副之锦缘帛皱皮鞾金玦京皂白熟皮鞾鞋细锦透背清平内制御様合线缕机绫兵三百疋涂金银龙凤鞍勒红罗押金线绣方鞯二具白楮皮黒银鞍勒氊鞯二具緑褐楮皮鞍勒海豹皮鞯二具白楮皮裹筋鞭二条红罗金银线绣云龙红锦器杖一副黄桦皮纒楮皮弓一红锦袋皂雕翎羱角骲头箭十青黄雕翎箭十八法渍法麴麺面酒二十壶蜜晒山果十栜櫺椀蜜渍山果十梀櫺疋列山梨柿四梀櫺榛栗松子都李黒郁李子面枣楞梨棠梨二十箱面秔麋梨粆十椀芜萸白盐十椀青盐十箱牛羊野猪鱼鹿腊二十二箱御马六匹防马二百匹其正旦御衣三袭勒鞍马二匹散马一百匹其母又致御衣缀珠貂裘钿锦刻丝透背合线御绫罗绮纱縠御様果实杂粆腊肉凡百品水晶鞍勒新罗酒青白盐国主或致戎器賔铁刀鸷禽曰海东青之类承天节又遣庖人持本国异味前一日就禁中造食以进御】辛巳以王钦若为兵部侍郎资政殿大学士班在文眀殿学士之下翰林学士承防之上帝初见钦若班在翰林学士李宗谔下怪之以问左右左右以故事对钦若因诉扵帝曰臣前自翰林学士为参知政事无罪而罢其班乃下故官一等是贬也帝悟即日改焉资政殿置大学士自此始钦若善迎人主意帝望见輙喜每拜一官中谢日輙问曰除此官且可意否其宠遇如此　甲午右谏议大夫种放自嵩山来朝对扵龙图阁　初诏致仕官给半俸唐制致仕者非特敇则不给俸国初循之至是有此诏

　　资治通鉴后编巻二十四
　　钦定四库全书
　　资治通鉴后编巻二十五
　　刑部尚书徐干学撰
　　宋纪二十五【起柔兆敦牂正月尽彊圉协洽八月凡一年有竒】
　　真宗膺符稽古神功让徳文眀武定章圣元孝皇帝
　　景徳三年正月辛未始置常平仓先是言事者请扵京东西河北河东陜西江淮两浙每州计戸口多少量留上供钱自千贯至二万贯令转运使择清干官主之専委司农寺总领三司无得移用毎嵗夏秋凖市估加钱収籴贵则减价出粜俟十年有増羡则以本钱还三司诏三司集议请如所奏大率万戸嵗籴万石止扵五万石或三年以上不粜则回充粮廪别以新粟补之　二月丙子权三司使丁谓等言唐字文融置劝农判官检戸口田土伪滥等事今欲别置虑益烦扰而诸州长吏职当劝农乃请知州并兼管内劝农使余及通判并兼劝农事诸路转运使副并兼本路劝农使诏可劝农使入衔自此始　甲申升宋州为应天府以太祖旧藩也丙戌以唐张九龄九世孙元吉为韶州文学元吉诣
　　阙献眀皇墨迹及九龄真图告身故録之　复置都大发运使以虞部员外郎冯亮为之　丁亥王继英卒契丹既和朝廷无事冦凖颇矜其功虽帝亦以自得也待凖极厚王钦若深嫉之一日会朝凖先退帝目送凖钦若因进曰陛下敬畏冦凖为其有社稷功耶帝曰然钦若曰澶渊之役陛下不以为耻而谓凖有社稷功何也帝愕然曰何故钦若曰城下之盟春秋耻之今以万乘之贵而为澶渊之举是盟扵城下也何耻如之帝愀然不悦钦若曰陛下闻博乎博者输钱欲尽乃罄所有出之谓之孤注陛下寇凖之孤注也斯亦危矣由是帝顾凖稍衰凖在中书喜用寒俊毎御史缺輙取敢言之士他举措多自任同列屡目吏持例簿以进凖曰宰相所以进贤退不肖若用例一吏职尔因却而不视戊戌凖罢为刑部尚书知峡州以参知政事王旦为工部尚书平章事旦入谢便坐帝谓曰寇凖以国家爵赏过求虚誉无大臣体罢其重柄庶保终吉也既而命凖出知峡州将行又遣近臣防戒约初张咏在成都闻凖入相谓僚属曰寇公竒才惜学术不足耳及凖知峡咏适自成都还凖送之郊问曰何以教凖咏徐曰霍光不可不读也凖莫喻其意归取其读至不学无术笑曰此张公谓我也
　　吕中曰我朝善守格例者无若李沆王旦王曽吕夷简富弼韩琦司马光吕公着之为相破格例者无若王安石章惇蔡京王黼秦桧之为相考其成效验其用人则破格例者诚不若用格例者之为愈也然寇凖以公心行之故破格例而用君子也王安石以私心行之故破格例而用小人也抑王安石甞置中书条例司温公讥之曰宰相以道佐主茍事皆检例而行之胥吏可为宰相何必择也如温公所言则安石亦欲循格例乎盖温公亦未知安石用心之所在徒见其编修条例则谓之检例耳不知安石正以用例为非而尽破旧例以立法温公以言讥之是助之耳此又不可不知也
　　元许浩曰孤注之喻其言甚踈第真宗不之察耳夫博之为道决于一掷偶雉则雉偶卢则卢尔能之我亦能之非可以用乎知力也扵是乎有孤注焉盖赀竭势穷不得已而为之以侥幸于一掷之得其危甚矣寇凖相天子以天下而当契丹财用我富也士马我众也土地我广也人才我盛也地利我得也人心我和也不啻若善奕者灼见彼此之势我甞有余而坐以取胜不待下子而后见也是岂博之侥幸于一得者所可喻乎钦若之说不攻自破真宗信之而后人亦以为疑岂皆知博而不知奕乎
　　己亥以参知政事冯拯为兵部侍郎王钦若为尚书左丞陈尧叟为兵部侍郎并知枢宻院事以赵安仁为谏议大夫参知政事枢宻都承防韩崇训东上閤门使马知节并佥书枢宻院事　三月乙巳客星出东南太常丞任随上言曰今谏议大夫司谏正言虽有数员但充位尸禄而已愿陛下择贤士黜具臣悬赏罚之文立惩劝之道其两省谏官并准有唐故事定其员数优其俸给限以迁官之年月责以供职之否臧其或献替推诚弥缝励节言事有禆扵时政抗章不避扵天诛则请行甄擢以劝众焉或尸利无慙弼违有阙务引腹非之咎多致面从之谀则请行降黜以励众焉夫如是则贤者劝惰者激庸者退懦者立朝廷之士咸愿效忠而报国矣帝覧而嘉之己未诏谏臣悉心献替赏罚之典断在必行　是月始命朝臣提防开封府界诸县镇公事其后又増置一员以閤门祗充【考异初置府界提防会要在景徳三年増置在四年十二月而实録并无之本志亦甚畧今且附见实録二年十二月甞记命髙继忠等提防府界刑狱钱帛疑此即置官事始也】　夏四月丙子幸崇文院观四库图籍　壬辰命使六人巡抚益利梓防福建等路犒设将吏存问父老踈决系囚仍案察官吏能否民间利害以闻时屯田员外郎谢涛使益利路及还举所部官三十余人宰相以为多涛乃厯陈其治状且愿连坐奉使举吏连坐自涛始　乙未种放赐告归终南山　复诏羣臣转对五月壬寅朔司天言日当食帝避正殿不视事百官
　　各守其司既而隂翳不见帝语宰相曰此非朕徳所致但喜分野之民不被其灾耳　司天奏周伯星见羣臣上表称贺知杂御史王济乘间言扵上曰瑞星实符圣徳然唐太宗以家给人足丰年为上瑞臣愿陛下日谨一日居安虑危则为瑞大矣帝嘉纳之　甲辰赵徳眀遣其兵马使贺守文来贡先是向敏中及张崇贵与徳眀议立誓约久未决徳眀虽数遣使修贡然扵七事讫莫承顺累表但云乞先赐恩命徐议之时已有诏许徳眀毋纳灵州既又赐敏中等诏谕徳眀止遣子弟入宿卫及毋得攻刼西路进奉蕃部纵有争竞并取朝廷和断他约悉除之然亦不聴回图往来及放行青盐之禁乙巳敏中等言二事苟不如约恐乖前议请皆与之帝以徳眀变诈难信傥务姑息必贻后患复赐敏中等诏令熟计复奏　丙子命王钦若陈尧叟同修时政记毎月十五日送中书　度支副使李士衡言闗右自不禁觧盐已来计司以卖盐年额钱分配永兴同华耀四州军而永兴最多扵民不便请减十分之四诏悉除之先是内帑嵗出缗钱三十万助陜西军资帝将幸洛士衡献粟五十万斛又以三十万斛馈京西朝廷以为材故召令佐三司【考异士衡云上谒陵寝因幸洛士衡献粟五十万斛又以三十万斛助京西故得度支副使按士衡除度支副使乃景徳二年三月丙申谒陵寝幸洛实四年正月二日事本误矣今加删润使不相抵牾】　莱芜判官欧阳冕求应贤良方正而大言自荐以姬旦臯□为比且云使臣日试万言一字不改日覧千字一句不遗由是促召赴阙令中书试五论三颂诸诗四十首共限万言题既出冕惶骇自陈止应贤良不应万言幸假贷乃以所上表示之冕不敢复言至晡但成五论一颂共三千字既奏御帝令问表中所陈条目冕伏躁妄之罪责授下州司戸参军　左谏议大夫陈省华卒省华辩智有吏干妻冯氏性严训诸子尤力不许事华侈尧叟既贵孝谨益不衰掌枢宻时弟尧佐直史馆尧咨知制诰与省华同在北省诸孙任官者十数人宗亲登科者又数人荣盛无比客至尧叟等皆侍立其侧客不自安多引去旧制登枢近者母妻即封郡夫人尧叟初拜以父在朝止封其妻而母但从夫邑封尧叟表让朝廷以彛制不聴省华卒既逾年帝乃封其母为上党郡太夫人后进封滕国年八十余尚无恙泾原仪渭都钤辖秦翰知镇戎军曺玮等各请出兵讨贼帝以徳眀累遣使修贡虑失诚信不许徳眀初请命扵朝玮言继迁擅河西地二十年兵不觧甲使中国有西顾之忧今国危子弱不即禽灭后更盛强难制愿假臣精兵出其不意擒徳眀送阙下复以河西为郡县时不可失朝廷方欲以恩致徳眀寝其书不报　丁巳幸北宅视徳恭疾己未徳恭卒　六月丙子羣臣固请聴乐从之　南平王黎桓卒诸子争立攻战连月有司请发兵平之帝以桓素修职贡岂宜伐防不许而以邵晔为缘海安抚使令譬晓之　丁丑京东转运使张知白上疏曰司天奏周伯星见此圣徳动天而辰象昭瑞也臣闻惧乱者治必兴思危者安必久陛下诚能谨戒抑畏日新其徳则瑞星不出臣亦称贺苟异扵是则瑞星虽出臣亦不敢同众人之贺也况今西北二隅虽罢征战之役然以比诸古者屈膝称臣欵塞内附则亦事异而礼殊矣帝覧疏谓辅臣曰知白以谏官在外而乃心朝廷可谓知所职矣　庚寅以殿中丞王旭同判吏部南曺旭旦之弟也自旦为政旭避嫌不复厘事至是虞部员外郎王矩言旭前宰缑氏防白有政绩帝谓旦曰旭之干敏朕亦素知且屡有言其才堪任京府僚佐者旦以避嫌恳辞帝曰朝廷用才不可以卿故使之沦滞帝欲授三司判官旦又固让帝重违其意故有是命后数日旭引对选人帝面赐绯鱼谓旦曰朕向不知卿弟犹衣緑也　秋七月知益州张咏嵗满宰相王旦拟以任中正代之议者多云不可帝以诘旦旦曰非中正不能守咏规矩他人往妄有变更矣壬寅擢中正工部郎中知益州在郡凡五嵗遵咏条教人甚便之众乃服旦知人　乙巳太白昼见　壬子邵晔上邕州至交趾水陆路及控制宜州山川等图帝曰祖宗辟土广大惟当慎守不必贪无用地苦劳兵力　甲子大宴含光殿始用乐　忠武节度使髙琼卧疾帝欲临幸其第王钦若恨琼附寇凖且沮凖澶渊之功因言琼虽久掌禁兵备宿卫然未甞有破敌功凡车驾临问所以宠待勲臣施之扵琼恐无以示甄别乃止及卒有司言当辍一日朝帝以琼未甞有过特废朝二日【考异按宋史琼卒于十二月戊寅今从长编附记于此盖李氏亦因真宗欲临幸而并及之非谓其卒于是月也】　八月种放既归终南教授山中表求太宗御书及经史音疏诏悉与之因谓辅臣曰近中使还言放居草屋食野菜荞面而已如此淡薄亦人所难也　癸未诏以来年春朝谒诸陵王旦言行宫损壊要须修葺帝曰如此亦劳民矣乃诏所至州县但増饰馆驿不得更建行宫侍从臣僚并百司供拟及供御之物并令减省　九月庚戌诏以稼穑屡登机务多暇自今羣臣不妨职事并聴防宴御史勿得纠察上已二社端午重阳并旬时休务一日祁寒盛暑大雨雪议放朝着扵令　丙辰御崇政殿亲试贤良方正直言极谏光禄寺丞钱易广徳军判官石待问并入第四等以易为袐书丞待问为殿中丞　雄州团练使何承矩以老疾求解邉任帝令自择其代承矩荐安抚副使李允则丙寅即命允则知雄州兼安抚使改授承矩齐州团练使便道之任承矩至齐州才七日卒縁邉洎易州民闻之皆挥涕有相率诣雄州发哀饭僧者承矩习熟戎事有方畧能绥抚异俗其后契丹使至者言国中皆畏服承矩之名甞扵雄州北筑爱景台植蓼花日至其处吟诗数十首刻于石人谓何六宅爱蓼花不知其经始塘泊也尤好儒学賔礼贤士大夫其知潭州日李沆王旦实为佐属承矩器以公辅待之絶厚丁夘鄜延钤辖张崇贵入奏赵徳眀遣牙校刘仁朂来进誓表请藏盟府且言所乞回图及放青盐之禁虽宣命未许然誓立功效冀为异日赏典也帝赐诏嘉奬焉冬十月庚午朔以赵徳眀为定难军节度使兼侍中
　　封西平王给俸如内地又録徳眀誓表令渭州遣人赍至西凉府晓谕诸蕃转告甘沙首领因责徳眀子弟入质徳眀谓非先世故事不遣惟献驼马谢恩而已未防契丹亦册徳眀为夏国王
　　吕中曰太祖之待李彜兴不过世袭之邉将耳李继捧来朝朝廷不能行太祖收方镇之法遽欲使之内属而收其故地所以启继迁之叛其失一也然继迁之叛其始亦不过邉庭叛将耳自其赐以国姓名以保吉保忠名不正言不顺愈以启其骄心其失二也然屡叛屡服未至于与契丹并立而为患也自朝廷力不能制乃使保吉复入夏台故地自保吉既降朝廷复赐以夏绥银静宥五州则是无故而与之重地所以啓其入寇之心其失三也
　　丁丑以张崇贵为赵徳眀旌节官告使太常博士赵湘副之赐徳眀袭衣金帯金鞍勒马银万两绢万疋钱二万贯茶二万斤　丁酉眀徳皇后于永熙陵　十一月壬寅周伯星再见　庚戌徙知永兴军府周莹为邠宁环庆都部署以孙全照代之　乙卯以宰臣王旦为朝拜诸陵大礼使　先是江淮嵗运米输京师未有定制是嵗始定六百万石为嵗额从发运副使李溥之请也【考异按本云江淮运米输京师嵗才三百五十万斛李溥増至六百万因除发运副使按溥除副使实録不书会要扵景徳三年十一月载溥请定嵗额则溥已为副使矣恐未必可据也今从会要】　契丹羣臣加上萧太后尊号曰睿徳神畧应运啓化法道洪仁圣武开统承天皇太后上其主尊号曰洪文宣武至徳广道昭孝皇帝置中京扵七金山下其地本奚王牙帐也　十二月乙酉狩近郊以亲获白兎付有司荐庙是冬沙州曺宗夀致贡扵契丹
　　四年春正月遣工部尚书王化基乘驿诣河中祭后土庙用大祀礼告将朝陵也　甲辰以枢宻院事陈尧叟为东京留守　乙巳以权三司使事丁谓为随驾三司使盐铁副使林特副之谓机敏有智谋善附防而有心计在三司案牍填委吏久难解者谓一言判之众皆释然己未车驾发京师庚申次中牟县除逋负释囚系赐
　　父老衣币所过如之　甲子次巩县罢鸣鞭及太常奏严金吾呼或献洛鲤帝曰吾不忍食也命放之　丙寅斋扵永安镇行宫太官进蔬膳　丁夘夜漏未尽三鼓帝乘马却舆辇繖扇至安陵外次易素服步入司马门行奠献之礼次诣永昌永熙陵又各诣下宫凡上宫用牲牢祝册有司奉事下宫备膳羞内臣执事百官皆陪位又诣元徳皇太后陵奠献又扵陵内设幄奠祭如下宫礼帝毎至陵寝望门而哭初有司具仪止常服帝特制素服礼毕遍诣孝眀孝恵孝章懿徳淑徳眀徳皇后陵又至庄懐皇后陵遂单骑寻视陵阙以内臣从又亲奠防王魏王岐王恭孝太子郓王周王安王诸坟辰后暂至幄次更衣复诣陵奉辞有司以朝拜无辞礼帝感慕哀切未忍去故复往焉及午而还左右进繖帝却之度昭应水乃许进至行宫始御甞膳又遣官祭一品坟皇诸亲墓徳音减西京及诸路流罪以下囚释逋欠赐畿县民租税有差建永安镇为县　二月戊辰朔车驾遂如西京夕次偃师县始复奏严帝犹服鞾袍不举乐　己巳至西京始奏乐道经汉将军纪信冡司徒鲁恭庙诏赠信为太尉恭为太师　辛未命吏部尚书张齐贤祭周六庙诏从官先茔在洛者赐告祭拜　壬申谓辅臣曰前代内臣恃恩恣横蠧政害物朕甞深以为戒至扵班秩赐与不使过分有罪未甞矜贷此辈常亦畏惧王旦等曰前代事迹昭然足为龟鉴陛下言及此社稷之福也内侍史崇贵甞使嘉州还上言知县某贪浊有佐官某防干乞擢为知县帝曰内臣将命能采善恶固亦可奬然便尔赏罚外人必未厌伏当须转运使深察之
　　富弼曰人主聴纳不可不慎慎之之术惟在防微防微之术莫若左右之言不入也真宗不以一内侍之言进退官吏扵聴纳之道慎之至也
　　甲戌幸上清宫诏赐酺三日　乙亥诏罢西京酤官卖麴如东京之制　丙子加号列子为冲虚至徳真人帝之次巩县也太子太师吕防正舆疾来见不能拜
　　命中使挟之以进赐坐劳问壬午幸其第赐赉甚厚甲申御五凤楼观酺召父老五百人赐饮楼下　丁亥幸元偓宫　戊子葺周六庙増封唐孝子潘良瑗及其子季通墓　庚寅诏河南府置五代汉髙祖庙　辛夘车驾发西京谓辅臣曰归途陵阙在望虽已遣官祭告朕岂安然而过乎壬辰帝乘马至孝义镇吏訾村复设次与亲王望陵祭奠羣臣扵幄殿东望拜毎进酒食帝执爵举匕箸涕泗哀感　甲午次郑州遣使祀中岳及周嵩懿二陵【考异东都事畧作嵩庆二陵今从宋史】　丁酉赐隠士杨璞缯帛　三月己亥帝至自西京　乙丑以曺玮为西上閤门使赏其扞邉功也玮在镇戎甞出战少防侦敌去已逺乃驱所掠牛羊辎重而还颇失部伍其下忧之言扵玮曰牛羊无用徒縻军不若弃之整众而归玮不答敌兵去数十里闻玮利牛羊而师不整遽还袭之玮行愈缓得地利处乃止以待之敌军将至逆使人谓之曰蕃军逺来必甚疲我不欲乘人之怠请憇士马少选决战敌方苦疲皆欣然严军而歇良久玮又使人谕之曰歇定可相驰矣扵是各鼓军而进一战大破之敌帅遂弃牛羊而还徐谓其下曰吾知彼已疲故为贪利以诱之比其复来防行百里矣若乘锐便战犹有胜负逺行之人若少憇则足痹不能立人气亦阑吾以此取之契丹城辽西为中京大定府契丹主常过七金山土河之濵南望云气有郛郭楼阁之状因议建都扵此择燕冀良工仿临潢置宫掖楼阁府库市肆廊庑城郭以汉户实之　辛巳皇后郭氏崩周悼献王后所生也王薨后悲感生疾遂不起后性谦约寛仁恵下尤恶奢靡族属入谒禁中或服饰华侈必加戒朂有以家事求言扵帝者后终不许兄子出嫁以贫欲祈恩赉但出装具给之帝甞使观宜圣殿诸库后辞曰国之寳库非妇人所当入陛下欲恵赐六宫愿量颁之妾不敢奉诏帝尤加礼重焉壬午帝谓辅臣曰皇后自东宫事朕至正位中壸小心逊顺有内助之勤降年不永深所嗟悼　宰相王旦言诸路各置转运使复遣官检举酒税竞以増益课利为功烦扰特甚帝曰官吏务贪劳绩不恤民困朕甚闵之乃诏三司取一年中等之数立为定额自今中外勿得更议増课以图恩奬　五月丙申朔日有食之帝与辅臣言及朝士有交相奏荐者王旦曰人之情
　　伪固亦难知或言其短而意在荐扬或称其能而情实排抑唐刘仁轨甞忿李敬异己将以计去之乃称其有将帅才而敬卒败军事此皆不以国家为虑者也帝曰若然则险伪之辈世所不能絶也　戊申诏以鼓司为登闻鼓院登闻院为登闻检院命右正言周起太常丞路振同判鼓院吏部侍郎张咏判检院检院亦置鼓先有内臣勾当鼓司自此悉罢诸人诉事先诣鼓院如不受诣检院又不受即判状付之许邀车驾如不给判状聴诣御史台自陈先是帝谓王旦曰开广言路治国所先而近日尤多烦紊车驾每出词状纷纭洎至披详无可行者故有此更置焉　汀州黥卒王防自言于南康遇道人姓赵氏授以小镮神剑盖司命真君也宦者刘承珪以其事闻命赐防名中正是月戊申真君降中正家之新堂是为圣祖而祥瑞之事起矣　戊午増孔子守茔二十戸　初置杂卖塲　闰月戊辰减剑陇等三十九州军嵗贡物防贺等二十七州军悉罢之　壬申御崇政殿试贤良方正著作佐郎陈绛溧水县令史良丹阳县主簿夏竦先是帝谓宰臣曰比设此科欲求才识若但考文义则济时之用安得而知朕以为六经之防圣人用心固与子史异矣今策问宜用经义参之时务因命两制各上策问择而用焉绛竦所对入第四次等擢绛为右正言竦为光禄寺丞　是月立中书枢宻院互报法事闗军机民政者必互相闗报时中书命杨士元通判凤翔府枢宻院又令监香药库两府不相知故有是命
　　吕中曰中书主民枢宻主兵三司主财各不相知故财已匮而枢宻益兵不已民已困而三司取财不已国初宰相都提举发运使又以宰相兼枢宻使其意微矣自王显用事一日六召中书不闻于是有岐沟之败至是中书用杨士元通判而枢宻又令之掌库正犹熙宁初赵徳眀与西人战中书赏功而枢宻不知此盖不相通之患互报之法不可以不立也
　　六月壬子司天言五星当聚鹑火而近太阳同时皆伏按占云五星不敢与日争光者犹臣避君之眀也厯千百载所未曽有望付史官以彰殊事从之　乙夘庄穆皇后于永熙陵之西北初定諡命宗正卿告庙王钦若疑其事因对具言王旦曰国朝故事昭献之諡太尉率百官告庙孝眀之諡止宗正卿告庙今当以孝眀为比帝顾钦若曰皆有故事不足疑也　庚申知枢宻院王钦若以五星聚东井庆云见奉表称贺诏付史馆【按纪志五星并无聚东井事不知钦若何据或即壬子司天所奏乎】　吏部侍郎张咏以病疡乞郡辛酉诏咏知升州　徙向敏中知河南府兼西京留守司事先是旧相出镇者多不以吏事为意冦凖虽有重名所至终日宴防张齐贤倜傥任情获刦盗或时纵遣之所至尤不治帝闻之皆不以为喜惟敏中勤扵政事所至著称帝曰大臣出临方面不当如向敏中邪　秋七月丁夘祔庄穆皇后神主扵别庙殿室在庄懐皇后之上　髙班内品裴愈出隷唐州愈前监广州纲遇交州使因言龙花蕋难得之物宜以充贡至是州采之为献且言愈甞道诏防帝曰朕懐抚逺俗何甞有所宣索即下愈御史台劾问而有是责仍以龙花蕋还交州　帝谓辅臣曰近见词人献文多故违经防以立说此所谓非圣人者无法也有太甚者当黜以为戒知宜州刘永规驭下严酷六月乙夘军校陈进因众
　　怨鼓噪杀永规拥判官卢成均为帅僣号南平王据城反甲戌奏至诏忠州刺史曺利用等领兵进讨仍谕贼党有来归者并释罪　权三司使丁谓言景徳三年新收戸比咸平六年计増五十五万有竒赋入増三百四十六万有竒望特降诏防自今以咸平六年戸口赋入为额嵗较其数具上史馆从之　黎龙廷自称权安南静海军留后遣其弟眀昶等来贡帝赐以九经及佛氏书辛巳授龙廷静海节度使交趾郡王赐名至忠给以旌节　戊子帝谓辅臣曰近日以来殊无献言者卿等宜勤接士大夫察问四方事以闻　诏翰林遣画工分诣诸路图上山川形势地里逺近付枢宻院毎发兵屯戍移徙租赋以备检阅　癸巳复置诸路提防刑狱官先是帝出笔记六事指其一谓王旦曰勤恤民隐遴拣庻官朕无日不念也所虑四方刑狱官吏未尽得人一夫受寃即召灾沴先帝甞选朝臣为诸路提防刑狱今可复置仍以使臣副之所至専察视囚禁审详案牒其官吏贪浊弛慢者具名以闻　八月乙巳置羣牧制置使命知枢宻院事陈尧叟兼之寻又増置判官一员丁未中书门下言庄穆皇后祥除已乆秋宴请举乐不允　以右监门卫上将军钱惟治为右武卫上将军月给俸钱百万仍许在家养疾时惟治弟太仆少卿惟演上圣徳论帝览之谓宰臣曰惟演文学可称且公王贵族而能留意翰墨有足嘉者可记其名并以论付史馆因曰钱氏继世忠顺子孙可念如闻惟治颇贫乏尤可轸恻也遂有是命　己酉益州地震　出府库钱五十万贯付三司市菽麦时宰臣言今嵗丰稔菽麦甚贱为富民所蓄请官为敛籴以恵农民故也　辛亥赐孔子四十六世孙圣佑同学究出身圣佑延世子宜孙也翰林侍讲学士兼国子祭酒邢昺以羸老自陈曺州故乡愿给假归视田里帝命坐慰劳之壬子拜工部尚书知曺州是日特开龙图阁召近臣宴崇和殿帝作诗二章赐之预宴者咸赋昺视壁间礼记图因陈中庸九经大义帝嘉纳焉及行又命近臣祖送设防扵宜春苑侍讲学士外使自昺始　癸巳帝谓王旦等曰前诏羣臣言事除机宻外不得用无名劄子非合面奏公事不得上殿盖防人之多言寖成萋菲也且必有显状封章弹奏有何不可近日戚纶面陈诏防不便因出纶奏示旦等曰纶意以疎逺之人难得面奏然自下诏已来升殿奏事者未甞有阻旦曰飞语譛言圣虑固不为惑但近日论利害者差少亦宜留意省察王钦若曰臣下升殿一二次即希恩泽比来中外章疏若以前诏条约皆当付所司鞫问帝曰纶性纯谨有学问此奏乃未谕诏防耳丁巳诏修太祖太宗正史命王旦监修王钦若陈尧
　　叟赵安仁晁迥杨亿同修　置龙图阁直学士以杜镐为右谏议大夫充其职班在枢宻直学士之下　权三司使丁谓上景徳会计録六巻诏奬之　是月诸路皆言大稔














　　资治通鉴后编巻二十五
　　钦定四库全书
　　资治通鉴后编巻二十六
　　刑部尚书徐干学撰
　　宋纪二十六【起彊圉恊洽九月尽着雍涒滩十二月凡一年有竒】
　　真宗膺符稽古神功让徳文眀武定章圣元孝皇帝
　　景徳四年九月甲子朔知华州张舒与官属率民钱修孔子庙为民所讼并坐赎金因诏诸州县文宣王庙自今并官给钱完葺无得輙赋民财　庚午三司请令左藏库出次色金为帯以备赐与帝曰朝廷褒宠近臣惜费岂在扵此即诏已成者悉镕之别用上色金改造帝以庻僚勤事壬申遂诏自今文武官月俸有折支者并给实钱愿给他物者亦聴　己夘诏羣臣家有藏太祖旧实録者悉上史馆无得隐匿　时知杭州薛映嵗满当代帝与宰相议择其人王旦曰天下重地为朝廷屏翰者不过一二十州若皆得人则镇抚有方威恵兼着小寇不能为患帝深然之因曰近如宜州止因刘承规虐用其下聚为寇剽延及他境若长吏得人岂致是耶因越班簿指孙仅王济谓旦曰二人孰优旦曰济有吏干可副是选遂改济工部郎中出知杭州　宜贼围象州久不克曺利用等以大军击破之卢成均挈其族来降陈进伏诛利用等入象州安抚军民分兵捕余寇自干徳开寳以来用兵及水旱振给庆赐赏赉有司
　　计度支所阙者必稽其数以贷扵内藏俟课赋有余即偿之淳化后二十年间嵗贷百万有至三百万者累嵗不能偿则除其籍冬十月帝命陈彭年撰内藏库记述其事出以示王旦等曰此库乃为计司备经费耳计司有阙必取扵民苟非节用何以获救　翰林学士晁迥等上考试进士新格诏颁行之初陈彭年举进士轻俊喜谤主司宋白知贡举恶其为人黜落之彭年憾焉扵是更定条制多意白旧事而设闗防所取士不复拣择文行止较一日之艺虽杜絶请托然寘甲等者或非人望自彭年始也　诏翰林学士晁迥等各举常参官堪知大藩者二人　乙夘诏曰拷掠之法素着科条非理擅行兹谓惨酷诸道官有非法讯囚之具一切毁弃种放复自终南山来朝召之也帝令陈尧叟谕意曰朕虑放巻而懐之能副朝防诚为美也既而尧叟言放云自被聘召及迁谏署无所补报其幸已甚今主上圣眀朝无阙政若更处之显位则重増其过矣帝乃遣内侍赍诏赐放欲以枢务处之放上表固让帝曰放能守分益可嘉也　十一月丁丑刑部尚书宋白为兵部尚书致仕白年逾六十图进不休御史中丞王嗣宗屡使人讽之知枢宻院事陈尧叟其子壻也亦数恳劝白不得已始上表帝犹以旧臣未许再表乃许焉　庚辰殿中侍御史赵湘上言请封禅中书以闻帝拱揖不答王旦等曰封禅之礼旷废已久若非圣朝承平岂能振举帝曰朕之不徳安敢轻议初王钦若既以城下之盟毁冦凖帝自是常怏怏他日问钦若曰今将柰何钦若度帝厌兵即缪曰陛下以兵取幽蓟乃可刷此耻也帝曰河朔生灵始得休息吾不忍复驱之死地卿盍思其次钦若曰陛下苟不用兵则当为大功业庶可以镇服四海夸示外国也帝曰何谓大功业钦若曰封禅是矣然封禅当得天瑞希世絶伦之事乃可为既而又曰天瑞安可必得前代盖有以人力为之者若人主深信而崇奉焉以眀示天下则与天瑞无异也陛下谓河图洛书果有此乎圣人以神道设教耳帝久之乃可然心惮王旦曰王旦得无不可乎钦若曰臣请以圣意谕旦宜无不可乘间为旦言之旦僶俛而从然帝意犹未决他日晚幸袐阁惟杜镐方直宿帝骤问之曰卿博逹坟典所谓河出图洛出书果何事耶镐老儒不测帝防漫应曰此圣人以神道设教耳其言偶与钦若同帝由此意决遂召王旦饮扵内中欢甚赐以尊酒曰此酒极佳归与妻孥共之既归发视乃珠也旦自是不复持异天书封禅等事始作
　　龟鉴曰谬哉神道设教之言何其敢于自欺如是耶若呼万嵗者三若有景光者十二武帝之惑于文成五利至今为天下后世笑今之诈又甚扵文成五利矣吾谁欺欺天乎自是丁谓则以大计有余而投之惟演则以献祥符颂而顺之朋邪翼设相率为欺圣眀天子鲜有不为之惑然而天瑞安可必得之言王旦得无不可之论圣心眀知其非双鹤飞舞之奏帝曰文则文矣恐不为实遽令易奏是帝之心盖已烛破其姧而不可以惑之也卒至姧人得以售欺而王旦诸贤亦且俯首顺从而无异议者或者以边事方定人心未宁将假是以镇抚之耳而况岱山之封出于兖州父老之请天子甞止之曰大事不可轻议汾隂之祠迫于河中父老之进说天子亦以地逺人劳为戒则是行也亦非天子之本心当是时周起有谏马知节有谏孙奭又数数有谏下至草泽之士亦以持盈守成其道尤难为戒莫不优容而嘉纳之奉天有述矣以庇民而并名祥瑞有论矣与勤政而偕作真诚感格瑞以类至图授包羲策授黄帝自昔亦皆有之恐亦不得尽以为伪也
　　辛巳雨雪帝谓王旦等曰瑞雪盈尺来嵗麦苗应有望也遂赐近臣饮于中书又宴馆閤官扵崇文院帝作瑞雪诗令三馆即席和进两制次日来上　辛夘契丹遣使左领军卫上将军耶律元等来贺承天节元馆扵京师甞询左右曰馆中日闻鼓声岂习战阵耶或对以俳优戏塲闾里设宴帝闻之谓宰相曰不若以实谕之诸军比无征战阅习武艺亦国家常事耳且可以示无间扵彼也　十二月乙未手札赐王钦若曰编修君臣事迹官各置厯仍书逐人名下随巻奏知异时比较功程庶分勤惰钦若为人倾巧所修书或当帝意褒赏所及钦若即自名表首以谢或谬悮有所谴问则戒书吏称杨亿以下所为同僚皆疾之　先是帝甞问辅臣以天下贡举人数王旦曰万三千有余约常例奏名十一而已帝曰若此则当黜者不啻万人矣典领之臣必须审择晁迥兢畏当以委之周起王曽陈彭年皆可参预冯拯曰封印巻首尤宜用素有操守之人旦曰滕晏扵士大夫间少交逰帝曰今当以朱防代周起知举令起与晏同掌封印事扵是命翰林学士晁迥知制诰朱巽王曽龙图阁待制陈彭年同知贡举始命礼部封印巻首【考异按周起云起创糊名之法又陈靖亦云糊名考校始扵靖盖靖先请用之殿试起复请用之礼部故起首为弥封官也】　庚戌同判太常礼院孙奭言伏覩来年正月一日享先农九日上辛祈谷祀昊天上帝按春秋啓蛰而郊郊而后耕月令云天子以元日祈谷于上帝乃择元辰亲载耒耜躬耕帝耤先儒皆云元日即上辛郊天地元辰谓郊后吉亥享先农而耕耤也六典礼阁新仪并先云上辛祀昊天次云吉亥享先农伏望改用上辛祀昊天后亥日享先农仍即着令诏太常寺与崇文院检讨官详定既而判寺李宗谔言宋书后魏书所载并以上辛后日享先农请如奭奏从之　诏诸路所上军储之数自今先下枢宻院籍记送中书盖凡遣戍兵必预度所在资廪丰约故也
　　大中祥符元年春正月乙丑帝召宰臣王旦知枢宻院事王钦若等对于崇政殿之西序帝曰朕寝殿中帟幕皆青絁为之旦暮间非张烛莫能辨色去年十一月二十七日夜将半朕方就寝忽一室明朗惊视之俄见神人星冠绛袍告朕曰来月三日宜于正殿建黄箓道塲一月当降天书大中祥符三篇勿泄天机朕悚然起对忽已不见命笔志之十二月朔即蔬食斋戒于朝元殿建道塲结防坛九级又雕木为舆饰以金寳恭伫神贶虽越月未敢罢去适覩皇城司奏左承天门屋之南角有黄帛曵于鸱吻之上朕潜令中使徃视回奏云其帛长二丈许缄一物如书巻纒以青缕三周封处隠隠有字朕细思之葢神人所谓天降之书也旦等曰陛下以至诚事天地仁孝奉祖宗恭己爱人夙夜求治以至殊邻修睦犷俗请吏干戈偃戢年谷屡丰皆陛下兢兢业业日谨一日所致也臣等尝谓天道不逺必有昭报今者神告先期灵文果降实彰上穹佑徳之应皆再拜称万嵗又言启封之际宜屏左右帝曰天若谪示阙政固宜与卿等祗畏改悔若诫告朕躬朕亦当侧身自修岂宜隠之而使众不知也帝即步至承天门焚香望拜命内侍周懐政皇甫继明【考异封禅记不载周懐政今从实録】升屋对捧以降旦跪奉而进帝再拜受书置舆上复与旦等步导却繖盖撤警跸至道塲授知枢宻院陈尧叟启封上有文曰赵受命兴于宋付于眘居其器守于正世七百九九定既去帛启缄命尧叟读之其书黄字三幅词类尚书洪范老子道徳经始言帝能以至孝至道绍世次谕以清净简俭终述世祚延永之意读讫藏以金匮旦等称贺于殿之北庑是夕命旦宿斋中书晚诣道塲旦趋徃而帝已先至丙寅羣臣入贺于崇政殿赐宴帝与羣臣皆蔬食遣吏部尚书张齐贤等奏告天地宗庙社稷及京城祠庙　丁卯设黄麾仗于殿前陈宫悬登歌文武官契丹使陪列酌献三清天书礼毕帝歩入内行避黄道司天监奏三日五日有紫云覆宫殿乞付史馆从之　戊辰大赦改元文武官并加恩改左承天门为左承天祥符门诏东京赐酺五日以二月一日为始　壬申边臣言赵徳明邀留回鹘贡物又令张浦率骑数千侵扰回鹘今嵗夏州饥馑此衰败之势也帝曰朕知其旱歉已令场勿禁西蕃市粒食者葢抚御外国当务含容不然须至杀伐害及生灵矣　赵徳明尝以民饥上表乞粮数百万帝出其奏示辅臣众皆怒曰徳明方纳欵而敢渝誓约妄有干请乞降诏责之王旦请敕三司在京积粟百万令徳明自来取之帝从其言既而徳明受诏望阙再拜曰朝廷有人乃止　太仆少卿钱惟演献祥符颂帝嘉之甲申擢司封郎中知制诰　天书降之翌日翰林学士李宗谔上皇帝奉迎酌献乐章优诏答之时学士晁迥知贡举杨亿被病参知政事赵安仁实草诏云　二月壬辰朔帝御乾元门观酺　丁酉分遣中使六人锡边臣宴　戊戌帝语辅臣曰京师士庶渐事奢侈衣服器玩多镕金为饰工人链金为箔其徒日繁计所费嵗不下十万两浸以成风良可戒也丙午诏三司使丁谓申明旧制募告者赏之自今乗舆服御涂金绣金之类亦不须用
　　富弼曰国之去奢自上者始则天下无不从化真宗朝禁销金服甚严然累下制令而犯者不絶故内则诏宫中已下外则自大臣之家悉不得以金饰衣服复申严宪布于天下自此更无犯者盖自上者始而法禁明也
　　宋等使契丹言契丹惟国母愿固盟好而年齿渐衰国主奉佛其弟秦王隆庆尚武吴王隆裕慕道又国相韩徳让専权既久老而多疾帝曰与彼约和已来武臣屡言彼本疲困惧于兵战今国家嵗赠遗之是资敌也冯拯曰儒臣中亦有此言帝曰武臣无事之际喜谈防略及其赴敌罕能成功好勇无谋盖其常耳儒臣岂不知利害耶前代多用儒将然亦难其才也
　　臣干学曰澶渊之役寇莱公尝画百年无事之防矣而真宗畏事厌兵曰百年后当有捍御之者遂使淫后姧臣邀盟结好嵗遗金缯以资敌坐失机防至于子孙民力已殚虽明君贤相犹难为功况昏庸如徽宗姧贪如蔡京童贯而办此耶朱子曰太宗真宗之朝可以有为而不为又曰真宗东封西祀縻费巨万计不曽做得一事岂非有慨于此而言乎惜哉
　　甲戌兖州父老吕良等千二百八十七人诣阙请封禅对于崇徳殿帝令引进使曹利用宣劳而谕之曰封禅大礼歴代罕行难徇所请良等进而言曰国家受命五十年已致太平今天降祥符昭显盛徳固宜告成岱狱以报天地帝复曰此大事不可轻议良等又曰嵗时丰稔华夏安泰愿上答灵贶早行盛礼诏赐缗帛遣之知州邵晔又率官属抗表以请亦不允　己卯兖州并诸路进士等八百四十人诣阙请封禅　壬午宰相王旦等率文武百官诸军将校州县官吏蕃夷僧道耆夀二万四千三百七十人诣东上閤门凡五上表请封禅夏四月辛卯朔天书又降于大内之功徳阁　甲午诏以今年十月有事于泰山遂遣官告天地宗庙岳渎诸祠乙未以知枢宻院事王钦若参知政事赵安仁并为封禅经度制置使初议封禅未决帝以经费问权三司使丁谓谓曰大计固有余矣议乃决即诏谓计度泰山路粮草引进使曹利用宣政使李神福相度行营道路翰林学士晁迥李宗谔杨亿龙图直学士杜镐待制陈彭年与太常礼院详定仪注王旦请依郊禋故事面命五使帝曰升中大礼五使之职当于中书枢宻院以班次领之丙申以王旦为大礼使王钦若为礼仪使冯拯为仪仗使陈尧叟为卤簿使赵安仁为桥道顿逓使其礼仪桥道顿逓使事令拯尧叟分掌之钦若安仁并判兖州仍更迭徃干封县禁于泰山樵采者山下工役无得调发丁夫止用兖郓州兵行宫除前后殿外余悉张幄幕金帛刍粮委三司规度收市或转输供用他所须物悉自京辇致无得輙有科率发陜西上供木由黄河浮筏郓州给置顿之费　诏东都縁路禁采捕修建行宫无得侵占民田扈驾步骑輙蹂践苗稼者御史纠之壬寅帝御崇政殿亲试进士仍録题解摹印以示之
　　初于殿廊设幔列坐席标其姓名又掲牓表其次序令视讫就坐命翰林学士李宗谔等八人为考官帝遍至幄次谕宗谔等务极精详勿遗贤俊翌日又命宗谔等出诸科义题刻板模本遣中使就坐给之宗谔等上所定进士文巻诏宰相覆考讫乃临轩赐进士郑人姚等及第出身有差先是谢恩始令释褐是日特赐緑袍鞾笏即命以职　丙午诏作昭应宫以奉天书　时上封事者言两汉举贤良多因兵荒灾变所以询访阙政今国家受瑞建封不当复设此例于是悉罢吏部科目丙辰诏太祖太宗朝诸路所献祥禽异兽皆在苑囿
　　可上其数俟封禅礼毕纵之　遣使驰诣岳州采三脊茅三十东备借神缩酒之用有老人董皓识之授皓州助教赐束帛戊午诏东廵取郓州临酅路赴泰山礼毕幸兖州取中都路还京　先是监察御史张士逊为贡院监门官时贡举初用糊名之法士逊白主司有亲戚在进士中明日当引试愿出以避嫌主司不聴乃自言引去帝是之记名于御屏遂诏自今举人与试官有亲嫌者皆移试别头是月江南转运使阙中书进拟人数见郤帝乃自除士逊为之士逊谒宰相王旦于政事堂自言骤领使职愿闻善教旦从容曰朝廷利至矣士逊起谢士逊后徙广西河北毎思旦言不敢妄有兴建云　五月壬戌王钦若言泰山下醴泉出锡山苍龙见河北转运使李士衡奏罢内帑所助钱八万缗于是
　　又请辇本路金帛刍粟四十九万赴京东以助祀事帝曰士衡临事有心力遂赐褒诏因留士衡于澶州管勾东封事　有司详定仪注请于泰山上置圜坛径五丈髙九尺圜坛东南置燎坛髙一丈二尺方一丈山下封祀坛如圜丘制社首坛如方丘制又为瘗埳于壬地及天地玉牒玉册石防金玉匮受命寳之制甚备诏悉从之　丙寅命王旦冯拯赵安仁等分撰玉牒玉册文帝谕之曰其文当首叙上天降鉴符瑞沓委次述为民祈福之意　初有司请依唐故事皇帝告庙出京泰山社首山并用法驾帝以前诏惟祀事丰洁余从简约于是改用小驾仪仗寻改小驾名曰鸾驾　辛未赵安仁奏得太仆寺状金玉辂合先赴泰山辂髙二丈三尺濶一丈三尺所经州县城门桥道有隘狭请令修拆帝曰若此则劳人矣可于城外过有坟墓处避之　三司假内藏库银十万两从之　甲申放后宫一百二十人厚资遣之　六月壬辰详定所上封禅仪注帝览之曰此仪久废非典礼具备岂为尽美即手札疑难凡十九事令五使参议厘正而行之　命都官员外郎孙奭至契丹境上告以将有事于泰山　先是五月丙子帝复梦向者神人言来月上旬复当赐天书于泰山帝即宻谕王钦若于是钦若奏是月甲午木工董祚于醴泉亭北见黄素书曳林木之上有字不能识言于皇城使王居正居正见其上有御名驰告钦若钦若等就取得之遂建道塲明日跪授中使捧诣阙奏至帝亟召王旦等谕其事欲自出奉迎即命旦为导卫使具仪仗奉迎天书安于含芳园之正殿帝再拜受授陈尧叟启封其文曰汝崇孝奉育民广福锡尔嘉瑞黎庶咸知秘守斯言善解吾意国祚延永夀歴遐嵗读讫召百官示之时久雨顿晴景色澄廓苑中有云五色读天书次黄云如鳯驻殿上　赐文武百官泰山醴泉　庚戌曲赦兖州繋囚流罪以下　辛亥羣臣上尊号曰崇文广武仪天尊道寳应章感圣明仁孝皇帝　秋八月己丑朔上太祖尊諡曰启运立极英武圣文神徳功大孝皇帝太宗曰至仁应道神功圣徳文武大明广孝皇帝　命详定仪注官晁迥而下习泰山圜台封祀仪于都亭驿　乙巳令天下禁屠宰一月自十月始　己酉王钦若来朝献芝草八千余本　九月戊午令有司勿奏大辟案　己未诏告太庙以芝草嘉禾瑞木列于天书辇前及陈于六室　庚申命兵部侍郎向敏中权东京留守　皇城使刘承珪诣崇政殿上新制天书法物有鹤十四来翔天书扶侍使丁谓奏双鹤度天书辇飞舞良久翌日帝顾谓曰昨所睹鹤但于辇上飞度若云飞舞良久文则文矣恐不为实卿当易此奏也谓再拜曰陛下以至诚奉天以不欺临物正此数字所繋尤深皇帝徽猷莫大于此望付中书载于时政记帝俛首许之　癸亥奉天书于朝元殿甲子扶侍使等奉天书升玉辂赴太庙南城门内幄殿有顷车驾至诣幄殿酌献讫奠告六室至太祖太宗室告以严配之意帝涕泗交下行祀次白云如龙鳯仙人正在庙室上有鹤十四来翔　庚辰赵安仁献五色金玉丹紫芝六千七百余本　乙酉帝亲习封禅仪于崇徳殿初礼官言无帝王亲习之文帝曰朕以逹寅恭之意岂惮劳乎　是月京东西河北河东江淮两浙荆湖福建广南路皆大稔米防钱七文　冬十月庚寅诏所经州县采访民间不便事并市物之价车服权衡度量不如法者举仪制禁之有竒才异行隠沦不仕者与所属长吏论荐鳏寡惸独不能自存者量加振恤官吏政迹尤异民受其恵及不守亷隅昧于政理者孝子顺孙义夫节妇为鄊里所称者并条析以闻官吏知民间利病者亦为録奏　司天言五星顺行同色辛卯车驾发京师奉侍使奉天书先导　辛丑次郓州壬寅驻跸知制诰朱巽言奉玉册玉牒至翔銮驿有神光起昊天玉册上亟遣翰林学士李宗谔驰徃致谢丙午次翔銮驿　丁未法驾入干封县奉髙宫帝即诣昊天玉册前焚香再拜以谢神光之贶　占城大食诸蕃国使以方物迎献道左大食蕃客李麻勿献玉圭长尺二寸自言五代祖得自西天屈长者云谨守此俟中国圣君行封禅礼即驰贡之　戊申帝斋于穆清殿王钦若等献芝草三万八千余本　己酉五色云起岳顶帝与近臣登后亭望之名亭曰瑞云知制诰朱防奉玉册牒及圜台行事官并先升山上以回马岭至天门路险絶人给横板各二两首施防帛防亲从卒推引而上庚戌昼漏未上五刻帝服通天冠绛纱袍乗金辂备
　　法驾至山门改服鞾袍乗步辇以登卤簿仗卫列于山下黄麾仗卫士亲从卒自山阯盘道至太平顶凡两步一人防绣相间供奉马止于中路御帐亚献寕王元偓终献舒王元偁卤簿使陈尧叟从登有黄云覆辇上道经险峻必降辇步进有司议益扶卫皆却之导从者或至疲顿而帝辞气益壮至御幄召近臣观玉女泉及唐髙宗明皇二碑前一夕山上大风裂帟幕迟明未已及帝至天气温和纎萝不动奉祀官防检习仪于圜台祥光瑞云交相晖映是夕山下罢警场　辛亥享昊天上帝于圜台以太祖太宗配命羣官享五方帝诸神于封祀坛仪卫使奉天书于上帝之座帝衮冕奠献侍从导卫悉减去茀翟止于壝门笼烛前导亦撤之摄中书侍郎周起读玉册玉牒文帝饮福摄中书令王旦跪称曰天赐皇帝太一神策周而复始永绥兆人三献毕封金玉匮摄太尉王旦奉玉匮置于石防摄太尉冯拯奉金匮以降将作监领徒封防帝登台阅视讫还御幄司天监奏庆云绕坛月有黄煇氛宰臣率从官称贺山下呼万嵗振动山谷帝即日还奉髙宫百官奉迎于谷口日有冠戴黄气纷郁　壬子禅祭皇地祗于社首山如封祀之仪前夕隂晦风势劲猛不能然烛及行事风顿止天防澄霁烛焰凝然封防讫紫气防坛黄光如星绕天书匣悉纵四方所献珍禽竒兽于山下法驾还奉髙宫日重轮五色云见诏以奉髙宫为防真宫　癸丑有司设仗卫宫悬于朝觐坛下坛在奉髙宫之南帝服衮冕御坛上之夀昌殿受朝贺大赦天下常赦所不原者咸除之文武官并进秩加恩　赐天下酺三日改干封县为奉符县泰山下七里内禁樵采大宴穆清殿又宴近臣及泰山父老于殿门赐父老时服茶帛　甲寅车驾发奉符县次太平驿是日始复常膳帝劳王旦等以久食蔬旦等皆再拜马知节独言蔬食唯陛下一人臣等在道未尝不私食肉帝顾旦等曰知节言是否旦再拜曰诚如知节言知节为人质直类此　丙辰次兖州以州为大都督府　十一月戊午朔上服鞾袍诣文宣王庙酌献孔氏家属陪列有司定仪止肃揖帝特再拜又幸叔梁纥堂命刑部尚书温仲舒等分奠七十二子先儒暨叔梁纥顔氏帝制賛刻石庙中复幸孔林以树木拥道降舆乗马至文宣王墓奠拜诏加諡曰圣文宣王仍修葺祠宇给近便十户奏茔庙翌日又遣吏部尚书张齐贤等以太牢致祭赐其家钱三十万帛三百疋以四十六世孙同学究出身圣佑为奉礼郎近属授官及赐出身者六人又追封叔梁纥为鲁国公顔氏为鲁国夫人人伯鱼母亓官氏为郓国太夫人又追諡齐太公曰昭烈武成王令青州立庙周文公曰文宪王曲阜县立庙　己未帝御回銮覃庆楼观酺凡三日　壬戌发兖州丁卯次范县赐曲阜县圣文宣王庙九经三史令兖州选儒生讲说又赐太宗御制御书又以经史赐兖州　丙子发陈桥次含芳园时近辅淮甸京东河朔之民自泰山迎候车驾者道路不絶　丁丑车驾至自泰山扶侍使丁谓奉天书归大内赐百官休假三日中书枢宻院一日帝之廵祭也徃还四十七日未尝遇雨雪严冬之候景气恬和咸以为诚感所致　诏以正月三日天书降日为天庆节丁谓请以祥瑞编次撰賛绘画于昭应宫从之　甲申命王旦摄太尉奉上太祖太宗諡册礼毕亲享六室　乙酉大宴含光殿劳旋也　十二月辛卯御朝元殿受册尊号　命丁谓李宗谔等编修封禅记从陈彭年之请也　丁酉内出泰山封祀上尊酒及玉女白龙王母池水新醴泉赐辅臣诏东京留守司及在京掌事内臣不该赐物者特给之诏江淮发运司部内各留三年之储以备水旱先是江淮米悉运送京师至是司天监言扬楚之分当水旱为沴防患故也　庚戌置京新城外八厢帝以都门之外居民颇多旧例惟赤县尉主其事至是特置厢吏命京府统之　辛亥命户部尚书冦凖知天雄军兼驻泊都部署契丹使尝过大名谓凖曰相公望重何故不在中书凖曰主上以朝廷无事北门锁钥非凖不可耳吕中曰君子内则小人外小人内则君子外当冦凖之主亲征也恐钦若有以沮其议则出于天雄军及钦若之用国事也恐冦公有以夺其议则亦出于天雄军然君子在朝廷则朝廷重在边郡则边郡重此冦公所以起北使敬畏之心欤
　　许浩曰澶渊之役冦凖奋不顾身竭力捍御功固在宋而契丹亦实惧之矣凖之用舍彼所属意故问也使凖于是时微有不平之意而稍露其所以不在之故岂不为所窥乎今权词以应之俨然若朝廷之重乎边事而特置于此者敌莫测矣夫在内而能使朝廷重在外而又能使边境重凖则忠矣真宗有臣如此不使之居内以重夫朝廷顾使之居外而使敌人窥伺可胜惜哉
　　甲寅以南衙为锡庆院先是酺宴则集于尚书省或都亭驿诞节斋防则就相国寺帝以佛舍中烹饪优笑有亏恭洁乃令内臣度馆于显敞者易之南衙即太宗尹京时府邸秦王许王继居焉厥后虚其位故以为院诏进奏院不得非时供报朝廷事宜令进奏官五人为保犯者科违制之罪　是嵗天下戸七百九十万八千有竒口一千七百八十万有竒　契丹主追尊按巴坚庙曰太祖徳光曰太宗璟曰世宗【乌裕】明曰穆宗【舒噜】贤曰景宗【明记】又赠东丹人皇倍为防国皇帝自在太子阮为恭顺皇帝　契丹萧图玉伐甘州回鹘降之


</div>
    <div class="pagination">
<a href="资治通鉴后编_page6.html">上一页</a><span>...</span><a href="资治通鉴后编_page2.html">2</a><a href="资治通鉴后编_page3.html">3</a><a href="资治通鉴后编_page4.html">4</a><a href="资治通鉴后编_page5.html">5</a><a href="资治通鉴后编_page6.html">6</a><span class="current-page">7</span><a href="资治通鉴后编_page8.html">8</a><a href="资治通鉴后编_page9.html">9</a><a href="资治通鉴后编_page10.html">10</a><a href="资治通鉴后编_page11.html">11</a><a href="资治通鉴后编_page12.html">12</a><span>...</span><a href="资治通鉴后编_page8.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
