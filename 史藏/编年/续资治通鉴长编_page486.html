<!DOCTYPE html>
<html>
 <head>
  <meta charset="utf-8"/>
  <title>
   续资治通鉴长编 - 第 486 页/共 607 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   续资治通鉴长编 - 第 486 页/共 607 页
  </h1>
  <div class="content">
   资政殿学士、新知颍昌府曾孝□言：「应有曾献财货利便，后已废罢，虽曾有课利入官者，更不推赏。」从之。
　　荆湖北路转运司言：「应沅州里外籴买粮草□钱谷场务，如遇本州岛阙官，并许于见任或归明指挥军大将内选差权暂监当。」从之。（新削。）
　　右司谏苏辙言：「臣伏见礼部会议科场欲复诗赋，议上未决，而左仆射司马光上言，乞以九经取士，及朝官以上保任举人为经明行修之科。至今多日，二议并未施行。臣窃惟来年秋试【八】，自今以往，岁月无几，而议不时决，传闻四方，学者知朝廷有此异议，无所适从，不免惶惑懑乱。盖缘诗赋虽号小技，而比次声律，用功不浅。至于兼治它经，诵读讲解，尤不可轻易。要之来年，皆未可施行。臣欲乞先降指挥，明言来年科场一切如旧，但所对经义兼取注疏及诸家议论，或出己见，不专用王氏之学。仍罢律义，令天下举人知有定论，一意为学，以待选试。然后徐议元佑五年以后科举格式，未为晚也。」从之。（集议在闰二月二日，光奏在二月五日【九】，据此月二十三日司马光乞先举经明行修，则辙所言，盖便得请也。）先是，言者请兼用诗赋，尽黜经义，太学生改业者十四五。监察御史上官均言：「经术以理为主，诗赋以文为工。以理者于言为实而所根者本，以文者于言为华而所逐者末。先帝去数百年之弊，不为不艰，而议者不计本末，乃欲袭前日诗赋之弊，未见其为得也。源深流长，事大体重，张官置吏之原【一○】，安危理乱之本，愿陛下详听而谨行之。」又言：「方陛下临御之初，士之趣操未定，方引颈拭目以听教令，观好尚，正宜銟经术以厉学者之志，进行谊以励士大夫之操。今遽厌薄经术，崇奖诗赋，有司以文辞取士，学者以文辞应于有司；及其久也，逐华而遗实，徇末而弃本，固非细累。请令学者各占三经，杂以论语、孟子，不必专用新义。试策以二：一问历代，一访时务。禁用释典，不得专援庄、老。比于参用诗赋，使学者敝精神于无用之文，得失固相远矣。」章三上，又为六说以辟言者。其后诗、赋与经议讫参用云。（三年十一月十日彭汝砺议，闰十二月末中丞李常等议科举，此时均去台已一年半矣。均议诗、赋不可用取士，据均家传附见。其后曾布专以此为均不与元佑同，不可略也。但恐未必在此时，当考。均奏议具有此三章，或更删取之。）
　　环庆路经略使范纯粹奏：「奉诏：『令陕西、河东逐处经略司相度，如有西贼大觽入寇，攻围城寨，审度贼势，须合要邻路救援，即关牒邻路经略司差发援兵。仰被关路分，据所关贼势，相度合销人马，发遣前去。其被关路分委托事故，不为应副，并当重行朝典。有无未尽，便具利害闻奏。』臣两曾具状，□述鄜延路永乐城被贼兵围闭，请援邻路，了不及事，乞朝廷检会旧制，修明邻路策应约束去讫。今准上项朝旨，臣子细看详，虽许关邻路差发援兵，固为便利，然而若令被关路分须候关报文字到彼，方相度合销人马，然后发遣，即必不及事。缘西贼前后作过，虽是竭国大举，而所向去处，罕曾久留；务为倏来忽往之计，多是分兵围守城砦，使兵不得出，然后余寇散之村落，焚荡汉、蕃人户庐舍，抄劫人口孳畜，搜掘坑窖积聚斛食。于此之际，若城砦坚守而声援旁至，即不日退散，漫不可追。若被寇路分自有兵力可以驱逐，即固不用远劳邻援。万一若必藉旁助，即须是仓猝响应，乃可及事。况逐路安抚司兵马未必皆在帅府屯聚，必是散在逐地分城寨戍守。若须候关报到经略司，本司旋擘画那移，以至行遣文字传檄外将，告谕军中，以至授甲束装，虽能星夜疾速，比到被贼地分，固已后时，徒致拖拽邻路军马，无补机事。臣今相度，宜于平日委经略司选定策应兵马将副、使臣，仍须两番。其第一番便以最相近处见屯泊兵将充，仍以策应将为名；其第二番亦于次近处差定，并择去老弱、衰迟，不能负甲奔趋之人。仍多用骑兵，即举动神速。责令将副、使臣，常切诫谕士卒缮整器械。凡军行须用之物，于平时一一备具，常为猝行之计；及令逐路修横烽之法，若遇贼兵侵犯，并举横烽传报邻路。其策应路分，才见横烽，立便排促人马，准备赴援，即未得起发。其被寇路分经略司，须审度事势，委是贼势重大，决非本路之力可以驱逐，方得关请邻道。又须预设符验，以防奸诈。其被关路分经略司，据所关事理，知得贼兵所在，画时亦以密号为验，飞檄第一番策应将遣人马，选快便路径，火急前去。那第二番人马往第一番元驻札处，准备续有呼索，节次遣发。若本路兵力可以御捍，枉有拖拽邻路军马，及被关路分妄托事故不为应付，自依朝廷约束施行。如此，则不惟事机之际可以应猝，兼令策应军兵于平日闻听习熟，人自为备，缓急遣发，不至纷扰。臣愚所见如此，更乞朝廷详酌。如其可采，即乞删润立法，速降诸路，早令施行，庶将来防秋，便可遵守。」（纯粹先以元丰五年十一月十一日奏，再以元佑元年闰二月十一日奏，又以元年四月三日奏此。二年二月十四日乃降指挥。）
　　辛卯，诏：「应合试选人年五十以上历两任，六十以上一任，无赃罪及私罪情重，并今任非停替者，并与免试。」
　　资政殿学士、知颍昌府曾孝□知邓州，龙图阁直学士、知邓州邓绾知扬州。（十八日云云。）朝议大夫鲜于侁为太常少卿，著作佐郎范祖禹为著作郎。
　　枢密院言：「新差东南第十三副将、供备库副使石宗永病告满百日。」诏令吏部自落班簿后，限一年方许朝参。仍于元丰假宁令添入大小使臣字。
　　又言：「夏国遣使鼎利、罔豫章等诣阙贺皇帝登宝位，乞依例差官押赐登极支赐往夏国。」诏以西京左藏库副使王克询押赐。
　　司马光言：「臣先于二月中曾上言，乞因新天子继统，下诏悉赦西人之罪，与之更始。虽未还其侵疆，且给岁赐，待之如故。此道大体正，万全无失。既而执政所见，各有异同，沮难迁延，遂屏弃不行。臣窃闻今来西人已有关报，遣使、副诣阙，贺登宝位。国家若于此际，又不下诏开而纳之，万一西人蓄怨积愤，肆其悖心，或有一骑犯边，或于表牒中有一语不逊，当是之时，虽欲招纳，乃是畏其陆梁，伤威毁重，何耻如之！臣之前策亦不可行矣。伏望陛下令三省、枢密院，将臣二月三日、十二日、十六日并今来所上文字，一处进呈。臣愚欲为国家消患于未萌，诚惜此机会，夙夜遑遑，废寝忘食。陛下若俟询谋佥同然后施行，则执政人人各有所见，臣言必又屏弃。凡边境安则中国安，此乃国家安危之机。伏望陛下察臣所言甚易行而无后害，可使华夷两安，为利甚大，断自圣志，勿复有疑。」□上诏意曰：「朕闻王者奄有四极，至仁无私，靡间华、夷，视之如一。夏国主秉常世守西土，藩卫中邦，自其祖彝兴以来，沐浴皇化，职贡时至，率多忠勤。仁宗皇帝加之宠名，胙以大国，赐予之数，岁则有常。向因边臣奏陈，云彼君臣失职，及移文诘问，曾无报应；神宗皇帝乃出师命将，拯彼阽危。在于夏国主秉常实有大造，而蕃部之人遽敢自绝，侵轶我边鄙，虔刘我吏民，正旦同天，皆不入贺。国家包以大度，置而不问，但绝岁赐，以俟悛心。不幸先帝遗弃万国，朕嗣守令绪，祇承前志，夙夜寅畏，迨今期年，宣广恩泽，无幽不振。而夏国主秉常屡遣使者造于阙庭，吊祭讣告，浸修常职。朕惟江海之大，来则受之，岂复追念往昔，计较细故？宜舍其前日之不恭，取其今兹之效顺，旷然湔涤，与之更始。自今申敕将吏，严戢兵民，毋得辄规小利，扰彼疆埸。凡岁时颁赉，命有司率由旧章，必使桴鼓不鸣，烽燧无警。彼此之民，早眠晏起，同底泰宁，不亦休哉！可布告中外，咸使知闻。」（范纯仁行状云云，或附此更详之。）
　　诏：「元丰七年七月二十日修立应典卖田宅私写契书并不系籍定牙人衷私引领交易法，更不施行。」
　　复祁州深泽县。
　　司马光言：「臣窃惟乡村人户播植百谷，种艺桑麻，乃天下衣食之原，比于余民，尤宜存□。凡人情恋土，各愿安居，苟非无以自存，岂愿流移他境？国家若于未流移之前，早行赈济，使粮食相接【一一】，不至失业，则比屋安堵，官中所费少，而民间实受赐。若于既流移之后，方散米煮粥，以有限之储蓄，待无穷之流民，徒更聚而饿死，官中所费多，而民实无所济。伏睹近降朝旨，令户部指挥府界诸路提点刑狱司体量州、县人户，如委是阙食，据见在义仓及常平米谷速行赈济。仍丁宁指挥州、县多方存□，无致流移失所，此诚得安民之要道。然所以能使流民不移者，全在本县令、佐得人。欲乞更令提点刑狱司指挥逐县令、佐，专切体量乡村人户，有阙食者，一面申知上司及本州岛，更不候回报，即将本县义仓及常平仓米谷直行赈济。仍据乡村五等人户，逐户计口出给历头，大人日给二升，小儿日给一升，令各从民便。或五日，或十日，或半月一次，赍历头诣县请领，县司亦置簿照会。若本县米谷数少，则先从下户出给历头，有余则并及上户，其不愿请领者听。候将来夏秋成熟，粮食相接日，即据簿历上所贷过粮，令随税送纳，一斗只纳一斗，更无利息【一二】。其令、佐别有良法，简易便民，胜于此法者，亦听从便。要在民不乏食，不至流移。仍令提点刑狱司常切体量逐县令、佐，有能用心存□阙食人户，虽系灾伤，并不流移者，保明闻奏，优与酬銟。其全不用心赈贷，致户口多有流移者，取勘闻奏。乞行停替。庶使官吏有所劝沮，百姓实沾圣泽。」三省进呈，依奏。（近降朝旨，乃三月二十六日。）
　　三省言：「吏部曾经堂除选人，曾经省府推判官、台谏寺监长贰、郎官、监司【一三】，并归吏部差注。内不因罪犯替罢者，合入远与近，合入近与先次指挥差遣。其朝廷特差者，不在此限。」从之。（政目云：堂除选人归吏部，升一等。）
　　又言：「府界诸路久旱，夏苗灾伤人户披诉，访闻州、县多不为收接，使被灾之民重困。欲令户部指挥府界诸路监司，分诣辖下州、县有灾伤处，体量被灾人户，不问限内外、曾与不曾披诉，实灾伤合放分数，更不检覆，便行除放讫奏。」从之。
　　吏部侍郎李常、勾当御药院冯宗道言：「准朝旨相度黄河利害，臣等所至，历览其堤防，全未高广，物料亦未有备。缘堤防之设，全系水官；物料之蓄，责在本道。今经涉岁月，尚尔未集，以是知水官未得其人，欲乞添置使者。」诏添置外都水使者、勾当公事各一员，比外都水丞，隶外都水使者。（去年十二月十四日，今年正月十四日，二月六日，九月二十三日，十一月二十二日。）
　　工部言：「京西转运司奏，北使经由道路，近为浮桥须合解拆，改入京西路由河阳至京。昨准朝旨，务要不见山陵，须合□置道路。今来再相度得河阳南至偃师，东由凤台、孝义次入巩县，最为顺便。皆有亭驿道路，止是望见山陵林木，恐不须回避，乞就上项驿路。」从之。
　　右谏议大夫孙觉言：「淮、浙灾伤，米谷踊贵，虑盗贼因缘而起，乞差官体量，广行赈济。篃下诸路转运提刑司，灾伤各以实言，不实者坐之。灾伤虽小，而言涉过当者不问。如此则诸路不敢不言，朝廷随灾伤之大小，赈济而防虞之，则四海之内无仓卒之忧矣。」时灾伤，转运等司并无奏报，及宿、亳州至甚，诏令发运司体量灾伤州、县阙食处，仍令宿、亳州分析，并不申奏灾伤次第，及具见斛斗价例，各疾置以闻。（新、旧录并如此，当考。）
　　左司谏王岩叟言：「臣访闻京东保马司尚有余弊，宜在讲陈，可因而变之，以成国家之利。臣请条画如左，惟陛下裁择。其一，臣愚博采识者之论，皆以谓国家宜收马以复监，则公私两得其利。马者，兵之用，国之所恃以为险者也。有国以来，未尝无马，国多马则强，少马则弱。而能蕃息马者，牧监也。昔废监之初，识者皆曰：十年之后，天下当乏马，缓急无所得，虽有智者不能为之谋矣。后不待十年，而天下之马已不可多得，此非国之利也。臣乞尽收退还民间马三万余匹，复置监如故。然不必置监牧使，止委转运使领之，足治办矣。今郓州之东平监，北京之大名上下监、元城监，卫州之淇水监，相州之安阳监，洺州之广平监【一四】，以至瀛、定之间，相望皆是棚基草地，经界具存。牧养之方，画一尽在使臣，犹有旧人，可充选任。牧兵尚余大半，略假招填，指顾之间，措置可定。而百姓免纳钱之害，国家得牧马之利，岂不善哉！或者曰：借缗之多，安可以尽蠲？是不知今日蠲缗则有数，而后日得马之无穷也。此臣之所以言可因而变之以成利者也。其二，自废监以来，牧地之在民者，处处为害。盖始者，愚民利于一时请地之易，不虑后日纳租之难。投状之初，争立高额，而不知州、县又估高价，折纳见钱，遂致力皆不胜，岁岁拖欠。转运司不论水旱，与髃牧司认定此钱，督责之严，过于他事，以至佃地百姓被禁锢、受鞭挞者，无日无之，复愿退而还官，官中岂复听许！所在人情，殊以为苦。今若因复置监，收牧地入官，则百姓戴陛下之恩，如释重负、脱沉蕽矣。此因变保马之弊，成牧马之利而又有得焉者也。仍乞先次指挥，主养户未得擅卖所养马，候复置监了日，就近分拨入诸监。其京西事体既同，乞并赐施行。」（此据新旧录□元佑章疏增修，岩叟集及遗矒乃无此。旧录云：先帝寓马于民，尽废诸监，省费不赀，至是复之。新录辨曰：保马废置事，见臣僚章疏不足以尽之。自「先帝寓马至」至「是复之」十八字【一五】，并删去。）
　　诏：「诸军致仕、放停、遗表合该儿男等恩泽，若五年外始陈乞者，更不推恩。」
　　知大名府韩缜言：「路分兵官、将官不得出谒接见宾客，仅同囚禁，恐非待将之体，乞赐删除禁约，以示优恩。」诏：「诸路分兵官、将副、缘边都监、武臣知城县及堡寨主，非本处见任官，不得往谒及接见。如职事相干，并亲戚，并听往还。其往谒及接见宾客违法并见之者，各杖一百。」
　　延福宫使、武信军留后、永兴军路马步军副都总管李宪言：「累具闻奏，为久病乞半俸致仕，及乞回避转运副使路昌衡。」诏就差提举崇福宫，仍令西京居住。（宪事当考，十八日宪官降。）
　　诏大理寺左断刑架阁库专委主簿管勾，其余台、寺、监有架阁处依此。
　　又诏府界诸路，按试差募到弓手，合造银楪子并支坊场、河渡、头子钱，仍以一路通融应副，依元丰令。（新削。）
　　壬辰，以时雨稍愆，疏决在京系囚，杂犯死罪以下递降一等，至杖释之。
　　癸巳，观文殿大学士、守司空、集禧观使、荆国公王安石卒。司马光手书与吕公着曰：「介甫文章节义过人处甚多，但性不晓事而喜遂非，致忠直疏远，谗佞辐辏，败坏百度，以至于此。今方矫其失，革其弊，不幸介甫谢世，反复之徒必诋毁百端。光意以谓朝廷特宜优加厚礼，以振起浮薄之风，苟有所得，转以上闻【一六】，不识晦叔以为如何？更不烦答以笔札，扆前力主张，则全仗晦叔也。」诏再辍视朝，赠太傅，推遗表恩七人，命所在应副葬事。（新录王安石传辩诬曰：「王安石学术政事，败坏天下，至于今日，而旧录立传，多取安石私史之语以文之。」又云：「安石居金陵，阅佛书，恍然有得，是所得不在六经而在佛书。古之学者，以其所得施之政事，今安石以道自任【一七】，而所得乃在为相之后，颠倒如此。今止以神宗实录前后事实采摭修改，不敢以私言增损之。」陈瓘尊尧集叙略曰：「昔元佑更张之始，方安石身殁之初，觽皆独罪于惠卿；或以安石为朴野，优加赠典【一八】，欲镇浮薄。司马光简尺具存，吕惠卿责辞犹在，深文在列，曲恕元台。凡同时议论之臣，无一人指点安石，往往言章疑似，或干裕陵，致使卞以窥伺为心，包藏而待，润色经史，憎污忠贤。凡愠怼曾布之言，与怒詈惠卿之语，例皆刊削，意在牢笼。欲使共述私书，将以济其大欲。布等在其术内，卞计无一不行。良由议赠之初，不稽其弊；若使早崇名分，何至横流。司马光误国之罪，可胜言哉！臣闻熙宁之初，论安石之罪，中其肺肝之隐者，吕诲一人而已。熙宁之末，论安石之罪，中其肺肝之隐者，惠卿一人而已。吕诲之言曰：『大奸似忠，大佞似信，外视朴野，内藏巧诈，骄蹇傲上，阴贼害物。』吕惠卿之言曰：『安石尽弃素学，而隆尚纵横之末数，以为奇术。以至谮愬胁持，蔽贤党奸，移怒行很，方命矫令，罔上要君，凡此数恶，莫不备具。虽古之失志倒行而逆施者，殆不如此。平日闻望，一旦扫地，不知安石何苦而为此也。谋身如此，以之谋国，必无远图。而陛下既以不可少而安之，臣固未易言也。』又曰：『陛下平日以何如人遇安石，安石平日以何等人自任，不意窘急乃至如此！』又曰：『君臣妨嫌，岂可为安石而废哉！』又曰：『臣之所论，皆中其肺肝之隐。』臣窃谓元佑臣僚，于吕诲之言，则誉之太过，于惠卿之言，则毁之太过。此二臣者，趣向虽异，至于论安石之罪，献忠于神宗，则其言一也，岂可专誉吕诲而偏毁惠卿乎？偏毁惠卿，此王氏之所以益炽也。元佑之偏，可不痛鉴哉！」）
　　右谏议大夫孙觉为给事中，依旧兼侍讲。韩缜既罢，觉乃以迁。
　　中书舍人苏轼详定役法。
　　先是轼言：
　　臣窃见先帝初行役法，取□剩钱不得过二分，以备灾伤，而有司奉行过当，通行天下乃十四五。然行之几十六七年，尝积而不用，至三千余万贯石。先帝圣意固自有在，而愚民无知，因谓朝廷以免役为名，实欲重敛。斯言流闻，不可以示天下后世。臣谓此钱本出民力，理当还为民用。不幸先帝升遐，圣意所欲行者，民不知也，徒见其积，未见其散。此乃今日太皇太后陛下、皇帝陛下所当追探其意，还于役法中散之，以塞愚民无知之词，以兴长世无穷之利。
　　臣伏见熙宁中尝行给田募役法，（初行给田募役法，在熙宁七年五月二十四日辛酉，罢在八年四月十三日癸酉。）其法，以系官田如退滩、户绝、没纳之类，及用□剩钱买民田以募役人，大略如边郡弓箭手。臣知密州，亲行其法，先募弓手，民甚便之。曾未半年，此法复罢。臣闻之道路，本出先帝圣意，而左右大臣意在速成，且利□剩钱以为他用，故更相驳难，遂不果行。
　　臣谓此法，行之盖有五利。朝廷若依旧行免役法，则每募一名，省得一名雇钱，因积所省，益买益募。要之，数年雇钱无几，则役钱可以大减。若行差役法，则每募一名，省得一名役钱【一九】，色役既减【二○】，农民自□，其利一也。应募之民，正与弓箭手无异，举家衣食出于官田，平时重犯法，缓急不逃亡，其利二也。今者谷贱伤农，农民卖田，常苦不售，若官与买，则田谷皆重，农可少纾，其利三也。钱积于官，常苦币重，若散以买田，则货币稍均，其利四也。此法既行，民享其利，追悟先帝所以取□剩钱者，凡以为我用耳！疑谤稍释，恩德显白，其利五也。 
　　独有二弊：贪吏、狡胥与民为奸，以瘠薄田中官，雇一浮浪人蹔出应役，一年半岁，即弃而走，此一弊也。愚民寡虑，见利忘患，闻官中买田募役，即争以田中官，以身充役。业不离主，既初无所失，而骤得官钱，必争为之。充役之后，永无休歇，患及子孙，此二弊也。但当设法以防二弊，而先帝之法决不可废。
　　今日既欲尽罢□剩钱，将来无继。而系官田地数目不多。见在□剩钱虽有三千万贯石，而兵兴以来，借支几半。臣今擘画，欲于内藏库钱帛中，支还兵兴以来所借钱斛，复全三千万贯石，于河北、河东、陕西被边三路行给田募役法，使五七年间役减大半，农民富厚，以备缓急，此无穷之利也。今弓箭手有甲马者，给田二顷半，此以躯命偿官，且犹可募，则其余色役，召募不难。臣谓良田二顷，可募一弓手，一顷可募一散从官，则三千万贯石可以足用。谨具合行事件【二一】，画一如左：一、给田募役，更不出租，依旧纳两税，免支移折变。一、今来虽有一顷二顷为率，若所在田不甚良，即临时相度，添展亩数，务令召募得行。但役人所获稍优，则其法坚久不坏。一、今若立法，便令三路官吏推行，若无赏罚，则官吏不任其责，谬悠灭裂，有名无实；若有赏罚，则官吏有所趋避，或抑勒买田，或召募浮浪，或多买瘠薄，或取办一时【二二】，不顾后患。臣今擘画，欲选才干朴厚知州三人，令自辟属县令，每路一州，先次推行，令一年中略成伦理。一州既成伦理，一路便可推行。仍委转运、提刑常切提举【二三】，若不切实推行，或推行乖方，朝廷觉察，重赐行遣。一、应募役人夫，大抵多是州、县百姓，所买官田，去州、县太远，即久远难以召募。欲乞所买田，并限去州若干里，去县若干里。一、出牓告示，百姓卖田如系所限去州县里数内，仍及所定顷亩，或两户及三户相近，共及所定顷亩数目亦可。即须先申官，令、佐亲自相验，委是良田，方得收买。如官价低小，即听卖与其余人户，不得抑勒。如买瘠薄田，致久远召募不行，即官吏并科违制，分故失定断，仍不以去官赦降原减。一、预先具给田顷亩数，出牓召人投名应役，第二等以上人户许充弓手，仍依旧条拣选人材。第三等以上许充散从官。以下色役，更不用保。如等第及，即召第一等一户，或第二等两户委保。如充役七年内逃亡，勒元委保人承佃充役。一、每买到田，未得支钱，先召投名人承佃充役，方得支钱，仍不得抑勒。一、卖田入官，须得交业与应募人，不许本户内人丁承佃充役。一、募役人老、病、走、死、犯徒以上罪，即须先勒本户人丁充役。如无丁，方别召募。一、应募人交业承佃后，给假半年，令葺理田业。一、退滩、户绝、没纳等系官田地，今后不许出卖，更不限去州县里数，仍以肥瘠高下品定顷亩，务令召募得行。一、系官田若是人户见佃者，先问见佃人，如无丁可以应募，或自不愿充役者，方得别行召募。
　　右所陈五利二弊及合行事件一十二条，伏乞朝廷详议施行。然议者必有二说，一谓召募不行，二谓欲留□剩钱斛以备他用。臣谓有以应之。富民之家，以二三十亩田，中分其利，役属佃户，有同仆隶；今官以两顷、一顷良田，有税无租，而人不应，岂有此理？又弓箭手已有成法，无可疑者。□剩役钱本非经赋常入，亦非国用所待而后足者，今付有司，逐旋支费，终不能卓然立一大事，建无穷之利，如火铄薪，日灭日亡；若用买田募役，譬如私家变金银为田产，乃是长久万全之策。深愿朝廷及此钱未散，立此一事。数年之后，钱尽而事不立，深可痛惜。臣闻孝子者，善继人之志，善述人之事。武王、周公所以见称于万世者，徒以能行文王之志也。昔苏绰为魏立征税之法，号为烦重，已而叹曰：「此犹张弓也，后之君子，谁能解之？」其子威侍侧，闻之，慨然以为己任。及威事隋文帝为民部尚书，奏减赋役，如绰之言，天下便之。威为人臣，尚能成父之志，今给田募役，真先帝本意，陛下当优为武王、周公之事，而况苏威区区人臣之孝，何足道哉！臣荷先帝之遇、保全之恩，又蒙陛下非次拔擢，思慕感涕，不知所报。冒昧进计，伏惟哀怜，幸甚！诏送役法所。（轼议送役法所，据上官均家传。按详定役法，在元佑元年二月二十八日。又按轼元佑二年二月一日缴进此议，云元丰八年十二月草此，元未果上。然王岩叟驳轼议，则云「复行差役方数日，轼有此议。」按复行差役，乃元年二月六日，若轼元不上此议，岩叟何从而驳之。鴜轼八年十二月草此议，未即上，至元年二月六日后固已出之。其送役法所，当是二月二十八日后，今因轼详定役法【二四】，附元年四月六日。二年三月末王岩叟等驳议可考。）
　　诏：「已降指挥，守太师致仕文彦博赴阙，独班起居，减拜，令合门取旨，兴国寺戒坛院安下班迎。朝见日，就兴国寺戒坛院赐御筵。宰相执政官起肩舆，至下马处，子弟一人扶掖。出入仪制依见任宰臣。签赐令客省依例赐十日人从，大程官二十人，从人二十人，散从官一十人，权差宣武兵三十人。」
　　中书省言：「尚书省文书，自来左右仆射轮日当笔，缘未有体例。」诏令左右丞权轮日主印当笔。
　　枢密院言：「在京开封府界禁军阙额，虽见招填，尚未足数。畿内保甲往往事艺成就，可以召募添填。」诏：「令逐县知县、都监专切招填，仍委提刑司提举管勾；余依河北路已得指挥，及得上四军等仗事艺者，除例物外，增钱有差。」又诏：「开封府界三路保甲已罢团教，逐年更不差官按阅，只令随逐次拍事试艺。」
　　淮南路转运司言：「提点内藏库奏，乞下本司逐州、军依提举司折算到见欠内库钱帛承认起发，补足年额。候见本库朱钞，却行除豁，或与理后来年额之数。欲望于见欠数内除豁，□立年限，逐旋起发上京；及除本路起发外，见欠未起数目，自今为始，均作五年送纳。如将来根究得见内库已纳朱钞，即依元丰七年十月二十日朝旨，即行除豁，或与后来年额之数施行【二五】。」从之。（新录削此。）
　　监察御史孙升言：「知兴国军杨绘、签书扬州节度判官厅公事沈季长，诖误深刑，情非故冒，近侍义难自陈，伏望特令理诉断遣所取索元案看详。」从之。
　　刑部言，立聚集生徒教授辞讼文书编配法及告获格。从之。
　　甲午，朝散大夫马默为司农少卿，朝请大夫、司农少卿范子渊知□州。
　　中书舍人苏轼言：「臣谨按，子渊见为殿中侍御史吕陶弹奏，为修堤开河，糜费巨万，及护堤压埽之人溺死无数。自元丰六年兴役，至七年功用不成，其罪甚于□居厚、蹇周辅，乞行废放。今来差知□州，臣欲作责词。」又言：「吕陶奏状已进呈，别无行遣，其□州又是节镇，自来系监司以上差遣，即非责降有罪去处。臣欲不为责词，又缘子渊无故罢司农少卿，出领外郡，似缘上件弹奏。有此疑惑，伏乞明降指挥。」卒草制云：「朕于士大夫未尝求备也，将历试以事而收其长。有司言汝治河无状，耗国劳民而功不成，朕惟水土之政与郡县异，其观汝于牧民，尚勉来效，以盖往愆。」（三月二十八日乙酉，实录已书马默司农少卿，范子渊知□州，四月七日又书，不知何故。苏轼集亦云二十八日，今依实录。止于四月七日见此。）寻改知峡州，其制亦轼所草，云：「汝以有限之材，兴必不可成之役；驱无辜之民，置之必死之地。横费之财，犹可力补，而既死之民，不可复生。此议者所以不汝置，而朕亦不得赦原也。」（子渊责峡州，不得其日，今附见。）
　　赐阿里骨衣一袭、二十两金带一条、银器二百两、衣着二百匹、角茶散茶各一百斤，又赐大首领李赊啰抹、沈阿当令钱二万九千五百四十贯。
　　乙未，朝奉郎、左司员外郎高遵惠为直龙图阁、太仆寺少卿。（元丰八年四月，遵惠初为左司，旧传载遵惠上疏，论法度更张，事有当否，如先帝施设，未可轻议。新传因之，今附见于此。遵惠卒于元符二年十二月，特赠枢密直学士，诰词载遵惠元佑初论事甚少，当考。）
　　吏部郎中梁焘为太常少卿，（焘九月八日自工部迁吏部。）吏部郎中顾临为秘书少监，太仆寺少卿韩宗道为左司郎中，司勋郎中赵君锡为右司郎中。（八年六月末，司马光荐君锡、宗道、焘三人。）
　　诏开封府界及诸路提刑司交割到提举常平司职事内，如有可以减省者，及合拨归转运提点司事，令条具闻奏。
　　诏郑、滑州并隶京西路。
　　户部言：「吏部侍郎李常等奏：『被水百姓于新河两堤之内滩地种麦，庶几一收，以资穷乏。体访得本路及州、县理纳税租，督责欠负，欲乞诏有司权与免放，或遣御史同行按视。』欲下河北转运司相度所奏，具可否以闻。其委官司取索，并遣御史，合取自朝廷指挥。」诏委官司取索，令本部施行，余从之。
　　知成都府许将奏：「本府居住天章阁待制李大临于儒臣中最为先进，今既亡没，士论惜之，望赐箧录及应副葬事。」诏特赐钱三百贯，仍于成都府候葬事日量行应副。（大临卒在二月辛巳，吕公着掌记，当行事云：「李大临恐宜有以褎赏之。」）
　　江南西、荆湖南路按察司言：「兴国军管勾盐事通判路适状内，有盐铺户王皋称『本县抑令投充。』本司牒使改正，乃称王皋等妄陈状词，显是愚暗。」诏路适特差替。
　　诏：「保正、长受乞财物依差夫团头法编配条更不施行。有犯，依常法。其缘上条己编配过人，并特与放还。」从宣义郎刘谊之请也。（新无。）
　　礼部言：「太皇太后坤成节，已有朝旨，诸般恩礼并增一倍外，其岁时合供奉物色，亦合增一倍供纳。乃乞下详定敕式所编修施行，更不增奉。」（「更不增奉」，必有脱误。新、旧录并如此，当考。）
　　又言：「国子监太学生条【二六】，每月私试，丞、簿一员封弥，律学官巡铺外舍，自来关内侍省差内臣一员，及申朝廷封弥官二员、巡铺文臣一员。看详铺外舍系附私试大义日，止是别为号，其差官合依私试法。」从之。（新无。）
　　荆湖南路转运司言：「准广东提举常平司牒，依盐法应副过广盐脚剩、盐本等钱，牒本司买银起发上京送纳。虽已下诸处收买，至今买到银数不多。乞只将见钱添依元数，起发上京送纳。其今后若无银可以收买，起发见钱。」从之。（新无。）
　　门下、中书外省言：「取到户部左右曹、度支、仓部官制条例，□诸处关到及旧三司续降□奉行官制后案卷、宣敕，共一万五千六百余件。除海行敕令所该载者已行删去，他司置局见编修者各牒送外，其事理未便顺，□系属别曹合归有司者，皆厘析改正，删除重复，补缀阙遗。修到敕令格式一千六百一十二件，□删去一时指挥，共六百六十二册，□申明画一一册，乞先次颁行，以元丰尚书户部度支金部仓部敕令格式为名。所有元丰七年六月终以前条贯，已经删修者，更不行用。其七月以后条贯，自为后敕。」又言：「上供钱物，旧三司虽置吏拘催，然无总领。止据逐案关到上簿，如有不至，遂相因习；岁月之久，官吏迁易，无以拘考。今户部虽有分职，度支主岁计，金部以度支关到之数拘催，然漫无格法。本省昨取索，欲类以成书，而诸案文簿无可考校。已询诸库务，求访旧籍，互相照验，修立为格。其间不备事节，虽据所见送本部看详，缘事干诸路，尚虑有未尽不同事。乞令本部取索点勘，如有未尽、不同事件，即补正添入。」并从之。
　　河北西路提点刑狱司言：「准朝旨，提举官积蓄钱谷财物，尽桩作常平仓钱物，即不言冲改五路封桩移兑。朝旨，户部按三路令诸常平、免役、场务钱谷，以剩数兑往帅臣所在及边要州封桩。看详逐色钱，既有上项朝旨，即无剩数移兑。」诏前件令文，更不施行。
　　户部左司郎中张汝贤言：「窃闻熙宁初庙堂之议，始以国用不足，大讲理财之法，其后利入浸广，费用随增，非复曩时之比也。今既有所改为，则自兹以往，课入当复有限，调度之费，不可无节。欲乞诸路转运司，会计自熙宁以前岁入几何？岁用几何？朝廷常供之外，非泛所须者，岁亦几何？熙宁以后岁入几何？岁用几何？朝廷非泛所须者，岁亦几何？仍具出某事之费，因某法而有，今某法既改，则某费可罢。要以省不急之用，量入为出，则无异时不足之患。」从之。（旧录云：「先帝理财节用，汝贤附会以为不急之用，欲省之。」新录辨曰：「会计熙宁岁用广狭，较之元佑出纳，应省者省之，乃是遵神考理财节用之意，以为附会，非也。自『先帝理财』至『欲省之』删去十九字。」）
　　监察御史上官均言：「臣闻财用出于一司，则有无多少得以相通，差缪攘盗得以稽察，故财无妄出之费，而国无不足之忧。然后可以裕民之财力，而仁泽被于天下。周之太府掌九贡、九赋、九功之贰，受货贿之入，所以待王之膳服，宾客、祭祀、赐予、玩好之类，皆总于太府，岁终会货贿之出入，可谓财用出于一。故有无多少得以相通，差缪攘盗得以稽察，而国无不足之忧。自汉及唐，其理财设官，不若周之条理详备，其计入为出，不若周之法制详密，则上下鳃鳃然常以不给为患【二七】，不亦宜乎？先朝自新官制，盖有意合理财之局总于一司；故以金部右曹案主行内藏受纳宝货、支借、拘催之事，而奉宸、内藏库受纳，又隶太府寺。然按其所领，不过关报宝货之所入为数若干，其不足若干，为之拘催岁入之数而已。至于支用多少，不得以会计，文籍舛谬，不得以稽察，岁久朽腐，不得以转贸。总领之者，止中官数十人【二八】，彼惟知谨扃钥、涂窗牖，以为固密耳。承平岁久，宝货山积，多不可校，至于陈朽□败，漫不知省，又安能钩考其出入多少与夫所蓄之数哉！臣窃闻昨来内藏斥卖远年缣帛，每匹止二三百文。夫自外郡之远输至内帑，每缣之直，须近二千，今斥卖之直，止于十之一二，此不知贸易移用之弊矣。夫不知理府库之财，而外求于民，不知节用之术，而为多敛之计，此有司之罪也。臣以为宜因官制之意，令户部、太府寺于内藏诸库得加检察，而转贸其岁久之货币，则帑藏有盈衍之实，而无弃败之患，国用足而民财裕矣。」（均奏斟酌附此，不得其实月日及其从与不从也。）
　　注　　释
　　【一】行左仆射事「事」上原衍「故」字，据阁本、长编纪事本末卷九五用旧臣上及上下文义删。
　　【二】年八十一「一」原作「二」，按文彦博生于景德三年（1006），元佑元年为公元1086年，按旧时计年应为八十一岁，今据阁本改。
　　【三】臣昨日所奏盖国体长编纪事本末卷九五用旧臣、「盖」下有「为」字。
　　【四】此亦臣子之可以处而安也「亦」原作「一」，音近而斗，据阁本及忠肃集卷四请文彦博平章重事疏改。
　　【五】及闻朝廷遣使按视「按」原作「到」，据阁本及忠肃集卷七劾河北漕臣论河事反复改。
　　【六】使河流径归故道「径」，长编纪事本末卷一一一回河上作「复」。
　　【七】不敢掩匿「敢」，阁本及长编纪事本末卷一一一回河上均作「可」。
　　【八】臣窃惟来年秋试「试」字原脱，据阁本及宋史卷三三九苏辙传补。
　　【九】光奏在二月五日「二」，阁本作「三」。
　　【一○】张官置吏之原「置」原作「治」，据阁本改。
　　【一一】使粮食相接「食」原作「仓」，据阁本及温国文正司马公文集卷五二赈济札子改。
　　【一二】更无利息「利」原作「别」，据同上引温国文正司马公文集改。
　　【一三】郎官监司宋史卷一五八选举志于「司」下有「外」字。
　　【一四】洺州之广平监「广」原作「东」，据宋史卷一九八兵志马政改。
　　【一五】自先帝寓马至至是复之「至是」上「至」字原脱，据文意补。
　　【一六】转以上闻温国文正司马公文集卷六三与吕晦叔简「转」作「辄」。
　　【一七】以道自任「任」原作「在」，据活字本及文义改。
　　【一八】优加赠典「赠」原作「增」，据阁本、活字本改。
　　【一九】省得一名役钱「役钱」，东坡奏议集卷二论给田募役状作「色役」。按既募民充役，自应省得色役，且下句亦接言「色役」，疑原刊有误。
　　【二○】色役既减「色」原作「免」，据阁本及上引东坡奏议改。
　　【二一】谨具合行事件「件」原作「伴」，据阁本、活字本改。
　　【二二】或取办一时「办」原作「辨」，据阁本及上引东坡奏议改。
　　【二三】仍委转运提刑常切提举「切」原作「窃」，据阁本、活字本及上引东坡奏议改。
　　【二四】当是二月二十八日后今因轼详定役法「后今」二字原互倒，文字不通，据阁本乙正。
　　【二五】或与后来年额之数施行各本同。按文意，「与」下似脱「理」字，本句上文即有「或与理后来年额之数」。
　　【二六】国子监太学生条阁本无「生」字。
　　【二七】则上下鳃鳃然常以不给为患「鳃鳃」，原作「缌缌」，据阁本改。
　　【二八】止中官数十人「止」原作「正」，据阁本及文义改。
续资治通鉴长编
卷三百七十五
卷三百七十五
　　起讫时间 起哲宗元佑元年四月丙申尽是月乙巳
　　卷　　名 续资治通鉴长编卷三百七十五
　　帝　　号 宋哲宗
　　年　　号 元佑元年（丙寅，1086）
　　全　　文
　　四月丙申，吏部言：「应大小使臣磨勘，投纳文字，内有不圆，但有照验，并依承务郎以上条贯，委尚书相度，并不取索。」从之。
　　陕西转运司言：「本路近岁贼盗多出商山，乞将商、虢二州及永兴军干佑县山居百姓，并依重法地分施行。」诏：「强盗三人已上，并依重法地分施行。」
　　右司谏苏辙言：「臣近奏乞招河北保甲充禁军，闻已有朝旨，令逐州军长吏等优给例物，寄招在京禁军去讫。臣窃谓京畿诸县保甲事体与河北无异，而所在阙额禁军尚多，欲乞指挥京畿诸县，一依河北已得指挥招募施行。臣又闻河北、河东旧有义勇，自来每年冬教，以为边备，民所习惯，不以为怪。畿内百姓非边民之比，今来保甲虽罢按阅，而未免冬教，民情未安，亦乞特与放罢。」（十一月二十六日可考。苏辙奏请，从违当考，二录无之。王岩叟朝论奏乞罢教畿内保甲云：「畿界旧来无义勇，今教之，人心不宁，不如罢之为便。」当与苏辙所言并考。）
　　戊戌，朝奉大夫、集贤校理郑穆为国子祭酒、集贤校理。
　　己亥，看详诉理所言：「应系内降探报公事，于法不合受理者，如内有情可矜恕，即逐旋具事理申奏。」从之。
  </div>
  <div class="pagination">
   <a href="续资治通鉴长编_page485.html">
    上一页
   </a>
   <span>
    ...
   </span>
   <a href="续资治通鉴长编_page481.html">
    481
   </a>
   <a href="续资治通鉴长编_page482.html">
    482
   </a>
   <a href="续资治通鉴长编_page483.html">
    483
   </a>
   <a href="续资治通鉴长编_page484.html">
    484
   </a>
   <a href="续资治通鉴长编_page485.html">
    485
   </a>
   <span class="current-page">
    486
   </span>
   <a href="续资治通鉴长编_page487.html">
    487
   </a>
   <a href="续资治通鉴长编_page488.html">
    488
   </a>
   <a href="续资治通鉴长编_page489.html">
    489
   </a>
   <a href="续资治通鉴长编_page490.html">
    490
   </a>
   <a href="续资治通鉴长编_page491.html">
    491
   </a>
   <span>
    ...
   </span>
   <a href="续资治通鉴长编_page487.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
