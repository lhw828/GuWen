<!DOCTYPE html>
<html>
<head>
    <meta charset="UTF-8">
    <title>资治通鉴注 - 第 211 页/共 334 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>资治通鉴注 - 第 211 页/共 334 页</h1>
    <div class="content">6六月，庚寅，诏息隐王可追复皇太子，海陵刺王元吉追封巢王，〔息王、海陵王，皆帝践阼追封。刺，来达翻。〕谥并依旧。〔谥，神至翻。〕
7甲辰，诏自今皇太子出用库物，所司勿为限制。于是太子发取无度，左庶子张玄素上书，以为：「周武帝平定山东，隋文帝混一江南，勤俭爱民，皆为令主；有子不肖，卒亡宗祀。〔谓天元及炀帝也。卒，子恤翻。〕圣上以殿下亲则父子，事兼家国，所应用物不为节限，恩旨未踰六旨，用物已过七万，骄奢之极，孰云过此！况宫臣正士，未尝在侧；群邪淫巧，昵近深宫。在外瞻仰，已有此失；居中隐密，宁可胜计！〔昵，尼质翻。近，其靳翻。胜，音升。〕苦药利病，苦言利行，〔因张良之言而品节之。〕伏惟居安思危，日慎一日。」太子恶其书，〔恶，乌路翻。〕令尸奴伺玄素早朝，〔户奴、官奴，掌守门户。伺，相吏翻。朝，直遥翻。〕密以大马棰击之，几毙。〔棰，止橤翻。几，居希翻，又音祁。〕
8秋，七月，戊子，【章：十二行本「子」作「午」；乙十一行本同。】以长孙无忌为司徒，房玄龄为司空。
9庚申，制：「自今有自伤残者，据法加罪，仍从赋役。」隋末赋役重数，人往往自折支体，谓之「福手」、「福足」；〔数，所角翻。折，而设翻。〕至是遗风犹存，故禁之。
10特进魏征有疾，上手诏问之，且言：「不见数日，朕过多矣。今欲自往，恐益为劳。若有闻见，可封状进来。」征上言：〔上，时掌翻；下上表同。〕「比者弟子陵师，奴婢忽主，下多轻上，皆有为而然，渐不可长。」又言：「陛下临朝，常以至公为言，退而行之，未免私僻。或畏人知，横加威怒，〔比，毗至翻。为，于伪翻。长，知两翻。朝，直遥翻。横，户孟翻。〕欲盖弥彰，竟有何益！」征宅无堂，上命辍小殿之材以构之，〔程大昌曰：魏征宅在丹凤门直出南面永兴坊内。〕五日而成，仍赐以素屏风、素褥、几、杖等以遂其所尚。征上表谢，上手诏称：「处卿至此，盖为黎元与国家，岂为一人，〔处，昌吕翻。为，于伪翻。〕何事过谢！」
11八月，丁酉，上曰：「当今国家何事最急﹖」谏议大夫褚遂良曰：「今四方无虞，唯太子、诸王宜有定分最急。」〔分，扶又翻。〕上曰：「此言是也。」时太子承干失德，魏王泰有宠，群臣日有疑议，上闻而恶之，〔恶，乌路翻。〕谓侍臣曰：「方今群臣，忠直无踰魏征，我遣傅太子，用绝天下之疑。」九月，丁巳，以魏征为太子太师。征疾少愈，诣朝堂表辞，〔少，诗沼翻。朝，直遥翻。〕上手诏谕以：「周幽、晋献，废嫡立庶，危国亡家。〔周幽王废太子而立褒姒之子，为犬戎所杀，周室遂微。晋献公废世子，立骊姬之子，晋国大乱。〕汉高祖几废太子，赖四皓然后安。〔见汉高纪及考异。几，居希翻。〕我今赖公，即其义也。知公疾病，〔说文：病，疾加也。〕可卧护之。」征乃受诏。
12癸亥，薛延陀真珠可汗遣其叔父沙钵罗泥熟俟斤来请婚，〔俟，渠之翻。〕献马三千，貂皮三万八千，马脑镜一。
13癸酉，以凉州都督郭孝恪行安西都护、西州刺史。高昌旧民与镇兵及谪徙者杂居西州，〔镇兵，谓镇守之兵。谪徙，谓死罪流徒谪徙者。〕孝恪推诚抚御，咸得其欢心。
14西突厥乙毗咄陆可汗既杀沙钵罗叶护，并其众，又击吐火罗，灭之。〔杜佑曰：吐火罗一名土壑宜，后魏时吐呼罗都?岭西五百里，在乌浒河南，即妫水也。〕自恃强大，遂骄倨，拘留唐使者，侵暴西城，遣兵寇伊州，郭孝恪将轻骑二千自乌骨邀击，败之。〔将，即亮翻。骑，奇寄翻。败，补迈翻。〕乙毗咄陆又遣处月、处密二部围天山，〔西州西南有南平、安昌两城，又百二十里至天山军。〕孝恪击走之，乘胜进拔处月俟斤所居城，追奔至遏索山，降处密之众而归。〔俟，渠之翻。索，昔各翻。降，户江翻。〕
初，高昌既平，岁发兵千余人戍守其地，褚遂良上疏，以为：「圣王为治，先华夏而后夷狄。〔上，时掌翻。治，直吏翻。先，悉荐翻。夏，户雅翻。后，户遘翻。〕陛下兴兵取高昌，数郡萧然，累年不复；〔不复，不能复承平之旧也。〕岁调千余人屯戍，〔调，徒吊翻。〕远去乡里，破产办装。又谪徙罪人，皆无赖子弟，适足骚扰边鄙，岂能有益行陈！〔行，户刚翻。陈，读曰阵。〕所遣多复逃亡，徒烦追捕。〔复，扶又翻。〕加以道涂所经，沙碛千里，冬风如割，夏风如焚，行人往来，遇之多死。设使张掖、酒泉有烽燧之警，〔碛，七迹翻。掖，音亦。〕陛下岂得高昌一夫斗粟之用，终当发陇右诸州兵食以赴之耳。然则河西者，中国之心腹；高昌者，他人之手足；柰何糜弊本根以事无用之土乎！且陛下得突厥、吐谷浑，皆不有其地，为之立君长以抚之，高昌独不得与为比乎！叛而执之，服而封之，刑莫威焉，德莫厚焉。愿更择高昌子弟可立者，使君其国，子子孙孙，负荷大恩，永为唐室藩辅，内安外宁，不亦善乎！」〔为，于伪翻。长，知两翻。荷，下可翻。考异曰：贞观政要载遂良疏云：「数郡萧然，五年不复。」下言「十六年，西突厥遣兵，寇西州。」按实录，此年唯有西突厥寇伊州，不云寇西州，盖以伊州隶西州属部，故云尔。自十四年灭高昌，距此适三年耳，何得云五年不复！或者「三」字误为「五」字耳。旧传置此疏于十八年，盖亦因此而误。十八年无西突厥寇西州事，故附于此。〕上弗听。及西突厥入寇，上悔之，曰：「魏征、褚遂良劝我复立高昌，〔复，扶又翻，又如字。〕吾不用其言，今方自咎耳。」
乙毗咄陆西击康居，道过米国，破之。〔米国，一曰弥末，一曰弭秣贺，治末息德城，北百里距康居国。〕虏获甚多，不分与其下，其将泥熟啜辄夺取之，〔将，即亮翻；下同。啜，陟劣翻；下同。〕乙毗咄陆怒，斩泥熟啜以徇，众皆愤怨。泥熟啜部将胡禄屋袭击之，乙毗咄陆众散走，保白水胡城。于是弩失毕诸部及乙毗咄陆所部屋利啜等遣使诣阙，请废乙毗咄陆，更立可汗。〔使，疏吏翻；下同。更，工衡翻。〕上遣使赍玺书，立莫贺咄之子〔莫贺咄见一百九三卷之二年。玺，斯氏翻。〕为乙毗射匮可汗。乙毗射匮既立，悉礼遣乙毗咄陆所留唐使者，帅所部击乙毗咄陆于白水胡城。〔帅，读曰率。〕乙毗咄陆出兵击之，乙毗射匮大败。乙毗咄陆遣使招其故部落，故部落皆曰：「使我千人战死，一人独存，亦不汝从！」乙毗咄陆自知不为众所附，乃西奔吐火罗。〔考异曰：旧突厥传云：「都护郭孝恪败咄陆。十五年，屋利啜等请立可汗。」按上已云「十五年册授沙钵罗叶护可汗」，下不应更云「十五年」，疑「六」字误为「五」字耳。二十年，实录叙咄陆兵散，居白水胡城事，亦云「是岁贞观十五年也」。按十六年实录，「九月癸酉，以凉州都督郭孝恪为安西都护。」则咄陆寇伊州应在其后，岂得十五年已败散乎！突厥传误，盖亦由此。今因孝恪为都护，并言之。乙毗咄陆立事见上卷十二年。〕
15冬，十月，丙申，殿中监郢纵公宇文士及卒。〔贺琛谥法：败乱百度曰纵；怠德败礼曰纵。卒，子恤翻。〕上尝止树下，爱之，士及从而誉之不已，〔誉，音余。〕上正色曰：「魏征常劝我远佞人，〔远，于愿翻。〕我不知佞人为谁，意疑是汝，今果不谬！」士及叩头谢。
16上谓侍臣曰：「薛延陀屈强漠北，〔屈，其勿翻。强，其两翻。〕今御之止有二策，苟非发兵殄灭之，则与之婚姻以抚之耳，二者何从﹖」房玄龄对曰：「中国新定，兵凶战危，臣以为和亲便。」上曰：「然。朕为民父母，苟可利之，何爱一女！」
先是左领军将军契苾何力姑臧夫人及弟贺兰州都督沙门皆在凉州，〔先，悉荐翻。铁勒诸部初降，以契苾部置榆溪州，后又分置贺兰州。何力来降，见一百九十四卷六年偰，欺讫翻。苾，毘必翻。〕上遣何力归觐，且抚其部落。时薛延陀方强，契苾部落皆欲归之，何力大惊曰：「主上厚恩如是，柰何遽为叛逆！」其徒曰：「夫人、都督先已诣彼，若之何不往！」何力曰：「沙门孝于亲，我忠于君，必不汝从。」其徒执之诣薛延陀，置真珠牙帐前。何力箕倨，拔佩刀东向大呼曰：〔呼，火故翻。〕「岂有唐烈士而受屈虏庭，天地日月，愿知我心！」因割左耳以誓。真珠欲杀之，其妻谏而止。
上闻契苾叛，曰：「必非何力之意。」左右曰：「戎狄气类相亲，何力入薛延陀，如鱼趋水耳。」〔趋，七喻翻。〕上曰：「不然。何力心如铁石，必不叛我。」会有使者自薛延陀来，具言其状，上为之下泣，〔使，疏吏翻；下同。为，于伪翻。下泣，下泪也。〕谓左右曰：「何力果如何﹖」即命兵部侍郎崔敦礼持节谕薛延陀，以新兴公主妻之，〔妻，七细翻。〕以求何力，〔新兴公主，皇女也。〕何力由是得还，拜右骁卫大将军。〔骁，坚尧翻。〕
17十一月，丙辰，上校猎于武功。
18丁巳，营州都督张俭奏高丽东部大人泉盖苏文弒其王武。〔泉，姓也。新书曰：盖苏文者，或号盖金，姓泉氏；自云生水中，以惑众。丽，力知翻。考异曰：旧传云「西部大人」。今从实录。〕盖苏文凶暴多不法，其王及大臣议诛之。盖苏文密知之，悉集部兵若校阅者，并盛陈酒馔于城南，〔馔，雏恋翻，又雏皖翻。〕召诸大臣共临视，勒兵尽杀之，死者百余人。因驰入宫，手弒其王，断为数段，弃沟中，〔断，丁管翻。〕立王弟子藏为王；自为莫离支，其官如中国吏部兼兵部尚书也。于是号令远近，专制国事。盖苏文状貌雄伟，意气豪逸，身佩五刀，左右莫敢仰视。每上下马，常令贵人、武将伏地而履之。〔将，即亮翻。〕出行必整队伍，前导者长呼，则人皆奔迸，不避坑谷，路绝行者，国人甚苦之。〔呼，火故翻。迸，比孟翻。为征高丽张本。〕
20壬申，上曰：「朕为兆民之主，皆欲使之富贵。若教以礼义，使之少敬长、妇敬夫，则皆贵矣。轻傜薄敛，使之各治生业，则皆富矣。若家给人足，朕虽不听管弦，乐在其中矣。」〔少，诗照翻。长，知两翻。治，直之翻。敛，力赡翻。乐，音洛。〕
21亳州刺史裴行庄奏请伐高丽，〔亳，旁各翻。丽，力知翻。〕上曰：「高丽王武职贡不绝，为贼臣所弒，朕哀之甚深，固不忘也。但因丧乘乱而取之，虽得之不贵。且山东雕弊，吾未忍言用兵也。」
22高祖之入关也，随武勇郎将冯翊党仁弘将兵二千余人归高祖于蒲阪，从平凉城，〔此皆隋恭帝义宁元年事。将，即亮翻。党，抵朗翻。〕寻除陕州总管，大军东讨，仁弘转饷不绝，〔谓纣王世充时也。陕，失冉翻。〕历南宁、戎、广州都督。〔梁以犍为郡，置戎州，隋废州为郡，唐复改郡为州。〕仁弘有材略，所至着声迹，上甚器之。然性贪，罢广州，为人所讼，赃百余万，罪当死。上谓侍臣曰：「吾昨见大理五奏诛仁弘，〔五年制令，死罪囚，三日五覆奏。〕哀其白首就戮，方晡食，遂命撤案；然为之求生理，〔为，于伪翻。〕终不可得。今欲曲法就公等乞之。」十二月，壬午朔，上复召五品已上集太极殿前，〔复，扶又翻。〕谓曰：「法者，人君所受于天，不可以私而失信。今朕私党仁弘而欲赦之，是乱其法，上负于天。欲席笹于南郊，日一进蔬食，以谢罪于天三日。」房玄龄等皆曰：「生杀之柄，人主所得专也，何至自贬责如此！」上不许，群臣顿首固请于庭，自旦至日昃，上乃降手诏，自称：「朕有三罪：知人不明，一也；以私乱法，二也；善善未赏，恶恶未诛，三也。〔恶恶，上乌路翻，下如字。〕以公等固谏，且依来请。」于是黜仁弘为庶人，徙钦州。
23癸卯，上幸骊山温汤；甲辰，猎于骧山。〔骊，力知翻。〕上登山，见围有断处，顾谓左右曰：「吾见其不整而不刑，则堕军法；〔堕，读曰隳。〕刑之，则是吾登高临下以求人之过也。」乃托以道险，引辔入谷以避之。乙巳，还宫。
24刑部以「反逆缘坐律兄弟没官为轻，请改从死。」敕八座议之，议者皆以为「秦、汉、魏、晋之法，反者皆夷三族，今宜如刑部请为是。」给事中崔仁师驳曰：「古者父子兄弟罪不相及，柰何以亡秦酷法变隆周中典！〔周礼秋官：刑平国，用中典。父子兄弟不相及，周法也。驳，北角翻。〕且诛其父子，足累其心，〔累，力瑞翻。〕此而不顾，何爱兄弟！」上从之。
25上问侍臣曰：「自古或君乱而臣治，或君治而臣乱，二者孰愈﹖」魏征对曰：「君治则善恶赏罚当，〔治，直吏翻；下同。当，丁浪翻。〕臣安得而乱之！苟为不治，纵暴愎谏，〔愎，弼力翻。〕虽有良臣，将安所施！」上曰：「齐文宣得杨遵彦，非君乱而臣治乎﹖」对曰：「彼纔能救亡耳，〔事见一百六十六卷梁敬帝太平元年。〕乌足为治哉！」
十七年〔（癸卯、六四三）〕
1春，正月，丙寅，上谓群臣曰：「闻外间士人以太子有足疾，〔承干病足不良行。〕魏王颖悟，多从游幸，遽生异议，徼幸之徙〔徼，坚尧翻。〕已有附会者。太子虽病足，不废步履。且礼，嫡子死，立嫡孙。〔记：公仪仲子之丧，舍其孙而立其子。檀弓曰：「我未之前闻也，」问子服伯子曰：「仲子舍其孙而立其子，何也﹖」曰：「昔文王舍伯邑考而立武王，微子舍其孙腯而立衍也。夫仲子亦犹行古之道也。」子游问诸孔子，曰：「否，立孙。」〕太子男已五岁，朕终不以櫱代宗，启窥窬之源也！」〔櫱，鱼列翻。櫱，支庶也。宗，嫡子也。〕
2郑文贞公魏征寝疾，上遣使者问讯，赐以药饵，相望于道。又遣中郎将李安俨宿其第，动静以闻。〔使，疏吏翻。将，即亮翻。〕上复与太子同至其第，指衡山公主欲以妻其子叔玉。〔复，扶又翻。妻，七细翻。〕戊辰，征薨，命百官九品以上皆赴丧，给羽葆鼓吹，陪葬昭陵。〔吹，昌瑞翻。〕其妻裴氏曰：「征平生俭素，今葬以一品羽仪，非亡者之志。」悉辞不受，以布车载柩而葬。〔柩，音旧。〕上登苑西楼，〔长安禁苑之西楼也。〕望哭尽哀。上自制碑文，并为书石。〔为，于伪翻。〕上思征不已，谓侍臣曰：「人以铜为镜，可以正衣冠，以古为镜，可以见兴替，以人为镜，可以知得失；魏征没，朕亡一镜矣！」
3鄠尉游文告代州都督刘兰成谋反，〔鄠，音户。〕戊申，兰成坐腰斩。右武候将军丘行恭恭探兰成心肝食之；上闻而让之曰：「兰成谋反，国有常刑，何至如此！若以为忠孝，则太子诸王先食之矣，岂至卿邪！」行恭惭而拜谢。
4二月，壬午，上问谏议大夫褚遂良曰：「舜造漆器，谏者十余人。〔说苑：尧释天下，舜受之，作为饮器，斩木而裁之，犹漆黑之，诸侯侈，国之不服者十有三。〕此何足谏」对曰：「奢侈者，危亡之本；漆器不已，将以金玉为之。忠臣爱君，必防其渐，若祸乱已成，无所复谏矣。」〔复，扶又翻。〕上曰：「然。朕有过，卿亦当谏其渐。朕见前世帝王拒谏者，多云『业已为之』，或云『业已许之』，终不为改。〔不为，于伪翻。〕如此，欲无危亡，得乎！」
时皇子为都督、刺史者多幼牦，遂良上疏，以为：「汉宣帝云：『与我共治天下者，其惟良二千石乎！』〔见二十四卷汉宣帝地节二年。牦，与稚同，直利翻。上，时掌翻。治，直之翻。〕今皇子幼牦，未知从政，不若且留京师，教以经术，俟其长而遣之。」〔长，知两翻。〕上以为然。
5壬辰，以太子詹事张亮为洛州都督。侯君集自以有功而下吏，〔见上卷十四年。下，遐嫁翻。〕怨望有异志。亮出为洛州，君集激之曰：「何人相排﹖」亮曰：「非公而谁！」君集曰：「我平一国来，逢嗔如屋大，〔嗔，昌真翻。〕安能仰排！」因攘袂曰：「郁郁殊不聊生！公能反乎﹖与公反！」亮密以闻。上曰：「卿与君集皆功臣，语时旁无他人，若下吏，君集必不服。如此，事未可知，卿且勿言。」待君集如故。
6鄜州都督尉迟敬德表乞骸骨；〔鄜，音肤。尉，纡勿翻。〕乙巳，以敬德为开府仪同三司，五日一参。〔参，犹朝也。〕
7丁未，上曰：「人主惟有一心，而攻之者甚众。或以勇力，或以辩口，或以谄谀，或以奸诈，或以嗜欲，辐凑攻之，各求自售，以取宠禄。人主少懈，而受其一，〔少，诗沼翻。懈，古隘翻。〕则危亡随之，此其所以难也。」
8戊申，上命图画功臣赵公长孙无忌、赵郡元王孝恭、〔谥法：茂绩丕德曰元；主善行德曰元。〕莱成公杜如晦、〔如晦始封蔡国公，既薨，徙封莱国公。〕郑文贞公魏征、梁公房玄龄、申公高士廉、鄂公尉迟敬德、卫公李靖、宋公萧瑀、褒忠壮公段志玄、夔公刘弘基、蒋忠公屈突通、郧节公殷开山、〔谥法：好廉自克曰节。郧，音云；下同。〕谯襄公柴绍、〔柴绍，当作许绍。〕邳襄公长孙顺德、郧公张亮、陈公侯君集、郯襄公张公谨、卢公程知节、永兴文懿公虞世南、渝【严：「渝」改「鄃」。】襄公刘政会、莒公唐俭、英公李世绩、胡壮公秦叔宝等于凌烟阁。〔书爵不书谥者，其人存；书爵书谥者，其人已死。南部新书曰：凌烟阁在西内三清殿侧，画功臣皆北面。合中有中隔，内面北写功高侯王，隔外面次第功臣。程大昌曰：合中凡设三隔，内一层画功高宰辅，外一层写功高侯王，又外一层次第功臣。此三隔者虽分内外，其所画功臣象貌皆面北，恐是在三清殿侧，以北面为恭邪！余谓北面者，臣礼也，非以在三清殿侧之故。〕
9齐州都督齐王佑，性轻躁，其舅尚乘直长阴弘智说之曰：〔尚乘局，属殿中监，有奉御，有直长，掌内外闲厩之马，辨其粗良而率其习驭者也。乘，绳证翻。长，知两翻。说，输芮翻。〕「王兄弟既多，陛下千秋万岁后，宜得壮士以自卫。」佑以为然。弘智因荐妻兄燕弘信，〔燕，因肩翻。〕佑悦之，厚赐金玉，使阴募死士。
上选刚直之士以辅诸王，为长史、司马，诸王有过以闻。佑昵近群小，好畋猎，〔昵，尼质翻。近，其靳翻。好，呼到翻。〕长史权万纪骤谏，不听。壮士昝君﨣、梁猛彪得幸于佑，万纪皆劾逐之，〔昝，子感翻。劾，户概翻，又户得翻；下同。〕佑潜召还，宠之逾厚。上数以书切责佑，万纪恐并获罪，谓佑曰：「王审能自新，万纪请入朝言之。」乃条佑过失，迫饮表首，〔数，所角翻。朝，直遥翻；下同。首，式又翻。〕佑惧而从之。万纪至京师，言佑必能悛改。〔悛，丑缘翻。〕上甚喜，勉万纪，而数佑前过，以敕书戒之。〔数，所具翻。〕佑闻之，大怒曰：「长史卖我！劝我而自以为功，〔言万纪劝佑令自首，而自以为匡辅之功，是为所卖也。〕必杀之。」上以校尉京兆韦文振谨直，用为佑府典军，〔唐诸府各有校尉，每一校尉领旅帅二人。王国亲事府、帐内府各有典军二人，正五品上，副典军二人，从五品上，掌率校尉以下守卫陪从之事。校，户教翻。〕文振数谏，佑亦恶之。〔数，所角翻。恶，乌路翻。〕
万纪性褊，专以刻急拘持佑，城门外不听出，悉解纵鹰犬，斥君﨣、猛彪不得见佑。会万纪宅中有块夜落，〔块，苦对翻，土块。〕万纪以为君﨣、猛彪谋杀己，悉收系，发驿以闻，并劾与佑同为非者数十人。〔劾，户概翻，又户得翻。〕上遣刑部尚书刘德威往按之，事颇有验，诏佑与万纪俱入朝。佑既积忿，遂与燕弘信兄弘亮等谋杀万纪。万纪奉诏先行，佑遣弘亮等二十余骑追，射杀之。〔骑，奇寄翻。射，而亦翻。〕佑党共逼韦文振欲与同谋，文振不从。驰走数里，追及，杀之。寮属股栗，稽首伏地，莫敢仰视。〔稽，音启。〕佑因私署上柱国、开府等官，开库物行赏，驱民入城，缮甲兵楼堞，置拓东王、拓西王等官。吏民弃妻子夜缒出亡者相继，佑不能禁。〔乘夜缒城而出，恐为逆党污染也。堞，达协翻。缒，驰伪翻。〕三月，丙辰，诏兵部尚书李世绩等发怀、洛、汴、宋、潞、滑、济、郓、海九州岛兵讨之。〔济，子礼翻。郓，音运。〕上赐佑手敕曰：「吾常戒汝勿近小人，正为此耳。」〔近，其靳翻。为，于伪翻。〕
佑召燕弘亮等五人宿于卧内，余党分统士众，巡城自守。佑每夜与弘亮等对妃宴饮，以为得志；戏笑之际，语及官军，弘亮等曰：「王不须忧！弘亮等右手持酒飜，左手为王挥刀拂之！」〔为，于伪翻。〕佑喜，以为信然。传檄诸县，皆莫肯从。时李世绩兵未至，而青、淄等数州兵已集其境。〔淄州，淄川郡，武德元年，分齐州之淄川置为郡。〕齐府兵曹杜行敏等〔唐六典：王府有兵曹参军，专掌武官簿书、考课、仪卫、假使等事。〕阴谋执佑，佑左右及吏民非同谋者无不响应。庚申，夜，四面鼓躁，声闻数十里。〔闻，音问。〕佑党有居外者，众皆攒刃杀之。佑问何声，〔攒，徂丸翻。〕左右绐云：「英公统飞骑已登城矣。」〔李世绩封英国公。飞骑，北门屯兵也。绐，荡亥翻。骑，奇寄翻；下同。〕行敏分兵凿垣而入，佑与弘亮等被甲执兵入室，闭扉拒战，〔垣，于元翻。被，皮义翻。〕行敏等千余人围之，自旦至日中，不克。行敏谓佑曰：「王昔为帝子，今乃国贼，不速降，立为煨烬矣。」〔煨，乌回翻。〕因命积薪欲焚之。佑自牖间谓行敏曰：「即启扉，独虑燕弘亮兄弟死耳。」行敏曰：「必相全。」佑等乃出。或抉弘亮目，投睛于地，〔抉，于决翻。睛，音精。〕余皆檛折其股而杀之。执佑出牙前示吏民，还，锁之于东厢。齐州悉平。乙丑，敕李世绩等罢兵。佑至京师，赐死于内侍省，〔星经有宦者四姓，在天市垣帝座之西。周官有巷伯、寺人之职，皆内官也。前汉宫官多用士人，后汉始用宦者为宫官。晋置大长秋卿为后宫官，以宦者为之。隋为内侍省，炀帝改为长秋监，武德初，复为内侍省。〕同党诛者四十四人，余皆不问。
佑之初反也，齐州人罗石头面数其罪，援枪前，欲刺之，〔数，所具翻。援，于元翻。刺，七亦翻。〕为燕弘亮所杀。佑引骑击高村，村人高君状遥责佑曰：「主上提三尺剑取天下，亿兆蒙德，仰之如天。王忽驱城中数百人欲为逆乱以犯君父，无异一手摇泰山，何不自量之甚也！」〔量，音良。〕佑纵击，虏之，惭不能杀。敕赠石头亳州刺史。以君状为榆社令，〔隋义宁元年，分上党之乡县，置榆社县，属并州，武德元年，属韩州，二年置榆州，六年，废州，以榆社属辽州。亳，旁各翻。〕以杜行敏为巴州刺史，封南阳郡公；其同谋执佑者官赏有差。
上检佑家文疏，得记室城孙处约谏书，〔郏城，即汉颍川郡之郏县也。后魏置郏城县及龙山县，隋开皇初，改龙山曰汝南，十八年，改汝南曰辅城，大业初，改辅城曰郏城，并后魏之郏城地属焉。师古曰：郏，音夹。处，昌吕翻。〕嗟赏之，累迁中书舍人。庚午，赠权万纪齐州都督，赐爵武都郡公，谥曰敬；韦文振左武卫将军，赐爵襄阳县公。
10初，太子承干喜声色及畋猎，〔喜，许记翻。〕所为奢靡，畏上知之，对宫臣常论忠孝，或至于涕泣，退归宫中，则与群小相亵狎。宫臣有欲谏者，太子先揣知其意，〔亵，息列翻。揣，初委翻。〕辄迎拜，敛容危坐，引咎自责，言辞辩给，宫臣拜答不暇。宫省秘密，外人莫知，故时论初皆称贤。
太子作八尺铜炉，六隔大鼎，募亡奴盗民间马牛，〔亡奴，谓官奴之亡命在逃者。〕亲临烹煮，与所幸厮役共食之。又好效突厥语及其服饰，〔厮，音斯，今人读若瑟。好，呼到翻。〕选左右貌类突厥者五人为一落，辫发羊裘而牧羊，作五狼头纛及幡旗，设穹庐，太子自处其中，〔纛，徒到翻。处，昌吕翻。〕敛羊而烹之，抽佩刀割肉相啖。〔啖，徒滥翻，又徒览翻。〕又尝谓左右曰：「我试作可汗死，汝曹效其丧仪。」因僵卧于地，众悉号哭，〔僵，居良翻。号，户高翻。〕跨马环走，临其身，剺面。良久，太子欻起，〔环，音宦。欻，里之翻。剺，许勿翻。〕曰：「一朝有天下，当帅数万骑猎于金城西，〔「金城」恐当作「金河」。帅，读曰率。骑，奇寄翻。〕然后解发为突厥，委身思摩，若当一设，不居人后矣。」〔自谓得为思摩典兵，当一设之任，必当表表自见。史言承干之狂愚。〕
左庶子于志宁、右庶子孔颖达数谏太子，〔数，所角翻；下素数、上数同。〕上嘉之，赐二人金帛以风励太子，〔风，音讽，又如字。〕仍迁志宁为詹事。志宁与左庶子张玄素数上书切谏，太子阴使人杀之，不果。〔上，时掌翻。〕
汉王元昌所为多不法，〔元昌，上弟也。〕上数谴责之，由是怨望。太子与之亲善，朝夕同游戏，分左右为二队，太子与元昌各统其一，被昻甲，操竹抬，〔被，皮义翻。操，七高翻。抬，色角翻。〕布陈大呼交战，击刺流血，以为娱乐。〔陈，读曰阵。呼，火故翻。乐，音洛；下不乐同。〕有不用命者，披树柾之，〔披其手足，引之就树而柾之。柾，陟瓜翻。〕至有死者。且曰：「使我今日作天子，明日于苑中置万人营，与汉王分将，〔将，即亮翻。〕观其战鬬，岂不乐哉！」又曰：「我为天子，极情纵欲，有谏者辄杀之，不过杀数百人，众自定矣。
魏王泰多艺能，有宠于上，见太子有足疾，潜有夺嫡之志，折节下士以求声誉。〔折，而设翻。下，遐嫁翻。〕上命黄门侍郎韦挺摄泰府事，后命工部尚书杜楚客代之，二人俱为泰要结朝士。〔为，于伪翻。要，一遥翻。朝，直遥翻；下同。〕楚客或怀金以赂权贵，因说以魏王聪明，宜为上嗣；文武之臣，各有附托，潜为朋党。太子畏其逼，遣人诈为泰府典签上封事，其中皆言泰罪恶，敕捕之，不获。〔签上，时掌翻。〕
太子私幸太常乐童称心，〔乐童，童子能执乐，隶籍太常者。称心，其名也。旧书干传云：有太常乐人，年十余岁，美姿容，善歌舞，承干时加宠幸，号曰称心。〕与同卧起。道士秦英、韦灵符挟左道，得幸太子。上闻之，大怒，悉收称心等杀之，连坐死者数人，诮让太子甚至。〔诮，才笑翻。〕太子意泰告之，怨怒愈甚，思令称心不已，于宫中构室，立其像，朝夕奠祭，徘徊流涕。又于苑中作耱，私赠官树碑。
上意浸不怿，太子亦知之，称疾不朝谒者动涉数月；阴养刺客纥干承基等及壮士百余人，谋杀魏王泰。〔纥，下没翻。〕
吏部尚书侯君集之坎贺兰楚石为东宫千牛，〔东宫左、右内率府有千牛十六人，掌执千牛刀，侍奉左右。〕太子知君集怨望，数令楚石引君集入东宫，问以自安之术，〔数，所角翻。〕君集以太子暗劣，欲乘衅图之，因劝之反，举手谓太子曰：「此好手，当为殿下用之。」〔为，于伪翻。〕又曰：「魏王为上所爱，恐殿下有庶人勇之祸，〔以隋事动太子。〕若有敕召，宜密为之备。」太子大然之。太子厚赂君集及左屯卫中郎将顿丘李安俨，〔顿丘县，汉属东郡，晋置顿丘郡，后齐省，隋开皇十六年，复置，属魏州；武德初，属澶州，贞观初，废澶州，以顿丘县还属于魏州。将，即亮翻。〕使诇上意，动静相语。安俨先事隐太子，隐太子败，安俨为之力战，〔诇，火迥翻，又休正翻。语，牛倨翻。为，于伪翻。〕上以为忠，故亲任之，使典宿卫。安俨深自托于太子。
汉王元昌亦劝太子反，且曰：「比见上侧有美人，〔比，毗至翻。〕善弹琵琶，事成，愿以垂赐。」太子许之。洋州刺史开化公赵节，慈景之子也，〔赵慈景，高祖使之攻河东，为尧君素所杀。〕母曰长广公主，〔长广公主，高祖之女，〕驸马都尉杜荷，如晦之子也，尚城阳公主，〔上女也。〕皆为太子所亲昵，〔昵，尼质翻。〕预其反谋。凡同谋者皆割臂，以帛拭血，烧灰和酒饮之，誓同生死，潜谋引兵入西宫。〔西宫谓大内，以在东宫西，故称之。〕杜荷谓太子曰：「天文有变，当速发以应之，殿下但称暴疾危笃，主上必亲临视，因兹可以得志。」太子闻齐王佑反于齐州，谓纥干承基等曰：「我宫西墙，去大内正可二十步耳，与卿为大事，岂比齐王乎！」会治佑反事，连承基，承基坐系大理狱，当死。〔为纥干承基告变张本。治，直之翻。〕
资治通鉴卷第一百九十七
端明殿学士兼翰林侍读学士太中大夫提举西京嵩山崇福宫上柱
国河内郡开国公食邑二千二百户食实封九百户赐紫金鱼袋臣司马光奉敕编集
后学天台胡三省音注
唐纪十三〔起昭阳单阏（癸卯），尽旃蒙大荒落乙巳）五月，凡二年有奇。〕
太宗文武大圣大广孝皇帝中之下
贞观十七年〔（癸卯、六四三）〕
1夏，四月，庚辰朔，承基上变，告太子谋反。〔观，古玩翻。上，时掌翻。〕敕长孙无忌、房玄龄、萧瑀、李世绩与大理、中书、门下参鞫之，〔唐制：凡国之大狱，三司详决。三司，谓给事中、中书舍人与御史参鞫也。今令三省与大理参鞫，重其事。长，知两翻。瑀，音禹。〕反形已具。上谓侍臣：「将何以处承干﹖」〔处，昌吕翻。〕群臣莫敢对，通事舍人来济进曰：「陛下不失为慈父，太子得尽天年，则善矣！」上从之。济，护儿之子也。〔来护儿，隋将也，死于宇文化及之难。〕
乙酉，诏之废太子承干为庶人，幽于右领军府。上欲免汉王元昌死，群臣固争，乃赠自尽于家，而宥其母、妻、子。〔元贞母，孙嫔。〕侯君集、李安俨、赵节、杜荷等皆伏诛。左庶子张玄素、右庶子赵弘智、令狐德棻等以不能谏争，皆坐免为庶人。〔令，音零。棻，符分翻。争，读曰诤。〕余当连坐者，悉赦之。詹事于志宁以数谏，独蒙劳勉。〔数，所角翻。劳，力到翻。〕以纥干承基为佑川府折冲都尉，爵平棘县公。〔唐志：岷州有佑川府。隋志：岷州临洮县，后周置佑川郡。唐盖因周郡名以为府也。〕
侯君集被收，〔被，皮义翻。〕贺兰楚石复诣阙告其事，〔复，扶又翻。〕上引君集谓曰：「朕不欲令刀笔吏辱公，故自鞫公耳。」君集初不承。引楚石具陈始末，又以所与承干往来启示之，君集辞穷，乃服。上谓侍臣曰：「君集有功，欲乞其生，可乎﹖」〔乞，如字，伹也。〕群臣以为不可。上乃谓君集曰：「与公长诀矣！」因泣下。〔泣，泪也。〕君集亦自投于地，遂斩之于市。君集临刑，谓监刑将军曰：「君集蹉跌至此！〔监，古衔翻。蹉，七何翻。跌，徒结翻。〕然事陛下于藩邸，〔上在藩时，引君集入幕府，数从征伐。〕击取二国，〔谓吐谷浑、高昌也。〕乞全一子以奉祭祀。」上乃原其妻及子，徒岭南。籍没其家，得二美人，自幼饮人乳而不食。
初，上使李靖教君集兵法，君集言于上曰：「李靖将反矣。」上问其故，对曰：「靖独教臣以其粗而匿其精，〔粗，读与麤同，仓乎翻。〕以是知之。」上以问靖，靖对曰：「此乃君集欲反耳。今诸夏已定，〔夏，户雅翻；下同。〕臣之所教，足以制四夷，而君集固求尽臣之术，非反而何！」江夏王道宗尝从容言于上曰：〔从，千容翻。〕「君集志大而智小，自负微功，耻在房玄龄、李靖之下，虽为吏部尚书，未满其志。以臣观之，必将为乱。」上曰：「君集材器，亦何施不可！朕岂惜重位，但次第未至耳，岂可亿度，〔朱子曰：亿，未见而意之也。度，徒洛翻。〕妄生猜贰邪！」及君集反诛，上乃谢道宗曰：「果如卿言。」
李安俨父，年九十余，上愍之，赐奴婢以养之。
太子承干既获罪，魏王泰日入侍奉，上面许立为太子，岑文本、刘洎亦劝之；长孙无忌固请立晋王治。〔请立嫡也。〕上谓侍臣曰：「昨青雀投我怀云：『臣今日始得为陛下子，乃更生之日也。〔泰，小字青雀。〕臣有一子，臣死之日，当为陛下杀之，〔为，于伪翻。〕传位晋王。』人谁不爱其子，朕见其如此，甚怜之。」谏议大夫褚遂良曰：「陛下言大失。愿审思，勿误也！安有陛下万岁后，魏王据天下，肯杀其爱子，传位晋王者乎！〔杀子而立弟，非人情也。褚遂良探其心术之微而言之。〕陛下日者既立承干为太子，复宠魏王，〔复，扶又翻；下复何同。〕礼秩过于承干，以成今日之祸。前事不远，足以为鉴。陛下今立魏王，愿先措置晋王，始得安全耳。」〔遂良此语，亦以激帝。〕上流涕曰：「我不能尔。」因起，入宫。魏王泰恐上立晋王治，谓之曰：「汝与元昌善，元昌今败，得无忧乎﹖」治由是忧形于色。上怪，屡问其故，治乃状告；上怃然，〔怃，文甫翻。〕始悔立泰之言矣。〕上面责承干，承干曰：「臣为太子，复何所求！但为泰所图，时与朝臣谋自安之术，〔朝，直遥翻。〕不逞之人遂教臣为不轨耳。今若泰为太子，所谓落其度内。」
承干既废，上御两仪殿，〔按唐六典，两仪殿在太极殿之后，盖古之内朝也，常日视朝而听事焉。〕群臣俱出，独留长孙无忌、房玄龄、李世绩、褚遂良，谓曰：「我三子一弟，所为如是，〔三子，谓齐王佑、太子承干、魏王泰；一弟，谓汉王元昌。〕我心诚无聊赖！」因自投于床，无忌等争前扶抱；上又抽佩刀欲自刺，〔刺，七亦翻。〕遂良夺刀以授晋王治。无忌等请上所欲，上曰：「我欲立晋王。」无忌曰：「谨奉诏；有异议者，臣请斩之！」上谓治曰：「汝舅许汝矣，宜拜谢。」治因拜之。上谓无忌等曰：「公等已同我意，未知外议何如﹖」对曰：「晋王仁孝，天下属心久矣，〔属，之欲翻。〕乞陛下试召问百官，有不同者，臣负陛下万死。」上乃御太极殿，〔西内正门曰承天门，正殿曰太极，太极之后曰两仪殿。六典：朔望御太极殿视朝，盖古之中朝也。〕召文武六品以上，谓曰：「承干悖逆，〔悖，蒲内翻，又蒲没翻。〕泰亦凶险，皆不可立。朕欲选诸子为嗣，谁可者﹖卿辈明言之。」众皆讙呼曰：「晋王仁孝，当为嗣。」〔讙，与諠同。〕上悦。是日，泰从百余骑至永安门；〔六典：太极宫城南面三门，中曰承天，东曰长乐，西曰永安。〕敕门司尽辟其骑，〔辟，音辟。六典：门下省有城门郎四人，掌京城、皇城宫殿诸门开阖之节；置门仆八百人，分番上下。〕引泰入肃章门，幽于北苑。〔程大昌曰：太极宫之北有内苑，以其在宫北，故亦曰北苑。苑之北门曰启运门，又北即禁苑，禁苑广矣。〕
丙戌，诏立晋王治为皇太子，御承天门楼，赦天下，酺三日。〔治，直吏翻。酺，薄乎翻。〕上谓侍臣曰：「我若立泰；则是太子之位可经营而得。自今太子失道，藩王窥伺者，皆两弃之，〔伺，相吏翻。〕传诸子孙，永为后法。且泰立，【章：十二行本「立」下有「则」字；乙十一行本同；孔本同；张校同。】承干与治皆不全；治立，则承干与泰皆无恙矣。」〔恙，余亮翻。〕
臣光曰：唐太宗不以天下大器私其所爱，以杜祸乱之原，可谓能远谋矣！
2丁亥，以中书令杨师道为吏部尚书。〔尚，辰羊翻。〕初，长广公主适赵慈景，生节；慈景死，〔武德元年，慈景为尧君素所杀。〕更适师道。〔更，工衡翻。〕师道与长孙无忌等共鞫承干狱，阴为赵节地道，由是获谴。上至公主所，公主以首击地，泣谢子罪，上亦拜泣曰：「赏不避仇雠，罚不阿亲戚，此天下至公之道，不敢违也，以是负姊。」
己丑，诏以长孙无忌为太子太师，房玄龄为太傅，萧瑀为太保，〔东宫三师，并从一品。〕李世绩为詹事，瑀、世绩并同中书门下三品。同中书门下三品自此始。〔欧阳修曰：谓同侍中、中书令也。〕又以左卫大将军李大亮领右卫率，〔率，所律翻。〕前詹事于志宁、中书侍郎马周为左庶子，吏部侍郎苏勖、中书舍人高季辅为右庶子，刑部侍郎张行成为少詹事，〔少詹事，正四品，为詹事之贰。〕谏议大夫褚遂良为宾客。〔太子宾客，正三品。古无此官，唐始置，掌侍从规谏，赞相礼仪。〕
李世绩尝得暴疾，方云「须灰可疗」，上自翦须，为之和药。〔为，于伪翻；下同。须，与须同。和，户卧翻。〕世绩顿首出血泣谢。上曰：「为社稷，非为卿也，何谢之有！」世绩尝侍宴，上从容谓曰：〔从，千容翻。〕「朕求群臣可托幼孤者，无以踰公，公往不负李密，〔见一百八十六卷武德元年。〕岂负朕哉！」世绩流涕辞谢，啮指出血，因饮沈醉，上解御服以覆之。〔啮，鱼结翻。沈，持林翻。覆，敷又翻。〕
癸巳，诏解魏王泰雍州牧、相州都督、左武候大将军，降爵为东莱郡王。〔雍，于用翻。相，息亮翻。〕泰府僚属为泰所亲狎者，皆迁岭表；以杜楚客兄如晦有功，免死，废为庶人。给事崔仁师尝密请立魏王泰为太子，左迁鸿胪少卿。〔胪，陵如翻。〕
庚子，定太子见三师仪：迎于殿门外，〔殿门，东宫之殿门也。〕先拜，三师答拜；每门让于三师。三师坐，太子乃坐。其与三师书，前后称「名惶恐」。
五月，癸酉，太子上表，〔上，时掌翻。〕以「承干、泰衣服不过随身，饮食不能适口，幽忧可愍，乞敕有司，优加供给；」上从之。
黄门侍郎刘洎上言，以「太子宜勤学问，亲师友。今入侍宫闱，动踰旬朔，师保以下，接对甚希，伏愿少抑下流之爱，弘远大之规，则海内幸甚！」〔少，诗沼翻。〕上乃命洎与岑文本、褚遂良、马周更日诣东宫，〔更，工衡翻。〕与太子游处谈论。〔处，昌吕翻。〕
3六月，己卯朔，日有食之。
4丁亥，太常丞邓素使高丽远，请于怀远镇增戍兵以逼高丽，〔使，疏吏翻。丽，力知翻。〕上曰：「『远人不服，则修文德以来之，』〔论语孔子之言。〕未闻一二百戍兵能威绝域者也！」
5丁酉，右仆射高士廉逊位，许之，其开府仪同三司、勋封如故，〔勋，勋级；封，封邑也。〕仍同门下中书三品，知政事。
6闰月，辛亥，上谓侍臣曰：「朕自立太子，遇物则诲之，见其饭，则曰：『汝知稼穑之艰难，则常有斯饭矣。』〔书无逸曰：惟不知稼穑之艰难，乃逸。〕见其乘马，则曰：『汝知其劳逸，不竭其力，则常得乘之矣。』〔颜渊曰：昔造父巧于使马，造父不穷其马力，是造父无佚马也。〕见其乘舟，则曰：『水所以载舟，亦所以覆舟，民犹水也，君犹舟也。』〔孔子家语之言。〕见其息于木下，则曰：『木从绳则正，后从谏则圣。』」〔书说命之言。〕
7丁巳，诏太子知左、右屯营兵马事，其大将军以下并受处分。〔左右十二卫，屯营也。处，昌吕翻。分，扶问翻。〕
8薛延陀真珠可汗，〔可，从刊入声。汗，音寒。〕使其侄突利设来纳币，献马五万匹，牛、橐驼万头，羊十万口。庚申，突利设献馔，〔馔，皱恋翻，又皱皖翻。〕上御相思殿，〔按褚遂良疏云：「御幸北门，受其献食。」则相思殿盖在玄武门内。〕大飨群臣，设十部乐，〔增乐为十部，见一百九十五卷十四年。〕突利设再拜上寿，赐砈甚厚。
契苾何力上言：「薛延陀不可与婚。」〔上，时掌翻。契，欺讫翻。苾，毗必翻。〕上曰：「吾已许之矣，岂可为天子而食言乎！」何力对曰：「臣非欲陛下遽绝之也，愿且迁延其事。臣闻古有亲迎之礼，若敕夷男使亲迎，〔迎，鱼敬翻。〕虽不至京师，亦应至灵州；彼必不敢来，则绝之有名矣。夷男性刚戾，既不成婚，其下复携贰，〔复，扶又翻。〕不过一二年必病死，二子争立，则可以坐制之矣！」上从之，乃征真珠可汗使亲迎，仍发诏将幸灵州与之会。真珠大喜，欲诣灵州，其臣谏曰：「脱为所留，悔之无及！」真珠曰：「吾闻唐天子有圣德，我得身往见之，死无所恨。且漠北必当有主，我行决矣，勿复多言！」上发使三道，受其所献杂畜。薛延陀先无库厩，真珠调敛诸部，〔复，扶又翻。使，疏吏翻；下三使同。畜，许救翻。调，徒钓翻。敛，加赡翻。〕往返万里，道涉沙碛，无水草，〔碛，七迹翻。〕耗死将半，失期不至。议者或以为聘财未备而与为婚，将使戎狄轻中国，上乃下诏绝其婚，停幸灵州，追还三使。
褚遂良上疏，以为「薛延陀本一俟斤，〔良上，时掌翻。俟，渠之翻。〕陛下荡平沙塞，万里萧条，〔谓平突厥也，塞北皆沙碛，故曰沙塞。〕余寇奔波，须有酋长，玺书鼓纛，立为可汗。〔见一百九十三卷二年。酋，慈由翻。长，知两翻。玺，斯氏翻。纛，徒到翻。〕比者复降鸿私，许其姻媾，〔比，毗至翻。复，扶又翻。见上卷十六年。〕西告吐蕃，〔吐，从暾入声。〕北谕思摩，中国童幼，靡不知之。御幸北门，受其献食，群臣四夷，宴乐终日。〔乐，音洛。〕咸言陛下欲安百姓，不爱一女，凡在含生，孰不怀德。今一朝生进退之意，有改悔之心，臣为国家惜兹声听；〔为，于伪翻。〕所顾甚少，所失殊多，〔少，诗沼翻。〕嫌隙既生，必构边患。彼国蓄见欺之怒，此民怀负约之惭，恐非所以服远人，训戎士也。陛下君临天下十有七载，〔载，子亥翻。〕以仁恩结庶类，以信义抚戎夷，莫不欣然，负之无力，〔此二语考之旧书褚遂良传亦是如此，然其意义难于强解。或曰：「力」，当作「益」；言负延陀之约为无益也。〕何惜不使有始有卒乎！〔卒，子恤翻。〕夫龙沙以北，部落无算，〔匈奴庭谓之龙城，无常处，故沙幕因谓之龙沙。〕中国诛之，终不能尽，当怀之以德，使为恶者在夷不在华，失信者在彼不在此，则尧、舜、禹、汤不及陛下远矣！」上不听。
是时，群臣多言：「国家既许其婚，受其聘币，不可失信戎狄，更生边患。」上曰：「卿曹皆知古而不知今。昔汉初匈奴强，中国弱，故饰子女，捐金絮以饵之，得事之宜。今中国强，戎狄弱，以我徒兵一千，可击胡骑数万，〔骑，奇寄翻。〕薛延陀所以匍匐稽颡，惟我所欲，不敢骄慢，以新为君长，杂姓非其种族，欲假中国之势以威服之耳。〔匍，薄乎翻。匐，蒲北翻。稽，音启。种，章勇翻。〕彼同罗、仆骨、回纥等十余部，〔纥，下没翻。〕兵各数万，并力攻之，立可破灭，所以不敢发者，畏中国所立故也。今以女妻之，彼自恃大国之伲，杂姓谁敢不服！戎狄人面兽心，一旦微不得意，必反噬为害。今吾绝其婚，杀其礼，〔妻，七细翻；下可妻同。杀，所界翻。〕杂姓知我弃之，不日将瓜剖之矣，卿曹第志之！」〔瓜剖，犹瓜分也。志，犹记之。〕
臣光曰：孔子称去食、去兵，不可去信。〔见论语。去，羌吕翻。〕唐太宗审知薛延陀不可妻，则初勿许其婚可也；既许之矣，乃复恃强弃信而绝之，〔复，扶又翻。〕虽灭薛延陀，犹可羞也。王者发言出令，可不慎哉！
9上曰：「盖苏文弒其君而专国政，〔见上卷十六年。〕诚不可忽，以今日兵力，取之不难，但不欲劳百姓，吾欲且使契丹、靺鞨扰之，何如﹖」〔契，欺讫翻，又音吃。靺鞨，音末曷。〕长孙无忌曰：「盖苏文自知罪大，畏大国之讨，必严设守备，陛下少为之隐忍，〔为，于伪翻。〕彼得以自安，必更骄惰，愈肆其恶，然后讨之，未晚也。」上曰：「善！」〔观此，则知帝之雄心未尝一日不在高丽也。〔戊辰，诏以高丽王藏为上柱国、辽东郡王、高丽王，遣使持节册命。〔丽，力知翻。使，疏吏翻。〕
10丙子，徙东莱王泰为顺阳王。
11初，太子承干失德，上密谓中书侍郎兼左庶子杜正伦曰：「吾儿足疾乃可耳，但疏远贤良，狎昵群小，卿可察之。〔言承干之足不良于行，犹云可也；若其远贤良，近群小，则不可不谏诲之。远，于愿翻。昵，尼质翻。〕果不可教示，当来告我。」正伦屡谏，不听，乃以上语告之。太子抗表以闻，上责正伦漏泄，对曰：「臣以此恐之，冀其迁善耳。」上怒，出正伦为谷州刺史。及承干败，秋，七月，辛卯，复左迁正伦为交州都督。〔复，扶又翻。〕初，魏征尝荐正伦及侯君集有宰相材，请以君集为仆射，且曰：「国家安不忘危，不可无大将，诸卫兵马宜委君集专知。」上以君集好夸诞，不用。〔将，即亮翻。好，呼到翻。〕及正伦以罪黜，君集谋反诛，上始疑征阿党。又有言征自录前后谏辞以示起居郎褚遂良者，上愈不悦，乃罢叔玉尚主，而踣所撰碑。〔许婚、撰碑事见上卷本年。踣，蒲北翻，仆也。〕
12初，上谓监修国史房玄龄曰：〔历代史官隶秘书省著作局，皆著作郎掌修国史。北齐诏魏收撰史，又诏平原王高隆之总监之，书名而已。贞观三年，始移史馆于禁中，在门下省北，宰相监修国史；自是著作郎始罢史职。监，古衔翻。〕「前世史官所记，皆不令人主见之，何也﹖」对曰：「史官不虚美，不隐恶，若人主见之必怒，故不敢献也。」上曰：「朕之为心，异于前世。帝王欲自观国史，知前日之恶，为后来之戒，公可撰次以闻。」〔撰，士免翻。〕谏议大夫朱子奢上言：〔上，时掌翻；下上之同。〕「陛下圣德在躬，举无过事，史官所述，义归尽善。陛下独览起居，于事无失，若以此法传示子孙，窃恐曾、玄之后或非上智，饰非护短，史官必不免刑诛。如此，则莫不希风顺旨，全身远害，悠悠千载，何所信乎！所以前代不观，盖为此也。」〔远，于愿翻。载，子亥翻。为，于伪翻。〕上不从。玄龄乃与给事中许敬宗等删为高祖、今上实录；癸巳，书成，上之。上见书六月四日事，语多微隐，〔谓诛建成、元吉事也。〕谓玄龄曰：「周公诛管、蔡以安周，季友鸩叔牙以存鲁，〔周公，弟也；管叔，兄也。成王幼，周公摄政，管、蔡流言，挟武庚以叛，周公诛之以安周室。鲁公子庆父，叔牙、季友，皆桓公子也。庄公疾，问后于叔牙，牙曰：「庆父才。」问季友，友曰：「臣以死奉般。」遂鸩叔牙而立般。〕朕之所为，亦类是耳，史官何讳焉！」即命削去浮词，〔去，羌吕翻。〕直书其事。
13八月，庚戌，以洛州都督张亮为刑部尚书，参预朝政；〔朝，直遥翻。〕以左卫大将军、太子右卫率李大亮为工部尚书。大亮身居三职，宿卫两宫，〔三职，即谓为工部尚书及卫两宫也。率，所律翻。〕恭俭忠谨，每宿直，必坐寐达旦。房玄龄甚重之，每称大亮有王陵、周勃之节，可当大位。
初，大亮为庞玉兵曹，为李密所获，同辈皆死，贼帅张弼见而释之，遂与定交。〔帅，所类翻。〕及大亮贵，求弼，欲报其德，弼时为将作丞，〔唐监丞，从六品下。〕自匿不言。大亮遇诸途而识之，持弼而泣，多推家赀以遗弼，〔推，吐雷翻。遗，于季翻。〕弼拒不受。大亮言于上，乞悉以其官爵授弼，上为之擢弼为中郎将。〔上为，于伪翻。将，即亮翻。〕时人皆贤大亮不负恩，而多弼庂不伐也。
14九月，庚辰，新罗遣使言百济攻取其国四十余城，复与高丽连兵，〔使，疏吏翻。复，扶又翻。〕谋绝新罗入朝之路，乞兵救援。〔朝，直遥翻；下同。〕上命司农丞相里玄奖赍玺书赐高丽〔相里，姓；玄奖，名。姓谱：皋陶之后为理氏。商末，理证孙仲师遭难，去「王」姓「里」，至里克为晋所诛，其妻携少子逃居相城，其妻携少子逃居相城，因为相里氏。〕曰：「新罗委质国家，朝贡不乏，〔质，职日翻。〕尔与百济各宜戢兵；〔戢，阻立翻。〕若更攻之，明年发兵击尔国矣！」
15癸未，徙承干于黔州。〔黔，其今翻。〕甲午，徙顺阳王泰于均州。〔武当县，汉属南阳郡，晋属顺阳郡，宋属始平郡；梁置武当郡及兴州，后周改丰州，隋开皇初改均州；大业初，废为武当县，属淅阳郡；义宁二年，分淅阳之武当、均阳置均州。孙愐曰：﨨水出淅县北山入沔。「﨨」，今作「均」。隋置均州，以水名州也。〕上曰：「父子之情，出于自然。朕今与泰生离，〔生离，谓生而离别也。楚辞曰：哀莫哀兮生别离。〕亦何心自处！然朕为天下主，但使百姓安宁，私情亦可割耳。」又以泰所上表示近臣曰：「泰诚为俊少，朕心念之，卿曹所知；但以社稷之故，不得不断之以义，〔处，昌吕翻。上，时掌翻。断，丁乱翻。〕使之居外者，亦所以两全之耳。」
16先是，诸州长官或上佐岁道亲奉贡物入京师，谓之朝集使，〔朝集使，自隋以来有之。先，悉荐翻。长，知两翻。朝，直遥翻。使，疏吏翻；下同。〕亦谓之考使；京师无邸，率僦屋与商贾杂居。上始命有司为之作邸。〔僦，即亮翻。贾，音古。为，于伪翻。〕
17冬，十一月，己卯，上祀圜丘。〔贞观礼：冬至祀昊天上帝于圜丘。〕
18初，上与隐太子、巢刺王有隙，〔刺，卢达翻。〕密明公赠司空封德彝阴持两端。杨文干之乱，上皇欲废隐太子而立上，〔见一百九十一卷武德七年。〕德彝固谏而止。其事甚秘，上不之知，薨后乃知之。壬辰，治书侍御史唐临始追劾其事，请黜官夺爵。〔治，直之翻。劾，户概翻，又户得翻。〕上命百官议之，尚书唐俭等议：「德彝罪暴身后，恩结生前，所历众官，不可追夺，请降赠改谥。」诏黜其赠官，改谥曰缪，削所食实封。〔谥法：名与实爽曰缪，蔽仁伤贤曰缪。六典曰：魏氏五等，皆以乡亭，多假空名，不食本邑。隋氏始立王公侯以下制度，至唐因之，率多虚名，其言食实封者乃得真户。旧制，户皆三丁己上，一分入国，开元中，定以三丁为限，租赋全入封家。〕
19敕选良家女以实东宫；癸巳，太子遣左庶子于志宁辞之。上曰：「吾不欲使子孙生于微贱耳。今既致辞，当从其意。」上疑太子仁弱，密谓长孙无忌曰：「公劝我立雉奴，〔治，小字雉奴。〕雉奴懦，〔懦，奴卧翻，又万乱翻。〕恐不能守社稷，柰何！吴王恪英果类我，我欲立之，何如﹖」无忌固争，以为不可。上曰：「公以恪非己之甥邪﹖」无忌曰：「太子仁厚，真守文良主；储副至重，岂可数易！〔数，所角翻。〕愿陛下熟思之。」上乃止。十二月，壬子，上谓吴王恪曰：「父子虽至亲，及其有罪，则天下之法不可私也。汉已立昭帝，燕王旦不服，阴图不轨，霍光折简诛之。〔见二十三卷汉昭帝元凤元年。〕为人臣子，不可不戒！」〔为后无忌杀恪张本。〕
十八年〔（甲辰、六四四）〕
1春，正月，乙未，车驾幸锺官城；〔汉锺官在上林苑中，至唐时盖故城犹存也，其地当在鄠、杜二县界。〕庚子，幸鄠县；〔鄠，音户。〕壬寅，幸骊山温汤。
2相里玄奖至平坏，莫离支已将兵击新罗，破其两城，〔将，即亮翻。〕高丽王使召之，乃还。〔丽，力知翻。还，从宣翻，又音如字。〕玄奖谕使勿攻新罗，莫离支曰：「昔隋人入寇，新罗乘衅侵我地五百里，〔谓隋炀帝伐高丽时。〕自非归我侵地，恐兵未能已。」玄奖曰：「既往之事，焉可追论！〔焉，于虔翻。〕至于辽东诸城，本皆中国郡县，〔高丽之地，汉、魏皆为郡县，晋氏之乱，始与中国绝。〕中国尚且不言，高丽岂得必求故地。」莫离支竟不从。
二月，乙巳朔，玄奖还，具言其状。上曰：「盖苏文弒其君，贼其大臣，残虐其民，今又违我诏命，侵暴邻国，不可以不讨。」谏议大夫褚遂良曰：「陛下指麾则中原清晏，顾眄则四夷詟服，〔眄，眠见翻。詟，之涉翻。〕威望大矣。今乃渡海远征小夷，若指期克捷，犹可也。万一蹉跌，〔蹉，七何翻。跌，徒结翻。〕伤威损望，更兴忿兵，则安危难测矣。」李世绩曰：「间者薛延陀入寇，〔谓十五年击突厥思摩也。〕陛下欲发兵穷讨，魏征谏而止，使至今为患。向用陛下之策，北鄙安矣。」上曰：「然。此诚征之失；朕寻悔之而不欲言，恐塞良谋故也。」〔塞，悉则翻。〕
上欲自征高丽，褚遂良上疏，〔上，时掌翻。〕以为：「天下譬犹一身：两京，心腹也；州县，四支也；四夷，身外之物也。高丽罪大，诚当致讨，但命二、三将将四五万众，〔将，即亮翻；下名将同。〕使陛下威灵，取之如反掌耳。今太子新立，年尚幼牦，〔牦，直二翻。〕自余藩屏，陛下所知，〔屏，必郢翻。〕一旦弃金汤之全，踰辽海之险，以天下之君，轻行远举，皆愚臣之所甚忧也。」上不听。时群臣多谏征高丽者，上曰：「八尧、九舜，不能冬种，野夫、童子，春种而生，得时故也。夫天有其时，人有其功。〔夫天，音扶。〕盖苏文陵上虐下，民延颈待救，此正高丽可亡之时也，议者纷纭，但不见此耳。」
3己酉，上幸灵口，〔新书作「零口」。九域志：京兆临潼县有零口镇。临潼，唐之昭应县；昭应，唐初之新丰县。按宋白续通典：京兆新丰县界有零水。零口盖零水之口。〕乙卯，还宫。
4三月，辛卯，以左卫将军薛万彻守右卫大将军。上尝谓侍臣曰：「于今名将，惟世绩、道宗、万彻三人而已，世绩、道宗不能大胜，亦不大败，万彻非大胜则大败。」
</div>
    <div class="pagination">
<a href="资治通鉴注_page210.html">上一页</a><span>...</span><a href="资治通鉴注_page206.html">206</a><a href="资治通鉴注_page207.html">207</a><a href="资治通鉴注_page208.html">208</a><a href="资治通鉴注_page209.html">209</a><a href="资治通鉴注_page210.html">210</a><span class="current-page">211</span><a href="资治通鉴注_page212.html">212</a><a href="资治通鉴注_page213.html">213</a><a href="资治通鉴注_page214.html">214</a><a href="资治通鉴注_page215.html">215</a><a href="资治通鉴注_page216.html">216</a><span>...</span><a href="资治通鉴注_page212.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
