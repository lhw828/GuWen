<!DOCTYPE html>
<html>
 <head>
  <meta charset="utf-8"/>
  <title>
   资治通鉴注 - 第 260 页/共 334 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   资治通鉴注 - 第 260 页/共 334 页
  </h1>
  <div class="content">
   14韦皋屡破吐蕃，转战千里，凡拔城七，军镇五，焚堡百五十，斩首万余级，捕虏六千，降户三千，遂围维州及昆明城。冬，十月，庚子，加皋检校司徒兼中书令，赐爵南康郡王。南诏王异牟寻虏获尤多，上遣中使慰抚之。
15戊午，盐州刺史杜彦先弃城奔庆州。〔为吐蕃所逼也。盐州修筑距是年纔八年。〕
十八年〔（壬午、八○二）〕
1春，正月，骠王摩罗思那遣其子悉利移入贡。骠国在南诏西南六千八百里，〔新书：骠，古朱波也，在永昌南二千里，去京师万四千里。骠，毗召翻。〕闻南诏内附而慕之，因南诏入见，〔见，贤遍翻。〕仍献其乐。
2吐蕃遣其大相兼东鄙五道节度使论莽热将兵十万解维州之围，西川兵据险设伏以待之。吐蕃至，出千人挑战，〔挑，徒了翻。〕虏悉众追之，伏发，虏众大败，擒论莽热，士卒死者太半。维州、昆明竟不下，引兵还。〔还，从宣翻，又如字。〕乙亥，皋遣使献论莽热，〔考异曰：旧韦皋传云：「十月遗使献论莽热，」今从实录。〕上赦之。
3浙东观察使裴肃既以进奉得进，〔裴肃以进奉得车，事见上卷十二年。〕判〔【张：「判」上脱「肃卒」。】〕官齐总代掌后务，〔据新唐书：肃卒于官，齐总代掌后务。〕刻剥以求媚又过之。三月，癸酉，诏擢总为衢州刺史。给事中长安许孟容封还诏书，〔封还诏书，不肯书读，所谓纠驳也；亦谓之涂归，唐人语也。〕曰：「衢州无他虞，齐总无殊绩，忽此超奖，深骇群情。若总必有可录，烦明书劳课，然后超资改官，以解众疑。」诏遂留中。己亥，上召孟容，慰奖之。
4秋，七月，辛未，嘉王府咨议高弘本正牙奏事，〔嘉王运，代宗之子。咨议参军，正五品，掌计谋议事。唐东内以含元殿为正牙，西内以太极殿为正牙。唐制：天子居曰衙，行曰驾。牙，与衙同。〕自理逋债。〔逋，欠也。〕乙亥，诏「公卿庶僚自今勿令正牙奏事，如有陈奏，宜延英门请对。」议者以为：「正牙奏事，自武德以来未之或改，所以达群情，讲政事；弘本无知，黜之可也，不当因人而废事。
5淮南节度使杜佑累表求代，冬，十月，丁亥，以刑部尚书王锷为淮南副节度使兼行军司马。〔锷，五各翻。「副节度使」，恐当作「节度副使」。〕
6己酉，鄜坊节度使王栖曜薨。中军将何朝宗谋作乱，夜，纵火；都虞候裴玢潜匿不救火，〔朝，直遥翻。玢，府巾翻。〕旦，擒朝宗，斩之。以同州刺史刘公济为鄜坊节度使，以玢为行军司马。
十九年〔（癸未、八○三）〕
1春，二月，丁亥，名安黄军日奉义。〔以宠伊慎也。〕
2己亥，安南牙将王季元逐其观察使裴泰，泰奔朱鸢。〔刘昫曰：朱鸢，汉县名，今县吴军平县地。晋武帝更名海平，江左置武平郡；隋废郡为朱鸢县，唐属交州。〕明日，左兵马使赵匀斩季元及其党，迎泰而复之。
3甲辰，杜佑入朝。〔自淮南入朝。〕三月，壬子朔，以佑检校司空、同平章事；以王锷为淮南节度使。
4鸿胪卿王权请迁献、懿二祖于德明、兴圣庙，〔玄宗天宝二年，尊咎繇为德明皇帝，凉武昭王为兴圣皇帝，立庙京师。胪，陵如翻。〕每禘祫，正太祖东向之位；从之。〔建中二年，奉献祖正东向之位，事见二百二十七卷。〕
5乙亥，以司农卿李实兼京兆尹。实为政暴戾，上爱信之。实恃恩骄傲，许人荐引，不次拜官，及诬谮斥逐，皆如期而效，士大夫畏之侧目。
6夏，四月，泾原节度使刘昌奏请徙原州治平凉；从之。〔七年刘昌筑平凉，事见二百三十三卷。原州本治高平，唐为平高县，为吐蕃所陷。〕
7乙亥，吐蕃遣其臣论颊热入贡。
8六月，辛卯，以右神策中尉副使孙荣义为中尉，与杨志廉皆骄纵招权，〔杨志廉时为左军中尉。考异曰：实录：「十七年六月，以中官杨志廉充左神策护军中尉。「七月丙戍，以内给事杨志廉、孙荣义为左、右神策护军中尉副使。」「九月戊寅，以志廉为左神策中尉。「十九年六月辛卯，以荣义为右神策中尉。」「二十年十月戊申，以志廉为特进、右监军将军、左军中尉。」其重复差互如此。盖十七年六月摄领耳，七月始为副使，九月及十九年六月始正为中尉。二十年十月但进阶加官耳。旧传又云：「先是窦文场致仕，十五年以后，志廉、荣义为左、右军中尉，亦踵窦之事。」此盖言其大略耳，未必为中尉适在十五年也。余按「右监军将军」当作「右监门将军」。〕依附者众，宦官之势益盛。
9壬辰，遣右龙武大将军薛伾使于吐蕃。
10陈许节度使上官涗薨，其伲田偁欲胁其子使袭军政；〔偁，齿绳翻。〕牙将王沛，亦涗之伲也，知其谋，以告监军范日用，讨擒之。乙未，以陈许行军司马刘昌裔为节度使。沛，许州人也。
11自正月不雨至于秋七月。
12己未，中书侍郎、同平章事齐抗以疾罢为戈子宾客。
13初，翰林待词王伾善书，山阴王叔文善棋，〔山阴，汉古县，隋废山阴入会稽县，唐初复分会稽置山阴县。二县俱在越州郭下。〕俱出入东宫，娱侍太子。伾，杭州人也。
叔文谲诡多计，自言读书知治道，乘间常为太子言民间疾苦。〔谲，古穴翻。治，直吏翻。乘间，古苋翻。为，于伪翻。〕太子尝与诸侍读及叔文等论及宫市事，〔太宗时，晋王府有侍读，及为太子，亦置焉。其后或置或否，无常员，掌讲导经学。〕太子曰：「寡人方欲极言之。」众皆称赞，独叔文无言。既退，太子自留叔文，谓曰：「向者君独无言，岂有意邪﹖」叔文曰：「叔文蒙幸太子，有所见，敢不以闻。太子职当视膳问安，〔世子之记曰：朝夕至于大寝之门外，问内竖曰：「今日安否何如﹖」内竖曰「安」，世子乃有喜色。其有不安节，则内竖以告世子。世子色忧不满容。内竖言复初，然后亦复初。朝夕之食上，世子必在，视寒暖之节。食下，问所膳羞，必知所进，以命膳宰，然后退。若内竖言疾，则世子亲齐玄而养。膳宰之馔，必敬视之。疾之药，必亲尝之。尝馔善，则世子亦能食；尝馔寡，则世子亦不能饱。以玉于复初，然后亦复初。〕不宜言外事。陛下在位久，如疑太子收人心，何以自解！」太子大惊，因泣曰：「非先生，寡人无以知此。」遂大爱幸，与王伾相依附。
叔文因为太子言：〔为，于伪翻。〕「某可为相，某可为将，幸异日用之。」密结翰林学士韦执谊及当时朝士有名而求速进者陆淳、吕温、李景俭、韩晔、韩泰、陈谏、柳宗元、刘禹锡等，定为死友。而凌准、程异等又因其党以进，日与游处〔处，昌吕翻。〕踪迹诡秘，莫有知其端者。藩镇或阴进资币，与之相结。淳，吴人，尝为左司郎中；温，渭之子，时为左拾遗；〔吕渭见上卷十六年。〕景俭，瑀之孙，进士及第；〔瑀，宁王宪之子也，封汉中王。晔，滉之族子；〔韩滉，休之子，贞元中为相。〕谏，尝为侍御史；宗元、禹锡，时为监察御史。
左补阙张正一上书，得召见。〔考异曰：顺宗实录作「张正买」今从德宗实录。〕正一与吏部员外郎王仲舒、主客员外郎刘伯刍等相亲善，〔考异曰：韩愈集有仲舒神道碑，云「讳弘中，字某。」按实录、新旧传皆名仲舒，字弘中。愈又作燕喜亭记，称为王弘中。然则弘中必字也，碑文误耳。顺宗实录云：「正买与王仲舒、刘伯刍、裴决、常仲孺、吕洞相善，数游止。」今从德宗实录。〕叔文之党疑正一言己阴事，令执谊反谮正一等于上，云其朋党，游宴无度。九月，甲寅，正一等皆坐远贬，人莫知其由。〔为伾、叔文等乱顺宗初政张本。〕伯刍，乃之子也。〔刘乃见二百三十卷兴元元年。〕
14览夏节度判官崔文先权知盐州，为政苛刻。冬，闰十月，庚戍，部将李庭俊作乱，杀而脔食之。左神策兵马使李兴干戍盐州，杀庭俊以闻。
15丁巳，门下侍郎、同平章事崔损薨。
16十一月，戊寅朔，以李兴干为盐州刺史，得专奏事；〔李兴干出于神策军，宦官因其定乱之功而崇奖之。〕自是盐州不隶夏州。〔贞元三年，置夏州节度使，领绥、盐二州，今盐州得专达于朝廷。其后盐州属朔方节度，夏州节度又增银、宥、威三州隶之。〕
17十二月，庚申，以太常卿高郢为中书侍郎，吏部侍郎郑珣瑜为门下侍郎，并同平章事。珣瑜，余庆之从父兄弟也。〔郑余庆，贞元十四年为相，十六年坐于倃贬。从，才用翻。〕
18建中初，敕京城诸使及府县系囚，每季终委御史巡按，有冤滥者以闻；〔冤，枉屈也。滥，淫刑也。〕近岁，北军移牒而已。宦官势横，御史不敢复入北军按囚，但移文北司，牒取系囚姓名及事，因应故事而已，不问其有无冤滥。〕监察史崔薳遇下严察，下吏欲陷之，引以入右神策军。军使以下骇惧，具奏其状。上怒，杖薳四十，流崖州。〔薳，韦委翻。〕
19京兆尹嗣道王实务征求以给进奉，言于上曰：「今岁虽旱而禾苗甚美。」由是租税皆不免，人穷至坏屋卖瓦木、麦苗以输官。〔坏，音怪。〕优人成辅端为谣嘲之；〔徒歌曰谣。〕实奏辅端诽谤朝政，杖杀之。〔朝，直遥翻。〕
监察御史韩愈上疏，以「京畿百姓穷困，应今年税钱及草粟等征未得者，请俟来年蚕麦。」愈坐贬阳山令。〔阳山，汉县，属桂阳郡，后汉省，晋平吴，分蓙洭县复置，唐属连州，神龙元年移县治于蓙水之北。考异曰：韩愈河南令张署墓志曰：「自京兆武功尉拜监察御史，为幸臣所谗，与同辈韩愈、李方叔三人俱为县令南方。」又祭署文曰：「贞元十九，君为御史，余以无能，同诏并峙。」又曰：「我落阳山，以尹鼯猱。君飘临武，山林之牢。岁弊寒凶，雪虐风饕。」与署同贬当在此年冬。〕
二十年〔甲申、八○四〕
1春，正月，丙戍，天德军都防御团练使、丰州刺史李景略卒。初，景略尝宴僚佐，行酒者误以酰进。〔酰，呼西翻，醋也。〕邻官京兆任迪简以景略性严，恐行酒者得罪，强饮之，〔任，音壬。强，其两翻。〕归而呕血；军士闻之泣下。及李景略卒，军士皆曰判官仁者，欲奉以为帅。〔帅，所类翻。〕监军抱置别室，军士发扃取之。监军以闻，诏以代景略。
2吐蕃赞普死，其弟嗣立。〔考异曰：实录及旧传皆云：「赞普以贞元十三年四月卒，长子立，一岁，又卒，次子嗣立。」韩愈顺宗实录张荐传云：「二十年，赞普死，遣荐吊赠。」新传云：「十三年，赞普死，其子足之煎立。二十年，赞普死，遣工部侍郎张荐吊祠，其弟嗣立。」疑实录、旧传误以是字为一字。今从顺宗录及新传。按「字」当作「事」。
3夏，四月，丙寅，名陈许军曰忠武。
4左金吾大将军李升云将禁兵镇阳，疾病，其子政諲〔諲，音因。〕与虞候上官望等谋效山东藩镇，使将士奏摄父事。六月，壬子，升云卒。甲寅，诏追削升云官爵，籍没其家。
5昭义节度使李长荣薨，上使中使以手诏授本军大将，但军士所附者即授。时大将来希皓为众所服，中使将以手诏付之。希皓言于众曰：「此军取人，合是希皓，但作节度使不得。〔唐人多读作如佐音。〕若朝廷以一束草来，希皓亦必敬事。」〔言若东草为节度使，亦必敬而事之。来希皓之忠纯如此，而其后不复见于史，必卢从史畏偪而去之也。〕中使言：「面奉进止，只令此军取大将拔与节钺，朝廷不别除人。」希皓固辞。兵马使卢从史〔考异曰：杜牧上李司徒书作「押衙卢从史」。今从实录。〕其位居四，潜与监军相结，起出伍曰：〔出俦伍之中而言。〕「若来大夫不肯受诏，从史请且句当此军。」〔句，古候翻。当，，丁浪翻。〕监军曰：「卢中丞若如此，此亦固合圣旨。」中使因探怀取诏以授之。〔探，吐南翻。〕从史奉诏，再拜舞蹈。希皓亟回挥同列，北面称贺。军士毕集，更无一言。秋，八月，己未，诏以从史为节度使。
6九月，太子始得风疾，不能言。
《顺宗至德弘道大圣大安孝皇帝》〔讳诵，德宗长子。按此宣宗大中三年追崇谥号也。考之会要，葬陆谥册与此追崇谥号一同。盖会要所载初谥误也。〕
永贞元年〔（乙酉、八○五）是年八月，始改元永贞。〕
1春，正月，辛未朔，诸王、亲戚入贺德宗，太子独以疾不能来，德宗涕泣悲叹，由是得疾，日益甚。凡二十余日，中外不通，莫知两宫安否。
癸巳，德宗崩；〔年六十四。〕苍猝召翰林学士郑絪、卫次公等至金銮殿〔絪，音因。程大昌雍录曰：金銮坡者，龙首山之支陇，隐起平地而坡妷靡者也。其上有殿，名曰金銮殿。殿旁有坡，名曰金銮坡。又曰：金銮殿者，在蓬莱山正西微南，龙首山坡陇之北。殿西有坡，德宗即之以造东学士院，以其在开元学士院之东也。〕草遗诏。宦官或曰：「禁中议所立尚未定。」众莫敢对。次公遽言曰：「太子虽有疾，地居耱嫡，中外属心。〔属，之欲翻。〕必不得已，犹应立广陵王；〔广陵王纯，太子长子。〕不然，必大乱。」絪等从而和之，〔和，胡卧翻。〕议始定。次公，河东人也。太子知人情忧疑，紫衣麻鞋，〔考异曰：按秘丧则不应麻鞋，发丧则不应紫衣。盖当时苍猝偶着此服，非秘丧也。以未成服，故不衣纕缞耳。〕力疾出九仙门，〔雍录曰：九仙门在内西苑之东北角。右神策军、右羽林军、右龙武军列营于九仙门之西。按阁本大明宫图：宫城西面右银台门，又北为九仙门。〕召见诸军使，人心粗安。〔粗，坐五翻。〕
甲午，宣遗诏于宣政殿，〔考异曰：德宗实录：「癸巳，宣遗诏。」今从顺宗实录。太子缞服见百官；〔缞，仓回翻。〕丙申，即皇帝位于太极殿。〔即位于西内前殿。〕卫士尚疑之，企足引领而望之，〔企，去智翻。〕曰：「真太子也！」乃喜而泣。
时顺宗失音，不能决事，常居宫中施帘帷，独宦者李忠言、昭容牛氏侍左右；百官奏事，自帷中可其奏。自德宗大渐，王伾先入，称诏召王叔文，坐翰林中使决事。伾以叔文意入言于忠言，称诏行下，〔下，户嫁翻。〕外初无知者。以杜佑摄耱宰。二月，癸卯，上始朝百官于紫宸门。〔紫宸门，紫宸殿门也。长安志：宣政殿北曰紫宸门，门内有紫宸殿，即内衙之正殿。〕
2己酉，加义武节度使张茂昭同平章事。
3辛亥，以吏部郎中韦执谊为尚书左丞、同平章事。王叔文欲掌国政，首引执谊为相，己用事于中，与相唱和。〔和，户卧翻。〕
4壬子，李师古发兵屯西境以胁滑州。时告哀使未至诸道，义成牙将有自长安还得遗诏者，节度使李元素以师古邻道，欲示无外，〔春秋公羊传曰：王者无外。此唐人以化外待藩镇，故有此语。〕遣使密以遗诏示之。师古欲乘国丧侵噬邻境，乃集将士谓曰：「圣上万福，而元素忽传遗诏是，是反也，宜击之。」遂杖元素使者，发兵屯曹州，〔考异曰：旧韩愈传云：「撰顺宗实录，繁简不当，穆宗、文宗尝诏史臣添改。时愈伲李汉、蒋系在显位，诸公难之，而韦处厚竟别撰顺宗实录三卷。」景佑中，诏编次崇文总目，顺宗实录有七本，皆五卷，题曰「韩愈等撰」。五本略而二本详，编次者两者之。其中多异同，今以详、略为别。此李师古胁滑州事，详本有而略本年。详录又云：「使衡密以其本示之。师古不受，杖衡几死。」衡盖使者之名而无姓。又云：「遂以师至濮州，伺候为变。」按韩愈撰韩弘碑云：「屯兵于曹。」今从之。〕且告假道于汴。〔九域志：曹州西北至滑州一百二十里。汴州北至滑州界一百里，东北至曹州界一百三里。三州之界，盖犬牙相入。〕宣武节度使韩弘使谓曰：「汝能越吾界而为盗邪！有以相待，无为空言！」元素告急，弘使谓曰：「吾在此，公安无恐。」或告：「翦棘夷道，〔翦，芟截也。夷，平也。〕兵且至矣，请备之」弘曰：「兵来，不除道也。」不为之应。师古诈穷变索，〔索，苏各翻。索，散也，尽也。言韩弘逆得师古之情，其所设诡变索然散尽也。〕且闻上即位，乃罢兵。元素表请自贬，朝廷两慰解之。元素，泌之族涕也。〔李泌历事肃、代、德，贞元中为相。〕
吴少诚以牛皮揞材遗师古，〔揞，与鞋同。遗，唯季翻。〕师古以盐资少诚，潜过宣武界，事觉，弘皆留，输之库，曰：「此于法不得以私相馈。」师古等皆惮之。
5辛酉，诏数京兆尹道王实残暴掊敛之罪，〔数，所具翻。掊，蒲侯翻。敛，力赡翻。〕贬通州长史；〔宋白曰：通州，汉宕渠县地，后汉分置宣汉县。〕市井讙呼，皆袖互砾遮道伺之，实由间道获免。〔讙，许元翻。砾，郎击翻。间，古苋翻。〕
6壬戍，以殿中丞王伾为左散骑常侍，依前翰林待诏，苏州司功王叔文为起居舍人、翰林学士。
伾寝陋、吴语〔状貌寝陋，常操乡音，不能学华言。〕上所亵狎；而叔文颇任事自许，微知文义，好言事，〔好，呼到翻。〕上以故稍敬之，不得如伾出入无阻。叔文入至翰林，而伾入至柿林院，〔柿，鉏里翻。〕见李忠言、牛昭容计事。大抵叔文依伾，伾依忠言，忠言依牛昭容，转相交结。每事先下翰林，〔下，遐稼翻。〕使叔文可否，然后宣于中书，韦执谊承而行之。外党则韩泰、柳宗元〔【章：十二行本「元」下有「刘禹锡」三字；乙十一行本同；孔本同；张校同。】〕等主采听外事。谋议唱和，〔和，户卧翻。〕日夜没没如狂，互相推奖，曰伊、曰周、曰管、曰葛，〔以伊尹、周公、管仲、诸葛孔明互相比况。〕囲然自得，〔囲，下赧翻。囲然，劲忿貌。〕谓天下无人；荣辱进退，生于造次，〔朱氏曰：造次，急遽苟且之时。造，七到翻。〕惟其所欲，不拘程序。士大夫畏之，道路以目。〔国语，周厉王监谤，国人莫敢言，道路以目，韦昭注曰：不敢发言，以目相眄而已。〕素与往还者，相次拔擢，至一日除数人。〔除者，除官也。〕其党或言曰，「某可为某官，」不过一二日，辄已得之。于是叔文及其党十余家之门，昼夜车马如市。客候见叔文，伾者，至宿其坊中饼肆、酒墟下，〔长安城中分为左右街，昼为百有余坊。饼肆，卖饼之家、酒墟，卖酒之处。颜师古曰：卖酒之处，累土为墟，以居酒瓮，四边隆起，其一面高，形如锻垆，故名垆耳。〕一人得千钱，乃容之。伾尤阘茸，〔阘，吐盍翻。茸，而陇翻。阘茸，狞劣也。吏照曰：颜师古曰：阘茸，猥贱也。阘，下也；茸，细毛貌；谓非豪杰也。〕专以纳贿为事，作大匮贮金帛，〔贮，丁吕翻。〕夫妇寝其上。〔恐人盗之。〕
7甲子，上御丹凤门，赦天下，诸色逋负，一切蠲免，〔蠲，除也。〕常贡之外，悉罢进奉。贞元之末政事为人患者，如宫市、五坊小儿之类，悉罢之。〔宫市事见上卷贞元十三年。五坊，一曰鵰坊，二曰鹘坊，三曰鹞坊，四曰鹰坊，五曰狗坊。小儿者，给役五坊者也。唐时给役者多呼为小儿，如苑监小儿、飞龙小儿、五坊小儿是也。五坊属宣徽院。〕
先是，五坊小儿张捕鸟雀于闾里者，皆为暴棋〔先，悉荐翻。横，户孟翻。〕以取人钱物，至有张罗网于门不许人出入者，或张井上使不得没者，〔没，没水也。〕近之，辄曰「汝惊供奉鸟雀！」即痛殴之，〔近，其靳翻。殴，乌口，击也。〕出钱物求谢，乃去。或相聚饮食于酒食之肆，醉饱而去，卖者或不知，就索其直，多被殴詈；或时留蛇一囊为质，〔索，山客翻。被，皮义翻。质，音致。〕曰：「此蛇所以致鸟雀而捕之者，今留付汝，幸善饲之，〔饲，与坔同，祥吏翻。〕勿令饥渴。」卖者愧谢求哀，乃携挈而去。上在东宫，皆知其弊，故即位首禁之。
8乙丑，罢盐铁使月进钱。先是，览铁月进羡余〔羡，弋线翻。〕而经入益少；〔少，诗沼翻。〕至是，罢之。
9三月，辛未，以王伾为翰林学士。
10德宗之末，十年无赦，群臣以微过谴逐者皆不复叙用，至是始得量移。〔复，扶又翻。量，音良。〕壬申，追忠州别驾陆贽、郴州别驾郑余庆、杭州刺史韩皋、道州刺史阳城赴京师。〔陆贽贬见上卷贞元十一年，阳城贬见十四年，郑余庆贬见十六年，韩皋为兆尹，十四年贬抚州员外司马，未几徙杭州刺史。追，犹召也。〕
贽之秉政也，贬驾部员外郎李吉甫为明州长史，〔贽疑吉甫党窦参，故贬之。〕既而徙忠州刺史。贽昆弟门人咸以为忧，至而吉甫忻然以宰相礼事之。贽初犹惭惧，后遂为深交。吉甫，栖筠之子。〔李栖筠事代宗，以直闻。〕韦皋在成都，屡上表请以贽自代。贽与阳城皆未闻追诏而卒。〔卒，子恤翻。〕
11丙戍，加杜佑度支及诸道盐铁转运使。以浙西观察使李锜为镇海节度使，解其盐铁转运使。〔考异曰：旧锜传云：「德宗于润州置镇海军。」新书方镇表：「元和二年，升浙西观察使为镇海军节度使。」按实录：八月辛酉诏曰：「顷年江、淮租赋，爰及榷税，委在藩服，使其平均。太上皇君临之初，务从省便，令使府归在中朝。」然则云德宗、元和者，皆误也。〕锜虽失利权而得节旄，故反谋亦未发。
12戊子，名徐州军曰武宁，以张愔为节度使。
13加彰义节度使吴少诚同平章事。
14以王叔文为度支、盐铁转运副使。先是叔文与其党谋，〔先，悉荐翻。〕得国赋在手，则可以结诸用事人，取军士心，以固其权，又惧骤使重权，〔度支、盐铁转运，利权所在，权莫重焉。王叔文起于卑渫，遽领使职，自知其骤，其心不安而惧。使，疏吏翻。〕人心不服，藉杜佑雅有会计之名，〔雅，素也。会，古外翻。〕位重而务自全，易可制，〔易，以豉翻。〕故先令佑主其名，而自除为副以专之。叔文虽判两使，〔度支，一使；盐铁转运，一使。〕不以簿书为意，日夜与其党屏人窃语，〔屏，必郢翻，又卑正翻。〕人莫测其所为。
以御史中丞武元衡为左庶子。德宗之末，叔文之党多为御史，元衡薄其为人，待之莽卤。〔莽，莫补翻。卤，郎古翻。莽卤，言不以为意也。〕元衡为山陵仪仗使，刘禹锡求为判官，不许。叔文以元衡在风宪，欲使附己，使其党诱以权利，〔诱，音酉。〕元衡不从，由是左迁。元衡，平一之孙也。〔武平一，武载德之子，武后时避事隐嵩山。〕
侍御史窦群奏屯田员外郎刘禹锡挟邪乱政，不宜在朝。〔唐屯田郎，掌天下屯田及京文武职田，诸司公廨钱，以品给之。朝，直遥翻。〕又尝谒叔文，揖之曰：「事固有不可佑者。」叔文曰：「何谓也﹖」群曰：「去岁李实怙恩挟贵，气盖一时，公当此时，逡巡路旁，乃江南一吏耳。〔叔文本苏州司功，故云然。〕今公一旦复据其地，〔复，扶又翻。〕安知路旁无如公者乎！」其党欲逐之，韦执谊以群素有强直名，止之。〔考异曰：旧刘禹锡传曰：「群即日罢官。」群传曰：「其党议欲贬群官，韦执谊止之。」又曰：「叔文虽异其言，竟不之用。」按顺宗实录凡为伾、文所排傧者无不载，未尝言群罢官。今从之。〕
15上疾久不愈，时扶御殿，群臣瞻望而已，莫有亲奏对者，中外危惧；思早立太子，而王叔文之党欲专大权，恶闻之。〔恶，乌路翻；下同。〕宦官俱文珍、刘光琦、薛盈珍皆先朝任使旧人，〔朝，直遥翻。〕疾叔文、忠言等朋党专恣，乃启上召翰林学士郑絪、卫次公、李程、王涯入金銮殿，草立太子制。时牛昭容辈以广陵王淳英睿，恶之；絪不复请，书纸为「立嫡以长」字呈上；〔复，扶又翻；下同。长，知丈翻」〕上颌之。癸巳，立淳为太子，更名纯。〔更，工衡翻。〕程，神符五世孙也。〔神符，淮安王神通之弟也。〕
16贾耽以王叔文党用事，心恶之，称疾不出，屡乞骸骨。丁酉，诸宰相会食中书。故事，宰相方食，百寮无敢谒见者。叔文至中书，欲与执谊计事，令直省通之，〔直省，吏职也，以直中书省，故名。〕直省以旧事告，叔文怒，叱直省。直省惧，入白。执谊逡巡惭赧，〔赧，奴版翻，惭而面赤也。〕竟起迎叔文，就其合语良久。杜佑、高郢、郑珣瑜皆停叚以待，有报者云：「叔文索饭，〔索，山客翻。〕韦相公已与之同食合中矣。」佑、郢心知不可，畏叔文、执谊，莫敢出言。珣瑜独叹曰：「吾岂可复居此位！」顾左右，取马径归，遂不起。二相皆天下重望，〔二相，谓贾耽、郑珣瑜。〕相次归卧，叔文、执谊益无所顾忌，远近大惧。〔史甚言其事。〕
17夏，四月，壬寅，立皇弟谔为钦王，诚为珍王；子经为郯王，纬为均王，纵为溆王，纾为莒王，绸〔【严：「绸」改「纲」。】〕为密王，总为郇王，约为邵王，结为宋王，缃为集王，絿为冀王，绮为和王，绚为衡王，纁为会王，绾为福王，纮为抚王，绲为岳王，绅为袁王，纶为桂王，繟为翼王。〔纾，式居翻。绸，直留翻。缃，思良翻。絿，音求。绚，许县翻。纁，许云翻。绲，古本翻。繟，充善翻。自经以下，皆皇子也。史提子字以别二弟。此所封诸王，或以古国名，然多以当时州名。
18乙巳，上御宣政殿，册太子。百官睹太子仪表，退皆相贺，至有感泣者，中外大喜。而王叔文独有忧色，口不敢言，但吟杜甫题诸葛亮祠堂诗曰：「出师未捷身先死，长使英雄泪满襟。」闻者哂之。〔哂，矢忍翻。笑不坏颜为哂。〕
先是，太常卿杜黄裳为裴延龄所恶，留滞台阁，十年不迁，〔杜黄裳自佐朔方军入为侍御史，十年不迁。先，悉荐翻。恶，乌路翻。〕及其伲韦执谊为相，始迁太常卿。黄裳劝执谊帅群臣请太子监国，〔帅，读曰率。〕执谊惊曰：「丈人甫得一官，奈何启口议禁中事！」黄裳勃然曰：「黄裳受恩三朝，〔三朝，谓肃、代、德也。〕岂得以一官相买乎！」拂衣起出。
戊申，以给事中陆淳为太子侍读，仍更名质。〔避太子名也。〕韦执谊自以专权，恐太子不悦，故以质为侍读，使潜伺太子意，且解之。〔同，相吏翻。〕及质发言，太子怒曰：「陛下令先生为寡人讲经义耳，〔为，于伪翻。〕何为预他事！」质惶惧而出。
19五月，辛未，以右金吾大将军范希朝为左?右神策、京西诸城镇行营节度使。甲戍，以度支郎中韩泰为其行军司马。王叔文自知为内外所憎疾，欲夺取宦官兵权以自固，藉希朝老将，使主其名，而实以泰专其事；〔此与用杜佑掌利权，同一计数也。〕人情不测其所为，益疑惧。
20辛卯，以王叔文为户部侍郎，依前充度支、盐铁转运副使。俱文珍等恶其专权，削去翰林之职。〔恶，乌路翻。去，羌吕翻。〕叔文见制书，大惊，谓人曰：「叔文日时至此商量公事，〔日时，犹云日日时时也，约言之耳。〕若不得此院职事，则无因而至矣。」〔此院，谓翰林学士院也。〕王伾即为疏请，〔为，于伪翻。〕不从。再疏，乃许三五日一入翰林，去学士名。叔文始惧。
21六月，己亥，贬宣歙巡官羊士谔为汀州宁化尉。〔唐制：节度、观察，其属皆有巡官。开元二十六年，开山洞置黄连县，天宝元年更名宁化。九域志：在州东北一百八十里。〕士谔以公事至长安，遇叔文用事，公言其非。叔文闻之，怒，欲下诏斩之，执谊不可；则令杖煞之，〔煞，与杀同。〕执谊又以为不可；遂贬焉。由是叔文始大恶执谊，〔恶，乌路翻。〕往来二人门下者皆惧。
先时，刘辟以剑南支度副使将韦皋之意于叔文，〔唐六典：凡天下边军皆有支度之使，以计军资、粮仗之用。将，奉也，行也。先，悉荐翻。〕求都领剑南三川，〔剑南东川、西川及山南西道为三川。〕谓叔文曰：「太尉使辟致微诚于公，〔太尉，谓韦皋。〕若与某三川，当以死相助；若不与，亦当有以相酬。」叔文怒，〔以辟以言胁之，故怒。〕亦将斩之，执谊固执不可。辟尚游长案未去，闻贬士谔，遂逃归。执谊初为叔文所引用，深附之，既得位，欲掩其迹，且迫于公议，故时时为异同；辄使人谢叔文曰：「非敢负约，乃欲曲成兄事耳！」叔文诟怒，不之信，〔诟，呼漏翻，又古候翻。〕遂成仇怨。
22癸丑，韦皋上表，以为：「陛下哀毁成疾，重劳万机，〔重，直用翻。〕故久而未安，请权令皇太子亲监庶政，〔监，古衔翻。〕候皇躬痊愈，复归春宫。〔东宫，谓之春宫。〕臣位兼将相，今之所陈，乃其职分。」〔分，扶问翻。〕又上太子笺，以为：「圣上远法高宗，亮阴不言，委政臣下，而所付非人。王叔文、王伾李忠言之徒，辄当重任，赏罚任情，堕纪紊纲。〔堕，读曰隳。紊，亡运翻。〕散府库之积以赂权门。树置心腹，徧于贵位；潜结左右，忧在萧墙。窃恐倾太宗盛业，危殿下家邦，愿殿下即日奏闻，斥逐群小，使政出入主，则四方获安。」皋自恃重臣，远处西蜀，度王叔文不能动摇，遂极言其奸，。〔处，昌吕翻。度，徒洛翻。〕俄而荆南节度使裴均、河东节度使严绶笺表继至，意与皋同，〔考异曰：实录略本云：「寻而裴垍、严绶表继至，悉与皋同。」又云：「外有韦皋、裴垍、严绶等笺表。」详本「裴垍」皆作「裴均」。按裴垍时为考功员外郎，裴均为荆南节度使。今从详本。〕中外皆倚以为援，而邪党震惧。均，光庭之曾孙也。〔裴光庭相玄宗。
23王叔文既以范希朝、韩泰、王京西神策军，诸宦者尚未寤。会边上诸将各以状辞中尉，且言方属希朝。宦者始寤兵柄为叔文等所夺，乃大怒曰：「从其谋，吾属必死其手。」密令其使归告诸将曰：「无以兵属人。」希朝至奉天，诸将无至者。韩泰驰归白之，叔文计无所出，唯曰：「奈何！奈何！」无几，〔几，居岂翻。无几，言无多时也。〕其母病甚。丙辰，叔文盛具酒馔，与诸学士及李忠言、俱文珍、刘光琦等饮于翰林。〔馔，雏恋翻，又雏晥翻。〕叔文言曰：「叔文母病，以身任国事之故，不得亲医药，今将求假归侍。〔假，古暇翻。求假，请告也。〕叔文比竭心力，不避危难，皆为朝廷之恩。〔比，毗至翻。难，乃旦翻。为，于伪翻。〕一旦去归，百谤交至，谁肯见察以一言相助乎﹖」文珍随其语辄折之，〔折，之舌翻。〕叔文不能对，但引满相劝，酒数行而罢。丁巳，叔文以母丧去位。〔考异曰：实录详本曰：「叔文母将死前一日，叔文以五十人担酒馔入翰林，燕李忠言、刘光琦、俱文珍及诸学士等。中饮，叔文执盏」云云。又曰：「羊士谔毁叔文，叔文将杖杀之，而韦执谊懦不敢。刘辟以韦皋迫胁叔文求三川，叔文平生不识辟。叔文今日名位何如，而辟欲前执叔文手，岂非凶人邪！叔文时已令扫木场，将集众斩之，执谊又执不可。每念失此两贼，令人不快。又自陈判度支已来，所为国家兴利除害，出若干钱以为功能。俱文珍随语折之。叔文无以对，命满酌双飜对饮，酒数行而罢。方饮时，有暂起至厅侧者，闻叔文从人相谓曰：『母死已昰，不欲棺敛，方与人饮酒，不知欲何所为！』归之明日，而其母死。或传母死数日乃发丧。」国史补曰：「王叔文以度支使设馔于翰林，大宴诸阉，袖金以赠。明日，又至，扬言『圣人适于苑中射兔，上上马如飞，敢有异议者腰斩。』其日，丁母忧。」今从二本实录。〕
24秋，七月，丙子，加李师古检校侍中。
25王叔文既有母丧，韦执谊益不用其语。叔文怒，与其党日夜谋起复，必先斩执谊而尽诛不附己者，闻者忷惧。
自叔文归第，王伾失据，日诣宦官及杜佑请起叔文为相，〔杜佑时为首相，故请之。〕且总北军；既不获，则请以为威远军使、平章事，〔据旧郭子仪传：肃宗上元元年，以子仪为诸道兵马都统，令帅英武、威远等禁军及诸镇之师取范阳。既而为鱼朝恩所沮不行。则威远军，肃宗置也。至德宗时，以左、右威远营隶鸿胪。贾耽以鸿胪卿兼威远军使。至元和二年，敕：「左右威远营置来已久，着在国章，其英武军并合并入左、右威远营。」其后遂以宦官为使，不复隶鸿胪。宋白曰：左、右威远营本属鸿胪寺，建中元年七月隶金吾。〕又不得；其党皆忧悸不自保。〔悸，其季翻。〕是日，伾坐翰林中，疏三上，不报，〔上，时掌翻。〕知事不济，行且卧，至夜，忽叫曰：「伾中风矣！」〔中，竹仲翻。〕明日，遂舆归不出。己丑，以仓部郎中、判度支案陈谏为河中少尹；〔唐诸都各置尹一人；少尹二人，从四品下，掌贰府州之事，岁终则更次入计。〕伾、叔文之党至是始去。
26癸巳，横海军节度使程怀信薨，以其子副使执恭为留后。〔考异曰：旧传曰：「程怀信，死怀直子执恭知留后事，乃遣怀直归沧州，十六年卒。执恭代袭父位，朝廷因而授之。」按怀信逐怀直而夺其位，安肯以怀直之子知留后！又德宗实录俱无此事，顺宗实录略本亦无，盖旧传误也。惟详本：「永贞元年七月癸巳，横海军节度使程怀信卒，以其子副使执恭为横海军节度使。」路隋宪宗实录：「元和元年五月丙子，以棋海留后程执恭为节度使。」盖顺录「留后」字误为「使」字耳。〕
27乙未，制以「积疢未复，〔疢，丑刃翻，病也。〕其军国政事，权令皇太子纯句当。」〔句，古候翻。当，丁浪翻。〕时内外共疾王叔文党与专恣，上亦恶之；〔恶，乌路翻。〕俱文珍屡启上请令太子监国，〔监，古衔翻。〕上固厌倦万机，遂许之。又以太常卿杜黄裳为门下侍郎，左金吾大将军袁滋为中书侍郎，并同平章事。俱文珍等以其旧臣，故引用之。〔杜黄裳代宗时已佐朔方军，袁滋建中初已位于朝，故以为旧臣。〕又以郑珣瑜为吏部尚书，高郢为刑部尚书，并罢政事。太子见百官于东朝堂，〔唐六典：大明宫含元殿夹殿有两阁：左曰翔鸾，翔鸾阁下为东朝堂；右曰栖凤，栖凤阁下为西朝堂。朝，直遥翻。〕百官拜贺；太子涕泣，不答拜。
八月，庚子，制「令太子即皇帝位，朕称太上皇，制敕称诰。」
辛丑，太上皇徙居兴庆宫，诰改元永贞，立良娣王氏为太上皇后。后，宪宗之母也。
壬寅，贬王伾开州司马，王叔文渝州司户。〔旧志：开州，京师南一千四百六十里。渝州，京师西南二千七百四十八里。〕伾寻病死贬所。明年，赐叔文死。
乙巳，宪宗即位于宣政殿。〔德宗大行在殡，上皇在兴庆宫，不敢于前殿即位。〕
28丙午，升平公主献女口五十。〔公主，郭妃母也。〕上曰：「上皇不受献，朕何敢违！」遂却之。庚戍，荆南献毛龟二，上曰：「朕所宝惟贤。嘉禾、神芝，皆虚美耳，所以春秋不书祥瑞。自今凡有嘉瑞，但准令申有司，〔礼部掌祥瑞。〕勿复以闻。〔复，扶又翻。〕及珍禽奇奇兽，皆毋得献。」
29癸丑，西川节度使南康忠武王韦皋薨。皋在蜀二十一年，〔德宗贞元元年，韦皋代张延赏镇蜀。〕重加赋敛，〔敛，力赡翻。〕丰贡献以结主恩，厚给赐以抚士卒，士卒婚嫁死丧，皆供其资费，以是得久安其位而士卒乐为之用，〔乐，音洛。〕服南诏，摧吐蕃。幕僚岁久官崇者则为刺史，已复还幕府，〔复，扶又翻。〕终不使还朝，恐泄其所为故也。〔朝，直遥翻；下同。〕府库既实，时宽其民，三年一复租赋，〔复，方目翻，除也。〕蜀人服其智谋而畏其威，至今画像以为土神，家家祀之。
支度副使刘辟自为留后。
30朗州武陆、龙阳江涨，流万余家。〔武陵，汉临沅县地，隋省临沅，置武陆县，唐带朗州。龙阳县，吴置。九域志：在州东南八十里。〕
31壬午，奉义节度使伊慎入朝。〔自安州入朝。〕
32辛卯，夏绥节度使韩全义入朝。全义败于冢水而还，不朝觐而去，〔事见上卷贞元十六年及上十七年。〕上在藩邸，闻其事而恶之；恶，乌路翻。全义惧，乃请入朝。
33刘辟使诸将表求节钺，朝廷不许；己未，以袁滋为剑南东?西川、山南西道安抚大使。
34度支奏裴延龄所置别库，皆减正库之物别贮之。〔贮，丁吕翻。裴延龄事见上卷贞元十年。〕请并归正库，从之。
37九月，戊辰，礼仪使奏：「曾太皇太后沈氏岁月滋深，迎访理绝。〔迎访事始见二百二十六卷德宗建中元年。〕按晋庾蔚之议，寻求三年之外，俟中寿而服之。〔晋荀组云：「二亲陷没，万无一冀者，宜使依王法随例行丧。」庾蔚之云：二亲为戎狄所破，存亡未可知者，宜尽寻求之理。寻求之理绝，三年之外便宜婚宦，胤嗣不可绝，王政不可废故也。犹宜以哀素自居，不豫吉庆之事，俟中寿而服之也。若境内贼乱，清平肆青之后，寻觅无踪迹者，便宜制服。」庄子曰：人生上寿一百，中寿八十，下寿六十。蔚，纡勿翻。〕伏请以大行皇帝启攒宫日，〔记檀弓曰：天子之殡也，菆涂龙輴，以，加斧于上，毕涂屋。郑玄注曰：天子之殡，居棺以龙輴，攒木，题凑象，四注如屋以覆之。尽涂之，及葬而启之。攒，才官翻。〕皇帝帅百官举哀，〔帅，读曰率。〕即以其日为忌；」从之。
38壬申，监修国史韦执谊奏，始令史官撰日历。〔叶伯益曰：唐永贞初，韦执谊奏：「修撰私家纪录非是，望令各撰日历，月终馆中撰定。」从之。此日历之所起也。
39己卯，贬神策行军司马韩泰为抚州刺史，司封郎中韩晔为池州刺史，礼部员外郎柳宗元邵州刺史，屯田员外郎刘禹锡为连州刺史。〔皆王伾、王叔文之党也。旧志：抚州，京师东南三千三百一十二里。连州，京师南三千六百六十五里。〕
40冬，十月，丁酉，右仆射、同章事贾耽薨。
41戊戍，以中书侍郎、同平章事袁滋同平章事，充西川节度使；征刘辟为给事中。
42舒王谊薨。
  </div>
  <div class="pagination">
   <a href="资治通鉴注_page259.html">
    上一页
   </a>
   <span>
    ...
   </span>
   <a href="资治通鉴注_page255.html">
    255
   </a>
   <a href="资治通鉴注_page256.html">
    256
   </a>
   <a href="资治通鉴注_page257.html">
    257
   </a>
   <a href="资治通鉴注_page258.html">
    258
   </a>
   <a href="资治通鉴注_page259.html">
    259
   </a>
   <span class="current-page">
    260
   </span>
   <a href="资治通鉴注_page261.html">
    261
   </a>
   <a href="资治通鉴注_page262.html">
    262
   </a>
   <a href="资治通鉴注_page263.html">
    263
   </a>
   <a href="资治通鉴注_page264.html">
    264
   </a>
   <a href="资治通鉴注_page265.html">
    265
   </a>
   <span>
    ...
   </span>
   <a href="资治通鉴注_page261.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
