<!DOCTYPE html>
<html>
<head>
    <meta charset="UTF-8">
    <title>宋史全文 - 第 13 页/共 50 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋史全文 - 第 13 页/共 50 页</h1>
    <div class="content">　　《讲义》曰：救荒以政，不若救荒以人。一定州之政，足以活数十万之饥民；一青州之策，足以活五十万之饥民。先正诸公纯于为民，故适遇灾变，不啻犹己之饥溺。矫诏开仓，虽罪不恤；出粟贷民，家赀不计。遡其用心民瘼，其有不瘳乎?然此固先正爱民之心，亦祖宗之世，郡县常有余蓄，所以易于用力而随见其效也。
　　诏发京师禁军十指挥赴京东西路驻泊，以备盗贼。户部副使包拯言：『臣闻京师者，乃天下之本也。王畿之内，列营屯聚，此强本之兵也。而国家近年以来，边陲有警，乃一例调发，恐非固宗社、制戎狄之长策。今河北、河东惟有民兵可用，往年尝籍之矣，籍之未甚得策，又从而释之。窃见唐李抱真民兵之制，事颇相近，故当时昭义一军雄视山东。可取抱真之制，约而行之。民兵既壮，禁军留实京师，则内外安矣。』契丹与夏人相攻，聚兵近塞，遣使来告，边候稍警。上御便殿，访群臣以备御之策。权三司使叶清臣对曰：『诏问北使诣阙，以西戎为名，即有邀求，何以答之?臣闻誓书所载，彼此无求。况元昊叛边，累年致讨，契丹岂有毫发之助?今彼国出师，辄求我助，奸盟违约，不亦甚乎！若使辩捷之人判其曲直，契丹虽是蛮夷，久渐礼义，我直彼曲，岂不惮服?诏问辅翊之能、方面之才与夫帅领偏裨当今孰可任此者?臣以为不患无人，患有人而不能用尔。今辅翊之臣，莫如富弼、范仲淹、夏竦、郑戬；方面人才，莫如韩琦、田况、刘涣、孙沔；至于帅领，王德用、范仲淹、庞籍皆其选也；狄青、范全、将偕、张亢、刘贻孙、王德基，此可补偏裨者也。至若威御绥宁，即竦、戬尤其所长。诏问朔方灾伤，军储缺乏，此则三司失计置，转运使不举职。且如施昌言，方欲竭思虑，办职事，一与贾昌朝违戾，遂被移徙，军储何由不乏?自去秋八月计度市籴，而昌朝执异，讫今仲春，而尚未予夺，财赋何缘得丰?诏问战马乏绝，何策可使足用?臣前在三司，尝陈监牧之弊，莫若赋马于河北、河东、陕西、京东西五路，上户一马，中户二户一马，养马者复其一丁。如此，则坐致战马二十万，不为难矣。』
　　三月庚子，御延和殿，召辅臣观新造浑仪木样。时命日官参用梁令瓒、李淳风旧制改铸浑仪也。先是，户部副使包拯答诏所问御边之策。辛丑，命拯往河北提举计置粮草。乙巳，御崇政殿，试礼部奏名进士。丙午，试诸科。癸丑，赐进士冯京等一百七十四人及第、一百六人出身、二百九人同出身于崇政殿。甲寅，赐诸科及第并出身五百五十人于观文殿。
　　夏四月庚午，命户部副使包拯与河北四路安抚司、转运司议省冗官及汰军士之不任役者以闻。
　　五月丙午，幸后苑宝岐殿观刈麦。顾谓辅臣曰：『朕新作此殿，不欲植花奔【杰按：奔，疑为“卉”之误。】，而岁以种麦，庶知穑事之不易也。』宰相庞籍言：『殿中丞、馆阁校勘范镇有异才，不汲汲于进取。』特迁直秘阁。
　　六月乙丑，以太子右清道率府率叔韶赐进士及第，寻加文州刺史。叔韶尝献所著文，召试学士院，入优等，特迁之。入谢，命坐赐茶，谓曰：『宗子好学无几，尔独以文章得进士第。朕欲天下知属籍有贤者。宜勿忘所学。』贾昌朝为观文殿大学士、判都省，观文殿置大学士自此始。仍诏自今非尝为宰相毋得除。
　　秋七月，翰林侍读学士张锡尝讲书禁中，上飞白书『博学』二字赐之，因问治道。锡对曰：『节嗜欲者，治身之本；审刑罚者，治国之本。』时贵妃方宠幸，故锡以此讽。上改容曰：『卿言甚嘉，朕恨用卿晚也!』
　　八月壬戌，平章事陈执中罢为兵部尚书、知陈州。先是，河北民流，灾异数见，执中无所建明，但延接卜相术士。言者屡攻之，诏从其请。平章事文彦博加昭文馆大学士；枢密使宋庠为平章事；枢密使王贻永兼侍中；参知政事庞籍为枢密使；枢密副使高若讷为参知政事；翰林侍读梁适为枢密副使。甲申，御崇政殿，策试贤良方正能直言极谏殿中丞吴奎。丙戌，御崇政殿，试武举人，得何景略等三十七人。
　　九月，诏河东、河北经略安抚使司：『契丹举兵讨夏，入其边要之地。选委将佐，严加备御。』时司天言太阴犯毕宿，主边兵，赵分有忧故也。乙巳，广南西路转运司言广源州蛮寇邕州。诏江南、福建等路发兵备之。广源州在邕州西南，是号邕管西羁縻州，其实服役于交趾。初，有侬全福者知傥犹州，交趾举兵虏全福。其妻阿侬嫁商人，生智高。生十二年，杀其父商人，冒姓侬，据傥犹州，建国曰大历。交趾复拔傥犹州，执智高，释其罪。使知广源州。居四年，遂袭据安德州，僭称南天国，改元景瑞。求内附，未即得，于是始入寇。己未，罢武举。
　　冬十月，侍御史知杂事何郯言：『臣伏见陕西以诸州新弓手刺面充保捷指挥，其间甚有疲弱不堪征役之人。伏望告谕应系新置保捷兵士，年五十以上，如不愿在军者，许令自陈，减放归农。』
　　十二月壬戌，诏陕西保捷兵年五十以上及短弱不任役者听归农，凡放归者三万五千余人，皆欢呼反其家。自是岁省缗钱二百四十三万，陕西之民力稍苏。初，枢密使庞籍与宰相文彦博建议省兵，众纷然陈其不可，上亦疑焉。彦博与籍共奏：『今公私困竭，正由养兵太多尔。万一果聚为盗贼，二臣请死之!』上意乃决，于是简汰陕西及河北、河东、京东西等路羸兵无虑八万余人，其六万有余悉放归农，其二万余人各减衣粮之半。户部副使包拯言：『景德、祥符中，文武官总九千七百八十五员。今内外官属，较之先朝，已逾一倍。天下郡县，用吏不过五六千员。今乃三倍其多，而又三岁一开贡举，每放榜仅千人。复有台寺之小吏，府监之杂工、荫序之官、进纳之辈，总而计之，又不止于三倍，则国计民力安得不窘乏哉?臣以谓冗兵耗于上，冗吏耗于下。欲救其弊，当治其源，治其源者，在乎减冗杂而节用度。方今山泽之利竭矣，征赋之入尽矣。望陛下上体祖宗之成宪，下恤生灵之重困。谓设官太多也，则宜艰杂选举，澄汰冗杂；谓养兵太众也，则宜罢招募，拣斥老弱，土木之功不急者悉罢之，费出无名者并除之。惩禁中奢侈之端，节上下浮枉之费。愿陛下留神省察。』
　　庚寅皇祐二年春正月。自庆历八年河北行四税法[1]，盐居其一，而并边刍粟皆虚估至数倍，券至京师，反为富贾所抑，盐八百斤[2]，旧售钱十万，至是止六万。商人以贱估券取盐，不复入钱，京师帑藏益乏。于是诏三司详定。王尧臣、王守忠、陈旭请复入钱京师法，视旧入钱数稍增予盐，而并边入中先得券受盐者，河东、陕西入刍粟直钱十万，止给盐直七万，河北又损为六万三千。且令入钱十万于京师，乃得兼给，谓之『对贴』，自是入钱京师稍复矣。先是，宋庠建议，以今年当郊而日至在晦，用建隆故事，宜有所避，因请季秋大享于明堂。
　　三月戊子朔，诏罢今年冬至亲祠南郊之礼，以九月择日有事于明堂。上谓辅臣曰：『明堂者，布政之宫，天子路寝，乃大庆殿是也。况明道初，合祀天地于此。』己丑，诏以大庆殿为明堂。戊戌，诏群臣毋得上尊号。文彦博等伏奏至于三四，上固拒之。诏祠明堂宜尽物以遵典礼，自乘舆服御诸物，务令有司裁简之。诏两浙流民男女不能自存者，听人收养后不得复取。丙辰，宋祁上《明堂通议》二篇，祁自序略曰：『上薄三代，旁搜汉、唐，礼之过者折之，说之缪者正之，以合开宝一王之典，聊佐乙夜观书之勤。』
　　夏四月乙丑，内出手诏：『祖宗以来，三岁一亲郊，即遍祭天地，而百神靡不从祀。今祀明堂，而礼官所定止祭昊天五帝，不及地祇；配坐不及祖宗，未合三朝之制。况比年水旱地震，稼穑不登，移郊为大享，盖亦为民祈福。宜合祭皇地祇，奉太祖、太宗、真宗并配，而五帝、神州亦亲献，日月、河海诸神悉如圜丘从祀。』因谓文彦博曰：『礼非天降地出，缘人情尔。礼官习拘儒之旧传，舍三朝之成法，非朕所以昭孝息民也。』
　　五月己酉，内出明堂乐曲及二舞名，文舞曰《右文化俗》，武舞曰《成功睿德》。
　　六月己未，内出御撰明堂乐八曲。以君、臣、民、事、物配属五音，凡二十声为一曲。丁卯，以御撰黄钟五音五曲凡五十七声下太常隶习之。辛巳，屯田员外郎吕公著同判事部南曹。公著，夷简之子也，尝召试馆职，不就，于是上谕曰：『知卿有恬退之节。』因赐五品服。
　　秋七月戊子，出御选明堂无射宫乐曲谱三，皆五十七字，五音一曲，奉俎用之；二变七律一曲，饮福用之；七律相生一曲，退文舞、迎武舞及亚献彻豆用之。
　　九月辛亥，大享天地于明堂，以太祖、太宗、真宗配，从祀如圜丘。大赦。文武职官、致仕官并特与转官，不为永例。诏内降指挥：『百司执奏毋辄行，敢因缘干请者，谏官、御史察举之。』初议肆赦，上谓辅臣曰：『比有贵戚近习寅缘请托，以图内降。可于赦文中严切禁止。』辅臣对曰：『载之赦条，恐未尽圣意。』乃别为手诏，与赦同降。先是，彭思永入为侍御史，极论内降之弊。及祀明堂前一日，有传赦书语百官迁官者。时参知政事缺员，张尧佐朝暮待命，而王守忠亦求为节度使，思永遂奏：『陛下覃此缪恩，无意孤寒，独为尧佐、守忠尔。』且言外戚秉政、宦官用事，皆非宗社之福。疏入，上震怒，诏诘思永安从得此?谏官吴奎言：『御史许风闻。若必穷主名，则后无敢以事告御史者，是朝廷自蔽耳目也。』上寤，不复致诘。思永寻罢侍御史，知宣州，而尧佐、守忠之议遂格。入内都知麦允言卒，赠司徒、武安节度使。又诏允言有军功，特给卤簿。同知礼院司马光言：『昔仲叔于奚有功于卫，卫人使之繁缨以朝。孔子曰：「惜也。不如多与之邑。惟器与名，不可以假人。』夫爵位尊卑之谓名，车服等威之谓器，二者人主所以保畜其臣而安治其国家，不可忽也。今允言近习之臣，赠以三公之官，给以一品卤簿，其为繁缨，不亦大乎?』
　　冬十月，初议覃恩，高若讷谓文彦博曰：『官滥巳久，未有以节止，今又启之，何也?』彦博不听。辛未，诏宰臣文彦博、宋庠、参知政事高若讷、史馆检讨王洙编修《大享明堂记》。十一月乙酉，召太子中舍致仕胡瑗赴太乐所，同定钟磬制度。戊子，命中丞郭劝、知谏院包拯放天下欠负。壬辰，赐淮南江浙荆湖制置发运使、金部员外郎许元进士出身。上尝谓执政曰：『发运使总领六路八十八州军之广，宜得其人而久任之。今许元累上章求解，朕思之，不若奖励，以尽其才。』故特有是赐。
　　闰十一月丙辰，出内藏库缗钱四十万、绸绢六十万下河北便籴粮草。先是，河北沿边水灾，朝廷蠲民税几尽。至秋禾稼将登，而镇、定复大水，沿边尤被其害。上忧军储不给，故特出内府钱帛以助之。丁巳，手诏：『宜委中书门下、集贤院及太堂礼乐官，将天地五方、神州日月、宗庙社?祭享所用登歌、宫县审定声律是非，按古今调谱中和，使经久可用，以发祖宗之功德。』于是中书门下集两制、太常官置局于秘阁，详定太乐。承旨王尧臣等言待制赵师民博通古今，愿令预详定，及乞借参知政事高若讷所校十五等古尺。并从之。已未，三司使、户部侍郎张尧佐为宣徽南院使、淮康节度使、景灵宫使。是日，诏后妃之家无得除二府职位。庚申，又加张尧佐同群牧制置使。辛酉，赐贵妃张氏从弟希甫、及甫并进士出身，尧佐之子也。是夜，秀州地震，有声如雷，自西北起。癸亥，知谏院包拯等言：『陛下即位仅三十年，未有失道败德之事。乃五六年，超擢张尧佐，群臣皆窃议其过皆不在陛下，在女谒、近习及执政大臣也。盖女谒、近习知陛下继嗣未立而有所私，莫不潜有趋向而附结之。执政大臣不思规陛下以大谊，乃从谀顺指，高官要职，惟恐尧佐不满其意。况下制之日，阳精暗塞，氛雾继起。伏望陛下断以大义，稍割爱情，必不得已，宣徽、节度使择与其一。如此则仰合天意，俯顺人情，而重光盛德矣。』初，执政希上旨，一日除尧佐四使，又以王举正重厚寡言，同日授御史中丞。甲子，举正上殿，力言擢用尧佐不当。疏入，不报。戊辰，朝退，举正留百官班廷争，复帅殿中侍御史张择行、唐介及谏官包拯、吴奎、陈旭，吴奎于上前极言，且于殿庑切责宰相。上闻之，遣中使谕旨，百官乃退。己巳，诏：『近台谏官累乞罢张尧佐三司使，及言不可用为执政之臣。若优与官爵，于体差便。遂除宣徽使。兼已指挥，自今后妃之家毋得除两府职任。今台谏官重有章疏，其言反覆，在法当黜。朝廷特示含容。』时上怒未解，枢密副使梁适独进曰：『台谏官盖有言责，然宠尧佐太厚，恐非所以全之。』是日，尧佐亦奏辞宣徽使、景灵宫使。乃诏学士院贴麻处分。
　　十二月甲申朔，诏班三品以上家庙之制，凡得立庙者，许嫡子孙袭爵，世降一等。其后终以有庙者之子孙或官微不可以承祭，又朝廷难尽推袭爵之恩，遂不果行。
　　辛卯皇祐三年春正月丙子，诏分淮南为两路：扬州为东路，庐州为西路。
　　二月，文彦博等奏上《明堂大享记》三十卷、《纪要》二卷。上为之序。己亥，诏三司：河北入中粮草复行见钱法。时三税、四税二法并行于河北，未几，茶法复坏，刍粟之入，大约虚估居十之八。券至京师，为南商所抑，茶每直十万，止售钱三千，富人乘时收蓄，转取厚利。三司患之，请行贴买之法，每券直十万，北商售三千，倍为六千，复入钱四万四千，贴为五万，给茶直十万。诏又损钱一万，然亦不足以平其直。北商无利，入中者寡，公私大弊，知定州韩琦及河北都转运司皆以为言，下三司议。三司奏请复见钱法，可之。仍一用景祐三年约束。又惧好事者之横议也，庚子，诏：『自今有依前事为议者，并须究知厥理，审可施用。若其事已上而验问无状者，寘之重罚。』
　　三月，谏官包拯、吴奎、陈旭言平章事宋庠不戢子弟，在政府无所建明。庚申，罢为刑部尚书，观文殿学士、知河南府刘沆为参知政事。戊辰，迩英阁讲《易》。至『山下有泽，损，君子以惩忿窒欲。』上曰：『人之情欲皆生于阴阳，而节之在人。』杨安国对曰：『臣以为人有六情：喜、怒、哀、乐、好、恶；天有六气：阴、阳、风、雨、晦、明。故人之生，天命之谓性，而命，人之所禀以生也；性，人之所赋以分也。言情则性之移也，语欲则情之肆也。故六情相滥，则喜生于风，怒生于雨，哀生于晦，乐生于明，好生于阳，恶生于阴。故圣人取损象以惩忿窒欲也。』上然之。庚子，迩英阁讲《易﹒鼎卦》。上问：『九四之象，施之人事如何?』杨安国对曰：『鼎为烹饪成新之器，上承至尊，下又应初，上承下施，任重非据，故足折而覆餗矣。其犹任得其人，虽重而可胜；非其人，必有颠覆之患。』上曰：『任人不可不谨重也。』
　　夏四月丁未，御迩英阁，谓讲读官曰：『《易》有精微，朕每以疑难问卿等，得无烦乎?』曾公亮对曰：『臣等幸承明问，惧不能对，岂敢言烦?』上曰：『卿等宿儒转学，多所发明。朕虽知暑，亦未尝倦，但恐卿等劳尔。』丁度复进曰：『自古帝王盛治日久，非内惑声色，则外穷兵黩武。陛下即位三十年，孜孜圣学，虽尧、舜之聪明不是过。』因顿道称谢。刑部郎中、知制诰曾公亮为翰林学士。公亮自为集贤校理，即预经筵，凡十余年，上每厚遇之。及迁学士，管勾三班，公亮尽取前后条目置座侧，案以从事，吏束手无能为，后至者皆莫能易。
　　五月辛亥，眉州彭山县上瑞麦图，凡一茎五穗者数本。上曰：『朕尝禁四方献瑞。今麦秀如此，可谓真瑞矣!其赐田夫束帛以劝之。』庚午，宰臣文彦博等言：『臣等尝闻德音，以缙绅之间多务奔竞，若恬退守道者稍加旌擢，躁求者庶几知耻。伏见工部郎中、直史馆张瑰十余年不磨勘；殿中丞王安石进士第四人及第，旧制一任还，进所业，求试馆职，安石凡数任无所陈；大理评事韩维尝预南省高荐，自后五六岁不出仕宦，好古嗜学，并乞特赐甄擢。』诏赐瑰三品服；召安石赴阙，俟试毕，别取旨；维令学士院与试。安石、维并辞不就。
　　六月丁亥，无为军献芝草三百五十本。上曰：『朕以丰年为瑞，贤臣为宝。至于草木虫鱼之异，焉足尚哉?知军茹孝标特免罪，仍戒天下，自今毋得以闻。』戊子，汝州部署杨景宗求为郡职。上谓辅臣曰：『景宗，章惠太后之弟，朕岂不念之?然性贪虐，老而益甚。今与郡，则一方之民受祸矣！』不许。
　　秋七月壬子，诏：『太学生旧制二百人。如不能充数，止以百人为限。』丙辰，诏兖州仙源县复以孔氏子孙知县事。丁巳，翰林学士承旨王尧臣等言：『国朝乐宜名《大安》。』诏恭依。乙丑，上谕辅臣曰：『近日职司以长吏不理闻者多矣，中书未尝施行。且长吏者，民之性命，可不重乎?宜择其甚者罢之，小者易之。』文彦博等惭谢而退。于是罢斥、对移者凡十六人。丙子，减湖南郴、永、桂阳监丁身米，凡岁减十万余石。
　　八月己卯朔，知谏院吴奎言：『近岁以来，水不润下，盗贼横起，皆阴盛所致。夫帝王之美，莫大乎进贤退不肖。今天下之人皆谓之贤，陛下亦知其贤，然不能进；天下之人皆谓之不肖，陛下亦知其不肖，然不能退。重以内宠骄恣，近习回挠，夷狄桀骜，谗邪交伤。阴盛如此，宁不致大异哉?』辛巳，特赠给事中孔道辅为工部侍郎。时龙图阁直学士王素入对，语及道辅。上思其忠，故有是命。癸未，知定州韩琦加观文殿学士再任。初，明镐引诸州兵平恩州，独定兵邀赏赍，出怨语，几欲噪城下。琦至，即用兵律裁之，察其横军中尤不可教者，捽首斩军门外。或死攻围，赙赏其家。恤其孤儿，使继衣廪。恩威既信，则效古兵作方、圆、锐三阵。指授偏将日月教习之，由是定兵精劲齐一，号为可用冠河朔。京师发龙猛卒戍保州，在道窃取人衣履，或饭讫不与人直，至定即留不遣，曰：『保州极塞，岂可以骄兵戍之?』易素教者数百人以往，而所留卒未逾月，亦皆就律。岁大歉，为赈之，活饥人数百万，诏书褒美。邻城旁路刺取其政以为法。在北边隐然为雄镇，声动边方。辛卯，张尧佐为宣徽南院使、判河阳。诏：『天下长吏未尽得人，其令诸路转运使、提点刑狱除任两府臣僚外，悉类次治状能否以闻。』御史中丞王举正以张尧佐再除宣徽使，三尝论奏，不报。知谏院包拯、陈旭、吴奎相继言。庚子，诏：『自今张尧佐别有迁改，检会此札子进呈执奏。』仍诏除宣徽使自今不得过二员。乙巳，冯道曾孙舜卿上道官告二十通，乞录用。上谓辅臣曰：『道相四朝而偷生苟禄，无可旌之节。所上官告，其给还之。』
　　九月乙卯，武宁节度使兼侍中夏竦卒，赐谥文献。知制诰王洙曰：『不当与僖祖同谥。』遂改曰文正。同知礼院司马光言：『谥之美者极于文正，竦何人，乃得此谥?』判考功刘敞言：『竦奸邪，而陛下谥之以正，不应法。』诏为更谥曰文庄。丁丑，诏迩英阁讲读官曰：『讲读者立侍敷对，余皆赐坐。』
　　冬十月己卯朔，诏三司：解盐听通商，候二年较其增损以闻。初，包拯自陕西还，力主范祥所建通商法。朝廷既从之，已而判磨勘司李徽之又言不便，乃下其事三司，驿召祥，令与徽之及两制共议，而议者皆以祥为是，故有是诏。甲子，大理寺言信州民有劫米而伤主者，法当死。上谓辅臣曰：『饥而劫米则可哀，盗而伤主则难恕。然细民无知，终缘于饥尔。』遂贷之。丙申，京西转运使苏舜元言：『保静节度使、知许州郭承佑才堪将帅，政比龚、黄，请徙判郑州。』上曰：『许、郑皆近甸，何必徙?且承佑庸人，而舜元所举如此，使朝廷何所取信?宜戒敕之。』丁丑，殿中侍御史里行唐介责授春州别驾。初，张尧佐除四使，介与包拯力争，又请王举正留百官班，卒夺尧佐宣徽、景灵二使。顷之复除宣徽使、知河阳。或谓补外不足争，介以为宣徽次二府，不计内外，独争之。上谕介除拟初出中书。介言：『当责执政。』退请全台上殿，不许；自请贬，亦不报，于是劾宰相文彦博知益州日作间金奇锦，因中人入献宫掖，缘此擢为执政，及恩州平贼，幸会明镐成功，遂叨宰相。除张尧佐宣徽、节度，使臣面奉德音，谓是中书进拟。盖彦博显用尧佐，阴结贵妃，外陷陛下有私于后宫之名，内实自为谋身之计。向来求外任，谏官吴奎与彦博相为表里，言彦博有才，未可罢去。自彦博独专大政，威福一出于己，人不敢议其过恶，乞斥罢彦博，以富弼代之。』上怒甚，却奏不视，且言将加贬窜。介徐读毕，曰：『臣忠义愤激，虽鼎镬不避，敢辞贬窜?』上于座急召二府，示以奏曰：『介言他事乃可，至谓彦博因贵妃得执政，此何言也?』枢密副使梁适叱介下殿，召当制舍人即殿庐草制而责之。时上怒不可测，群臣莫敢谏，右正言、同修起居注蔡襄独进言：『介诚狂直，然容受尽言，帝王盛德也。必望矜贷之。』翌日，中丞王举正复言责介太重，上亦中悔，改介英州别驾。复取其奏以入，遣中使护送介至英州，且戒必全之，而介之直声自是闻天下。知制诰胡宿言：『闻专差中使押至贬所，介若死于道路，徒使朝廷负谤于天下。』上曰：『诚不思此。』亟追还中使。庚子，平章事文彦博罢为文殿大学士、知许州。或言张尧封，彦博父客也。彦博知益州，贵妃有力焉，因风彦博织灯笼锦以进。贵妃服之，上惊顾曰：『何从得此?』妃正色曰：『文彦博所织也。彦博与妾父有旧。然妾乌能使之，特以陛下故尔。』及为参知政事，明镐讨王则未克，上甚忧之，语妃曰：『大臣无一人为国了事者。』妃密令人语彦博。翌日，彦博乞身往破贼，上大喜。贼平，即军中拜相。议者谓彦博得相由妃力也。介既用是深诋彦博，事之有无，卒莫辨云。枢密使庞籍为平章事、昭文馆大学士、监修国史。参知政事高若讷充枢密使。辛丑，枢密副使梁适为参知政事，翰林学士承旨王尧臣为枢密副使。知谏院吴奎知密州。包拯奏乞留奎，且言：『唐介因弹大臣并以中奎，诬惑天听。』上曰：『介昨言奎、拯皆阴结文彦博，今观此奏，则非诬也。』乙巳，上谓庞籍曰：『谏官、御史必用忠厚淳直通世务明治体者，以革浮薄之弊。』籍既承圣谕，自是中书奉诏举台官，必以上语载敕中。
　　十一月。初，庞籍为福建转运使，请罢漳、泉、兴化运丁米，有司持不可。于是籍为宰相，遂行之。乙亥，上谓辅臣曰：『江淮连年荒歉，如闻发运、转运司惟务诛剥，以敷额为能。虽名和籴，实抑配尔。其减今年上供米百万石。』因诏停灾伤人户所输盐米。
　　十二月，翰林天文院新作浑仪成，御撰《运仪总要》十卷。先是，包拯还自陕西，言：『伏见所降敕命，陕西盐法且依范祥擘画通商放行，此诚国家大利。欲望圣慈特许就除祥权本路转运副使，所贵事归一局。易为办集。』又言：『勘会祥新法，自皇祐元年正月至二年十二月，终共收见钱二百八十九万一千贯有零，比较旧法，二年计增钱五十一万六千贯有零。三年春季，又收到见钱七十余万贯，显著成效，可备驱策。欲望允臣前奏。』三司使田况亦请久任祥，使专其事。己亥，范祥为陕西转运副使。益州乡贡进士房庶为试校书郎。宋祁尝上所著《乐书补亡》二卷，既召赴阙，庶自言尝得古本《汉志》，云：『度起于黄钟之长，以子谷秬黍中者一黍之起，积一千二百黍之广，度之九十分，黄钟之长一为一分。今文脱「之起积一千二百黍」八字，故自前世以来，累黍为赤以制律，是律生于赤，赤非起于黄钟也。且《汉志》一为一分者，盖九十分之一。后儒误以一黍为一分，其法非是。当以秬黍中者一千二百实管中，黍尽得九十分为黄钟之长。九寸加一以为赤，则律定矣。』直秘阁范镇是之，乃言曰：『李照以纵黍累赤，胡瑗以横黍累赤，是皆以赤生律，不合古法。朝廷久以钟律未正，下诏博访，冀有所获。今庶所言以律生赤，诚众论所不及。请如其法，试造赤律。』乃诏王洙与镇同于修制所，如庶说造律赤龠。律径三分，围九分，长九十分；龠径九分，深一寸；赤起黄钟之长加十分，而律容千二百黍。初，庶言太常乐高古乐五律，比律成，才下三律，以为今所用黍非古，所谓一桴二米黍也。赤比横黍所累者长一寸四分。上召辅臣观庶所进律赤龠，又令庶自陈其法，因问律吕旋相为宫事，令撰图以进。时胡瑗等制乐已有定议，特推恩而遣之。镇为论于执政，执政不听。
　　壬辰皇祐四年春正月辛亥，徙英州别驾唐介为全州团练副使、监郴州酒税。王尧臣、王守忠、陈旭等较庆历、皇祐总四年天下财赋出入，凡金币、丝纩、薪刍之类皆在其数，参相耗登，至皇祐元年，入一亿二千六百二十五万一千九百六十四，而所出亡余。为书七卷，丙辰上之。诏送三司，取一岁中数以为定式。
　　三月丁未，知谏院包拯为龙图阁学士、河北都转运使。拯在谏院逾三年，数论斥大臣权幸，请罢一切内降曲恩，又别上唐魏郑公三疏，请置座右，以为龟鉴。别条七事，多见采纳。拯前尝建议罢河北屯兵，分之河南诸州，遇警即发。如谓戍兵不可遽减，则训练义勇，以壮边备，虽小给糇粮，每岁不当屯兵一月之费，用一州赋，可给义勇十八万。朝廷难之。丙辰，蠲江南东、西路民所贷种粮。壬戌，出内藏库绢十万下三司，以助军费。监郴州税唐介为秘书丞。辛未，诏杂买务自今凡宫禁所市物皆给实直，其非所缺者勿得市。初，上谓辅臣曰：『国朝监唐世宫市之患，特置此务，以防扰人。近岁物非所急者一切收市，其扰人亦甚矣。』故降是诏。
　　夏四月戊寅，禁内宿臣僚聚会。先是，内出欹器一，陈于迩英阁御座前，谕丁度等曰：『中则正，满则覆，虚则欹，率如《家语》、《淮南》、荀卿之说，其制度精好。』度等列侍观之。帝曰：『日中则昃，月满则亏。朕欲以中正临天下，当与列辟共守此道。』度拜曰：『臣等亦愿无倾满以事陛下。』因言：太宗尝作此器，真宗亦尝著论。庚辰，帝制《后述》以赐度等。初，侬智高贡方物，求内属，朝廷拒之。后复贡金函书以请，亦不报。智高与交趾为仇，且擅广源山泽之利，遂谋入寇，攻破横山寨。五月乙巳朔，破邕州，伪建大南国，僭号仁惠皇帝，改年启历。癸丑，侬智高入横州。丙辰，入贵州。庚申，入龚州。辛酉，入藤州，又入州梧州、封州，并弃城，知封州曹觐死之。壬戌，入康州，知州赵师旦、监押马贵死之。癸亥，入端州。丙寅，围广州。资政殿学士、户部侍郎范仲淹卒，谥文正。既葬，帝篆其碑曰『褒贤之碑』。仲淹内刚外和，性至孝，好施予，置义庄以赡宗属。为政忠厚，所至有恩，邠、庆二州之民与属羌皆画像立生祠。及其卒也，羌酋数百人为举哀于佛寺，号之如父。斋三日而去。
吕中曰：先儒论本朝人物，以仲淹为第一。观其所学，必忠孝为本。其所志，则先天下之忧而忧，后天下之乐而乐。其有所为，必尽其力，曰：『为之自我者当如是，其成与否，有不在我者，虽圣贤不能必。』此诸葛武侯不计成败利钝之诚心也。观其论上寿之仪，虽晏殊有所不能晓；宽仲约之诛，虽富弼有所不能知。而十事之规模，虽张方平、余靖之诸贤有所不能识。仁宗晚年欲大用之，而范公已即世矣，岂天未欲平治天下欤?
命崇仪使、知韶州陈曙领兵讨侬智高。
六月乙亥，起复前卫尉卿余靖为秘书监、知潭州，前屯田员外郎、直史馆杨畋为广南西路体量安抚、提举经制盗贼，靖改为广南西路安抚使、知桂州。乙酉，祠部员外郎、判南曹范镇上书曰：『陛下制乐三年，有司之论纷然未决，盖由不议其本而争其末也。乐者，和气也；发和气者，声音也。声音生于无形，故古人以有形之物传其法，然后无形之声音得，而和气可道也。有形者，秬黍也，律也，赤也，龠也，黼也，斛也，算数也，权衡也，钟也，磬也。是十者必相合而不相戾，然后为得。今皆相戾而不合，臣固知其无形之声音不可得而和也。请以臣章下有司，问黍之二米与一米孰是?律之空径三分与三分四厘六毫孰是?律之起赤与赤之起律孰是?龠之圆制与方制孰是?黼之方赤圆其外深赤与方赤孰是?斛之方赤圆外庣旁九厘五毫与方赤深赤六十二分孰是?算数之法，圆分与方分孰是?权衡之重，以一米秬黍与一米孰是?钟磬依古法有大小、轻重、长短、薄厚而中律，不依古法而中律孰是孰不是?定然后制龠，合升斗鬴斛以校其容受，容受合然后下诏以求真黍，真黍至然后可以为量为钟磬，量与钟磬合于律，然后可以为乐也。』诏送详定所。镇说自谓得古法，然集贤校理司马光数与之论难，以为弗合。世鲜钟律之学，卒莫辨其是非焉。彰化节度使、知延州狄青为枢密副使。御史中丞王举正言：『青出兵伍，为执政，本朝所无。恐四方轻朝廷。』左司谏贾黯言：『国初，武臣宿将，未有起兵伍、登帷幄者。今其不可有五：四夷闻之，有轻中国心，一也；小人无知，翕然向之，撼摇人心，二也；大臣将耻与为伍，三也；不守祖宗之成规，而自比五季衰乱之政，四也；青虽才勇，未闻有破敌功，失驾御之术，五也。』御史韩贽亦以为言，皆不听。
　　秋七月乙巳，出内藏库钱三十万缗、绢十万疋下河北，助籴军粮。丙午，命知桂州余靖经制广南东西路盗贼。广州益修城备，贼知不可拔，围五十七日，壬戌解去，由清远县济江攻贺州。
　　八月辛卯，改新知秦州孙沔为荆湖南路、江南西路安抚使。沔初入见，上以秦州事勉之。对曰：『秦州不足烦圣虑，当以岭南为忧也。』既而闻张忠死，蒋偕败，上谕执政曰：『南事诚如沔料。』宰相庞籍因奏遣沔行，故有是命。仍许沔便宜从事。沔行至鼎州，复有诏加广南东西路安抚使。
　　九月戊申，侬智高杀广南钤辖蒋偕于贺州。山南东道节度使、同平章事贾昌朝乙卯召赴迩英阁讲《乾卦》。上曰：『将相侍讲，天下盛事。』昌朝稽首谢。翌日，手奏曰：『《乾》之上九称「亢龙有悔」。悔者，凶灾之萌。爻在亢极，必有凶灾。不即言凶而言悔者，以悔有可凶可吉之义，若修德则免悔而获吉，故但言悔。「用九见群龙无首吉」者，圣人用刚健之德，乃可决万务。当天下久盛，柔不可以济。然亢而过刚，又不能久。惟圣人外以刚健决事，内以谦恭应物，不敢自矜为天下首，乃获吉也。』手诏褒答，仍以所陈卦义付史馆。丁巳，命知桂州余靖提举广西东路兵甲、经制贼盗。庚申，侬智高破昭州。辛酉，同修起居注韩绛为右正言。上面谕曰：『卿朕所选用，凡所言事，不宜沽激，当存朝廷事体务可行，毋使朕为不听谏者。』杨畋、曹修经制蛮事既无功，改命孙沔及余靖等，上犹以为忧。宰相庞籍荐枢密副使狄青，青亦上表请行。翌日入对，自言：『臣起行伍，非战伐无以报国。愿得蕃落骑数百，益以禁兵，羁贼首赴阙下。』上壮其言，庚午，改宣徽南院使、荆湖南北路宣抚使、提举广南东西路经制盗贼事。初，欲用入内都知任守忠为青副，谏官李兑言：『唐失其政，以宦者观军容，致主将掣肘，是不足法。』遂罢守忠。
　　冬十月甲戌，殿中丞胡瑗落致仕，为光禄寺丞、国子监直讲，同议大乐。狄青言：『骑兵便于乘高履险，步兵力不能抗，故每战必败。愿得西边蕃落兵自从。』或谓南方非骑兵所宜，枢密使高若讷言：『蕃部善射，耐艰苦，上下山如平地。当瘴未发时，疾驰破之，必胜之道也。』青卒用骑兵破贼。丁丑，侬智高入宾州。右正言韩绛言：『狄青武人，不可独任。』上以问庞籍，籍曰：『青起行伍，若用文臣副之，必为所制，号令不专。不如不遣。』乃诏广南将佐皆禀青节制，若孙沔、余靖分路邀击，亦各听沔等指挥。甲申，侬智高复入邕州。王辰，枢密副使王尧臣言：『请析广西宜、容、邕等州为三路，以融、柳、象隶宜州，白、高、窦、雷、化、郁林、仪、藤、梧、龚、琼隶容州，钦、宾、廉、横、浔、贵隶邕州。其三州并选武臣为安抚都监兼知州事，以统支郡。若蛮人入寇，即三路率支郡并力掩击之。知桂州以两制以上，仍带经略安抚使，以统制三路。』诏狄青详酌。青以为便，遂施行。
　　十一月壬寅朔，日有食之。甲辰，诏司天监、翰林天文院以唐戊寅、麟德、大衍、五纪、正元、观象、宣明、崇真八历及皇朝应天、乾元、仪天、崇天四历算此月太阴直食及时辰分野，仍命知制诰王洙及编修《唐书》官刘羲叟参定。以司天监言此月十五日太阴当食也。上谓辅臣曰：『朕临御以来，命参知政事多矣。其间忠纯可纪者，蔡齐、鲁宗道、薛奎而已。宰臣如王曾、张知白，皆履行忠信，虽时有小失，而终无大过。李迪之心亦忠朴自守，但言多轻发尔。』复曰：『朕记其大，不记其小，然皆近世名臣也。』
　　十二月壬申朔，广西钤辖陈曙击依智高，兵败于金城驿，东头供奉官王承吉、白州长吏徐噩死之。曙素无威令，既与贼遇，士卒犹聚博营中，仓卒被甲以前，遂致覆军。戊子，知桂州余靖言：『交趾乞会兵讨贼，而朝廷久未报。智高交趾叛者，宜听出兵，毋阻其善意。』朝廷从其请。狄青奏：『假兵于外以除内寇，非我利也。以一智高横蹂二广，力不能讨，乃假蛮夷贪得忘义，因而启乱，何以御之?愿罢交趾兵勿用。』且檄靖无通交趾使。朝廷卒用青计策，人亦服青有远略云。己丑，雪。初，上以愆亢，责躬减膳，见辅臣则忧形于色。庞籍等愿守散秩避贤路。上曰：『是朕诚不能感天而惠不能及民，非卿等之过也。』是夕，乃得雪。壬辰，两府及侍臣观新乐于紫宸殿。先是，迩央阁讲《尚书﹒无逸》。上曰：『朕深知享国之君，宜戒逸豫。』杨安国言：『旧有《无逸图》，请列于屏间。』上曰：『朕不欲坐席背圣人之言，当别书置之左方。』因命丁度取《孝经》天子、孝治、圣治、广要道四章对为右图，乃令王洙书《无逸》，知制诰蔡襄书《孝经》，又命翰林学士承旨王拱辰为二图序而襄书之。庚子，谏官韩绛言：『天子之柄不可移，事当间出睿断。』上曰：『朕固不惮自有处分，所虑未中于理，而有司奉行，则其害已加乎人，故每欲先尽大臣之虑而后行之。』绛又言：『林献可遣其子以书抵臣，多斥中外大臣过失。臣不敢不以闻。』上曰：『朕不欲留中，恐开阴讦之路。第持归，焚之。』
　　癸巳皇祐五年春正月丁未，诏广南西路转运司移文止交趾助兵，从狄肯之请也。狄青合孙沔、余靖两将之兵，自桂州次宾州。青以张忠、蒋偕皆轻敌取死，军声大沮，前戒诸将，毋得妄与贼斗，听吾所为。陈曙恐青独有功，乘青未至，以步卒八千犯贼，溃于昆仑关，其下殿直袁用等皆遁。青曰：『令之不齐，兵所以败。』已酉晨，会诸将堂上，揖曙起，并召用等二十二人，按所以败亡状，驱出军门斩之。沔、靖相顾愕然。靖尝迫曙出战，因离席而拜曰：『曙失律，亦靖节制之罪。』青曰：『舍人文臣，军旅之责，非所任也。』诸将皆股栗。辛亥，尚书右丞丁度卒。是日旬休，上趣驾临奠。度性纯质，居一室十余年，无姬侍。尝语诸子曰：『王旦为宰相十五年，卒之日，子犹为市衣。汝曹宜自力，吾不复有请矣。』丁巳，会灵观火。贾黯言：『天意所欲废，当罢营缮，赦守卫者罪，以示儆惧修省之意。』狄青既戮陈曙，乃按军不动，更令调十日粮。贼觇者还，以为军未即进也，翌日遂进军。青将前阵，孙沔将次陈，余靖将后阵，夕次昆仑关。黎明，整大将旗鼓，诸将环立帐前，待令乃发，而青已微服与先锋度关，趣诸将会食关外，即归仁铺为阵。戊午，贼列二锐阵以拒官军，及战，前军稍却，贼气锐甚，沔等惧失色。青起，自执白旗，麾蕃落骑兵张左右翼出贼后交击，左者右，右者左，已而右者复左，左者复右，贼众不知所为，大败走，侬智高复趣邕州。王师追奔五十里，其党黄师宓、侬建中、智忠并伪官属死者五十七人，生擒贼首五百余人。智高夜纵火烧城遁，由合江入大理国。迟明，青按兵入城，得尸五千三百四十一，筑京观于城北隅。时有贼尸衣金龙衣，众以为智高已死，欲具奏。青曰：『安知非诈邪?宁失智高，不敢诬朝廷以贪功也。』智高自起至平几一年，吏民不胜其毒。先是，谣言：『农家种，籴家收。』而智高为青所破，皆如其谣。战于归仁也，张玉为先锋，贾逵将左，孙节将右。既阵，青誓曰：『不待令而举者斩!』及节搏贼死山下，逵私念《兵法》先据高者胜，乃引军疾趋山，立始定而賊至，逵拥众而下，挥剑大呼，断贼阵为二。玉以先锋突出阵前，而青麾蕃落骑兵出贼后，贼遂大溃。逵乃诣青帐前请罪，青抚逵背曰：『违令而胜，权也，何罪之有?』壬戌，知定州韩琦为武康节度使、知并州，徙判并州李昭亮判成德军，宋祁知定州。祁在成德，请弛河东、陕西马禁，听蕃落民间自相卖买，民养马者勿升户等。居三月，徙定州，又上言：『天下根本在河北，河北根本在镇定，以其扼贼冲，为国门户。』又曰：『欲兵之强，莫如多谷与财；欲士训练，莫如善将；欲人乐斗，莫如赏重而罚严；欲贼顾望不敢前，莫如使镇重而定强。』又曰：『天下久平，马益少。臣请多用步兵。夫哄然聚，霍然去，云奔飙驰，抄后掠前，此马之长也。强弩巨梃，长枪利刃，什什相联，伍伍相逢，大呼薄战，此步之长也。臣请损马而益步，我能用步所长，虽契丹多马，无所用之。夫镇、定，一体也，自先帝以来为一道，师专而兵不分，故定揕其胸而镇掎其胁，势自然尔。今判而为二，平时号令文移不能一，贼脱叩营垒，则彼此不相谋，谁肯任责邪?河东马强士习，善弛突，与镇、定若表里，然东下井陉不百里，入镇、定矣。贼若深走，以河东健马佐镇、定兵，掩其惰若归者，万出万全，此一奇也。』又上《御戎论》七篇。
　　二月癸末，狄青为护国节度使、枢密副使。初，广南捷书至，上大喜，谓宰相庞籍曰：『青破贼，卿执议之力也。』诏太常寺置丞一员，以近上知礼院官兼之。太常有丞自此始。乙酉，右谏议大夫孙沔、知桂州余靖并为给事中，仍诏靖留屯邕州，经制余党，候处置毕，乃还桂州。
　　三月辛酉，御崇政殿，赐郑獬等二百人及第，一百五十人出身，一百七十人同出身。壬戌，赐诸科五百二十二人及第、出身。甲子，奉安太祖御容于滁州天庆观瑞命殿，太宗于并州资圣院统平殿，真宗于澶州开福院信武殿。
　　夏四月，命陕西转运使李参专制置解盐。参权庆州，视民缺乏，令自隐度谷麦之入，预贷以官钱，谷麦熟则偿，谓之『青苗钱』，数年兵食常有余。其后青苗法盖取诸此。
　　吕中曰：青苗法非自安石始也，但其始也，官给以钱而民入以谷，则免和籴之扰，合常平之法而不至强民以所难。至荆公，則直取二分之息而督之以势，此所以可行于一邑。而不可行于天下也。
　　丁酉，迩英阁讲《书﹒同命》『侍御仆从罔匪正人。』上曰：『君臣之际，必诚意相通而后治道成。』杨安国对曰：『陛下从谏弗咈，如水之走，下视群臣若僚友，自古盛王，未之有也。』上曰：『臣下能进忠言，朕何惜夏禹之拜?』
　　五月乙巳[3]，枢密使高若讷罢为同群牧制置使。狄青既平岭南，上欲用为枢密使、同平章事。宰臣庞籍曰：『昔太祖时，慕容延钊将兵一举得荆南、湖南之地，不过迁官、加爵邑、锡金帛；曹彬平江南，太祖赐钱二十万贯。青殄戮凶丑，诚可褒赏，然方于延钊与彬之功，不逮远矣。若遂用为枢密使，则青名位极矣。万一更立大功，欲何官赏之?』上乃从之。后两府进对，上忽谓籍曰：『平南之功，前者赏之太薄。今以狄青为枢密使，孙沔为副。』声色俱厉。籍错愕对曰：『容臣等退至中书商议，明日再奏。』上曰：『勿往中书，只于殿门阁内议之。朕坐于此以俟!』籍乃与同列议于殿门阁内，具奏皆如圣旨，复入奏，上容色乃和。丁未，新知杭州孙沔为枢密副使，知桂州余靖为工部侍郎。戊申，诏：『如闻诸路转运使多掊克于民，以官钱为羡余，入助三司经费，又高估夏秋诸物，抑人户输见钱，并宜禁绝之。』三司尝责诸道羡余，淮南转使张瑰独上金九钱。三司怒，移文诋之甚急，瑰以赋数民贫为对。癸亥，御史中丞王举正为礼部尚书。狄青自枢密副使迁枢密使，举正又力言之。既不能得，因请解言职。上称其得风宪体，遣使就第赐白金三百两，而有是命。翰林学士孙抃为左谏议大夫、权御史中丞。抃性笃厚寡言，质略无威仪。虽久处显要，循循罕所建明。及制下，谏官韩绛论奏抃非纠绳才，不可任风宪。抃即手疏曰：『臣观方今士人，趋进者多，廉退者少。以善求事为精神，以能讦人为风采。捷给若啬夫者谓之有议论，刻深若酷吏者谓之有政事。谏官所谓才者，无乃谓是乎?若然，臣诚不能也。』上察其言，趣令视事，且命知审官院。抃辞以任言责不当兼事局，乃止。甲子，诏谏官、御史上章论事，毋或朋比，以中伤善良。又诏两制、两省、台谏官、三馆带职、省府推判官等次对言事，凡朝政得失、生民利病、灾异时数，直言无隐。不得朋私挟情，抉擿阴细，无益治道，务在公实。
　　六月丙戌，新修集禧观成。初，会灵观火，更名曰集禧。壬辰，诏诸路转运使上供斛斗，依时估收市之，毋得抑配人户。仍停考课赏罚之制。先是，三司与发运司谋聚敛，奏诸路转运使上供不足者皆行责降，有余则加升擢，由是贪进者竞为诛剥，民不堪命。上闻之，特降是诏，天下称庆。
　　秋七月壬寅，诏以冬至有事于南郊。己酉，诏曰：『朕思得贤才，故开荐举之路，虚心纳用，皎然不疑。而比年以来，率多缪滥，不知而言，兹曰蔽；知而言之，兹曰罔。以此事上，予何赖焉?自今所举非其人者，其令御史台弹奏，当寘于法。见任监司以上，毋得论荐。』庚戌，上谓辅臣曰：『昭闻诸州、军常于夏秋之际，先奏时雨沾足，田稼登茂；后或灾伤，遂不敢奏，致使民税不得蠲除，甚非长吏爱民之意。宜申饬之。』辛亥，作镇国神宝。先是，上谓庞籍曰：『奉宸库有良玉，广尺而厚半之，盖希代之珍也。不欲以为服玩。且天子八玺，其一曰神宝。』遂令参知政事梁适撰宝名而刻之。
　　闰七月戊辰朔，诏内侍省自今内侍供奉官至黄门，以一百八十人为额。壬申，户部侍郎、平章事庞籍以本官知郓州；判大名府陈执中为吏部尚书、平章事、昭文馆大学士；参知政事梁适为礼部侍郎、平章事。丙子，集贤校理李中师为淮南转运使。中师入辞，上谓曰：『比闻诸路转运使多献余以希进，然遇灾荒，不免暴取于民，此朕所不取也。其戒之!』出内藏库缗钱十万、绸绢二十万、绵十万下河北，助籴车储。
　　八月，兵部员外郎、天章阁待制兼侍讲赵师民累请补郡，癸卯，除龙图阁直学士、知耀州。师民尝讲《论语》，上问修文德，对曰：『文者，经天纬地之总称。君人之道，抚之以仁，制之以义，接之以礼，讲之以信，皆是也。』上曰：『然其所先者，无若信也。』曰：『信者，天下之大本，仁礼乐皆必由之，此实王道之要。』师民在经筵十余年，甚见器异，盛夏属疾家居，上飞白书团扇为『和平』字以寄意。将行，上自写诗送之，目以儒林旧德。翰林侍读学士吕公绰言：『弟都官员外郎、知单州公著，顷因先臣致仕恩例乞试，蒙候得替取旨。后经三任十年，未曾有所干述。』诏公著充崇文院检讨。庚申[4]，唐介为殿中侍御史，充言事御史。介贬斥不二岁复召，议者谓天子优容言事之臣，近古未有也。辛酉，御崇政殿，策试贤良方正能直言极谏太常寺太祝赵彦若及试武举人。彦若所对疏阔，下有司考，不中等而罢之。议者谓宰相陈执中不由科第以进，故阴风有司专抑儒士，非彦若实不能也。乙丑，武举五十一人授官有差。前诏罢武举人，今所擢，皆秘阁旧经试者云。
　　九月庚午，忠州团练使钱晦知河中府。上赐飞白『安民』字，因戒曰：『陕西兵方解，民困久矣。卿为朕爱抚，无纵酒作乐，使人谓为贵戚子弟。』晦顿首谢。乙酉，御崇政殿，召近臣观新乐。先是，钟磬之音未合古法，诏知钟律者考定，其当议者各安所习，久而不决，乃命诸家各作钟律以献，亲临视之。然古者黄钟为万事根本，故尺量权衡皆起于黄钟。至隋用累黍为尺而制律，容受卒不能合。及平陈，得古乐，遂用之。五代之乱，大乐沦散，王朴始用尺定和而声与器皆失之，故太祖患其声高，特减一律。至是又减半。上虽勤劳制作，未能得其当者，有司失之于以尺生律也。初，贾昌朝侍经筵，上问：『《鼎卦》「圣人亨以享上帝」，今郊何以无鼎?』昌朝不能对，于是诏礼官议，以为郊有亨牲进孰。遂命阮逸、胡瑷铸铜鼎，制鸾刀，上亲书鼎名曰『牛鼎』、『羊鼎』、『豕鼎』，皆署而刻之。鸾刀亦亲书刀名而署之。
　　冬十月丙申朔，日有食之。知耀州赵师民上疏曰：『太阳食于正朔，此虽是阴阳之事，亦虑是天意欲以感动圣心。臣非瞽史，不知天道，但率愚意言之：其月在亥，亥为水，水为正阴；其日在丙，丙为火，火为正阳。月掩日，阴侵阳，下蔽上之象也。今圣心慈仁，恭勤俭约，动循典礼如此。自非下蒙上，邪挠正，使主恩不下究而谁之咎欤?望陛下朝夕咨于丞弼心膂之臣，洎左右近侍耳目之官，其忠而纯者，与之遴选内外百执事及州县牧宰，使主恩究于下，不为群邪所蔽塞，则亿兆之幸也。』丁巳，殿中侍御史唐介为工部员外郎、直集贤院。上曰：『闻卿迁谪以来，未尝有私书至京师，可谓不易所守矣。』介顿首谢。后数论得失，因言于上曰：『臣继今言不行，必将固争，争之急，或更坐黜，是臣重累陛下。愿听解言职。』许之。十一月己巳，合祭天地于圜丘，大赦。十二月，诏南郊赦书第四、第五等户残欠税物并与倚阁，自今须纳七分以上方为残欠，仍著为定式。戊午，诏曰：『转运之职，本以澄清官吏，绥抚人民，岂特事诛求以剥下乎?有能尽岁入以致增盈者，留为本路移用，毋得进羡余。务宽民力，以称朕怀。』庚申，太常博士吴中复为监察御史里行，用中丞孙抃所荐也。中复，兴国军人，尝知犍为县，有善政。抃未始识其面，即奏为台属。或问之，抃曰：『昔人耻为呈身御史，今岂荐识面台官也?』左司谏贾黯建言：『臣尝读《隋史》，见所谓立民社、义仓者，取之以时而藏之于民，下足以备凶灾而上无所利焉。愿仿隋制，诏天下州、军遇年谷丰熟，立法劝课蓄积以备灾。』然当时牵于众论，终不果行。
　　甲午至和元年春正月壬申，时京师大疫，令太医进方，内出犀牛角二本，析而观之，其一通天犀。内侍请留供帝服御，帝曰：『吾岂贵异物而残百姓哉！』立命碎之。癸巳，都知王守忠为武信留后，他毋得援例。故事，宦官未有真为留后者。守忠疾，复求为节度使，宰相梁适曰：『宦官无除真刺史，况真节度使乎?』既卒，赠太尉、昭德节度使。
　　二月，枢密副使孙沔数言追册温成于礼不可，力求解职。壬戌，知杭州，三司使田况为枢密副使。
　　三月，枢密使王贻永数以疾求罢。己巳，罢为景灵宫使，加右仆射兼侍中。判郑州王德用为枢密使。司天监言：日食四月朔。庚辰，德音改元。
　　夏四月甲午朔，日有食之。是日雷雨至申时，见所食九分之余，丙申，宰相率百官拜表称贺。祥源观火。先是，知制诰胡宿言：『《汉书﹒天文志》曰：「火，礼也。」陛下明德恤祀，虔恭郊庙，宜蒙福应，乃遘灾旱。古者祭天，神无二主，礼专一配，所以奉天地之尊，明不敢渎。乞依去年八月八日诏书及景祐二年礼官所定太祖定配之典，追寝去年八月二十四日今后每次南郊三圣并侑之诏，告谢天地，以顺火性。』不报。戊午，殿中侍御史里行吴中复对于延和殿，上谓曰：『比上封者多言阴阳不和，盖由大乐未定。且乐之不合于古久矣，朕以谓水旱之来系时政得失，非乐所召也。』殿中侍御史吕景初言：『圣人在上，不能无灾，而有救灾之术。今百姓困穷，国用虚竭，利源已尽，惟有减用度尔。用度之广，无知养兵。比年招置太多，未加拣汰。祖宗时，四方割据，中国才百余州，民力未完，耕植未广，然用度充足者，兵少故也。望诏中书、枢密院讲，罢招补而汰冗滥。』
　　五月己丑，客星出天关之东南数寸，嘉祐元年三月乃没。
　　六月癸丑，殿中侍御史里行吴中复上殿，弹宰相梁适奸邪。上曰：『近马遵亦有弹疏，且言唐室自天宝而后治乱分，何也?』中复对曰：『明皇初任姚崇、宋璟、张九龄为宰相，遂致太平。乃李林甫用事，纪纲大坏，治乱于此分矣。虽威福在于人主，然后乱要在辅臣。』上曰：『朕每进用大臣，未尝不采天下公议所归，顾知人亦未易尔。』甲寅，出内藏库绸绢五十万、缗钱三十万下河北助籴军储。
　　秋七月丁卯，知益州程戡为参知政事。戊辰，礼部侍郎、平章事梁适罢，以本官知郑州。己巳。殿中侍御史马遵知宣州，吕景初通判江宁府，里行吴中复通判虔州。梁适之得政也，中官有力焉。及遵等于上前极陈其过，上左右或言：『御史捃拾宰相，自今谁敢当其任者?』适既罢，左右欲并遵等去之。知制诰蔡襄以三人者无罪，缴还词头，改付他舍人，亦莫敢当者，遂用熟状降敕。戊子，吏部郎中欧阳修知同州。先是，修守南京，以母忧去。服除入见，上恻然怜修发白，问：『在外数年，今年几何?』恩意甚至。命判吏部流内铨。小人恐修复用，乃阴求所以中修，修在铨曹未浃日也。
　　八月甲午，知制诰贾黯权判吏部流内铨。承平日久，百官职业皆有常宪，度乐于因循，而铨衡徒文书备具而已。黯始欲以风义拯救其弊。益州推官桑泽在蜀三年，不知其父死，后代还，举者甚多。应格当迁，方投牒自陈，人皆知其尝丧父，莫肯为作文书。泽知不可，乃去发丧制服，以不得家问为解。泽既除丧，求磨勘。黯以谓：『泽三年不与其父通问，亦有人子之爱于其亲乎?使泽虽非匿丧，犹为不孝也。』言之于朝，泽坐废归田里，不齿终身。晋州推官李亢故尝入钱得官，已而有私罪，默自引去，匿所得官，以白衣应举及第。积十年当磨勘，乃自首言其初事。黯以为此律所谓罔冒也，奏罢之，夺其劳考。丙申，知谏院范镇言：『陛下每遇水旱之灾，必露立仰天，痛自刻责，尽精竭意，无所不至。盖百吏不称职，使陛下忧勤于上而人民苦愁于下也。夫以国家用调责之三司，三司责之转运使，转运使责之州，州责之县，县责之民。民竭其力以佐公上，而自用不给，则嗟怨之气干戾天地，此水旱之所以作也。愿诏中书、枢密大臣考究祖宗朝建隆、天圣中官吏与所畜兵及天下赋入之数而斟酌裁节之，庶国用有常而民力有余，陛下虽高拱无所事，而天地之和应矣。惟留神采择。』丙午，参知政事刘沆依前官平章事。初，欧阳修罢判流内铨，知谏院范镇请复修等职任，而宰臣刘沆亦请留修。戊申，命修修《唐书》。戊午，知制诰贾黯言：『陛下日御迩英阁，召侍臣讲读经史，其咨访之际，动关政体，而史臣不得预闻，臣切惜之。欲乞令修起居注官入侍阁中，事有可书，随即记录。』从之。
　　九月，殿中侍御史赵抃弹劾不避权幸，时号『铁面御史』。殿中丞王安石方辞召试，除群牧判官，安石犹力辞。欧阳修谕之，乃就职。馆阁校勘沈康诣宰相陈执中，求为群牧判官。执中曰：『安石辞让召试，故朝廷优与差遣。且朝廷设馆阁以待天下贤才，亦当爵位相先。而乃争夺如此，公视安石，颜何厚也！』康惭沮而去。癸亥，起居舍人，知制诰吕溱，工部郎中、知制诰兼侍讲、史馆修撰王洙并为翰林学士。故事，翰林学士六员。时杨察、赵概、杨伟、胡宿、欧阳修并为学士，于是察加承旨，溱及洙复同除学士，洙盖第七员也。温成皇后之丧，洙阴与石全彬附会时事。陈执中、刘沆在中书，喜其助己，故员外擢洙，议者非之。甲子，同修起居注吴奎、刘敝并知制诰，仍以敞为右正言，陈执中言：『奎、敞修注未一月，不应骤迁。』上不听，曰：『此岂计资日月邪?』谢日，上面谕以『外间事不便，有闻，当一一语朕也。』己巳，迩英阁讲《周礼》『大荒大扎则薄征缓刑』，杨安国曰：『所谓缓刑者，乃过误之民尔。今众持兵往劫粮廪，一切宽之，恐不足以禁奸。』帝曰：『不然，天下皆吾赤子也。一遇饥馑，州县不能存恤，饿殍所迫，遂致为盗，又捕而杀之，不亦甚乎?』丁丑，诏开封府自今凡决大辟囚，并覆奏之。初，开封府言：『得枢密院札子，军人犯大辟无可疑者，更不以闻。其百姓则未有明文。』上重人命，至是，军人亦令覆奏。冬十月辛卯朔，太白昼见。己亥，范镇言：『臣比尝建议，方今官冗兵多，民力不堪，请诏中书斟酌裁抑。及今累月，不报。夫兵不在众，在练之与将如何尔。侬智高寇岭南，前后遣兵不知几万，亡走奔北不可胜纪。陛下亲遣狄青，然而卒能取胜者，蕃落数百骑尔，此兵不在众，近事之效也。陛下何不持此说以诘大臣之欲益兵者?臣愚以谓备契丹莫若宽河北、河东之民，备灵夏莫若宽关陕之民，备云南莫若宽两川、湖岭之民，备天下莫若宽天下之民。民力宽则知自爱，虽有外虞，人人可为兵用。人人自爱之兵以御外虞，何往而不克，何征而不服哉?
吕中曰：有有形之险，有无形之险。有形，地利是也。无形，人心是也。人心苟固，则忠信可以挞兵甲，道德可以为藩蓠，众心成城，何畏乎夷狄哉?不然，钜桥之积虽富，莫遏乎前徒例戈之众，阿房之役未已，随激乎匹夫揭竿之怨。然则欲备契丹，莫若宽河北之民；欲备灵夏，莫若宽关陕之民。范公镇之言，知本之论也。『臣恐朝廷之忧不在四夷，而在冗兵与穷民也。近年以来，地数震动，河不轨道，日月星辰谪见于天，皆民之感也。伏请明敕大臣，求所以息民之术，以应天地之变，而为宗庙社稷计。臣不胜大愿。』
丙辰，太常少卿周湛为淮南江浙荆湖制置发运使。湛入辞，上谓曰：『朝廷遴选此职，不可阴置苞苴于京师。』湛皇恐对曰：『臣蒙圣训，不敢苟附权要，以谋进身。』
　　十一月辛酉，降同知太常礼院吴充知高邮军，太祝鞠真卿知淮阳军。礼院故事，常预为印状，列署众衔。或非时中旨访问，则自判寺一人书填印状，通进施行。有诏问：『温成皇后应如他庙用乐舞否?』礼直官李亶以事白王洙，洙即填印状奏云：『当用乐舞。』事下礼院，充、真卿怒，即牒送亶于开封府，使按其罪。洙抱案卷以示知府蔡襄曰：『印状行之久矣，礼直官何罪?』襄患之，乃复牒送亶于礼院，礼院吏相率逃去。初，真卿好游台谏之门，殿中侍御史赵抃奏蔡襄不按治礼直官罪，于是执政以为充因教抃上言。礼直官诉于内臣云：『欲送礼直官于开封府者，充与直卿也。』明日，诏礼直官及系检礼生各赎铜八斤，充、真卿俱补外。抃及谏官范镇等皆言充等无罪，不当降黜。不报。乙丑，太常丞、同修起居注冯京落同修起居注。时台谏争言吴充、鞠真卿不当补外，京最后上疏，言愈切。宰相刘沆怒，请出京知濠州。台谏又争言京不当夺职，请复之。不报。壬午，入内押班石全斌为入内副都知。知制诰刘敞封还词头，奏曰：『全斌昨已有制旨，降宫苑使、利州观察使。未能三日，复换此命。朝令夕改，古人所非。臣虽鄙贱，实惜此体，不敢辄撰诰词。』从之。后三月，全彬卒为入内副都知。知制诰刘敞言：『臣昨闻吴充出官，冯京落职，将谓其人所行实有过当，所言实有不可，是以触忤圣意，不蒙矜恕。及于延和殿奏事，面奉宣诏，充乃是振职，京意亦无他，中书恶其太直，不与含容。臣窃惊骇，不觉愤咽。前古以来，唯有人主不能容受直言，或致窜谪臣下。今陛下慈圣好谏，宽大如此，不知中书何故不务将顺圣德之美，须要排逐言者?』又言：『臣前论吴充、冯京谪官，面蒙宣谕本末，臣言盲：若如此，则是大臣蔽君之明，专君之权而擅作成福也。必恐感动阴阳，有地震日蚀风雾之异。今臣窃闻镇戎军地震一夕三发，去臣所官五日之内尔。又京师雪后昏雾累日，复多风埃，太阳黄浊，此皆灾异之可戒惧者也。』丁未，殿中丞、直秘阁司马光上《古文孝经》。诏送秘阁。
　　十二月，殿中侍御史赵抃言：『宰相陈执中本家捶挞女奴迎儿致死，一云执中亲行杖，二云嬖妾阿张酷虐殴杀。夫正家而天下定，执中家不克正，陛下倚之而望天下之治定，是犹却行而求前，何可得也?』执中亦自请置狱。已而有诏罢狱，台官皆言不可，逮执中去位，言者乃止。皇祐末，太常博士张述上书曰：『生民之命，系于宗庙社稷之重而以继嗣为之本。陛下春秋四十四，宗庙社稷之寄，未有托焉。此臣所以夙夜仿徨而忧也。谓宜遴选宗亲才而贤者，异其礼秩，试以职务，俾内外知圣心有所属，则天下大幸。』前后七上疏，最后语尤激切，上终不以为罪。
　　乙未至和二年春正月丁亥，观文殿大学士、兵部尚书晏殊卒。殊虽早贵，然奉养清俭，善知人，如孔道辅、范仲淹皆出其门，而富弼、杨察皆其婿也。
　　二月壬辰，汾州团练推官郭固为卫尉寺丞。初，知并州韩琦言：固尝造车阵法令。固自赍车式诣阙进呈，既试用之，而有是命。广州司理陈仲约误人入罪死，有司当仲约公罪应赎，上谓知审刑院张揆曰：『死者不可复生，而狱吏虽踅废，他日复得叙官，可不重其罚邪?』癸巳，诏仲约特勤【杰按“勤”，“勒”之误。】停，会赦未许叙用。庚子，殿中侍御史赵抃言宰臣陈执中宜罢免者八事。甲辰，赵抃言：『臣近累次弹奏，乞正宰臣陈执中之罪。风闻同知谏院范镇妄行营救。伏望陛下开日月之明，判忠邪之路，取内外之公议，立朝廷之大法，则天下幸甚!』乙卯，流内铨引对前雍丘县主簿陈琪改京官。上谓判铨贾黯曰：『琪乃庞籍女婿，今保荐多至二十四人，得非专欲谄附大臣故尔邪?且与幕职官知县。』
　　三月乙丑，迩英阁讲《周礼﹒视祲》。上谓讲官卢士宗曰：『妖祥之兴，皆由人事。君人者必在修德，以承天意乎!』丁卯，诏修起居注自今每御迩英阁，立于讲读官之次。诏封孔子后为衍圣公。初，太常博士祖无择言：『孔宗愿袭封文宣公，祖谥不可加后嗣。乞诏有司更定美号。』乃下两制定更封宗愿而令世袭焉。己卯，迩英阁讲《周礼﹒大罍》。王洙曰：『祠天地之器，以质信为本。』上曰：『曹操不事质信而多诈忌，何以事上帝乎?』张揆读《后汉书》应劭议刑，揆曰：『当汉献帝乱世，有司犹能守法。今天下奏狱，或违法出罪，负冤不伸，水旱之灾，未必不由此也。』上曰：『祖宗以来，多用中典，奏谳者往往贷之，岂欲刑罚之滥乎?』群牧使杨伟等言：『判官王安石文行推高，乞除职名。』诏特授集贤校理，安石又固辞不拜。辛巳，知谏院范镇言：『臣伏见去冬多南风，今春多西北风。乍寒乍暑，欲雨不雨，又有黑气蔽日，此皆人事之感动也。黑气蔽日者，阴侵阳，小人惑君也；欲雨不雨者，政事不决也。陈执中为相，不病而家居者百日矣。陛下以御史之言为是，即乞速退执中，以解天意；以御史之言为非，乞敕执中起视事，无使天意久不决也。乍寒乍暑，不当赏而赏、当罚而不罚也。邓保吉不当为内侍都知，邓宣言不当为内侍押班，而又改官。石全斌不当为观察使，未几而又为内侍副都知，是不当赏而赏也。陛下有旨：不应法律赏罚，即中书、枢密大臣执奏。而中书、枢密大臣不执奏，是当罚而不罚也。冬而多南风，春而多西北风，皆逆气也。风主号令，主思虑。陛下思虑若有为小人所惑，而号令数变易也。天变之发，皆所以觉悟人君也。』丙戌，迩英阁王洙讲《周官﹒典瑞》『含玉』，上曰：『若使人用此而骨不朽，岂如功名之不朽哉?』丁亥，知审刑院张揆言：『知虢州周日宣妄言涧水冲注城郭，当坐不实之罪。』上曰：『州郡多奏祥瑞，至水旱之灾，或抑而不闻。今守臣自陈垫坏官私庐舍，意亦在民，当恕罪也。』
　　夏四月辛亥，罢诸路里正衙前。先是，知并州韩琦言：『州县生民之苦，无重于里正衙前。自兵兴以来，残剥尤甚，殊可痛伤。请自今罢差里正衙前，只差乡户衙前，令于一县诸乡中第一等选一户物力最高者为之，以三年一替。』皆谓如琦所议便，知制诰韩绛请行乡户五则之法，乃命韩绛、蔡襄与三司使副判官置司同定夺，凡差诸州军乡户衙前，以产钱与物力从多至少置簿，排定户数，分为五则。遂更著淮南、两浙、荆湖、福建之法下三司颁行之。其法虽逐路小有不同，然大率得免里正衙前之役，民甚便之。知谏院范镇言：『伏见周制：冢宰制国用。唐宰相兼盐铁转运，或判户部，或判度支。今中书主民，枢密院主兵，三司主财，各不相知，故财已匱而枢密院益兵不已，民已困而三司取财不已，中书视民之困而不知使枢密减兵。三司宽财以救民困者，制国用之职不在中书也。欲乞使中书、枢密院通知兵民财利大计，与三司量其出入，制为国用，则天下民力庶几少宽。』自天圣以来，上每以经费为虑，命官裁制者数矣，臣下亦屡以为言，而有司不能承上之意，牵于习俗，卒无所建明，议者以为恨焉。
　　五月。先是，久不雨，上问翰林侍读学士吕公绰何以致雨，公绰曰：『狱久系则旱。』上亲虑狱，已而大雨。御史中丞孙抃与其属言乞正执中之罪，不报。于是抃与知杂事郭申锡、侍御史母湜、范师道、殿中侍御史赵抃同乞上殿，阁门以违近制不许。壬午，诏抃等轮日入对。
　　六月己丑，翰林学士欧阳修为翰林侍读学士、知蔡州，知制诰贾黯知荆南，皆从所乞也。先是，修奏疏言：『宰臣陈执中自执政以来，不叶人望，累有过恶，招致人言。而执中迁延，尚玷宰府。臣愿陛下尽以御史前后章疏出付外廷，议正执中之过恶，罢其政事。』已而修及黯皆得补外。殿中侍御史赵抃言：『窃见近日以来，所谓正人贤士者纷纷引去，如吕溱知徐州，蔡襄知泉州，吴奎被黜知寿州，韩绛知河阳府。又闻欧阳修乞知蔡州，贾黯乞知荆南府。侍从之贤如修辈无几，今坚欲请郡者非他，盖杰然正色立朝，既不能曲奉权要，而乃日虞中伤，皆欲效溱、襄、奎、绛而去尔。今陛下又从其请而外补之，朝廷万一有缓急事，则陛下何从而询访也?何从而裨益也?何从而谋议也?何从而质正也?伏望陛下勿使修等去职，留为羽翼，以为辅助。』知制诰刘敞亦以为言，修、黯遂复留。戊戌，陈执中罢为镇海节度使、判亳州。孙抃等既入对，极言执中过恶，请罢之。退又交章论列。抃最后乞解宪职补外，以避执中朋党中伤之祸，于是得请。始，御史因执中杀婢事欲击去之，上未听，而谏官初无论列者，御史并以为言。而赵抃攻范镇尤力，台官皆助之。镇累奏乞与御史辩，不报。及御史入对，又言执中私其女子，伤化不道。执中既罢，上以谕镇，镇复言：『朝廷置御史以防谗慝，非使其为谗慝也。审如御史言，则执中可诛；如其不然，亦当诛御史。』并缴前五奏，乞宣示执政，相与庭辩之，卒不报。镇于是与赵抃有隙。知永兴军文彦博为吏部尚书、平章事，判并州富弼为户部侍郎、平章事。彦博与弼并命，是日宣制，上遣小黄门数辈觇于庭，士大夫相庆得人。后数日，翰林学士欧阳修奏事殿上，帝具以语修，且曰：『古之求相者或得于梦卜，今朕用二相，人情如此，岂不贤于梦卜哉?』修顿首称贺。癸卯，龙图阁直学士兼侍读张昇为权御史中丞。上尝谕执政以昇清直可任风宪，故使代孙抃。时富弼初入相，欧阳修复翰林，士大夫咸谓三得人也。甲辰，知郓州庞籍改知并州。籍入对，上新相文彦博、富弼，意甚自得，谓籍曰：『朕用二相何如?』籍曰：『二臣皆朝廷高选，陛下拔之，甚副天下望。』上曰：『诚如卿言。文彦博犹多私，至于富弼，万口一辞，皆曰贤相也。』籍曰：『文彦博，臣顷与之同在中书，实无所私，但恶之者毁之尔。富弼未执大政，朝士大夫未有与之为怨，故交口誉之，冀其进用而已，亦有所利焉。若富弼以陛下之爵禄植私恩，则非忠臣，何足贤也?若一以公议概之，则向之誉者将转而为谤矣，陛下所宜深察也。且陛下既知二臣之贤而用之，用之则当信之坚，任之久，然后可以责成功。若以一人言进之未几，又以一人言疑之，臣恐太平之功未易卒致也。』上曰：『卿言是也。』乙巳，侬智高母侬氏、弟智光、子继宗、继隆伏诛。智高亦自为大理所杀，函其首至京师。
　　秋七月戊午，新知蔡州、翰林侍读学士欧阳修复为翰林学士，新知制诰贾黯复判流内铨。戊辰，资政殿大学士吴育为宣徽南院使、判延州。育侍读禁中，上因语及臣下毁誉多出爱憎，育曰：『圣言要切，实四海之幸。然知而形之于言，不若察而行之于事。自古人君，皆因信谗邪而致乱，照奸险而致治。至于安危，万端不出「爱憎」二字。盖人主事有不可不密者，有不可不明者。语及军国机微，或干权要，不可不密也；若指人姓名，阴言其罪而事状未见者，此不可不明也。若不明，则谗邪得计，忠正难立。故圣王之行如天地日月，坦然明白，进一人，使天下皆知其善；退一人，使天下皆知其恶，则阴邪不能陷害，至公可以立身，此百王之要道也。』上益重之。数欲大用，而谏官或诬奏育在河南尝贷民出息钱，久之，遂命出师。
　　八月己酉，契丹主宗真卒，子洪基立，改清宁元年。癸卯，知谏院范镇言：『比者京师及辅郡岁一赦，去岁再赦，今岁三赦，又在京诸军岁再赐缗钱，姑息之政，无甚于此。夫岁一赦者，细民谓之热恩，以其必在五月、六月间也。猾胥奸盗倚为过恶，指以待免，况再赦而三赦乎?今备塞之人五六十万，使闻京师端坐而受赐者，能不动心哉?请自今罢所谓一赦，以摧奸猾，而使善良得以立也。罢兵士之待赐钱以益内外，而使民得以宽也。』乙未，知谏院范镇言：『先朝以御宝印纸给言事官，使以特奏，上所以知言者得失而殿最之。请据今御史、谏官具员，置章奏簿于禁中，时时观省之，仍以尚书省所置簿具言行否，每季录付史官。』诏中书置台谏官言事簿，令以时检句销注之，仍录与枢密院。
　　九月辛巳，右谏议大夫李柬之言：『今选举之路未精，补荫之门太广，恩幸之路未塞，因缘之弊未除。』于是中书先请自二府、宣徽、节度使遇南郊仍旧奏二人，而罢每岁乾元节任子，余诏两制、台谏官定议以闻。
　　冬十月乙未，出内藏库钱一百万下河北市籴军储。己亥，礼部贡院上删定贡举条十二卷。丁卯，迩英阁读《史记﹒龟策传》。上问：『古人动作，必由此乎?』孙抃对曰：『古有大疑，既决于己，又询于众，犹谓不有天命乎?于是命龟以断吉凶，所谓谋及乃心，谋及卿士，谋及庶人，谋及卜筮。盖圣人贵诚，不专人谋，默与神契，然后为得也。』上善其对。壬子，迩英阁读《周礼﹒祭祀》『割羊牲登其首』，王洙曰：『祭阳以其首，首主阳；祭阴以其血，血主阴也。神明不测，故但以类而求之。』上曰：「然。天地简易，非己诚，其能应乎?』又讲《左氏传》『郑人铸刑书』，洙曰：『子产以郑国之法铸之于鼎，故使民知犯某罪，有某罚也。』上曰：『使民知法，为乱不止，不若不知而自化也。』
　　十一月丙辰，出内藏库绢三十万下并州市籴军储。丙寅，迩英阁读《太史公传》。上谓李淑曰：『太史公欲行其道而不果，身未免于祸，深可悲也。顾其是非不缪于圣人，真良史之才矣。』
十二月壬子，新修醴泉观成，即祥源观也。因火更其名。

校勘记
[1]四税  原作『四说』，据《长编》卷一六八改。
[2]八百  原作『百八』，据《长编》卷一六八改。
[3]乙巳  原作『己巳』，按，是月无己巳日，据《长编》卷一七四改。
[4]庚申  原作『庚午』，按，是月无庚午日，据《长编》卷一七五改。



宋史全文卷九下
宋仁宗六
　　丙申嘉祐元年春正月甲寅朔，上御大庆殿受朝。上暴感风眩，趣行礼而罢。
　　二月甲辰，御延和殿，上康复。丙午，宰臣率百官拜表称贺。
　　闰三月癸未朔，枢密副使王尧臣为参知政事，参知政事程戡为枢密副使。以戡与文彦博姻家故也。
　　夏四月，初，龙图阁直学士李柬之请更定选举补荫之法，知谏院范镇、承旨孙抃等言，遂敕中书、枢密院裁定。自是每岁减入流者无虑三百员。
　　五月，左千牛卫大将军宗实幼养于宫中，上及皇后鞠视如子。上始得疾，中外忧恐，宰相文彦博、刘沆、富弼劝早立嗣，上许之。上疾有瘳，其事中辍。知谏院范镇上疏曰：『陛下方不豫时，有言曰：「我惟宗庙社稷计以忧劳而成此疾，得非皇嗣未立乎?」祖宗后裔蕃衍盛大，拔其尤贤者，优其礼数，试之以政，以系天下之心，异日诞育皇嗣，复遣还邸。真宗皇帝取宗室子养之宫中，此天下之大虑也。太祖皇帝舍其子而立太宗皇帝者，天下之大公也。陛下观太祖皇帝大公之心，考真宗皇帝时故事，断于圣心，以幸天下，臣不胜大愿。』
　　六月，殿中侍御史赵抃上疏曰：『上有怪见之文，下有妖言之俗，天其或者岂非以陛下皇嗣未立，人心未有所系，欲陛下深思远图而然也。愿择用宗室贤善子弟，或教育宫闱，或封建任使，左右以良士，辅导以正人，磐石维城，根本深固。惟陛下以至公而财择焉。』通判并州司马光上疏曰：『储贰者，天下之根本。根本未定，则众心未安也。伏望遴选宗室之中聪明刚正、孝友仁慈者，使摄居储贰之位，以俟皇嗣之生，退居藩服，亦足以镇安天下之心。』时京师自五月大雨不止，水冒安上门关，折坏官私庐舍数万区。诸路亦奏江河决溢，河北尤甚，民多流亡。令所在赈救之。己卯，诏群臣实封言时政缺失。
</div>
    <div class="pagination">
<a href="宋史全文_page12.html">上一页</a><span>...</span><a href="宋史全文_page8.html">8</a><a href="宋史全文_page9.html">9</a><a href="宋史全文_page10.html">10</a><a href="宋史全文_page11.html">11</a><a href="宋史全文_page12.html">12</a><span class="current-page">13</span><a href="宋史全文_page14.html">14</a><a href="宋史全文_page15.html">15</a><a href="宋史全文_page16.html">16</a><a href="宋史全文_page17.html">17</a><a href="宋史全文_page18.html">18</a><span>...</span><a href="宋史全文_page14.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
