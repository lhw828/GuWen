<!DOCTYPE html>
<html>
 <head>
  <meta charset="utf-8"/>
  <title>
   建炎以来系年要录 - 第 25 页/共 115 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   建炎以来系年要录 - 第 25 页/共 115 页
  </h1>
  <div class="content">
   ●建炎以来系年要录卷八十一 
　　宋 李心传 撰 
　　绍兴四年冬十月丙子朔淮东宣抚使韩世忠奏蕃伪兵马犯承楚州上谓辅臣曰朕为二圣在远生灵久罹涂炭屈已请和而金复肆侵陵朕当亲总六军往临大江决于一战赵鼎曰累年退避敌情益骄今亲征出于圣断将士可奋决可成功臣等愿效区区亦以图报上因曰伐蔡之功亦宪宗能断也故韩愈谓凡此蔡功惟断乃成沈与求曰今日亲征亦由圣断遂诏神武右军都统制张俊以所部往援世忠又令淮西宣抚使刘光世移军建康车驾定日起发熊克小历时江东宣抚使刘光世在马家渡淮西宣抚使张俊军在采石遂诏光世以所部兵援世忠且令俊移军于建康与日历所书不同按俊此月己卯始除浙西江东宣抚使此时未为宣抚克盖小误诏四孟朝献候过防秋取旨 权户部侍郎梁汝嘉等奏左藏库榷货务都茶场见管金二万一千余两银九十六万七千余两乞并随驾应副支用二十万匹绢一百六万四千余匹罗一万二千匹乞起发一半从之 起居舍人刘大中兼权中书舍人 太府少卿马承家知衢州承家闻警奏即请外补时尽室登舟以行言者论其阴怀苟免乃诏承家依旧供职十月癸未依旧 
丁丑参知政事孟庾为行宫留守从权措置百司事务仍铸印以赐庾请即尚书省置司行移如本省体式合行事从权便宜施行置降赐激赏公使库如都督府例又请秘书省史馆书籍三省枢密院诸部案牍各差本司官一员于深僻处收寄大理寺官告粮审院左藏东西交引度牒库南北仓都茶草料场官吏并留太常司农太府寺将作军器监进奏文思院杂买务并量行存留宗正寺国子监敕令所大宗正司杂卖场并令从便庾又请留台官一员以警违慢皆许之庾乞辍留精兵三千人分擘使唤乃命留神武中军五百人及统制官王进一军又令殿前马步军司及忠锐第五将临安府将兵皆听庾节制 勒停人巨师古复拱卫大夫忠州防御使充神武右军统制军马用张俊请也 
戊寅洪州观察使权知濮安懿王园令士从乞徙神主神貌往稳便州军安奉从之于是亲贤宅宗子绍兴府大宗正司皆从便避兵矣 
己卯赵鼎等进呈乞将韩世忠等奏报蕃伪人马犯承楚等事劄付奉使大金魏良臣往军前商议早行约束上曰和议盖非得已傥得淮南两路百姓安业即内帑物帛自可了其岁币不须更动户部财赋朕宫中并无用度凡内帑所有专以养兵而已沈与求曰陛下为爱惜生灵之故至捐内帑以充岁币此盛德事也 太尉定江昭庆军节度使神武右军都统制张俊为浙西江东宣抚使以事系机速更不降制止令尚书省出敕 直徽猷阁新江南西路转运副使李谟添差两浙路转运副使时左朝奉郎王俣直秘阁吴革并为副使户部侍郎梁汝嘉面奏乞用谟故有是命 初武冈军猺贼杨再兴连年作乱湖南安抚司遣统制官拱卫大夫泰州剌史吴锡以所部讨之及是大破贼徒获再兴之二孙得良民被掠者甚众明年三月癸巳推恩据湖南奏称招出被掳良民八千余人今第云甚众俟考 是日淮东宣抚使韩世忠以所部自镇江复如扬州初上闻敌骑渡淮再以御札赐世忠略曰今敌气正锐又皆小舟轻捷可以横江径渡浙西趋行朝无数舍之远朕甚忧之建康诸渡旧为敌冲万一透漏存亡所系朕虽不德无以君国子民而祖宗德泽犹在人心所宜深念累世涵养之恩永垂千载忠谊之烈世忠读诏感泣遂进屯扬州初敌骑渡淮探者未得其实以为兵势甚少赵鼎曰金前犯我境乃入敌国即贼也故纵兵四掠其锋可畏今行豫境即官军也故按队徐行不作虚声然亦不足深畏 
庚辰侍御史魏矼殿中侍御史张致远右司谏赵霈以急速事乞同班入对许之时朝士中尚有怀疑者或见赵鼎曰兹事甚大公宜审处无贻后悔鼎不答会侍从及台谏官同日请对鼎留身奏曰今日侍从台谏对必及亲征事愿勿为群议所移上意益坚既而矼等与吏部侍郎郑滋等以上亲总六师皆乞扈从致远又言今此金敢大入谓我犹如向来不习战尔若戎辂亲征必伐敌谋上曰正朕志也此以赵鼎行实增修然日历台谏以初五日乞对侍从以十一日上殿疑不同日今且从行实所云更须参考左朝请郎主管江州太平观范振添差江南东路转运判官右朝散大夫逢汝霖添差江南西路转运判官应办移屯大军事务 徽猷阁待制知镇江府沉晦乞促张俊统兵为韩世忠之援赵鼎等称晦议论激昂上曰晦诚可嘉然朕知其为人语甚壮胆志颇怯更观其临事能副所言与否鼎因称马扩极有才可用上曰宜令留守司使唤孟庾曰臣亦欲以此为请胡松年曰扩尝见臣欲自将三千人御敌鼎曰扩尝因苗傅事得罪然诸葛亮能用度外人区区庸蜀遂致强霸与求曰今日正当拔卒为将之时臣闻扩持军严整愿陛下留圣意湔拭而用之上曰齐小白能忘射钩之讎而用管仲朕岂不能用扩然能用之止与三千人非是可令引见上殿示以恩信然后用之彼必能效死力以报朕与求曰陛下驾驭诸将如此何事不济鼎对曰陛下开大度用人如此天下幸甚扩此月丁亥除枢密承旨先是扩奉祠居福州鼎开督府引为详议官故荐用之 
辛巳右儒林郎新枢密院计议官方滋特改合入官以荐对故也 是日通问使魏良臣王绘次镇江府而泗州言得宿州牒已差引伴官孙少卿至境上乃命良臣等分析仍权将礼物私觌寄留镇江止持国书物录取天长路星夜前去仍令韩世忠差近上使臣催促出界时良臣亦遣书状官梁植持禀目遗辅臣大略言和议本为淮甸今既进兵百端恳请终恐无益况临难解纷世无此理自古两国议和皆以势力相埒不能相下于是有讲和脩睦之请息兵安民之议未闻以弱和强彼初无畏惮曲意定和者也澶渊之役规摹宏远昭然可见比年诸将蓄锐练兵志气思奋百倍于前日第以朝廷方笃信诈和之请断然不疑歛兵不动以示诚意遂遣使命淹延岁月堕欲奋之士气乖违附之民心今和议未定敌兵巳集窃闻宣抚韩开府奋袂怒发遂统全军绝江伺便以进其行踊跃如赴私讐议者谓必能成功独念建康控扼之地闻朝廷已遣张太尉提兵迎敌敌已压境此行似不可缓仍命刘开府相与应援以破逆贼三不救之说将和兵奋敌气自慑则衔命以往宣国威灵庶乎其有济矣苟不知出此止为退懦之计效尤前辙示之以怯使吾军士气不扬乘舆再动社稷阽危万一敌革前日之毙所至按兵不扰迟以岁月人心苟安则大事将去矣而乃以一介之使驰入不测之廷是犹以羊委虎至则靡尔何功之有诏良臣等分析在此月壬午梁植离镇江在甲申今联书之 
壬午右司谏赵霈请令讲读官权罢供进讲义侍从官权罢供进故事俟过防秋无警报日如旧从之初经筵乞开讲会上将亲征诏别令择日故霈因有是请焉 宗正少卿直史馆范冲录其父祖禹绍圣间报国史院问目以进又具朱墨本去取体式请更凭众议修立诏送史馆中兴圣政臣留正等曰史所以传信而朱墨本各据所见自以为疑将何以取信哉以是益知人臣不可以有党有党则不惟贻祸于一时其流弊未已也然而人有邪正事有信否辨其人之邪正审其事之信否思过半矣人之邪正固可以类见事之信否求之以当时之实参之以故老与夫贤士大夫之所传其几欤范冲具到朱墨本去取体式乞更凭众议看定其用心亦公矣是宜太上皇帝之所听从也 
癸未左通奉大夫福州居住张浚为资政殿学士提举万寿观兼侍读不许辞免日下起发赵鼎言浚可当大事顾今执政无如浚者陛下若不终弃必于此时用之故有是命朱胜非闲居录绍兴四年冬刘齐金人合兵犯淮泗朝廷震恐宰相赵鼎昔尝失身于伪楚初无敢荐者而浚独荐为言事官鼎德之至是乘急变召浚复秉枢机其言失实今不取 直龙图阁知建康府吕祉奏淮南兵马动息赵鼎等称江上探报唯祉最为详密慷慨敢为兼有措置如此等人材实不易得上曰吕祉真有方面之才上又曰朕留意人物固欲得贤士大夫协力以济国家之难且如鄂州刘洪道初缘吕颐浩荐对所言多诞谩不实虽略有粗材亦何所用之胡松年曰君父之前犹敢诞谩顾何所不至沈与求曰洪道顷知明州脱身先遁一城生灵尽殪于贼至今一方之人怨入骨髓上曰今鄂州乃上流之地缓急安可倚仗更须别择守臣 诏沿海制置使郭仲荀兼总领海船朝廷闻总领官和州防御使同管合门公事张谷裕卒故就命之 
甲申降授光州观察使神武前军统制江州驻劄兼节制舒蕲黄州王＜王燮＞复建武军承宣使江西沿江制置使大理少卿张礿乞宫观上曰礿为理官颇有平允之称迩来有司率多观望锻炼或至刑狱失当甚非朕所以钦恤之意人命至重岂可忽择其尤者当痛加惩艾大抵刑狱以明恕为先深戒惨酷赵鼎曰礿亦久任理官不畏强御极有执守上曰当议升擢以为理官之劝参知政事沈与求奏顷臣曲谢已蒙衣带之赐乞罢正谢日所赐衣带鞍马许之 初淮东州县闻敌入犯承楚之民相率控守水寨而帅司选官除去运河坝闸以阻敌兵至是言者以为若使承楚水涩船不能动则民社失其地利敌骑冲突直至江岸占据渡口复驱江北之人以布土袋填塞坝闸顷刻可办依旧引取陂塘之水舟船复可通运是乃所以助其势大害有四无一利也一者贻敌之笑谓我畏彼反生欺忽之心二者以显官兵无北渡之意愈失江北人心三者水寨既失地利忠义之人无以措手足反堕敌计四者盐商不行有误朝廷进军财计诚为痛害 
乙酉诏通泰真扬州守臣更切体度地利从长措置务要限阻敌船及不得有妨湖泊水寨民社保聚自金人入境扬州官吏退保阴沙承州官吏皆散淮东转运判官郭楫亦挈家先遁徽猷阁待制新知扬州宋伯友至镇江奏言孤独一身委实前去未得乞那兵万人与韩世忠同赴敌迎战乃命伯友从便先次交割伯友从便交割指挥在丙戌日今并书之伯友引疾乞奉祠许之伯友十二月丙子提举江州太平观 
丙戌诏遣签书枢密院事胡松年先往镇江建康府与诸将会议进兵因以觇察敌情上曰先遣大臣谕以朕意庶几诸将贾勇争先沈与求曰真宗澶渊之役亦先遣陈尧叟此故事也 诏常程事并权住俟过防秋取旨 殿中侍御史张致远言车驾总师临江乞速降黄榜预行约束每事务在简省稍有配率许人陈告仍委侍从台谏官觉察弹劾从之 诏刑部尚书章谊吏部侍郎兼直学士院孙近户部侍郎刘岑中书舍人王居正右司谏赵霈殿中侍御史张致远右司员外郎王绾枢密院检详诸房文字陈昂吏部郎官汪思温度支郎官李元瀹金部郎官吴幵令扈从吏部侍郎郑滋礼部侍郎唐煇刑部侍郎胡交修起居舍人刘大中监察御史张绚并留临安府于是台臣检正都司郎官或往军前或押案牍往傍郡收寄在临安府才十余人而已滋交修乞从便许之 是日侍从官同班入对以上将亲征也 
丁亥降授右武大夫和州防御使马扩复拱卫大夫明州观察使充枢密副都承旨扩入对遂有是命翊日赵鼎奏陛下用人如此何患不得其死力上曰扩知兵法有谋略不止于斗将而已孟庾因奏以扩兼留守司参议官直秘阁新江西提点刑狱公事王圭枢密院计议官方滋枢密院编修官王循友并充干办公事循友岩叟孙也圭之辟在丁亥扩在戊子滋循友在十一月戊申今并书之已而圭以省员去殿中侍御史张致远言圭张大敌数诧说逆刘乃罢其新除圭罢宪在十二月壬午 
戊子胡松年辞行时淮西宣抚使刘光世密遣属官告赵鼎曰相公本入蜀有警乃留何故与他负许大事韩世忠亦谓人曰赵丞相真敢为者胡不将官家入福建稳处坐江上之事付之我辈或不可则少避之俟春首敌退徐议何害鼎闻诸将之议如此恐上意移动复乘间言今日之势若敌兵渡江恐其别有措置不如向时尚有复振之理战固危道有败亦有成不犹愈于退而必亡者乎且金齐俱来以吾事力对之诚为不侔然汉败王寻晋破苻坚特在人心而巳自诏亲征士皆贾勇陛下养兵十年正在一日由是浮言不能入矣此据赵鼎事实附入但所云韩世忠言胡不将官家入福建稳处坐江上之事付之我辈或不可则少避之俟春首敌退徐议何害此与建炎三年闰八月世忠奏上语殊不同恐传闻未必实或可削去 参知政事沈与求兼权枢密院事 太常寺请车驾所过十里内神祠及名山大川并遣官致祭从之 严州桐庐县进士方行之献家财六千缗助军户部乞许行献纳依例补官从之自渡江后许民间献纳补官始此 是日淮东宣抚使韩世忠邀击金人于大仪镇败之初奉使魏良臣王绘在镇江被旨趣行乃以是月丙戌渡江丁亥至杨子桥遇世忠遣使臣督令出界绘顾良臣曰幸免管押二字亦是光华时朝廷已知承楚路绝乃连伪界引伴官牒付良臣等令赍执于阻节处照验又令淮东帅司召募使臣说谕承楚州令放过奉使良臣等至扬州东门外遇选锋军自城中还问之云相公令往江头把隘入城见世忠坐谯门上顷之流星庚牌沓至世忠出示良臣等乃得旨令移屯守江世忠留食良臣等辞以欲见参议官陈桷提举官董＜日攵＞遂过桷等共饭熊克小历称世忠置酒与良臣别杯一再行流星庚牌沓至盖承墓碑之词今从王绘甲寅录世忠遣人传剌字谢良臣绘且速桷等还桷＜日攵＞送二人出北门绘与桷有旧驻马久之以老幼为托泣数行下左右皆伤怛晚宿大仪镇翌旦行数里遇敌骑百十控弦而来良臣命其徒下马大呼曰勿射此来讲和敌乃引骑还天长问皇帝何在良臣对曰在杭州又问韩家何在有士马几何绘曰在扬州来时已还镇江矣又曰得无用计复还掩我否绘曰此兵家事使人安得知去城六七里遇金将聂哷贝勒同入城问讲和事且言自泗州来所在州县多见恤刑手诏及戒石铭皇帝恤民如此又问秦中丞何在绘答以今带职奉祠居温州又言尝闻作相今罢去得非恐为军前所取故邪绘曰顷实居相位踰年坚欲求去无他也又问韩家何在良臣曰来时亲见人马出东门望瓜洲去矣绘曰侍郎未可为此言用兵讲和自是二事虽得旨抽回将在军君命有所不受还与未还使人不可得而知又云元帅已到高邮三太子巳到泗州是行皆刘齐间谍所致刘总管谓韩家有几万岳家有几万俱在淮南自入境来何尝见一人一骑初世忠度良臣已远乃上马令军中曰视吾鞭所向于是引军次大仪镇勒兵为五阵设伏二十余处戒之曰闻鼓声则起而击敌聂哷贝勒闻世忠退军喜甚引骑数百趋江口距大仪镇五里其将托卜嘉拥铁骑过五阵之东世忠与战不利统制官呼延通救之得免世忠传小麾鸣鼓伏者四起五军旗与敌旗杂出敌军乱弓刀无所施而我师迭进背嵬军各持长斧上揕人胸下捎马足敌全装陷泥淖人马俱毙遂擒托卜嘉通赞远孙也赵雄撰世忠神道碑王自镇江济师会朝廷遣魏良臣使金至维扬王置酒送别杯一再行流星庚牌沓至良臣问故王曰有诏移屯守江乃撤炊爨班师良臣窃自喜疾驰去王度良臣已出境乃上马令军中曰视吾鞭所向于是六军大集北行至大仪镇勒精兵为五阵设伏二十余处戒闻严鼓之节则次第起攻良臣至金营果问我师动息悉如所见以对乌珠号知兵闻大军仓卒南还喜甚与群帅厉兵秣马直趋江口至大仪镇五里所王纵敌骑过五军之东直北传小麾鼓一鸣伏者四发五军旗号与敌旗杂出敌军乱我师伍伍迭进步队各持长斧斫马足敌全装陷涂淖弓刀无所施王东西麾劲骑四面蹂之大半乞降余皆奔溃追杀十余里乌珠乘千里马以遁积尸如邱垤擒其骁将托卜嘉女真千户长五百余人获战马五百余匹器械辎重与平山堂齐军势大震乌珠还泗上召良臣诘责其卖已将斩之良臣好词以免赵甡之遗史世忠以董＜日攵＞军于天长以解元屯于承州亲与呼延通率十余骑绰路去大仪镇十余里遇金人铁骑二百余世忠与通方立马议所以待之有三四十骑直冲世忠与战不利金人有骁将独战世忠世忠力疲通自后攻金将世忠坠马几被执通救止之世忠复得其马回顾金人百余骑许世忠据坡坂扼其路以弓箭当之世忠得还二书不同如此熊克小历多据墓碑日历韩世忠申十月十三日亲领军马渡江到扬州大仪镇逢金人掩杀赶及二十余里又有伏兵把头迎敌厮杀至酉时杀敌尾袭残零兵马走回天长县以北四散前去杀死蕃人横尸二十里不令斫级活捉到万户千户百人长以下托卜嘉等二百余人夺到蕃马一百余疋衣甲弓箭器械等物三千余件以世忠捷奏考之所获人马亦不及墓碑之数盖世忠行状夸言之雄不深考耳以诸书参究此时完颜宗弼实不在大仪军中又据所申掳到器甲弓箭果三千件亦安得便与平山堂齐耶如遗史所云则其捷太小今且参取具书之更须详究也世忠又遣董＜日攵＞分兵往天长县遇敌于鵶口桥擒女真四十余人熊克小历称＜日攵＞与敌战于天长军亦误按此时魏良臣正在天长今从日历 是日早朝辅臣进呈世忠奏巳统兵渡江上曰世忠忠勇朕知其必成功沈与求曰世忠平日慷慨自许恐其乘胜追袭深入更宜戒其持重上曰朕已戒其可战则战可守则守可令户部支银帛万匹两犒赏过江将士以激其心与求曰自敌骑蹂践中原未尝有与之战者今诸将争先用命此成功之秋也既而世忠又奏见在扬州适霖雨未能进师恐朝廷讶成功之迟上曰兵事岂可遥制赵鼎曰军事不从中覆古之制也乃诏世忠听其临机制变而捷书已至矣临机制变指挥在此月庚寅 
己丑尚书礼部侍郎唐煇兼权兵部侍郎 金人围濠州 是日淮东宣抚司前军统制解元与金人战于承州败之初金人至近郊元知之逆料金人翌日食时必至城下乃伏百人于路要之又伏百人于城之东北岳庙下自引四百人伏于路之一隅令曰金人以高邮无兵不知我在高邮必轻易而进俟金人过我当先出掩之伏要路者见我麾旂则立帜以待金人进退无路必取岳庙走矣果然则伏者出众皆诺又密使人伏樊良俟金人过则决河岸以隔其归路食时金人果径趋城下元密数之有一百五十骑乃以伏兵出麾旂以招伏要路者伏兵皆立帜以待金人大惊踌躇无路遂向岳庙走元率兵追之金人前遇兵无所施其技尽被擒凡得一百四十八人战马器械皆为元所得世忠神道碑解元至高邮敌败去按日历捷奏无成闵名今从赵甡之遗史初聂哷贝勒既败归召奉使魏良臣等至天长南门外良臣等下马敌骑拥之而前贝勒愤甚脱所服貂帽按剑瞋目谓曰汝等来讲和且谓韩家人马已还乃阴来害我诸将举刃示之良臣等指天号呼曰使人讲和止为国家韩世忠既以两使人为饵安得令知其计往返良久乃曰汝往见元帅遂由宝应县用黄河渡船以济右副元帅昌遣接伴官团练使萧吉噜少监李聿兴来迓聿兴见良臣问所议何事良臣曰此来为江南欲守见存之地每岁贡银绢二十五万匹两绘云见存之地谓章谊回日所存之地聿兴又云兵事先论曲直师直为壮淮南州县巳是大国曾经略定交与大齐后来江南擅自占据及大兵到来又令韩世忠掩不备良臣等云经略州县事前此书中初未尝言及止言淮南不得屯兵本朝一如大国所教聿兴云襄汉州县皆大齐已有之地何为乃令岳飞侵夺良臣云襄汉之地王伦回日系属江南后李成为刘齐所用遂来侵扰又结杨么欲裂地而王之江南恐其包藏祸心难以立国遂遣岳飞收复即非生事聿兴云元帅欲见国书遂以议事迎请二圣二书授之吕中大事记建炎元年遣傅雩使金二年遣宇文虚中使金此汪黄为之也三年遣洪皓崔纵张卲杜时亮四人亦汪黄为之乎绍兴八年再遣王伦此秦桧为之也十一年遣魏良臣何藓之徒亦桧为之乎胡寅有言今纳赂则孰富于京室纳质则孰重于二帝饰子女则孰多于中原之佳丽遣大臣则孰加于异意之宰辅以使命之币为养兵之费此乃晋人征缮立圉之策汉祖迎太公吕后之谋也不得巳则如李纲所谓奉表两宫致思慕之意可也今寻诸仇讐而请之何义乎吉噜又问秦中丞安否此人原在此军中煞是好人良臣等对如初聿兴再云奈何更求复故地绘云以中间丞相惠书有云既欲不绝祭祀岂肯过为恡爱使不成国是以江南敢再三恳告若或不从却是使不成国聿兴云大齐虽号皇帝然止是本朝一附庸指挥使令无不如意又云此去杭州几日可以往回绘等云星夜兼程往来不过半月聿兴曰昨日书元帅已令译作番字一二日可得见矣吉噜契丹人聿兴宣和三年进士高第金用为枢密院令史至是从军 
庚寅诏信安郡王孟忠厚迎奉泰宁寺昭慈圣献皇后御容往稳便州军安奉忠厚援故事乞补门客曹云登仕郎上曰昭慈圣献皇后顷在瑶华宫三十余年当得恩泽近八十员未尝陈请忠厚受昭慈之训亦不敢以私事干朝廷今此门客恩泽既有故事宜与之朕见汉唐后家乱政累朝母后之贤非汉唐所可拟议沈与求曰昭慈再安社稷其功至大上曰前日合得恩泽俟军旅事间给田以赐忠厚庶几少慰昭慈在天之灵 
壬辰辅臣奏事上因言朕出使河朔见汪伯彦为郡守颇有可观及作宰辅一无可取所谓为赵魏老则优而不可为滕薛大夫也沈与求曰黄霸为宰相声名减于治郡时盖其才有短长不可强也上曰若伯彦得为黄霸之流乎与求曰伯彦安足以望此 左迪功郎秘书省正字杨晨特改京官晨为都督府干办公事持诏书往四川抚谕上召对而命之后二日以晨守尚书工部员外郎赐银二百两诏书略曰朕命赵鼎以宰相居中仍兼领西南军务既总司于朝廷益增重于使权迟俟来春改图近弼绥尔众士庸副朕怀肆命属僚往宣德意先是降充集英殿修撰知鼎州程昌＜宀禹＞闻鼎以都督入蜀遗大臣书言四川初无盗贼之扰止缘宣抚使入蜀以扰之岂为宣抚者固欲重困州县乎盖张官置吏屯师聚兵所过所留征求调发势有不得不然者耳况今四川危动民困财竭乃欲以大臣出使将带官吏抽摘诸军又入蜀地征求调发号曰图秦窃恐秦未可图而肘腋腹心之变先起矣今四川士马不过吴玠部曲耳有如近复襄邓等州都督之行就尝措置拨军屯守兵势愈分孰若命大臣或大将益重兵聚赀粮守荆州以据长江之险根本既固然后可以图秦保蜀料理襄汉经略中原随宜度势以次施设荆南前日以二万人守之亦可今春金人取和尚原关师古既叛阶成州一带无人控扼上流势须益兵非有五万之众钱粮非有三年之储且将不假岁月责之近效亦岂能胜其任也会鼎入相乃命晨谕指西帅焉 定国军承宣使秦凤路马步军副都总管知秦州兼节制阶文州统制军马吴璘为熙河兰廓路经略安抚使知熙州统制关外军马明州观察使环庆路马步军副都总管兼知庆阳府杨政为环庆路经略安抚使知庆阳府同统制关外军马兼节制成凤兴州用宣抚司奏也关师古之叛也其所部阶成二州犹在故命璘政分领之自富平后五路之地悉属伪齐经略使虚名而已 
癸巳韩世忠遣武功郎赵何来献捷诏迁何一官 太尉神武右军都统制张俊乞以明堂恩任子宗元文资吏部言有碍条法诏特许之武臣非使相而以文资禄子孙自是为例 是日江东淮西宣抚使刘光世引军屯建康府 
甲午尚书户部侍郎刘岑兼工部侍郎中书舍人王居正兼礼部兵部侍郎 初令江浙民悉纳折帛钱用户部侍郎梁汝嘉请也是时行都月费钱百余万缗且调发军马财无所从出故令民输者全折输绢者半折见钱每匹五千二百省折帛钱自此愈重汝嘉等又请江浙丝并折见钱绵半折钱诸路各委漕臣一员计纲起发赴行在 遣侍御史魏矼往刘光世军监察御史田如鳌往张俊军前计事时光世军马家渡俊军采石矶上命趣二人往援韩世忠而光世等军权相敌且持私隙莫肯协心矼至光世军中谕之曰敌众我寡合力犹惧不支况军自为心将何以战为诸公计当灭怨隙不独可以报国身亦有利光世意许矼因劝之移书二帅以示无他使为犄角已而二帅皆复书交致其情光世遂以书奏于上熊克小历附此事于十月朔恐太早日历十八日甲午魏矼特引进对丙申田如鳌状奉旨差出计议军事日下出门据此则矼等之行当在世忠奏捷之后今并附甲午更俟参考于是光世移军太平州光世闻金齐合兵谓人曰刘麟逆子可唾手取若杂以金兵当日月以冀参议官直徽猷阁马观国曰金人长于骑射兼以犷悍其锋诚不易当龙图阁直学士陈规奉祠居城中奋谓曰相公蒙国厚恩义当仗忠赤激士气以报参议夷人也是亦人而已此据曹筠撰规行状增入行状又云光世引兵而西金人遂归河南地按金还河南在九年春去此巳远若系于六年入犯之后则光世已先在合肥不在太平州间命筠误也今移掇附见庶不抵牾 
丙申以车驾将发不视朝内殿进呈刘光世报刘豫散出榜文有欲窥江表之言榜文已见九月乙丑上曰豫父子逆乱如此皆朕不德所致然以朝廷事力遣一偏师豫可擒也徒以二圣在远故屈已通和觊还銮辂今乃挟强敌之兵复入为寇此安可容忍沈与求曰和议乃金人屡试之策不足信也 左承议郎新知袁州刘一止为两浙东路提点刑狱公事除名勒停人范仲熊叙右承事郎仲熊始坐明受中为郎远谪至是刑部引赦乞叙右通直郎与差遣赵鼎以仲熊连姻特降五官 是日金人陷濠州守臣合门宣赞舍人寇宏弃城走右宣教郎通判州事国奉卿为所杀先是宏率军民守城城中兵少大率以三人当一女头军民与僧道相参每十人为一甲不得内顾每一慢道以二长刀监守无故上下者杀之宏昼夜巡行城上北军以冲车云梯攻城宏作铁槌上施狼牙钉有沿云梯而上者以槌击之头鍪与脑皆碎尸积于城下而北军来者不止凡八昼夜不休宏知不可为乃开北门弃妻子携母与寡嫂弃城而去士卒从之者七十余人宏之将出也声言登舟欲以计破敌奉卿信之既而乃知欲为遁计已登舟不可入城矣奉卿尤宏曰何不明言于我擕一妾两子而弃之死地耶宏以奉卿为怨已遂杀之后以死事闻赠右朝奉郎直秘阁官其家二人奉卿五年二月戊戌赠官宏既去权兵马钤辖丁成自南门投拜兵马都监魏进自东门投拜金人问宏之家属何在成曰偕去矣已而闻为成所匿遂斩成于市取宏奉卿家属寘于军中以其将赵荣知州事初敌围城急将官杨照跃上角楼以枪剌敌之执黑旗者洞腹抽肠而死照俄中流矢死统领官丁元与敌遇于十八里洲敌围之元大呼告其徒以毋得负国于是一舟二百人皆被害无得免者事闻并赠承信郎录其子云明年七月丁酉赠官 
丁酉执政进呈车驾进发宿顿次序上曰朕奉已至薄况此行本以安民岂可过为烦扰又恐州县以调夫修治道路为名并缘为弊赵鼎曰朝廷累行约束丁宁备至沈与求曰诸将之兵分屯江岸而敌骑逡巡淮甸之间恐久或生变当遣岳飞自上流取间道乘虗击之敌骑必有反顾之患上曰当如此措置兵贵拙速不宜巧迟机事一失恐成后悔宜速谕之 右宣义郎裴祖德除名祖德以滥赏改官居忧中□覃转及章服又妄称职名为言者所论下大理祖德具伏又尝从统制官王进岳飞王民得空名告身给卖富民入已刑寺当徒三年特责之 
戊戌上登舟发临安府赵甡之遗史云金人在淮甸张俊军镇江府趣渡江出战有迟疑未渡之意朝野惊恐赵鼎见上屡请车驾早幸江上上首肯之既退即为中官沮止至是鼎请上亲征且曰军民百姓皆望陛下亲征内中官未肯若陛下一幸江上则诸军皆尽力御敌矣中官未见陛下亲征之利也臣欲乞陛下发遣近上中官赴都堂臣具酒醴待之谕以祸福然后亲征可决上从之遂发左右亲近十余人诣都堂鼎具酒醴以宗庙社稷安危之计谕之且曰诸公见上赞成其事俟退敌回銮则共享安逸之福众诺之议遂定即命草诏按此说皆不见于他书今且附此恐须参考奉天章阁祖宗神御以行主管殿前司公事刘锡神武中军统制杨沂中皆以其军从上不以玩好自随御舟三十余艘所载书籍而已上既发乃命六宫自温州泛海往泉州此月丙申降旨晚泊临平镇进呈刘光世乞与韩世忠军一般支钱粮上曰诸将之兵用命则一其所支钱粮岂容有异此皆吕颐浩不公之弊赵鼎曰朝廷举措既当诸将自服今不公如此必致纷纷乞下光世会合得钱米之数然后行沈与求曰岂唯钱粮至于赏罚亦然惟至公可以服天下故赏则知劝罚则知畏上曰大臣不公何以服众鼎曰苟为不公则赏虽厚人不以为恩罚虽严人不以为威上曰今日朕亲总六师正当公示赏罚 诏沿江州县如排办太过令监司具名以闻当重行黜责时右司谏赵霈言浙右诸郡顷罹兵火疮痍未息民力未苏今戎辂进发又虑州县官吏不能上体德意帟幕之饰务极于鲜华膳羞之进遍搜于珍异或调发人夫或差科舟船诚不可不为之禁故有是旨 湖北制置使岳飞遣属官孔戊来奏事诏特改京官 
己亥上次崇德县韩世忠遣翊卫大夫宣州观察使本司提举一行事务董＜日攵＞右朝奉郎直秘阁本司参议官陈桷以所俘女真一百八人献行在因言承州阵殁人乞厚加赠恤上蹙然曰使人死于锋镝之下诚为可悯可令收拾遗骸于镇江府择地埋殡仍岁度童行一名照管今胡松年尚在镇江可令就设水陆斋致祭沈与求曰自建炎以来将士未尝与金人迎敌一战今世忠连捷以挫其锋其功不细鼎曰陛下既亲总六师则第功行赏与他时不同上曰第优赏之庶几人知激劝必有成功乃诏＜日攵＞真除宣州观察使桷迁右朝奉大夫充秘阁修撰中奉大夫相州观察使解元落阶官为同州观察使武功大夫康州剌史呼延通为吉州剌史＜日攵＞等赏功在此月辛丑今联书之赵甡之遗史韩世忠奏通之功乞优异推恩授武功大夫吉州剌史世忠缴其告命再奏乞重赏通以劝将士遂落阶官按日历今年五月十四日癸亥武功大夫康州剌史呼延通升差浙东路兵马副都监依旧从军非因赏功始除遥剌也恐甡之所记有误 
庚子上次秀州北门外 
辛丑上次吴江县时知县事杨同裒供张以待乘舆之至民有一家当费三百缣者其人不伏又械系之御史张致远三上章论其扰民同竟罢去同三月庚辰放罢 
壬寅御舟次姑苏馆上乘马入居平江府行宫守臣孙佑进御膳其桌子极弊且有僧寺题识上不以为嫌他日谓赵鼎曰朕念往日艰难虽居处隘陋饮食菲薄亦所甘心若边境以清都邑既定迎还二圣再安九庙帝王之尊固在鼎曰陛下规模宏远如此天下幸甚上语在十一月壬子今并书之 故赠承事郎陈东欧阳澈并加赠朝奉郎秘阁修撰更与恩泽二资赐官田十顷赵鼎进呈韩世忠奏劄世忠劄子不知所奏何事当考因论建炎之初黄潜善汪伯彦擅权专杀寘二人于极典上曰朕初即位昧于治体听用非人至今痛恨之虽已赠官推恩犹未足以称朕悔过之意可更赠官赐田虽然死者不可复生追痛无巳中书舍人王居正草制曰呜呼古之人愿为良臣不愿为忠臣以谓良臣身荷美名君都显号忠臣已婴祸诛君陷昏恶呜呼惟尔东尔澈其始将有意于忠臣乎繇朕不德使尔不幸而不为良臣也虽然尔藉不幸不失为忠臣顾天下后世独谓朕何此朕所以八年于兹一食三叹而不能自已也通阶美职岂足为恩以塞予哀以彰予过使天下后世考古之君饰非拒谏之主殆不如是魂而有知享朕兹意 拱卫大夫明州观察使提举江州太平观辛彦宗充浙西江东宣抚司干办公事用张俊奏也 
癸卯武功郎王权为武略大夫贵州剌史武德郎许世安为武义大夫合门宣赞舍人录承楚之功也二人皆淮东宣抚司正将初命进秩二等世忠再乞推恩乃有是命 诏犒设随驾诸军一次时堂吏以下亦援泛海旧例各支犒设钱有至数十千者及侍御史魏矼自江上还奏言自临安至平江四日耳乘舟顺流有何劳苦虽曰激赏库支其实户部系省钱也乃命除三省机速房三省户房外皆克还焉矼奏请在十一月壬子 淮东宣抚使韩世忠奏准金部员外郎张成宪公文支给本军大礼赏本司未敢帮请乞依张俊下官兵体例支给许之旧例俊与杨沂中内二军赏给人三十千世忠与刘光世王＜王燮＞岳飞外四军人给二千有奇而已至是俊出为宣抚使故世忠援以为言初朝廷命成宪应副世忠军钱粮成宪言职事别无相干乞用公牒往来奏可自是总领钱粮官率用此例日历此月二十八日癸卯复置宗正丞等指挥非本年事盖重叠差误 
甲辰金右副元帅完颜昌召通问使魏良臣王绘相见旁有四人皆衣纱袍头巾球靴与良臣等同席地而坐昌问劳久之谕云俟三二日左元帅来议事毕画定事节遣汝等归良臣退接伴官李聿兴问沈元用在否盖聿兴晦同年进士故也聿兴又言今年本朝试进士张炳文侍郎出天下不可以马上治赋丞相问何意张云事见前汉陆贾传丞相命以番书译贾传而读之大喜遂进张两官绘以久未得归乃为书献昌大略言顷蒙丞相都元帅惠书许以立国尔后江南三遣使未获成命聿兴不肯受聿兴又言其国制度并依唐室因及蔡靖宇文虚中事久之王绘绍兴甲寅奉使录云聿兴言自古享国之盛无如唐室本朝目今制度并依唐制衣服官制之类皆是宇文相公共蔡大学并本朝数十人相与评议绘问蔡大学见任答云见任乾文阁待制他儿子蔡松年见在三太子处作令史近来本朝又在于燕山府用一万贯钱买一所宅子蔡大学云尤胜如他汴京宅子又曰丞相得宇文相公真是欢喜尝说道得汴京时欢喜犹不如得相公时欢喜如今直是通家往来时复支赐宅库里都满也于是右副元帅昌在泗州右都监宗弼在天长左副元帅宗辅尚未至也 
乙巳淮西安抚使仇悆遣兵击金人于寿春府败之初亲征诏未至庐州众哗言弃淮保江悆得旨急录以示人人皆思奋且遣其子津间道告急上命为右迪功郎会敌进据寿春安丰悆遣兵出奇直抵城下与守将孙晖合兵击之敌战败却走渡淮官军入城翌日遂复安丰县仇津补官在十一月七日壬子计其离庐州则在未复寿春已前故附于此 
建炎以来系年要录卷八十一金人地名考证 
　 聂哷贝勒原书作聂儿孛堇卷一百三十五又作聂黎孛堇系一人并误今改正 
　　托卜嘉原书作挞也本卷后又作挞孛耶闼孛也并误改见卷五 
　　乌珠原书作兀术误改见卷一 
吉噜原书作揭禄误今改正 


●建炎以来系年要录卷八十二 
　　宋 李心传 撰 
　　绍兴四年十一月丙午朔中书门下省言近今江浙常平司预借买扑坊场净利钱一界亦恐奉行违戾乞令钤朿州县不得接便骚扰从之先是户部侍郎刘岑言费用不赀而豪右兼并之家累年坐收厚利止令预借一界亦不伤于人情至是又条约焉存此巳见借坊场钱事未见降旨本日当考刘岑所云此以十一月庚申岑申明劄子附入 武德郎合门宣赞舍人淮南东路钤辖权通判泗州刘纲就差知泗州时泗州已为金所据 诏淮南州军进奉大礼绢等并免先是和州言本州残破无所从出乞蠲免户部奏展半年中书舍人王居正言上之所取于百姓之物其名色虽不同然要之皆因其土地之所出民力之有余以助县官之费一也故朝廷当察民力之有无不当问所立之名色就其名色论之生辰及大礼进奉乃是臣子用致区区倾祝飨上之诚初非朝廷取于百姓之物若朝廷察见民力无所从出固合豫降指挥曲加慰谕以将来生辰或大礼不须依例进奉如此则君臣恩礼上下两尽朝廷既不能然至使州县自乞蠲免盖已非是矧又以系是进奉之物不许蠲免臣窃以为过矣兼和州申述本州残破无所从出事理显然伏望圣慈特与蠲免仍乞指挥户部今后淮南州军应有似此起发之物更切审度如见得合行除放不须令本处再三申请庶使恩意出自朝廷人知感悦疏奏从之 江南东路转运判官黄子游俞俟并贬秩一等初命二人应副刘光世军钱粮光世抵建康而二人皆不至帅臣吕祉奏国家艰难乃臣子尽瘁之时若人自为计专务全身保家朝廷何赖遂贬其秩命提刑司劾罪仍趣令之建康应副 
戊申胡松年自江上还入见上问控御之计松年曰臣到镇江建康备见韩世忠刘光世军中将士奋励争欲吞噬敌人必能屏护王室建立奇勋上曰数年以来庙堂玩习虗文而不明实效侍从台谏搜剔细务而不知大体故未能靖祸乱济艰难非朕夙夜留心治军旅备器械今日敌骑侵轶何以御之赵鼎曰臣等躬闻圣训敢不自竭驽钝少副陛下责实之意中兴圣政臣留正等曰太上皇帝可谓知备御之本矣备御在疆场而所以为备御者在朝廷朝廷不治疆场何恃圣训有曰数年以来朝廷玩习虗文而不明实效侍从台谏搜剔细务而不知大体诚非治朝廷之道也然太上皇帝知虗文细务之不足恃而以实效大体自图夙夜留心治军旅备器械诚得备御之道宜乎敌骑侵轶而有以待之也鼌错有言曰五帝神圣其臣莫能及故自亲事于法宫之中太上皇帝之圣德固非群臣所敢望其清光亲事法宫不免上勤宵旰然使当时辅相台谏之有人少有以上裨圣画备御之功又岂止于是也宣王内修外攘所以必得贤能为之任使为是故也 左朝奉大夫知广德军李健为江东淮西宣抚司参谋官用刘光世奏也 
　己酉侍御史魏矼自刘光世军前还监察御史田如鳌自张俊军前还并入见 诏故责授江州团练副使黄潜善更不追复观文殿学士提举西京嵩山崇福宫汪伯彦落职依旧宫观上既追赠陈东欧阳澈官职而中书舍人王居正言宰辅非才误国乱政求之自昔岂可胜诛然至于操鄙夫患失之心违臣无作威之戒使人主蒙拒谏之谤朝廷有杀士之名此而不诛何以为政潜善伯彦不学无术耻过遂非唯思固宠以保身务惩处士之横议致东与澈被此淫刑方其威命之行实为初政之累然自潜善伯彦得罪去位于今六年陛下喜闻謇谔之声包容狂直之士崇奖台谏询择刍荛导人使言不吝于爵赏于是天下晓然虽愚夫孺子咸知曏者东等之死非出陛下之心而忠臣义士扼腕共怒甘心于潜善等之日久矣今陛下尚轸渊衷痛自追咎使潜善魂魄有知犹思延颈就戮而伯彦躯干故在不识何施面目仰视君亲伏望特赐睿断将潜善伯彦无问死生重加贬削慰四海爱君慕义之心彰二子杀身成仁之志故有是命案宋史系十月壬寅 
庚戌诏承楚泰州水寨民兵并与放十年租税科役仍拨钱米赡之时承州水寨首领徐康潘通等遣兵邀击金兵俘女真数十既命以官寻又赐米万石是月甲寅拨江阴军米三千石赴水寨乙卯又拨三千石十二月丁亥又拨四千石今并书之 中兴圣政赵鼎曰陛下德泽如此人心益以固国祚益以长矣臣留正等曰两淮水寨之民正犹狭西之弓箭手河朔之保甲福建之枪仗手也无事则力田以自赡有事则固垒以相保县官拊之得其术使之因利乘便亦可以助官军掎角之势曩者金人入犯水寨之民颇能邀击其游骑而自卫其聚落及敌既退太上皇帝矜其忠而赈恤之德至渥也或闻当时淮上有司不能奉行太上之旨至招其小过而责偿官帑之所失以是苦之故甲申之警皆弃其寨栅载其器具漂流于江之南者久之此有司之罪也韩愈有言贼接界连村落百姓悉有兵器小小俘却皆能自防识贼深浅护惜乡里自备衣粮共相保聚贼平之后易使为农今日水寨正与此无异帅守部使者安可不遵太上皇帝之旨而劳来安集之哉 左迪功郎权华为左承奉郎以荐对故也 监察御史田如鳌言机事不密则害成比来未行一事中外巳传皆由省吏不密所致上曰由吕颐浩不知大体虽鬻食物人亦纵之入故事每漏泄赵鼎曰旧置中书枢密于皇城内如在天上人何由知自渡江屋浅而人杂自然不密乃诏应漏泄边机事务并行军法赏钱千缗许人告令尚书省榜谕 诏神武中军水军并令往许浦镇屯驻 
壬子手诏书朕以两宫万里一别九年觊迎銮辂之还期遂庭闱之奉故暴虎凭河之怒敌虽逞于凶残而投鼠忌器之嫌朕宁甘于屈辱是以卑辞遣使屈已通和仰怀故国之庙祧至于霣涕俯见中原之父老宁不汗颜比得强敌之情稍有休兵之议而叛臣刘豫惧祸及身造为事端间谍和好签我赤子胁使征行涉地称兵操戈犯顺大逆不道一至于斯警奏既闻神人共愤皆愿挺身而效死不忍与贼以俱生今朕此行士气百倍虽自纂承之后每乖举错之方尚念祖宗在天之灵共刷国家累岁之耻殪彼逆党成此隽功载惟夙宵＜叐＞履之勤仍蹈锋镝战争之苦兴言及此无所措躬然而能建非常之功必有不次之赏初诏具在朕不食言咨尔六师咸体朕意熊克小历载此诏在十月己卯今从日历系于此日自豫僭立朝廷以金故至以大齐名之至是始下诏声其逆罪焉此据熊克小历 殿中侍御史张致远乞车驾当议进发省罢营葺以系军民之心上曰朕置台谏本所以正阙失事有规戒未尝不乐闻昨日致远奏自吴江至中涂见称御前船不计其数此恐是诸司插一旗帜便为御前船可速行下几察禁止乃诏除军兵营寨外其余修葺去处并令孙佑不得应副如违官吏取旨重行黜责 吉州厢军曾方等谋为变牢城卒项胜告获之后以胜为保义郎 是日川狭宣抚司统制官杨从仪败敌于腊家城岳飞之取襄阳也朝廷命宣抚副使吴玠乘机牵制玠遣从仪以兵入伪地遇敌胜之明年二月癸卯奏到 
癸丑责授单州团练副使白州安置刘子羽放令逐便初子羽既贬会吴玠除川狭宣抚副使乃奏辞新命且言臣自绍兴元年收集散亡踏逐和尚原屯驻军马控扼敌路蒙宣抚使张浚差参议刘子羽冒锋镝出散关与臣商议边事子羽知臣愚鲁为可以驱策知和尚原地利为可以必守言之于浚遂差臣充秦凤路经略使专要臣措置战守捍御金人如钱粮器用之类子羽悉力应办殊无阙少因此原下之战屡破金人至绍兴二年冬臣又与子羽议和尚原距川蜀地远终恐粮道不继难以持久又于川口仙人关侧近杀金平选踏战地脩置山寨以备奔冲兼臣和尚原军马数目不多又得刘子羽所管成州及梁洋军马臣因而简练之于川口并力控扼至今年春金四太子等再领步骑十余万众攻犯杀金平血战累日敌兵败走仅保无虞此岂臣之功乃子羽知臣而荐拔之功也今蒙骤加异数望追还成命于浚与子羽少＜宀十见＞典刑上曰进退大臣蔽自朕志岂可由将帅之言况朕于浚既罚其过讵忘其功可听子羽自便上因言台谏论事虽许风闻湏要审实如排击人材岂无好恶若果务大体不指摘纤瑕细务强置人于有过岂惟阴德不浅亦可销刻薄之风成忠厚之俗赵鼎曰圣训广大如此言事官宜奉以周旋也中兴圣政臣留正等曰台谏人主之耳目盖欲裨聪明以助赏罚也倘徇已好恶以误人主之听俾赏罚不当无以服天下之心岂不辜人主委寄哉此太上皇帝欲励耳目之官至言阴德以警之此忠厚之至虽尧舜无以加任耳目者可不知戒乎 
甲寅左宣教郎太平州州学教授王言恭上书臣有愚计可以大助国用不唯不歛于民兼亦不拂人情不伤国体不失民信数月之间定有实效但臣管见事属至密疏远小臣不敢求对清光愿许臣暂至行在见宰执委曲陈之诏本州守臣取索所陈实封缴进 
丁巳手诏曰朕以逆臣刘豫称兵南向警奏既闻神人共愤朕不敢复蹈前辙为退避自安之计而重贻江浙赤子流离屠戮之祸乃下罪已之诏亲总六师临幸江滨督励将士然而兴师十万日费千金动众劳人惧所不免每一念此恻然疚怀尚觊诸路监司帅守与夫郡邑大小之臣夙夜究心以体朕意凡借贷催科有须于众者毋得纵吏并缘为奸凡盗贼奸宄輙生窥伺者务绝其萌毋令窃发其或乘时扰攘恣无名之歛容奸玩寇失机察之方致使吾民横罹困苦有一于此必罚无赦候军事稍定当遣廷臣循行郡国 执政奏遣神武中军统领官范温萧保率海舟至淮口以来邀击敌马上曰须令杨沂中遣统领官朱师闵统率以行令温等权受师闵节制盖欲犬牙相制决无他虞也保燕人温本山东义士故上训及之赵鼎曰此非臣等愚虑所及 武德感德军节度使开府仪同三司淮南东路宣抚使韩世忠言遇大礼恩乞长女封号吏部言世忠非见任宰执难以施行诏特依所乞 
戊午签书枢密院事胡松年兼权参知政事以沈与求按行江上故也时松江既有备商贾往来自如通泰出纳盐货如故上见士气大振捷音日闻欲渡江决战赵鼎曰退既不可渡江非策也金兵远来利于速战岂可与之争锋兵家以气为主三鼓既衰矣姑守江使不得渡徐观其势以决万全且豫犹不亲临止遣其子岂可烦至尊与逆雏决胜负哉于是遣与求按行江上与诸将议可否始知敌骑大集其数甚众与求回言沿江居民旋造屋为肆敌虽对岸略不畏之熊克小历载与求按行江上事于十一月庚戌已前注云据赵鼎事实修入不得其时事实言久之张浚来自闽中则知此事在浚未至之前也按日历十一月戊午有旨胡松年兼权参知政事候沈与求回日依旧是时孟庾在临安与求独为参知政事不容十余日始差权官当是与求出门而松年摄其事也今移附本日 是日金人陷滁州于是淮西江东宣抚使刘光世移军建康府淮东宣抚使韩世忠移军镇江府浙西江东宣抚使张俊移军常州 
己未资政殿学士提举万寿观兼侍读张浚知枢密院事浚之未至也左宣教郎喻樗说赵鼎除浚闽浙江淮宣抚使以为后图鼎大以为然及入奏上曰且在经筵亦可喻樗语录曰樗先受赵鼎辟为川狭都督府属官既罢行因过平江见鼎曰相公此举未知果有万全之计或赌釆一掷也鼎曰亦安保万全事成幸甚不成遗臭万代矣樗曰张枢密在福今只召之恐逡巡未至若直除闽浙江淮宣抚使不许辞免则命到之日便有府库军旅钱谷枢密来路即我之后门也鼎大以为然明日入奏久之上曰且在经筵亦可浚请遣岳飞渡江入淮西以牵制金兵之在淮东者上从之及入见上问鼎浚方略如何鼎曰浚锐于功名而得众心可以独任于是上复用之 诏平江府城内舟船輙留灯火者如开封府本法断罪以右司谏赵霈援临安已得旨有请也临安指挥未见本年月 
庚申诏防江诸军赐燕准备将已上并预坐遣刑部尚书章谊押伴熊克小历今年十月书是月枢密都承旨章谊为户部尚书此盖承户部题名之误谊今年七月自都承旨除刑书十二月兼权户书明年正月正除今各附本日 
辛酉观文殿学士提举临安府洞霄宫李纲言今伪齐悉兵南下其境内必虗傥命信臣乘此机会捣颍昌以临畿甸电发霆击出其不意则伪齐必大震惧呼还丑类以自营救王师进蹑必有可胜之理非惟牵制南牧之兵亦有恢复中原之兆此上策也朝廷或以兹事体大则銮舆驻跸江上势须号召上流之兵顺流而下旌旗金鼓千里相望以助声势则敌人虽众岂敢南渡仍诏大将率其全师进屯淮南要害之地设奇邀击绝其粮道贼必退遁保全东南徐议攻讨此中策也万一有借亲征之名为顺动之计委一二大将捍敌于后则臣恐车驾既远号令不行敌得乘间深入州县望风奔溃其为吾患有不可胜言者矣此最下策也往岁金人南渡利在侵掠既得子女玉帛时方暑则势必还师今伪齐使之渡江而南必谋割据将何以为善后之计哉今日为退避之计则不可朝廷措置得宜将士用命则安知敌非送死于我顾一时机会所以应之者如何耳望降出臣章与二三大臣熟议初张浚之谪福州也纲亦寓居焉浚服其忠义除前隙更相亲善及浚召入纲因以奏疏附之执政进呈上曰纲去国数年无一字到朝廷今有此奏岂非以朕总师亲临大江合纲之意乎所陈亦今日急务可降诏奖谕既而纲闻上幸平江又条陈宜防备者有四曰生兵曰海道曰上流曰四川至于保据淮南调和诸将增置禁卫广备粮食措置战舰水军及经画杨么凡十事以告辅臣 直秘阁知平江府孙佑为广南东路提点刑狱公事佑言仇怨交攻身既危殆乞一待次差遣故以命之翌日复令如旧佑言仇怨交攻事当考 
壬戌诏诸司见占客船并令日下放还违者抵罪张浚之出师也多夺取士民舟船如被寇盗此据赵甡之遗史而诸司所占又以准备迁移为名拘留不已言者虑其失业故条约之 
癸亥龙图阁直学士新除都督府参谋官折彦质为枢密都承旨星夜兼程前来供职降充集英殿脩撰知鼎州程昌＜宀禹＞复徽猷阁待制充都督府参议官 权礼部侍郎唐煇自昆山入见请令沿江守令赒恤淮南士民之渡江者仍许借官屋以居从之 武经郎前知济州兼管内安抚司公事杨圭为武功大夫荣州刺史兼合门宣赞舍人圭初以子弟所授官后仕刘豫至是来归自言失武经郎已上告敕朝廷因其所称而命之遂以圭知邵州圭除郡在是月辛未 是日淮西宣抚司统制官中亮大夫同州观察使知兰州王德与敌遇于滁州之桑根败之生擒十余人赴行在后录其功进德官五等将士受赏有差明年二月丙申赏功 
甲子手诏曰张浚爱君爱国出于诚心顷属多艰首倡大义固有功于王室仍雅志于中原谓关中据天下上游未有舍此而能兴起者乘敌首胜之后慨然请行究所施为无愧人臣之义论其成败是亦兵家之常矧权重一方爱憎易致远在千里疑似难明则道路怨谤之言与夫台谏风闻之误盖无足怪比复召浚寘之宥密而观浚恐惧怵惕如不自安意者尚虑中外或有所未察欤夫使尽忠竭节之臣怀明哲保身之戒朕甚愧焉可令学士院降诏出榜朝堂先是浚上疏辞免除命且言臣以浅薄之姿偶缘遭遇寖获使令仰惟陛下任之太专待之过厚而有怨于臣者窃毁之备至有求于臣者责望之或深上赖圣智之独明乾纲之自断保全微迹不为废人夫以失地丧师累年无成臣之罪恶臣岂不知至于加臣以大恶之名陷臣于不义之地隳臣子百世之节贻孀亲万里之忧言之呜噎痛陨无巳训词所戒传之天下付在史官臣复何颜敢玷班列赵鼎因言陛下幸听臣言骤用浚恐台谏未悉必至交攻非陛下断自宸衷无以息众议故有是诏 诏左承直郎两省西路安抚司干办公事吴■令引对■建康人以荐者得召见而合门下著令初上殿臣僚具名衔随事申三省枢密院审察乃命先审而后对■言万骑所过虽膳羞亦无所取而掊克贪墨之吏转以应副军期为名裒歛钱物动以万计官收六七吏取三四愿下明诏非朝廷指挥自以军期科率者借无侵盗并坐赃罪虽有朝旨因而骚扰者重寘典宪诏诸路漕臣觉察遂以■为左通直郎将作监丞■奏疏降旨及改官在是月戊辰除监丞在十二月丙辰 建州禁卒江胜与其徒谋劫库兵以叛为军士叶荣所告守臣江少虞捕斩之后以荣为保义郎 
乙丑湖北荆襄潭州制置使岳飞言襄阳等六州归业人户全阙牛种乞量借官钱俟起税日分四科随税送纳又乞支降钱米养赡官兵修葺城壁楼橹应官私欠负并行蠲放州县官到罢各转一官选人改合入官仍以招集流亡多寡为殿最诏赐飞度牒二百道为赡军修城之费其余皆从之 
丙寅遣内侍李肖往刘光世岳飞军汪浩往韩世忠张俊王＜王燮＞军抚问将士家属仍赐钱有差三宣抚军各万缗岳飞三千缗王＜王燮＞二千缗初河东忠义军将赵云尝出兵与敌战至是敌执其父福及母张氏以招之且许云平阳府路副总管云不顾遂杀福囚张氏于绛州久之云间道奔岳飞军中既而飞遣云渡河云因击曲垣县复取其母飞以为小将此据绍兴十二年六月丁丑云自叙状增入盖今年十一月二十一日事故附于此 
丁卯上谓执政曰朕与大臣论事稍有不合便轻为去就何也张浚曰事有可行有不可行陛下一言之漏言者意其好恶因有论列不得不为去就上曰君臣之间当至诚相与勿事形迹庶可同心协德以底于治朕于三四大臣皆当分委张俊专治军旅胡松年可专治战舰浚曰仁宗时亦尝委范仲淹韩琦分事而治言者数以为辞不旋踵报罢上曰今日之事若不专责无由办集将来如财用亦须委一大臣中兴圣政臣留正等曰相得于内则可相忘于外故至诚不必事形迹此自古圣君贤相相与之羙事伊尹曰惟尹躬暨汤咸有一德先其身而不以为嫌周公曰孺子其朋孺子其朋以朋指其君申言之而不以为过是数者若责以形迹无乃有大不然者乎惟其相得之深故一切相忘而不论太上皇帝于君臣之间欲其至诚相与勿事形迹臣窃谓此自古帝王之用心非后世所及也昔魏郑公以事形迹戒太宗今太上皇帝乃以事形迹戒其臣太宗贤君也视太上皇帝之圣德其不侔如此臣谓非后世之所及信矣 
戊辰赵鼎言臣等商议望陛下降一诏书开示从伪之臣势不获已他日来归亦不加罪如张孝纯李邺子弟服在近僚可见陛下恩意上曰中原陷没致士大夫不幸污于僭逆皆朕之过又谕卿等为社稷大计不厌反复熟议鼎曰臣等夜以继日惟恐智虑有不及又岂敢不勉浚曰前此庙堂事多是商量不合至有一事各持其说数日不决者上曰赵鼎刚正可与同心腹如向来议论使事席益来朕前终无一言胡松年曰益非不晓达但恐怀奸自私尔上曰君臣相与当以至诚一有容私其间事功何由济邪十二月丙戌降诏如鼎请 
己巳右从事郎程晟为江东淮西宣抚司准备差遣用刘光世奏也晟颐孙已见 盗区稠攻乐昌县广东兵马钤辖韩京遣统领官赵焕捕斩之既而为余党所逐马陷淖焕死于阵后赠二官录其家一人焕赠官在明年闰三月辛未 是夜淮西宣抚司选锋副统制王师晟亲兵副统制张琦合兵复南寿春府执伪知府王靖诏赐师晟金带后录其功二人各进官四等将士受赏者二千九百九十六人师晟等明年二月己丑转官 
庚午上按神武中军射士于内殿召宰执赵鼎张浚胡松年权主管殿前司公事刘锡命坐赐茶 吏部侍郎兼直学士院兼侍读孙近言伏见朝廷以边警未宁专意戎事凡常程庶务一切罢止臣窃谓多事之际搜求人材可与图事揆策折冲御侮者正今日所急与夫内外刑狱待报而决者不唯凝寒之月淹系可悯亦恐非所以感人心召和气也欲望申诏大臣凡人材之可用者以时采擢使赴事功而具狱之当决者且令一面断行苟刑名文牍之烦不欲以费庙堂日力则刑部长贰许按格法权宜裁决其有甚可疑者乃以上闻庶几不废内修政事之意从之 诏岳飞母太恭人姚氏特封荣国太夫人庐山东林寺僧慧海赐号佛心禅师初飞遣本军提举事务武功大夫刘康年来陈乞襄汉功赏而康年用飞备纸乞奏子雷文资等三事朝论以奏文资为不可余皆许之其后飞言臣近蒙恩以收襄汉功宠加旌节臣具恳辞不敢祗受敢谓康年于国家多事之际輙以私门猥琐希求恩宠望寝前命仍将康年正朝典诏飞母封号系特恩余令改正康年依冲替人例其所得襄汉功赏仍夺之飞奏至在明年正月壬子 
辛未左朝奉大夫提举江州太平观李弥大复徽猷阁待制知静江府 起复秘阁修撰知岳州程千秋移知鼎州左朝奉郎张觷知岳州上览除目问觷才术如何赵鼎曰闻其能办事上曰不须更问某人荐惟才是用胡松年曰朝廷用人不可不慎用一君子则君子进用一小人则小人进上曰君子刚正而易疏小人柔佞而易亲朕于任用听察之间不敢少忽也 右司谏赵霈请命有司条具一岁钱谷出入之数裁节浮费上曰此疏极关治体过防秋便可施行胡松年曰使论事之臣每如此何患不能协济中兴正恐敌骑既退国家暂安虚文细务又复出矣上曰赵鼎记此可为戒中兴圣政臣留正等曰唐李吉甫始部录元和国计著为成书本朝因之丁谓著景德会计录田况著皇祐会计录蔡襄著治平会计录苏辙著元祐会计录皆所以总括国计杜失谩制丰耗量入为出也太上皇帝因谏臣之言以谓此疏极关治体惜当时未有能推行之者神圣嗣兴以恭俭先天下比命计臣置版籍以总四方之赋计其入则尽矣量入以为出则会计之书不可以不作也愿诏诸儒踵成之 直徽猷阁两浙转运副使李谟言平江今岁苗米三十四万石而逃田开阁四万余灾伤减放八万余平江最系上色肥田岂有逃绝若干之理又虑检放不实乞下宪司委官覆实如所委官隐蔽许监司互察先是谟言浙路上供稽缓乞秀湖州平江府委谟督责紧切催纳故有是请户部乞许之中书舍人王居正言陛下仁恤百姓之心形于诏旨行于赦令四方守令固未必能上体圣意使实惠及人今州县一有开阁逃田及检放灾伤去处则监司便指以为官吏作弊欲寘之于法臣窃以为非陛下本意兼恐提刑司及所委官观望保明不实抑勒敷纳为害不细望追寝今降指挥从之 左朝议大夫知和州皇甫彦丁忧特起复时和州为金所破彦率军民据守麻湖水寨淮西宣抚使刘光世遣摧锋军统制赵秉渊统领官杨贵将其军民乘舟南归秉渊等因纵火大掠士民仓猝引避水阔舟小沉溺甚众彦之金帛妓女皆为所夺明年正月壬子行遣知枢密院事张浚往镇江视师时金人于滁上造舟有渡江之意赵鼎密为上言今日之举虽天人咸助然自古用兵不能保其必胜计当先定事至即应之庶不仓猝万一金人渡江陛下当亲总卫士趋常润督诸将乘其未集并力血战未必不胜或遏不住则由他道复归临安坚守吴江敌亦安能深入臣与张浚分纠诸将或腰截或尾袭各据地利时出扰之敌亦不敢自肆惟不可闻渡江便退即诸将各自为谋天下事不再集矣主管殿前司公事刘锡神武中军统制杨沂中见鼎曰探报如此驾莫须动鼎曰俟敌已渡江方遣二君率兵趋常润并力一战以决存亡更无他术锡等同声曰相公可谓大胆鼎曰事巳至此不得不然二君随驾之亲兵也缓急正赖为用岂可先出此言锡等乃退 是日金左副元帅完颜昌遣通问使魏良臣王绘归行在平旦良臣等行接伴官李聿兴谓曰侍郎归矣如聿兴等何时得离涂炭叹息久之行二里许昌拥三百余骑相遇于涂问难再三良臣等答昌如初见聿兴之语昌言既欲讲和当务至诚不可奸诈况小小掩袭何益于事如欲战先约定一日两军对敌则可我国中祇以仁义行师若一面讲和又一面令人来掩不备如此恐江南终为将臣所误如向来大军至汴京姚平仲劫寨事可见本朝事体秦桧皆知若未信且当问之良臣等以此来有上大金皇帝表二圣二后表丞相元帅物录六封乞留军前译者云大金皇帝表可留他书持去战而败录中物固非我有即胜讵止须此物遂授良臣等以左副元帅宗辅书已上并据王绘绍兴甲寅通和录又为良臣言当以连州以南王尔家为小国又索金帛犒军其数千万良臣等受书遂自镇江赴行在金人言连州以南等语据张浚行状云尔按金人前后书辞止欲画江为界与此不同王绘语录亦无此说更当详考 
　壬申上谓大臣曰朕于群臣或因其行事或因其献言每料度曲折十亦得五但恐太察不敢见于所行耳 左从事郎新潭州州学教授钱秉之特改合入官秉之避地广西用赵鼎荐对而有是命后三日殿中侍御史张致远言陛下亲乘戎辂总师拒敌此正汉高延郦食其光武纳寇恂之时顾虽韦布卒伍苟有才术足以排难解纷亦当听用使群心耸动共赴功名之会而乃陈谊无闻改秩罢去臣意朝廷祇以既降上殿指挥不可中辍既已引见登对例合推恩此岂今日所宜为耶当拯溺救焚之时袭承平优暇之轨在朝廷一时施设因成文具使臣下沿例获赏何以劝功愿陛下于延访之际稍从慎简其人才足以任事议论足以戡时者亟加委用令得摅发所蕴以风厉其余否则放令自便无徒启侥幸之门长奔竞之风赏罚二事在军旅之际所系甚大惟陛下无轻用之天下幸甚疏奏从之 
癸酉直秘阁韩之羙通判全州之羙守德安召还而有是命是夜魏良臣等至常州见浙西江东宣抚使张俊 
甲戌夜良臣等至许市遇知枢密院事张浚于舟中良臣等具告以金人所言且谓金有长平之众浚谓曰欲同诣行在徐思之恐人疑惑乃密奏使人为敌所訹切不可以其言而动又勿令再往军前恐我之虚实反为所得浚遂疾驱临江召韩世忠刘光世与议且劳其军将士见浚来勇气自倍浚部分诸将遂留镇江节度之 


●建炎以来系年要录卷八十三 
　　宋 李心传 撰 
　　绍兴四年十有二月乙亥朔辅臣奏事上因论祖宗创业艰难未尝不以躬俭为天下先盖俭则不妄费不妄费则征求寡而民心悦此所以得天下也赵鼎曰仁宗皇帝时大臣尝入寝殿问疾见帝盖旧黄絁被宫人取被覆其上然亦黄絁也躬俭如此故仁恩渗漉四十二年号称至治至今虽田夫野老言及必流涕沈与求曰臣闻元德皇后尝用销金缘皂襜太宗皇帝怒曰近日宫中用度不足皆缘皇后奢侈所致以此见祖宗以恭俭得天下自是家法上曰宣和以来世习承平之久奢侈极矣驯致祸乱可不戒哉 右奉议郎浙西防托司提点官鲍贻逊罢上之出视师也置防托司于临安府而以贻逊与左朝奉郎孙邦同领之至是监察御史张绚言贻逊追集乡民聚于寨栅人苦其扰邦不以为是为贻逊所辱郡守梁汝嘉置酒和解之士民骇怪故贻逊遂罢防托司事始不见因此表出之 尚书吏部员外郎魏良臣合门宣赞舍人王绘自金国军前还入见良臣等至平江见辅臣巳金部员外郎吴并问金兵众寡绘曰据所见不及二万人而谍报及金人自言以谓四路各十万人然未尝见也日午对于内殿上问劳甚渥且询敌势绘举冒顿匿壮士健马故事为对且言愿勿轻此敌翌日绘即乞致仕许之既而赵鼎召良臣问四路之数良臣曰此副使为吴郎中言之若所闻审的则必奏陈时良臣等既为张浚所斥而侍御史魏矼亦言朝廷前此三遣和使而大金继有报聘礼意周旋信言可考顷复专使寻好未有衅隙兹乃伪刘父子造兵端本谋窥江初无和意使人未见国相报书来自近甸此而可信覆辙未远今大兵坐扼天险援师舣舟上流精锐无虑十万彼伪刘挟金为重签军本吾赤子人心向背久当自携持重以待之轻兵以扰之吾计得矣昔曹操降刘琮得其水军人船合八十万径下江陵吴之议者咸曰曹公豺虎也然托名汉相挟天子以征四方今日拒之事更不顺且将军大势可以拒操者长江也今操得荆州水陆俱下此为长江之险巳与我共之矣而势力众寡又不可论不如迎之独周瑜引兵与刘备并力以逆操败之赤壁今刘豫挟金以叛视操孰顺敌众深入泽国视操孰强而岳飞在江西吴玠在秦陇形势又孰得更欲听其诡计惰丧士气拱手以受其弊非臣所喻也昔新垣衍说赵帝秦鲁仲连折之有曰是使三晋之大臣不如邹鲁之仆妾秦军闻之为却五十里臣久诵斯语不胜愤懑惟陛下为宗社生灵之重仰顺天意俯从人欲饬励诸将力图攻守上甚纳其言矼疏不得其日且附良臣入见之后王绘乞致仕据绘甲寅录云耳日历无之六年四月三日自武显大夫合门宣赞舍人落致仕充湖南制置大使司属官 是夜淮东宣抚司正将许世安王权劫敌栅于真州之东北获数十人 
丙子赐赵怀恩陇右郡王印 
丁丑左朝请大夫知江州陈子卿为湖北制置使司参议官用岳飞奏也后二日执政进呈韩世忠辟官属上曰诸将所辟官属稍正当则能裨益其军政傥非其人往往生事虽朝廷用人亦然书称侍御仆从罔非正人况其他乎沈与求曰致治之道在积贤耳左右前后皆薛居州则邪枉之徒自然远矣天下安得不治 
是日吏部侍郎孙近礼部侍郎唐煇中书舍人王居正权户部侍郎刘岑同班入见以敌骑临江也戊寅侍御史魏矼殿中侍御史张致远右司谏赵霈同班入见时侍从台谏扈驾平江止此 右迪功郎楚州录事参军权盐城县令刘舜士为右承务郎知县事先是舜士率吏民守境捍御又拒敌檄不从故有是命舜士言道梗无粮乃赐钱二千缗米五百斛诏盐城权隶秦州赐钱米在庚辰隶秦州在辛巳 
己卯刘光世奏统制官王德获伪承节郎定远县主簿朱从上命释之既而曰诸将方与敌人对垒今献俘輙释之恐其意怠勿杀可也赵鼎曰此皆吾民诚不必杀遂付神武中军仍给五人衙官券十二月丙申给券 布衣王苹特补右迪功郎苹侯官人通春秋舍法既行遂不就举至是寓居吴江守臣孙佑言其素行高洁有忧时爱君之心召对补官后四日赐进士出身除秘书省正字上谓辅臣曰苹起草茅而议论进止若素宦于朝大抵儒者能通世务乃为有用 
知湖南制置大使席益乞依李纲例于所在州军寄造酒又言本路阙官去处省部巳下差下人未到间乞依折彦质例许臣选委权摄及奏辟一次许之庚辰中书舍人王居正言州郡公使造酒命官限年之任祖宗之法悉有定制昨李纲知潭州乞于所在州军造酒既不指定路分又无所造石数是潭州得于天下州军不限石数造酒今益乞依纲公议以为不可初纲知潭州应朝廷所差官并不令赴任自行辟置自后彦质继之乞省部巳差下人未赴任间许时暂差人权摄如一季内未到即许审量奏辟比之李纲巳极忠恕所以朝廷姑从其请兼彦质到任之初系经马友钟相残破未久本路全然阙官是时权宜奏辟理或当然今湖南州县稍巳就绪而益乞依彦质例辟官公议亦以为不可欲望详酌将益所乞造酒且依彦质就潭州寄造月不得过三十石其辟官候踰年依条不该赴任之人许行奏辟庶几稍近人情从之 
辛巳刑部尚书章谊往江上押燕犒军还入见 命行宫留守司中军统制王进以所部屯泰州防托通泰应援淮东水寨权听帅司节制上召进入对而遣之 秘阁修撰淮东宣抚司参议官陈桷丁母忧诏起复 伪齐保义郎刘远特补忠翊郎远同州人从刘麟入寇与其徒六人自盱眙脱身来归皆录之其伪告令所属焚毁 
壬午诏知宿迁县刘泽等并各转一官泽之来归也徐俯在枢筦欲斩其首送刘豫赵鼎以为不可至是始褒录焉事祖巳见四月丙午 
乙酉直龙图阁新知永州胡寅试起居郎尚书左司员外郎兼权给事中晏敦复为中书门下检正诸房公事 朝请郎通判漳州江跻守司农少卿跻先坐秦桧党斥去至是赵鼎用之 
丙戌赐伪齐右丞相张孝纯伪知兖州李俦手诏曰朕惟强敌侵轶迫朕一隅叛臣乘时盗据京邑惟尔士大夫蒙被德泽服在周行其肯失身伪庭事非其主顾迫胁使然有不得巳者朕甚痛之故若孝纯俦等内外亲属不废禄仕每饬有司各加存恤朕之于尔厚矣尔尚忘之邪其能洗心易虑束身来归当复其爵秩待遇如初朕方布大信以示天下言不尔欺有如皦日他日孝纯与伪尚书右丞李邺论及本朝邺曰死无所惮但恐如陆渐之祸恶名终不可免尔孝纯乃止此据孝纯所上书附见陆渐事见二年六月戊戌 是夜月犯昴太史以为敌灭之象上以谕辅臣胡松年曰天象如此中兴可期上曰范蠡有言天应至矣人事未尽也更在朝廷措置如何耳赵鼎曰当修人事以应之上语在是月庚寅 中兴圣政臣留正等曰天理人事初无有二人事尽矣天理无有不应者人事未尽而独言天理亦悖矣然而天心仁爱人君常先事而为之兆有所宜祸则戒以灾异有所宜福则开以祯祥戒以灾异欲使之惧而知改开以祯祥欲使之勉而知遂苟惟睹灾异而莫知改睹祯祥而莫之遂是直不知天意之所在而以人事自弃者也如是则离天人而为二其失远矣太上皇帝因论太阴犯昴有灭敌之象举范蠡之语以晓臣下曰天应至矣人事未尽也更在朝廷措置如何因天象而益修人事可谓善承天意也哉 
　丁亥参知政事沈与求以兄归安县主簿梦求有公事定夺乞去位避嫌上不许 资政殿学士知福州张守言臣闻韩世忠所献敌俘巳就戮于嘉禾远近欣快不谋同辞然臣窃谓凡所献俘若使皆是金人或他国借助则宜尽剿除俾无遗育至于两河山东诸路之民则皆陛下赤子也刘豫驱迫以来必非得巳若临阵杀戮势固不免至于俘执而至容有可矜臣妄意以谓凡所得俘内有签军则宜谕以恩信以示不忍杀之之意若可特贷而归之或愿留者亦听其便不惟得先王胁从罔治之义而刘豫之兵可使自溃后虽日杀而驱之使前将不复为用矣＜锍-釒＞奏诏奖之 端明殿学士荆湖南路安抚制置大使知潭州席益落职降充安抚使初命枢密都承旨马扩为江西沿江制置副使屯武昌而令益遣统制官吴锡一军受扩节制至是枢密院言凡三十一次劄催未肯发遣故谪之仍命锡星夜兼程之武昌如违并寘典宪马扩除江西制置副使不得其日按扩以十月丁亥方除密旨去此恰六旬而益责词乃云令下七十日之间乃在扩未召对之前不知何也赵甡之遗史云诏拨吴锡崔邦弼两军付马扩益不奉诏此亦误今从日历 按史马扩以辛巳除置副 
初张浚至江上令淮东宣抚使韩世忠募军民王愈王德持书抵右都监宗弼所为言张枢密巳在镇江金人问愈吾闻张枢密巳贬岭南安得在此愈出浚所下文书见浚书押色动即以右副元帅昌书约日索战戊子愈等持昌书至行府浚言于上并补承信郎此以日历及浚行状参修日历云愈等于今月十四日回赍到右副元帅回书十四日戊子也行状以为乙未今从日历愈德补官在此月癸巳吏部员外郎魏良臣乞从便许之 
己丑权淮东安抚司公事赵康直劾泰州兵官任显不伏使令巳械送有司乞行窜责上曰康直既权帅事自合施行尝记朕为元帅时有一部将醉入酒家坏其盆盎朕捐白金偿之而斩部将枭其首自此更无一人犯令者大抵用兵当以威信为先 命都督府右军统制李贵以所部屯福山镇按史系戊寅日 郢州防御使利州路马步军副总管权知兴元府兼管内安抚使田晟为护国军承宣使邠州观察使永兴军路经略安抚使权知利州兼本路安抚使郭浩为彰武军承宣使武功郎姚仲为拱卫大夫开州团练使降授武翼大夫郭仲复右武大夫文州剌史武翼大夫吴胜为右武大夫合门宣赞舍人皆用杀金平之功也先是川狭宣抚使王似副使卢法原第其功自晟巳下诸将凡九十三人皆进秩至是遂申命之似法原诸子亦以劳进秩二等而吴璘杨政优异推恩者不与焉 
　 庚寅处州雄节卒陈转特补保义郎时守臣耿延禧简兵以备调发而军士谢绍叶新言即敌至斩延禧以顺畨为转所告论死故录之 
辛卯上谓辅臣曰韩世忠近以鲟鱼鲊来进朕戒之曰朕艰难之际不厌菲食卿当立功报朕至于进贡口味非爱君之实也已却之矣 集英殿修撰知庐州仇悆升徽猷阁待制录守城之功也 
壬辰湖北制置司统制官牛皋徐庆败敌于庐州时敌增兵复犯淮右仇悆尽发戍军千人拒之既而败北无一还者遂求救于湖北制置使岳飞遣皋庆率二千人往援庆飞爱将也是日皋庆以从骑数十人先至坐未定斥堠报金人五千骑将逼城皋即与庆出城谓敌众曰牛皋在此尔辈胡为见犯乃展帜示之敌兵失色皋舞矟径前敌疑有伏即奔溃皋率骑追之敌自相践死余皆遁去时淮西宣抚使刘光世亦遣统制官张琦至庐州城下又遣统制官靳赛至慎县而还悆叹皋之功以书谢飞盛称其勇飞不悦移其功以畀庆后庆以奇功自武功郎径迁武功大夫开州剌史而皋止进二官此以徐梦莘北盟会编熊克小历参修但梦莘所云皋以十三骑袭敌军五十里又云畨伪大军十余万去庐州百余里而屯一夕皆遁此则未足据也畨伪军退自是粮乏不支非因庐州之败据岳飞奏功状称实接战立功官兵五百四十六人虽未免泛滥在其中然亦不止于十三骑明矣状又称追逐敌兵三十余里今但云率骑追之庶得其实皋庆明年二月推恩 殿中侍御史张致远言知和州赵霖知洪州分宁县陈敏识知建昌军方昭皆前有死守之功后坐文致之罪见被废黜臣请为陛下言之和州自李俦纳款之后水寨民社以霖为请霖在江东间关赴难悉力措画数与敌斗屡拒他盗不废耕植官私就绪冠于他郡民到于今称之继缘幕官私书时相移怒遂以按发属郡用为互论狱司深文止坐公笞霖之非辜亦巳明矣敏识当金人初渡大冶道出武宁所遇迎降祸不再计分宁距武宁百里而近父老列状愿归城于敌帅以保全乡井敏识披胸示之示以先死率众据险迄免侵轶县之奸侠有欲乘间啸乱者谲诱而杀之一邑赖以安堵侨寓士夫述其状邻路监司上其功既尝进秩擢用偶挟私怒者得路托为＜锍-釒＞论遽送岭外监当借使不足为功又何罪之有昭守建昌苖傅之余党韩世清者首残邵武以众数千径犯军城官吏军民尽欲逃去昭以六十口为质揭榜通衢敢言去者以军法从事率众婴城亲督守备贼围而攻之矢石雨集凡六昼夜昭鼓众益厉攻者死伤十三四一夕遁去遂陷临川盖自通判而下咸被赏典独昭未与是冬昭以敌在临川遣人约赍降书相去一驿之间虑为军民胁持既不可从又不能死乃以军事委倅谒告宁亲继而论罪编置屡经恩霈无路自明今霖罢处祠馆敏识与昭尚在罪籍臣若不为伸理非惟上负圣明耳目之寄且使朝廷有忽功记过之失无以劝效死守节者伏望睿断霖等巳往之过录霖等未报之功量材叙用以为众劝亦今日之急先务也敏识时为降授右朝散郎先讼枉于朝得旨改正霖为左中奉大夫直徽猷阁奉祠家居乃诏霖与郡昭改正命下而霖已卒矣十二月壬寅赵霖守本官致仕 
癸巳殿中侍御史张致远言朝廷不当除授差遣以妨军务上曰言者欲大臣专意军务诚知所先傥因间隙莫不妨除授否比闻士大夫远赴行在而吏部既不注拟往往贫困无以自存朕用恻然赵鼎曰向者车驾亲巡海上犹有差除恐于今日未宜遽废胡松年曰言者但当论除授当与不当耳上曰艰难之际岂可使士大夫失职 浙西江东宣抚司统制官张宗颜与敌战于六合县时金人濒江犯宣化镇出没踰月张俊遣宗颜潜渡江出金人之背与战不胜诈为捷书以闻此据赵甡之遗史日历张俊曰张宗颜于六合县掩杀敌兵不计数目生擒七十余人夺到马二十余匹 是日承州驰潭水寨首领仲谅遇敌于山阳获七人 
甲午武功大夫忠州团练使神武中军左部统领范温添差江南西路兵马钤辖抚州驻劄罢从军 
乙未上曰敌马近在淮甸而将士致勇争先至于诸路守臣亦翕然自效顾赵鼎曰此乃朕用卿等之力鼎曰尽出圣画臣等何力之有然大敌在前方惧无以塞责近日连南夫张守皆有奏牍应办军须钱物曾不愆期上曰自古国家用贤则治若警奏初闻而朕或为退避之计江浙巳邱墟矣 诏陈献兵书进士叶汝舟赐帛二十匹 
丙申淮南东路转运判官郭楫罢先是上命漕司以米万石济接水寨民兵及是旬而未有颗粒至者侍御史魏矼言楫不才慢命赵鼎亦奏斥之上曰今日大敌在前欲臣下趋事赴功不可不大明赏罚有赏而无罚是犹有春夏而无秋冬也万物之生何由成实故楫遂罢 提辖榷货务都茶场郭川等请今临安府本务将每日入纳钱三分之一桩还见钱关子仍俟客人身到乃给许之时朝廷降见钱关子为籴本而川等言未有关防故有是请焉日历无此今以明年正月十三日章谊劄子所云修入但降见钱关子充籴本月日前此未见是必与明年二月张绚所奏相关当考 
　丁酉侍御史魏矼言日食正旦乞下有司讲求故事上曰日蚀虽是躔度之交术家能逆知之春秋日食必书谨天戒也矼之言良惬朕意宜下有司讲求故事凡可以消变者悉举行之沈与求曰日蚀虽躔度可推然日为阳类至于薄蚀则人君所当恐惧修省以应天变 川狭宣抚副使吴玠奏夏国主数通书有不忘本朝之意及折可求族属列衔申玠云见今训练士马俟玠出师渡河即为内援击敌上报国恩上曰此皆祖宗在天之灵扶佑所致亦有以见人心同愤也 
戊戌知枢密院事张浚奏捍御敌马次第且言久相持恐其别生奸计已与诸将会议凡可以克敌者无不为也上曰浚措置如此敌必不能遽为冲突沈与求曰晋元帝时兵力未强然石勒寇寿春帝集将士相持三月其下至有劝降者王导拒之敌远来久相持非其利也上曰朕得浚何愧王导 浙西江东宣抚使张俊奏张宗颜过江击敌马获捷事上曰俊每言不敢虚奏边功恐坐冥报尝有方士谓俊曰王渊坐误国之罪为阴司治之备极惨毒朕未尝信方士之说果有之乎赵鼎曰臣在金陵闻韩世忠之言大略与俊合然渊之罪在杀巳降松年曰秦皇汉武信方士之说卒乱天下此可以为戒上曰国将兴听于民将亡听于神史嚚之言是也上又曰死生数之大常方士岂能损益 责授单州团练副使刘子羽复右朝散大夫提举江州太平观时吴玠复辞两镇之节且言子羽累年从军亦薄有忠勤可录念其父韐靖康间死节京城今子羽罪虽自取然炎荒万里毒雾薰蒸老母在家殆无生理诚恐子羽斥死岭海无复自新非陛下善善及子孙之意伏望圣慈特许臣纳前件官少赎子羽之罪使量移近地得以自新三省勘会子羽与吴玠书所论边事迹状可考乃复元官与宫观翌日诏玠笃于风义降诏奖谕士大夫以此多玠之义而服子羽之知人焉 温州文学承扬泰三州水寨参谋赵安节特许赴将来省试安节尝举进士未赴礼部至是以劳补官乞依旧省试特许之 
己亥手诏以日蚀来年正旦命公卿讲求阙政察理冤狱询问疾苦举遗逸求直言 
庚子金人退师日历绍兴五年正月十二日枢密院劄子据刘光世韩世忠张俊申敌马自十二月二十六日节次从楚州路遁走故系于此日初右副元帅完颜昌在泗州而右都监宗弼屯于竹塾镇尝以书币遗淮东宣抚使韩世忠约战世忠方与诸将饮即席遣伶人张轸王愈持橘茗为报报书略曰元帅军士良苦下谕约战敢不疾治行李以奉承指挥也此据世忠墓碑增入张浚行状云乌珠约日索战公再遣世忠麾下王愈以世忠书往问战期愈回一日而敌宵遁二书差不同今且云敌遗世忠书更须详考但碑载此事于世忠凯旋之后则误也日历通书人乃王愈王德而墓碑云张轸王愈亦须详考时金师既为世忠所扼会天雨雪粮道不通野无所掠至杀马而食蕃汉军皆怨愤签军又为飞书掷于帐前云我曹被驱至此若过江必擒尔辈以献南朝俄闻上亲征且知金主晟病笃将军韩常谓宗弼曰今士无斗志过江不叛者独常尔他未可保也况吾君疾笃内或有变惟速归为善宗弼然之夜引还金军巳去乃遣人谕刘麟及其弟猊于是麟等弃辎重遁去昼夜兼行二百余里至宿州方敢少憩西北大恐何俌龟鉴惟绍兴之四年赵忠简公鼎实领右揆之命当时玉音宣谕谓朕当亲总六军临江决战鼎即对曰亲征出于圣断将士皆奋决可成功于是移张俊于金陵进光世于当涂起世忠于维扬复起张浚而董其事自张公之出行边郡也今年命诸将观机会明年檄诸将观兵势今日召诸帅议军事明日命诸帅分军屯书押之示敌人动色号令之下奔走惟命不曰今日之事有进击而无退保也则曰若诸将渡江则无淮南而长江与敌共也大仪之役伏兵四起贝勒就擒寿春之胜展帜示之敌众奔溃镇江劳军韩世忠移书乌珠有张枢密在此之言金人相顾失色敌于是有雪夜之走采石徇师之令一下诸将以死鏖战我于是有李家湾之捷前乎富平之失此魏公也后乎江上之胜亦此魏公也人无愚知作之则奋师无利钝激之则锐兹非其验欤 
辛丑诏葬祭浙西江东二军之死事者如淮东军赵鼎因言比张浚遣使臣来说诸大将每得金字牌则踊跃奔命无敢不虔由陛下素有以结其心也上曰诸将奉命此固美事然朝廷出号令亦须审重使其得之若降自云霄之上其谁敢慢乎 刑部尚书章谊兼权户部尚书 左朝奉郎直宝文阁知宣州赵不群进秩一等以应副军需不扰而办也 是日泰州陵亭水寨冯定捕敌三十九人 
壬寅侍御史魏矼试秘书少监矼乞依本省官例从便许之 殿中侍御史张致远守侍御史监察御史张绚守殿中侍御史临安府供职 权尚书户部侍郎刘岑充集英殿修撰知太平州以岑引疾有请也 仓部员外郎章杰福建路措置籴买公事 观文殿大学士提举临安府洞霄宫吕颐浩言京东之民企望王师日久乞命诸将分道进兵兵法所谓彼入我出彼出我入不二三年则中原之地大河之南必先为我有矣 
癸卯参知政事沈与求兼权枢密院事以胡松年再往江上故也明州观察使司统制关外军马杨政为武康军承宣使直龙图阁都大同主管成都等路茶马监牧公事专一总领四川财赋赵开升秘阁修撰川狭宣抚司奏杀金平之捷乞优异推恩故有是命 是日金人去滁州是役也金据滁州凡四十有七日神武右军将官卢师迪引兵至竹塾镇遇敌千余骑败之 
甲辰淮西宣抚司将官王顺引兵至泗州之南得敌所获老弱二百 
　是月伪知光州许约攻石额山寨破之小校承信郎陶甫率遗民奔黄陂县诏以甫为成忠郎合门祗候充黄州准备将张昂守山寨凡五年甫除将官在明年正月丁卯 初通问使直龙图阁张邵既不降金人自燕山移邵居会宁府兵部侍郎司马朴右文殿修撰崔纵奉议郎魏行可右武大夫和州防御使郭元迈皆在焉时金新立国向慕文教土人多从邵受书生徒断木书于其上捧读既过削而复书邵又以易讲授学者资用稍给此据邵行实乃绍兴四年事故附此年末 
是岁四川总领所收钱物三千三百四十二万余缗支三千三百九十四万余缗而吴玠一军费钱一千九百五十五万缗 宗子不屈等赐名者二十有三人补南班者四人班行十九人 福建广西两浙夔州路上户部户口升降数广南东路见管税客户一百三万余丁口二百一十三万余成都府路见管税客户一百一十三万余口二百三十四万余 
建炎以来系年要录卷八十三金人地名考证 
　 乌珠原书作兀术误改见卷一
  </div>
  <div class="pagination">
   <a href="建炎以来系年要录_page24.html">
    上一页
   </a>
   <span>
    ...
   </span>
   <a href="建炎以来系年要录_page20.html">
    20
   </a>
   <a href="建炎以来系年要录_page21.html">
    21
   </a>
   <a href="建炎以来系年要录_page22.html">
    22
   </a>
   <a href="建炎以来系年要录_page23.html">
    23
   </a>
   <a href="建炎以来系年要录_page24.html">
    24
   </a>
   <span class="current-page">
    25
   </span>
   <a href="建炎以来系年要录_page26.html">
    26
   </a>
   <a href="建炎以来系年要录_page27.html">
    27
   </a>
   <a href="建炎以来系年要录_page28.html">
    28
   </a>
   <a href="建炎以来系年要录_page29.html">
    29
   </a>
   <a href="建炎以来系年要录_page30.html">
    30
   </a>
   <span>
    ...
   </span>
   <a href="建炎以来系年要录_page26.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
