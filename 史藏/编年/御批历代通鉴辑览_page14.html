<!DOCTYPE html>
<html>
<head>
    <meta charset="UTF-8">
    <title>御批历代通鉴辑览 - 第 14 页/共 306 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御批历代通鉴辑览 - 第 14 页/共 306 页</h1>
    <div class="content">　　命召虎平淮夷【淮南之夷】
　　淮夷不服王命召虎率师循江汉讨平之【诗江汉汤汤武夫洸洸经营四方告成于王】疆理其地南至于海【诗于疆于理至于南海】师还钖虎圭瓒秬鬯以嘉其勲尹吉甫乃赋江汉之诗以美之【诗序江汉尹吉甫美宣王也能兴衰拨乱命召穆公平淮夷】
　　王亲征徐戎【在淮之北】
　　王既命召虎平淮南之夷乃亲率六师【太师皇父为帅程伯休父为司马】以征淮北徐方来庭召虎作常武之诗美王因以为戒【诗序常武召穆公美宣王也有常徳以立武事因以为戒孔疏戒者就常徳之中而戒使常行也】
　　【己夘】六年大旱【自二年不雨至于是年】
　　王承厉王之烈内有拨乱之志遇烖而侧身修行欲消去之天下喜于王化复行百姓见忧【天下百姓见被矜忧】仍叔【仍氏叔字周大夫】作云汉之诗以美之
　　秦仲死于西戎命其子伐戎破之
　　西戎杀秦仲仲有子五人【长者为庄公】王召其昆弟与兵七千使伐西戎破之于是与其先大骆犬邱之地【与荘公】为西垂大夫【今甘肃秦州有西县故城秦庄公所居汉为县后废】
　　【辛巳】八年廵狩东都
　　王内修政事外复文武之境土乃选车徒备器械防诸侯于东都因以田猎讲武诗人作车攻吉日【诗序车攻宣王复古也吉日美宣王田也】
　　【乙酉】十有二年立鲁侯敖【魏公之孙武公】之少子□为鲁世子鲁侯与长子括少子□来朝王爱□欲立为鲁世子樊仲山甫【大王子虞仲支孙食采于樊亦曰阳樊今河南懐庆府济源县皮城是也】谏曰不可不顺必犯犯王命必诛故出令不可不顺也若鲁从之诸侯效之王命将有所壅若不从而诛之是自诛王命也王卒立之【是为懿公】其后括之子伯御弑□而自立【事在二十十一年】
　　不耤千亩【文献通考周制天子孟春之月择元辰帅公卿诸侯大夫躬耕耤田千畆于南郊冕而朱纮躬秉耒天子三推三公五推卿诸侯九推庶人终畆厉王时耤田礼废宣王不复遵古】
　　王不修耤于千亩虢公谏曰民之大事在农是故稷为大官惟农是务三时务农而一时讲武故征则有威守则有财若是乃能媚于神而和于民今天子欲修先王之绪而弃其大功匮神乏祀而困民之财何以求福用民王弗听
　　【乙未】二十有二年王后姜氏谏王
　　姜后贤而有徳王尝晏起后脱簪弭待罪于永巷使其傅母通言于王曰妾不才至使君王失礼而晏朝敢请罪王曰寡人不徳实自生过非夫人之罪也遂勤于政早朝晏退继文武之迹成中兴之业为周世宗
　　封弟友于郑【西周畿内邑今陜西华川郑县故城是后徙虢郐之间今河南新郑县是其余民南保汉中今汉中府南郑县是】
　　友厉王少子王封之郑并赐之祊田【今山东沂州府费县有故祊城】天子廵狩助祭泰山汤沭之邑
　　【乙巳】三十有二年伐鲁诛伯御立鲁侯之弟称【是为孝公】王既诛伯御问鲁公子能导【一作训】顺诸候者以为鲁后樊仲山甫曰懿公之弟称肃恭明神敬事耆老赋事行刑必问于遗训咨于故实王曰是能训治其民矣乃命鲁侯称于夷宫【祖夷王庙也】
　　【癸丑】四十年料民于太原【注见前】
　　初王伐姜戎【四岳之裔初居州后徙中土】败积于千亩【地名在今山西辽州】乃料民【简料其数】于太原仲山甫谏曰民不可料也古者司民协孤终【协考孤防终死也】司商协民姓【别生分类】司徒协旅【师旅】司宼协禁【罪刑死之数】牧协职【物色之数】工协革【牛马羊之皮】场协入【知粟数】廪协出【知用数】而又治农于朝【千亩田也】搜于农隙耨获亦于耤【王亦至于耤考课】狝于既蒸狩于毕时是皆习民数者也又何料焉且无故而料民天所恶也害于政而妨于后嗣王卒料之
　　【丙辰】四十有三年杀杜伯【西安府长安县有杜城水经注周杜伯国】
　　王将杀杜伯而非其罪伯之友左儒争之九复之而王不许王曰汝别君【犹背也】而异友儒曰君道友逆则顺君以诛友友道君逆则顺友以违君王卒杀杜伯儒死之【杜伯子叔隰奔晋为士氏】
　　【己未】四十有六年王崩子湼立【史记作宫湼是为幽王】
　　【金氏履祥曰宣王初年有志拨乱周道复兴然不克有终如废鲁适不耤千亩料民太原杀杜伯大畧可见其后幽王继之卒以东迁】
　　幽王
　　【庚申】元年立姜氏【申候女】为王后宜臼【申后子】为太子
　　【壬戌】三年纳褒姒【褒国名今陜西汉中府褒城县古褒国】
　　初宣王之时童谣曰檿弧箕服【山桑为弓箕木为矢房】实亡周国于是王闻之有夫妇鬻是噐者上使执而戮之府之小妾生女而非王子也惧而弃之【国语史伯曰夏之衰褒之神化为二龙以同于王庭而言夏后卜请其漦椟而藏之及殷周莫之发也厉王之末发而观之漦流于庭不可除王使妇人不帏而噪之化为元鼋以入于王府府之童妾未既齓而遭之既笄而孕不夫而育故惧而弃之】为弧服者方逃于道收之以奔于褒后褒姁有狱请入此女于王以赎其罪是为褒姒至是王入后宫爱而纳之生子伯服
　　三川震【三川泾洛渭也地震故三川亦动】
　　伯阳父曰【唐固曰伯阳父周柱下史老子也】周将亡矣天地之气隂伏而不能出阳廹而不能蒸于是有地震今三川实震是阳失其所而塡隂也【韦昭曰为隂所镇】阳失而在隂【韦昭曰在隂下也】源必塞源塞国必亡昔伊洛竭而夏亡河竭而商亡今周徳若二代之季矣其川源又塞塞必竭川竭山必崩山崩川竭亡之徴也若国亡不过十年数之纪也是岁三川竭岐山崩
　　【甲子】五年废申后及太子宜臼以褒姒为后伯服为太子褒姒与虢石父比谮废申后太子褒姒立为后伯服为太子宜臼出奔申【国名姜姓四岳之裔今河南南阳府南阳县有申城申侯国】太史伯阳曰祸成矣无可奈何褒姒不好笑王悦之万方故不笑乃无故举烽火诸侯悉至至而无冦褒姒乃大笑
　　【乙丑】六年冬十月辛卯朔日有食之
　　于是有十月之交诗【诗序十月之交大夫刺幽王也】
　　【丁夘】八年以郑伯友为司徒
　　友为司徒甚得周众问于史伯曰王室多故予安逃死乎史伯曰独雒之东土河济之南可居公曰何以对曰地近虢【东虢注见前】桧【妘姓国居蔡洧之间今开封府密县有桧城】虢桧之民贪而好利百姓不附今公为司徒民皆爱公公诚请居之虢桧之君见公方用事轻分公地虢桧之民皆公之民也友曰善于是言于王徙其民雒东虢桧果献十邑【后武公竟取十邑而灭虢桧】
　　【庚午】十有一年申侯以犬戎入宼弑王郑伯友死之晋衞秦皆以兵来救立故太子宜臼【是为平王】
　　王欲杀故太子宜臼求之于申申侯弗与召西夷犬戎攻王王举烽火徴兵兵莫至犬戎遂弑王于骊山下【山在西安府临潼县东南】虏褒姒郑伯友死于战秦【襄公】力战破戎衞侯和【既武公康叔九世孙】从晋侯仇【叔虞封唐传子燮改国为晋燮八传为文侯仇】合诸侯兵逐戎黜伯服郑世子掘突【武公】收父散兵从诸侯东迎太子宜臼立之


　　御批厯代通鉴辑览卷三
<史部,编年类,御批历代通鉴辑览>
　　钦定四库全书
　　御批厯代通鉴辑览巻四
　　周
　　平王
　　【辛未】元年东迁【成王营洛邑平王徙都之谓之王城是为东周】始命秦为诸侯锡晋侯仇命
　　王避犬戎难东徙洛邑秦【襄公】以兵送王王封【襄公】为诸侯【爵为伯】赐之岐以西之地秦于是始国与诸侯通使聘享之礼又防命晋侯【书序平王锡晋侯秬鬯珄瓒作文侯之命】赐以河内【今河南懐庆府】附庸晋于是始大
　　【吕氏祖谦曰由此而上则为成康为文武由此而下则为春秋为战国乃消长升降之交防】
　　秦祀上帝于西畤【畤音市封土而祀也】
　　秦伯既封居西自以为主少昊之神乃作西畤祠白帝其牲用駵【赤马黑鬛】驹黄牛羝羊【诗传牡羊】各一
　　【司马氏迁曰秦襄公始封为诸侯遂作西畤用祀上帝僭端见矣君子惧焉】
　　【癸酉】三年以郑伯掘突为司徒
　　郑桓公为司徒死犬戎之难王扵是复命其子掘突缵乃父之职国人爱之为作缁衣之诗【诗序郑风缁衣美武公也】
　　【己夘】九年秦东徙汧渭【注俱见前】之会【今陜西凤翔府陇州有秦城元和志秦文公徙此】
　　秦襄公卒子文公嗣文公东猎至汧渭之防曰昔周邑我先秦嬴于此【考非子封秦地在今秦州此云邑我先秦嬴葢非子息马时食邑也】后卒获为诸侯乃卜居之【于是秦初有史以纪事】已而作鄜【音孚】畤用三牢祠白帝【史记封禅书秦文公梦巨蛇自天下属地其口止于鄜衍公问史敦敦曰此上帝之征君其祠之于是作鄜畤索隐曰鄜地名后为县属溤翊衍山陵间】
　　【癸未】十有三年衞公和卒【谥曰武公史记衞武公平戎有功王命为公卒于庄公立】衞公年九十五犹箴儆于国曰自卿以下至于师长士茍在朝者无谓我耄而舍我必恪恭于朝夕以交戒我于是作懿戒以自儆【懿读作抑即大雅抑之诗】及其殁也谓之睿圣武公
　　【己丑】十有九年戊申【申国注见前】
　　王以母家申国廹近彊楚数被侵伐遣兵逺戊戍者怨思作之水诗以刺【诗序王风之水刺平王也不抚其民而逺屯戍于母家周人怨思焉】
　　【朱子曰申侯与犬戎攻宗周弑幽王则申侯者平王不共戴天之讐也今平王知有母而不知有父知其立已为有徳而不知其弑父为可怨至使复讐讨贼之师反为报施酬恩之举其忘情逆理已甚矣且不能行威令于天下无以保其母家乃劳民逺戍其衰懦微弱又可见矣诗亡而后春秋作其不以此也哉】
　　【辛夘】二十有一年秦伯献戎捷
　　秦伯以兵伐戎戎败走于是秦伯收周余民有之地至岐岐以东献之王时宗周宗庙宫室尽为禾黍大夫行役过之闵宗周之颠覆徬徨不忍去作黍离之诗【诗序王风黍离闵宗周也】
　　【丙申】二十有六年晋侯【文侯子昭侯名伯】封其叔父成师【穆侯子文侯弟是为桓叔】于曲沃【汉书地理志河东郡闻喜故曲沃　今闻喜县属山西绛州】
　　晋大夫师服曰国家之立也本大而末小是以能固故天子建国诸侯立家卿置侧室【众子也得立此一官】大夫有贰宗【次子为贰宗以辅适子】士有子弟【自以其子弟为傼】今晋甸侯也而建国本既弱矣其能久乎后曲沃彊盛晋室微弱国内大乱【昭侯七年晋潘父弑昭侯而纳桓叔不克晋人立昭侯子平是为孝侯孝侯八年桓叔卒子鱓氏是为曲沃庄伯庄伯弑孝侯于翼国人攻之立孝侯子郄是为鄂侯鄂侯卒庄伯复伐晋王使虢公伐曲沃立鄂侯子光是为哀侯】
　　【戊午】四十有八年鲁侯【恵公弗湼孝公之子】请郊庙之礼
　　鲁侯使宰让请郊庙之礼于王王使史角往鲁侯止【留也】之【路史角后在鲁于是有墨翟之学】
　　【罗氏泌曰刘原父谓使鲁郊者必周而非成王葢平王之世也使成王已与鲁则恵公不请矣孔子曰鲁之郊禘非礼也周公其衰矣鲁之郊岂所以尊公哉】
　　鲁侯弗湼卒【谥惠公】
　　适子轨少庶长子息姑摄国行君事【是为隐公左传惠公元妃孟子卒继室以声子生隐公宋武公生仲子有文在其手曰为鲁夫人故仲子归于鲁生桓公而惠公薨是以隐公立而奉之　宋武公名司空徴于弟徴仲八世孙】
　　【己未】四十有九年
　　时天子微弱诸侯放恣赏罚不行后孔子修鲁史作春秋立百王之大法托始于是年【是年为鲁隐公元年】
　　【金氏履祥曰此年以后编年纪事自有春秋左氏经传今特举其事系王室与关于天下之故者而后书】
　　郑伯克段于鄢【今河南开封府鄢陵县春秋郑鄢邑县西北有古鄢城】
　　初郑武公娶申侯女姜氏【是为武姜】生太子寤生及叔段姜氏恶寤生爱段欲立之亟请于武公弗许武公卒寤生立【是为庄公】姜氏为段请居京【京邑故城在今河南开封府荥阳县东南】谓之京城大叔祭仲【郑大夫与周祭伯别为一祭今河南开封府郑州有祭城仲食邑也】曰都城过百雉国之害也公曰姜氏欲之焉辟害【诗序郑风将仲子刺庄公也不胜其母以害其弟小不忍以致大乱也】大叔完聚缮甲兵具卒乘【诗序叔于田叔虔于京缮甲治兵多才而好勇不义而得众】将袭郑夫人【姜氏】将启之公闻其期以车二百乘伐京京叛大叔段段入于鄢公伐诸鄢大叔出奔共【古共国今河南卫辉府辉县治】遂寘姜氏于城颍【即临颍故城在今河南许州临颍县西北】而誓之曰不及黄泉无相见也既而悔之颍考叔为颍谷【在今河南河南府登封县颍水所出】封人闻之有献于公公赐之食食舍肉公问之对曰小人有母请以遗之公曰尔有母遗繄我独无语之故且告之悔对曰阙【同掘】地及泉隧而相见其谁曰不然公从之遂为母子如初【今许州襄城县有郑庄公城相传为郑庄公见母处】
　　使宰咺归鲁侯仲子之【抚鳯反公羊传宰者何官也咺者何名也仲子者何桓之母也何以不称夫人桓未君也者何丧事有车马曰货财曰赙衣被曰禭】
　　此王室下交诸侯之始
　　【金氏履祥曰左氏传于隐公之篇多误如仲子之误以隐妻子氏之薨为仲子故此以仲子为未薨而王之为豫凶事也考文之四年成风薨五年王使荣叔归含且以此例之归当是惠公仲子俱殁之后其殁在春秋之前左氏葢误解矣】
　　祭伯【郑樵氏族畧周公第七子封祭杜预左传注陈留长垣县有祭城　今直大名府长垣县有祭城村】如鲁
　　非王命也此王臣私交之始
　　【辛酉】五十有一年春二月己巳日有食之
　　三月王崩孙林立【是为桓王】
　　郑祭足帅师入宼
　　郑伯为平王卿士【武公庄公世为王室卿士】平王贰于虢【此南虢也平王东迁虢仲之后徙于上阳是为南虢上阳城在今河南陜州考路史虢有四一曰西虢仲所封一曰东虢叔所封后为郑灭一曰南虢仲之后所徙其留岐者为小虢后为秦灭不在四虢之数一曰北虢亦仲之后别为男爵班固曰北虢在大阳是也大阳汉县故城在今解州平陆县】郑伯怨平王于是周郑交质及是平王崩王即位将畀虢公政四月郑祭足帅师取温【今河南怀庆府温县有古温城周畿内温邑】之麦秋又取成周【注见前】之禾
　　武氏子求赙于鲁【武氏周世卿吴氏启曰子者父老而以子摄行卿之事】
　　齐侯【僖公禄父献公五世孙】郑伯盟于石门【在今山东济南府长清县西南水经注水渎流移久已沦圮】
　　此诸侯特相盟之始
　　桓王
　　【壬戌】元年衞州吁弑其君完【庄公子桓公】衞人杀州吁立晋【是为宣公】
　　初衞庄公娶齐女为夫人【是为庄姜】无子【左传庄姜美而无子卫人为之赋硕人】又娶陈女【是为属妫】生子蚤死陈女之娣【是为戴妫】生子完庄公立为世子公有嬖人生子曰州吁有宠而好兵公弗禁石碏【卫大夫姬姓卫靖伯之后】谏公又弗聴碏子厚与州吁防碏禁之不可庄公薨世子完立【是为桓公】石碏乃请老至是州吁弑桓公而自立未能和其民【史记州吁新立好兵卫人皆不爱】厚问于石碏碏曰王觐为可陈侯【桓公鲍胡公满十世孙】方有宠于王若朝陈使请必可得也厚从州吁如陈石碏使告于陈曰此二人者实弑寡君敢即图之陈人执之而请涖于衞【请衞人自临讨之】衞人使右宰丑涖杀州吁于濮【史记索隐濮曹卫之间贾逵言陈地非也】石碏使其宰獳羊肩涖杀石厚于陈迎桓公弟晋于邢【周公之后今直顺徳府邢台县是】而立之
　　【甲子】三年京师饥
　　告饥于鲁鲁为请籴于宋衞齐郑
　　郑伯入朝
　　郑伯朝王王不礼焉【怒其取麦禾故弗礼】周公【桓公黒肩】言于王曰我周之东迁晋郑焉依善郑以劝来者犹惧不蔇【其器反至也】况不礼焉郑不来矣
　　【乙丑】四年使凡伯【周公后为周卿士封凡故城在今卫辉府辉县】聘于鲁戎【氐别种居中国者杜预左传注陈留济阳县有戎城今山东曹州府荷泽县故戎城是】伐之楚邱【卫地今曹州府曹县有楚邱亭】以归
　　初戎朝于周发币于公卿【发陈财币于公卿】凡伯弗宾至是凡伯聘鲁还戎伐之于楚邱以归
　　【丙寅】五年郑以祊【注见前】易鲁许田【近许之田今河南许州有鲁城本许田后置邑】郑伯请释防山之祀【天子有事于防山诸侯皆从防山之下诸侯各有汤沐邑郑之邑在祊】而祀周公【成王营东都赐周公许田为鲁朝宿之地后世因立公别庙焉郑欲易许田恐鲁公以别庙为疑故请已废防山之祀而为鲁祀周公】以防山之祊易许田【祊近于鲁许近于郑郑以天子不能复巡狩故各以其近者相易】遂归祊于鲁后鲁侯轨【桓公】即位郑复以璧假许田乃卒易之【左传桓公元年修好于郑卒易祊田】
　　【范氏寗曰王室微弱无复方岳之会诸侯骄慢亦废朝觐之事故郑以汤沐之邑易鲁朝宿之田也】
　　以虢公忌父为卿士
　　【金氏履祥曰郑伯争政之由桓王伐郑之故】
　　宋公齐侯衞侯盟于瓦屋【周地今开封府洧川县有瓦屋里】
　　此参盟之始【谷梁传诸侯之参盟于是始胡氏传春秋谨参盟】
</div>
    <div class="pagination">
<a href="御批历代通鉴辑览_page13.html">上一页</a><span>...</span><a href="御批历代通鉴辑览_page9.html">9</a><a href="御批历代通鉴辑览_page10.html">10</a><a href="御批历代通鉴辑览_page11.html">11</a><a href="御批历代通鉴辑览_page12.html">12</a><a href="御批历代通鉴辑览_page13.html">13</a><span class="current-page">14</span><a href="御批历代通鉴辑览_page15.html">15</a><a href="御批历代通鉴辑览_page16.html">16</a><a href="御批历代通鉴辑览_page17.html">17</a><a href="御批历代通鉴辑览_page18.html">18</a><a href="御批历代通鉴辑览_page19.html">19</a><span>...</span><a href="御批历代通鉴辑览_page15.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
