<!DOCTYPE html>
<html>
<head>
    <meta charset="UTF-8">
    <title>通鉴辑览明季编年 - 第 9 页/共 11 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>通鉴辑览明季编年 - 第 9 页/共 11 页</h1>
    <div class="content">
　　何腾蚊既死，堵允锡乃入衡州与胡一青固守。大兵至，战败，一青走广西、允锡走桂阳；大兵遂入衡州。

　　初，李赤心之入广西也，缘道淫掠；龙虎关守将曹志建恶之，并恶允锡。或说志建：允锡将召忠贞营图志建；志建夜发兵围允锡，杀从卒千余。允锡及子逃入富川猺峒，志建索之急；猺潜送允锡于监军佥事何图复，间关达梧州。会桂王由榔遣严起恒、刘湘客安辑忠贞营至梧，而赤心等已走宾、横二州，乃载允锡谒由榔于肇庆。志建迁怒图复，诱杀之，阖门俱尽。

　　臣等谨案：明季兵政废弛，上无约束，任其纵肆；或缘道淫掠，或索金鼓噪。卒至闯、献横行，无一人足资御侮者。况复粤西假息，孑遗几何！诸将如郝永忠、李赤心等尚复纵兵焚劫；曹志建且擅杀职官，阖门俱尽：武臣恣横，纪律荡然。亦由习见崇祯时之悍将骄兵，而贻害遂至于此极也！

　　我大清兵克福安。

　　鲁王以海大学士刘中藻既陷福宁，旅移驻福安，固守不下。至是，大兵破城；中藻冠带坐堂上，为文自祭，吞金屑死。时以海已尽失闽地，郑彩见事势穷蹙，遂弃以海去；张名振、阮进奉以海遁居南田（刘中藻，赐谥「烈愍」）。

　　夏四月，孙可望遣使求封于桂王由榔。

　　可望既得云南，故明在籍御史临安任僎议尊可望为「国主」，以干支纪年，铸「兴朝通实」钱。而李定国、刘文秀故可望同辈，一旦自尊，两人不为下；可望以事杖定国演武场，欲以威众：孙、李益有隙。可望闻桂王由榔在肇庆、李锦等并加封爵，念得朝命加王封庶可相制，议遣使奉表；杨畏知亦素以尊主为言，乃遣畏知及永昌故兵部郎中龚彝赴肇庆，进可望表，请王封。由榔大学士严起恒、给事中金堡等皆持不可；畏知曰：『可望欲权出刘、李上尔。今晋之上公，而卑刘、李侯爵可也』！乃议封可望景国公，赐名朝宗；定国、文秀皆列侯。遣大理寺卿赵昱为使，加畏知兵部尚书、彝兵部侍郎，同行。时堵允锡驻梧州（先是，允锡至肇庆，结欢马吉翔，欲图李元允，由榔不悦；丁时魁、金堡又论其丧师失地，由榔因令其总统兵马，移驻梧州）——允锡曾赐空敕，得便宜行事；昱就与谋，允锡念李赤心等不足恃，欲遥结可望为强援，矫命改封平辽王，易敕书以往（允锡寻至浔州，自恨；发病，卒）。武康伯胡执恭者——庆国公陈邦傅中军也，守泗城州，与云南接；亦欲自结可望。言于邦傅，先矫命封可望秦王；曰：『藉其力可制李赤心也』！邦傅乃铸金章曰「秦王之宝」，填所给空敕，令执恭赍行。可望大喜，郊迎。亡何，畏知等至，可望骇不受；曰：『我已封秦王矣』！畏知曰：『此伪也』！执恭亦曰：『彼亦伪也』！其时桂王所封实景国公，敕印故在。可望怒，辞敕使，下畏知及执恭狱。

　　秋七月，桂王由榔遣兵犯南安，败走。

　　桂王由榔遣兵度岭犯南安，别分兵两路窥信丰、偪崇义。大兵会击，夺其木城，大破之。

　　八月，我大清兵定湖南。

　　定远大将军郑亲王济尔哈朗等帅师克辰州，进攻宝庆，王进才、马进忠等战败遁去；分兵定沅州，靖州，守将皆望风弃城走。至永州，周金汤、熊兆佐等立栅大松桥拒战；败之，下其城。复克黎平府，郝永忠奔永从县；大兵蹑其后，永忠返战；击破之，永忠携妻子潜遁。

　　九月，鲁王以海遁入舟山。

　　以海以七月中至健跳所，大兵围之；会阮进救至，得解去。时张肯堂方以私财募兵海上，以海贻肯堂书云：『将北还舟山』；约肯堂共事。至是，以海遂遣张名振、阮进合兵讨斩黄斌卿，入居舟山；以肯堂为大学士、吴锺峦为礼部尚书。

　　冬十二月，我大清兵克南雄。

　　平南王尚可喜、靖南王耿继茂等帅师征广东；除夕，潜兵龚南雄，桂王由榔守将江起龙仓皇弃城去。罗成耀方驻韶州，闻之，亦弃辎重走高州。

　　庚寅、我大清世祖章皇帝顺治七年春正月，我大清兵克韶州，桂王由榔奔梧州。

　　是月六日，大兵下韶州。由榔闻庾关不守，大惧，急登舟走梧州；加马吉翔兵部尚书，与南阳伯李元允督守肇庆。瞿式耜驰疏请留，不听。陈邦傅谒由榔梧州，以其将茅守宪率兵入卫。

　　二月，桂王由榔下其给事中金堡等狱。

　　堡等既连逐大臣，势益横；户部尚书吴贞毓等欲排去之，畏李元允为援，不敢发。会由榔走梧州，元允留肇庆，陈邦傅适遣兵入卫；贞毓、郭之奇、万翱、程源乃合诸给事御史劾袁彭年、刘湘客、丁时魁、蒙正发及堡等五人把持朝政、罔上行私罪。由榔以彭年有归附功，免议；下堡等锦衣狱，杖之。大学士严起恒跪由榔舟力请、留守大学士瞿式耜七疏论叙，皆不纳；命法司定议。堡以语触时忌，与时魁并谪戍；湘客、正发赎配追赃（由榔再召朱天麟，天麟疏言：『年来百尔构争，尽坏实事。昔宋高宗航海，犹有退步；今则何地可退！当奋然自将文武诸臣尽擐甲冑，臣亦抽峒丁、择土豪、募水手经略岭北、湖南为六军倡。若徒责票拟以为主持政本，今政本安在乎』？时大兵日偪，由榔不能从，但召天麟入直进官而已）。

　　我大清兵围广州。

　　时李赤心已死，养子来亨代领其众，推高必正为主。大兵围广州，桂王由榔命陈邦傅与必正东援。邦傅故与李元允有隙，意在修怨；又憾必正等之屡扰其境也，阴令副将姚春登等连结土司。会来亨等调兵土司，遂相仇杀，必正怒而归；邦傅驻清远、马吉翔驻三水，俱不敢进。广州城守久，李元允弟建捷拒战甚力；由榔封为安肃伯。

　　我大清兵克全州。

　　平南王孔有德帅师征广西，曹志建战败，大兵入龙虎关；马进忠复败于瓜里，走入武冈，桂林大震。百姓苦诸镇钞掠，竞迎王师，长驱入全州。开国公赵印选居桂林、卫国公胡一青守榕江，与宁远伯王永祚皆惧不敢出；大兵遂入严关，无一御者。

　　夏六月，桂王由榔罢其大学士严起恒官；寻召还。

　　起恒洁廉，遇事持平；与马吉翔、庞天寿共患难久，无所忤。五虎憾起恒，诋为邪党。及五虎得罪，起桓反力救；吴贞毓等恶之，乃请召还王化澄，而合攻起恒。给事中雷德复劾其二十余罪，比之严嵩；由榔不悦，夺德复官。起恒力求罢，由榔挽留之不得，放舟竟去。会郧国公高必正入朝，贞毓欲藉其力以倾起恒，言『朝事坏于五虎；主之者，起恒也。公入见，请除君侧奸，数言决矣』！必正许之。有为起恒解者，谓必正曰：『五虎攻严公，严公反救五虎。此长者，奈何以为奸』！必正见由榔，乃力言起恒虚公可任；请由榔手敕，邀与俱还。

　　孙可望复遣使求封于桂王由榔。

　　可望欲真得「秦」封，不受「景国公」命，遣使至梧州问故；由榔始知矫诏事。瞿式耜上疏请斩胡执恭，不纳。马吉翔议封可望澄江王，使者言非「秦」不敢复命。大学士严起恒持不可，兵部侍郎杨鼎和（江安人）、给事中刘尧珍（镇雄人）等助之，且请却所献白金、玉带。时高必正尚在梧州，因召使者，言『本朝无异姓封王例；我荡覆北京，蒙恩宥赦，亦止公爵尔。张氏窃据一隅，封上公足矣；安敢冀王爵！自今当与我同心报国，洗去贼名，毋欺朝廷孱弱；我两家士马足相当也』！又致书可望，词义严正。使者唯唯退，议遂寝。可望不得封，益怒。

　　秋九月，孙可望率兵至贵州。

　　可望由云南东袭贵州，匡国公皮熊走清浪卫；追执之，夺其兵。又遣白文选攻破遵义，忠国公王祥自刎死，降其众二十余万；张先璧、马进忠皆归于可望，势益强。

　　孙可望遣兵据嘉定。

　　初，桂王由榔遣李干德入蜀，自巡抚进尚书，经略川、湖、云、贵军务。干德察诸将惟袁韬最勇悍可用，力说之攻佛图关、取重庆。亡何，诸将大会，韬以位高坐李占春上；占春怒，并怒干德，欲袭取之。干德占星气有异，走匿山谷间。占春袭韬不克，搜干德船，取其孥而返；寻还之。诸将益相猜。韬及武大定久驻重庆，食尽；干德说嘉定杨展与大定结为兄弟，资之食。已而干德利展富，构韬杀之，分其赀；蜀人咸不直干德。可望闻展死，将图蜀，乃为展讼冤；使王自奇将兵由川南进，而别遣刘文秀度金沙河出黎州，趋嘉定。韬、大定方拒自奇于川南，撤师还救；自奇尾击之，韬、大定大败，悉被禽；嘉定陷。干德以其父死于流贼也，曰：『吾不可再辱』！驱家人与其弟御史升德俱赴水死（干德，赐谥「忠节」；升德，赐谥「节愍」）。

　　文秀兵复东，谭宏、谭诣、谭文尽降；乃遣卢名臣下涪州，占春败走。于大海在忠州知不支，引兵出夔入楚，与占春来降于王师；文秀遂据蜀。

　　冬十一月，我大清兵克广州。

　　广州城，三面临水；李成栋在时，复筑两翼附于城外为炮台，水环其下。大兵攻围十阅月，不下。杜永和偏将范承恩约内应，决炮台之水；大兵藉薪径渡，遂得炮台。是月二日，克其城；承恩来降，永和由海道奔琼州。

　　我大清兵克桂林，桂王由榔留守大学士临桂伯瞿式耜等死之。

　　王永祚、胡一青俱以领饷入桂林，榕江一带皆空壁，大兵益深入。是月五日，式耜檄赵印选出城为战守计，不肯行；再趣之，则尽室逃。一青及武陵侯杨国栋、绥宁伯蒲缨、宁武伯马养□□逃去，永祚迎降；城中无一兵。式耜端坐府中，家人亦散；部将戚良勋请式耜上马速走，式耜坚不听，叱退之。适兵部侍郎总督诸路军务张同敞（同敞以式耜荐为总督，有文武才；每出兵，辄跃马为诸将先。或败奔，同敞危坐不去，诸将复还战；咸取胜：军中是以服之）自灵川至，见式耜；式耜曰：『我为留守，当死此。子无城守责，盍去诸』！同敝正色曰：『昔人耻独为君子；公顾不许同敞共死乎』？式耜喜，取酒与饮。一老兵侍，式耜令召中军徐高，付以敕印，属驰送桂王由榔。是夕，两人秉烛危坐达旦。黎明，数骑至，式耜曰：『吾两人待死久矣』！遂与偕行。至则踞坐于地，谕之降，不从；令为僧，亦不从；乃幽之民舍。两人虽异室，声息相闻；日赋诗倡和，得百余首。阅四十余日，将就刑，式耜从容肃衣冠南向拜讫，与同敞并死。同敞尸植立，首坠，耀而前者三；人皆辟易（式耜，赐谥「忠宣」；同敞，赐谥「忠烈」）。

　　桂王由榔奔南宁。

　　由榔至浔州，乱卒夜掠街市，火光烛天；由榔亟解维，冲雨而去。陈邦傅在清远，飞帆先归；邀劫从官于藤江，杀部郎潘骏观、童英、许玉凤等。由榔踉跄至南宁，胡一青、赵印选率兵驻宾州。

　　我大清兵克平乐。

　　大兵由灌阳至平乐，桂王由榔征西将军朱旻如（临桂人）固守；城破，旻如杀其妻子，自刎死。焦琏方往御镇峡关，闻之，遂走梧州（旻如，赐谥「烈愍」）。

　　辛卯、我大清世祖章皇帝顺治八年春二月，我大清兵克肇庆、高州、梧州、柳州诸府。

　　总兵许尔显克肇庆及罗定州，徐成功克高州，线国安、马蛟麟克梧、柳二州。桂王由榔南阳伯李元允、安肃伯李建捷自肇庆走南宁；寻请出灵山收高、雷兵，复扰广东郡县。

　　孙可望遣兵至南宁迎桂王由榔，遂杀其大学士严起恒等。

　　由榔走南宁，见事急，乃遣编修刘茞封孙可望冀王，可望仍不受。杨畏知曰：『秦、冀等尔，假何如真』！可望不听。李定国等劝可望遣畏知终其事，可望许之；先遣部将贺九仪、张胜、张明志等率劲卒五十迎由榔。九仪直上严起恒舟，怒目攘臂问『王封是秦、非秦』？严起恒曰：『君远迎主上，功甚伟；朝廷当有隆恩。若专问此事，是挟封、非迎主上也』！九仪怒，格杀之，投尸于江；遂杀给事中刘尧珍、吴霖（歙县人）、张载述（泾县人），追杀兵部尚书杨鼎和于昆仑关，皆以阻封议故（起恒、鼎和，俱赐谥「忠节」；尧珍、霖、载述，俱赐谥「烈愍」）。朱天麟力劝由榔从可望请，赴云南。诸臣以起恒被杀，皆不可；乃命天麟经略左、右两江土司，而真封可望为秦王。畏知旋至，痛哭自劾，语多侵可望；由榔因留为东阁大学士，与吴贞毓同辅政。可望闻之，怒；使人召至贵阳，面责数之；畏知大愤，除头上冠击可望，遂被杀；楚雄人立祠以祀（畏知，赐谥「忠节」）。

　　三月，我大清兵克嘉定。

　　刘文秀既据蜀，旋还云南，留白文选守嘉定、刘镇国守雅州。至是，大兵南征，文选、镇国战败，挟曹勋遁走；王师遂入嘉定。桂王由榔巡抚川南佥都御史范文光赋诗一章，仰药死。巡抚川北佥都御史詹天颜兵败于石泉，就执；不屈死（总督尚书樊一蘅时已谢事，避山中；至九月，亦遘疾死——范文光、詹天颜，俱赐谥「忠节」）。

　　夏四月，桂王由榔遣其大学士文安之督师四川；为孙可望所阻，不果行。

　　安之应由榔召至梧州，从赴南宁。以大兵日迫，而云南又为孙可望所据，不可往；念川中诸镇兵尚强，欲结之为援：乃自请督师，加诸镇封爵。由榔从之，加安之吏、兵二部尚书，总督川、湖诸处军务，赐剑便宜从事；进诸将王光兴、郝永忠、刘体仁、袁宗第、李来亨、王友进、塔天宝、马云翔、郝珍、李复荣、谭宏、谭诣、谭文、党守素等公侯爵，即令安之赍敕印行。可望闻而恶之，遣兵伺于都匀，邀止安之，追夺光兴等敕印；留数月，乃令入湖广。安之远客他乡，无所归，复赴贵州，将趋谒由榔；可望诬以罪，戍之毕节卫。

　　秋八月，我大清兵克舟山，鲁王以海遁入海。

　　都统金砺、刘之源、总督陈锦、提督田雄等会师讨舟山，以大舰乘潮出洋；至蛟门，鲁王以海遣阮进拒战，败死（进，谥「烈愍」）。大兵乘天雾集螺头门，守陴者方觉；定西侯张名振、兵部尚书张煌言奉以海航海去，属大学士张肯堂城守。城中兵六千、居民万余，坚守十余日；大兵掘地道，破其城。肯堂衣蟒玉，南向坐，令四妾、二子妇、一女孙先死，乃从容赋诗自经。一时同死者，兵部尚书李向中（锺祥人）以下凡二十一人（大帅召向中，不赴；发兵捕之，以衰绖见。大帅呵之曰：『聘汝不至，捕即至，何也』？向中从容曰：『前则辞官，今就戮尔』！遂死之。礼部尚书吴锺峦常往来普陀山，大兵至宁波，锺峦慷慨谓人曰：『昔仲达死珰祸，吾以诸生不得死；君常死贼难，吾以远臣不得从死；今其时矣』！乃急渡海，入昌国卫之孔庙，积薪左庑下，抱孔子木主自焚死——仲达者，锺峦弟子李应升；君常者，锺峦友马世奇也。左都督张名扬，乃名振弟；与其母范以下数十人皆自焚死。吏部侍郎上海朱永佑、安洋将军上元刘世勋、通政司会稽郑遵俭、兵科给事中鄞县董志宁、兵部郎中江阴朱养时、户部主事福建林瑛、苏州江用楫、礼部主事会稽董元、兵部主事福建朱万年、长洲顾珍、临山卫李开国、工部主事长洲顾中尧、中书舍人苏州苏兆人、工部所正鄞县载仲明、定西侯参谋顺天顾明楫、诸生福建林世英、内宫监太监刘朝俱不屈死，开国母、瑛、明揖妻皆自尽。锦衣指挥王朝相闻城破，护以海妃陈氏、贵嫔张氏、义阳王妃杜氏入井，用巨石覆之；自刎其旁——肯堂，赐谥「忠穆」；钟峦，赐谥「忠烈」；向中、志宁，赐谥「忠节」；永佑、世勋、名扬、朝相，俱赐谥「烈愍」；遵俭、养时、瑛、用楫、元、万年、珍、开国、中尧、兆人、仲明，俱赐谥「节愍」；明楫、世英，俱赐祀忠义祠）。
</div>
    <div class="pagination">
<a href="通鉴辑览明季编年_page8.html">上一页</a><span>...</span><a href="通鉴辑览明季编年_page4.html">4</a><a href="通鉴辑览明季编年_page5.html">5</a><a href="通鉴辑览明季编年_page6.html">6</a><a href="通鉴辑览明季编年_page7.html">7</a><a href="通鉴辑览明季编年_page8.html">8</a><span class="current-page">9</span><a href="通鉴辑览明季编年_page10.html">10</a><a href="通鉴辑览明季编年_page11.html">11</a><a href="通鉴辑览明季编年_page10.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
