<!DOCTYPE html>
<html>
 <head>
  <meta charset="utf-8"/>
  <title>
   资治通鉴注 - 第 164 页/共 334 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   资治通鉴注 - 第 164 页/共 334 页
  </h1>
  <div class="content">
   14东魏使尚书右仆射高隆之发十万夫撤洛阳宫殿，运其材入邺。
15丁亥，上耕藉田。
16东魏仪同三司娄昭等攻兖州，樊子鹄使前胶州刺史严思达守东平，〔魏收志：泰常中置东平郡，太和末罢，建义中复置，治秦城，属济州。秦城在范县界。〕昭攻拔之。遂引兵围瑕丘，久不下，昭以水灌城；己丑，大野拔见子鹄计事，因斩其首以降。始，子鹄以众少，〔降，户江翻。少，诗沼翻。〕悉驱老弱为兵，子鹄死，各散走。诸将劝娄昭尽捕诛之，昭曰：「此州不幸，横被残贼，跂望官军以救涂炭，〔横，户孟翻。跂，去智翻，举踵也。〕今复诛之，〔复，扶又翻；下众复同。〕民将谁诉！」皆舍之。
17戊戌，司州刺史陈庆之伐东魏，与豫州刺史尧雄战，不利而还。〔东魏豫州治汝南。尧，姓；雄，名。〕
18三月，辛酉，东魏以高盛为太尉，高敖曹为司徒，济阴王晖业为司空。〔济，子礼翻。〕
19东魏丞相欢伪与刘蠡升约和，许以女妻其太子。〔妻，七细翻；下后妻同。〕蠡升不设备，欢举兵袭之，辛酉，蠡升北部王斩蠡升首以降。〔降，户江翻。〕余众复立其子南海王，欢进击，擒之，俘其皇后、诸王、公卿以下四百余人，华、夷五万余户。
20魏丞相泰以军旅未息，吏民劳弊，命所司斟酌古今可以便时适治者，为二十四条新制，奏行之。〔治，直吏翻。〕
泰用武功苏绰为行台郎中，〔魏收志：太和十一年，分扶风置武功郡，属岐州。即汉、魏武功县之地。〕居岁余，泰未之知也，而台中皆称其能，有疑事皆就决之。〔就苏绰以决疑也。此就，即孟子「欲有谋焉则就之」之就。〕泰与仆射周惠达论事，惠达不能对，请出议之。出，以告绰，绰为之区处，〔为，于为翻。处，昌吕翻。〕惠达入白之，泰称善，曰：「谁与卿为此议者﹖」惠达以绰对，且称绰有王佐之才，泰乃握绰为著作郎。泰与公卿如昆明池观渔，行至汉故仓池，〔水经注：泬水枝渠至章门西，飞渠引水入城，东为仓池，池在未央宫西。池有渐台，汉兵起，王莽死于此台。苏绰传亦云：行至长安城汉故仓池。〕顾问左右，莫有知者。泰召绰问之，具以状对。泰悦，因问天地造化之始，历代兴亡之迹，绰应对如流。泰与绰并马徐行，至池，竟不设网罟而还。〔意在问绰，不在观渔。还，从宣翻，又如字。〕遂留绰至夜，问以政事，卧而听之；绰指陈为治之要，〔治，直吏翻。〕泰起，整衣危坐，不觉膝之前席，〔初卧而听，继起而整衣危坐，又不觉膝之前席。盖绰之言深有以当泰心，久而愈敬也。〕语遂达曙不厌。〔天晓为曙。〕诘朝，谓周惠达曰：「苏绰真奇士，吾方任之以政。」〔诘，去吉翻。〕即拜大行台左丞，参典机密，自是宠遇日隆。绰始制文案程序朱出、墨入及计帐、户籍之法，〔计帐者，具来岁课役之大数，以报度支。户籍者，户口之籍。〕后人多遵用之。〔世有有为之主，必有能者出为之用；若谓天下无才，吾不信也。〕
21东魏以封延之为青州刺史，代侯渊。渊既失州任而惧，行及广川，〔沈约曰：广川县本属信都，后汉属清河，魏属勃海，晋还清河。江左侨立广川郡县于济南，非旧所也。魏收曰：齐郡广川县有牛山、齐桓公耱、管仲耱。五代志：齐州长山县，旧置广川郡。〕遂反，夜，袭青州南郭，劫掠郡县。夏，四月，丞相欢使济州刺史蔡儁讨之。〔济，子礼翻。〕渊部下多叛，渊欲南奔，于道为卖浆者所斩，送首于邺。
22元庆和攻东魏城父，〔魏收志，陈留郡浚仪县有城父城，至隋，改浚仪为城父县，属谯郡。五代志：谯郡城父县，宋置浚仪县。又考沈约志，陈留浚仪县并寄治谯郡长垣县界。则知诸志所谓浚仪，非我朝开封府之浚仪也。魏收志梁州陈留郡浚仪县，则我朝开封之浚仪也。真宗改浚仪曰祥符。所谓城父，则今亳州之城父县是也。父，音甫。〕丞相欢遣高敖曹帅三万人趣项，窦泰帅三万人趣城父，侯景帅三万人趣彭城，〔帅，读曰率。趣，七喻翻。〕以任祥为东南道行台仆射，节度诸军。〔任，音壬。〕
23五月，魏加丞相泰柱国。〔即柱国大将军之官。〕
24元庆和引兵逼东魏南兖州，东魏洛州刺史韩贤拒之。〔东魏既迁邺，以洛阳为洛州，领洛阳、河阴、新安、中川、河南、阳城郡。〕六月，庆和攻南顿，豫州刺史尧雄破之。
25秋，七月，甲戌，魏以开府仪同三司念贤为太尉，万俟寿洛干为司徒，开府仪同三司越勒肱为司空。〔越勒出于越勒部，因以为姓。〕
26益州刺史鄱阳王范、南梁州刺史樊文炽〔五代志：普安郡，梁置南梁州，后改为安州，西魏改曰始州，至唐改始州曰剑州。〕合兵围晋寿，魏东益州刺史傅敬和来降。〔降，户江翻。〕范，恢之子；〔鄱阳王恢，费妃之子，上之弟也。〕敬和，竖眼之子也。〔傅竖眼着功梁、益，而子为降虏，隤其家声忽诸！竖，而庾翻。〕
27魏下诏数高欢二十罪，〔数，所具翻。〕且曰：「朕将亲总六军，与丞相扫除凶丑。」欢亦移檄于魏，谓宇文黑獭、斛斯椿为逆徒，且言「今分命诸将，领兵百万，刻期西讨。」〔将，即亮翻。〕
28东魏遣行台元晏击元庆和。
29或告东魏司空济阴王晖业与七兵尚书薛琡贰于魏，〔曹魏置五兵尚书，谓中兵、外兵、骑兵、别兵、都兵也。及晋，分中兵、外兵为左、右，与旧五兵为七曹；然尚书唯置五兵而已，无七兵尚书之名。至后魏，始有七兵尚书，北齐复为五兵。琡，昌六翻。济，子礼翻。〕八月，辛卯，执送晋阳，皆免官。〔时东魏丞相欢居晋阳，执送二人，取其裁决。春秋，晋为方伯，执列国君臣之违命者归之京师，经犹贬之，况自京师而执送晋阳乎！〕
30甲午，东魏发民七万六千人作新宫于邺，使仆射高隆之与司空冑曹参军辛术共营之，〔元魏公府有法、墨、田、水、铠、冑、集、士等曹，皆行参军也。〕筑邺南城周二十五里。术，琛之子也。〔辛琛见一百四十七卷天监六年。琛，丑林翻。〕
31赵刚自蛮中往见东魏东荆州刺史赵郡李愍，劝令附魏，愍从之，刚由是得至长安。丞相泰以刚为左光禄大夫。刚说泰召贺拔胜、独孤信等于梁，〔刚没蛮中，胜、信奔梁，并见上卷上年。说，式芮翻。〕泰使刚来请之。
32九月，丁巳，东魏以开府仪同三司襄城王旭为司空。〔旭，吁玉翻。〕
33冬，十月，魏太师上党文宣王长孙稚卒。〔长，知两翻。〕
34魏秦州刺史王超世，丞相泰之内兄也，〔母党以兄弟齿，谓之内兄、内鐊。〕骄而黩货，泰奏请加法，诏赐死。
35十一月，丁未，侍中、中卫将军徐勉卒。〔卒，子恤翻。〕勉虽骨鲠不及范云，亦不阿意苟合，故梁世言贤相者称范、徐云。〔范、徐既没，专任朱异，梁殆矣。〕
36癸丑，东魏主祀圜丘。
37甲午，东魏阊阖门灾。门之初成也，高隆之乘马远望，谓其匠曰：「西南独高一寸。」量之果然。〔高居奥翻。量，音良。〕太府卿任忻集自矜其巧，不肯改。〔任，音壬。〕隆之恨之，至是谮于丞相欢曰：「忻集潜通西魏，令人故烧之。」欢斩之。
38北梁州刺史兰钦引兵攻南郑，〔梁以南郑为北梁州。盖以钦为刺史，使之图南郑也。〕魏梁州刺史元罗举州降。〔降，户江翻。考异曰：典略在七月，今从梁帝纪。〕
39东魏以丞相欢之子洋为骠骑大将军、开府仪同三司，封太原公。〔洋，音羊，又音祥。骠，匹妙翻。骑，奇寄翻；下同。〕洋内明决而外如不慧，兄弟及众人皆嗤鄙之，〔嗤，丑之翻。〕独欢异之，谓长史薛琡曰：「此儿识虑过吾。」幼时，欢尝欲观诸子意识，使各治乱丝，〔治，直之翻；下同。〕洋独抽刀斩之，曰：「乱者必斩！」又各配兵四出，使都督彭乐帅甲骑伪攻之，兄澄等皆布桡，〔帅，读曰率。怖，普布翻。桡，奴教翻。〕洋独勒众与乐相格，乐免冑言情，犹擒之以献。
初，大行台右丞杨愔从兄岐州刺史幼卿，以直言为孝武帝所杀，〔愔，于今翻。从，才用翻。〕愔同列郭秀害其能，恐之曰：「高王欲送卿于帝所。」愔惧，变姓名逃于田横岛。〔五代志，东莱郡即墨县有田横岛。〕久之，欢闻其尚在，召为太原公开府司马，〔为杨愔为洋所亲任张本。〕顷之，复为大行台右丞。〔复，扶又翻。〕
40十二月，甲午，东魏文武官量事给禄。〔随任事之轻重，以为给禄之差。量，音良。〕
41魏以念贤为太傅，河州刺史梁景叡为太尉。
42是岁，鄱阳妖贼鲜于琛改元上愿，有众万余人。〔妖，于骄翻。琛，丑林翻。〕鄱阳内史吴郡陆襄讨擒之，按治党与，无滥死者。民歌之曰：「鲜于平后善恶分，民无枉死赖陆君。」
43柔然头兵可汗求婚于东魏，丞相欢以常山王妹为兰陵公主，妻之。柔然数侵魏，〔妻，七细翻。数，所角翻。〕魏使中书舍人库狄峙奉使至柔然，与约和亲，〔使，疏吏翻。〕由是柔然不复为寇。〔复，扶又翻。〕
二年〔（丙辰、五三六）〕
1春，正月，辛亥，魏祀南郊，改用神元皇帝配。〔魏高祖太和十六年，以太祖道武皇帝配南郊。神元皇帝，魏之先祖拓跋力微也；见晋武帝纪。〕
2甲子，东魏丞相欢自将万骑袭魏夏州，〔将，即亮翻。骑，奇寄翻。夏，户雅翻。〕身不火食，四日而至，缚抬为梯，〔抬，色角翻。〕夜入其城，擒刺史斛拔俄弥突，因而用之，留都督张琼将兵镇守，迁其部落五千户以归。
3魏灵州刺史曹泥与其伲凉州刺史普乐刘丰复叛降东魏，〔魏置普乐郡，属灵州。五代史志：灵武郡回乐县，后周置，带普乐郡。宋白曰：灵州西南至凉州九百里。去年曹泥降魏，今复叛。乐，音洛。复，扶又翻。降，户江翻。〕魏人围之，〔考异曰：北齐书、典略皆云「周文围泥」，周书不言，故但云魏人。〕水灌其城，不没者四尺。东魏丞相欢发阿至罗三万骑径度灵州，绕出魏师之后，魏师退。欢帅骑迎泥及丰，拔其遗户以归，〔高欢岂不欲与宇文争灵州哉﹖虽鞭之长，不及马腹也。〕以丰为南汾州刺史。〔东魏置南汾州于定阳，隋改定阳县为吉昌县，唐为慈州治所。〕
4东魏力丞相欢九锡；固让而止。
5上为文帝作皇基寺以追福，〔帝追尊考顺之曰文皇帝。为，于伪翻。〕命有司求良材。曲阿弘氏自湘州买巨材东下，南津校尉孟少卿欲求媚于上，〔据梁纪，普通六年，南州津改置校尉，增加奉秩。南州即今采石。校，户教翻。少，诗照翻。〕诬弘氏为劫而杀之，没其材以为寺。〔杀无罪之人，取其材以为寺，福田利益果安在哉！〕
6二月，乙亥，上耕藉田。
7东魏勃海世子澄，年十五，为大行台、并州刺史，〔中大通五年，魏以欢为大行台，欢以授其子澄。欢居晋阳，并州刺史地任要重，故亦以澄为之。〕求入邺辅朝政，〔朝，直遥翻；下同。〕丞相欢不许；丞相主簿乐安孙搴为之请，〔为，于伪翻；下为我同。〕乃许之。丁酉，以澄为尚书令，加领军、京畿大都督。〔考异曰：魏帝纪：「为尚书令、大行台、大都督。」北齐文襄纪：「天平元年，为尚书令、大行台、并州刺史；入辅朝政，加领军、左右京畿大都督。」按尚书令不在外，大行台不在内，今两舍之。〕魏朝虽闻其器识，犹以年少期之；〔少，诗照翻。〕既至，用法严峻，事无凝滞，中外震肃。引并州别驾崔暹为左丞、吏部郎，亲任之。
8司马子如、高季式召孙搴剧饮，醉甚而卒。〔卒，子恤翻。〕丞相欢亲临其丧。子如叩头请罪，欢曰：「卿折我右臂，〔折，而设翻。〕为我求可代者！」子如举中书郎魏收，欢以收为主簿。收，子建之子也。〔魏子建见一百五十卷普通五年。〕他日，欢谓季式曰：「卿饮杀我孙主簿，〔饮，于禁翻。〕魏收治文书不如我意；〔治，直之翻。〕司徒尝称一人谨密者为谁﹖」〔时东魏以高敖曹为司徒。〕季式以司徒记室广宗陈元康对，曰：「是能夜中闇书，快吏也。」召之，一见，即授大丞相功曹，掌机密，〔考异曰：典略，孙搴卒在大同十年四月。按搴卒然后陈元康为功曹。高慎叛，高澄已令元康救崔暹，邙山之战，元康又劝高欢追宇文泰，事并在九年。北史元康传又云，「草刘蠡升军书。」按蠡升灭在元年，孙搴二年犹存。今不取。然则搴卒宜置于澄入辅之下。〕迁大行台都官郎。时军国多务，元康问无不知。欢或出，临行，留元康在后，马上有所号令九十余条，元康屈指数之，尽能记忆。与功曹平原赵彦深同知机密，时人谓之陈、赵。而元康势居赵前，性又柔谨，欢甚亲之，曰：「如此人，诚难得，天赐我也。」彦深名隐，以字行。
9东魏丞相欢令阿至罗逼魏秦州刺史万俟普，〔万，莫北翻。俟，渠之翻。〕欢以众应之。
10三月，戊申，丹杨陶弘景卒。弘景博学多艺能，好养生之术。仕齐为奉朝请，弃官，隐居茅山。〔茅山在今建康府句容县南五十里。山记云：汉时有三茅君，各乘一鹤来此，故名焉。卒，子侐翻。好，呼到翻。朝，直遥翻。〕上早与之游，及即位，恩礼甚笃，每得其书，焚香虔受。屡以手敕招之，弘景不出。国家每有吉凶征讨大事，无不先谘之，月中尝有数信，〔月中，谓一月之中也。信，使信也。〕时人谓之「山中宰相」。将没，为诗曰：「夷甫任散诞，平叔坐论空。〔王衍，字夷甫；何晏，字平叔；以魏、晋谕梁也。诞，徒旱翻。〕岂悟昭阳殿，遂作单于宫！」〔弘景传曰：后侯景篡，果在昭阳殿。史言修道之士有识时知数者。〕时士大夫竞谈玄理，不习武事，故弘景诗及之。
11甲寅，东魏以华山王鸷为大司马。〔华，户化翻。〕
12魏以凉州刺史李叔仁为司徒，万俟洛为太宰。〔洛，字受洛干，亦曰寿乐干。受、寿同音，洛、乐亦同音。按北齐有太宰之官，仍晋制也；西魏用周制，置大耱宰，无太宰。〕
13夏，四月，乙未，以骠骑大将军、开府同三司之仪元法僧为太尉。〔梁开府仪同三司之下，又有开府同三司之仪。〕
14尚书右丞考城江子四上封事，极言政治得失，〔上，时掌翻。治，直吏翻。〕五月，癸卯，诗曰：「古人有言，『屋漏在上，知之在下。』朕有过失，不能自觉，江子四等封事所言，尚书可时加检括，于民有蠹患者，宜速详启！」〔江子四所上封事，必不敢言帝崇信释氏，而穷兵广地适以毒民，用法宽于权贵而急于细民等事，特毛举细故而论得失耳。〕
15戊辰，东魏高盛卒。〔高盛，东魏太尉。〕
16魏越勒肱卒。〔越勒肱，魏司空。〕
17魏秦州刺史万俟普与其子太宰洛、豳州刺史叱干宝乐、右卫将军破六韩常及督将三百人奔东魏，〔阿至罗兵近，普等因之以东奔。考异曰：普降东魏事，北齐书帝纪在三月甲午，典略在六月。北史齐纪在六月甲午；周书帝纪、北史魏纪、齐纪在五月，今从之。按考异前既引北齐书帝纪，又引北齐纪，不应北史魏纪之下复出齐纪，必有误。〕丞相泰轻骑追之，至河北千余里，不及而还。〔河北，龙门西河之北也。还，从宣翻，又如字；下同。〕
18秋七月，庚子，东魏大赦。
19上待魏降将贺拔胜等甚厚，胜请讨高欢，上不许。胜等思归，前荆州大都督抚宁史宁谓胜曰：〔按宁传，宁居抚宁镇。考魏北镇无抚宁，恐即抚冥也。又按五代志雕阴郡开疆县有后魏抚宁郡，又有抚宁县，亦属雕阴郡。〕「朱异言于梁主无不从，请厚结之。」胜从之。上许胜、宁及卢柔皆北还，〔卢柔盖去年从胜来奔。〕亲饯之于南苑。胜怀上恩，自是见禽兽南向者皆不射之。〔射，而亦翻。〕行至襄城，东魏丞相欢遣侯景以轻骑邀之，胜等弃舟自山路逃归，〔胜等舟行，盖自淮入颍，自颍入汝，泝流而西，入山路，自三嵵取武关也。〕从者冻馁，道死者太半。〔从，才用翻。〕既至长安，诣阙谢罪，魏主执胜手歔欷曰：「乘舆播越，天也，〔乘，绳证翻。〕非卿之咎。」丞相泰引卢柔为从事中郎，与苏绰对掌机密。
20九月，壬寅，东魏以定州刺史侯景兼尚书右仆射、南道行台，督诸将入寇。〔将，即亮翻。〕
21魏以扶风王孚为司徒，斛斯椿为太傅。
22冬，十月，乙亥，诏大举伐东魏。东魏侯景将七万寇楚州，〔魏收志：梁置楚州，治楚城，领汝阳、仵城、城阳郡。五代志：汝南城阳县，梁置楚州。〕虏刺史桓和；进军淮上，南、北司二州刺史陈庆之击破之，景弃辎重走。〔重，直用翻。〕十一月，己亥，罢北伐之师。
23魏复改始祖神元皇帝为太祖，道武皇帝为烈祖。〔魏改二祖庙号，见一百三十七卷齐武帝永明九年。复，扶又翻。〕
24十二月，东魏以并州刺史尉景为太保。
25壬申，东魏遣使请和，〔使，疏吏翻。〕上许之。
26东魏清河文宣王亶卒。〔考异曰：国典云，「亶为高欢所酖」。典略，周太祖数欢罪，亦云杀亶。魏书、北史皆无亶传；而帝纪皆云亶薨，今从之。〕
27丁丑，东魏丞相欢督诸军伐魏，遣司徒高敖曹趣上洛，大都督窦泰趣潼关。〔趣，七喻翻。〕
28癸未，东魏以咸阳王坦为太师。
29是岁，魏关中大饥，人相食，死者什七八。
三年〔（丁巳、五三七）〕
1春，正月，上祀南郊，大赦。
2东魏丞相欢军蒲坂，造三浮桥，欲渡河。魏丞相泰军广阳，〔魏收志，景明元年，置广阳县，属冯翊郡。〕谓诸将曰：「贼掎吾三面，〔掎，居蚁翻。〕作浮桥以示必渡，此欲缀吾军，使窦泰得西入耳。欢自起兵以来，窦泰常为前锋，其下多锐卒，屡胜而骄，今袭之，必克，克泰，则欢不战自走矣。」诸将皆曰：「贼在近，舍而袭远，脱有蹉跌，悔何及也！〔蹉，七何翻。跌，徒结翻。〕不如分兵御之。」丞相泰曰：「欢再攻潼关，吾军不出灞上，〔中大通六年，欢攻潼关；元年，欢兵又攻潼关。〕今大举而来，谓吾亦当自守，有轻我之心，乘此袭之，何患不克！贼虽作浮桥，未能径渡，不过五日，吾取窦泰必矣！」行台左丞苏绰、中兵参军代人达奚武亦以为然。庚戌，丞相泰还长安，诸将意犹异同。丞相泰隐其计，以问族子直事郎中深，〔晋武帝置直事郎，在尚书诸曹郎之上。〕深曰：「窦泰，欢之骁将，〔骁，坚尧翻。将，即亮翻。〕今大军攻蒲坂，则欢拒守而泰救之，吾表里受敌，此危道也。不如选轻锐潜出小关，〔小关在潼关之左，唐时谓之禁谷。〕窦泰躁急，必来决战，〔躁，则到翻。〕欢持重未即救，我急击泰，必可擒也。擒泰则欢势自沮，〔沮，在吕翻。〕回师击之，可以决胜。」丞相泰曰：「此吾心杝。」乃声言欲保陇右，辛亥，谒魏主而潜军东出，癸丑旦，至小关。窦泰猝闻军至，自风陵渡，丞相泰出马牧泽，〔水经注曰：桃林之塞，湖水出焉，其中多野马。三秦记曰，桃林塞在长安东四百里，若有军马经过，则牧华山，休息林下。马牧泽，盖即此志杝。〕击窦泰，大破之，士众皆尽，窦泰自杀，传首长安。丞相欢以河冰薄，不得赴救，撤浮桥而退，仪同代人薛孤延为殿，〔通志略作萨孤，复姓。殿，丁练翻。〕一日【章：甲十一行本「日」下有「之中」二字；乙十一行本同；孔本同；张校同；退斋校同。】斫十五刀，折，乃得免。〔折，而设翻。〕丞相泰亦引军还。〔此一段皆书丞相泰，所以别窦泰也。历考前后，高欢、宇文泰皆书丞相，于此尤为有别。〕
高敖曹自商山转鬬而进，〔杜佑曰：商山在商州上洛县。〕所向无前，遂攻上洛。郡人泉岳及弟猛略与顺阳人杜窟等谋翻城应之，〔窟，竹律翻，又丁骨翻。〕洛州刺史泉企知之，〔此魏太和中所改洛州也，治上洛，时属西魏。企，字思道；音去智翻。〕杀岳及猛略。杜窟走归敖曹，敖曹以为乡导而攻之敖曹被流矢，通中者三，〔乡，读曰向。被，皮义翻。中，竹仲翻。〕殒绝良久，复上马，免冑巡城。企固守旬余，二子元礼、仲遵力战拒之，仲遵伤目，不堪复战，城遂陷。企见敖曹曰：「吾力屈，非心服也。」敖曹以杜窟为洛州刺史。敖曹创甚，〔复，扶又翻。创，初良翻。〕曰：「恨不见季式作刺史。〔季式，敖曹弟也。〕丞相欢闻之，即以季式为济州刺史。
敖曹欲入蓝田关，〔唐志：京兆蓝田县有蓝田关，故峣关也。济，子礼翻。〕欢使人告曰：「窦泰军没，人心恐动，宜速还，路险贼盛，拔身可也。」敖曹不忍弃众，力战全军而还，以泉企、泉元礼自随，泉仲遵以伤重不行。企私戒二子曰：「吾余生无几，汝曹才器足以立功，勿以吾在东，遂亏臣节。」元礼于路逃还。泉、杜虽皆为土豪，乡人轻杜而重泉。元礼、仲遵阴结豪右，袭窟，杀之，魏以元礼世袭洛州刺史。
3二月，丁亥，上耕藉田。〔藉，秦昔翻。〕
4己丑，以尚书左仆射何敬容为中权将军，〔中权将军，二百四十号之一也。〕护军将军萧渊藻为左仆射，右射谢举为右光禄大夫。
5魏槐里获神玺，〔槐里县，汉属扶风，晋属始平郡，后魏复属扶风。玺，斯氏翻。〕大赦。
6三月，辛未，东魏迁七帝神主入新庙，〔七帝：道武、明元、太武、文成、献文、孝文、宣武。〕大赦。
7魏斛斯椿卒。〔时斛斯椿为魏太傅。按椿居尔朱、高欢之间，以智数间构其君臣之际，尔朱氏既为所夷，而高欢亦不能制也。及入关之后，与宇文泰同列，若无能为者；权不在己，无以舞弄其智数也。〕
8夏，五月，魏以广陵王欣为太宰，贺拔胜为太师。
9六月，魏以扶风王孚为太保，梁景叡为太傅，广平王赞为太尉，开府仪同三司武川王盟为司空。
10东魏丞相欢游汾阳之天池，〔水经注：太原汾阳县北燕京山上有大池，池在山原之上，世谓之天池，方里余，其水澄渟镜净而不流。〕得奇石，隐起成文曰「六王三川」。以问行台郎中阳休之，对曰：「六者，大王之字；〔欢字贺六浑，故云然。〕王者，当王天下。河、洛、伊为三川，泾、渭、洛亦为三川。〔泾、渭、洛之「洛」，指关中之洛水，今径鄜、坊、同三州而入于渭。当王，于况翻。〕大王若受天命，终应奄有关、洛。」欢曰：「世人无事常言我反，况闻此乎！慎勿妄言！」休之，固之子也。〔阳固事魏孝文帝，尝从刘昶南伐。〕行台郎中中山杜弼间劝欢受禅，欢举杖击走之。〔高欢之志，盖如曹操所谓吾为周文王者，非真无移魏鼎之心也。间，古苋翻。〕
11东魏遣兼散骑常侍李谐来聘，以吏部郎卢元明、通直侍郎李业兴副之。〔通直侍郎，即通直散骑侍郎。散，悉亶翻。骑，奇寄翻。〕谐，平之孙；〔李平，崇之从弟，事孝文、宣武。〕元明，昶之子也。〔卢昶，卢玄之孙。〕秋，七月，谐等至建康，上引见，与语，〔见，贤遍翻。〕应对如流。谐等出，上目送之，谓左右曰：「朕今日遇勍敌。〔勍，其京翻。〕卿辈尝言北间全无人物，此等何自而来！」是时邺下言风流者，以谐及陇西李神儁、范阳卢元明、北海王元景、弘农杨遵彦、清河崔赡为首。〔赡，而艳翻。〕神儁名挺，宝之孙；〔李宝自敦煌归魏，其后贵盛。〕元景名昕，宪之曾孙也；〔王宪，猛之孙，皇始中归魏。〕皆以字行。赡，嵶之子也。〔嵶，力膺翻。〕
时南，北通好，〔好，呼到翻。〕务以俊又相夸，衔命接客，必尽一时之选，〔衔命，奉使者也。接客，主客也。〕无才地者不得与焉。〔与，读曰预。〕每梁使至邺，〔使，疏吏翻；下同。〕邺下为之倾动，贵胜弟子弟盛饰聚观，礼赠优渥，馆门成市。宴日，高澄常使左右觇之，一言制胜，澄为之拊掌。魏使至建康亦然。〔两国通使，各务夸矜以见所长，自古然矣。昭奚恤之事犹可以服觇国者之心。为，于伪翻。觇，丑廉翻，又丑艳翻。〕
12独孤信求还北，上许之。信父母皆在山东，〔魏孝武西迁，信弃父母追从之。〕上问信所适，信曰：「事君者不敢顾私亲而怀贰心。」上以为义，礼送甚厚。信与杨忠皆至长安，上书谢罪。魏以信有定三荆之功，〔定三荆见上卷中大通六年。〕迁骠骑大将军，加侍中、开府仪同三司，余官爵如故。〔骠，匹妙翻。骑，奇寄翻。〕丞相泰爱杨忠之勇，留置帐下。
13魏宇文深劝丞相泰取恒农，八月，丁丑，泰帅李弼等十二将伐东魏，以北雍州刺史于谨为前锋，攻盘豆，拔之。〔恒，户登翻。帅，读曰率。将，即亮翻。雍，于用翻。五代志：雍州华原县，后魏置北雍州。恒农湖城、閺乡之西有皇天原，原西有盘豆城。〕戊子，至恒农，庚寅，拔之，擒东魏陕州刺史李徽伯，〔魏收志：太和十一年，置陕州，治陕州，带恒农郡，领西恒农、渑池、石城、河北郡。陕，式冉翻。〕俘其战士八千。
时河北诸城多附东魏，左丞杨檦自言父猛尝为邵郡白水令，〔左丞，行台左丞也。魏收志，皇兴四年，置邵郡，治白水县。五代志，绛郡垣县，后魏置邵郡及白水县。裴庆孙传，邵郡治阳胡城，去轵关二百余里。孔颖达曰：垣县有召亭，因以名郡。宋白曰：绛州垣县，其地即周、召分陕之所，今县东六十里有邵原祠与古棠树。春秋襄二十三年，齐侯伐晋，取朝歌，入孟门，登太行，张武军于荧庭，戍郫邵。后魏献文四年置邵州。檦，与标同。〕知其豪杰，请往说之，以取邵郡；〔说，式芮翻；下谍说同。〕泰许之。檦乃与土豪王覆怜等举兵，收邵郡守程保及县令四人，斩之。表覆怜为郡守，〔守，式又翻。〕遣谍说谕东魏城堡，旬月之间，归附甚众。〔谍，达协翻。〕东魏以东雍州刺史司马恭镇正平，〔正平，本汉、晋之临汾县地；魏真君七年，分置太平县；神脉元年，改为正平；太和十八年，置正平郡，带闻喜县，属东雍州。杜佑曰：绛州，治正平县。〕司空从事中郎闻喜裴邃欲攻之，恭弃城走，泰以杨檦行正平郡事。
14上修长干寺阿育王塔，出佛爪发舍利。辛卯，上幸寺，设无碍食，〔今建康府上元县有长干里，去县五里，李白长干行谓「同居长干里」乃秣陵县东里巷。江东谓山泺之间曰干。憎家载国事曰：佛泥洹后，天人以新白慜里佛，以香花供养。满七日，盛以金棺，送出王宫可三里许。在宫各以旃檀木为薪，天人各以火烧薪，敛舍利得八斛四斗，诸国王各得少许，赍还本国，以造佛寺。阿育王起浮屠于佛泥洹处。李延寿扶南传曰：长干寺塔，吴时有尼居其地，为小精舍，孙綝毁除之。吴平后，诸道人复于旧处建立。晋简文咸安中造垥，孝武太元九年上金相轮及承露，其后有西河离石县胡人刘萨何遇疾暴亡，七日而苏，因此家，名慧达。游行至丹杨长干里，有阿育王塔，掘入一丈，得金函盛三舍利及佛爪发，迁舍利近北，对简文所造塔西造塔。及帝开之，初穿土四尺，得龙窟及昔人所舍金银钗钏环等诸杂宝物可深九尺许。至石磉之下，有石函，函内有铁壶，以盛银坩，坩内有金缕罂，盛三舍利，如粟粒大，圆正光洁。函内有玻璃漓，漓心得四舍利及发爪，爪有四枚，并为沈香色，发青绀色，众僧以手伸之，随手长短，放之则旋屈为蠡形。帝乃设无碍大会，竖二剎，各以金罂次玉罂重盛舍利及爪发，内七宝塔内，又以石函盛宝塔，分入两剎剎下。〕大赦。
15九月，柔然为魏侵东魏三堆，〔魏收志：肆州郡平寇县，真君七年，并三堆县属焉；有三堆戍。随改平寇县为崞县，属鴈门郡。宋白曰：岚州静乐县，本汉汾阳县地，城内有堆阜三，俗名三堆城。为，于伪翻。〕丞相欢击之，柔然退走。
行台郎中杜弼以文武在位多贪污，言于丞相欢，请治之。〔治，直之翻。〕欢曰：「弼来，我语尔！〔语，牛倨翻。〕天下贪污，习俗己久。今督将家属多在关西，〔此指言可朱浑道元、万俟普、刘丰生等部曲也。将，即亮翻。〕宇文黑獭常相招诱，人情去留未定；〔獭，他达翻。诱，音酉。〕江东复有吴翁萧衍，专事衣冠礼乐，〔复，扶又翻。〕中原士大夫望之以为正朔所在。我若急正纲纪，不相假借，恐督将尽归黑獭，士子悉奔萧衍，人物流散，何以为国！尔宜少待，吾不忘之。」〔史言高欢权时施宜以凝固其众，舍小过以成大功。少，诗沼翻。〕
欢将出兵拒魏，杜弼请先除内贼。欢问贼为谁，弼曰：「诸勋贵掠夺百姓者是也。」欢不应，使军士皆张弓注矢，举刀，按抬，夹道罗列，命弼冒出其间，弼战栗流汗。欢乃徐谕之曰：「矢虽注不射，刀虽举不击，抬虽按不刺，〔抬，色角翻。射，而亦翻。刺，七亦翻。〕尔犹亡魄失胆。诛勋人身犯锋镝，百死一生，虽或贪鄙，所取者大，岂可同之常人也！」弼乃顿首谢不及。
欢每号令军士，常令丞相属代郡张华原宣旨，其语鲜卑则曰：「汉民是汝奴，夫为汝耕，妇为汝织，输汝粟帛，令汝温饱，汝何为陵之﹖」其语华人则曰：「鲜卑是汝作客，〔言如佣作之客也。语，牛倨翻。为，于伪翻；下同。〕得汝一斛粟、一匹绢，为汝击贼，令汝安宁，汝何为疾之﹖」〔史言高欢杂用夷、夏，有抚御之术。〕
时鲜卑共轻华人，唯惮高敖曹；欢号令将士，常鲜卑语，敖曹在列，则为之华言。敖曹返自上洛，欢复以为军司、大都督，统七十六都督。〔复，扶又翻。〕以司空侯景为西道大行台，〔使景经略关西也。〕与敖曹及行台任祥、御史中尉刘贵、豫州刺史尧雄、冀州刺史史万俟洛同治兵于虎牢。〔任，音壬。万，莫北翻。俟，渠之翻。治，直之翻；下同。〕敖曹与北豫州刺史郑严祖握槊，〔魏泰常中，置豫州，治虎牢；后得汝南，置豫州，以虎牢为北豫州，领广武、荥阳、成皋郡。握槊，亦博塞之戏也。刘禹锡观博曰：「初，主人执握槊之器，置于庑下，曰：『主进者要约之。』既揖让，即次。有博齿，齿异乎古之齿，其制用骨，觚棱四均，镂以朱墨，耦而合数，取应日月，视其转止，依以争道。是制也行之久矣，莫详所祖，以其用必投掷，以博投诏之。」又，尔朱世隆与元世儁握槊，忽闻局上詨然有声，一局子尽倒立，世隆甚恶之，既而及祸。李延寿曰：握槊，此盖胡戏，近入中国，云胡王有弟一人，遇罪，将杀之，从狱中为此戏上之，意言孤则易死也。〕贵召严祖，敖曹不时遣，枷其使者。使者曰：「枷则易，脱则难。」〔枷，居牙翻。易，弋豉翻。〕敖曹以刀就枷刎之，曰：「又何难！」贵不敢校。明日，贵与敖曹坐，又白治河役夫多溺死，〔溺，奴狄翻。〕贵曰：「一钱汉，〔言汉人之贱也。〕随之死！」敖曹怒，拔刀斫贵；贵走出还营，敖曹鸣鼓会兵，欲攻之，侯景、万俟洛共解谕，久之乃止。敖曹尝诣相府，门者不纳，敖曹引弓射之，〔射，而亦翻。〕欢知而不责。
16闰月，甲子，以武陵王纪为都督益?梁等十三州诸军事、益州刺史。〔为后纪与湘东争国张本。〕
17东魏丞相欢将兵二十万自壶口趣蒲津，〔班志：壶口山在河东郡北屈县东南。北屈，后魏改为禽昌县，属平阳郡；隋改禽昌为襄陵县。将，即亮翻；下同。趣，七喻翻。〕使高敖曹将兵三万出河南。时关中饥，魏丞相泰所将将士不满万人，馆谷于恒农五十余日，闻欢将济河，乃引兵入关，高敖曹遂围恒农。〔恒，户登翻。〕欢右长史薛琡言于欢曰：〔琡，齿育翻。〕「西贼连年饥饥，故冒死来入陕州，欲取仓粟。今敖曹已围陕城，粟不得出，〔陕，式冉翻。〕但置兵诸道，勿与野战，比及麦秋，〔比，必利翻。记月令：孟夏之月，麦秋至。〕其民自应饿死，宝炬、黑獭何忧不降！〔降，户江翻。〕愿勿渡河。」侯景曰：「今兹举兵、形势极大，万一不捷，猝难收敛。不如分为二军，相继而进，前军若胜，后军全力；前军若败，后军承之。」欢不从，自蒲津济河。〔考异曰：北齐帝纪：「十一月，壬辰，神武自蒲津济。」魏帝纪：「十月，壬辰，败于沙苑。」按长历，十月壬辰朔。北齐纪误也。〕
丞相泰遣使戒华州刺史王罴，罴语使者曰：「老罴当道卧，貉子那得过！」欢至冯翊城下，〔使，疏吏翻。华，户化翻。语，牛倨翻。五代志：冯翌郡，后魏曰华州，西魏后改曰同州。冯翊县，后魏曰华阴。貉，曷各翻，北方有之，似狐，善睡，康曰：貉，莫白切。说文云：北方豸种也。郑玄曰：貉子曰貆。郭璞曰：今江东通呼貉为鲮鲮。余按北方豸种乃指夷貉之貉，孟子所谓「大貉、小貉」者也。此乃狐貉之貉，当从诸家之说。〕谓罴曰：「何不早降！」〔降，户江翻。〕罴大呼曰：〔呼，火故翻。〕「此城是王罴耱，死生在此。欲死者来！」欢知不可攻，乃涉洛，军于许原西。〔汉志：冯翊怀德县南有荆山，山下有强梁原，洛水东南入渭。许原盖在洛水之南。〕
泰至渭南，征诸州兵，皆未会。欲进击欢，诸将以众寡不敌，请待欢更西以观其势。泰曰：「欢若至长安，则人情大扰；今及其远来新至，可击也。」即造浮桥于渭，令军士赍三日粮，轻骑渡渭，辎重自渭南夹渭而西。〔重，直用翻。〕冬，十月，壬辰，泰至沙苑，〔水经注：沙苑在渭北，沙苑之南即汉怀德县故城。五代志：冯翊县有沙苑。〕距东魏军六十里。诸将皆惧，宇文深独贺。泰问其故，对曰：「欢镇抚河北，甚得众心，以此自守，未易可图。〔易，弋豉翻。〕今悬师渡河，非众所欲，独欢耻失窦泰，愎谏而来，所谓忿兵，〔愎，弼力翻，戾也。汉魏相曰：争恨细故，不忍愤怒者，谓之忿兵；兵忿者败。〕可一战擒也。事理昭然，何为不贺！愿假深一节，发王罴之兵邀其走路，使无遗类。」泰遣须昌县公达奚武觇欢军，〔觇，丑廉翻，又丑艳翻。〕武从三骑，皆效欢将士衣服，日暮，去营数百步下马，潜听得其军号，因上马历营，若警夜者，有不如法，往往挞之，具知敌之情状而还。〔还，从宣翻，又如字。〕
欢闻泰至，癸巳，引兵会之。候骑告欢军且至，泰召诸将谋之。开府仪同三司李弼曰：「彼众我寡，不可平地置陈，此东十里有渭曲，可先据以待之。」泰从之，背水东西为陈，〔陈，读曰阵；下陷陈、魏陈同。〕李弼为右拒，赵贵为左拒，〔杜预曰：拒，方陈。陆德明曰：拒，俱甫翻。〕命将士皆偃戈于苇中，约闻鼓声而起。晡时，东魏兵至渭曲，〔晡，奔谟翻。〕都督太安斛律羌举曰:「黑獭举国而来，欲一死决，〕言欲尽死力战，以决胜负。〕譬如猘狗，或能噬人；〔猘，汉书音义征例翻，又居例翻，狂犬也。左传曰：国犬之瘈，无不噬也。〕且渭曲苇深土泞，无所用力，〔泞，乃定翻，泥淖也。〕不如缓与相持，密分精锐径掩长安，巢穴既倾，则黑獭不战于擒矣。」〔使斛律羌举之计行，西魏殆哉。〕欢曰：「纵火焚之，何如﹖」侯景曰：「当生擒黑獭以示百姓，若众中烧死，谁复信之！」〔侯景此言固亦有恃众轻敌之心。复，扶又翻；下复战、可复同。〕彭乐盛气请鬬，曰：「我众贼寡，百人擒一，何忧不克！」欢从之。东魏兵望见魏兵少，争进击之，无复行列。〔史言东魏将士皆恃众轻敌，故败。少，诗沼翻。复，扶又翻。行，户刚翻。〕兵将交，丞相泰鸣豉，士皆奋起，于谨等六军与之合战，李弼帅铁骑横击之，〔时东魏之师萃于左拒，于谨等与之合战，李弼引右拒之骑兵横击之。帅，读曰率。〕东魏兵中绝为二，遂大破之。李弼弟檦，身小而勇，〔檦，与标同。〕每跃马陷陈，隐身鞍甲之中，敌见皆曰：「避此小儿！」泰叹曰：「胆决如此，何必八尺之躯！」征虏将军武川耿令贵杀伤多，甲裳尽赤，〔左传：晋、楚战于邲，屈荡搏赵旃，得其甲裳。杜预注曰：下曰裳。〕泰曰：「观其甲裳，足知令贵之勇，何必数级！」〔谓不必数其斩获首级之多少。〕彭乐乘醉深入魏陈，魏人刺之，〔刺，七亦翻。〕肠出，内之复战。丞相欢欲收兵更战，使张华原以薄历营点兵，〔簿者，军之名籍。〕莫有应者，还，白欢曰：「众尽去，营皆空矣！」欢犹未肯去。阜城侯斛律金曰：「众心离散，不可复用，宜急向河东。」欢据鞍未动，金以鞭拂马，乃驰去，夜，渡河，船去岸远，欢跨橐驼就船，乃得渡，丧甲士八万人，〔丧，息浪翻。弃铠仗十有八万。〔铠，可亥翻。〕丞相泰追欢至河上，选留甲士二万余人，余悉纵归。都督李穆曰：「高欢破胆矣，速追之，可获。」泰不听，〔沙苑之战，宇文泰不敢乘胜追高欢，邙山之战，欢不敢乘胜追泰，盖二人者智力相敌，足以相持而不足以相毙也。〕还军渭南，所征之兵甫至，〔甫，方也。〕乃于战所人植柳一株以旌武功。
侯景言于欢曰：「黑獭新胜而骄，必不为备，愿得精骑二万，径往取之。」欢以告娄妃，妃曰：「设如其言，景岂有还理！得黑獭失景，何利之有！」欢乃止。
高敖曹闻欢败，释恒农，退保洛阳。
魏加丞相泰柱国大将军，李弼十二将皆进爵增邑有差。〔十二将，李弼、独孤信、梁御、赵贵、于谨、若干惠、怡峰、刘亮、王德、侯莫陈崇、李远、达奚武也。〕
己酉，魏行台宫景寿等向洛阳，〔宫，姓也，左传，虞大夫有宫之奇。〕东魏洛州大都督韩贤击走之。州民韩木兰作乱，贤击破之。一贼匿尸间，贤自按检收铠仗，贼欻起斫之，断胫而卒。〔欻，许勿翻。断，丁管翻，下兵断同。胫，胡定翻。〕
魏复遣行台冯翊王季海与独孤信将步骑二万趣洛阳，〔复，扶又翻。趣，七喻翻；下同。〕洛州刺史李显趣三荆，〔西魏洛州治上洛。〕贺拔胜、李弼围蒲坂。
东魏丞相欢之西伐也，蒲坂民敬珍谓其从祖兄祥曰：「高欢迫逐乘舆，〔乘，绳证翻。〕天下忠义之士皆欲剚刃于其腹；〔从，才用翻。剚，侧吏翻。贾公彦曰：剚，犹立也，齐人谓立物地中为剚。〕今又称兵西上，〔上，时掌翻。〕吾欲与兄起断其归路，此千载一时也。」〔断，丁管翻。〕祥从之，纠合乡里，数日，有众万余。会欢自沙苑败归，祥、珍帅众邀之，斩获甚众。贺拔胜、李弼至河东，祥、珍帅猗氏等六县十余万户归之，〔猗氏县，自汉以来属河东郡。丁度曰：猗氏，本郇国也，后以猗顿居于此，因为猗氏。按左传所谓郇瑕氏之地，沃而近盐，其后猗顿居之，用盬盐起富，遂以猗氏名县，而郇瑕氏隐矣。帅，读曰率。〕丞相泰以珍为平阳太守，祥为行台郎中。
东魏秦州刺史薛崇礼守蒲坂，别驾薛善，崇礼之族弟也，言于崇礼曰：「高欢有逐君之罪，善与兄忝衣冠绪余，世荷国恩，今大军已临，而犹为高氏固守，〔荷，下可翻。为，于伪翻。〕一旦城陷，函首送长安，署为逆贼，死有余愧，及今归款，犹为愈也。」崇礼犹豫不决。善与族人斩关纳魏师，崇礼出走，追获之。丞相泰进军蒲坂，洛定汾、绛，〔五代志：文城郡，东魏置南汾州，后周改为汾州。绛郡，后魏置东雍州，后周改为绛州。〕凡薛氏预开城之谋者，皆赐五等爵。善曰：「背逆归顺，〔背，蒲妹翻。〕臣子常节，岂容阖门大小俱叨封邑！」与其弟慎固辞五受。
东魏行晋州事封祖业弃城走，仪同三司薛修义追至洪洞，〔杜佑曰：洪洞故城在平阳北，四固重复，控据要险。刘昫曰：晋州洪洞县，古阳县也，隋义宁元年改曰洪洞，取县北洪洞岭以名县。孙恒曰：洞，音同，又徒弄翻。〕说祖业还守。〔说，式芮翻。守，手又翻；下固守同。〕祖业不从；修义还据晋州，安集固守。魏仪同三司长孙子彦引兵至城下，修义开门伏甲以待之；子彦不测虚实，遂退走。丞相欢以修义为晋州刺史。〔史言河东诸薛各行其志，为东、西魏宣力。〕
独孤信至新安，〔新安县，汉属弘农郡，晋属河南尹，魏天平初置新安郡，属洛州。〕高敖曹引兵北渡河。信逼洛阳，洛州刺史广阳王湛弃城归邺，信遂据金墉城。孝武之西迁也，〔西迁见上卷中大通六年。〕散骑常侍河东裴宽谓诸弟曰：「天子既西，吾不可以东附高氏。」帅家属逃于大石岭；〔水经注：洛阳之南有新城县，县界有大石岭，来儒之水径其南。〕独孤信入洛，乃出见之。时洛阳荒废，人士流散，惟河东柳虬在阳城，〔阳城县，汉属颍川郡，晋属河南尹，魏孝昌二年置阳城郡，属洛州，隋废郡为阳城县，唐登封元年将有事嵩山，改为告成县，我朝属西京登封县界。〕裴诹之在颍川，信俱征之，以虬为行台郎中，诹之为开府属。〔诹，将侯翻，又逡须翻。〕
  </div>
  <div class="pagination">
   <a href="资治通鉴注_page163.html">
    上一页
   </a>
   <span>
    ...
   </span>
   <a href="资治通鉴注_page159.html">
    159
   </a>
   <a href="资治通鉴注_page160.html">
    160
   </a>
   <a href="资治通鉴注_page161.html">
    161
   </a>
   <a href="资治通鉴注_page162.html">
    162
   </a>
   <a href="资治通鉴注_page163.html">
    163
   </a>
   <span class="current-page">
    164
   </span>
   <a href="资治通鉴注_page165.html">
    165
   </a>
   <a href="资治通鉴注_page166.html">
    166
   </a>
   <a href="资治通鉴注_page167.html">
    167
   </a>
   <a href="资治通鉴注_page168.html">
    168
   </a>
   <a href="资治通鉴注_page169.html">
    169
   </a>
   <span>
    ...
   </span>
   <a href="资治通鉴注_page165.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
