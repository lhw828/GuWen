<!DOCTYPE html>
<html>
<head>
    <meta charset="UTF-8">
    <title>资治通鉴注 - 第 295 页/共 334 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>资治通鉴注 - 第 295 页/共 334 页</h1>
    <div class="content">壬子，韩全诲等陈兵殿前，言于上曰：「全忠以大兵逼京师，欲劫天子幸洛阳，求传禅；臣等请奉陛下幸凤翔，收兵拒之。」上不许，杖剑登乞巧楼。全诲等逼上下楼，上行纔及寿春殿，李彦弼已于御院纵火。〔御院，天子及后妃所居之地。〕是日冬至，上独坐思政殿，翘一足，一足蹋阑干，〔蹋，与踏同。阑干，殿槛也。〕庭无群臣，旁无侍者。顷之，不得已，与皇后、妃嫔、诸王百余人皆上马，恸哭声不绝，出门，回顾禁中火已赫然。是夕，宿鄠县。〔九域志：鄠县，在长安南六十里。考异曰：续宝运录：「其年十月，朱全忠发士马；十一月，入长安。圣上幸凤翔，宰臣裴谂、翰林学士令狐涣等扈从。其皇后王氏及千官、太子、玉印、龙服，并是汴州迎在华州，相次修东都宫室，旋迎赴东都。其年十一月初，凤翔士马入京，劫掠街西诸坊宝货士女至甚。及七日，汴州士马入京赴救，长安士庶并走，攒在开化坊。」其说妄谬，今不取。〕
朱全忠遗司马邺入华州，谓韩建曰：「公不早知过自归，又烦此军少留城下矣。」〔司马邺本韩建幕僚，以同州降，因使之谕建。少，诗沼翻。〕是日，全忠自故市引兵南渡渭，韩建遣节度使李巨川请降，献银三万两助军；全忠乃西南趣赤水。〔趣，七喻翻。〕
癸丑，李茂贞迎车驾于田家硙，〔硙，五对翻。〕上下马慰接之。〔史言昭宗屈体以接李茂贞。〕甲寅，车驾至盩厔；乙卯，留一日。
朱全忠至零口西，〔宋白曰：昭应县界有零口，天授二年于此置鸿州，于郭下置鸿门县，盖古鸿门之地也。昭应，汉新丰县地，宋又改昭应为临潼。九域志：临潼县有零口镇。〕闻车驾西幸，与僚佐议，复引兵还赤水。左仆射致仕张浚说全忠曰：〔张浚时居长水。说，式芮翻。〕「韩建，茂贞之党，不先取之，必为后患。」全忠闻建有表劝天子幸凤翔，乃引兵逼其城。建单骑迎谒，全忠责之，对曰：「建目不知书，凡表章书檄，皆李巨川所为。」全忠以巨川常为建画策，斩之军门。〔李巨川之诛晚矣。常为，于伪翻。〕谓建曰：「公许人，可即往衣锦。」〔汉人曰：「富贵不归故乡，如衣锦夜行。」韩建，许州长社人也。衣，于既翻。〕丁巳，以建为忠武节度使，理陈州，〔唐置忠武军于许州。黄巢之自长安东出也，赵犨，陈人也，守陈州有功，朝廷以忠武节授之，奏徙忠武军治陈州。按是时天子已西幸，韩建自华徙陈，皆朱全忠为之，未经表授，即以为忠武节度使，何所禀命乎！〕以兵援送之。〔虑韩建中路逸而归岐；又虑其在华久，其将士有劫夺之者。考异曰：编遗录：「上引兵逼华州，韩建轻骑出墙归投。上于西溪亭子与建饮膳毕，却归赤水营。旬日：乃请建充忠武节度使。」梁太祖实录：「乙卯，大军及华州，建来降。甲辰，署建权知华州事，仍以宣武牙推龚麟佐之。」唐太祖纪年录：「丙辰，汴军攻华州，九日，建以城降。」唐补纪：「同州刺史王行约闭城登垒，全忠斫开城门，屠之，不留13类。华州韩建闻此，出城三十里迎之，只于迎处云：『令公本贯许州，便仰衣锦。』乃差人押出关东。」旧传：「建令李巨川至河中送款，敬翔疾其文笔，劝全忠害之。」薛居正五代史梁祖纪：「丙辰，帝表建权知忠武军事，促令赴任。」实录：「乙卯，全忠取华州。丙辰，次武功，徙建为忠武节度使。」按此月无甲辰，盖丙辰字误也。全忠乙卯取华州，丙辰岂能遽至武功！唐补纪又云：「昭宗不知崔胤伪行诏命，闻朱全忠平陷两州，十一月三日亥时，奔波西去。」按行约乃克用取同州时节度使也。程匡柔妄谬多此类。今取华州日从梁太祖实录，李巨川死从昭宗实录。〕以前商州刺史李存权知华州，徙忠武节度使赵珝为匡国节度使。〔赵珝徙节同州，亦非天子出命。〕车驾之在华州也，〔干宁三年、四年，车驾在华州。〕商贾辐凑，〔贾，音古。天子行在所，从兵及百司供亿浩繁，故商贾辐凑以牟利。辐凑者，盖以车辐皆内凑于毂为谕。夫三十辐共一毂，毂者众辐聚凑之所；四方之商贾内向而聚凑焉，故曰辐凑。〕韩建重征之，二年，得钱九百万缗。至是，全忠尽取之。〔史言自古聚财者，率为他人积。〕
是时京师无天子，行在无宰相，崔胤使太子太师卢渥等二百余人列状请朱全忠西迎车驾，又使王溥至赤水见全忠计事。〔考异曰：编遗录：「于时长安无人主，朝廷苶敕画，帝在岐下无辅臣，自汉、魏以来，丧乱未若今日。胤请王溥自西京至赤水，请上进军迎驾。戊午，离赤水。」薛居正五代史梁纪：「己未，发赤水。」按唐太祖纪年录：「朱温至长乐，崔胤帅百官班迎。」编遗录：「胤请王溥自西京至赤水军前商议。」实录云「胤东寓华州」，又云「胤召溥至赤水」，皆误也。旧纪亦云：「胤令溥至赤水，促全忠迎驾。」今从之。发赤水日从编遗录。〕全忠复书曰：「进则惧胁君之谤，退则怀负国之惭；然不敢不勉。」戊午，全忠发赤水。
31辛酉，以兵部侍郎卢光启权句当中书事。〔时无宰相，权使之句当。句，古候翻。当，丁浪翻。〕车驾留岐山三日，壬戌，至凤翔。
32朱全忠至长安，宰相百官班迎于长乐坡；明日行，复班辞于临皋驿。〔班迎、班辞，非藩臣所得当。崔胤之奉朱全忠至此，为一身脱死计，非为唐社稷计也。宦官既诛，胤亦死于全忠之手，宜矣。帅，读曰率。乐，音洛。复，扶又翻。〕全忠赏李继昭之功，〔以其能保卫崔胤及百官也。〕初令权知匡国留后，复留为两街制置使，赐与甚厚；继昭尽献其兵八千人。〔孙德昭畏朱温之雄猜也。〕
全忠使判官李择、裴铸入奏事，称：「奉密诏及得崔胤书，令臣将兵入朝。」韩全诲等矫诏答以：「朕避灾至此，非宦官所劫，密诏皆崔胤诈为之，卿宜敛兵归保土宇。」茂贞遣其将符道昭屯武功以拒全忠，〔九域志：武功县，在长安西北一百五十里。〕癸亥，全忠将康怀贞击破之。
33丁卯，以卢光启为右谏议大夫，参知机务。〔参知机务，唐久不除授，卢启自权句当中书为之。〕
34戊辰，朱全忠至凤翔，军于城东。〔考异曰：实录：「乙丑，全忠驻军岐城之东；丙寅，全忠军至城下。」按全忠癸亥离长安，乙丑、丙寅至岐，太速。今从编遗录、新纪。〕李茂贞登城谓曰：「天子避灾，非臣下无礼；谗人误公至此。」全忠报曰：「韩全诲劫迁天子，今来问罪，迎扈还宫。岐王苟不预谋，何烦陈谕！」上屡诏全忠还镇，全忠乃拜表奉辞。〔屡诏全忠归镇，韩全诲、李茂贞挟天子以令之也。全忠拜表奉辞，若不敢逆诏指者，然其意则有在矣。〕辛未，移兵北趣邠州。〔全忠之意在此。茂贞养子继徽镇邠；邠、岐，辅车之援也，若先得邠则岐孤。九域志：凤翔东北至邠州二百二十二里。趣，七喻翻；下同。考异曰：金銮记曰：「七十日早，闻岐师昨夜二更却回，云军大衄。汴令有表迎驾，并述行止。汴军在岐东下寨。十八日、十九日，白麻：『卢光启可谏议大夫、参知机务。』二十日，输林学士姚洎兼知外制诰。二十四日，汴令有表，奉辞东去。二十五日，汴军离发延英门。」旧纪：「癸酉，全忠辞去。」今从编遗录。〕
甲戌，制：守司空兼门下侍郎、同平章事崔胤责授工部尚书，〔考异曰：实录载制辞曰：「四居极位，一无可称。」又曰：「无功及人，为国生事。」按旧传，前为罢知政事、落使务，后云同平章事、盐铁转运使，实录前云罢胤盐铁使，至此制官位中复带盐铁使，皆误。〕户部侍郎、同平章事裴枢罢守本官。〔皆宦官之意也；时宰相皆不扈从。〕
乙亥，朱全忠攻邠州，丁丑，静难节度使李继徽请降，复姓名杨崇本。全忠质其妻于河中，令崇本仍镇邠州。〔难，乃旦翻。质，音致。为朱全忠渔色，邠、岐复连兵张本。〕
全忠之西入关也，韩全诲、李茂贞以诏命征兵河东，茂贞仍以书求援于李克用。克用遗李嗣昭将五千骑自沁州趣晋州，与汴兵战于平阳北，破之。〔汉平阳县，隋改为临汾，晋州治焉。唐府兵未废时有平阳府。〕
乙亥，全忠发邠州；戊寅，次三原。〔自邠州东南至三原，一百五十余里。〕十二月，癸未，崔胤至三原见全忠，趣之迎驾。〔趣，读曰促。〕己丑，全忠遣朱友宁攻盩厔，不下。戊戌，全忠自往督战，盩厔降，屠之。〔九域志：盩厔县在凤翔府东南二百里。盩，音辀。厔音窒。〕全忠令崔胤帅百官及京城居民悉迁于华州。〔帅，读曰率。〕
35清海节度使徐彦若薨，遗表荐行军司马刘隐权留后。〔刘隐始得广州。〕
36李神福知钱镠定不死，〔或言钱镠为盗所杀，见上文八月。〕而临安城坚，久攻不拔，欲归，恐为镠所邀，〔自临安退还宣州，有千秋岭之险。〕乃遣人守卫镠祖考丘垄，禁樵采，〔钱镠，临安人，其祖父兵垄在焉。〕又使顾全武通家信；镠遣使谢之。神福于要路多张旗帜为虚寨，镠以为淮南兵大至，遂请和；神福受其犒赂而还。〔还，音旋，又如字。〕
37朱全忠之入关也，〔是年十一月，朱全忠入关。〕戎昭节度使冯行袭遣副使鲁崇矩听命于全忠。〔按光化元年，以冯行袭为昭信军节度使，天佑二年，始改昭信军为戎昭军。〕韩全诲遣中使二十余人分道征江、淮兵屯金州，以胁全忠，行袭尽杀中使，收其诏敕送全忠。〔冯行袭以昭信节度使治金州，故得尽杀中使。〕又遣使征兵于王建，朱全忠亦遣使乞师于建。建外修好于全忠，罪状李茂贞，〔好，呼到翻。〕而阴劝茂贞坚守，许之救援；以武信节度使王宗佶、前东川节度使王宗涤等为扈驾指挥使，将兵五万，声言迎车驾，其实袭茂贞山南诸州。〔为王建取山南西道张本。〕
38江西节度使锺传将兵围抚州刺史危全讽，天火烧其城，士民讙惊。〔讙，与諠同。〕诸将请急攻之，传曰：「乘人之危，非仁也。」乃祝曰：「全讽之罪，无为害民。」火寻止。全讽闻之，谢罪听命，以女妻传子匡时。〔妻，七细翻。〕
传少时尝猎，〔少，诗照翻。〕醉遇虎，与鬬，虎搏其肩，而传亦持虎腰不置，旁人共杀虎，乃得免。既贵，悔之，常戒诸子曰：「士处世贵智谋，勿效吾暴虎也。」〔诗曰：袒裼暴虎。注云：暴虎，空手以搏之也。虎，昌吕翻。〕
39武贞节度使雷满薨，子彦威自称留后。
唐纪七十九〔起玄黓阉茂（壬戌），尽昭阳大渊献（癸亥）正月，凡一年有奇。〕
昭宗圣穆景文孝皇帝中之下
天复二年〔（壬戌、九○二）〕
1春，正月，癸丑，朱全忠复屯三原，又移军武功。〔将复逼凤翔也。宋白曰：三原县，本汉池阳县地，苻坚于髪嶭北置三原护军，以其地南有酆原，西有孟侯原，北有白鹿原，是为三原。后魏太平真君七年，罢护军，置县。〕河东将李嗣昭、周德威攻慈、隰，以分全忠兵势。〔朱全忠兼有河中，慈、隰二州，其巡属也。〕
2丁卯，以给事中韦贻范为工部侍郎、同平章事。
3丙子，以给事中严龟充岐、汴和协使，赐朱全忠姓李，与李茂贞为兄弟；全忠不从。
时茂贞不出战。全忠闻有河东兵，二月，戊寅朔，还军河中。〔考异曰：实录在正月。按编遗录：「二月戊寅，上以久驻兵车于三原，乃议东归蒲阪，遂取高陵、栎阳、左冯入于蒲津。」梁太祖实录：「正月，戊申朔，上总御戎马，发自三原，复至武功县驻焉；贡章奉辞，回军赴阪。」今从唐年补录、旧纪。〕
李嗣昭等攻慈、隰，下之，进逼晋、绛。己丑，全忠遣兄子友宁将兵会晋州刺史氏叔琮击之。李嗣昭袭取绛州，汴将康怀英复取之。〔康怀英即康怀贞，后避梁均王友贞名，始改名怀英，斯时未改也；史杂书之。〕嗣昭等屯蒲县；乙未，汴军十万营于蒲南，〔蒲，汉古县，康属隰州。九域志：在州东南九十五里。按汉蒲反县，古蒲邑也，属河东郡。河东郡又有蒲子县，春秋晋公子所居蒲城也。汴州长垣县，古名蒲邑，子路所治之地也。古邑之以蒲名者，盖非一处。宋白曰：后魏孝文帝改蒲子为长寿县，隋开皇十八年改为隰川。后魏孝武帝于蒲子东南置石城县，寻废；后周大象元年，于废县置蒲子县，取古蒲子为名；隋大业二年改为蒲县，移今理。〕叔琮夜帅众断其归路〔帅，读曰率。断，音短。〕而攻其垒，破之，杀获万余人。己亥，全忠自河中赴之，乙巳，至晋州。
5西川兵至利州，昭武节度使李继忠弃镇奔凤翔；王建以剑州刺史王宗伟为利州制置使。〔光启二年，升兴、凤二州为感义军节度使；时僖宗在山南，欲以捍东兵也。文德元年，感义军增领利州。至干宁四年，更感义军曰昭武军，徙镇利州。李茂贞既兼山南，欲以镇兵捍王建而终不能捍也。建自此遂有利州。〕
6三月，庚戌，上与李茂贞及宰相、学士、中尉、枢密宴，酒酣，茂贞及韩全诲亡去。上问韦贻范：「朕何以巡幸至此﹖」对曰：「臣在外不知。」固问，不对。上曰：「卿何得于朕前妄语云不知﹖」又曰：「卿既以非道取宰相，当于公事如法；〔谓处事当皆如国法。〕若有不可，必准故事。」〔谓贬窜之也。〕怒目视之，〔怒，奴古翻。〕微言曰：「此贼兼须杖之二十。」顾谓韩偓曰：「此辈亦称宰相！」贻范屡以大杯献上，上不即持，贻范举杯直及上颐。〔史言昭宗以酣酗纳侮。〕
7戊午，氏叔琮、朱友宁进攻李嗣昭、周德威营。时汴军横陈十里，〔陈，读曰阵。〕而河东军不过数万，深入敌境，众心忷惧。〔忷，许拱翻。〕德威出战而败，密令嗣昭以后军前去，德威寻引骑兵亦退。叔琮、友宁长驱乘之，河东军惊溃，禽克用子廷鸾，兵仗辎重委弃略尽。〔重，直用翻。〕朱全忠令叔琮、友宁乘胜遂攻河东。
李克用闻嗣昭等败，遣李存信以亲兵逆之，〔李克用亲兵皆代北杂虏，最为骁劲。〕至清源，〔清源县在晋阳南五十里。〕遇汴军，存信走还晋阳；〔众寡不敌，故走。〕汴军取慈、隰、汾三州。辛酉，汴军围晋阳，营于晋祠，〔晋阳有晋王祠。〕攻其西门。周德威、李嗣昭收余众依西山得还。〔汾水过晋阳东；晋阳西南接界休县之界山、绵山。〕城中兵未集，叔琮攻城甚急，每行围，〔行，下孟翻。〕褒衣博带，以示闲暇。
克用昼夜乘城，不得寝食。召诸将议保云州，李嗣昭、李嗣源、周德威曰：「儿辈在此，必能固守。〔考异曰：唐太祖纪年录：「嗣昭与今上日夜入贼营，斩将搴旗，贼多惊扰。」梁太祖实录：「三月，癸丑，虏众悉出，友宁以飞骑犯其左右翼，虏大败北，掩杀不知其数，擒克用男廷鸾及将校健卒数千人。」实录：「朱友宁围太原营西北隅，攻其西门，城内大恐。克用欲奔云中，弟克宁止之。又遣李嗣昭与克用子存勖日夜扰贼营，友宁乃烧营而遁。」按纪年录所谓今上者，乃明宗，非庄宗也。实录误。〕王勿为此谋，动摇人心！」李存信曰：「关东、河北皆受制于朱温，我兵寡地蹙，守此孤城，彼筑垒穿堑环之，〔环，音宦。〕以积久制我，我飞走无路，坐待困毙耳。今事势已急，不若且入北虏，徐图进取。」嗣昭力争之，克用不能决。刘夫人言于克用曰：「存信，北川牧羊儿耳，〔代北之地谓之北川，以陉岭之北皆平也。〕安知远虑！王常笑王行瑜轻去其城，死于人手，〔王行瑜死见二百六十卷干宁二年。〕今日反效之邪！且王昔居达靼，几不自免，赖朝廷多事，乃得复归。〔事见二百五十三卷僖宗广明元年。几，居依翻。〕今一足出城，则祸变不测，塞外可得至邪！」克用乃止。居数日，遗兵复集，军府浸安。克用弟克宁为忻州刺史，闻汴寇至，中涂复还晋阳，〔晋阳北至忻州一百七十余里。复，扶又翻。〕曰：「此城吾死所也，去将何之！」众心乃定。
壬戌，朱全忠还河中，遗朱友宁将兵西击李茂贞军于兴平、武功之间。〔兴平县在长安西，武功县在长安西北。〕李嗣昭、李嗣源数将敢死士夜入氏叔琮营，〔数，所角翻。将，即亮翻；下同。〕斩首捕叔琮留数马及旌旗于高冈之巅。嗣昭等以为有伏兵，乃引去，复取慈、隰、汾三州。自是克用不敢与全忠争者累年。〔兵少力疲，故闭境养晦以俟时。〕
克用以使引咨幕府〔使引，节度府所行文引。谋事曰咨。今北人以文书达于上曰咨。使，疏吏翻。〕曰：「不贮军食，何以聚众﹖不置兵甲，何以克敌﹖不修城池，何以扞御﹖利害之间，请垂议度！」〔贮，丁吕翻。度，徒洛翻。〕掌书记李袭吉献议，略曰：「国富不在仓储，兵强不由众寡，人归有德，神固害盈。〔书咸有一德曰：非商求于下民，惟民归于一德。易谦卦彖辞曰：鬼神害盈而福谦。〕聚敛宁有盗臣，〔大学载孟献子之言曰：「与其有聚敛之臣，宁有盗臣。」敛，尹赡翻。〕苛政有如猛虎，〔记檀弓载孔子之言曰：「苛政猛于虎也。」〕所以鹿台将散，周武以兴；〔武王伐纣，散鹿台之财，一戎衣而天下大定。〕齐库既焚，晏婴入贺。」〔韩诗外传曰：晋平公之藏台火，救火，三日三夜，乃胜之。公子晏束帛而贺曰：「臣闻王者藏于天下，诸侯藏于百姓，农夫藏于囷庾。今百姓乏于外，而赋敛无已。昔桀、纣残贼，为天下戮。今皇天降灾于藏台，是君之福也。」李袭吉以为齐库焚而晏婴入贺，盖别有所据。〕又曰：「伏以变法不若养人，〔温公读此语，感熙、丰之政，盖深有味乎其言也。〕改作何如旧贯！〔论语：鲁人为长府，闵子骞曰：「仍旧贯，如之何，何必改作！」〕韩建蓄财无数，首事朱温；〔事见上卷上年十一月。〕王珂变法如麻，一朝降贼；〔事见上卷上年正月。珂，丘何翻。降，户江翻。〕中山城非不峻，〔谓王郜不能守定州城。〕蔡上兵非不多；〔谓秦宗权恃众，卒为朱温禽。自韩建以下，又以克用耳目之所睹记者动悟之。〕前事甚明，可以为戒。且霸国无贫主，强将无弱兵。伏愿大王崇德爱人，去奢省役，〔去，羌吕翻。〕设险固境，训兵务农。定乱者选武臣，制理者选文吏，〔制理，犹言制治也，避唐庙讳。〕钱谷有句，〔出纳之籍明，则奸弊自苶所容。句，读曰钩。〕刑法有律。〔依律定刑，则吏手不得而轻重。〕诛赏由我，则下无威福之弊；近密多正，则人无谮谤之忧。顺天时而绝欺诬，敬鬼神而禁淫祀，则不求富而国富，不求安而自安。外破元凶，〔元凶，指朱温。〕内康疲俗，名高五霸，〔杜预曰：五霸：夏昆吾、商大彭、豕韦，周齐桓、晋文。又曰：齐桓、晋文、宋襄、秦穆、楚庄为五霸。〕道冠八元。〔冠，古玩翻。高辛氏有才子八人，伯奋、叔堪、叔献、季、仲伯虎、仲熊、叔豹、季狸，忠肃恭懿，宣慈惠和，天下之民谓之八元。〕至于率闾阎，定间架，增曲挧，〔挧，鱼列翻。〕检田畴，开国建，邦恐未为切。
克用亲军皆沙陀杂虏，喜侵暴良民，〔喜，许记翻。〕河东甚苦之。其子存勖以为言，克用曰：「此辈从吾攻战数十年，比者帑藏空虚，〔比，毗至翻。帑，他朗翻。藏，才浪翻。〕诸军卖马以自给；今四方诸侯皆重赏以募士，我若急之，则彼皆散去矣，吾安与同保此乎！〔此高欢告杜弼之说也。异时庄宗既得天下，儿郎寒冷，遮马邀求，以养成骄军之祸，得非此语误之邪！〕俟天下稍平，当更清治之耳。」〔如此语，则克用之意盖有待也。庄宗得天下之后，岂不复记忆此语邪！治，直之翻。〕存勖幼警敏，有勇略，克用为朱全忠所困，封疆日蹙，忧形于色。存勖进言曰：「物不极则不返，恶不极则不亡。朱氏恃其诈力，穷凶极暴，吞灭四邻，人怨神怒。今又攻逼乘舆，窥觎神器，〔乘，绳证翻。觎，音俞。〕此其极也，殆将毙矣！吾家世袭忠贞，〔谓自朱邪执宜以来，皆输力于唐室。〕势穷力屈，无所愧心。大人当遵养时晦〔时酌之篇曰：于铄王师，遵养时晦。毛传曰：遵，率；养，取；晦，昧也。郑笺曰：文王之用师，率殷之叛国以事纣，养是暗昧之君以老其恶。〕以待其衰，柰何轻为沮丧，〔丧，息浪翻。〕使群下失望乎！」克用悦，即命酒奏乐而罢。
刘夫人无子；克用宠姬曹氏生存勖，刘夫人待曹氏加厚。克用以是益贤之，诸姬有子，辄命夫人母之；夫人教养，悉如所生。
8上以〔【章：乙十一行本「以」下有「左」字；张校同。】〕金吾将军李俨为江、淮宣谕使，书御札赐杨行密，拜行密东面行营都统、中书令、吴王，以讨朱全忠。以朱瑾为平卢节度使，冯弘铎为武宁节度使，朱延寿为奉国节度使。〔平卢军，青州；武宁军，徐州；奉国军，蔡州：朱瑾等皆遥领耳。〕加武安节度使马殷同平章事。淮南、宣歙、湖南等道立功将士，将用都统牒承制迁补，然后表闻。俨，张浚之子也，赐姓李。〔考异曰：唐补纪：「二年，昭宗自凤翔遣金吾将军李俨赍御札自巫峡间道潜行，宣告吴王杨行密为讨伐逆贼朱全忠事。李俨者，宰臣张浚男。其张浚先为都统讨太原，退军，朝贬，韩建力救，不赴贬所，只在三峰，其男留行在，乃授金吾将军。昭宗差来，宣告于吴王行密。朱全忠探知，张浚一门尽遭杀戮。」按此年浚未死，俨赐姓李，见此年十月注。〕
9夏，四月，丁酉，崔胤自华州诣河中，泣诉于朱全忠，恐李茂贞劫天子幸蜀，宜以时迎奉势不可缓。全忠与之宴，胤亲执板，为全忠歌以侑酒。〔板，拍板也。古乐无之。玄宗时，教坊散乐用横笛一，拍板一，腰鼓三，后人因之，歌舞率以板为节，以木若象凡八片，以韦贯之，两手各执其外一片而拍之。为，于伪翻。〕
10辛丑，回鹘遣使入贡，请发兵赴难；〔难，乃旦翻。〕上命翰林学士承旨韩偓答书许之。乙巳，偓上言：「戎狄兽心，不可倚信。彼见国家人物华靡，而城邑荒残，甲兵雕弊，必有有轻中国之心，启其贪婪。〔婪，卢含翻。〕且自会昌以来，回鹘为中国所破，〔事见二百四十七卷武宗会昌三年。〕恐其乘危复怨。所赐可汗书，宜谕以小小寇窃，不须赴难，虚愧其意，实沮其谋。」从之。
兵部侍郎参知机务卢光启罢为太子太保。
11杨行密遣顾全武归杭州以易秦裴；〔顾全武为淮南兵所禽见上卷上年。秦裴降钱镠见二百六十一卷光化元年。〕钱镠大喜，遣裴还。
12汴将康怀贞击凤翔将李继昭于莫谷，〔莫谷，即漠谷，在奉天城北。〕大破之。继昭，蔡州人也，本姓符，名道昭。〔为继昭降汴复旧姓名张本。〕
13五月，庚戌，温州刺史朱褒卒，兄敖自称刺史。〔薛史：朱褒，温州人，兄弟皆为本州岛牙校。刺史胡璠卒，朱诞据郡，褒逼诞而代之。与通鉴称异。〕
14凤翔人闻朱全忠且来，皆惧；癸丑，城外居民皆迁入城。己未，全忠将精兵五万发河中，〔考异曰：金銮记：「五月三日，岐马步军败，回戈伤中不少。八日，闻四面百姓尽般移入城内。二十一日，闻汴帅于郿县筑城及宝鸡下寨。二十三日，闻汴帅至石鼻，又至横渠。二十四日，闻汴帅至城南十里。」按编遗录：「六月，全忠始离渭桥。」此盖全忠下游兵耳。实录据金銮记云，「癸亥，朱全忠引军在石鼻，乙丑，至横渠，己巳，驻师城南」，误也。〕至东渭棋桥，遇霖雨，留旬日。
15庚午，工部侍郎、平章事韦贻范遭母丧，〔「平章事」之上，当有「同」字。〕宦官荐翰林学士姚洎为相。〔洎，渠至翻。〕洎谋于韩偓，偓曰：「若图永久之利，则莫若未就为善；傥出上意，固无不可。且汴军旦夕合围，孤城难保，家族在东，可不虑乎！」洎乃移疾，〔移文称有疾。〕上亦自不许。
16镇海、镇东节度使彭城王钱镠进爵越王。〔自郡王进爵国王。〕
17六月，丙子，以中书舍人苏检为工部侍郎、同平章事。时韦贻范在草土，〔居丧者寝苫枕块，故曰草土。〕荐检及姚洎于李茂贞。上既不用洎，茂贞及宦官恐上自用人，协力荐检，遂用之。
18丁丑，朱全忠军于虢县。〔九域志：虢县，在凤翔府南三十五里。宋白曰：虢县，礼记注谓「虢」为「郭」，在武都南一百里有虢叔城是也。又案地理志云：虢，汉并于雍。今虢县，后魏立为武都郡，后周大统十三年，迁同州洛邑县城于武都城西，置洛邑县；隋大业三年，改洛邑为虢县。〕
19武宁节度使冯弘铎介居宣、扬之间，〔宣，田頵；扬，杨行密。冯弘铎以升州居二镇之间。〕常不自安；然自恃楼船之强，不事两道。宁国节度使田頵欲图之，〔頵，居筠翻。〕募弘铎工人造战舰，〔舰，户黯翻。〕工人曰：「冯公远求坚木，故其船堪久用，今此无之。」頵曰：「第为之，〔第，但也。〕吾止须一用耳。」弘铎将冯晖、颜建说弘铎先击頵，弘铎从之，帅众南上，〔说，式芮翻。上，时长翻。〕声言攻洪州，〔锺传据洪州。〕实袭宣州也。杨行密使人止之；不从。〔杨行密时为南面诸道都统，故欲制其行师进止。〕辛巳，頵帅舟师逆击于葛山，大破之。〔新书作「曷山」，当从之。张舜民郴行录曰：褐山矶在大信口稍西，南去芜湖县四十余里。帅，读曰率。〕
20甲申，李茂贞大出兵，自将之，与朱全忠战于虢县之北，大败而还，〔将，即亮翻；下同。还，音旋，又如字。〕死者万余人。丙戌，全忠遣其将孔勍出散关〔勍，渠京翻。散关，在凤翔府宝鸡县西南。自诸葛亮以来，多以自蜀出师为出散关，今朱全忠自虢县遣孔勍进功凤州为出散关，彼我之说也。〕攻凤州，拔之。丁亥，全忠进军凤翔城下。全忠朝服向城而泣，曰：「臣但欲迎车驾还宫耳，〔朱全忠借正说以行其谲。朝，直遥翻。〕不与岐王角胜也。」遂为五寨环之。〔环，音宦。考异曰：梁太祖实录：「六月，丁丑，暨虢县。辛未，文通涸兵骤出，布陈俟敌。我之将卒跃进决鬬，始辰暨午，寇大败，尸仆万余人。命诸军徙寨，逼其垒。自是岐人继出师，靡不丧衄。六月，乙亥，上以盩厔有博野军与岐人往来以窥我，命李晖讨平。丙戌，复遣孔勍领兵由大散关取凤州。按六月乙亥朔，无辛未。前云丁丑，后云辛未，又再云六月，皆误。从唐实录。〕
21冯弘铎收余众沿江将入海，〔僖宗光启元年，张雄据上元；雄死，弘铎继之，至是而亡；杨行密遂有升州。〕杨行密恐其为后患，遣使犒军，且说之曰：〔说，式芮翻。〕「公徒众犹盛，胡为自弃沧海之外！吾府虽小，足以容公之众，使将吏各得其所，如何﹖」弘铎左右皆恸哭听命。〔众心既携，冯弘铎欲不归杨行密，其可得乎！〕弘铎至东塘，行密自乘轻舟迎之，从者十余人，〔从，才用翻。〕常服，不持兵，升弘铎舟，慰谕之，举军感悦。署弘铎淮南节度副使，馆给甚厚。〔馆，古玩翻。〕
初，弘铎遣牙将丹徒尚公乃诣行密求润州，行密不许。公乃大言曰：「公不见听，但恐不敌楼船耳。」至是，行密谓公乃曰：「颇记求润州时否﹖」公乃谢曰：「将吏各为其主，〔为，于伪翻。〕但恨无成耳。」行密笑曰：「尔事杨叟如事冯公，无忧矣！」为田頵、朱延寿之乱，尚公乃尽忠力于杨行密张本。
行密以李神福为升州刺史。〔杨行密用李神福刺升州，以横制宣、润。〕
22杨行密发兵讨朱全忠，以副使李承嗣权知淮南军府事。军吏欲以巨舰运粮，都知兵马使徐温曰：「运路久不行，葭苇堙塞，〔黄巢作乱，高骈不臣，江、淮之运不复至京师，故其路久不行。塞，悉则翻。〕请用小艇，庶几易通。」军至宿州，会久雨，重载不能进，士有饥色，而小艇先至，〔艇，徒鼎翻。载，昨代翻。〕行密由是奇温，始与议军事。〔为徐温窃杨氏三世国命以成养子张本。〕行密攻宿州，不克，竟以粮运不继引还。
23秋，七月，孔勍取成、陇二州，士卒无鬬者。至秦州，州人城守，乃自故关归。〔九域志：凤州西至成州二百七十里，北至陇州二百五十里；又自陇州西至秦州亦二百五十里。孔勍自凤州西取成州，自成州北取陇州，又自陇州西至秦州。三州时皆属李茂贞。又，秦州清水县东五十里有大震关，大中六年，陇州防御使薛逵徙筑安戎关于陇山，由是谓大震关为故关。今陇州之西有故关山，又西南则清水县。大中六年，陇州防御使薛逵奏：「伏以汧源西境，切在故关，虽有堤防，全无制置。僻在重冈之上，苟务高深，今移要会之中，实堪控扼，伏乞改为安戎关。」〕
24韦贻范之为相也，多受人赂，许以官；既而以母丧罢去，日为债家所噪。〔噪，喧聒也。〕亲吏刘延美，所负尤多，故汲汲于起复，日遣人诣两中尉、枢密及李茂贞求之。甲戌，命韩偓草贻范起复制，偓曰：「吾腕可断，〔腕，乌贯翻。断，音短。〕此制不可草！」即上疏论贻范遭忧未数月，遽令起复，实骇物听，伤国体。学士勿以死为戏！」〔时韩全诲等使二中使监学士院，以防上与之密议国事，兼掌传宣回奏。以偓不肯草制，故怒。〕偓以疏授之，解衣而寝；二使不得已奏之。上即命罢草，〔罢草制也。〕仍赐敕褒赏之。八月，乙亥朔，班定，无白麻可宣；〔班定，谓百官立班已定也。学士不草制，故无麻可宣。〕宦官喧言韩侍郎不肯草麻，闻者大骇。茂贞入见上曰：〔见，贤遍翻。〕「陛下命相而学士不肯草麻，与反何异！」上曰：「卿辈荐贻范，朕不之违；学士不草麻，朕亦不之违。况彼所陈，事理明白，若之何不从！」茂贞不悦而出，至中书，见苏检曰：「奸邪朋党，宛然如旧。」扼腕者久之。贻范犹经营不已，茂贞语人曰：「我实不知书生礼数，为贻范所误，〔语，牛倨翻。李茂贞因此乃知居丧起复之非礼。〕会当于邠州安置。」〔言将出贻范。〕贻范乃止。〔【章：十二行本「止」下有「刘延美赴井死」六字；乙十一行本同；孔本同；张校同；退斋校同。】〕
25保大节度使李茂勋将兵屯三原，救李茂贞；朱全忠遣其将康怀贞、〔【章：十二行本「贞」作「英」；乙十一行本同。】〕孔勍击之，茂勋遁去。茂勋，茂贞之从弟也。〔从，才用翻。〕
26初，孙儒死，〔见二百五十九卷景福元年。〕其士卒多奔浙西，钱镠爱其骁悍，〔悍，下罕翻，又侯旱翻。〕以为中军，号武勇都。行军司马杜棱谏曰：「狼子野心，他日必为深患，请以土人代之。」不从。〔土人，谓浙西人也。〕
镠如衣锦军，〔钱镠，临安人，既贵，改所居营曰衣锦营，又升曰衣锦城；每游衣锦城，宴故老，山林皆覆以锦。〕命武勇右都指挥使徐绾帅众治沟洫；〔治衣锦军沟洫。帅，读曰率。治，直之翻。洫，泥逼翻。〕镇海节度副使成及闻士卒怨言，白镠请罢役，不从。甲〔【章：乙十一行本「甲」作「丙」；张校同。】〕戌，镠临飨诸将，绾谋杀镠于座，不果，称疾先出。镠怪之，丁亥，命绾将所部兵先还杭州。及外城，纵兵焚掠。武勇左都指挥使许再思以迎候兵与之合，〔迎候兵者，许再思以钱镠将还，领兵迎候。〕进逼牙城。镠子传瑛〔瑛，音英。〕与三城都指挥使马绰等闭门拒之，牙将潘长击绾，绾退屯龙兴寺。镠还，及龙泉，〔龙泉即龙井，在杭州城西南风篁岭上，去城十五里。〕闻变，疾驱至城北，使成及建镠旗鼓与绾战，镠微服乘小舟夜抵牙城东北隅，踰城而入。〔宋自高宗驻跸杭州，以杭州牙城为宫城。东北隅，则今之和宁门外也。〕直更卒凭鼓而寐，〔更，工衡翻。鼓，更鼓也。〕镠亲斩之，城中始知镠至。武安都指挥使杜建徽自新城入援，〔九域志：新城县，在杭州西南一百三十里。〕徐绾聚木将焚北门，建徽悉焚之。建徽，棱之子也。湖州刺史高彦闻难，遣其子渭将兵入援，至灵隐山，〔九域志：湖州南至杭州一百五十五里。灵隐山，在杭州城西十二里，有灵隐寺。难，乃旦翻。〕绾伏兵击杀之。
初，镠筑杭州罗城，〔事作二百五十九卷景福二年。〕谓僚佐曰：「十步一楼，可以为固矣。」掌书记余姚〔【章：十二行本「姚」作「杭」；乙十一行本同；孔本同；张校同。】〕罗隐曰：「楼不若内向。」至是人以隐言为验。〔楼，谓城上敌楼也。楼外向，所以御敌。今徐绾据杭州罗城，而钱镠自外攻之，故人以罗隐不若内向之言为验。〕
27庚戌，李茂贞出兵夜袭奉天，虏汴将倪章、邵棠以归。乙未，茂贞大出兵，与朱全忠战，不胜；暮归，汴兵追之，几入西门。〔几，居依翻。西门，凤翔城之西门。〕
28己亥，再起复前户部侍郎、同平章事韦贻范，使姚洎草制。贻范不让，即表谢，明日，视事。
29西川兵请假道于兴元，〔言假道以勤王。〕山南西道节度使李继密遣兵戍三泉以拒之；辛丑，西川前锋将王宗播攻之，不克，退休山寨。亲吏柳修业谓宗播曰：「公举族归人，不为之死战，何以自保﹖」〔柳修业，王宗播元从孔目官也。王宗播，许存也；归王建见二百六十卷干宁二年。为，于伪翻。〕宗播令其众曰：「吾与汝曹决战，取功名；不尔，死于此！」遂破金牛、黑水、西县、褒城四寨。〔武德三年，分利州之绵谷置金牛县，宝历元年，省入兴元府西县。今三泉县东六十里有金牛驿。舆地广记：大剑山有小石门，穿山通道，六丈有余。昔秦欲伐蜀而不知道，乃作五石牛，以金置尾下，言能粪金，欲以遗蜀。蜀王负力而贫，乃令五丁开道引之。秦因使张仪、司马错引兵伐蜀，灭之，谓之石牛道；置牛之地，谓之金牛驿。褒城，汉褒中县，古褒国也，隋改曰褒城，唐属兴元府。九域志：县在府西四十五里；又有褒城镇。〕军校秦承厚攻西县，矢贯左目，达于右目，镞不出。王建自舐其创，脓溃镞出。〔王建髣瘘吴起兄疽、太宗吮血之意。校，户教翻。舐，直氏翻。创，初良翻。〕王宗播攻马盘寨，继密战败，奔还汉中。西川军乘胜至城下，王宗涤帅众先登，遂克之，〔帅，读曰率。〕继密请降，迁于成都；〔光化二年，李继密得兴元，至是而败。王建遂并有山南西道。降，户江翻。〕得兵三万，骑五千，宗涤入屯汉中。王建曰：「继密残贼三辅，」〔李继密从李茂贞，戊贞犯猎畿甸，继密盖顶有罪，故王建云然。〕以其降，不忍杀，复其姓名曰王万弘，不时召见。诸将陵易之，〔易，以豉翻。〕万弘终日纵酒，俳优辈亦加戏诮；万弘不胜忧愤，醉投池水而卒。〔诮，才笑翻。胜，音升。〕
诏以王宗涤为山南西道节度使。宗涤有勇略，得众心，王建忌之。建作府门，绘以朱丹，蜀人谓之「画红楼」，建以宗涤姓名应之，〔宗涤本姓华名洪。更姓名见二百六十一卷干宁四年。〕王宗佶等疾其功，复构以飞语。〔佶，巨乙翻。复，扶又翻。〕建召宗涤至成都，诘责之，宗涤曰：「三蜀略平，〔东、西川及汉川为三蜀。诘，去吉翻。〕大王听谗，杀功臣可矣。」建命亲随马军都指挥使唐道袭夜饮之酒，缢杀之，〔饮，于禁翻。〕成都为之罢市，连营涕泣，如丧亲戚。〔为，于伪翻。华洪，王建之一将耳，其死也，连营涕泣，谓其有勇略、得士心可也；而蜀人为之罢市，是必有以得民者，宜乎不能免于雄猜之主也！为，于伪翻。丧，息浪翻。〕建以指挥使王宗贺权兴元留后。道袭，阆州人也，始以舞童事建，后浸预谋画。〔为王建太子元膺杀唐道袭张本。〕
30九月，乙巳，朱全忠以久雨，士卒病，召诸将议引兵归。河中亲从指挥使高季昌、左开道指挥使刘知俊曰：「天下英雄，窥此举一岁矣；〔朱全忠自去年冬举兵，至此时几一岁。从，才用翻。〕今茂贞已困，柰何舍之去！」全忠患李茂贞坚壁不出，季昌请以谲计诱致之。〔谲，古穴翻。诱，音酉。〕募有能入城为谍者，〔谍，达协翻，间也。〕骑士马景请行，曰：「此行必死，愿大王录其妻子。」〔录，收恤之也。〕全忠恻然止之，景不可。时全忠遣朱友伦发兵于大梁，明日将至，当出兵迓之。〔迓，鱼驾翻，迎也。〕景请因此时给骏马杂众骑而出，全忠从之，命诸军皆秣马饱士。丁未旦，偃旗帜潜伏，〔【章：十二行本「伏」下有「无得妄出」四字；乙十一行本同；孔本同；张校同；退斋校同。】〕营中寂如无人。景与众骑皆出，忽跃马西去，诈为逃亡，入城告茂贞曰：「全忠举军遁矣，独留伤病者近万人守营，〔近，其靳翻。〕今夕亦去矣，请速击之！」于是茂贞开门，悉众攻全忠营；全忠鼓于中军，百营俱出，纵兵击之，又遣数百骑据其城门，〔遮其归路也。〕凤翔军进退失据，自蹈藉，〔藉，慈夜翻。〕杀伤殆尽。茂贞自是丧气，〔丧，息浪翻。〕始议与全忠连和，奉车驾还京，不复以诏书勒全忠还镇矣。〔复，扶又翻。〕全忠表季昌为宋州团练使。〔赏其谋也。〕季昌，硖石人，本朱友恭之仆夫也。〔欧史：高季昌、董璋皆为汴富人李让家奴，世呼为李七郎者也。朱全忠养以为子，更姓名曰朱友恭。十国纪年以为友恭本寿州贾人李彦威；通鉴从之。今按欧史据薛史，十国纪年与王举天下大定录同。〕
31戊申，武定节度使李思敬以洋州降王建。〔王建又并有洋州之地。〕
32辛亥，李茂贞尽出骑兵于邻州就刍粮。壬子，朱全忠穿蚰蜒壕围凤翔，设犬铺、铃架以绝内外。〔蚰，与周翻。蜒，以然翻。蚰蜒，虫也，多涎，天阴雨则出行，地皆有迹。穿壕堑如蚰蜒行地之状，故谓之蚰蜒壕。凡行军下营，四面设犬铺，以犬守之。敌来则群吠，使营中知所警备。铃架者，绕营设架，挂铃其上，敌来触之则鸣。〕
33癸亥，以茂贞为凤翔、静难、武定、昭武四镇节度使。〔武定、昭武时已为王建所取。〕
34或劝钱镠渡江东保越州，以避徐、许之难。〔徐、许，徐绾、许再思也。难，乃旦翻；下同。〕杜建徽按剑叱之曰：「事或不济，同死于此，岂可复东渡乎！」〔复，扶又翻。〕
镠恐徐绾等据越州，遣大将顾全武将兵戍之。全武曰：「越州不足往，不若之广陵。」〔之，亦往也。广陵杨行密所治。〕镠曰：「何故﹖」对曰：「闻绾等谋召田頵；田頵至，淮南助之，不可敌也。建征曰：「孙儒之难，王尝有德于杨公，〔难，乃旦翻。事件二百五十八卷大顺二年。〕今往告之，宜有以相报。」镠命全武告急于杨行密，全武曰：「徒往无益，请得王子为质。」〔质，音致。〕镠命其子传褄〔【章：十二行本「褄」下有「微服」二字；乙十一行本同；孔本同；张校同；退斋校同。】〕为全武仆，〔褄，力吊翻，又力小翻。〕与偕之广陵，且求婚于行密。过润州，团练使安仁义爱传褄清丽，将以十仆易之；全武夜半赂阍者逃去。〔安仁义号淮南名将，居专城之任，而门关出入之禁不严，非善守者也。〕
绾等果召田頵，頵引兵赴之，先遣亲吏何饶谓钖曰：「请大王东如越州，空府廨以相待，〔廨，古隘翻。〕无为杀士卒！」镠报曰：「军中叛乱，何方无之！公为节帅，乃助贼为逆。战则亟战，〔帅，所类翻。亟，纪力翻。〕又何大言！」頵筑垒绝往来之道，镠患之，募能夺其地者赏以州。衢州制置使陈璋将卒三百出城奋击，遂夺其地，镠即以为衢州刺史。〔观此，则当时诸州制置使在刺史下。〕
顾全武至广陵，说杨行密曰：「使田頵得志，必为王患。王召頵还，钱王请以子传褄为质，且求婚。」行密许之，以女妻传褄。〔说，式芮翻。妻，七细翻。〕
35冬，十月，李俨至扬州，〔考异曰：十国纪年注，李昊蜀书张格传云：「弟休，仕唐为御史，奉使扬州，闻长水之祸，改姓名为李俨。」九国志云：「李俨本左仆射张浚之少子，名播，起家校书郎，迁右拾遗。浚为朱全忠所害，播自长水奔凤翔，昭宗赐其姓名，来使，欲征兵复雠。」行密与朱全忠书云：「选张述于谏省，俾衔命于敝藩，授秩执金，赐编属籍。」新旧唐书昭宗纪及浚传皆云：「天复三年，十二月，全忠杀浚于长水。」然则俨来使时，浚犹未死，「述」字与「休」字相乱，或一名播乎﹖实录，是月，始以俨为江淮宣谕使，以行密充吴王、东面行营都统；误也。据行密书，则俨父在时，已赐姓李，宣谕行密以讨全忠。明年春，全忠既克凤翔，俨遂留淮南，不敢归耳。〕杨行密始建制敕院，每有封拜，辄以告俨，于紫极宫玄宗像前陈制书，再拜然后下。〔玄宗诏天下州郡，皆立紫极宫以奉玄元皇帝。下，户嫁翻。〕
36王建攻拔兴州，以军使王宗浩为兴州刺史。〔王建又并有兴州。宋白曰：兴州，汉武都之沮县也。蜀置武兴督，后魏为武兴镇，后改为东益州。隋改州为顺政郡，唐武德置兴州，因武兴为州名。〕
37戊寅夜，李茂贞假子彦询帅三团步兵奔于汴军；〔帅，读曰率；下同。〕己卯，李彦韬继之。
庚辰，朱全忠遣幕僚司马邺奉表入城；〔考异曰：实录：「庚辰，司马酆奉表。壬午，对全忠使司马酆。」薛居正五代史司马邺传：「大军在岐下，遣奏事于昭宗，再入复出。」实录作「酆」，误也。〕甲申，又遣使献熊白；〔陆佃埤雅曰：熊脂一名熊白。熊，山居，冬蛰，当心有白脂如玉，味甚美，俗呼熊白。〕自是献食物、缯帛相继。〔缯，慈陵翻。〕上皆先以示李茂贞，使启视之，茂贞亦不敢启。丙戌，复遣使请与茂贞议连和，〔复，扶又翻；下同。〕民出城樵采者皆不抄掠。〔抄，楚交翻。〕丁亥，全忠表请修宫阙及迎车驾。己丑，遣国子司业薛昌祚、内使王延缋赍诏赐全忠。〔内使，即中使。往往梁臣避朱全忠名，改中为内耳。缋，户外翻，又户对翻。〕
癸巳，茂贞复出兵击汴军城西寨，败还。全忠以绛袍衣降者，〔衣，于既翻。降，户江翻。〕使招呼城中人，凤翔军夜缒去〔缒，驰伪翻。〕及因樵采去不返者甚众。是后茂贞或遣兵出击汴军，多不为用，散还。茂贞疑上与全忠有密约，壬寅，更于御院北垣外增兵防卫。
38十一月，癸卯朔，保大节度使李茂勋帅其众万余人救凤翔，屯于城北阪上，〔阪，音反。〕与城中举烽相应。
39甲辰，上使赵国夫人诇学士院二使皆不在，〔诇，古迥翻，又翾正翻。二使，二中使之直学士院者。韩全诲等置之以防上密召对学士，前此怒韩偓者即其人也。〕亟召韩偓、姚洎，窃见之于土门外，执手相泣。洎请上速还，恐为他人所见；上遽去。
40朱全忠遣其将孔勍、李晖将兵乘虚袭鄜、坊；〔鄜，音夫；下同。〕壬子，拔坊州。甲寅，大雪，汴军冒之夕进，五鼓，抵鄜州城下。〔九域志：坊州北至鄜州一百一十里。〕鄜人不为备，汴军入城，城中兵尚八千人，格鬬至午，鄜人始败，〔格鬬者，短兵接鬬，两两相当，以力角力。考异曰：编遗录曰：「十二月癸酉，遣孔勍、李晖领兵袭鄜州，以牵李周彝之兵。己亥，我师攻陷鄜墙，获周彝亲族，遂令李晖权知鄜畤军。不数曰，周彝乃遣幕宾投分通好，然后上许抽兵。」梁太祖实录：「十一月癸卯，鄜帅李周彝统州兵万余人屯于老聃祠之下，上命孔勍、李晖乘虚捷取之。壬子，勍等破中部郡。甲寅，大雨雪，大军冒之夕进，五鼓，及其垒，克之。」按癸卯距己亥近六十日，鄜、汴相守，岂得全不交兵！今从唐、梁二实录。〕擒留守〔【章：十二行本「守」作「后」；乙十一行本同；孔本同；张校同。】〕李继褄。勍抚存李茂勋及将士之家，按堵无扰，命李晖权知军府事。茂勋闻之，引兵遁去。〔重战轻防，此李茂勋之所以败也；厚抚其家以携之，茂勋所以归心于朱全忠也。〕
汴军每夜鸣鼓角，城中地如动。攻城者诟城上人云「劫天子贼」，乘城者诉城下人云「夺天子贼」。〔诟，古候翻，又许候翻。〕是冬，大雪，城中食尽，冻馁死者不可胜计；或卧未死已为人所寛。〔胜，音升。寛，古瓦翻。〕市中卖人肉，斤直钱百，犬肉直五百。茂贞储偫亦竭，〔偫，丈里翻。〕以犬彘供御膳。上鬻御衣及小皇子衣于市以充用，削渍松窃以饲御马。〔窃，方废翻，斫木札也，详见辩误。饲，祥吏翻。〕
41丙子，户部侍郎、同平章事韦贻范薨。
42癸亥，朱全忠遣人薙城外草以困城中。〔薙，他计翻，除草也。〕甲子，李茂贞增兵守宫门，〔行宫门也。〕诸宦者自度不免，互相尤怨。
苏检数为韩偓经营入相，〔度，徒洛翻。数，所角翻。为，于伪翻。〕言于茂贞及中尉、枢密，且遣亲吏告偓，偓怒曰：「公与韦公自贬所召归，旬月致位宰相，讫不能有所为；今朝夕不济，乃欲以此相污邪！」〔污，乌路翻。〕
43田頵急攻杭州，仍具舟将自西陵渡江；钱镠遣其将盛造、朱郁拒破之。
44十二月，李茂勋遣使请降于朱全忠，更名周彝。〔更，工衡翻。〕于是茂贞山南州镇皆入王建，关中州镇皆入全忠，坐守孤城；乃密谋诛宦官以自赎，遗全忠书曰：〔遗，唯季翻。〕「祸乱之兴，皆由全诲；仆迎驾至此，以备他盗。公既志匡社稷，请公迎扈还宫，仆以弊甲雕兵，从公陈力。」〔弊甲雕兵，用战国张仪语。半残为雕。〕全忠复书曰：「仆举兵至此，正以乘舆播迁；〔乘，绳证翻。〕公能协力，固所愿也。」
45杨行密使人召田頵曰：「不还，吾且使人代镇宣州。」〔顾全武之说行矣。〕庚辰，頵将还，征犒军钱二十万缗于钱镠，且求镠子为质，将妻以女。〔质，音致。妻，七细翻。〕镠谓诸子：〔谓，语之也，句断。〕「孰能为田氏婿者﹖」莫对。镠欲遣幼子传球，传球不可。镠怒，将杀之。次子传瓘请行，吴夫人泣曰：「柰何置儿虎口！」传瓘曰：「纾国家之难，〔纾，缓也。难，乃旦翻。〕安敢爱身！」再拜而出，镠泣送之。〔当此之时，钱镠置后之意，固已属于传瓘矣。〕传瓘从数人缒北门而下。〔敌情叵测，不敢开城门直出，故缒而下。〕頵与徐绾、许再思同归宣州。镠夺传球内牙兵印。〔以其不肯出质也。〕
越州客军指挥使张洪以徐绾之党自疑，〔客军，盖亦孙儒散卒。〕帅步兵三百奔衢州，刺史陈璋纳之。〔帅，读曰率。〕温州将丁章逐刺史朱敖，敖奔福州。〔僖宗中和元年，朱褒陷温州，至是而败。王审知时据福州。〕章据温州，田頵遣使招之，道出衢州；陈璋听其往还，钱镠由是恨璋。〔为钱镠图陈璋张本。按田頵时镇宣州。九域志：宣州南至歙州，自歙州南至睦州，自睦州南至婺州，自婺州南至处州，自处州东至温州，其路径捷。今自温州取道衢州者，盖睦州两浙巡属，其守不与田頵通，頵使不敢由此道也。自衢州取婺州，自婺州取处州，自处州取温州，更无他岐。时卢约据处州，亦两浙巡属也。钱镠不恨约而恨璋者，以卢约犹是羁縻，而陈璋乃其部曲将故也。〕
46丁酉，上召李茂贞、苏检、李继诲、李彦弼、李继岌、李继远、李继忠食，〔【张：「食」作「入」。】〕议与朱全忠和，上曰：「十六宅诸王以下，冻馁死者日有数人。在内诸王及公主、妃嫔，〔十六宅诸王，上之兄弟及群从也。在内诸王及公主，皇子、皇女也。〕一日食粥，一日食汤饼，〔汤饼者，硙麦为裇，以裇作饼，投之沸汤煮之，黄庭坚所谓「煮饼深注汤」是也。程大昌续演繁露曰：释名：饼，并也；溲麦使合并也。蒸饼，汤饼之属，各随形名之。〕今亦竭矣。卿等意如何﹖」皆不对。上曰：「速当和解耳！」
凤翔兵十余人遮韩全诲于左银台门，〔长安大明宫城门有左、右银台门，而凤翔行宫亦设此门，示若在长安宫中也。〕諠骂曰：「阖境涂炭，阖城馁死，正为军容辈数人耳！」〔为，于伪翻。〕全诲叩头诉于茂贞，茂贞曰：「卒辈何知！」命酌酒两杯，对饮而罢。又诉于上，上亦谕解之。李继昭谓全诲曰：「昔杨军容破杨守亮一族，〔见二百五十九卷景福元年、干宁元年。〕今军容亦破继昭一族邪！」慢骂之，遂出降于全忠，〔降，户江翻。〕复姓符，名道昭。
47是岁，虔州刺史卢光稠攻岭南，陷韶州，〔韶、虔二州相去虽六百余里，特以大瘐岭为阻，而实邻境也。考异曰：新纪，是岁光稠卒，牙将李图自称知州事。按十国纪年、欧阳修五代史光稠传，开平五年方卒。新纪误也。〕使其子延昌守之，进围潮州。清海〔【章：十二行本「海」下有「留后」二字；乙十一行本同；孔本同；张校同；退斋校同。】〕刘隐发兵击走之，乘胜进攻韶州。隐弟陟以为延昌有虔州之援，未可遽取；隐不从，遂围韶州。会江涨，馈运不继，〔自广州运粮以魏韶州行营，当泝流而上；江涨则水湍急，不可以泝，馈运由此不继。〕光稠自虔州引兵救之；其将谭全播伏精兵万人于山谷，以羸弱挑战，〔羸，伦为翻。挑，徒了翻。〕大破隐于城南，隐奔还。全播悉以功让诸将，光稠益贤之。
48岳州刺史邓进思卒，弟进忠自称刺史。
三年〔（癸亥、九○三）〕
1春，正月，甲辰，遣殿中侍御史崔构、供奉官郭遵诲诣朱全忠营；丙午，李茂贞亦遣牙将郭启期往议和解。
2平卢节度使王师范，颇好学，〔好，呼到翻。〕以忠义自许，为治有声迹。〔声闻于时而治有实迹，所谓名与实称。好，呼到翻。治，直吏翻。〕朱全忠围凤翔，韩全诲以诏书征藩镇兵入援乘舆，师范见之，泣下沾衿，曰：「吾属为帝室藩屏，〔乘，绳证翻。衿，音今。屏，必郢翻。〕岂得坐视天子困辱如此；各拥强兵，但自卫乎！」会张浚自长水亦遗之书，〔遗，于季翻。〕劝举义兵。师范曰：「张公言正会吾意，夫复何疑！〔夫，音扶。复，扶又翻。〕虽力不足，当死生以之。」
时关东兵多从全忠在凤翔，师范分遣诸将诈为贡献及商贩，包束兵仗，载以小车，入汴、徐、兖、郓、齐、沂、河南、孟、滑、河中、陕、虢、华等州，〔诸州皆朱全忠所有之地。郓，音运。陕，失冉翻。华，户化翻。〕期以同日俱发，讨全忠。适诸州者多事泄被擒，独行军司马刘鄩取兖州。〔鄩，徐林翻。〕时泰宁节度使葛从周悉将其兵屯邢州，〔朱全忠攻凤翔，使葛从周悉泰宁之兵屯邢州以备河东。〕鄩先遣人为贩油者入城，诇其虚实及兵所从入；〔诇，古永翻，又翾正翻。〕丙午，鄩将精兵五百夜自水窦入，比明，军城悉定，市人皆不知。〔怭，必利翻，及也。军城，泰宁军牙城也。以此观之，军人与市人异处，营屋之立，自唐然矣。考异曰：旧纪：「丙午，青州牙将刘鄩陷全忠之兖州，又令牙将张厚入奏，是日，亦窃发于华州，杀州将娄敬思。」唐太祖纪年录：「是年四日，青州帅王师范将刘鄩窃据兖州。同日，师范将张厚辇戈甲十乘至华州，为华人所诘，因窃发，燔其郛，杀华州指挥使娄敬思而去。」新纪：「丙午，师范取兖州。」梁太祖实录：「丙辰，青州纲将乱于华而败；是日，刘鄩陷我兖州。」唐实录亦在丙辰。按长历，丙午，正月四日；丙辰，十四日。编遗录云：「魏师及朱友宁告急，刘鄩正月四日袭陷兖州」，与纪年录等同。梁太祖实录多谬误，恐难据，今从诸书，移置丙午。唐祖补纪云天复二年，尤误。〕鄩据府舍，拜从周母，每旦省谒；待其妻子，甚有恩礼；子弟职掌，供亿如故。〔省，悉景翻。鄩料从周必还攻兖州，故善视其家。〕
是日，青州牙将张居厚帅壮士二百将小车至华州东城，〔帅，读曰率；下同。〕知州事娄敬思疑其有异，剖视之；其徒大呼，〔呼，火故翻。〕杀敬思，攻西城。崔胤在华州，帅众拒之，〔天复元年十二月，崔胤帅百官迁于华州，事见上卷。〕不克，〔为崔胤所拒，遂不能克华州。〕走至商州，追获之。〔九域志：华州南至商州一百八十里。〕
全忠留节度判官裴迪守大梁，师范遣走卒赍书至大梁，迪问以东方事，走卒色动。〔走卒，谓卒之备趋走者。后汉志有门阑走卒。〕迪察其有变，屏人问之，〔屏，必郢翻，又卑正翻。〕走卒具以实告。迪不暇白全忠，亟请马步都指挥使朱友宁将兵万余人东巡兖、郓。〔亟，纪力翻。将，即亮翻；下同。〕友宁召葛从周于刑州，共攻师范。全忠闻变，亦分兵先归，使友宁并将之。〔为朱友宁战死、朱全忠后夷王师范张本。〕
3戊申，李茂贞独见上，〔见，贤遍翻。〕中尉韩全诲、张彦弘、枢密使袁易简、周敬容皆不得对。〔易，以豉翻。〕茂贞请诛全诲等，与朱全忠和解，奉车驾还京。上喜，即遣内养帅凤翔卒四十人收全诲等，斩之。〔内养，亦宦者也。帅，读曰率。〕以御食使第五可范为左军中尉，〔御食使，掌御膳，亦唐末所置内诸司使之一也。〕宣徽南院使仇承坦为右军中尉，王知古为上院枢密使，杨虔朗为下院枢密使。〔枢密分东西两院，东院为上院，西院为下院。〕是夕，又斩李继筠、李继诲、李彦弼及内诸司使韦处廷等十六人。〔处，昌吕翻。〕己酉，遣韩偓及赵国夫人诣全忠营；又遗使囊全诲等二十余人首以示全忠，〔考异曰：旧纪：「丁巳，蒋玄晖与中使押送全诲等二十人首级，告谕四镇兵士回銮之期。」新纪：「正月，戊申，杀全诲等。」唐太祖纪年录：「正月，甲辰，凤翔李茂贞杀其子继筠、观军容韩全诲、张彦弘、枢密使袁易简、周敬容等二十二人，皆斩首囊盛，押领出城，以示朱温。」金銮记：「六日，诛全诲等。」唐年补录：「正月，癸卯，赐朱全忠诏。」唐补纪云：「天复三年，二月，诛全诲等八人。」其全诲等伏诛日，今从金銮记、实录、新纪。按金銮记、唐年补录、唐实录、后唐纪年录载六日所诛宦官名，可见者全诲等四人，处廷等十六人，而金銮记云，「是夜处置内官一十九人。」唐年补录厔，「全诲以下二十二人首级。」纪年录云，「杀全诲等二十二人。」北梦琐言亦云「二十二人首。」新传云，「继筠、继诲、彦弼皆伏诛。是夜，诛内诸司使韦处廷等二十二人。」若并继筠等数之，则多一人；若共数宦官，则少二人；若如金銮记，是夜又诛十九人，则多一人。或者二人名不见欤﹖〕曰：「昂来胁留车驾，惧罪离间，〔间，古苋翻。〕不欲协和，皆此曹也。今朕与茂贞决意诛之，卿可晓谕诸军以豁众愤。」辛亥，全忠遣观察判官李振奉表入谢。〔朱全忠先此以李振为天平节度副使，今盖为四镇观察判官。〕
</div>
    <div class="pagination">
<a href="资治通鉴注_page294.html">上一页</a><span>...</span><a href="资治通鉴注_page290.html">290</a><a href="资治通鉴注_page291.html">291</a><a href="资治通鉴注_page292.html">292</a><a href="资治通鉴注_page293.html">293</a><a href="资治通鉴注_page294.html">294</a><span class="current-page">295</span><a href="资治通鉴注_page296.html">296</a><a href="资治通鉴注_page297.html">297</a><a href="资治通鉴注_page298.html">298</a><a href="资治通鉴注_page299.html">299</a><a href="资治通鉴注_page300.html">300</a><span>...</span><a href="资治通鉴注_page296.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
