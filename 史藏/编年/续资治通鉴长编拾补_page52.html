<!DOCTYPE html>
<html>
<head>
    <meta charset="UTF-8">
    <title>续资治通鉴长编拾补 - 第 52 页/共 59 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续资治通鉴长编拾补 - 第 52 页/共 59 页</h1>
    <div class="content">　　《续宋编年资治通鉴》：七月，熙河、河东路地震，有裂十数丈者，兰州尤甚，仓库皆没。河东诸郡，或震或裂。案：《宋史?本纪》不书日。据《通考》卷三百一十云，系七年七月三十日己亥。《地理志》：兰州本属熙河，元祐改熙河兰岷路，宣和又改熙河湟廓路。

　　又有狐升御榻而坐，诏毁狐王庙。案：各本皆无日。《通考》卷三百十一云：宣和七年秋，有狐由艮岳直入御中，据御榻而坐，诏毁狐王庙。“狐”与“胡”同音。无名氏《宣和遗事》亦载此，与此云云略同。又言内侍逐之，窜入后殿而杳。

　　１、九月（案：钱氏《四史朔闰考》：九月己巳朔。） 庚午，讲议司奏：“契勘外路州军遇天宁节，启建圣寿道场满散日，依旧令锡宴，监司及提总官并合就赴。近年缘外路申请，许监司以本司钱排辨，遂於一郡之间，连日宴设，因缘搔扰，及多造酒数，分受所馀，殊失法意。欲今后监司、廉访、提总之官遇天宁节，依旧赴所在州军锡宴。”从之。（《纪事本末》卷百三十二。案：《宋史?礼志》曰：徽宗以十月十日诞日为天宁节，定上寿仪。又《食货志》曰：宣和中，臣僚上言：“诸州遇天宁节，除公使外，别给係省钱，充锡宴之用。独诸路监司许支逐司钱物，一筵之馔，有动及数百千者，浮侈相夸，无有艺极。”自是诏：“遇天宁节宴，旧应给钱者，发运、监司每司不得过三百贯，馀每司不得有过二百贯，以上旧时给数少者，止依旧。”） 

　　２、壬辰，金国以天祚成擒遣渤海李孝和、王永福来告庆。是日，至国门，诏宇文虚中、高世则馆之；其实虏将举兵，先使觇我也。时河东奏粘罕至云中，颇经营南寇，诏童贯再行宣抚。贯既受诏，未即行。会张孝纯奏金人遣小使至太原欲见贯，议交割云中地，上颇信之，诏趣贯行无留。（《纪事本末》卷百四十四。原注此据蔡绦《纪实》增入。绦云贯遂亟行实七年冬，然则贯发京师必在十月初，小使事详具十二月十六日贯自太原遁归时。封氏《编年》：十月一日，贯至太原，遣扩、兴宗。恐月日太早，今不取。遣扩合附十一月十二日。案：《三朝北盟会编》：七月，金人以获天祚发告庆使渤海李孝和、王永福来，差马扩、李子奇充接伴使副。九月二十四日壬辰，入国门，诏宇文虚中、高世则充馆伴使、副馆之。是日，河东奏报粘罕经营南寇。马扩谓童贯曰：粘罕此来，必有异志，请以西兵十万出巡边，不惟备奭，兼可压境议事。贯不听。《大金吊伐录?报南宋获契丹昏主书》曰：六月日，大金皇帝致书于大宋皇帝阙下：大宝之尊，允归公授，守不以道，怒集人神。故先皇帝举问罪之师，迨眇躬尽继述之略，尤赖仁邻之睦，生获昏王之身。人心既以欢和，天下得以治定。爰驰使介庸，示披陈逖，惟闻知谅同庆慰。今差复州管内达贝勒李用和，朝散大夫、守鸿胪寺卿、知太常礼院、骑都尉、太原县开国伯、食邑百户、赐紫金鱼袋王永福充告庆国信使副，有少礼物，具诸别幅，专奉书陈达，不宣。《秀水闲居录》曰：金得天祚，遣三使来示不疑。后十一月，三使归，即举兵。有郎官陈桷为送伴使，至境，已宣言入寇。桷语燕帅蔡靖，靖曰：安有是事？请示传言人，斩之以徇。”桷惧，不敢复言。） 

　　３、乙未，责授崇信军节度副使、吉州安置聂山复朝散郎，乘驿赴阙。蔡攸荐山将使守云中故也。时金人欲犯中原，其谋已深，惧我为备，且揣知我必欲云中，故多以好词以入我。然谍报已详，於是预谋云中守，攸乃荐山，遂召之。（《纪事本末》卷百四十四。原注此据蔡绦《纪实录》。又封氏《编年》：九月二十七日乙未，清化县榷盐场申燕山府，言金人拥大兵前来，劫掠居民，焚毁庐舍。时宣抚使蔡靖与转运使吕颐浩、李与权等修葺城隍，团结大兵，以为守奭之备；使银牌马飞报朝廷，兼关合属去处。是时大臣以为郊礼在近，匿不以闻，恐碍推恩，奏荐事毕，措置未晚，但大事委边臣，未尝以庙谋留意。案：原注云此据蔡绦《纪实》，其全文已详附十二月八日乙巳童贯逃回京师下可考。斡离不坏清化县盐场，《三朝北盟会编》系十一月二十以后事，其注亦采用封氏《编年》。盖金人大兵于九月即经营近界，故清化县当时即申燕山府。《三朝北盟会编》，九月二十四日壬辰，河东奏报粘罕经营南寇；十月五日壬寅，奏报中山府探报，女真国相与余睹副都统自本国将兵前来蔚州柳甸，大点军兵；十八日乙卯，中山府奏探到女真刷差女真军兵一万五千及河东辽东一路选差渤海五千、奚军三千、铁离军二千，均分来平州并云中府路两处屯泊；二十一日戊午，中山府奏报到女真本国刷女真正军并汉儿军渐次前来云中府等处，又奏金人于蔚州并飞狐县等处屯泊，聚军马、收积粮草，皆称欲来侵犯边界。盖金人谋已深露，惟朝廷晏然不恤耳。） 

　　１、十月（案：钱氏《四史朔闰考》：十月戊戌朔。） 己亥，赐金国人使宴。（《纪事本末》卷百四十四。原注诏旨，当是九月二十四日告庆使。案：《北盟会编》：金国告庆使李孝和、王永福以七月发金，差马扩、李子奇充接伴使副。九月二十四日壬辰，到国门，诏宇文虚中、高世则充馆伴使副，至己亥已八日，当是将辞，故赐宴也。朱弁《曲洧旧闻》曰：政和以后，黄冠寝盛，眷待隆渥，出入禁掖，无敢谁何，号金门羽客，恩数视两府者，凡数人。而张侍晨虚白在其流辈中独不同，上每以“张胡”呼之而不名焉。性喜多学，而于术数靡不通悟，尤善以太一言休咎，然多发于酒，曰：“某事后当然。”已而果然。尝醉枕上膝而卧，每酒后尽言，无所讳。上亦优容之曰：“张胡，汝醉也”。宣和间，大金始得天祚，遣使来告，上喜宴其使，既罢，召虚白入语其事，虚白曰：“天祚在海上，筑宫室待陛下久矣。”左右皆惊，上亦不怒，徐曰：“张胡，汝又醉也。”至靖康中，城都失守，上出青城见虚白，抚其背曰：“汝前所言皆应于今日，吾恨不听汝言也。”虚白流涕曰：“事已至此，无可奈何，愿陛下爱护圣躬，既往不足咎也。”蔡绦《北征纪实》曰：天祚以七年正月灭，至八月方遣使人，谓之告庆使。初，金人东南所忌者张觉也，西所畏者天祚也。我始误张觉与除东南之患，又误天祚而致其亡，使略无西所后顾之虑，遂以是冬犯中原。） 

　　２、甲子，太师、鲁国公致仕蔡京上表，谢车驾幸临问疾。（《纪事本末》卷百三十一。案：《铁围山丛谈》曰：宣和乙巳冬，鲁公得疾甚殆，上临问，医者奏当进附子。上意恻怛，命主小库内侍举附子以进。御手采择取四，遣中使赐鲁公，率大犹拳。其一重三两四钱，次重三两二钱，二皆二两八钱。《老学庵笔记》云：蔡京赐第，宏敞过甚，老疾畏寒。屋之扑水少低，閒架亦狭，乃即扑水下作卧室。《正史约》云，徽宗时，乘轻车小辇，频幸京第，命坐传觞，略用家人礼。京谢表有云：“主妇上寿请酬而肯从，稚子牵衣挽留而不却。”盖实事也。《宋稗类钞》云：谭振言：“蔡京当国，一日感寒，振与数亲客问疾，见之后堂东阁中。京令小鬟焚香，久之，鬟白香已满，闻近北卷帘声，则香气自他室而出，其蓬<火孛>满室，霭若云雾闬闬，坐客几不相睹而无烟火之烈。京谓客曰：‘香须如此烧乃无烟气。’既归，衣冠芬馥，非数十两不能如是之浓也。”《朝野佥言》云：靖康元年闰十一月初八日，夜，遗火，焚蔡京宅，火光亘天，邻屋无所犯。明旦，士庶观之，咸谓国家召祸造端乃蔡为首。宅焚无片木而不及邻，实本天意。周城《宋东京考》云：宰相蔡京赐第在宜秋外府治西南。） 

　　１、十一月（案：钱氏《四史朔闰考》：十一月戊辰朔。） 庚午，讲议司奏：“看详牛羊司并郛酪院手分专副请给，自元丰年，后来於大观元年、政和八年两次增添，显属太优，欲手分专副各减食钱三贯文；其押司官所请不多，依旧支破外，馀本处奏乞事理减，监官茶汤钱四贯文，监门官茶汤钱三贯文，书手食钱一贯五百文。”诏并依元丰法。（《纪事本末》卷百三十二。案：《汴京遗迹志》及《宋东京考》，牛羊司、乳酪院并系外诸司。《通考》卷六十五：内外官有添支料钱，职事官有职食厨食钱，纂修者有折食钱，在京釐务官有添支钱，选人、使臣职田不及有茶汤钱。朱弁《曲洧旧闻》曰：蔡京丰吏禄以市恩，虽至閒局亦例增俸入。后张天觉相，乃稍裁减之；京复相，更益冒滥。） 

　　２、乙亥，诏遣金国回庆使、副。（《纪事本末》卷百四十四。案：各本于回庆使、副皆不出姓名。据《北盟会编》，十一月二十八日乙未，斡离不陷蓟州，执奉使贺允中锁之，副使武汉英髡而降之。此或即是回庆使、副也，盖乙未距乙亥二十日，当时傅察、蒋噩为接伴金国贺正旦使、副，以十月诏遣，至十一月二十一日戊子遇斡离不于清州界首，傅察不屈死之。允中、汉英以十一月八日诏遣，至二十八日至清州，正踵傅察之后，与当时情事皆合，是回庆使、副当即允中、汉英也。允中于六年九月十六日庚寅曾诏遣为贺金正旦使，刘宏为副。七年贺金正旦使、副为吴安国、王观，已见五月乙未，不应此时允中犹在清州。） 

　　３、戊寅，先是，童贯至太原，遣马扩、辛兴宗复诣云中，使粘罕军，谕以得旨且交蔚州、飞狐、灵邱县，馀悉还金国，仍闚其国有无南侵意。（《纪事本末》卷百四十四。案：六年十一月，扩与兴宗曾为童贯遣使粘罕军，至是盖又遣二人也。《三朝北盟会编》系十九日丙戌事。《茅斋自序》曰：扩至太原见童贯，差与辛兴宗充使副，持军书移粘罕军前，贯曰：“见粘罕，休争闲礼数！且了大事，只议交取蔚、应二州及飞狐、灵邱两县，其馀地境尽画还金国，庶几易了；仍探赜粘罕果有南侵意否？”到茹越寨，闻粘罕已遣隆德府所逃义胜军，先出五台山繁畤县山路，及易州所逃常胜军韩民义等先出飞狐灵邱县路，为探赜南边二防虚实。遂条具利害，乞急发逐处军马上边过，作提备画一，入急递申宣抚司。） 

　　４、庚辰，讲议司奏：“勘会州县行户供应见在官并公使等陪费不易，已降指挥，量立免行钱，悉罢供应，务使行户安业，革去搔扰之弊。节次据外任官臣僚上言奏陈，奉行未久，商贾四集，物货通流，比之往日，实直反更低小，公私蒙利。兼访闻自降指挥至今，帅府、监司置司所在州军推行已得就绪，所有其馀州县应合一体遵行。”从之。（《纪事本末》卷百三十二。案：四月十八日己未，讲议司奏措置行户纳钱免行事，《长编?熙宁》六年五月壬辰原注据《编录册》。宣和七年九月乙丑，讲议司又有奏定免行措置，当时指挥，盖即用熙宁旧制也。《宋史》：四月庚申，复免行钱。此时推行已得就绪，故复奏定，一体遵行之。） 

　　５、戊子，扩等行及境上，金人止之曰：“必得元帅旨挥乃可入。”居数日，粘罕令吏卒无越境，但许三人从行，仍严军以待。扩等既至，粘罕遂趣扩等庭参，扩等词如初。粘罕曰：“使人衔朝廷之命，抑宣抚司所遣邪？”扩等不能答，皆拜之，如见阿骨打礼。首议山后事，扩等曰：“此事当决久矣，中间缘童太师请老，谭宣抚初不知曲折，所以宿留。至今主上黜谭宣抚，复用童大王，来为与元帅国相，皆首尾主张和好。”大目庶此事早毕，请问交地之期，粘罕笑云：“汝家更无人可委，止有此辈耶！山后疆土，初为大圣皇帝与赵皇帝跨海交好，各立誓书，万世无斁。不谓大圣皇帝叆崩，舆榇未归，授地未毕，贵朝已违誓约，阴纳张瑴，收燕京逃去职官、户口；本朝累以牒追，第虚文见绐，今待与贵朝略辨是非一二。”扩等观粘罕虽自擒天祚之后为刘彦宗、余睹、萧度辈所怵，然意尚犹豫。会隆德府义胜军叛，王禀、耿守忠追系不获，其三千人奔大金，具言中国虚实；以易州常胜军首领韩民义怨守臣辛综，率五百馀人见粘罕曰：“常胜军惟郭药师有报国心，如张令徽、刘舜仁之徒，因张瑴皆有觖望。”由是彦宗、余睹辈力劝南朝可图，仍不必以众，因粮就兵可也，粘罕於是决意入寇而有是言。扩曰：“童大王今来白国相，本朝缘谭稹昧大计，辄从李石、张瑴之请，主上亦深悔之。愿国相存旧好，不以前事置胸中，乞且交蔚、应两州，灵邱、飞狐两县，即馀众奉命，若留听，则示其期。”粘罕笑曰：“汝尚欲两州、两县耶！我若与汝，则并西京之民又不可留矣；且山前、山后我家地，复奚论！汝家州县削数城来，可赎罪也。汝辈可即辞，我自选人赴宣抚司矣。”翌日，馆中供具良厚，撒母》笑曰：“待使人止此危矣。”盖示决入寇之意也。（《纪事本末》卷百四十四。案：以上《纪事》云云，并据马扩《茅斋自序》删节录之，今不赘详。童贯与粘罕军书，各本不见。粘罕云“我自选人赴宣抚司”，盖即王介儒与撒离母也。所持书牒，具载《大金吊伐录》，今已取附十二月五日壬寅可考。李《十朝纲要》：七年七月庚午朔，河东义胜军叛，据隆德府黎城县，河东守将郝琚战死。《宋史?地理志》：河东路隆德府，本潞州，建中靖国元年改为军，崇宁三年升为府。易州守臣“辛综”，《三朝北盟会编》作“章综”。） 

　　６、庚寅，御笔：“道官可自大夫以上并带职人，并令封至朝官，许荫、赎私罪为官户。”（《纪事本末》卷百二十七。案：周煇《清波杂志》：宣和崇尚道教，道官自金坛郎至太虚大夫，班秩与廷臣同。林灵素初除金门羽客、通真达灵元妙先生，视中大夫，后擢至太中大夫、冲和殿侍晨，位视两府。道官同文官资，编入杂压，仍每遇郊恩年，许封赠父母及荫子。《独醒杂志》曰：政和中，置道阶，自太虚大夫至金坛郎凡二十有六等。） 

　　《续宋编年资治通鉴》：十一月丙戌，郊，上叆下坛，而虏将入寇，左右秘之不以闻，恐妨恭谢。案：《文献通考》卷三百十一：宣和末，南郊礼毕，御郊宫端诚殿。天未明，百辟方称贺，忽有鸮正鸣于殿屋，若与赞拜声相应和，闻者骇之。时已报女真败盟，未逾月，内禅，明年有青城之难。丙戌为十一月十九日，今依本书例，仍附月末，李攸《宋朝事实》载：十一月十九日，南郊赦文曰：门下，皇武肇禋，是创万年之业；大明制礼，爰釐二至之词。朕恭承休光，永念丕绪。衎我烈祖，寔赖贤能之众多；格干皇天，当由闾里之安乐。整饬百度，抚绥兆民。神明秉持守之诚，华夏乐忧勤之政。属者多稼彻燕云之野，齐氓安海岱之区。远人慕义而玉帛来，川后畏威而波涛弭。苟天休之震动，莫不率从；奉大业之艰难，庶无罪悔。是用诞举丰年之报，肃迎景至之期。吉事有祥，先致殊庭之荐；大礼必简，并严清庙之承。焜煌千乘万骑之容，终始七戒三斋之德。迺洁诚于阳馆，遂祗事于泰坛。风马云车，仰百神之卷顾；星珠月璧，知四海之清明。爰锡蕃庥，用宏大赉，可大赦天下。於戏！荐馨香之治，益承九庙垂裕之休；施旷荡之恩，更应一阳发生之候。尚赖官师协德，黎献效忠，共扶不拔之基，永笃无疆之庆。又《愧郯录》曰：徽宗在位二十有五年，大赦一，两郊赦，及明堂、受宝圭、定九鼎、谒原庙、皇子生、复熙丰制度、收复燕云之赦凡二十五，常赦十四，德音二十七。《北征纪实》曰：是年十一月，冬至，郊祀礼毕，至尊叆下坛而犯界密报至。十二月初，欲恭谢而大兵入界，报又叠至，皆秘之。亦无他，但曰“恐坏却恭谢”。其实惧内外观听耳，宰相实不知也。凡五日，报益急，二丞相白时中、李邦彦因共请奏闻。盖恭谢以是日而毕也。

　　（海昌倪锺祥辑注） 
　

卷五十

　

　　徽宗

　　△宣和七年（乙巳，一一二五） 

　　１、十二月戊戌朔，（案：原本无“朔”字，今据李<上直下土>《十朝纲要》及钱氏《四史朔闰考》增入。） 金人破檀州。（《纪事本末》卷百四十四。案：《三朝北盟会编》系十一月二十六癸巳，金人陷檀州。《辽史·地理志》：檀州武威军，下，刺史。属南京道，本燕渔阳郡地。隋开皇十八年割燕乐、密云二县置檀州。唐天宝元年改密云郡，乾元元年复为檀州。辽置今军号。此皆晋赂契丹山前八州地也。） 

　　２、己亥，马扩等自云中回，至太原以黏罕所言告。童贯惊曰：“金人初立国，边头能有几许兵马，遽敢作如此事耶？”扩曰：“此虏深憾本朝结纳张瑴，又为契丹亡国之臣所激，必谋报复。扩固尝关白，独未蒙信听耳，今犹可速作提防。”然贯先已阴怀遁归意矣。（案：《三朝北盟会编》系戊戌。《茅斋自序》曰：马扩归到太原府宣抚司，以往来所历事节答语录呈。贯大惊曰：“金人国中初定，些小人马在边上，怎敢便做许大事？”仆曰：“某去年云中回，便以此事覆大王，劝大王三路摘十万兵分统，以压助常胜军，乃是预知此意。在任邱县论金人已擒天祚事，保州所申乞急备边，於京师又劝大王提十万兵出压境，计议交割，皆某预知此贼深怀张瑴之憾，为契丹亡国之臣激发，必生不测之变，大王皆不信之。扩观事势必乘我边面无备，踏足走入来，大王急须作隄防。”贯云：“我自得尔茹越寨所申条画事件，即行下太原真定中山河间燕山府路，今分定策应，牵制路分，及令郭药师排办军马出城下寨；今若合太原府路军民兵、义勇、胆勇、义胜军等，须有数万人，我已令发胆勇人马上边，更令李嗣本於代州近城，踏屯十万人寨地。昨又曾摆拽耀兵，莫他得闻如此声势，亦未轻易入来也！”） 

　　３、金人破蓟州，接伴贺正旦使、吏部员外郎傅察为金人所杀。先是，金人未失盟，朝廷以故事遣察迓使人於蓟州玉田县韩成镇，察至界上，虏愆期不至，斡离不大兵遽入寇，遂执察等，责令投拜，自副使蒋噩以下皆罗拜臣服，察独不屈。虏以兵胁之亦不顾，虏酋曰：“我以南朝天子失政，故来吊伐！”察曰：“主上明若日月，四海拱戴，胡欲败盟，以此为兵端耳！然自古之战，以曲直为胜负，南北敌国，亦安知尔非送死哉？我自死而已，膝不可屈也。”虏酋大怒，仆察死之。（《纪事本末》卷百四十四。案：《续宋编年资治通鉴》：十二月，金人分道入寇，东路之军，斡离不主之，建枢密院於燕山，以刘彦宗主院事；西路之军，粘罕主之，建枢密院於云中，以时立爱主院事，虏人呼为“东朝廷”、“西朝廷”。於是斡离不之军自燕山直犯河北，粘罕之军寇河东，陷朔、武、代、忻等州，直趋太原。先是，金人既获天祚，连遣三使来聘，初日报谢通好也，次日告庆得天祚也，又次日贺天宁节也。使传继来河朔，至京，供亿疲敝，而虏亦因以觇窥道路，使我不疑。及三使北归，宋礼部郎中陈桷为送伴使，至境，已宣言大举，公为掠夺无常仪。桷惧，驰还。时粘罕已蓄南侵之谋，会义胜军三千叛奔之，具言中国虚实；又易州常胜军五百人亦叛归粘罕。由是刘宗彦、余睹、萧庆力劝言南朝可图，仍不必众，因粮就兵可也。粘罕遂决意入寇。然尚未显然渝盟。故事，令吏部员外郎傅察为接伴贺正旦使，行至境上，值斡离不入寇，遂执察等，责令投拜，自副使蒋噩以下皆罗拜臣服，察独不屈。金人以兵胁之，察亦不顾，大酋曰：“我以南朝天子失德，故来吊伐！”察曰：“胡欲败盟，以此为兵端尔。然自古之战，以曲直为胜负，南北敌国，亦安知尔非送死哉！我惟有死而已，膝不可屈也。”大酋怒，执而杀之。陷檀州、蓟州。据《三朝北盟会编》，系十一月二十八日乙未，破蓟州。封氏《编年》曰：金国二太子斡离不攻破蓟州，至玉田县下寨，会朝廷遣吏部郎中傅察等迓使，胁之使降，数以朝廷擅纳叛亡，招收户口，首违誓盟，我辈奉诏兴师问罪，尔若归顺，当大官赏汝，不然，粉骨矣。副使蒋噩等罗拜，察独不屈，云：“察世受国恩，焉敢违背！远衔诏旨，接伴来使，非见贵国主，岂可屈膝？况察与太子，俱王人也。若欲察拜，是太子僣逆不道。”苦逼不拜，乃见杀。《靖康小雅》曰：公讳察，宣和七年冬，金人未渝盟也，朝廷以故事遣公迓贺正旦使人於蓟州玉田县韩城镇。公至界上，胡人辄愆期不至。十一月二十七日凌晨，二太子拥大兵遽至，执公等，责令投拜，自副使蒋噩以下皆罗拜臣伏，公独不屈。胡人以兵胁之，公亦不顾，胡酋曰：“我以南朝天子失德，故来吊伐。”公曰：“主上明若日月，四海拱戴，胡欲败盟，以为兵端。尔非送死哉！我有死而已，膝不屈也。”酋大怒，因害公。呜呼！方贼之始至也，事出意表，莫不错愕失措，望风窜伏，公独雍容，不惮一死，以为忠义之倡，可不纪哉？诗曰：“贪胡寒盟，兵忽逾塞；公持汉节，迓客於界。控弦欻来，莫不震骇！胡雏桀骜，自矜强大。公誓不屈，有死无拜；杀身成仁，播美千载。”《宋史》本传曰：傅察字公晦，孟州济源人，中书侍郎尧俞从孙也。年十八，登进士第。蔡京在相位，闻其名，遣子鯈往见，将妻以女，拒弗答。调青州司法参军，历永平、淄川丞。入为太常博士，迁兵部、吏部员外郎。宣和七年十月，接伴金国贺正旦使。是时，金将渝盟，而朝廷未之知也。察至燕，闻金人入寇，或劝毋遽行。察曰：“受使以出，闻难而止，若君命何？”遂至韩城镇。使人不来，居数日，金数十骑驰入馆，彊之上马，行次境上，察觉有变，不肯进，曰：“迓使人，故例止此。”金人辄易其驭者，拥之东北去，行百里许，遇所谓二太子斡离不者领兵至驿道，使拜。察曰：“吾若奉使大国，见国主当致敬，今来迎客而胁我至此！又止令见太子，太子虽贵人，臣也，当以宾礼见，何拜为？”斡离不怒曰：“吾兴师南向，何使之称？几汝国得失，为我道之，否则死。”察曰：“主上仁圣，与大国讲好，信使往来，项背相望，未有失德。太子干盟而动，意欲何为？还朝当具奏。”斡离不曰：“尔尚欲还朝耶！”左右促使拜，白刃如林，或捽之伏地，衣袂颠倒，愈植立不顾，反覆论辨。斡离不曰：“尔今不拜，后日虽欲拜，可得耶！”麾令去。察知不免，谓官属侯彦等曰：“我死必矣，我父母素爱我，闻之必大戚苦。万一脱，幸记吾言，告我亲，使知我死国，少纾其亡穷之悲也。”众皆泣。是夕隔绝，不复见。金兵至燕，彦等密访存亡，曰：“使臣不拜太子，昨郭药师战胜有喜色，太子虑其劫取，且衔往忿，杀之矣。”将官武汉英识其秘，焚之，裹其骨，命虎翼卒沙立负以归。立至涿州，金人得而系诸土室，凡两月。伺守者怠，毁垣出，归以骨付其家。副使蒋噩及彦辈归，皆能道察不屈状，赠徽猷阁待制。察自幼嗜学，同辈或邀与娱嬉，不肯就。为文温丽有典裁。平居恂恂然，无喜愠色，遇事若无所可否，非其意，恂恂然无可犯。恬於势利，在京师，故人鼎贵，罕至其门，閒一见，寒温谈笑而已。及仓卒徇义，荦荦如此，闻者哀而壮之。朱文公《四朝名臣言行续录》曰：公谥忠肃，字公晦。宣和七年十月，以吏部员外郎借宗正少卿、接伴金使，行至境上，遇害，年三十七，赠徽制。乾道中，累赠少师。公与蒋噩同为接伴，遇虏酋，噩等皆拜，公独不屈。据《北盟会编》，察与噩遣接伴正旦使系十月，《纪事》不载。《辽史·地理志》：蓟州尚武军，上，刺史，隶南京道。唐开元十八年立此名，辽仍之。） 

　　４、壬寅，金国使副王介儒、撒离栂至太原，出所斋书，说张瑴渝盟等事，及大国相已兴兵，其词甚倨。童贯亦厚待之，曰：“如此大事，何不早告我！”撒栂曰：“军已兴，何告为！国相军自河东路入，太子军自燕京路入，不戮一人，止传檄而定耳。”马扩曰：“兵，凶器，天道厌之。贵朝灭契丹，亦藉本朝之力。今一旦失盟，发兵相向，岂不顾南朝百年累积之国，亦稍饬边备，安能遽侵！”撒栂曰：“国家若以贵朝可惮，不长驱也。移牒且来，公必见之。莫若童大王速割河东、河北，以大河为界，存宋朝宗社，乃至诚报国也。”贯闻之，忧懑不知所为，即与参谋宇文虚中范讷、机宜王云宋伯通等谋赴阙禀议。（《纪事本末》卷百四十四。案：《三朝北盟会编》系庚子为十二月三日。《大金吊伐录》云：天会三年冬，与宋奄人河北河东陕西宣抚、广阳郡王童贯书曰：天会三年十一月三十日，大金固伦尼伊拉齐贝勒左副元帅致书于大宋宣抚郡王阁下：既凭来信，复沐使音，未孚结纳之诚，难避重烦之议。领兵前去之由，已载别牒。且两朝之事，若不互相容会，须至争战。夫如是，则岂惟菑危转甚，更恐生灵枉罹涂炭，是用遣人，以俟雅报。盖以宣抚郡王所为结纳和会，契义最旧；况承来文，若谓更有可议，务在通融商量。伏念宣抚郡王有辅立之功，位望所推，必谓议以谠言，扶斯将堕。与其交锋争战，以伤生民，宁若酌中两便为计。果能如此，其於贵朝，非止社稷久享安全，更获两下益固欢和。然后郡王忠孝克保始终，长守富贵，民赖其善，为天下之幸甚，岂不美哉！昔契丹请和之日，朝廷限以辽为界，不见听从，乃及今日。所望取为前鉴，审观事势，与差去官员，评议一定。律正严凝，伫膺多福。今差昭文馆直学士王介儒、贝勒色哷美专奉书披述，不宣。又牒文牒南宋宣抚司问罪，系天会三年十一月三十日，即前书所谓“领兵前去之由已载别牒”也。此牒係茹越寨申报，见二十二日己未原注可考。此牒之外尚有檄文，亦见《大金吊伐录》，今附己未日。《纪事》盖未见此檄，故彼注云云。牒曰：大金元帅府牒大宋宣抚使司：近差宁昌军节度使萧庆、贝勒色哷美专往理会所索户口事。所准回牒称，本朝幅员万里，人居散漫，若再行根究，难指有无。又据差马扩、辛兴宗所说，与上亦同。往者大宋与辽为邻也，因争疆埸，岁输金帛，不获厌足，逊辞添纳。百馀年间，勤於朝聘，每事姑息，不可殚言，想坊屈志，实不获已。由此而言，其苦於屈辱，亦已深矣！幸遇我先皇帝，天纵英谟，神资睿略，方经营天下之初，大宋遣使请雪前况，由朝廷以恩化为务，亲幸幽蓟，才下全燕，即时割赐。此朝廷所以大造于大宋，使大宋不劳而立其功，以伸祖宗之屈，自此始也。大宋皇帝感斯大义，遂立严誓，卜於子孙，久敦信约。何期立渝盟誓，手书称诏，搆我边京，使为叛乱，贼杀宰辅，邀回户口。圣上以含容为德，取索户口之外，一无理会。尚自不知悔过，及於沿边多方作过，暂无自戢。为此依准所降宣旨，移牒回取确实有无归还，却称“本朝幅员万里，人居散漫”，岂期纵骄滉谩，弃德负义，如此之甚也！酌其所意，谓我土地之广，但得户口，纵违誓约，毕竟何为？有此横暴显然，而觉其奸回，容俟至今，已为枉矣！若依前索以道理，实虑空逗岁月。今聊整问罪之师，且报纳上之由，仍依违誓，收复元赐京镇州县。今月二十九日起发前进，须议公文牒具如前。今差昭文馆直学士王介儒、贝勒色勒美等前去，事须牒大宋河北河东陕西等处宣抚使司，到请照验先行归还朔、武等州，陈其罪戾，其一一听命无违。公文回示，仍请贵司自就相近亲见商议，容会结约。如或难以依应，即请溇期甚地，以决胜负。幸不疑惑住滞，以至别议施行。谨牒。以上书牒两道，并据《吊伐录》，各本无此。色哷美即撒离栂。《纪事》五年作撒卢母，绎音各异故也。《茅斋自序》曰：扩归，次日代州关报，金国元帅府差使副撒卢母、王介儒来，宣抚司差机宜宋彦通充馆伴，出所斋军书，说纳张瑴渝盟等事，及传粘罕已兴兵，意极不逊，贯亦厚善待之。答云：“许大国事，且须商量，何故便有此事耶？”撒卢母云：“军马已起，更商量甚的？”介儒云：“若是急著手脚，好商量时，也须较得些。”贯云：“即令馆伴去说话，有事但见谕，足可相应。”撒卢母等起归馆，彦通询：“粘罕国相辄言举兵之意，何也？”撒卢母云：“兵已起，更不须商量。元帅国相军马自河东路入，二太子军马自燕京路入，更不杀戮人民，只是传檄抚定。”彦通答云：“两朝许多事讲好，更便不通些耗，便起兵来，是甚道理？”介儒云：“只为贵朝失道理，所以致得如此。”仆答云：“兵，凶器，天道厌之。贵朝吞了契丹许多国土，亦藉本朝声势，方能尽灭之；今一旦不顾已前契义誓好，便先举兵，不道南朝许大世界军民事力，若朝廷省悟，略行更改，怎容易近得？不过虏掠得近边些小民户，却日后干戈，几时定得。”撒卢母云：“元帅国相若怕贵朝事力时，却不敢便入来也。如今檄书将次到来，承宣亦须见俚。”介儒云：“事已如此，自家懑这里斗口做甚！承宣若能劝童大王急行奏请，只且割与河东河北路地土，以大河为界，存取大宋宗庙社稷，却是能报国也。”仆答云：“此谈何容易！看来贵朝听狂悖之议，却把本朝做破坏契丹看待，但恐后来自被祸患不小耳！”撒卢母笑，有自得之色。彦通同仆出馆，归宣抚司，具告童贯。贯惊愕，令彦通与仆列衔供状，连夜备奏。贯与参谋宇文虚中、机宜范讷并王云、宋通彦等赴阙禀议。是日，扩见贯惑幕下谬懦之议，若果退，则使粘罕知不出刘彦宗等所料，气势愈张，必难制遏；遂具一劄子，论粘罕缘刘延庆军败，继有张瑴之隙，遂听刘彦宗、余睹、萧庆裔辈语，乘我边面空虚，乃敢渝盟，两路直入。然而见入贼马不多，全在大王相机应变，力为措画奭捍。且贼所忌者有四，所幸者有三：一则忌郭药师下常胜军，勇于战斗；二则河东河北两路城坚固守，卒不能攻；三则忌各敛兵民城守，养锐不轻出战；四则忌选择贤能兵将头项，递相策应，待其退回，前邀后击。此四忌也。其幸，则一幸大王退避，诸将无统，军民丧气，不能更相应援；其二幸我不急就措画，河北河东两路重兵，遮护根本；其三幸我区别归朝官不用，上疑下惧，自生变乱。此三幸也。扩观河东路险，多关隘，人谙战匽，贼必不能长驱；惟河北路虽雄、霸州至顺安军界有塘泺，但广信军保州中山真定府皆是坦途，万一常胜军有变，燕山失守，贼马乘胜，定於太原长驱南渡。愿大王审度事机速，移司入真定府，与太原係邻路，足可相为应援。兼城坚粮多，加以大王据之，左右多西人，惯熟守奭，金贼虽入境，决不敢率易南渡。兵法：攻者常势劳，守者常自佚。决可挫彼锐兵于坚城之下矣，投之，贯笑云：“许大紧急大事，此公容易入议状。”仆答曰：“大王任国家许大兵柄，不特于诸路，虽天下亦视以重轻，当此紧急报国之时，在大王不得不勉之！况交结女真，恢复燕山之事，乃是大王经手。今有此窟笼，却须大王与补了！不惟在别人不知金人情伪，不能补得，兼不得使别人补了！此言非特係国家利害，亦系大王一身利害，乞大王深思之！无惑众人苟且之议。”贯阳应甚好。来日且过真定府，其实欲遁矣。既出，孙渥握仆手呼曰：“子克奈何？自此以往，天下定见土崩瓦解！”适有关报金人已打破马邑县，游骑已至代州城下，仆以劄草示渥，渥曰：“若能如此行之，则何以加诸，第恐后著耳。”次日，诸监司见仆皆称曰：“闻得廉访力请大王守真定府，议论甚妙！”仆因谓：“兵家贵知己知彼，不可见彼威势，便不顾自己事力也。倘大王一一肯听行之，贼亦不足破也。”仆遂再见童贯，禀宜早过真定，恐不测，燕山路军马事逼。贯大怒，叱仆云：“尔为家小在真定、保州，故要我去真定，只是要我去保尔家小也。”扩心知其是为机幕所夺，惧欲遁，乃答曰：“大王既如此说话，是不思国家患难紧急，扩愿随大王入京，然不忍大王失此，名节扫地，为众人唾噏杀去也。”贯良久复云：“尔岂不知我随行无兵，如何奭此大敌？”仆对以：“大王若果至真定府，何患无兵？不惟诸处选刷，浥有可用军马，廉颇思用赵人，如河北路民兵，足得调拨使用。”宇文虚中曰：“向日燕山之役，河北人民往往举城恸哭，官员部押有自戕于路者，岂能比廉颇时耶？”仆曰：“前日开拓燕山，缘久来太平，军民不惯调发，故有厌怨；今日则番骑入寇，孰不顾惜乡土，营护骨肉，此人自为守战之时，岂自当虑？倘少加总统，尽係死战之士。”贯顾仆搔耳曰：“安得三万人与马宣事，却须做得一拍。”仆答曰：“若大王果能付扩三万人，则便有十万军使用。”于是差仆专往中山、真定府招置忠勇敢战军马，专一统制。当日，代州关报金人领来大军，与使人同发，直薄马邑县而营。） 

　　５、乙巳，童贯自太原逃归京师。《纪事本末》卷百四十四。案：《续宋编年资治通鉴》：童贯复宣抚，自太原逃归。始，金人遣李用和来告庆，绐言于上曰：“愿诏童贯至河中，当授以云中之地。”虽谍言不一，而信之不疑。诏贯再行宣抚。贯至太原，遣马扩、辛兴宗往使，且交蔚、应州及飞狐、灵邱县还金国。扩等至境，粘罕严兵以待，止许吏卒三人从趋扩等庭参，扩等力争不可，皆拜之，如见金主礼。首议山后事，粘罕曰：“大圣皇帝初与赵皇跨海交好，各立誓书，万世无斁，不谓贵朝阴纳张瑴，收燕京逃去官民，本朝累牒追还，第以虚文见绐，今当略辨是非。”扩曰：“本朝缘谭稹昧大计，轻从张瑴之请，上深悔之，愿国相存旧好，不以前事置怀。乞且交蔚应州、飞狐灵邱两县。”粘罕笑云：“尔尚欲两州两县耶！山前、山后我家地，尚复奚论，汝家别削数州来可赎罪也。”扩自云中回至太原，具以粘罕所言告贯，贯惊。未几，金使撒卢拇、王介儒来，且言张瑴渝盟，其国已兴兵。扩曰：“兵，凶器，天道厌之。况南朝百年积累之国，若稍饬边备，岂能遽侵！”撒离拇曰：“国相若以贵朝为可惮，则不敢长驱矣！若劝童大王割河东、河北，以大河为界，用存宗社也。”贯闻之，忧懑不知所为，即与其属宇文虚中等遁归，请太原帅张孝纯谕意，孝纯曰：“金人渝盟，大王当会诸路将极力支吾；今大王去，人心摇，是将河东与贼，河北亦岂能保？”贯怒目曰：“贯受命宣抚，非守土臣，必欲留贯，置帅臣何为？”孝纯抚掌叹曰：“平时童太师作多少威重，临军乃畏怯如此，身为大臣，不能以死报国，止欲奉头鼠窜，何面目见天下士？”贯翊日遂行。原注金人渝盟，上之所恃者童贯而已。贯先逃归国，何赖焉？贯本庸缪，因京为助，遂握兵权。夫以师之耳目在大将？鼓，进退从之，胜负係焉。贯身去敌常数百里，是致将不先敌，士不用命，屡见败衄。贯之再行，叆见虏势披猖，即行退遁，误国之罪，莫大于此！观孝纯之言，忠贯日月；其许国之心，亦见于此矣。据《宋史》，月日并同。《三朝北盟会编》曰：七日甲辰，童贯与参议宇文虚中、机宜范讷王云宋彦通等谋赴阙禀奏。初七日早衙，贯请太原张孝纯并乃子机宜浃面谕，当急赴阙禀议事，已令劄送照会，一面差官馆待人使言本司来日便行。孝纯愕然曰：“金人已渝盟入寇，当在大王勾集诸路军马，并力枝梧。今大王若去，人心骇散，是将河东路弃与贼！河东既失，则河北路岂能保耶！且乞大王驻司在此，共竭死力，率众报国。如今太原府路地险城坚，人亦谙战，未必贼金便能破也。”贯怒目顾孝纯曰：“贯止是承命宣抚，不係守土，若攀宣抚司驻此经营，却要帅臣做甚？此是公职事，且须勉力！贯到阙禀奏，即日便发诸路军马来策应，使贯留此，两无所益。”孝纯愤然起，退至机宜位中，抵掌大呼曰：“寻常见童太师做许大模样，次第到临事，却便如此畏懦，更不顾身为大臣当为国家捍奭患难，一向只思走窜，是甚节操？”因顾乃子浃曰：“休休！自家父子同他死守！”蔡绦《北征纪实》曰：金人之欲犯中原也，惧我为备，且揣知我必欲云中，故多为好辞以入我。然谍报已详，而群小但欲云中，不以谍言为信，略不加虑，甘其诈而已。於是豫谋云中守，乃召聂山一日阅诸路奏报，其中有曰“范太师八月二十二日，押军器三千馀件到云中府交纳，称冬閒要犯南界；韩太师八月二十三日，押军器八千馀件到云中府交纳，称冬间要犯南界。”时金人欲犯界，遣小使来，称张孝纯曰：“欲见童大王。”孝纯询其事，则曰：“莫是要交割云中地。”於是孝纯喜，即驰报上，童贯遂亟行，时宣和七年冬也。贯未至太原，而孝纯先俾其属同小使迎贯於真定。小使及见贯，则曰：“中国违盟，本朝方吊民伐罪，国相二太子出师，不可当也。皇帝煞是怒郎君们，正念两国生灵，煞是不欲得，故遣来约大王，须是告他始得。”贯失措不敢诘。黾勉至太原，又仓皇发小使诣阙下，贯亦因遁还，粘罕兵已入境破忻、代矣。《茅斋自序》曰：十二月初八日，仆与宣抚司同离太原，贯南归，仆东过真定途中，写画一急切事务申贯：一乞人马甲令委州县取破碎旧甲，并工联缉，无虑日成数百领，月旬之间，则足用。一乞战马数内选择可得千匹。一乞委逐州各招忠勇敢战人，择官统率，互相应援；将归朝人有武勇者，激劝编之行伍，使为前锋，将其家小移近以南州军，厚加给恤。一乞将陕西五路精卒，取径路发赴河东、河北，使助守奭。一乞摘那胜捷军一千人，付某充衙兵，以为招置军马之本。一乞不测虏人南渡，边防失守，则循唐故事，奉大驾入蜀，委一大臣留守京师，以图克复。贯书报皆从之。

　　６、郭药师以燕山府叛，执安抚使蔡靖、都转运使吕颐浩、副使李与权、提官沈琯等。金人既得契丹地，因分两道：燕山之东平、营一带，斡离不主之；云中之西北，粘罕主之。既欲犯盟，自秋冬探报甚密，然中外多不知也。蔡靖亦密奏，凡百七十馀章至，言朝廷若以为不实，则乞赐重行编置，然终不报。初，蔡攸从中力主药师，每以为忠信无比，又群小但取於动，中外观听，故终不为之备。当是时虽金人不犯中原，药师亦反，反中国亦不能支。及金人谋入寇，既点集，药师亦点集。贯既在外，攸告於上者，惟仗药师必能与金人抗，不足忧也。故内地略无防奭，亦屡有人告变；又沿边巡检杨时雍得其通金人书缴上之，皆不省斡离不以兵入，药师初出未战，而张令徽先降，药师因亦降，遽回燕山囚靖等，迎金人投拜，是以中国束手无策。《纪事本末》卷百四十四。原注自郭药师叛以下，据《北征纪实》两篇所载删修增入。案：朱胜非《秀水闲居录》曰：药师本凶狡，叛归日久，不改左衽，议者谓其必复叛去，惟燕帅王安中、副帅蔡靖、监司吕颐浩沈琯黄翼等庇匿之。有张令徽者，亦契丹旧将，官在药师上，至是反为副，怏怏不平，言行乖恶，药师亦惮之。宣和七年秋，王安中召还，但荐令徽，遂除节度。冬，金人寇边，药师率兵，去燕城七十里，与令徽分兵奭之，既接战，药师犹与驰逐，令徽则扑鼓灭旗，望阵而降，大军遂溃。药师驰还，执郡僚并劫其家以降，遂导金犯阙。许采《陷燕录》曰：宣和七年十一月二十六日，金人犯檀州，陷之。二十八日早，燕山府始闻，是日，又陷蓟州。郭药师已屯兵东郊者二十馀日，保和殿大学士蔡公靖往见药师，既回，曰：“汾阳似有惧色。”十二月初二日，药师欲迎敌，余力於蔡公处言：“且令郭公依城下寨，可遣张令徽、刘舜仁偏师以往。郭公之去，使之胜益骄不可制，不胜则一败涂地，燕山大震矣。又古北口洎居庸关，或可以窥燕虚实。”蔡公未以为然。翌日，复谒药师，余以片纸小书，复达此意，讬公子松年，因家信奉呈。已而钤辖李振见余，亦言此，而蔡公不敢留药师云：“他已作去计。”是日，蔡公出金帛，大犒军而后行。初六日至三河，三河者，县名，在白水之西。金人已在河之东，疑药师军未敢进。药师之兵，戈甲鲜明，队伍整肃。是夜分后，药师率人马并进，色未辨，已渡白河。而金人初见药师军亦惧，二太子斡离不乃东向望日而拜，号令诸部即犯药师军，药师不意来犯，军稍却。是时两阵东西相对，药师从南面往，斡离不与令徽、舜仁适相值，药师乘锐东去，鏖战三十馀里，金人已北，而令徽先自遁，斡离不力追之。已而舜仁亦遁，药师独至金人寨，凡数处，竟无火以焚其垒，或谓药师曰：“头重矣。”药师遂回。初，药师硬军三百人，所馀一百二十人而已，其他军可知。时初七日申时也。余同蔡公诸人登东城，望白河，白河去府八十里，而尘埃如云气遍空，不可辨。良久，令徽至，已而舜仁至，抵晚，药师亦至，三人者颇沮丧，互相诋诮。是夜把东北门者，刺史皇贲也，乃阴遣人告斡离不，开门为内应，仍云：“不知太子要生郭药师，要死郭药师？”已而汾阳知之谋皆出令徽、舜仁也，遂令儒林郎王枢草降表云：“待时而动，动静固未知其常；顺天者存，存亡不可以不察。”又云：“臣素提一旅之师，偶遭百六之运。”又云：“亡辽无可事之君，大金有难通之路。”又云：“宋主载嘉秦官，是与念一饭之恩必报，则六尺之躯可捐。虽知上帝之是临，敢思困兽之犹斗。”又云：“昔也东争，虽雷霆之怒敢犯；今焉北面，祈天地之量并容。”辞多不记。是日晚，略闻常胜军欲变，余言之蔡公，颇以为疑。而运使吕颐浩力劝蔡公弃燕而遁，廉访梁竞极力助之。蔡公以问余，余曰：“大学是守土臣，岂可比他人，自当以死守之。兼大学率诸人同行，各有眷累。今南自卢沟，败军满野，此曹无以泄发，宁知不要我归路乎？”公曰：“靖之意正如此。”是夜，颐浩、竞辈，互以言荧惑蔡公，而安抚司勾当公事吴激者，遂进退保之言，颐浩、竞劝之成。余曰：“唐室之乱，如李、郭诸将，曾有退保者，彼各提重兵，或以此地未便，或就水草，或就地势。若燕山乃公所治之地，激之言非是，万一荧惑令公行，他日必有以公先动为言而卖公以自售者，不可不察也。又闻常胜军如欲附贼，彼知公劫众以遁，药师辈因以藉口，公之罪曷所逃也。”蔡公深以为然。颐浩、竞辈，乃愠见於色，赖蔡公天资忠义，不然遂为二子摇夺，使蔡公果从颐浩等言，率众南奔，是投之死地尔。盖常胜军洎乡军之败，盘泊卢沟、涿州之间，积怨无以泄其怒，虏掠杀灭者，莫知其数，使果遂其行，岂有噍类乎？是战也，常胜军与金人杀伤略相当，金人亦不知所以胜，而常胜军官有密输款者，由是药师遂不能振，而金人益张也。初八日申后，药师乃召蔡公、吕颐浩、李与权、沈琯等议事，至则执之。蔡曰：“相公欲负天子耶？”引佩刀自决，为军官夺去。已而药师同诸公就坐，乃曰：“药师实不得已，不能与诸公全终始之义。”遂掩泣。由是诸人皆留药师家。是夜三更后，火作，常胜军食粮敢战等军四散劫掠。初，金人犯顺，蔡公令守城卒上城，虽诸厅当直人军法从事，由是畏法者尽遣之，而不畏法者自苦也。初八日晚，蔡公乃差蓟州逃卒分俵，诸厅都未能变其面目，是夜兵火作，此卒肆行劫掠，虽鞍马之类，顷刻无遗矣。

　　７、丙午，斡离不至燕，郭药师率众郊迎之。还，谓蔡靖曰：“太子有令，南官不杀，悉令出降。”靖曰：“既就执矣，尚何降也？”后两日，斡离不遣萧三宝奴、王芮、张愿恭来，谓靖等曰：“太子语君勿恐，祗坐南朝渝盟耳。”遂及张瑴并纳叛人岁币事，其间语多指斥，众不忍闻，且曰：“大学，南朝贤臣，自将大用。”靖曰：“靖一书生，蒙陛下不次拔用，位视宰执，而不能守一路，可谓至愚不肖，何足用哉！”原注已上并据《金盟本末》，“其间语多指斥，众不忍闻”，以沈琯《南归录》增入。案：《续宋编年资治通鉴》：斡离不军至燕山府，知府蔡靖命药师、张令徽出门为备，药师战於三河，令徽遁归。药师谕靖降，靖曰：誓死报国，此何言哉！引佩刀欲自刎，众共抱持之，未几，斡离不至，药师迎降。金人执靖及都转运使吕颐浩置军中。初，蔡攸、童贯力主药师，谓可任边事。杨时雍得其通金人书缴上之，亦屡有告变者，皆不省，至是果叛。报至京师，方议封药师燕王，张令徽郡王，割燕地与之世守，而燕陷矣。斡离不留靖守燕而引兵向阙，以先驱攻保州、安肃军，不克，围中山府，詹度奭之。据《三朝北盟会编》系十日丁未。许采《陷燕录》曰：十日，金人立旗帜，至十二日，斡离不邀蔡公已下官曰：“於球场相见。”令东向拜，传言曰：“大金皇帝赦大朝官。”乃议与斡离不相见之礼，公曰：“本朝之礼，群臣见皇太子旅拜，太子答拜，金国与本朝讲好累年，靖等视太子，犹本朝太子也。”传言者曰：“大学拜於阶上，馀官皆拜於阶下，太子答拜，两拜而止。”明日，斡离不、蟾目国王王汭、萧三宝奴、张愿恭来，谓蔡公曰：“二太子言今破燕得一贤臣，欲用之，如何？”蔡公对曰：“靖为天子守燕山，已坏了，金人得靖，安用之也？又待将金国坏了耶？”愿恭曰：“大学岂不知百里奚愚於虞而智於秦乎？”蔡公曰：“百里奚愚於虞者，以虞不用耳；靖蒙天子擢用，致位两府，非不用也。今已将燕山坏了，所谓愚也。金国得之，安用？”汭等大笑。又曰：“二太子言大学之身，已属金国，会得否？”靖曰：“靖之此身，实属金国，生之杀之，皆在太子；然靖之心，却不属金国，靖心在本朝，岂太子所能制耶？”汭等亦笑。已而又曰：“太子果用靖，惟有死尔。”汭等良久乃退。十四日，出宣和门外，蟾目国王令药师取吕颐浩、李与权、沈琯、杜时亮、陈杰以随军。初，斡离不与刘彦宗、蟾目国王议欲取蔡公随军，已而谓彼难商量，遂已。十五日，斡离不大军南向，是时泾州守郁中正为金人所囚，景州守吴震由海道而遁，蓟州守高公幹倅曾评率牙队南奔，檀州守徐杰倅黄文相继亦遁，顺州守林良肱倅路扩趋燕山，涿州守葛逢於此先遁。易州守黄烈坠城折其左足，人又折其右足而死。初，燕人本无思汉心，乃和诜、侯益倡之，童贯、蔡攸辈和之，朝廷既以为然，遂遣马扩、王瑰由海道通金人。金人攻契丹，连年用兵，及败契丹，以燕山府遗我，皆童贯之始谋也。由是金人轻中国，谓有德於我，故觖望焉，遂致燕山之祸云。沈琯《南归录》曰：十二日使人来请靖与监司出南门外，先议相见之礼，云：“须望阙拜。”靖曰：“两朝结为兄弟，使靖等奉使以往，亦当拜，望阙而拜所不敢辞。南朝执政，见太子对拜，百官皆拜，而太子答拜，使人先往与国王议，国王先请靖相见，云恐见太子不拜，成烦恼。”靖出，药师曰：“大学与监司拜於厅上，众官拜於阶下。”靖犹未肯，吕颐浩曰：“昔广平王拜回纥于马首，请至东都如约，有此故事。”靖曰：“若太子肯议讲和，靖不惜两拜。”遂出见，靖居前见，监司次之，众官在后，望东北四拜，传金国皇帝令赦罪，又两拜讫，靖与监司升阶，众官皆立阶下，导者令跪，靖及监司不跪。久之，太子云：“且休。”呼靖使前，不知问何事。既退，使王汭来传语，靖曰：“讲和事将取文字来。”十四日，国王来请靖及众官至府，及南门外，令靖竞留燕山，差军官押颐浩、与权及茶盐司勾当官杜时亮、从政郎监税陈杰五人同行，云：“前路要使唤，或得州府留用，馀官并依放逐。”便令臣等归。少时与靖别告之，云：“自燕山三年，不谓与人如此相别，前路使之招诱州军，或留以为用，乃琯死所，但尽死节守燕，终始不忘者，惟大学与琯，大学他日得见主上，当为某明之；若某先得见，亦然。”是晚，出门行三四日，将臣等分在诸营，颐浩国王营，与权太子营，臣在留守营，时亮等在都统营。

　　８、初，宣抚司招燕、云之民，置之内地，义胜军等，皆山后汉儿也，实勇悍可用。其在河东者约十馀万人，官给钱米赡之，虽诸司不许支用者亦听之。久之，仓廪不足，以沚而怒，官军又骂辱之，其心益贰，俟衅且发。至是金人南犯朔、武之境，朔州守孙翊者，勇而忠，出与之战，战未决，汉儿开门献於金人。既至武州，汉儿亦为内应，遂失朔、武。长驱至代州，守将李嗣本率兵拒守，汉儿又擒嗣本以降，遂陷代州。金人至忻州，忻守贺权开门张乐以迓之。粘罕大喜，下令兵不入城。（《纪事本末》卷百四十四。案：《续宋编年资治通鉴》：粘罕兵至朔州，守将孙翊出战，胜负未决，义胜军开门献其地，进至武州，义胜军亦为内应，遂失朔、武。长驱至代州，李嗣本率兵拒守，义胜军擒嗣本以降，安抚使史抗父子迎战，死。都巡检李翼屯崞县拒战，不屈，将吏皆遇害。金人至忻州，守臣贺权开门张乐以迓之。粘罕大喜，遂下令不得入城，遂距石岭关。太原帅张孝纯以冀景守关，景辞不许，命耿守忠以本部八千助之。守忠至关，开关以献，景奔还。粘罕遂引兵围太原，知朔宁府孙翊来救，兵不满二千，与金人战于城下，张孝纯曰：“贼已在近，不敢开门，观察可尽忠报国。”翊日，但恨兵少耳，乃复引战，金人大沮，粘罕再益兵，力不能敌，翊死焉，无一骑肯降。原注金人以斡离不据燕山，以图入攻河北，以粘罕据云中，以图入攻河东。然粘罕不敢由太原深入，而斡离不越三镇，直犯辇毂者，何哉？盖是时河东边外，虽得朔、武、蔚、应四州而未尽得云中之地，故旧边犹不失备，粘罕所以不敢轻犯雁门石岭之险，越太原之重地也。河北边外，宋朝便以燕地为新边，竭旧边之力以奭之，故新边一失，旧边亦莫之奭也。由是斡离不乘隙可入焉。始粘罕、斡离不分路，以图入攻河东、河北而已，非有直造京阙之志。以粘罕之雄，尚且违遣撒母使夏国，许割地以为牵制，犹不敢轻举；况斡离不才居粘罕下，岂敢直越大河以犯宋阙耶？实药师有以告之，以童贯重兵在并州，粘罕由云中入侵，必与之相持。今京畿内虚，河朔无备，可因粘罕以为牵制也，故斡离不信而行之。是岁，入侵中原，功居粘罕上，其为药师之谋明矣。初，粘罕自云中由怀仁河阴将侵代州之境，虑家计寨难取，分兵由胡谷寨入焉。其徒兀室、余睹曰：今日至代州，必有数战，成败未知，直至代州，并无一战。夫何代州三日而陷，石岭开关以迎，金兵如入无人之境，直趋太原。粘罕始有易中国之心矣。会中原久不知兵，内无贤相，外无猛将，束手无措，坐视中原沦于夷狄，生灵涂炭可胜哀哉！据《三朝北盟会编》曰：九日丙午，粘罕兵至忻州，将至石岭关，尤险隘，大元帅张孝纯谋所以守关之人，或曰：“冀景可。”於是命景，辞以兵不足，孝纯命王宗尹统官兵、敢勇把关，又命归朝人耿守忠部兵八千人助之。景复辞，孝纯曰：“第如我语。”景不得已而往，使守忠当前，惧其后而袭之也。守忠行至忻口，反回云：“守忠所部尽是步军，若借得敢勇家军马，则金不能犯关。”景等令敢勇人权借与马，既取其半，或有不愿借者，而守忠兵恣横彊夺，不能制驭。景等觉有变，领亲随人等弃关潜走；守忠至关，果启而献之。景闻守忠叛，不敢归，乃走汾州。十七日甲寅，粘罕围代州崞县，都巡检使李翼死之。武翼郎奏差代州西路都巡检使李翼，麟州新秦人。宣和七年十二月七日，金贼拥兵南下，翼屯崞县，为贼所围，十一日，虏既陷代州，则遣李嗣本降翼，翼射却嗣本，帅士卒坚守；义胜军统领崔忠，九州人，有异志，翼欲图之，未果。十七日，忠杀都监张洪辅，夜引贼入城，翼挺身搏战达旦，以力不能敌，就执，伪相国与兀室郎君必欲臣之，翼怒不屈，与将吏折可与、知县李耸、县丞王唐臣、县尉刘子英、监酒阎诚同被害。始，虏人以翼等徇崞县遇崔忠于通衢，翼痛诋忠，忠掩面而遁。翼临诛，南向呼官家者数声，乃绝。宣抚司奉便宜黜陟奉圣旨：李翼特赠武德郎。《金节要》曰：粘罕自云中向怀仁河阴将寇代州之境，严戒部伍，整肃器甲，虑家计寨难取，乃分兵由胡谷寨入焉。谓其徒兀室、余睹曰：“今日至代州，与南军必有数战，不无劳力，其馀可乘胜破矣。”既行越家计寨至代州，并无一战。无何，代州三日失守，守臣李嗣本率吏民请命於贼，忻州、石岭关闻风皆叛。於是贼众如入无人之境，直寇太原，粘罕始有易中国之心矣。《秀水闲居录》曰：契丹将亡，有剧寇董庞儿者，据云中、代州，副帅王机请招纳，久之不至，金人既逼，始归款朝廷，以十数万众来附，赐名才，后更姓曰赵名诩，以承宣使俾居河东，计口给食，数年间蚕食边储，仓廪一空，其徒散处诸郡，屡谋窃发。宣和末，金虏犯边，首乱晋州，即叛去，河东失守如此。） 

　　９、己酉，知中山府詹度奏金人分道入寇，是日连三奏至京师，朝廷失色。（《纪事本末》卷百四十四。案：《三朝北盟会编》：自十月至十二月，中山府奏报到金人经营南下之警，连日叠至。蔡绦《北征纪实》曰：金人既得虏地，因分两道入寇，燕之东，平、营一带，斡离不主之，云中之地西北，则粘罕主之。既欲犯盟，自秋冬探报甚密，中外多不知也。蔡靖屡密奏，凡一日七十馀章至，言朝廷若不以为实，则乞赐重行编管，然终不报。彼亦点集，药师亦点集。金人之贺天宁人使还，送伴官奏至，谓药师点集，威声甚振，乡兵在道者，皆全副披带，跃马而行，逼大金使人辎重车，乡兵於马上以枪直取其羊羜，揭之而去，金人莫敢较。又有乡兵遇金使者，径自前行，使人为之恐悚，敛马避道，於是愈益谓强敌之畏我，而药师之可倚也。是年十一月冬，郊祀礼毕，至尊叆下坛而犯界密报至；十二月初，欲恭谢，而大兵入界报又叠至，皆秘之，亦无他，但曰“恐坏却恭谢”。其实惧内外观听尔，宰相实不知也。凡五日，报益急，二丞相白时中、李邦彦因其请奏闻，燕山有急报至，乞降付外廷议之。十二月九日也。恭谢以是日而后毕，此报一出，人情寝已惶惑矣。然二相执政，共匿之，则又七日，外人但见都堂叙议，每抵暮而归，人颇疑焉。及十六日，童贯自太原遽回，於是中外判然，知为北方事作矣。又十有四日，时已报郭药师降金人，群小恶少闻而匿之，但曰“药师被围”。方议降旨，除药师永清军节度使，封燕王；张令徽郡王，割燕地与之，使世守，然而无及矣。《金虏节要》曰：斡离不寇燕山之境，其松亭关、韩城镇、符家口、石门镇、野狐关、古北口，把隘官军，望风而溃，檀、顺、景、蓟闻声皆叛，警报叠至矣。） 

　　１０、辛亥，斡离不引兵向阙，以郭药师为先驱。斡离不令所过州县，无得擅行诛戮。（《纪事本末》卷百四十四。案：《三朝北盟会编》系十五日壬子，斡离不自燕山举兵南寇，令郭药师将千骑为先锋。初，金人疑药师，止令以一千骑令为先锋，药师辞以兵少，不肯行，又益以千骑，令云所过州县，不得擅行诛戮，药师暗自带数百骑随行。薛应旂《宋元通鉴》曰：童贯行边回，为帝言：“药师必能抗金。”蔡攸亦从中力主之，谓其可倚。故内地不复防制，屡有告变，及得其通金国书，朝廷辄不省。詹度又言：“药师瞻视非常，趋向怀异，逆迹已萌，凶横日甚。”始诏遣官究实，而金兵已南下矣。斡离不自平州破檀、蓟、三河，药师迎战白河，败还，遂帅所部劫蔡靖及都转运吕颐浩以降。斡离不执靖及颐浩置军中以行，於是燕山所属州县尽为金有。既得药师，尽知宋虚实，因以为乡导，悬军深入矣。） 

　　１１、乙卯，斡离不攻保州、安肃军不克。（《纪事本末》卷百四十四。案：《三朝北盟会编》曰：十月二十四日辛酉，河北河东陕西路宣抚使童贯奏枢密院劄子：“河北旧沿边州军，多系景德年就升城寨为之，以张形势，控制黠虏。今燕山已抚定，旧边悉成内地，今相度安肃军改为安肃县，知县事兼安肃军使，隶保州。”又十一月二十八日，蔡攸议废安肃、保信二军，复为梁门、遂城县。在太宗时建二军并保州，犬牙相制易州，以控西山之路，国家沿边，独此最为险要。昔澶渊之役，世号“铜梁门”、“钱遂城”者也。及警报既急，蔡攸惧动外廷之议，惟务遮护。方示人以閒暇，乃谓祖宗昔以二县建安肃保信军者，所以控扼易州一带；今既得燕山而景、蓟为外藩，则安肃保信在内地，无所用之，当废复为县。是岁十一月，二军遂废，人情罔不惶惑。军营移徙，楼橹毁弃之际，适会斡离不既下燕山，以大兵入界，於是安肃保信莫之能奭，大凡失谋可怪，而资敌之跳梁者，类如此。《宋史·地理志》：保州、安肃军属河东路。保州本莫州清苑县。建隆初，置保塞军。太平兴国六年，建为州。政和三年，赐郡名曰清苑。安肃军本易州遂城县。太平兴国六年，建为静戎军，析易州遂城三乡置静戎县隶焉。景德元年并县，改安肃军。宣和七年，废军为安肃县，知县仍兼军使。） 

　　１２、丁巳，御笔：“皇太子除开封牧，馀依故事。兹出朕志，非左右大臣建明，付翰林草制谕此意。”（《纪事本末》卷百四十六。案：《宋史·本纪》系二十一日戊午。《三朝北盟会编》曰：朝廷闻贼马逼近，命皇太子为开封牧，宰相日赴都堂聚议，有司已择二十六日皇太子视开封府事，而二十三日会内禅矣。朱文公《四朝名臣言行录》曰：七年冬，金人败盟，朝廷日谋避狄之计。诏召勤王兵，且命皇太子为开封牧。李公纲与给事吴敏夜过其家，曰：“事急矣，建牧之议，其留守乎？东宫恭俭，以守宗社是也，而建牧非也。巨寇猖獗，自非传以位号，使招徕豪杰，与之共守，何以克济？公曷不为上言之？”敏曰：“监国可乎？”公曰：“不可。唐肃宗灵武之事，当时不建号不足以复邦，而建号之议不出于明皇，后世惜之。上聪明仁慈，倘感公言万一能行此，金人且将悔祸退师，宗社底宁，岂徒都城之人获安，天下之人皆将受赐，非发忘身徇国之心，孰能任此？”翌日敏求对，具道所以，徽庙感悟叹息。敏固言李纲之论，有旨召公赴都堂禀议。公遂具劄子，大略谓：“皇太子监国，特国家閒暇之时，典礼如此。今大敌入寇，必假皇太子以位号，使得为陛下保守宗社，收将士心，以死捍贼，如臣之计，则天下可保也。”仍刺臂血书之，而内禅议遂决。《文献通考》卷六十三：开封牧、尹，宋朝不常置。太宗、真宗皆尝尹京，后亲王无继者。权知府一人，以待制以上充，掌正畿甸之事，中都之狱讼，皆受而听焉，小事则裁决，大事则禀奏；若奉旨已断者，刑部、御史台无辄纠察，典司毂下。建隆以来，为要剧之任。崇宁三年，蔡京乞罢权知府，置牧、尹各一员，专总府事。牧以皇子领，尹以文臣充。又《四朝志》曰：尹以亲王为之，号判南衙。凡命知府，必带“权”字，以翰林为之。翰林学士及杂学士若待制，则权发遣而已。以河南府为西京，应天府为南京，大名府为北京，皆置留守。崇宁中，蔡京奏京畿四辅置辅郡，屏卫京师，以颍昌府为南辅，襄邑县升为拱州为东辅，郑州为西辅，澶州为北辅，知州事兼都总统，并依三路帅臣法，皆旧制也。） 

　　１３、戊午，皇太子入朝，上有旨令去太子所佩鱼，赐以排方玉带。排方玉带，非臣所当服也。上又赐太子以小殿直二人。太子既拜赐，而二宫嫔入见，太子视之曰：“我要阿底作甚？”盖上初即位，钦圣皇后以二侍人赐之，上时已有内禅意，故踵前迹，而有是赐。（《纪事本末》卷百四十六。案：《玉海》系丁巳赐皇太子碾龙排方玉带。《靖康要录》曰：宣和七年十二月，皇太子为除开封牧。二十日，差内侍梁邦彦、黄仅押赐皇太子碾玉龙束带一条，不许辞免。叶梦得《石林燕语》曰：故事，玉带皆不许施於公服。然熙宁中收复熙河，百官班贺，神宗特解所击带赐王荆公，且使服以入贺。荆公方辞，久之不从，上待服而后退班，不得已受诏，次日，即释去。大观中，收复青唐，以熙河故事，复赐蔡鲁公，而用排方。时公已进太师，上以为三师礼当异，特许施於公服，力辞，乃乞琢为方团。盖排方玉带，非臣下服也。） 

　　１４、是日，金人围中山府，詹度奭之。（《纪事本末》卷百四十四，又卷百四十六。案：《宋史·本纪》系十九日丙辰。《三朝北盟会编》亦系戊午，与此同，且云攻之不克。《地理志》曰：中山府，太平兴国初，改定武军节度使。本定州。庆历八年，始置定州路安抚使，统定保深祁、广信安肃顺安永宁八州。政和三年，升之为府，改赐郡名曰中山府。） 

　　１５、御笔：“后苑造作生活所自元丰置造，及久来置局所合存留外，馀本所供奉局合罢归本所，艮嶽官吏等并罢归延福宫。”（《纪事本末》卷百二十八。案：《宋史·本纪》亦系丙辰。周城《宋东京考》：后苑造作所属内诸司，掌园囿、池沼、台殿、种艺、杂饰，及天子器玩、后妃服饰、雕文错采，工巧之事。又引《通考》曰：崇宁后，蔡京为相，增修财利之政务，以侈靡惑主。至于土木营造，率欲度前规而侈后人。元丰官制既行，赋禄视嘉祐、治平已优，京更增给食料等钱，于是费用寝广。其后又有应奉司、御前造作生活所、营缮所、苏杭造作局、御前人船所，其名纷如，大率皆以奇侈为功。岁运花石纲，一石之费至三十万，牟取无度，民不胜敝。李濂《汴京遗迹志》曰：延福宫，政和三年春新作于大内北拱辰门外，旧宫在后苑之西南，今其地为百司供应造作之所。凡内酒坊裁造院、油醋、柴炭、鞍辔等各库，并移他处。） 

　　１６、御笔：“神霄宫除依元手诏拨赐地土外，馀并归还原来去处，道录院道官品等一切指挥，并依元丰法。”（《纪事本末》卷百二十七。案：十一月二十三日庚寅，御笔可考。陆务观《老学庵笔记》曰：宣和末，以道士刘知常所炼金轮颁之天下，神霄宫名曰神霄宝轮。知常言，其法以水炼之，成金可镇兵饥之灾。时宣和七年秋也。遣使押赐，太常方议《奉安宝轮仪制》，而虏寇已入矣。以上御笔二道，《纪事》系于《方士》、《艮岳》二卷，附见之。其裁罢一切指挥已详附下日己未罪己手诏后；其裁罢一切御笔手诏，详见《三朝北盟会编》，已附入彼注，今不载。） 

　　１７、随诏宰执，晚候对於文字外库，是日不果召。（《纪事本末》卷百四十六。案：岳珂《桯史》曰：徽祖将内禅，既下哀痛之诏，以告宇内，改过不吝，发于至诚。其前一夕，即玉虚殿常奉真驭之所，百拜密请，祈以身寿社稷。夜漏五彻，焚词其间，嫔嫱巨珰，但闻祷谒声，而莫知所以然。明日，遂御玉华阁，召宰执，书“传位东宫”四字，以付蔡攸。又一日，钦宗即位，实宣和七年十二月辛酉也。其词曰：“奉行玉清神霄保仙、元一六、阳三五、璇玑七九、飞元大法师，都天教主臣某，诚皇诚恐，稽首顿首，再拜上言，高上玉清神霄、九阳总真、自然金阙。臣曩者君临四海，子育万民，缘德菲薄，治状无取，干戈并兴，弗获安靖。以宗庙社稷生民赤子为念，将传大宝于今嗣圣。庶几上应天心，下镇兵革，所冀迩归远顺，宇宙得宁，而基业有无疆之休，中外享昇平之福乐。如是贼兵偃息，普率康宁之后，臣即守心守道，乐处閒寂，愿天昭鉴，臣弗敢妄。将来事定，复有更革，窥伺旧职，获罪当大。已上祈恳，或未至当，更乞垂降灾咎，止及<耳少>躬，庶安宗社之基，次保群生之福，五兵永息，万邦咸宁，伏望真慈，特赐省鉴。臣谨因神霄直日功曹吏，斋臣密表一道，上诣神霄玉清三府，引进仙曹，伏愿告报。臣诚皇诚恐，稽首顿首，再拜以闻。”据此，是晚臣僚候对，不果召，当或以此盖下日晚即召对于玉华阁也。） 

　　（海昌倪锺祥辑注） 

　
卷五十一

　

　　徽宗

　　△宣和七年（乙巳，一一二五） 

　　１、十二月（案：钱氏《四史朔闰考》：十二月戊戌朔。） 己未，手诏：“朕获承祖宗休德，讬于士民之上，二纪于兹，虽兢业存于中心，而过愆形于天下。盖以寡昧之资，藉盈成之业。言路壅蔽，导谀日闻；恩倖持权，（案：原本误作“时欢”，今据《东都事略》及《北盟会编》改正。） 贪饕得志。搢绅贤能，陷于党籍；政事兴废，拘于纪年。赋敛竭生民之财，戍役困军伍之力，多作无益，侈靡成风。利源酤榷（案：《东都事略》、各本，“酤榷”均作“商榷”。） 已尽，而谋利者尚肆诛求；诸军衣粮不时，而冗食者坐享富贵。灾异谪见而朕不悟，众庶怨怼而朕不知，追惟己愆，悔之何及！已下信诏，大革弊端，仍命辅臣，蠲除宿害。凡兹引咎，兴自朕躬，庶以少谢天人谴怒之心，保祖宗艰难之业。慨念前此数有诏旨，如下令以求直言，修政以应天变，行之未久，夺于权臣，乃复归咎建议臣僚，使号令不信，士气沮伤。今日所行，质诸天地，后复更易，何以有邦？况当今急务，在通下情不讳切直之言，兼收智勇之士，思得奇策，庶能改纷。（案：《北盟会编》作“庶解大纷”。） 望四海勤王之师，宣二边奭敌之略，永念累圣仁厚之德，涵养天下百年之馀。岂无四方忠义之人，来徇国家一日之急！应天下方镇郡邑守令，各率师募兵，勤王沿边，能立奇功者，并优加异赏，不限常制；其有草泽之中，怀抱异才，能为国家建大计、定大事，或出使疆外者，并不次任使；（案：原本无“使”字，今据《北盟会编》补入。） 其尤异者，以将相待之。应中外臣僚士庶，并许实封直言极谏於登闻院通进司投进，朕当亲览，悉行施用，虽有失当，亦不加罪。所有下项指挥，立便施行，敢有沮格，及以结绝为名，暗有存留，并肆诸市朝，与众共弃。咨尔万方，体予至意。（案：《东都事略》、《三朝北盟会编》所载诏书并止此，至文中字句亦互有异同。） 诸局及西城所管钱物并付有司，其拘收到元係地百姓地土并给还旧佃人。减掖庭用度，减侍从官以上月廪，及罢诸兼局以上，并令有司据所得数，拨充诸路籴本及桩充募兵赏军之用。应斋醮道场，除旧法合有外并罢，罢道官及拨赐宫观道官等房钱、田土之类，六尚局并依祖宗法。罢大晟府，罢教乐所，罢教坊额外人，罢行幸局，罢采石所，罢待诏额外人，罢都茶场，依旧归朝廷。河防非危急，泛料及免夫钱并罢，开封府承受文字，自今后依旧归朝廷，请照旧法施行，更不得请笔断遣画旨，大理寺同。”诏宇文虚中所草也。（《纪事本末》卷百四十六。原注《实录》诏旨并于二十二日己未载。此诏封氏《编年》系之二十一日戊午，今不取。案：《续宋编年资治通鉴》：罢花石纲及非泛上供，并延福宫西城租课、内外制造局。《三朝北盟会编》所载较《纪事》尤详，且更有手诏，今并出此御笔手诏曰：朕祗绍丕图，抚临万几；顾德弗类，永惟宗社。付讬之重，靡遑宁居；维予兆民，是为邦本。比年以来，宽大之诏数下，裁省之令屡行，然奸吏玩法，而众听未孚，有司便文，而实惠不至。盖缘任用非人，过听妄议，兴作事端，蠹耗邦财，假享上之名，济营私之欲，渔夺百姓，无所不至。使朕轸念元元，若保赤子之意，何以取信于万方？夙夜痛悼，念有以拊循慰安之。应茶盐立额结绝，应奉司江、浙诸路置局，及花石纲等诸路采斫木植制造局所、诸路非泛上供抛降物色、延福宫西城租课、内外修造并罢。更有似此有害於百姓者，三省、枢密院条具以闻。夫民罔常怀，怀于有仁。朕於吾民，每惧仁爱之弗至，一夫弗获，时予之辜，播告之后，咸听朕旨。当日罢应奉局诸路岁贡，罢天王君圣主字为讳，罢讲议司卖钞黄老兼经，并西城所见管钱物并付有司，其拘收到元係地土并给还旧佃人。减掖庭用度，减从官以上月粮，及罢诸局以上，并令有司据所得数，拨充诸路籴本及樁充募兵赏军之用。应斋醮道场，除旧法合有外并罢，道官及拨赐宫观道官等房钱、田土之类，并依祖宗法。罢大晟府，罢教乐所及教坊额外人，罢行幸局，罢花石所，罢待诏额外人，罢都茶场，依旧归朝廷。河防非危急，泛料免夫钱并罢，开封府承受文字，自今后依旧送朝廷，请照旧法施行，更不得请御笔断遣画旨，大理寺同。城西所官吏等并罢，事归延福宫，人归合属，地归京城西壁。依元丰法，修房廊。艮嶽宫官吏并罢，延福宫、宝箓宫官吏并罢，依上清储祥宫法施行。撷芳园所罢，并归龙德太一宫专法所。撷景东园官吏人物并罢，地归京城所，西园拨属京城所。琼林宜春苑所并罢，并依元丰官制，归所属。保寿粹和馆官吏并罢，宫人依旧法尼寺养病，地归军器所，皆并日下罢。） 

　　是日，上召粹中弟虚中至内殿，同三省、枢密院官议事，适报粘罕兵迫太原，上顾虚中曰：“王黼不用卿言，封殖契丹，以为藩篱。今金人兵两路并进，卿料事势如何？”虚中云：“贼兵虽炽，然羽檄召诸路兵入援，结人心，使无畔怨，凭藉祖宗积累之厚，陛下强其志，勿先自怯，决可保无虞。今日之事，宜先降罪己诏，更革弊端，俾人心悦，天意回，则备奭之事将帅可以任之。”上宣谕云：“虚中便就此草诏。”虚中奏言：“臣未得圣旨，昨晚已草就，专俟今日进呈。”上令展读，虚中又列出宫人、斥乘舆、服御物、罢应奉司、罢西城所、罢六尚局、罢大晟府、内臣寄资等十馀事于所草诏，上览之曰：“一一可便施行，今日不吝改过。”虚中再拜泣下，同列尚有犹豫者。粹中奏乞依此出画黄，写敕榜，上令速行，遂呼省吏及诸厅人至都堂誊写，旅次印押付出，于京城张挂。（原注此据宇文粹中《承训录》，附见二十二日己未罪己诏后。虚中所草诏，如内臣寄资等，却不见在诏内，盖当时亦有先已施行者，不待降诏也。案：虚中所列止十馀事，而下项指挥有数十事，当为降诏时增入。其内臣寄资不见诏内，或为奄人削去，当非先已施行也。虚中言北伐之非，在四年童贯出师时，其劄子具载《三朝北盟会编》及薛应旂《通鉴》，今不别出。其大略言：“今舍恭顺之契丹，不封殖拯救，为我藩篱，而远逾海外，引强悍之女真以为邻国。彼既藉百胜之势，虚喝骄矜，恐不可以礼义服也，不可以言说喻也。”书下三省，王黼读之，大怒，捃以它事，自中书舍人责集英殿修撰。督战益急，嗣童贯以虚中为参议官，当时盖与贯同还阙也。） 

　　初，童贯得虏茹越寨之牒文，及开拆，乃檄书，其言不逊，所不忍言，贯与大臣共议，恐伤天意，不敢奏。及议下诏求言，而诏本数改易，未欲下也。（原注茹越寨牒文已载初五日。据蔡绦此云檄书不逊，所不忍言，盖牒外必有檄也。案：《纪事》于初五日壬寅，出金国遣王介儒、撒离栂斋书至太原，并未载有牒文，今已据《大金吊伐录》，原书及牒文附注其下。其檄书亦具载《吊伐录》，今附出此，原注云云，殆未见此耳。檄曰：往者辽国运衰，是生昏德，自为戎首，先启衅端。朝廷爰举义师，奉天伐罪，繄尔宋人，浮海计议，“候并辽国，愿割幽燕，岁纳金缣，自依旧例”。先皇帝有容为德，嘉其来意，置以不疑，即时允应。尔后全燕既下，割之如约，其为恩信，不为不多。于是要之以天地，质之以神明，乃立誓文：“盗贼逃人，毋令停止；亦不得间谍，诱扰边民；俾传之子孙，守而勿失。”洎宸舆北返，宰辅东行，不意宋人，贪婪无厌，稔其奸恶，忽忘前施之义，顿包幸乱之谋，遽渎誓约，结搆罪人，使图不轨，据京为叛。杀贼大臣，邀回户口，啖以官秩，反令纳土。仍示手诏，窃行抚谕，遂使京畿之地，鞠为寇场。才天兵临境，魁首奔亡，而又接引，辄相保蔽，更易姓名，授之官爵，及至追索，传以伪首。既杀无辜，又贷有罪，不仁不况，于此可知！朝廷方务含容，不彰其恶，但诫边臣，户口之外，一无理辨。此所以必欲久通欢好之故也。彼尚饰以伪辞，终为隐讳，仍招纳逋逃，扰及居民，更使盗贼出没为患。所有岁贡，又多愆期，背恩莫斯之甚！朝廷亦不咎之，依前催索，犹不听从，牒称“本朝幅员万里，人居散漫，若再行根究，难指有无；况事皆已往，请别计议。”据彼迷辞，意涉滉谩。至於本境行发文字，辄敢指斥朝廷，言多侮谤。虽累曾移文，俟其改过，终然不悟，罔有悛心。矧又夏台，实惟藩辅，忱诚既献，土民是赐。而彼宋人，忽起无名之众，辄行侵扰之事。因其告援，遂降朝旨，移牒解和，俾复疆土。仍以狂辞，不为依应，反云夏人纳款，曲有陈请。大金方务恩抚初附之国，且料不无曲意，姑行顺从。既出一时私恩，画与夏人，则大金顺从夏人，已为周至，自今不烦干预，自当以道理所在。且朝廷方隆恩造，下浃群邦，彼之两国，各蒙其赐；所与之地，裁之在我，肯致私曲，以为周至。岂期诡诈，昧于道理，不为禀从，如是之甚者哉！斯则非止侵凌夏国，实关不惧朝廷，此朝廷所以罪也。盖闻自古所重慎者，兵也。兵而无名，非三代仁义之谓也。其或仗顺临逆，以直加曲，斯用兵之王道焉。反是，则甚无谓也。今奉宣命，兴师问罪，东自南京以来，西接夏军一带，诸路并进，固不获已；况赵佶越自藩邸，包藏祸心，阴假黄门之力，贼其冢嗣，盗为元首，因而炽其恶心，日甚一日。昏迷不恭，侮慢自贤，谓己有天命，谓作虐无伤。当其伐辽之日，官军所至，有逆拒者，或至伤残，皆非我所欲为，是其自速祸败也。或有举城举邑，以部以伍，效顺归款者，前官如旧，厚加恩抚，立有劳绩，不次录用。居民则省徭役，轻刑罚，各安其业，谅己知悉，今亦如前，宜相为鉴。昔彼纳平山，是图我疆，今伐汴宋，是图彼地。兹所谓出乎尔反乎尔者也？若赵佶深悔前非，听命不违，则虽云无外，且未深图，止以黄河为界，聊报纳叛之由。是知自黄河以来，皆係我民。夫人已有之物，安肯自为残毁？再念其民，居无道之国，烦徭重役，从来久矣。况遭奄竖要功喜事，近岁而下，苦于飞輓，流离道路，曾不聊生。今来若不预先晓告，窃虑其间别有牵迷，枉陷讨伐，须议指挥。右仰宋国诸路官僚、僧道、耆老、军人、百姓等，指挥到日，就便递相晓示，善为去就，择其曲直，审其强弱，度其逆顺，各以所部京州县镇、村野邑社、部伍寺观、兰若场山，迎军纳款，必加恩赏。所有各手下军人、百姓、僧尼、道士、女冠等类，一切如旧，更不迁徙，仍具头领见带名衔状申，以凭依上施行。如或权不在手，惸独鳏寡，以身归诚，厚为存恤。所据随处关市之徵，山泽之禁，前来须为急务；内有于民不便无名之敛，仍仰所在官司，开立状申，当议从便削去。仍委本处就便开具文解，申报所在路分军前照验。据已上处分条件，出自至诚，必不昧其神理，亦仰子细省会，兼已指挥南京路都统所依上施行去讫。合付逐处准此。天会三年十一月日。） 李邦彦谓不若以檄书进呈，用激圣心，冀得求言之诏亟下耳。翌日早，大臣于宣和殿以檄书进，上果涕下无语，但曰：“休休，卿等晚间可来商议。”盖此日内禅之意遂决。（《纪事本末》卷百四十六。原注此据蔡绦《纪实》收入。虚中草求言诏乃二十二日进呈，虏檄书乃二十三日。盖求言诏虽已草定，犹未下，次日乃下也。蔡绦又言：贯奉命宣抚河北东诸路，及其遁也，无上命而遽还，宰相及枢府咸不能诘。方引之都堂，与共商议，下求言诏，又不召翰林学士，乃用贯之参谋宇文虚中草词，大凡皆不正。案：进金人檄书係二十三日庚申早，是日晚决内禅。二十四日辛酉，钦宗御殿。各本日月并同。此时李邦彦恐虚中所草，虽已誊写，或不亟下，故有呈檄之议，皆二十二日早閒所议事也。是日晚，召宰执等对玉华阁。《宋史·地理志》：宣和殿在睿思殿后。绍圣二年四月，殿成。其东侧有小殿曰凝芳，西曰琼芳，前曰重熙，后曰环碧。元符三年，废。崇宁初，复作。大观三年，徽宗制记刻石。） 

　　２、通直郎、陕西转运判官李邺借给事中使金人，谕以将内禅，且求和。初，童贯既归自太原，金人又遣两使来，大臣不敢引见。天子遂创以小使之礼，大臣自见之於尚书省厅事，昔未有此也。才就位，遂大不逊曰：“皇帝已命国相与太子郎君吊民伐罪，大军两路俱入。”白时中、李邦彦与蔡攸（案：原本作“蔡绦”，当为“攸”字之误，今改正。） 等，俱失色不敢答。徐问：“如何可告缓师者？”使人又大言曰：“不过割地称臣耳。”大臣又俱失色不敢答，遂议厚其礼而遣之。攸弟绦说攸曰：“此觇我尔，无过揣我虚实强弱。宜以行人失辞而斩其使，使虏罔测。不然，且囚之，不可使知我情实。”攸不听。盖执政议，恐激其兵之速也。时李邺上书，因其论强弱之情伪，请奉使议和。上大喜，奖借甚。至邺乞金三万两，而朝廷颇难之，遂出祖宗内帑金瓮二，各五千两，命书艺局销镕为金字牌子，遂授邺而去。（《纪事本末》卷百四十四，又卷百四十六。案：《续宋编年资治通鉴》云云略同。《三朝北盟会编》曰：靖康元年正月七日癸酉，李邺奉使回。先是，十二月中旬，闻贼马逼近，遣李邺借给事中奉使讲和。至是回，盛言虏兵强盛，云：“彼金人之兵，入水如蛟，入山如虎，登城如猿，不可敌也。”朝廷速宜与和，然彼未肯从和，因再遣邺与李棁等行。《靖康前录》曰：邺先斋金奉使，贼入吾境，且贪且惧，日行不过一舍。又知圣上继明伐其始谋，有求和之义，偶逢邺于赵之境上，邺漏机，知吾弛备，遂镌夜一百五十里。又曰：李邺归自贼垒，盛谈贼强我弱，以济和议，谓贼人如虎，马如龙，上山如猿，入水如獭，其势如泰山，中国如累卵。时人号之为“六如给事”。薛应旂《通鉴》曰：壬戌，遣给事中李邺使金，告内禅，且请修好。邺至庆源府，斡离不欲还，郭药师曰：“南朝未必有备，不如姑行。”从之。此与《纪事》作己未迟二日，或己未命使，至壬戌始行耳。） 

　　３、先是，已降制皇太子兼开封牧，置官属，寻有旨幸淮、浙。（原注宇文粹中《承训录》，十二月中旬降制皇太子兼开封牧，置官属；后二日，上有旨幸淮、浙；又两日，逊位。所称日或小差，今稍改之。案：《承训录》以此为十二月中旬事，故《纪事》据以附二十二日，书曰先是。岳珂《愧郯录》云：宣和七年十一月戊午，皇太子为开封牧。然七年十一月并无戊午日，其“一”字当为“二”字之误，盖十二月二十一日也。《北盟会编》曰：二十二日己未，谋南幸。朝廷闻贼马逼近，使李邺借给事中奉使讲和；召天下勤王之师，且命皇太子为开封牧。宰相日赴都堂聚议，易置东南宰臣，具舟楫运宝货为东下计。《北征纪实》曰：本朝建国用意，与前代置藩镇规模自异，外无重兵，不可失之。季兄翛欲上言：“昔澶渊之役，虏人料天子必走蜀，因伏兵於殽渑道上，适为我兵搜出，此虏人已陈之刍狗也。然彼方谓我独西兵可用，诚是也。都邑不可守，藉守亦必破；况天子不乘危，且上兵伐谋。今太上既将南幸，为新天子计，不若行狩陕西，反据形势以临之，鸠集藩翰大臣，数道并进，乘我锐气，下兵以图收复，此万全也。金人若犯都邑，既掩空城，谋折气沮，无可得做；而我在陕西鸠兵稍成就，计已四五月，则天时地利，彼俱不得，必引而去，重载而归，必一战可破也。都城为患，不过一火而已，此癣疥尔。虽虑殽渑道险，恐有伏兵，则可从南阳走武关，入长安，亦汉、唐大路，不过回远，比殽渑差数日间，会兵而后鼓行，此所谓从天而下也。”至二十七日，不得对。） 辅臣奏请皇太子监国，上允从，进东宫，置师保官及僚属，尽以侍从、两省官兼领。上曰：“三省、枢密院官属留京师，从皇太子，百司皆不可动。”辅臣乞量差扈从臣僚，上令取纸笔，自批太宰白时中兼领枢密院使为行宫使，右丞宇文粹中兼中书侍郎为行宫副使。辅臣乞差提举行宫事务等官四员，上曰：“京师事体，今日允宜增重。行宫无事，祗须两员，给、舍、六曹、台、谏，皆不必备。有所降指挥事，止令三省、枢密院行司出劄子，直下诸处。”于是止差提举事务官二员。后两日，遂内禅。乃诏前所差三省、枢密院行司官白时中等皆罢。（《纪事本末》卷百四十六。原注此据宇文粹中《承训录》增入。又云白时中等皆不须从行，止差门下侍郎吴敏为恭谢行宫副使。今附见于此。案：《承训录》所云白时中等不须从行，止差门下侍郎吴敏为恭谢行宫副使。此当为内禅以后指挥。盖敏于是日己未晚对玉华阁，始诏除门下侍郎辅太子。《三朝北盟会编》，除吴敏门下侍郎手诏附二十三日庚申即位后，此时敏尚为给事中兼侍读。） 

　　閤门邓文诰传旨，令随宰执复候对於文字外库，是日，召对於玉华阁下。（原注或言蔡攸引至玉华阁下者非。案：李濂《汴京遗迹志》、周城《宋东京考》并云：玉华阁下宣和殿后，大观初建。） 宰臣白时中、李邦彦，枢密院蔡攸、童贯，执政张邦昌、赵野、宇文粹中、蔡茂皆在，而宣谕使宇文虚中、制置使王蕃亦预召。（案：此二使皆本日所除。《三朝北盟会编》曰：二十二日己未，三省、枢密院同奉圣旨：“宇文虚中除保和殿大学士、充河北河东宣谕使，其请给人从依见宰执例施行，不得辞避。”日下受告，又奉圣旨：“王蕃除宝文阁学士，充畿辅郡兵马制置副使兼都统制陕西刷兵。令王蕃限一日选官，具名申尚书省。） 宰执奏事退立，王蕃前奏事复退立，吴敏前奏事曰：“愿请。”上皇顾群臣少却立。敏曰：“金贼渝盟犯顺，陛下何以待之？”上皇蹙然曰：“奈何？”时上皇东幸计已定，尝诏除户部尚书李棁守金陵。敏率给、舍诣都堂白罢之曰：“朝廷便为弃京西，计何理！此命果行，当死不奉诏。”棁等遂罢行。及皇太子除开封牧，上皇去意益急。敏于是奏上皇曰：“闻陛下巡幸之计已决，有之乎？”上皇未应。敏曰：“以臣计之，今京师闻虏大入，人情震动，有欲出奔者，有欲守者，有欲因而反者，（原注时归朝官在京甚众。案：《幼老春秋》曰：京城承平，日久富庶。金人深入，纵兵虏掠，故其下乐然而来。将犯京师，数百里内，居人皆避之，强民乘势，十百为群，路途邀截劫掠，或许装金人者有矣。初得燕山，燕人有来京师居者，军民伎艺百色有之，杂居坊巷中，与汉人无异。金人将犯京师，京城中军民呼燕人为细作，皆执捉送开封府，无虑数百人。开封府不得已，皆收之，后亦放还。） 以三种人共守一国，国必破。”上皇曰：“然，奈何？”敏曰：“自虏之入，臣尝私祷于宗庙。昔者得于梦寐，不知许奏陈否？”上皇曰：“无妨。”敏曰：“臣尝梦，水之北，螺髻金身之佛，其长际天；水之南，铁笼罩一玉像，人谓之‘孟子’。孟子之南，又一水，其南有山坡陀，而臣在其间。人曰：‘太上山。’臣尝私解之曰：‘水北者，河北；水南者，江南；佛者，金人；太上者，陛下。’宜自知所谓，而不谕所谓孟子。臣尝以问客，有中书舍人席益谕臣曰：‘孟子者，元子也。’”上皇颔首。敏曰：“陛下既晓所谓臣不避万死，陛下定计巡幸，万一守者不固，行者不达，奈何？”上皇曰：“正忧此。”敏曰：“陛下使守者威福足以专制其人，则守必固，守固，则行者必达矣。”上皇稍开纳。敏曰：“臣所陈上上事，陛下既晓臣所谓，陛下果能如臣策，臣敢保圣寿无疆。陛下建神霄有年矣，长生大帝君者，圣寿无疆之谓也。然长生大帝君旁若无青华帝君，则长生大帝君何以能圣寿无疆？青华者，春宫之谓也。”上皇大喜。敏曰：“陛下能定计，则中原自此数百年仍为中国；不能定计，则中原自此数百年逐为夷狄，中原数百年利害在陛下今日。”又曰：“陛下若早定计，以臣观之，事当不出三日。过三日，守者势未定，威福未行，虏至无益也。”时虏已越中山而南，计程十日可至畿甸，故敏以三日为期。上皇嘉许。敏遂以劄子荐李纲曰：“臣伏见太常少卿李纲，明隽刚正，忠义许国，自言有奇计长策，愿得召见。”盖纲尝过敏家，为敏言，上宜传位如天宝故事，与敏意合，敏荐之，冀上皇或有顾问也。上皇命三省批旨令纲来日候对于文字外库。（案：纲过敏家所言，具见《四朝名臣言行录》，已附入二十日丁巳皇太子为开封牧注中可考。薛应旂及毕沅二《鉴》云云，略同。） 敏退立，宰执复奏事皆退，上留邦彦语。少顷，独召敏与邦彦，叹息曰：“有贤臣少宰，更不要疑。”盖前此上皇尝以此计询邦彦，未承诏，敏盖不知也。上皇顾敏谕旨，邦彦除门下侍郎，辅太子。敏骇曰：“臣为陛下画计，臣当从陛下巡幸，臣之分也。陛下且传位而臣乃受不次之擢，臣岂敢？”上皇曰：“不易卿，岂敢言！”（原注，或云内禅之际，攸除敏为门下侍郎者非兼有。次日，上皇授与邦彦帖子，处分内禅事，除门下侍郎亦在帖子上，是上皇御笔。案：《三朝北盟会编》：二十三日庚申，除吴敏门下侍郎，手诏曰：朕恭承景命，嗣守丕图，永惟基业之艰难，实赖股肱之左右。延登时杰，进与政机，增重公朝，用劝群辟。朝散大夫、试给事中兼侍读吴敏，毓德和厚，受材奇崛。识虑高明，卓尔蓍龟之见；器质靖重，凛然柱石之资。再践锁闱，屡直辞苑，论事有回天之力，视草有华国之文。预大议于禁中，功归社稷；裁明诏于笔下，意爱士民。有兹不世之逢，盖亦为时而出，宜亟跻于近列，以允协于佥言，处东台筦辖之司，参四辅铨衡之任。噫！陈尧舜之孝悌，是为风化之先，合皋、契之忠嘉，更俟訏谟之告。肩一心以佐王室，熙庶绩以亮天工。往即钦承，奚俟多训，可特授太中大夫守门下侍郎。） 上皇曰：“不要称太上，只称一名目，如道君之类。”又曰：“何日可？”敏曰：“臣适奏过三日，恐无及。”上皇既轮数甲子，曰：“来日亦好，卿明日与邦彦同来。”上皇曰：“居禁中与居外孰便？”邦彦曰：“居禁中恐终不便。”上皇曰：“莫须称疾。”敏曰：“陛下至诚，定大策恐亦不须。”上皇曰：“待更思之。”是日，敏退诣都堂见邦彦曰：“上意已定，今日敏当与相公条所当施行事。适闻今夕锁学士院，敏适当制，愿相公为奏乞，宣他学士留敏议事。”邦彦不许，敏遂宿院中，草种师道、何灌两制。（案：《三朝北盟会编》：二十三日庚申，种师道、何灌除都统、副都统劄子：“保静军节度使致仕食邑一千五百户实封六百户种师道，可特除检校、少保、静难军节度使、充河北河东路制置使兼都统制，进封开国公，加食邑五百户；侍卫亲军步军都虞候、宁国军承宣使、管勾侍卫步军司公事何灌，可授武泰军节度使、充河北河东路制置使兼副都统制，封开国伯，食邑五百户。”以上并己未日事。） 

　　翌日，自学士院复对玉华阁下，宰执奏事退立，上皇召邦彦与敏曰：“计已定，只今日好。”因出一帖子寘邦彦怀间，皆上皇亲批合施行事。如出居龙德宫，皇后居撷景西园，（案：龙德宫以懿亲宅潜邸为之，撷景东西园即撷芳园，号延福六位，皆次第开拓，东直景龙门，西尽天波门，踞都城一隅焉。见《宋史·地理志》。） 郓王罢皇城司，敏除门下侍郎，内侍随过龙德宫而辄过者斩之类，上皇皆自处分略具。上皇曰：“不可不称疾，恐变乱生。”敏曰：“亦好。”上皇曰：“只称道君。”敏请称太上皇帝，上皇曰：“卿不须泥。”又曰：“谁草诏？”邦彦曰：“吴敏学士也。”上皇曰：“甚好，便要诏卿，须道朕不能内修政事，外攘夷狄意。”又曰：“朕此举，上承天意，次安宗庙，下为百姓。”又曰：“卿昨日计中原数百年利害，是朕意也。”敏涕泣受诏，退俟庑下，宰执复奏事。上皇谓蔡攸曰：“我平日性刚，不意小虏敢尔！”因握攸手，忽气塞不省，坠御床下。宰执亟呼左右扶举，仅得就宣和殿之东阁。群臣共议，一再进汤药，俄少苏，因举臂索纸笔，上皇以左手写曰：“我已无半边也，如何了得大事？”宰执无语。又问诸公如何，又无语。即左右顾，无应者，遂自书曰：“皇太子桓可即皇帝位，予以教主道君退处龙德宫。”又曰：“吴敏，朕自拔擢，今日不负朕。可呼来作诏。”乃召皇太子及三衙并召敏，敏承命，以诏草进，上皇指：“朕当以道君号退处旧宫处，曰改‘朕’为‘予’。”遂左书纸尾曰：“依此，甚慰怀。”

　　初，上皇谕内禅于宰执，白时中久执不可。上皇屡左书纸尾曰：“少宰主之。”时中久乃受诏。是日，李纲袖劄子待对，请传位太子，不及召，而上皇疾作。（案：毕沅《续通鉴》曰：先是，纲上奭戎五策，曰正己以收人心，听言以收士用，蓄财穀以足军储，审号令以尊国势，施惠泽以弭民怨。因谓敏曰：“敌势猖獗，非传位太子，不足以招徕天下豪杰。”敏曰：“监国可乎？”纲曰：“肃宗建号之议，不出于明皇，后世惜之。主上聪明仁恕，公言万一得行，将见金人悔祸，宗社底宁，天下受其赐矣。”翌日，复刺臂血上疏请之。） 皇太子至榻前恸哭不受命，童贯及李邦彦以御衣衣太子，举体自扑不敢受。上皇又左书曰：“汝不受，则不孝矣。”太子曰：“臣若受之，是不孝矣。”上皇又书令召皇后，皇后至，谕太子曰：“官家老矣，吾夫妇欲以身讬汝也。”太子犹力辞，上皇乃命内侍扶拥就福宁殿即位，（案：福宁殿，即延庆，明道元年建，东西有门，曰左右昭庆。见《宋史·地理志》、《汴京遗迹志》及《宋东京考》同。） 太子固不肯行，内侍扶拥甚力，太子与力争，几至气绝。既苏，又前拥至福宁殿西庑下，宰执迎贺，遂拥至福宁殿，太子犹未肯即位。时召百官班垂拱殿，（案：垂拱殿，旧名长春，常日视朝之所也。明道元年建。见《宋史·地理志》。） 已集，日薄晚，时众议不候。上即位，先出宣诏时中请任此事，遂出宣诏群臣愿见新天子。班未退，宰执错立垂拱殿上。梁师成自禁中至，曰：“皇帝自拥至福宁殿，至今不知人。”宰执相顾。

</div>
    <div class="pagination">
<a href="续资治通鉴长编拾补_page51.html">上一页</a><span>...</span><a href="续资治通鉴长编拾补_page47.html">47</a><a href="续资治通鉴长编拾补_page48.html">48</a><a href="续资治通鉴长编拾补_page49.html">49</a><a href="续资治通鉴长编拾补_page50.html">50</a><a href="续资治通鉴长编拾补_page51.html">51</a><span class="current-page">52</span><a href="续资治通鉴长编拾补_page53.html">53</a><a href="续资治通鉴长编拾补_page54.html">54</a><a href="续资治通鉴长编拾补_page55.html">55</a><a href="续资治通鉴长编拾补_page56.html">56</a><a href="续资治通鉴长编拾补_page57.html">57</a><span>...</span><a href="续资治通鉴长编拾补_page53.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
