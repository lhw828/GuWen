<!DOCTYPE html>
<html>
 <head>
  <meta charset="utf-8"/>
  <title>
   资治通鉴后编 - 第 3 页/共 44 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   资治通鉴后编 - 第 3 页/共 44 页
  </h1>
  <div class="content">
   资治通鉴后编卷八
　　刑部尚书徐干学撰
　　宋纪【起柔兆困敦正月尽彊圉赤奋若十二月凡二年】
　　太祖起运立极英武睿文神徳圣功至明大孝皇帝
　　开寳九年【十二月太宗太平兴国元年○李焘曰司马光资治通鉴例年号皆从后来者为定唐髙祖武徳元年正月便不称隋义宁二年明皇先天元年正月便不称太极元年梁开平元年正月便不称唐天祐四年今按太宗于开寳九年十月二十一日即位十二月二十二日改元虽不竢逾年与常例不同仍称开寳九年○按焘此例正谓太宗与异姓弋命者不同不与其不逾年而改元之意也其辞婉而义严矣今从之】春正月戊辰朔御乾元殿受朝
　　臣干学曰国君逾年改元春秋之法此固世及者一定不易之常经也其他更姓改物者原不在此例父子相继不逾年而改元惟唐肃宗即位灵武为之然明皇之受内禅已尝于当年改延和为先天矣肃宗当国祚呼吸存亡之际欲借此以系天下之人心新四方之观聴不得不然情亦有可原者至于太宗诚为有失无怪乎纷纷之议也然考太宗于开寳九年十月二十一日即位至十二月二十日改元亦已迟至两月何难于此十日而不俟至明年为名正而义顺乎明臣程敏政有言曰五代以来残年改元殆成故事即太祖不尝以干徳六年十一月改元开寳乎此论甚和平得情亦足以见太宗为无心之失矣而朱子于此事亦谓开国之初一时人才粗踈理防不得此语尤切中当时君臣之病刻者乃遽欲执此以定太宗无兄之罪然则明皇不逾年而改元岂亦有无父之心乎长编仍书九年后之修史者竟易为太平兴国元年其说曰兄终弟及与父子等而汲汲改元所以直着其罪也愚谓如其言则是予之非夺之也削太祖开寳将尽之九年而遵太宗太平兴国十日之元年非予之而何故应上大书开寳九年下分书十二月太宗太平兴国元年既不失据事直书之体而所以待太宗者是是非非之际亦昭然不可掩矣
　　辛未曹彬遣翰林副使郭守文奉露布以江南国主李煜及其子弟官属等四十五人来献帝御明徳门受献煜等素服待罪诏并释之各赐冠带器币鞍勒马有差时有司议献俘之礼如刘鋹帝曰煜尝奉正朔非鋹比也寝露布不宣煜初以拒命颇懐忧恚不欲生见帝守文察知之因谓煜曰国家止务恢复疆土以致太平岂复有后至之责耶煜心始安徐从煜至京师帝召见责以不早劝煜归朝声色甚厉铉对曰臣为江南大臣而国灭亡罪固当死不当问其他帝曰忠臣也事我如事李氏赐坐慰抚之又责张洎曰汝教李煜不降使至今日因出帛书示之乃我师围城洎所草召江上救兵蜡弹内书也洎顿首请死曰书实臣所为犬吠非其主此其一耳他尚多今得死臣之分也辞色不变帝初欲杀洎及是竒之谓曰卿大有胆朕不罪卿今事我无替昔日之忠也　乙亥以李煜为右千牛卫上将军封违命侯其子弟皆授诸卫大将军宗属皆授诸卫将军其从降官属俱授官有差　庚辰诏幸西京将以四月有事于南郊　二月己亥羣臣再奉表请加尊号曰一统太平帝曰燕晋未复遽可谓一统太平乎不许羣臣请易以立极居尊许之　壬寅辽主谕史馆学士书皇后言亦称朕暨予着为定式　庚戌以宣徽南院使曹彬为枢宻使领忠武节度使枢宻领节度自彬始彬归自江南诣閤门进牓子云奉勑差往江南勾当公事回时人嘉其不伐始彬之行帝许彬以使相及还语彬曰今方隅尚有未服者汝为使相品位极矣肯复力战耶且徐之更为我取太原因宻赐钱五十万彬怏怏而退至家见布钱满室乃叹曰人生何必使相好官不过多得钱耳【按以检校官兼中书令侍中同平章事者并谓之使相】帝爱惜爵位不妄与人类此　己未吴越王俶及其子镇海镇东节度使惟濬等入见崇徳殿宴长春殿先是车驾幸礼贤宅案视供帐之具及至即诏俶居之宠赉甚厚俶所贡奉亦増倍于前　帝初即位召供备库副使魏丕谓曰作坊久积尔为我修整之即授作坊副使丕在职甚尽力居八年乃迁正使帝讨泽潞维下荆广収川峡征河东平江南皆先期谕防修剙器械无不精办三月己巳以丕领代州刺史仍典作坊　庚午命吴越王俶劎履上殿诏书不名辛未以俶妻贤徳顺穆夫人孙氏为呉越国王妃宰相为异姓诸侯王妻无封妃之典帝曰行自我朝表异恩也即令其子惟濬持诏赐之先是帝数召俶与惟濬宴射苑中时诸王预坐俶拜辄令内侍掖起俶感泣又尝令俶与晋王光义京兆尹廷美叙兄弟之礼俶伏地叩头固辞乃止帝将西幸俶恳请扈从不许乃留惟濬侍祠遣俶归国是月宴讲武殿谓俶曰南北风土异宜渐及炎暑卿可早发俶泣涕愿三嵗一朝帝曰川陆迂逺竢有诏乃来也初时羣臣皆有章疏乞留俶而取其地帝不从于是命取一黄袱以赐俶封识甚固戒俶曰途中宜宻观及启之则皆羣臣乞留俶章防也俶益感惧既归每视事功臣堂一日命徙坐于东偏谓左右曰西北者神京在焉天威不违顔咫尺俶岂敢宁居乎益以乗舆服玩为献制作精巧每修贡必列于庭焚香而后遣之【攷异李焘曰俶在太祖朝止一入觐记闻及东轩録等或云江南未平俶来朝太祖遣归江南既平复来朝皆谬也五代史又云俶还国益以器服珍竒为献不可胜数太祖曰此吾帑中物何用献为按太祖待俶甚宠当无此语葢出于魏王继岌破蜀时或者误饰之今不取】　丙子车驾发京师丁夘次郑州庚辰帝谒安陵奠献号恸左右皆泣既而登阙台西北向发鸣镝指其所曰我后当此赐河南府民今年田租之半复奉陵户一年【攷异谈苑载帝自西京还乃谒安陵葢误也今从实録正史】辛未帝至西京见洛阳宫室壮丽甚悦召知河南府右武卫上将军焦继勲面奬之加彰徳军节度使以王全斌为武宁军节度谓之曰朕以江左未平虑征南诸将不遵纪律故抑卿数年为朕立法今已克金陵还卿节仍厚赐之　夏四月庚子合祭天地于南郊时雨弥月不止及期始晴霁以讫成礼都民垂白者相谓曰我軰少经乱离不图今日复观太平天子仪卫有泣下者是日御五鳯楼大赦　壬寅大宴赐赉有差　帝生于洛阳乐其土风尝有迁都之意始议西幸起居郎李符上书陈八难帝不从既毕祀事尚欲留居之羣臣莫敢谏铁骑左右厢都指挥使李怀忠乗间言曰东京有汴渠之漕嵗致江淮米数百万斛都下兵数十万人咸仰给焉陛下居此将安取之且府库重兵皆在大梁根本安固已久不可动揺帝亦弗从晋王又从容言迁都非便帝曰迁河南未己久当迁长安王叩头切諌帝曰吾将西迁者无他欲据山河之胜而去冗兵循周汉故事以安天下也王又言在徳不在险帝不答王出帝顾左右曰晋王之言固善今姑从之然不出百年天下民力殚矣【考异李焘曰李懐忠为节度使在太平兴国二年冬此时但领富州团练使三朝圣政録称节度使者误也晋王事据王禹偁建隆遗事正史阙之】甲辰始下诏东归　丙午车驾发洛阳宫辛亥至东京初李煜既降曹彬令煜作书谕江南诸城守皆相继归顺独江州军校胡则与牙将宋明徳杀刺史据城不降诏先锋都指挥使曹翰为招安巡检使率兵讨焉江州城险固翰攻之不克自冬讫夏死者甚众丁巳始拔之时则病甚卧床上翰执缚责其拒命对曰犬吠非其主公何怪也翰腰斩之并杀明徳遂屠其城死者数万人所略金帛以亿万计翰伪言欲致庐山东林寺五百铁罗汉像归至颍川新造佛舍遂调发巨舰十余艘尽载金帛置铁像于其上时号为押纲罗汉　是月遣田守竒如辽贺生辰自是嵗以为常　己未着令自今旬假不视事赐百官休沐　帝以晋王光义所居地势髙仰水不能及六月庚子步自左掖门至其第遣工为大轮激金水注第中且数临视促成其役王性仁孝帝雅钟爱尹京十五年庶务修举帝数幸其府恩礼甚厚尝病殆不知人帝亟徃问亲为灼艾王觉痛帝亦取艾自灸自辰至酉王汗洽苏息帝乃还又尝宴宫中王醉不能乗马帝起送至殿阶亲掖之王帐下士防城髙琼左手执镫以出帝顾见因赐琼等控鹤官衣帯及器帛勉令尽心间谓近臣曰晋王龙行虎歩且生时有异必为太平天子福徳非吾所及也【考异蔡惇防州直笔云太宗以晋王尹京对罢宣谕曰久不见汝所乗何马牵来一观遂传呼至殿陛叩御马台敕令晋王对御上马太宗皇惧辞逊乃宻论曰他日汝自合常在此上下马何辞焉太宗骇汗趋出命近侍挽留送上马遂再拜乗马驰走囘旋于殿庭而出示太宗继及之意也按太祖继及之意葢先定于昭宪榻前矣今不取】　武宁节度使王全斌卒全斌轻财重士不求显赫之誉寛而容众军旅乐为之用其黜居山郡防十年怡然自得识者多之及卒赠中书令　八月乙未朔呉越国王进射火箭军士　丁未命侍卫马军都指挥使党进为河东道行营马步军都部署宣徽北院使潘美为都监虎防右厢都指挥使杨光美为都虞暨牛思进米文义率兵分五道伐北汉丙辰我兵入太原又命忻代行营都监郭进等分攻忻代汾沁辽石等州　是月女真侵辽贵徳州东境　九月甲子党进败北汉兵于太原城下北汉主求救于辽辽主遣其相耶律沙救之　辛未辽东京统军使彻林详衮涸奏女真袭归州五寨剽掠而去　冬十月帝不豫驿召道士张守真至阙下壬子命内侍王继恩就建隆观设黄箓醮是夕帝召晋王光义入对属以继位夜分乃退【李焘长编冬十月初有神降于盩厔民张守真自言我天之尊初号黒杀将军玊帝之辅也守真每斋戒祈请神必降室中风肃然声若婴儿独守真能晓之所言祸福多騐守真遂为道士帝不豫驿召守真至阙下壬子命内侍王继恩就建隆观设黄箓醮令守真降神神言天上宫阙已成玊鏁开晋有仁心言讫不复降帝闻其言即夜召晋王属以后事左右皆不得闻但遥见烛影下晋王时或离席若有所逊避之状既而上引柱斧戳地大声谓晋王曰好为之注云此据吴僧文莹所为湘山野録正史实録并无之野録云祖宗潜曜日尝与一道士游于闗河无定姓名自曰混沌或又曰真无每有乏则探囊金愈探愈出三人者每剧饮烂醉生善歌步虚为戯能引其喉于杳冥问作清征之声时或一二句随天风飘下惟祖宗闻之曰金猴虎头四真龙得真位至醒诘之则曰醉梦间语岂足凭邪至膺图受禅之日乃庚申正月初四日也自御极不再见下诏草泽遍访之人或见于轘辕道中嵩洛间乃开宝乙亥嵗也上已祓禊驾幸西沼生醉坐于岸木阴下笑揖太祖曰别来喜安上大喜亟遣中人宻引至后掖恐其遁去急囘跸见之一如平时抵掌浩饮上谓生曰吾乆欲见汝决尅一事无它吾夀还得防多生曰但今年十月二十日夜晴则可延一纪不尔则当速置上酷留之俾泊后苑苑吏或见宿于木末鸟巢中或数日不见上切切记其语至所期之夕御太清阁以望气是夕果晴星斗明粲上心方喜俄而阴霾四起天地陡变雪雹骤降移仗下阁急传宫钥开门召开封尹即太宗也延入大寝酌酒对饮宦官宫妾悉屏之但遥见烛影下太宗时或避席有不可胜之状饮讫禁漏三鼓殿下雪已数寸太祖引柱斧戳雪顾太宗曰好做好做遂解带就寝鼻息如雷是夕太宗留宿禁内将五鼓侍庐者寂无所闻太祖已崩矣太宗受遗诏于柩前即位逮晓登明堂宣遗诏罢放声大恸引近臣环玉衣以瞻圣体玉色莹如出汤沐太祖英武其达生知命葢有如此者文莹宜不妄故特着于此然文莹所言道士不得姓名岂即张守真耶或复一道士也恐文莹得之传闻故不审如云于西沼木阴下笑揖太祖止宿后苑乌巢中言十月二十日夜晴则圣夀可延一纪疑皆好事者饰说未必然也又云太宗留宿禁内此亦谬误太祖既不豫宁复自登阁且至殿庭戮雪乎今畧加删润更竢详考顾命大事也而实録正史皆不能记可不惜哉蔡惇直笔云太祖召陈入朝宣问夀数对以丙子嵗十月二十日夜或见雪当办行计若晴霁须展一纪至期前夕上不寝初夜遣宫人出视回奏星象明粲交更再令出视乃奏天阴继言雪下遂出禁钥遣中使召太宗入对命置酒付宸翰属以继位夜分退上就寝侍寝者闻鼻息声异急视之已崩太宗于是入继按惇所载与文莹畧同但即以道士者为陈尔本传及谈苑并称抟终太祖朝未尝入见恐惇亦误矣当是张守真也王禹偁建隆遗事云上将晏驾前一日遣中使急召宰相赵普卢多逊入宫见于寝阁上曰吾知此疾必不起要见卿等无他为有数事未暇行之卿等将笔砚来依吾言冩之身后切须行之吾瞑目无恨也遂授普等笔砚上自陈述普等依上言而冩数事皆济世安民之法普等因呜咽流涕而言此则谨依谟训而行之然有一大事未见陛下处置上曰何事也普等曰储嗣未定陛下倘有不讳诸王中当立何人上曰可立晋王普等复曰陛下艰难创业卒致升平自有圣子当受命未可议及昆弟也臣等恐大事一去卒不可还陛下宜熟计之上曰吾上不忍违太后慈训下为海内方小康思得长君以抚之吾已决矣愿公等善为我辅晋王遂出御府珠玉金器赐普等令归第翌日上崩于长庆殿由是晋王闻普等有此奏议大衔之嗣位后坐多逊事连秦府贬死于岭表阙　　赵普以妇人取媚于禁中遂获免谨按世所传建隆遗事十三章此其第十一章也是尤悖谬不可信葢开宝六年八月赵普已罢相出镇河阳后三年太祖晏驾此时赵普实在河阳安得与卢多逊并居相位耶又遗事第七章称杜太后及太祖召晋王秦王南阳王等相约传位陶谷为誓书赵普告天地宗庙此固不然也设如所言则太祖传位晋王约已定于建隆初矣开宝末命宰相又何请耶就复请则决非赵普也且遗事乃一人所着其首尾固当参同今第七章既云尔其第十一章又云尔岂不自相矛盾耶臣焘尝反复推究此章葢普之怨家仇人多逊亲党所为欲肆其诋毁故托名禹偁窜寄遗事中实非禹偁作也禹偁仕太宗坐直屡黜故羣小因之然禹偁素识道理忠义人也决不敢凿空架虚汚蔑君父若此不顾且禹偁集所载表章多代普作禹偁传亦称普雅爱重禹偁纵禹偁书恶不为普隠亦须验实传信方太祖晏驾时普不在相位士大夫孰不知之而此章乃云与卢多逊同入宫其非禹偁所着葢明甚必多逊亲党不习朝廷典故者所妄作也且非独此章为不可信其他章要不全是葢禹偁用文章名天下今所传遗事语多鄙俗畧不似禹偁平日口声故臣焘窃有疑焉特信其可信耳学士大夫以书托名禹偁则遽信之不复推究此最害义者故不可不辨以晓来世云○考异按蔡惇直笔云十月二十日前夕太祖召太宗入对属以继位夜分乃退本甚明白李焘作长编改继位为后事且去夜分乃退四字又据僧莹湘山野録载道士降神语并烛影斧声事其后又据司马光纪闻载帝崩宋后召徳芳而王继恩等召晋王事两说甚异焘俱列之不虞矛盾何也葢焘此书固编以俟考者未成史也史以传信即无烛影斧声之讹妄亦当细考详定主于一说岂可一时之事彼此异同况野録纪闻一出异端之徒一出名臣之手后人宜何所信乎史称焘博极羣书其为长编专务广采择焉不精良然今从直笔纪闻余一槩削去庶杜后人之疑其详见癸丑帝崩后】　癸丑帝崩于万嵗殿时夜四鼓宋皇后使王继恩出召贵州防御使徳芳继恩以太祖传国晋王之志素定乃不诣徳芳径趍开封府召晋王见左押衙程徳先坐于府门徳荥泽人善为医继恩诘之徳对曰我宿于信陵坊乙夜有当闗疾呼者曰晋王召出视则无人如是者三吾恐晋王有疾故来继恩异之乃告以故扣门与俱入见王且召之王大惊犹豫不行曰吾当与家人议之乆不出继恩促之曰事乆将为他人有矣时大雪遂与王雪中步至宫继恩止王于直庐曰王姑待此继恩当先入言之徳曰便应直前何待之有乃与王俱进至寝殿后闻继恩至问曰徳芳来耶继恩曰晋王至矣后见王愕然遽呼官家曰吾母子之命皆托于官家王泣曰共保富贵勿忧也【李焘曰此据司马光记闻误以王继恩为继隆程徳为贾徳今依国史改定按开宝皇后以开宝元年二月入宫徳芳以开宝八年七月娶焦继勲女出阁时年十七徳芳传不载母为开宝皇后后传亦不言有子徳芳非宋出也当考国史方技传马韶平棘人习天文三式之学开宝中太宗以晋王尹京邑时朝廷申严私习天文之禁韶素与太宗亲吏程徳善徳每戒韶不令及门九年十月十九日既夕韶忽造徳徳恐甚且诘其所以来韶曰明日乃晋王利见之辰也徳惶骇因止韶于一室中遽入白太宗太宗命徳以人防守之将闻于太祖及诘旦太宗入谒果受遗践阼数日韶以赦免按此与程徳传所称宿信陵坊夜有扣门疾呼趣赴宫邸事不同疑必有一误今但从徳传及司马光记闻】甲寅太宗即位羣臣谒见万嵗殿之东楹帝号恸殒絶
　　臣干学曰宋太宗无兄之心授议于后人者不止一端被以恶名则倡于胡氏一桂而陈杨贝诸人和之然黄文献溍宋潜溪濓刘文介俨皆已力辨其诬惟程篁墩敏政其说尤详惧后人之疑复着宋纪受终考以证之臣谓太宗之必不为其事无容多喙即于太祖之必立其弟信之杜后之命太祖顾赵普曰汝同记吾言不可违也太宗宁不信之于张齐贤则曰吾留使辅汝平居则称之曰他日必为太平天子太宗又宁不信之夫杀逆大恶常人之所不为即使太宗狠戾不如常人亦必惧此位之不吾属而后不得已而为此也位已属我矣兄已不豫且属后事矣而犹汲汲为此极恶之举虽至愚者断不出此然则此疑何自而生曰起于李焘之并存野録纪闻成于陈桱之强合两说而又附防増益之他因无所据也或曰顾命之事何以独畧曰太祖素彊无疾故崩于癸丑而己亥犹幸西教场相去不过旬日史亦不记帝得何疾则必暴疾发于数日之间者耳前一夕虽召太宗属后事帝亦不自意其遽崩也壬子夜分太宗退癸丑之夕上即崩宋后乃有召徳芳不遵遗诏之意而不意继恩之以晋王至也故后见王愕然遽呼官家吾母子云云其事状甚明何乃多载野史欲以解疑而反滋惑乎后之读史者心既不平于太宗后日所行之事信其待兄之薄复据此怪诞不经之语直欲坐以大逆无道之事其意亦欲惩恶而不知适以长无父无君之胆而导不孝不悌者之路也夫说之足以害世道惑人心者宁为彼野録所登必不可轻为吾正史所载是以反覆讨论慎重于笔削间而窃附于春秋恶恶欲短之义云
　　乙卯大赦天下常赦所不原者咸除之诏令縁边禁戢戍卒毋得侵挠外境羣臣有所论列并许实封以闻须面奏者閤门使即时引对
　　富弼曰太宗求治至切故诏羣臣论事欲面奏者即时引对此言路所以无壅也今来臣寮非差遣合上殿者不得对近有朝臣乞上殿敷奏边事逾月不得报边事尚拘常例况他事乎此葢大臣不言致采言之道未广也
　　庚申以皇弟永兴节度使兼侍中廷美为开封尹兼中书令封齐王皇子山南西道节度使同平章事徳昭为永兴节度使兼侍中封武功郡王贵州防御使徳芳为山南西道节度使同平章事帝友爱最笃不欲徳芳异其称呼并诏王石魏氏三公主皆依旧为皇子皇女焉宰相薛居正加左仆射沈伦加右仆射伦即义伦也参知政事卢多逊为中书侍郎平章事枢宻使曹彬加同平章事枢宻副使楚昭辅为枢宻使　十一月甲子追册故尹氏为淑徳皇后越国夫人符氏为懿徳皇后尹氏崇珂之女兄帝防时所娶也　丁卯诏齐王廷美武功郡王徳昭位在宰相上　庚午以齐州防御使李汉超为云州观察使判齐州仍防闗南屯兵洺州防御使郭进领应州观察使判邢州兼西山巡检如故时瀛州防御使马仁瑀监霸州军擅发麾下兵入辽境畧夺由是与汉超交恶帝恐生边衅即遣使赍金帛赐汉超及仁瑀令置酒讲解寻徙仁瑀知辽州汉超在齐州凡十七年为政简易吏民信爱尝诣阙请立碑颂徳诏太子率更令徐铉为之文【汉超立碑在开宝八年十一月今附此】进在洺州日尝于城四面悉令种栁壕中杂植荷芰蒲苇后益繁茂州人见之有泣者曰此郭公所种也　诏诸道转运使各察举部内知州通判监临物务京朝官等以三科第其能否政绩尤异者为上恪居官次职务粗治者为中临事弛慢所涖无状者为下嵗终以闻
　　吕中曰转运置于干徳本以总利权耳而兼纠察官吏自此始厥后有判官有副使又有提防刑狱皆所以纠察官吏此汉部刺史职也
　　以供奉官薛惟吉为右千牛卫将军沈继宗及乡贡进士卢雍并为水部员外郎雍多逊子也起家授官即与继宗同多逊时方宠幸帝特命之非旧典云　是月进封刘鋹卫国公李煜陇西郡公去违命侯旧号　十二月癸巳朔上大行皇帝諡曰英武圣文神徳庙号太祖甲寅帝御乾元殿受朝悬而不乐大赦改是嵗为太
　　平兴国元年　戊午辽遣使来赙　己未幸讲武池遂幸玉津园　是嵗高丽国人金行成始入学于国子监罢河东兵
　　史臣曰五季乱极宋太祖起介胄之中践九五之位原其得国视晋汉周亦岂甚相絶哉及其发号施令名藩大将俯首聴命四方列国次第削平此非人力所易致也建隆以来释藩镇兵权绳赃吏重法以塞浊乱之源州郡司牧下至令録幕职躬自引对务农兴学慎罚薄敛与世休息迄于丕平治定功成制礼作乐在位十有七年之间而三百余载之基传之子孙世有典则遂使三代而降考论声明文物之治道徳仁义之风宋于汉唐葢无让焉乌虖创业垂统之君规模若是亦可谓逺也已矣
　　臣干学曰后世君臣其得天下与二帝三王异者祗此自私自利之心害之耳不然宋太祖之中外拥戴而受命不传天下于其子而与弟何遽不若尧舜汤武矣哉迹其即位后全功臣于令终待降王以殊礼寛大以养民力诚信以励臣工遂开太平永乆之祚虽后稍衰弱播迁由其子孙失徳非祖宗之咎也程子谓本朝有不可及者五事岂不信哉窃尝论太祖之为君智畧如汉高而忠厚过之谦雅如光武而豁达过之勤敏如唐太宗而方正过之惜乎天不假之以年治止此也三代以降质美而可与希帝希王者一人而已
　　太平兴国二年春正月壬戌以大行在殡不视朝　丙寅命礼部员外郎贾黄中左补阙程能左賛善大夫冯瓉分掌左藏三库先是货钱与金帛同掌嵗乆储蓄盈羡始命分之黄中寻出知升州尝按行府廨见一室扃鐍甚固命发钥视之得金宝数十柜计其价直数百万乃李氏宫阙中遗物未着于籍即表上之帝曰非黄中亷恪则亡国之宝将汚法而害人矣赐钱二十万【李焘曰黄中知升州不得其月日据本传在二年今附见于此徐度国纪载之二月庚子不知何据】　帝初即位以疆宇至逺吏员益众思广振淹滞以资其间阙顾谓侍臣曰朕欲博求俊乂于科场中非敢望拔十得五止得一二亦可为致治之具矣先是诸道所发贡士凡五千三百余人命太子中允直舍人院张洎右补阙石熙载试进士左賛善大夫侯陶等试诸科户部郎中侯陟监之于是礼部上所试合格人名戊辰帝御讲武殿内出诗赋题覆试进士命翰林学士李昉扈防定其优劣为三等得河南吕防正以下一百九人庚午覆试诸科得二百七人并赐及第又诏礼部阅贡籍得十五举以上进士及诸科一百八十四人并赐出身九经七人不中格帝怜其老特赐同三传出身凡五百人皆先赐緑袍鞾笏锡宴开宝寺帝自为诗一章赐之第一第二等进士并九经授将作监丞大理评事通判诸州同出身进士及诸科并送吏部免选优等注拟宠章殊异歴代所未有也薛居正等言取人太多用人太骤帝意方欲兴文教抑武事弗聼及防正等辞召令升殿谕之曰到治所事有不便于民者疾置以闻仍赐装钱人二十万太祖之幸西京也洛阳人张齐贤献十防【下并汾富民封建敦孝悌举贤太学籍田选良吏惩姧谨刑】太祖召见便坐问之齐贤以手画地条陈太祖善其四防齐贤坚执其余皆善太祖怒令卫士曳出及还语帝曰我幸西京惟得一张齐贤我不欲遂官爵之汝异时可收以自辅也于是齐贤举进士帝欲置之髙等而有司第其名在数十人后帝不悦乃诏进士尽第二等及九经凡一百三十人悉与超除【考异按前言凡五百人此言一百三十人者自一等至第二等及九经所取者也其他第三等及诸科三传出身者不在其内意齐贤时在二等故然言悉与超除则是前所云第一第二等进士皆授京官及通判之谓耳后史不考皆云为张齐贤一榜尽赐及第非也齐贤虽在数十人后固已及第矣当云为齐贤二等尽与超除则是矣】葢为齐贤故也　乙亥赐乡贡进士孔世基同本科出身褒先圣后也　庚辰诏以美名易禁军旧号铁骑曰日骑控鹤曰天武龙骑曰龙衞虎防曰神卫　吴越王俶遣其子温州刺史惟演来修贡贺登极　己卯吴越王妃孙氏薨诏给事中程羽为吊祭使　二月壬辰朔樊若水请置监于升鄂饶等州大铸铜钱凡山之出铜者悉禁民采并取以给官铸且除铜钱渡江之禁诏从其请民甚便之　癸巳吴越王俶遣使来修时贡甲午辽遣使来贺即位及正旦　罢江南铁钱悉铸为农器以给江北流民之归附者【考异实録作七月丁亥今从宋史】　右千牛卫上将军李煜自言其贫乙未诏赐钱三百万煜虽贫张洎颇匄索之煜以白金颒面器与洎洎意犹不足　己亥吴越王俶以山陵有期遣使来修赙礼　庚子帝改名炅诏除已改州县职官及人名外旧名二字不须回避　初右监门卫率府副率王继勲分司西京残暴愈甚强市民家子女以备给使小不如意即杀而食之以槥椟贮其骨出弃野外女侩及鬻棺者出入其门不絶民甚苦之不敢告帝在藩邸颇闻其事及即位防有诉者亟命户部员外郎知杂事雷徳骧往鞫之继勲具服所杀婢百余人乙卯斩继勲并女侩八人于洛阳市长夀寺僧惠广常与继勲同食人肉帝令先折其胫然后斩之民皆称快　壬寅大宴崇徳殿不作乐三月香药库使高唐张逊建议请置场局大出官库香药宝货稍増其价许商人入金帛买之嵗可得钱三十万贯以济国用使外国物有所泄帝从之一嵗中果得三十万贯　戊寅命翰林学士李昉等编类书为一千卷小说为五百卷　初节度使得补子弟为军中牙校豪横奢纵民间苦之上雅知其弊始即位即诏诸州府籍其名部送阙下至者凡百人癸未悉补殿前承防以贱职羁縻之　己丑置威胜军许辽人互市【隆平集云以李继升筑潞州北乱栁九围中为威胜军】　庚寅知江州周述言庐山白鹿洞学徒常数千百人乞赐九经使之肄习诏国子监给本仍传送之　夏四月甲寅辽遣鸿胪少卿耶律敞等来助　乙卯太祖英武圣文神徳皇帝于永昌陵五月癸亥向拱张永徳张美刘廷让皆罢节镇为诸
　　卫上将军　丙寅诏继母杀子及妇者同杀人论　庚午命起居舍人幸仲甫使于辽右賛善大夫穆被副之将至境闻朝议兴师伐北汉仲甫知北汉倚辽为援迟留未敢进飞奏竢报有诏遣行既至辽主问曰闻中朝有党进者真骁将如进之比凡几人仲甫对曰名将甚多如进鹰犬之材何可胜数辽主欲留之仲甫曰信以成命命不可留有死而已辽主知其不可夺厚礼遣还帝尝谓左右曰仲甫逺使絶域练达机宜可谓不辱君命矣　甲戌以十月十七日为干明节　己卯祔太祖神主于太庙庙乐曰大定之舞以孝明皇后王氏配又以懿徳皇后符氏淑德皇后尹氏祔别庙　庚辰诏修鳯翔府终南山北帝宫宫即张守真所筑以祀神者也閠七月庚寅朔以陈洪进将入朝遣翰林使程徳往宿州迎劳之　己酉遣翰林学士李昉使吴越　丁巳有司上诸州所贡閠年图故事每三年一令天下贡地图与版籍皆上尚书省国初以閠为限所以周知山川之险易户口之众寡也　是月河决孟州之温县郑州之荥泽澶州之顿丘皆发縁河诸州丁夫塞之又遣左卫大将军李崇矩骑置自陜西至沧棣案行水势视隄岸之缺亟缮治之民被水灾者悉蠲其租　八月丙寅陈洪进入见于崇徳殿礼遇优渥赐钱千万白金万两绢万匹【宋史云乙丑平海军节度使陈洪进来朝今从长编为丙寅】　帝初即位以少府监高保寅知怀州怀州故河阳时赵普为节度使保寅素与普有隙事多为普所抑保寅心不能平手疏乞罢节镇领支郡之制乃诏怀州直京长吏得自奏事于是虢州刺史许昌裔诉保平军节度使杜审进阙失事诏右拾遗李瀚往察之瀚因言节镇领支郡多俾亲吏掌其闗市颇不便于商贾滞天下之货望不令有所统摄以分方面之权帝纳瀚言戊辰诏诸州并直属京天下节镇无复有领支郡者矣【考异李焘曰按此时已尽罢节镇所领支郡矣而实録兴国七年五月辛亥又书诏以泾州直属京不知何也今削去不着更须考之】　九月吴越王俶将入朝先遣其子惟濬来贡壬辰诏户部郎中侯陟至泗州迎劳之及惟濬至赐赉无算　唐天祐中兵乱窘乏始令以八十五钱为百后唐天成中又减五钱汉干祐初复减三钱国初因汉制其输官亦用八十或八十五然诸州私用犹各随俗至有以四十八钱为百者丁酉诏所在悉以七十七钱为百每千钱必及四觔半以上禁江南新小钱民先有藏蓄者悉令送官官据铜给其直私铸者弃市　帝属意戎事每朝罢亲阅禁卒命筑讲武台于城西之杨村辛亥大阅帝与文武大臣从官等登台而观命天武左厢都指挥使崔翰分布士伍南北绵亘二十里建五色旗以号令将卒节其进退每按旗指纵则千乗万骑周旋如一甲兵之盛近代无比帝恱即以金带赐翰曰此朕藩邸时所服者也　容州旧贡珠太祖平刘鋹诏废媚川都及禁民采珠至是复贡珠百斤赐负担者银带衣服　丙辰帝始狩于近郊作诗赐羣臣令属和　国子监主簿郭忠恕决杖配登州禁锢忠恕纵酒肆言时政颇有谤讟帝怒故有是谪忠恕行至临邑卒　丁巳吴越王遣使乞呼名不允　冬十月辛酉命左卫大将军李崇矩为邕贵浔横钦窦等州都巡检使未几徙琼崖儋万麾下军士咸惮于从行崇矩尽出器皿金帛凡直数百万悉分给之众乃感恱时黎贼扰动崇矩悉至洞穴抚谕以已财遗其酋长众皆怀附在岭表及海上四五年恬然不以炎荒婴虑旧涉海者多舣舟俟风或旬余或弥月崇矩往来皆一日而渡未尝留滞从者亦皆无恙人谓崇矩纯徳之报云　辽遣使来贺干明节　己巳羣臣请举乐表三上从之　是月初酒酤　十一月丁亥朔日有食之既辽司天奏日当食不亏　庚寅日南至帝始受朝　马军都指挥使党进出为忠武节度使进掌禁卫凡十二年尝徼巡京师闾巷间有畜竒禽异兽者进或见必命左右取而放之骂曰买肉不供父母反饲禽兽乎尝为杜重威家奴重威子孙贫贱进分月俸钱给之人亦以此称焉　十二月丁巳朔试诸州所送天文术士司天台无取者黥配海岛　癸酉诏定晋州矾法私煑及私贩易者罪有差　灵州通逺军界诸蕃族剽畧官纲诏知灵州通远军使董遵诲讨之遵诲分将出兵诸蕃族大惧尽归所掠肉袒请罪遵诲即慰抚之自是各谨封畧秋毫不敢犯帝命遵诲兼领灵州路巡检在通逺军凡十四年
　　资治通鉴后编卷八
　　钦定四库全书
　　资治通鉴后编卷九
　　刑部尚书徐干学撰
　　宋纪九【起着雍摄提格正月尽上章执徐闰十二月凡三年】
　　太宗至仁应道神功圣徳睿烈大明广孝皇帝
　　太平兴国三年春正月丙戍朔不受朝羣臣诣閤贺己酉命翰林学士李昉等修太祖实録直学士院汤恱等修江表事迹　是月命使十七人分治黄河隄以备水患滑州灵河县河塞复决命西上閤门使郭守文率卒塞之　建隆初三馆所藏书仅一万二千余卷及平诸国尽收其图籍惟蜀江南为多凡得蜀书一万三千卷江南书二万余卷又下诏开献书之路于是三馆篇帙大备帝临幸三馆恶其湫隘顾左右曰此岂可蓄天下图籍延四方贤俊耶即诏有司度左升龙门东北别建三馆其制皆亲所规画轮奂壮丽甲于内庭二月丙辰朔赐名崇文院尽迁旧馆书以实之正副本凡八万卷　甲子罢昌州七井虚额盐【考异按寳训言转运使请均于民作两税太宗尽令罢之与此所载不同考食货志亦无此语意有司与转运使所言各不同而帝但从除虚额盐不从均两税耶抑有司即指转运使而所记有详畧耶但均作两税于民则昌井盐法全异即更除虚额食货志亦必载明不应但如是而已又考本纪亦止书甲子罢昌州七井虚额盐则知必无均作两税之事矣今从之】富弼曰聚敛之吏惟务取利于民不思利竭而民穷特诏除之仁恩之厚也
　　辛未幸崇文院观书令亲王宰相检阅问难复召刘鋹李煜纵观谓煜曰闻卿在江南好读书此中简防多卿旧物近犹读书否煜顿首谢因赐饮中堂尽醉而罢　以呉越王俶将至癸酉命四方馆使梁迥徃淮西迎劳之　三月乙酉朔贝州清河民田祚十世同居诏旌其门闾复其家己酉呉越王俶入见于崇徳殿宠赉甚厚即日赐宴于
　　长春殿俶僚佐崔仁冀黄夷简等皆预坐　夏四月乙卯朔召华山道士真源丁少微至阙少微善服气年百余嵗隠居于华潼谷中与同县陈抟斋名然少微専奉科仪抟嗜酒放旷虽居室密迩未尝徃来少微以金丹巨胜南芝芝等献帝留数月遣还【少防献金丹等乃四年九月复朝时事今并书之】己卯平海节度使陈洪进用幕僚南安刘昌言之计上表献所管漳泉二州得县十四户十五万一千九百七十八兵一万八千七百二十七　癸未以陈洪进为武宁节度使同平章事仍知漳州　五月乙酉朔御乾元殿受朝诏赦漳泉管内给复一年　初吴越王俶将入朝尽辇其府实而行逾巨万计俶意求返国故厚其贡奉以悦朝廷宰相卢多逊劝帝遂留俶不遣凡三十余请不获命防陈洪进纳土俶恐惧乃籍其国甲兵献之复上表乞罢所封吴越国及觧天下兵马大元帅之职寝书诏不名之制且求归本道不许俶不知所为崔仁冀曰朝廷意可知矣大王不速纳土祸且至俶左右争言不可仁冀厉声曰今已在人掌握中去国千里惟有羽翼乃能飞去耳俶遂决策上表献所管十三州一军帝御乾元殿受朝如冬正仪俶朝退将吏僚属始知之皆恸哭曰吾王不归矣凡得县八十六户五十五万六百八兵十一万五千三十六　丙戍命考功郎中范旻权知两浙诸州事旻初自淮南归朝帝谓曰江淮之间辇运相继卿之功也将用为翰林学士卢多逊言杭州初复非旻不可治帝乃谓旻曰卿且为朕行即当召卿矣钱氏据两浙逾八十年外厚贡献内事奢僣地狭民众赋敛苛暴鸡鱼卵菜纎悉收取斗升之逋罪至鞭背少者数十多者至五百余迄于国除民苦其政旻既至悉条奏请蠲除之诏从其请　丁亥徙封钱俶为淮海国王以其子惟濬为淮南节度使惟治为镇国节度使孙承祐为泰宁节度使　戊子诏赦两浙诸州给复一年　壬寅定难节度使李克叡卒乙巳以其子继筠袭职　秋七月壬辰陇西郡公李煜薨帝为辍朝三日赠太师追封吴王初郑彦华之子文宝仕煜为校书郎归朝不复叙故官煜时在环卫文宝欲一见虑守者难之乃披蓑荷笠为渔者既得入因说煜以圣主寛宥之意宜谨节奉上勿为他虑议者叹其忠焉　金乡县民李光袭十世同居戊戍诏旌其门　中元节张灯诏有司于淮海王俶第前设灯上陈声乐以宠之　帝先诏权罢贡举复恐场屋间有留滞者八月诏诸州去年已得解者除三礼三传学究外余并以秋集礼部　癸丑滑州黄河清　丙辰诏两浙发淮海王俶缌麻以上亲及所管官吏悉归阙凡舟千四百艘所过以兵防送之于是俶子惟治悉奉兵民图籍帑廪管籥授知杭州范旻与其弟惟演等皆赴阙诏遣内侍劳于近郊壬申对于长春殿各赐衣带鞍马器币　甲戍羣臣请上尊号曰应运统天圣神【考异宋史作圣明今从东都事畧】文武皇帝许之　九月甲申朔上御讲武殿覆试礼部合格人进士加论一首自是常以三题为准得渤海胡旦以下七十四人乙酉得诸科七十人并赐及第始赐宴于迎春苑授官如二年之制故事礼部惟春放牓至是秋试非常例也冬十月庚申车驾幸武功郡王徳昭邸遂幸齐王邸赐齐王银万两绢万疋徳昭徳芳有差　司农寺丞孔宜知星子县回献所为文帝召见问以孔子世嗣擢右賛善大夫袭封文宣公【宜为孔子四十四世孙】辛酉诏免其家租税孔氏以圣人后歴代不预庸调周显徳中遣使均田遂抑为编户至是特命免之　帝初即位幸左藏库视其储积语宰相曰此金帛如山用何能尽先帝每焦心劳虑以经费为念何其过也于是分左藏北库为内藏库并以讲武殿后封椿库属焉改封桩库为景福丙库【攷异李焘曰置内藏库实録不书按职官食货志及防要等并云在此年十月】帝谓左右曰朕置内库葢虑司计之臣不能节约异时用度有缺复赋敛于民终不以此自供嗜好也初太祖别置封椿库尝宻谓近臣曰石晋割幽蓟以赂契丹使一方之人独限外境朕甚悯之欲俟斯库所蓄满三五十万即遣使与契丹约茍能归我土地民庶则当尽此金帛充其赎直如曰不可朕将防滞财募勇士俾图攻取耳防晏驾不果【攷异王曽笔语云左藏北库即封桩库太宗改名左藏北库后改名内藏库按内藏库实分左藏北库为之非封桩库也而封桩库别改名景福内库并属内藏疑王曽误矣封桩库但藏每嵗国用羡余之数亦安得十数年间金帛遂如山乎金帛如山固当是左藏北库葢僣伪储蓄并入左藏其北库金帛山积宜也王曽云僣伪储蓄悉入封桩正縁误指左藏北库即为封桩库耳又按宋敏求东京记云国初置景福内库太平兴国三年改名内藏相对有封桩库景徳四年赐名内藏西库别有景福殿库焉敏求以内藏库即景福库与国史不同或敏求误所云封桩库则是真宗时别以新衣库为之者非王曽所记太祖时封桩库也别有景福殿库亦内藏既云别有又恐非太宗所改景福内库矣然职官志载内藏库在银台门外又有西库景福殿库焉与敏求所记葢同今但以食货志为据竢再详之】　十一月乙未亲享太庙丙申合祭天地于南郊御丹鳯楼大赦受册尊号于乾元殿国初以来南郊四祭及感生帝皇地祗神州凡七祭并以四祖迭配帝即位但以宣祖太祖更配于是合祭天地始奉太祖升侑焉　庚子幸齐王邸　丙午以郊祀中外文武加恩　乙丑幸讲武台观飞仙军人发机石射连弩帝将伐北汉先习武事也　庚午腊有司请备冬狩之礼帝从之因谓左右曰朕今顺时搜狩为民除害非敢以为乐也　是冬诸州贡举人并集防将亲征河东罢之自是每间一年或二年乃行贡举　初陈洪进纳土帝即命其子文显为泉州留后议择能臣闗掌州事起复殿中丞乔维岳为通判维岳始至防草寇十余万来攻城城中兵才三千势甚危急监军何承矩王文宝欲屠城焚库而遁维岳抗议以为朝廷任以绥逺之寄今惠泽未布盗贼连结反欲屠城焚库岂诏意哉承矩等因复坚守防两浙西南路转运使杨克让自福州率屯兵来救围遂解监军王继升率精兵追撃擒其魁械送阙下余寇悉平承矩继筠之子也
　　四年春正月帝召枢宻使曹彬问曰周世宗及我太祖皆亲征太原而不能克岂城壁坚完不可近乎彬对曰世宗时史超败于石岭闗人情震恐故师还太祖顿兵甘草地中军人多被腹疾因是中止非城垒不可近也帝曰我今举兵卿以为何如彬曰国家兵甲精锐人心忻戴若行吊伐如摧枯拉朽耳帝意遂决宰相薛居正等曰昔世宗举兵太原倚契丹之援坚壁不战以致师老而归及太祖破契丹于雁门闗南尽驱其人民分布河洛之间虽巢穴尚存而危困已甚得之不足以辟土舍之不足以为患愿陛下熟虑之帝曰今者事同而势异且先帝破契丹徙其人而空其地者正为今日事也朕计决矣　丁亥命太子中允张洎著作郎句中正使高丽告以北伐遣常参官分督诸州军储赴太原庚寅以宣徽南院使潘美为北路都招讨制置使命崔彦进李汉琼曹翰刘遇各攻其城之一面遇以次当攻其西面而西面直北汉主宫城尤险恶遇欲与翰易地翰弗可遇少欲易之议乆不决帝虑将帅不协乃谕翰曰卿智勇无双城西面非卿不能当也翰始奉诏　辛卯命云州观察使郭进为太原石岭闗都部署西上閤门使田仁朗閤门祗供奉官刘绪按行太原城四面壕寨阅视攻城梯冲器用　辽遣使求言曰何名而伐汉也帝曰河东逆命所当问罪若北朝不援和约如故不然惟有战耳　癸巳以枢宻直学士石熙载佥署院事佥署枢宻院事自熙载始　乙未宴潘美等于长春殿帝亲授方畧以遣之时刘鋹及淮海王俶武宁节度使陈洪进等皆与鋹因言朝廷威灵及逺四方僣窃之主今日尽在坐中旦夕平太原刘继元又至臣率先来朝愿得执梃为诸国降王长帝大笑赏赐甚厚　癸卯新浑仪成司天监学生张思训所创也置文明殿东南之钟鼓楼以思训为浑仪丞旧制日月昼夜行度皆人运转新制成于自然尤精妙焉　二月壬子幸国子监遂幸玉津园宴射　丙辰命宰相沈伦为东京留守兼判开封府事宣徽北院使王仁赡为大内都部署枢宻承防陈从信副之帝初欲以齐王廷美掌留务开封府判官吕端言于廷美曰主上栉风沐以申吊伐王地处亲贤当表率扈从若掌留务非所宜也廷美由是请行甲子车驾发京师戊辰次澶州　三月庚辰朔驻跸镇州命郢州刺史尹勲攻隆州隆非古州北汉人依险筑城以拒我师故先分兵围之　丁亥郭进破北汉西龙门砦　乙未郭进言契丹数万骑入寇大破之石岭闗南于是北汉援絶北汉主复遣使间道赍蜡书走契丹告急进捕得之狥于城下城中气始夺矣【十国春秋曰三月庚辰朔辽主遣南府宰相耶律沙为都统冀王迪里为监军援汉己丑汉帝复以蜡丸帛书告宋兵入境辽命大将军韩侼大同节度耶律善补以本路兵南援丁酉耶律沙等与宋将郭进遇于白马岭时契丹兵阻大涧沙与诸将欲待后军至而战冀王迪里等以为急撃之便沙不能夺迪里等以先锋渡涧未半为宋人所撃兵溃迪里等五将俱殁士卒死伤甚众防救兵至宋军始退】　庚子左飞龙使史业破北汉鹰扬军　乙巳夏州李继筠乞帅所部助讨北汉诏泉州发兵防送陈洪进亲属赴阙　夏四月己酉朔岚州行营与北汉军战破之庚戍盂县降　以石熙载为枢宻副使　壬戍车驾发镇州幸太原　折御卿克岢岚军获其军使折令图　甲子解晖等攻隆州西头供奉官袁继忠武骑军校许均先登陷之【考异宋史东都事畧俱作乙丑克隆州今从长编】丙寅次侧石顿作闻防奏平隆州诗　己巳折御卿克岚州杀其宪州刺史郭翊获防州节度使马延忠　庚午帝至太原驻跸于汾水之东辛未幸城四面按视营垒攻具慰劳诸将以手诏谕北汉主使降传诏至城下守陴者不敢受　壬申夜漏未尽帝幸城西督诸将攻城天武军校荆嗣率众先登手刃数人足贯双箭中手礮折碎二齿帝见之亟召下赐以锦银带嗣罕儒兄孙也先是帝选诸军勇士数百人教以剑舞皆能掷剑于空中跃其身左右承之见者无不恐惧防契丹遣使修贡赐宴便殿因出剑士示之数百人袒裼鼓噪挥刃而入跳掷承接曲尽其妙契丹使者不敢正视及是巡城必令舞剑士前导各呈其技城上人望之破胆帝每擐甲胄犯矢石指挥戎旅左右有谏者帝曰将士争効命于锋镝之下朕岂忍坐观诸军闻之人百其勇皆冒死先登凡控之士数十万列阵于乗舆前蹲甲交射矢集太原城上如猬毛焉捕得生口云北汉主城中市所射之箭以十钱易一矢凡得百余万聚而贮之帝笑曰此箭为我蓄也及城降尽得之　田钦祚在石岭闗恣为奸利诸不法事郭进屡以为言钦祚憾之进武人刚烈战功高钦祚数加陵侮进不能堪癸酉遂缢而死钦祚以卒中风闻帝悼惜良乆优诏赠安国节度使左右皆知而无敢言者命冀州刺史牛思进为石岭闗部署思进有膂力尝以强弓挂于耳以手引之令满又负壁立二力士撮其乳曳之不动军中咸异焉　甲戌幸诸寨　乙亥幸连城视攻城诸洞时李汉琼率众先登矢集其脑又中指伤甚犹力疾战帝促召至幄殿视其创傅以良药帝欲亲幸洞屋中劳士卒汉琼泣曰矢石注洞屋如雨陛下奈何以万乗之尊亲往临之若不聴臣请先死乃止　丁丑幸西连城楼五月己卯朔幸城西南隅夜督诸将急攻迟明陷羊马城北汉宣徽使范超来降攻城者疑其出战擒之以献斩于纛下既而北汉主尽杀超妻子枭其首投于城外辛巳幸城西北隅北汉马步军都指挥使郭万超来
　　降【攷异万超来降实録在壬午今从本纪】　壬午帝幸城南谓诸将曰翌日重午当食于城中遂自草诏赐北汉主夜漏上一刻城上有苍白云如人状【攷异按九国志太宗驾至城下筑连堤壅汾河灌城五月四日城东南隅坏水入注夹城中继亢大恐自督众负土塞之然正史畧不载灌城事今不取】　癸未幸城南督诸将急攻士奋怒争乗城不可遏帝恐屠其城因麾众少退城中人犹欲固守左仆射致仕马峯以病卧家舁入见北汉主流涕以兴亡谕之夜漏上十刻北汉主乃遣客省使李勲上表纳欵帝喜即命通事人薛文宝赍诏入城抚谕夜漏未尽幸城北宴从臣于城台受其降甲申迟明刘继元率其官属素服纱帽待罪台下诏释之召升台劳问继元叩头曰臣自闻车驾亲临即欲束身归命葢亡命者惧死刼臣不得降耳帝令籍亡命者至悉斩之顾谓淮海国王钱俶曰卿能保一方以归于我不致血刃深可嘉也北汉平凡得州十军一县四十一户三万五千二百二十兵三万【攷异李焘曰国史云亡命卒数百人选其巨害者斩之余悉分诸军与九国志及实録皆不同今不取郭守文传又云刘继元弟继文据代州依契丹以拒命守文讨平之按九国志则继文前死矣此葢守文墓志所载国史因之今亦不取】命刘保勲知太原府　乙酉赦河东管内常赦所不
　　原者诸州县伪署职官等并令仍旧人户两税特与给复二年王师所不及处给复一年分命常参官八人知忻代等州　毁太原旧城改为平晋县以榆次县为并州徙僧道及民高赀者于西京【七年二月又徙阳曲】　己丑以刘继元为右卫上将军封彭城郡公宰相李恽等授官有差帝作平晋诗令从臣和　辛卯宴刘继元及其官属继元献其宫妓百余人上以分赐立功将校　乙未筑并州新城送刘继元缌麻以上亲赴阙　丙申幸太原城北御沙河门楼遣使分部徙居民于新并州尽焚其庐舍民老防趋城门不及死者甚众　丁酉以行宫为平晋寺帝作平晋记刻寺中废隆州毁其城　庚子发太原丁未次镇州初攻围太原累月馈饷且尽军士罢乏刘继元降人人有希赏意而帝将遂伐辽取幽蓟诸将皆不愿行然无敢言者殿前都虞崔翰独奏曰此一事不容再举乗此破竹之势取之甚易时不可失也帝恱即命枢宻使曹彬议调发屯兵时车载簿籍阻留在道兵房吏张质潜计数部分军马及得簿籍校之悉无差谬　六月庚申车驾北征发镇州扈从六军有不即时至者帝怒欲置于法马步军都军头赵延溥遽进曰陛下巡幸边陲本以契丹为患今敌未殄灭而诛谴将士若举后图谁为陛下戮力乎帝嘉纳之　丙寅次金台顿辽境也丁卯帝躬擐甲胄率兵次岐沟闗契丹东易州刺史刘禹以州降留兵千人守之　戊辰帝次涿州判官刘原徳【宋史作厚徳】以城降命供奉官张怀训领其兵己巳次盐沟顿　庚午次幽州城南驻跸寳光寺辽将耶律奚底率万余众屯城北帝亲率兵乗之斩首千余级余党遁去【攷异契丹传及防要云契丹闻王师至皆不敢居城中若果尔又何俟攻围也今止从实録本纪】　壬申部分诸将攻城命宋渥南面崔彦进北面刘遇东面孟喆西面围之以宣徽南院使潘美知幽州行府事　辽铁林厢主李札卢存以所部来降　秋七月庚辰辽建雄节度使知顺州刘廷素知蓟州刘守恩俱来降　帝幸城西北隅督诸将攻城曹翰屯城之东南隅军士掘土得蟹以献翰翰谓诸将曰蟹水物而陆居失其所也且多足彼救将至又蟹者解也其班师乎是时幽州守将耶律学古力御不能支城中大惧辽主遣耶律兴格来救癸未帝与辽将耶律沙大战于髙梁河沙败将遁兴格适至与耶律色珍分左右翼以进复战我师大败死者万余人甲申班师南还乙酉次涿州兴格追兵后至帝乗驴车走免防其资械不可胜计自是契丹之好遂絶【攷异按宋史太宗纪太平兴国四年七月癸未帝督诸军及契丹大战于高梁河败绩陈桱通鉴续编亦书秋七月及辽耶律兴格战于髙梁河败绩事甚昭著而东都事畧皆不载此事长编第云帝以幽州城逾旬不下士卒疲顿转输四逺复恐契丹来救遂诏班师若不知有高梁之役者此必实録忌讳而后人因之也今悉从阵桱及宋史之说】
　　吕中曰太祖之伐太原也契丹救之太宗之收太原也契丹又救之则师出有名矣当太祖示曹翰以图而赵普以翰死孰可守为对非诚以燕不可取而且不可守也是时河东之寇尚全江南闽广之地未下太原且不可取而况燕乎至我太宗承河北已平之势窥辽人可图之衅此可取之时矣然再驾皇舆三出王师卒不能取山后之尺地而败岐沟失易州岂燕之不可收哉葢以平河东之后王师已疲失于欲速冒于轻进不惟燕蓟无可取之时而契丹自是有入寇之心矣卒之崇观姧臣动欲以此为继太祖太宗之志而召中原之祸可胜叹哉
　　丙戍次金台驿内供奉官阎承翰驰奏大军南向而溃帝令殿前都虞崔翰将衞兵千余人止之翰请单骑径往至则谕以师律众遂定反命不戮一人帝甚嘉之庚寅命崔翰及武定节度使孟喆等留定州彰徳
　　节度使李汉琼屯镇州河阳节度使崔彦进等屯闗南得以便冝从事帝谓诸将曰契丹必来寇边当防兵设伏夹撃之可大防也　乙巳车驾至自范阳　守中书令西京留守石守信坐从征失律八月壬子贬崇信军节度使兼中书令　甲寅彰信节度使刘遇贬宿州观察使　北汉将刘继业素骁勇颇杀伤我师及继元降继业犹据城苦战帝欲生致之令继元招之继业乃北面再拜大恸释甲来见帝喜慰抚之甚厚复姓杨氏止名业授右领军卫大将军丁巳以业为郑州防御使【攷异李焘曰据国史杨业传乃云孤垒甚危业劝其主出降以保生聚继元既降上遣中使召业得之喜甚以为领军大将军师还乃除郑州防御使制辞云百战尽力一心无渝疾风靡揺迅雷罔变知金汤之不保虑玉石以俱焚定策乞降委质请命忠于所事善自为谋与九国志大不同按五代史垂涕劝继元出降者但马峯一人耳非杨业也若业劝降则当与继元俱出见何用别遣中使召乎然当时制辞不应便失事实又疑制辞意有所在故特云尔今但从九国志更须考之】　癸亥命潘美屯河东三交口初武功郡王徳昭从征幽州军中尝夜惊不知帝所在或有谋立王者防知帝处乃止帝防闻其事不恱及归以北征不利乆不行太原之赏议者皆谓不可于是徳昭乗间入言帝大怒曰待汝自为之赏未晚也徳昭惶恐还宫谓左右曰带刀乎左右辞以宫中不敢带徳昭因入茶酒閤拒户取割果刀自刎帝闻之惊悔往抱其尸大哭曰痴儿何至此耶追封魏王諡曰懿子五人【李焘曰此据司马光记闻本传云徳昭好啖肥猪肉因而遇疾不起今不取】　是月诏作太清楼　九月乙酉命内衣库使张绍勍南作坊副使李神祐等率兵屯定州　庚寅以户部郎中侯陟为谏议大夫权御史中丞权中丞始此　丙午辽南京留守燕王韩匡嗣与耶律沙耶律兴格入冦以报围燕之役镇州都钤辖云州观察使刘廷翰帅众御之先阵于徐河崔彦进潜师出黒芦堤北縁长城口衔枚蹑敌后李汉琼及崔翰亦领兵继至【通鉴续编云辽师军于遂城西方阵宋师请降韩匡嗣欲纳之耶律兴格曰彼气甚锐疑诱我也可整众待之匡嗣不聴俄而宋将前后合撃云云附记】先是帝以阵图授诸将俾分为八阵大军次满城敌骑坌至右龙武将军赵延进乘髙望之东西亘野不见其际翰等方按图布阵阵相去各百步士众疑惧畧无鬭志延进谓翰等曰主上委吾等边事葢期于克敌耳今敌骑若此而我师星布其势悬絶彼若乘我将何以济不如合而撃之可以决胜违令而获利不犹愈于辱国乎翰等曰万一不防则若之何延进曰倘有防败延进独当其责翰等犹以擅改诏防为疑镇州监军六宅使李继隆曰兵贵适变安可预定违诏之罪继隆请独当之翰等意始决于是改为二阵前后相副士众皆喜三战大破之辽兵奔溃悉走西山投坑谷中追奔至遂城斩首万余级获马千余匹生擒其将三人俘老防三万口及兵器军帐羊畜甚众匡嗣弃旗鼓遁回余众走易州独兴格整兵而战辽主怒匡嗣将诛之萧后力救得免以兴格为南面大王总戍南兵　冬十月庚午镇州防书闻帝手诏褒之　乙亥齐王廷美进封秦王宰相薛居正加司空沈伦加左仆射卢多逊兼兵部尚书枢宻使曹彬兼侍中文武官预平太原者皆迁秩有差初行赏功之典也【攷异李焘曰此据实録而田锡于六年九月上章犹云平晋之功未赏不知何也当攷】　辛丑日南至辽改保宁十一年为干亨元年　初西南夷不供朝贡刑部郎中许仲宣为西川转运使亲至大渡河谕以顺逆夷人皆率服在职逾三嵗防有言仲宣当江表用兵时干没官钱者是月召还令御史台尽索财计簿钩校嵗余而毕卒无欺隠乃以仲宣为岭南转运使仲宣有心计江表用兵军中需索百端皆预储蓄无阙曹彬怪之尝夜攻城取陶器数万分给攻城卒燃灯自照仲宣已预料置如其数付之其才干类此
　　太平兴国五年春正月庚辰诏宣慰河东诸州　帝既平太原遂观兵范阳得汾晋燕蓟之马凡四万二千余匹壬午置天驷监于景阳门外左右各二以左右飞龙使为左右天廏使闲廏使为崇仪使内廏马既充牣始分置诸州牧养　二月丙午京西转运使程能上言诸道州府民事徭役者多有不均望下诸路转运使定为九等上四等户量轻重给役下五等户并与免除诏令转运使躬亲详定勿复差官
　　吕中曰国初差役之所以善者以下五等免故也荆公雇役之所以未善者以下户亦不免故也
　　三月己丑左监门卫上将军刘鋹卒追封南越王　癸巳杨业败契丹师于雁门杀其驸马侍中萧咄李获都指挥使李重诲　闰三月甲寅覆试权知贡举程羽等所奏合格进士得铜山苏易简以下百一十九人又得诸科五百三十三人并分第甲乙赐宴始有直史馆陪座之制进士第一等授将作监丞通判藩郡次授大理评事诸令録事诸科授初等职事及判司簿尉事刘昌言顔明逺张观乐史等四人皆以见任官举进士帝惜科第不与特授近藩掌书记　归义军节度使曹元忠卒其子延禄自称留后遣使修贡夏四月丁丑诏赠元忠炖煌郡王授延禄归义节度使　遣供奉官卢袭使交州时丁琏及其父部领皆死琏弟璿尚防嗣称节度行军司马权领军府事大将黎桓擅权刼迁璿于别第举族禁锢之代总其众【攷异宋防要及本传皆云上闻桓刼迁其主始有吊伐意按交州之师葢侯仁实发其端恐此亦縁饰之词耳今不取】　有赵国昌者求应百篇举癸未帝亲试之出杂题二十字令各赋五篇篇八句逮至日旰仅成数十首率无可观帝以此科乆废特赐及第以劝来者仍诏有司自今应百篇举约此为题襄阳县民张巨源五世同居内无异防戊子诏旌表门闾巨源尝习刑名书特赐明法及第　诏壅汾河晋祠水灌太原堕其故城　是月初以礼贤宅赐钱俶俶献白金三百觔为谢　五月丁卯作端拱楼　六月己亥以江州白鹿洞主明起为蔡州褒信县主簿白鹿洞在庐山之阳常聚生徒数百人江南后主时割善田数十顷嵗取其租廪给之选太学通经者授以他官俾领洞事日与诸生讲诵至是起建议以其田入官故爵命之白鹿洞由是渐废　太常博士知邕州侯仁宝居洛阳有大第良田优游自适不欲亲吏事其妻赵普妹也普为宰相仁宝得分司西京卢多逊与普有隙普罢政因白帝以仁宝知邕州【攷异李夀曰按实録开宝六年四月辛丑卢多逊使江南后十月辛亥仁宝知邕州多逊未返也传称时多逊参政即命仁宝知邕州恐误】凡九年不得代仁宝恐因循死岭外乃上防言交州主帅被害国乱可取愿乘传诣阙面奏帝大喜令驰驿召之多逊言先召仁宝必泄其谋不如授仁宝以飞挽之任令经度其事帝以为然秋七月丁未以仁宝为交州路水陆转运使兰州团练使孙全兴等为邕州路兵马都部署宁州刺史刘澄等为亷州路兵马部署水陆并进以讨之　济州言金乡县民李延家自唐武徳初同居至今近四百年世世结庐守坟墓诏旌其门赐以粟帛　八月宣徽北院使判三司王仁赡宻奏近臣戚里多遣亲信市竹木秦陇间聨巨筏至京师所过闗渡矫制免算既至厚结执事者悉官市之倍取其直帝怒以三司副使范旻户部判官杜载开封府判官吕端属吏旻载具伏罔上为市竹木入官端为秦王府亲吏乔琏请托执事者己丑贬旻房州载归州端商州皆为司戸参军因诏自今文武职官不得辄入三司公署及不得以书札往来请托公事　戊戌幸钱俶第视疾赐赍甚厚　九月甲辰史馆上太祖实録五十卷　诏有司徧告百官凡遇朝防皆务恭防每内殿起居日即须踧踖趋门雍容就列稍不端谨便当劾奏　冬十月甲申下元京城始张灯如中元　帝将巡北边己丑诏自京师自雄州发民除道修顿　是月辽主自将围瓦桥闗我师陈于水南耶律兴格帅精骑渡水而战我师大败兴格追至莫州　十一月庚子朔黎桓遣牙校赍方物来贡仍为丁璿上表自言徇将吏军民之请已权领军府事乞朝廷赐以真命时孙全兴等出师既逾时上察其意止欲缓兵寝而不报　丙午以秦王廷美为东京留守宣徽北院使王仁赡为大内都部署枢宻承防陈从信副之己酉诏巡北边壬子发京师癸丑次长垣县闗南言大破契丹万余众斩首三千余级即以河阳节度使崔彦进为闗南兵马都部署　丙辰辽主引兵还至幽州拜耶律兴格为于越大飨军士　戊午驻跸大名府　开宝末右补阙窦偁为开封府判官与推官贾琰同事帝琰能先意希防偁常疾之帝与诸王宴射琰侍帝侧称賛徳美词多矫诞偁叱之曰贾氏子巧言令色岂不愧于心哉坐皆失色帝亦为之不乐因罢防白太祖出偁为彰义节度判官至是帝思见偁促召至行在癸亥以偁为比部郎中时方议北征偁因抗防请还都休士养马徐为后图帝悦其言至自大名以偁为枢宻直学士偁仪之弟也　十二月甲戍畋近郊因阅武赐禁军校及卫士时禁盗猎有卫士获麞违令当死帝曰我若杀之后
　　世必谓我重兽而轻人命释其罪　丁丑以杨业领云州观察使知代州事业自雁门之役辽人畏之每望见业旗即引去主将屯边者多嫉之或潜上谤书斥言其短帝皆不问封其奏以付业
　　富弼曰昔魏将乐羊征中山平之及还见其君所收谤书三箧方知将帅立功不难但人君信任为难耳自后帝王非聪明睿智少有不惑谤言者其明不能及魏国之君也杨业本河东降将太宗得之信任不疑每纳谤书一一付业使边将安心以立事其过魏君逺矣
　　帝因辽师遁去遂欲进攻幽州戊寅以刘遇充幽州西路行营壕寨兵马部署田钦祚为都监曹翰充幽州东路行营壕寨兵马都部署赵延溥为都监复命宰相问翰林学士李昉扈防等事之可否昉等请养骁雄广积储寛诸期嵗之间用师未晩帝深纳其说即下诏南归命曹翰部署修雄霸州平戎破虏干宁等军城池开
　　南河自雄州达莫州以通漕运筑大堤以捍水势调役夫数万人于北境伐木以给用先是敌入寇必举狼烟翰分遣人举烟境上敌疑有伏即引去不敢近塞得巨木数万负担而还大济用度数旬功毕召归颍州　庚辰车驾发大名乙酉至京师议者皆言宜速取幽蓟左拾遗直史馆张齐贤上疏曰圣人举事动在万全百战百胜不若不战而胜自古疆埸之难非尽由戎翟亦多边吏扰而致之若縁边诸寨抚御得人但使峻垒深沟畜力养锐以逸自处如是则边鄙宁辇运减河北之民获休息矣然后务农积谷以实边用敌人之心固亦择利避害安肯投诸死地而为寇哉臣又闻家六合者以天下为心岂止争尺寸之土角强弱之势而已是故圣人先本而后末安内以养外内安本固则逺人敛衽而至伏望审择通儒分路采访两浙江南荆湖西川岭南河东凡伪命日赋敛苛重者改而正之诸州有不便于民者委长吏闻奏使天下皆知陛下之仁戴陛下之惠则契丹不足吞燕蓟不足取也
　　吕中曰一王恢而启三十年穷兵之祸一王韶而贻数千里流血之毒自古疆埸之难非尽由夷翟齐贤之论其知本矣然徒知辽未可伐而不知燕蓟在所当取岂惟齐贤虽赵普田锡王禹偁亦不之知也葢燕蓟之所当取者有二一则中国之民沦于异域二则中国之险移于彊敌燕蓟不收则河北之地不固河北不固则河南不可高枕而卧也特太宗时未有可取之机耳




　　资治通鉴后编卷九
　　钦定四库全书
　　资治通鉴后编卷十
　　刑部尚书徐干学撰
　　宋纪十【起重光大荒落正月尽昭阳协洽九月凡二年有竒】
　　太宗至仁应道神功圣徳睿烈大明广孝皇帝
　　太平兴国六年春正月乙巳诏诸路转运使下所属州令长吏择见任判司簿尉之清亷明干者具以名闻当以次引对授知县之任　辛亥易州破辽兵数千人是月遣八作使郝守濬等分行河道抵辽境皆防导之又于清逺界开徐河鸡距河五十里入白河由是闗南之漕悉通济焉　三交西北三百里地名固军溪谷险絶为敌之咽喉潘美潜师袭之其守将弃城遁军使安庆以其族来降因积粟屯兵守之自是敌不敢侵轶邉民以安【攷异李焘曰安庆来降实録无之按潘美行状乃六年正月事今附月末徐度国纪繋之四年八月癸亥又云三交口即固军误也】　二月癸丑诏曰京朝官厘务于外者咸给以御前印纸令书治迹而主司不能彰明臧否但以细碎之事混淆其间非所以副朕详求之意也自今寻常之务非课最者不得书为劳绩其殿犯无有所隠　丁酉令羣臣居丧被诏复者须卒朝谒其俸料自诏下日给之　三月己酉山南西道节度使同平章事徳芳薨年二十三赠中书令追封岐王諡康惠　癸丑诏诸路转运使察部下官吏有罢软不胜任怠惰不亲事及黩货扰民者条其事状以闻当遣使按鞫其清白自守干局不苛亦以名闻必加殊奬　交州行营言破贼军于白藤江口斩首千余级时侯仁寳率前军先发孙全兴等顿兵花步七十日以竢刘澄仁寳屡促之不行及澄至幷军自水路抵多罗邨不遇贼复擅还花步贼诈降以诱仁寳仁宝信之遂为所害转运使许仲宣驰奏仁寳战殁且乞班师不待报即以兵分屯诸州开库赏赐给其医药谓人曰若竢报则此数万人皆积尸于广野矣乃上章自劾诏书嘉纳之就劾澄等防王僎病死澄与贾湜并戮于邕州市征全兴下狱伏诛赠仁寳工部侍郎官其二子　四月诏诸州大狱长吏不亲决胥吏旁縁为奸逮捕证左滋蔓逾年而狱未具自今长吏每五日一虑囚情得者即决之帝不欲天下有滞狱乃建三限之制大事四十日中事三十日小事十日不须追捕而易决者无过三日又诏囚当讯掠则集官属同问勿委胥吏搒决　辛未幸太平兴国寺祷雨罢湖州织罗放女工　夏五月癸丑令内侍省细仗
　　内先衣黄者并衣碧吏部黄衣选人改为白衣选人己未降雨死罪囚流以下释之　辽宋王喜隠稍见进用复诱羣小谋反事觉辽主命械其手足筑圜土囚于祖州是月辽上京汉军乱欲刼立喜隠以城坚不得入立其子留礼夀上京留守徐室擒之留礼夀伏诛赐喜隠死　六月甲戍司空平章事薛居正卒赠太尉中书令諡文惠居正风度瓌伟操行方正性寛简不好苛察自参政至为相凡十八年恩遇始终不替因服丹砂遇毒方奏事疾作舆归遂卒居正无子养子惟吉素无行于是帝临其丧出涕其妻出拜丧侧帝存抚数四因问不肖子安在颇改节否惟吉伏丧侧惊惧不敢起自是尽革故态稍涉猎书史亲贤士帝知其修饰数委以大藩所至称治累迁左十牛卫大将军遭母丧故事卒哭当起复惟吉恳求终制优诏不许时论异之　秋七月丙午帝将大举伐辽遣使赐渤海王诏书令发兵以应约灭辽之日幽蓟土宇复归中朝朔漠之外悉以相与然渤海竟无至者　九月乙未朔日有食之　壬寅以左拾遗直史馆田锡为河北南路转运副使自卢多逊专政羣臣章表不先禀多逊则有司不敢通又谏官上章必令閤门吏依式书状云不敢妄陈利便希望恩荣锡贻书多逊请免书状多逊不悦乃出之【吕中曰国朝敢言之风自田锡始大臣遏絶人言自卢多逊始】锡因入辞且进封事言军国要机者一朝廷大体者四略曰赏不逾时国之令典顷嵗王师薄伐克平太原未赏军功逮兹二载请因郊禋耕籍之礼议平晋之功而赏之则驾驭戎臣莫兹为重此要机也【按四年十月乙亥己行太原之赏锡今犹以为言或者赏未徧及故也】交州瘴海之地得之如获石田愿陛下无屯兵以费财此大体之一也迩来谏官废职给事中不敢封驳遗补亦不贡直言起居郎舍人不得升陛纪言动御史不能弹奏中书舍人未尝访以政事集贤院虽有书籍而无职官秘书省虽有职官而无图籍愿陛下择才而任之使各司其局此大体之二也朝廷辟西苑广御池而尚书无防事郎曹无本局九寺三监寓天街之两廊礼部试士或就武成王庙是岂太平之制度耶望别修省寺用列职官此大体之三也每于衢路见囚荷铁枷不觉自骇隆平之时将措刑不用于法所无去之可矣此大体之四也帝嘉其言降诏褒谕仍赐钱五十万或谓锡今宜少晦以逺谗忌锡曰事君之诚惟恐不竭且天植其性岂一赏可夺耶至河北复驿书言边事略曰今北鄙驿骚葢以居边任者规羊马细利为防矜捕斩小胜为功起衅召戎实由此始伏愿申饬将帅谨固封守还所俘掠许通互市使河朔之民得务农业不出五载可积十年之储又曰汉武帝躬秉武节遂登单于之台唐太宗手结衣徃伐辽东之国是舍近谋逺也国家图燕以来兵连未解财用不得不耗人臣不得不忧愿陛下精思虑决取舍无使旷日持久　丙午置京朝官差遣院旧制京朝官属吏部国初以来皆出中书至是诏京朝官除两省御史台自少卿监以下奉使从政于外受代而归者并令中书舍人郭贽等考校劳绩品量材器以中书所下阙员类能儗定引对而授之谓之差遣院　太子太保赵普奉朝请累年虏多逊益毁之郁郁不得志【考异普迁太子太保正史实録及百官表并不记太宗所撰神道碑云既静妖氛爰覃爵赏葢普从征晋阳以功迁秩也当在太平兴国四年冬十月行状则云三年郊祀后迁太子太保今从行状】普子承宗娶燕国长公主女承宗适知泽州受诏归阙成婚礼未逾月多逊白遣归任普由是愤怒防如京使柴禹锡及赵镕杨守一告秦王廷美骄恣将有阴谋窃发帝诏问普普言愿备枢轴以察奸变退复宻奏臣开国旧臣为权幸所沮因备言昭宪顾命及先朝自愬之事帝于宫中访得普前所上章并发金匮得誓书遂大感悟即留承宗京师召普谓曰人谁无过朕不待五十已尽知四十九年非矣辛亥以普为司徒兼侍中秦王廷美乞班普下从之【考异李焘曰不待五十已知四十九年非此太宗盛徳要语也今正史乃削去可不惜哉今依实録具载圣语实録又云即日复相则恐未然正史称未几复相当得其实也丁谓谈録则云上元夜召普观灯即命为相亦与正史不同今不取】或曰始昭宪及太祖本意葢欲帝传廷美廷美复传徳昭故帝即位亟命廷美尹开封徳恭授贵州防御使实称皇子及徳昭既不得其死徳芳相继夭絶廷美始不自安浸有邪谋他日帝尝以传国意访之赵普普曰太祖已误陛下岂容再误耶于是普复入相廷美遂得罪凡廷美所以得罪普之为也【考异王禹偁遗事云太祖孝于太后友爱兄弟旷古未有万几之暇召晋王秦王秦王上弟也宣祖第三子名廷美亦杜后所生今本传言王是太宗乳母王氏所生非也其有防哉又皇子南阳王徳昭东平王徳芳皆上子也及皇侄公主等共宴太后閤中酒酣上白太后曰臣百年后传位于晋王令晋王百年后传位于秦王后大喜曰吾久有此意而不欲言之吾欲万世之下闻一妇人生三天子不谓天生孝子成吾之志令晋王秦王起谢之既而后谓二王曰陛下自布衣事周室常以力战图功万死而遇一生方致身为节度使及受天命将逾一纪无日不征无月不战厯尽艰危方成帝业汝等无劳安坐而承丕绪岂不知幸乎久后各不得负陛下吾不知秦王百年后将付何人秦王曰愿立南阳王徳昭后又喜曰是矣是矣然则陛下有此意吾料此亦天意也他日各不得渝渝者罪同大逆天必殛之上又令皇子徳昭谢太后太后又谓上曰可与吾呼赵普来令以今日之约作誓书与汝兄弟传而収之仍令择日告天地宗庙陛下可以行之否上即时如太后防召赵普入宫令制文普辞以素不能为文遂召陶为文别日令普告天地宗庙而以誓书宣付晋王収之上崩兴国初今上以书付秦王收之后秦王谋不轨王幽死书收入禁中不知所在上子南阳王寻亦坐事逼令自杀传袭之约絶矣按禹偁遗事既与国史不同要不可信然廷美尹开封徳恭授贵州防御使颇与太宗传位之迹畧相似恐昭宪及太祖意或如此故司马光纪闻亦云太后欲传位二弟葢当时多有是説也今两存之所云赵普请使陶糓草誓书转以相付则不必然今不取又云秦王既幽死誓书収入禁中南阳王寻亦坐事逼令自杀此尤误不知徳昭自杀乃太平兴国四年八月徳芳死乃六年三月而廷美七年三月始罢开封尹也大抵遗事言多鄙近不似禹偁所为或出于怨家仇人肆口谤讪托名禹偁故不可据信然亦不可全弃也两存其説则祖宗盛徳自着后世必知其诬矣又云廷美乃祖宗母弟则于昭宪顾命时已辨之江休复嘉祐杂志云祖宗涪陵各相去十数嵗生与遗事畧同足明当时多有是説也】　是日以枢宻副使刑部侍郎石熙载为户部尚书充枢宻使用文资正官充枢宻使自熙载始也诏中外文武官并得上书直言　冬十月癸酉羣臣
　　奉表加上尊号曰应运统天睿文英武大圣至明广孝凡三上乃许之　庚辰诏自今下元节宜如上元并赐休假三日着于令　甲午苏州太乙宫成先是方士言五福太乙天之贵神也行度所至之国民受其福以数推之当在吴越分故令筑宫以祀之　十一月丁酉监察御史张白坐知蔡州日假官钱籴粜弃市　甲辰改武徳司为皇城司帝尝遣武徳卒潜察逺方事有至汀州者知州王嗣宗执而杖之缚送阙下因奏曰陛下不委任天下贤俊而猥信此辈为耳目窃为陛下不取帝大怒遣使械嗣宗下吏削秩防赦复官　庚戍亲飨太庙辛亥郊大赦御乾元殿受册尊号内外文武加恩先是有秦再思者上书乞当郊勿赦且引诸葛亮佐蜀数十年不赦事帝颇疑之以问赵普普曰国家开创以来具存彛制三嵗一赦所谓其仁如天尧舜之道刘备区区一方用心无足师法帝然其对赦宥之文遂定【自后郊赦不书】壬戌诏封太平宫神为翊圣将军从道士张守真请
　　也　先是诸州罪人皆锢送阙下道路非理死者十常六七十二月张齐贤上言罪人至京请择清强官虑问若显负沈屈则量罚本州官吏且令只遣正身家属别竢朝防齐贤又言刑狱繁简乃治道弛张之本于公阴徳子孙则有兴者况六合之广能使狱无寃人岂不福流万世州县胥吏皆欲多禁繋人或以根穷为名恣行追扰租税逋欠至少而禁繋累日遂至破家请自今外县罪人令五日一具禁放数白州州狱别置厯长吏检察三五日一引问防理月具奏上刑部阅视其禁人多命朝官驰徃决遣若事涉寃诬故为淹滞则降黜其本州官吏或终嵗狱无寃滞则刑部给牒得替日较其课旌赏之齐贤勤究民务存寛大行部遇投诉者或召至传舍榻前与语多得其情伪江南人久益思之七年春正月甲午朔不受朝而羣臣诣閤称贺　壬寅诏翰林学士承防李昉等详定士庶车服丧塟制度付有司颁行违者论其罪　二月丙寅以给事中侯陟右正諌大夫王明同判三司同判三司自陟明始　甲申改闗南为髙阳闗　三月癸巳朔日有食之　金明池水心殿成帝将泛舟徃游或告秦王廷美与左右谋作乱帝不忍暴其事癸夘罢廷美开封尹授西京留守壬子赐秦王廷美袭衣通犀钱千万缗绢防各万疋银万两西京甲第一区　是月比阳县蝗飞鸟数万食之尽　夏四月甲子以左正谏大夫枢宻直学士窦偁中书舍人郭贽并守本官参知政事帝谓偁曰汝自揣何以至此偁曰陛下念藩邸旧臣出于际会帝曰非也乃汝尝面折贾琰赏卿之直尔　以宣徽北院使柴禹锡兼枢宻副使　丙寅以兵部员外郎宋琪通判开封府京府通判自琪始　赵普既复相卢多逊益不自安普屡讽多逊引退多逊贪固权位不能决防普亷得多逊与秦王廷美交通事遂以闻帝怒戊辰责授多逊兵部尚书下御史狱捕繋中书堂吏赵白秦府孔目官阎宻小吏王继勲樊徳明赵怀禄阎怀忠等命翰林学士承防李昉学士扈防卫尉卿崔仁冀膳部郎中兼御史知杂事滕中正杂治之多逊及赵白等皆伏罪丙子诏文武常参官集议朝堂太子太师王溥等七十四人奏多逊及廷美顾望咒诅大逆不道宜行诛灭以正刑章赵白等请处斩丁丑诏削夺多逊官爵流崖州并徙其家朞周以上亲悉配逺裔廷美勒归私第复其子徳恭徳隆名皇侄女韩氏妇落皇女云阳公主之号斩赵白阎宻等于都门之外籍其家多逊累世坟墓在河南未败前一夕震雷焚其林木皆尽闻者异之及赴贬所食于道旁逆旅有妪颇能言京邑旧事多逊因与语妪固不知为多逊多逊曰妪何自来乃居此妪嚬蹙曰我本中原士大夫家有子任某官卢某作相令枉道为某事吾子不能从其意卢衔之中以危法尽室窜南荒未周嵗骨肉相继沦没惟老身流落山谷今侨寄道旁彼卢相者蠧贤怙势恣行不法终当窜南幸未死间或可见之耳多逊黙然趣驾去
　　吕中曰多逊相则赵普出赵普入则多逊贬大臣相倾之风已芽蘖于此然卢邪而赵正当时邪犹未足以胜正耳
　　庚辰左仆射平章事沈伦罢为工部尚书上以多逊包藏逆节伦与同列不能知觉故有是责伦清介谨厚每车驾出多今居守在相位日值嵗饥乡人贷粟千斛尽焚其劵然啻国十年无所建明搢绅少之　五月甲戍宰相赵普等以帝亲决庻狱察见防隠相率称贺帝尝谓赵普曰朕每读书见古帝王多自尊大深拱严凝谁敢犯顔言事若不降情接纳乃是自蔽聪明或任喜怒为刑赏岂能得天下之心也又问治民之道复有何术普曰陛下恤念生民每闻利病无不即日施行古圣王爱民之心止于此矣　辛丑崔彦进败辽兵于唐兴己酉夏州留后李继捧来朝献其银夏绥宥四州夏自李思恭以来未尝亲朝中国继捧至帝甚喜之　辛亥三交行营言潘美败辽兵于雁门破其垒三十六　癸丑诏诸州长吏令粟麦将登宜及时储蓄其告谕乡民常嵗所入不得以食犬彘及多为酒醪嫁娶丧塟之具并从简俭少年无赖軰相聚蒱博饮酒者隣里共送捕官　赵普以秦王廷美谪居西洛非便教知开封府李符上言廷美不悔过怨望乞徙逺郡以防他变丙辰降封廷美为涪陵县公房州安置　诏禁投匿名书告人罪及作妖言诽谤惑众者严捕之寘于法其书所在焚之有告者赏以缗钱　诏京朝官出使所给印纸委本属以实状书不得増减功过阿私罔上其闗涉书考之官悉署姓名违者论其罪　己未府州折御卿破辽兵于新泽砦获其将校以下百人　初帝以字学讹舛欲删正之或荐赵州隆平主簿成都王著书有家法乃召为卫尉寺丞史馆祗令详定篇韵在史馆逾四年六月甲戍迁著作郎充翰林侍书帝聼政之暇每以观书及笔法为意尝遣中使王仁睿持御扎示着着曰未尽善也帝临学益勤又以示着着答如前仁睿诘其故着曰帝王始学书或骤称善则不复留心矣久之复以示着着曰功至矣非臣所能及其善规益如此　先是舒州上石有白文曰丙子年出赵号二十一帝于是诏舒州修司命真君祠黄门綦政敏徃督其役总成六百三十区号曰灵仙观　乙亥遣使发李继捧缌麻已上亲赴阙其弟继迁奔地斤泽以叛【继迁继捧族弟也生而有齿勇悍有智开寳七年授定难军管内都知蕃落使留居银州闻宋使者至乃诈言乳母死出塟于郊遂与其党数十人入于地斤泽出其祖思忠像以示戎人戎人拜泣从者日众泽距夏州东北三百里】　置译经院秋七月甲午以皇子徳崇为检校太傅同平章事封卫王徳明为检校太保同平章事封广平郡王　癸卯幸译经院尽取禁中所藏梵夹令西僧天息灾视藏録所未载者飜译之　乙夘工部尚书沈伦以左仆射致仕八月庚申朔太子太师王溥卒溥性寛厚美风度好
　　学不释卷喜汲引后进所荐至显位者甚众父祚以防御使家居每公卿至必首谒祚置酒上夀溥朝服趋侍左右坐客不安席祚不命退溥不敢退至是卒年六十一帝辍朝二日赠侍中諡文献　涪陵县公廷美既出居房州赵普恐李符泄漏其言乃坐符用刑不当癸亥责符为宁国军司马　罢劎南酤　己夘罢川峡诸州官织锦绮　九月己丑朔西京诸道系籍沙弥令祠部给牒　是月辽主贤如云州猎遇疾次焦山殂年三十五諡孝成皇帝庙号景宗南院枢宻使韩徳让有智略萧后燕燕素与之通及景宗疾亟诸子防大臣握兵在朝徳让不俟召率其亲属赴行帐白萧后易置大臣景宗殂徳让与耶律色珍以遗诏立其长子梁王隆绪号昭圣皇帝尊萧后曰承天皇太后复改国号曰大契丹隆绪年甫十二太后称制决国政徳让总宿卫事太后益宠任之赐姓耶律改名隆运以定策功拜大丞相封晋王【考异景宗之殂契丹国志东都事略并无月日长编亦附见年未或言景宗死在三道入冦之前非也辽史景宗圣宗二纪并作九月壬子今从之】　帝以诸道进士猥杂或挟书假手侥幸得官所至多触宪章甲寅诏所在贡举等州自今长吏择官考试合格许荐送仍令礼部自今解贡举人依吏部选人例毎十人为保有行止逾违为他人所告者同保连坐不得赴举　冬十月癸亥诏河南吏民不得阑出边闗侵挠略夺违者论罪有得羊马牲口者还之帝尝谓近臣曰朕每读老子至佳兵者不祥之器圣人不得已而用之未尝不三复以为规戒王者虽以武功克定终须用文徳致治朕每退朝不废观书意欲酌前世成败而行之以尽损益也　戊辰幸金明池阅习水战　河决武徳县蠲临河民租　己夘左谏议大夫参知政事窦偁卒　癸夘行乾元厯吴昭素所上帝亲为制序优赐昭素等束帛　十一月己酉以李继捧为彰徳军节度使　禁民丧作乐　髙丽国王伷卒其弟治遣使求袭位　十二月戊午朔日有食之命监察御史李巨源使髙丽国子博士孔维副之髙丽王治问礼于维维对以君臣父子之道升降等威之序治喜道今日复见中国夫子也　知桐庐县太常寺太祝升州刁衎上防言古者投奸凶于四裔今乃逺方囚人尽归象阙配于务役最非其宜神臯天子所居岂可使流囚于此聚役自今外处罪人望勿许解送上京亦不留于诸务充役又礼曰刑人于市与众弃之则知黄屋紫宸之中非行法用刑之所乞御前不行决罪之刑敇杖不以大小皆以付御史廷尉又或犯刦盗亡命罪重者刖足钉身国门布令此乃愚民昧于刑宪迫于衣食偶然为恶义不及他被其惨毒实伤风化亦望减除至于淫刑酷法非律文所载者幷诏天下悉禁止之帝览防甚悦降诏褒答焉　闰月戊子朔丰州与辽兵战破之获其天徳节度使萧太　辛亥诏赦银夏等州常赦所不原者　诸州置农师
　　八年春正月壬戌帝乳母陈国夫人耿氏卒涪陵县公廷美之生母也【事见雍熙元年正月】　先是帝念边戍劳苦月赐士卒白金军中谓之月头银镇州驿泊都监弭徳超因乗间以急变闻于帝云曹彬秉政久得士众心臣适从塞上来戍卒皆言月头银曹公所致防曹公我軰当馁死矣又巧诬以他事帝颇疑之参知政事郭贽极言救解不聴戊寅彬罢为天平节度使兼侍中　己卯以东上閤门使王显为宣徽南院使弭徳超为北院使并枢宻副使显初殿前为小吏至是召显谓曰卿家世本儒遭乱失学今典掌枢机固无暇博览羣书能熟军戒三篇亦可免于面墙矣
　　富弼曰大臣不知学问则暗大体王显以才力至枢宻使太宗虑其不学不能晓通变之事故以军戒授之使知贤者行事也
　　二月戊子朔日有食之　丙子契丹以耶律兴格为南京留守　三月癸亥以右谏议大夫同判三司宋琪为左谏议大夫参知政事【考异东都事畧宋史太宗本纪俱作庚申今从长编作癸亥】始分三司为三部各置使右谏议大夫同判三司王
　　明为盐铁使左卫将军陈从信为度支使如京使郝正为戸部使帝尝语宰相曰三司官吏奏事朕前纷纭异同此固不为私事但迭执偏见不肯从长商度朕每以理开谕若帝王躁暴岂能优容朕于臣下务在奬防才用优劣一　一可见随其器能各加任使奏对之际无不假以辞色善恶兼聴未尝峻折之也宋琪曰人之才用罕有兼备陛下聪明照临短长俱露或又初见天威内怀慑惧若不赐之辞色何由毕其恳诚先帝晩年稍伤严急圣心深鍳事理曲尽物情臣下幸甚　己巳诸王及皇子府初置谘议翊善侍讲等官　丙子覆试礼部贡举人擢进士长沙王世则以下百七十五人诸科五百一十六人并赐及第进士五十四人诸科百十七人同出身始分甲赐宴琼林苑后遂为定制【考异登科记是年始分甲按国史志分第甲乙乃五年事也】　诏防信饶三州嵗市铅锡为钱从转运使张齐贤请也齐贤初为江南西路转运副使访知饶信防州山谷产铜铁铅锡之所又求前代铸法惟饶州永平监用唐开元钱科坚实可乆由是定取其法嵗铸五十万贯凡用铜八十五万斤铅三十六万斤锡十六万斤齐贤诣阙面陈其事诏既下有言新法増铅锡多者齐贤固引唐朝旧法为言议者不能夺然唐永平钱法肉好周郭精妙齐贤所铸虽嵗増数倍而稍为粗恶矣　甲申除福建诸州盐禁　夏四月帝览福建版籍谓宰相曰陈洪进止以漳泉二州赡数万众无名科敛民所不堪比朝廷悉已蠲削民皆感恩朕亦不觉自喜又尝谓赵普曰向者偏霸掊克凡数百种朕悉令除去更后五七年当尽减民租税卿记朕此言非虚发也普曰陛下爱民之意发于天心惟始终力行之天下幸甚　壬寅班外官戒谕帝初作戒辞二一以戒京朝官受任于外者一以戒幕职州县官至是令閤门于朝辞日宣防朂励仍书其辞于治所屋壁遵以为戒　初弭徳超谤曹彬期得枢宻使及为副大失望班又在柴禹锡下一日诟王显及禹锡曰我言国家大事有安社稷功止得线许大官汝軰何人反居我上又言上无执守为汝軰所惑显等告其事帝怒命讯之徳超具伏壬子除名并亲属流琼州徳超始因李符及宋琪之荐得事上及符贬宁国司马徳超任枢府屡称其寃防徳超败帝恶其朋党令徙符岭表卢多逊之流崖州也符白赵普曰朱崖虽逺在海中而水土颇善春州稍近瘴气甚毒至者必死不若令多逊处之普不答于是即以符知春州嵗余卒徳超既败帝悟曹彬无他待之愈厚从容谓赵普等曰朕聼断不明内愧于心普对曰陛下知徳超才干而任用之察曹彬无罪而昭雪之有劳者进有罪者诛物无遁情事至立断此所以彰陛下圣明也帝由是释然　改讲武殿为崇政殿　五月丙辰朔河大决滑州韩村泛澶濮曹济诸州民田坏居人庐舍东南流至彭城界入于淮诏发丁夫塞之　丁卯诏作太乙宫于都城南　黎桓自称三使留后遣使来贡并上丁璿让表诏谕桓送璿母子赴阙不聴　六月丁亥以翰林学士中书舍人李穆知开封府穆剖决精敏奸猾无所假贷由是豪右屏迹权贵不敢干以私帝益知其才始有意大用　己亥以王显为枢宻使柴禹锡为宣徽南院使兼枢宻副使　帝谓近臣曰朕亲选多士殆忘饥渴召见临问以观其才拔而用之庶使岩野无遗逸而朝廷多君子耳朕每见布衣缙绅间有端雅为众所推誉者朕代其父母喜或召拜近臣必为择良日欲其保终吉也朕于士大夫无负矣又谓宰相曰唐置采访使葢欲察官吏善恶人民疾苦然所命者官高则权势太重官卑则威令不行又所过州郡承迎不暇岂能审知利害但虚有其名耳曷若慎选羣材各分任使有功有过赏罚分明且国家选才最为切务人君深居九重何由徧识必须采访苟称善者多即是操履无玷若择得一人为益无限古人言得千良马不若得一伯乐得十利剑不若得一欧冶朕孜孜访问止求得良才以充任使也赵普曰帝王进用良善实助太平之理然于采择要在得所葢君子小人各有党类先圣谓观过各于其党不可不慎也帝然之　泰山父老及瑕丘等七县民诣阙请封禅不许厚赐遣之　七月丁卯王彦超以太子太师致仕右千牛卫上将军吴防裕时年已八十余语人曰我纵僵仆殿阶下断不学王彦超七十便致仕人传以为笑　是月谷洛瀍涧溢坏官民舍万余区溺死者以万计巩县殆尽　秋七月辛未郭贽罢参知政事贽尝因论事奏曰臣遭不次之遇誓以愚直上报帝曰愚直何益于事贽对曰虽然犹胜姧邪至是饮酒过量遇入对宿酲未解帝怒责授秘书少监寻出知荆南府俗尚淫祀属乆旱盛陈祷雨之具贽始至悉命撤去投之江不数日大　庚辰加宋琪刑部尚书以李昉参知政事时赵普恩礼稍替帝以昉宿旧故有是命　八月庚戌石熙载罢枢宻使熙载以足疾请去太宗幸其第临问乆而不愈遂抗表求解机务故以优礼罢　辛亥诏増周公諡法五十五字　初太祖诏卢多逊録时政月送史馆多逊讫不能成书于是右补阙直史馆胡旦言自唐以来中书枢宻院皆置时政记每月编修送史馆周显徳中宰相李谷又奏枢宻院置内庭日歴自后因循废阙史臣无慿撰集望令枢宻院依旧置内庭日歴委文臣任副使者与学士轮次纪録送史馆帝采其言诏自今军国政要并委参知政事李昉撰録枢宻院令副使一人纂集每季送史馆昉因请以所修时政记每月先奏御后付所司从之时政记奏御自昉始也【防要云时虽有时政记之名但题云送史馆事件至景徳元年始题云时政记】　先是每嵗运江淮米四百万斛以给京师率用官钱僦牵船役夫颇为劳扰至是每艘计其直给与舟人俾自召募事良便既而舟数百艘留河津月余不得去帝遣期门卒侦之计吏自言有司除常载外别科置皮革赤垩铅锡苏木等物守职藏者不即受故也帝大怒诏书切责度支使夺一月俸　溪锦叙富四州蛮内附　九月癸丑朔初置水陆路发运使于京师以王賔许昌裔同知水路发运王继升刘蟠同知陆路发运凡一纲计其舟车役人之直悉以付主纲吏令自雇民勿复调发凡水陆舟车辇送官物及财货之出纳悉闗报而催督之自是贡输无滞矣　乙丑帝谓宰相曰朕念民耕稼之勤春秋赋租军国用度所出恨未能去之比令两税三限外特加一月而官吏不体朝防自求课最恣行挞罚督令办集此一事尤伤和气宜申儆之乃诏诸州长吏察访属县有以催科用刑残忍者论其罪又谓宰相曰民诉水旱即使检覆立遣上道犹恐后时颇闻使者或逗留不发州县虑赋敛违期日行鞭棰民亦竢检覆改种若此稽缓岂朕勤防之意乎自今遣使检覆灾旱量其地之逺近事之大小立限以遣之　郭守文塞决河隄乆不成帝谓宰相曰或言河两岸古有遥隄以寛水势其后民利沃壤咸居其中河盛溢即罹水患当令按视修复戊午遣殿中侍御史柴成务【考异本志作太常丞刘锡今从实録及防要】国子监丞赵孚等西自河阳东至于海同视河隄旧址回奏以为治遥隄不如分水势滑澶二州最为隘狭冝于南北岸各开其一北入王莽河以通于海南入灵河以通于淮节减暴流一如汴口之法朝议以重惜民力寝其奏时多阴帝以河决未塞深忧之丁丑遣枢宻直学士张齐贤乗传诣白马津用太牢加璧以祭













　　资治通鉴后编卷十
&lt;史部,编年类,资治通鉴后编&gt;
　　钦定四库全书
　　资治通鉴后编卷十一
　　刑部尚书徐干学撰
　　宋纪十一【起昭阳协洽十月尽旃蒙作噩十二月凡一年有竒】
　　太宗至仁应道神功圣徳睿烈大明广孝皇帝
　　太平兴国八年冬十月帝以新译经五卷示宰相因谓曰凡为君臣者治人利物即是修行梁武舍身为寺家奴此真大惑方外之説亦有可观卿等试读之盖存其教非溺于释氏也　戊戌改诸王名俱进封有差　司徒兼侍中赵普罢为武胜节度使兼侍中　十一月壬子朔以参知政事宋琪李昉并同平章事帝谓曰世之治乱在赏罚当否赏罚当其功罪即无不治茍以为饰喜怒之具即无不乱与卿等戒之琪曰赏罚二柄乃御世之衔勒若马无衔勒何以控御治天下者茍赏罚至公未有不致太平者也昉初与卢多逊善待之不疑多逊屡讃昉人或告之昉不信于是帝语及多逊事昉力为解释帝因言多逊居常毁卿不直一钱昉始悟帝由此益重之　甲寅诏自今宰相班亲王上李昉宋琪等固辞帝不许曰宰相之任实总百揆与羣官礼絶藩邸之设止奉朝请而己元佐等尚幼欲其知防损之道卿勿多辞也　髙阳闗捕得契丹生口送至阙下戊午帝召见言契丹种族擕贰虑王师致讨颇于近寨筑城为备帝谓宰相曰契丹以剽掠为务乃修筑城垒为自全之计耳又曰昔晋汉防弱边陲无尽节之臣率张皇事势以要恩宠今之边将皆朕所推择咸能尽心无复袭旧态幽州四面平川无险固可恃难于控扼异时收复燕蓟当于古北口以东据其要害不过三五处屯兵设堡寨自絶南牧矣宋琪对曰范阳前代屯兵之地古北口及松亭闗野狐门三路并立堡障至今石垒基堞尚存将来止于此数处置戍可也况奚族是契丹世仇倘以恩信招懐之俾为外御自可不烦朝廷出师矣　己未太乙宫成张齐贤等请用祀天之礼杀其半又小损之　丁夘宴饯赵普于长春殿帝赐普诗普捧而泣曰陛下赐臣诗当刻于石与臣朽骨同葬泉下帝为之动容明日谓近臣曰赵普于国家有大勲劳朕布素时与之逰从今齿发衰矣不欲烦以机务择善地俾之卧治因诗什以导意普感激且泣朕亦为之堕泪宋琪对曰普昨至中书执御诗涕泣谓臣曰此生余年无阶上答庶希来世得效犬马之力臣既闻普此言今复闻宣谕君臣始终之分可谓两全矣　长春之宴枢宻使王显等侍侧见帝衣敝袴数视之帝笑谓曰朕未尝御新衣盖念机杼之劳苦欲示敦朴为天下先也　壬申以翰林学士李穆吕蒙正李至并参知政事枢宻直学士张齐贤王沔并同佥署枢宻院事穆等入对帝谓曰朕为官择人惟恐不当今两制之臣十余皆文学适用操履方洁穆居京府尤号严肃故加奬擢穆等再拜谢帝又曰朕歴览前史大抵君臣之际情通则道合故事皆无隐言必可用朕厉精求治卿等为朕股肱耳目设有阙政宜悉心言之朕毎行一事未当久之寻绎惟自咎责耳固不以居尊自恃使人不敢言也　庚辰置侍读官帝性喜读书诏史馆所修太平总类日进三卷朕当亲览宋琪等言日阅三卷恐圣躬疲倦帝曰开卷有益不为劳也此书千卷朕欲一年读遍寻改名太平御览十二月丁亥淮海国王钱俶三上表乞解兵马大元帅国王尚书令太师等官诏罢元帅名余不许　帝谓宰相曰迩来场屋混淆颇闻有僧道还俗赴举者此辈不能専一科教可验操履他日任官必非防洁之士进士先须通经遵周孔之教或止习浮浅文章殊非务本之道当下诏切戒之　癸夘滑州言河决已塞羣臣称贺未防河复决房村帝曰近以河决韩村发民治隄不成安可重困吾民当以诸军代之乃发卒五万以侍卫步军都指挥使田重进领其役　甲辰令诸州禁还俗僧道赴举进士免贴经只试墨义二十道皆以经中正文大义为问题又増进士及诸科各试法书墨义十道进士増试律义　丙午右补阙直史馆胡旦献河平颂内有逆逊投荒奸普屏外等语帝览之震怒召宰相谓曰旦词意悖戾朕自擢置甲科歴试外任所至悉无善状知海州日为部下所讼狱已具适防大赦朕録其才而舍其过乃敢恣胸臆狂躁如此今朝多君子旦岂宜尚列侍従耶亟逐之去且下其颂史馆中书舍人王祐等奏旦指斥大臣谤讟圣代宜加窜斥丁未责旦为殿中丞商州团练副使　戊申帝读书禁中自巳至申始罢有苍鹤飞上殿鸱吻逮掩卷而去帝怪之以语近臣对曰上好学之感也昔有鹳雀衔三鳣鱼坠杨震讲堂下抑亦类此
　　吕中曰观我太宗之学不当观于幸国子监幸秘閤之时当观于在禁中读书之日盖人主亲儒臣之时少亲宦官女子之时多一齐众楚一暴十寒则学之功辍矣此太宗于禁中读书自巳至申所以可为后嗣法欤
　　是月权知相州右补阙田锡上疏言筦货财网利太宻躬亲机务纶防稍频所谓网利太宻者酒麴之利但更増盈商税之利但求出剰逓年比扑只管増加穷尽利源莫甚于此今乞定其常数授以常规如州县徴科农桑税赋年丰则未闻加纳嵗歉则许之倚徴自然理得其中民知所措所谓纶防稍频者君道务简简则号令审而人易从臣道务勤勤则职业修而事无壅臣伏见陛下早受百僚之朝午视万防之事或进呈甲仗或拣阅军人或躬问缧絏或亲观战马投匦而进者或详其词理挝鼓以闻者或询彼寃诬盖陛下虑四聪或有所未达万防或有所未知至于如此然何不移此勤劳而劳于求贤何不改此精専而専于选士諌官则置之左右御史即委以纠弹给事中当材者许之封駮诏书起居郎有文者命之纪録言动百职如是各举其业千官如是各得其人则何忧事不允厘何虑民不受赐况宫阙乃尊严之地轩墀列清切之班岂宜使押来囚系病患军人或虚词越诉之徒或侥幸希恩之辈引之便殿得面天顔陛下则随事指挥临时予夺其间有骤承顾问上惧天威或偶有敷陈稍惬圣防怯懦蹇讷者口虽奏而未尽其心奸诈辩词者言虽当而未必有理陛下或赐之恩泽或寘以刑名虽睿鉴周通固无枉滥而帝廷清肃岂称喧嚣书曰临下以简又曰御众以寛愿陛下宥臣敢言之罪察而审之抑臣又有请者臣每读史书凡匹妇贞防之节野人孝行之风尚旌彼门闾或赐之束帛以励浇俗今国家官僚逺宦不得般家父母云亡不得离任墨缞视事寜安孝子之心明诏未行深损圣人之教此臣所未谕者也疏入不报　是嵗赐译经院额曰传法令两街选童子五十人就院习梵学梵字従天息灾等请也
　　雍熙元年春正月戊午右仆射石熙载卒熙载性忠实事继母以孝闻遇事敢言无所顾避至是遘疾不起帝为悲叹累日赠侍中諡元懿　壬戍诏三馆以开元四库书目阅馆中所阙者具列其名募中外有以书来上第卷帙之数等级优赐不愿送官者借本冩毕还之自是四方之书往往间出矣　甲子有司上窃盗罪至大辟诏特贷其死因谓宰相曰朕重惜人命但时取其甚者以警众然不欲小人知寛贷之意恐其犯法者众也富弼曰国法使民不晓其轻重则犯者少矣先帝存其法时取情重者行之存其法使民惧而不易犯也取重者行之而贷其轻者不失好生之徳也
　　乙丑帝御丹鳯楼观灯见士庶阗咽谓宰相曰国家承累世干戈之后海宇乂安京师繁盛殊以为慰朕居常罕饮今夕与卿等同乐宜各尽醉于是每虚爵以示羣臣　涪陵县公廷美至房州忧悸成疾卒丁夘房州以闻帝呜咽流涕谓宰相曰廷美自少刚愎长益凶恶朕以同气至亲不忍寘之于法俾居房陵冀其思过方欲推恩复旧遽兹殒逝痛伤奈何乃追封涪陵王赐諡曰悼帝为发哀成服其后从容谓宰相曰廷美母陈国夫人耿氏朕乳母也后出嫁赵氏主军器库副使廷俊朕以廷美故令廷俊属鞬左右廷俊泄禁中事于廷美日者西池窃发之谋若命有司穷究则廷美罪不容诛朕止令居守西洛而廷美不悔过益怨望出不逊语始命迁房陵以全宥之至于廷俊亦不加深罪但従贬黜朕于廷美盖无负矣言讫为之恻然李昉对曰涪陵悖逆天下共闻而宫禁中事若非陛下委曲宣示臣等何由知之　澶州言民诉水旱二十畆以下求蠲税者朝臣以田畆不多请勿受其诉帝曰若此贫民田少者恩常不及灾沴蠲税政为穷困岂以多少为限耶辛未诏自今民诉水旱勿择田之多少悉与检视　壬申蠲诸州民去年官所贷粟　左谏议大夫参知政事李穆卒穆幼能属文有至行母尝卧疾弥年动止转侧皆亲自扶掖初坐涪陵事属吏穆令子惟简绐母以奉诏鞫狱台中及责官还家卒不以白母间日辄出访亲友或防僧寺阳为入直暨于牵复母终弗知执政月余遭母丧诏强起之穆益哀毁癸酉晨起将朝风暴卒帝临哭出涕谓宰相曰穆洁已守道操履纯正方将倚用遽至沦没非斯人之不幸乃朕之不幸也　丁丑帝谓侍臣曰晋武帝平呉之后溺于内宠后宫所畜殆数千人殊失帝王之道今宫中自职掌至麤使不过三百人朕犹以为多也　二月壬午朔帝御崇政殿亲阅诸军将校按名籍参考劳绩而升黜之逾月而毕【考异实録称终日而毕盖误也今従本志】谓近臣曰朕选擢将校先取其循谨能御下者武勇次之又曰兵虽众茍不简择与无兵同朕因讲习渐至精鋭傥统帅得人何敌不克旧制诸军辞见或行间骁果出众者令将校互相保任散员左班都头魏能戍边不为众所保帝曰此人才勇朕可自保之由是稍加进用　以右补阙乔维岳为淮南转运使先是淮河西流三十里曰山阳湾水势湍悍运舟所过多罹覆溺维岳规度开故沙河自末口至淮隂磨般口凡四十里又建安北至淮澨总五堰运舟十经上下其重载者皆卸粮而过舟壊粮失率常有之纲卒旁縁为奸多所侵盗维岳乃命创二斗门于西河第三堰二门相逾五十步覆以夏屋设悬门蓄水俟潮平乃泄之建横桥于岸筑土累石以固其址自是尽革其而运舟往来无滞矣三月宴文武官及外国蕃客于文明殿帝谓宰相曰天下无事良辰宴饮无辞尽醉既罢召渤海大使鸾河慰抚之鸾河渤海酋帅也帝征幽州鸾河率部族归顺故有是赐
　　富弼曰帝王所戒者荒縦宴饮及与轻薄之士妇人宦者狎昵耳至于驾驭英豪欵接大臣若全然恩意不通则君臣之间何以相得太宗与羣臣欢饮及慰抚鸾河正为得君臣之分也
　　遣翰林学士宋白乗传祭白马津沈以太牢加璧焉河决将塞故也　乙夘日本国僧奝然自其国来入朝言国主姓王氏自始祖至今凡六十四世八十五王矣文武僚吏亦皆世官帝闻之叹息谓宰相曰此岛夷耳尚存古道中国自唐季海内分裂五代世数尤促大臣子孙皆鲜克继父祖业朕虽徳不及往圣然孜孜求理未尝敢自暇逸冀上穹降鉴使运祚悠逺大臣亦世守禄位卿等宜各尽心辅朕无令逺夷独享斯庆也　丙午选秘书丞杨延庆等十余人分知诸州帝因谓宰相曰刺史之任最为亲民茍非其人民受其祸昔秦彭守颍川教化大行境内乃有鳯皇麒麟嘉禾甘露之瑞宋琪曰秦彭一郡守政善而天应之若此况君天下者乎丁巳帝谓宰相曰夏州蕃部强悍难制者皆委身归顺凡得种族五万余帐朕亦虑转饷劳扰止令赍茶于蕃部中贸易以给军食未尝发民输送也又谓李继捧曰汝在夏州用何道制蕃部对曰戎人狡狠臣但羁縻而已非能制也　己未滑州言河决已塞羣臣称贺帝作平河歌以美成功蠲水所及州县民今年田租　癸未以涪陵王子徳恭徳隆为刺史壻韩崇业为静难军司马　己丑召宰相近臣赏花于后苑帝曰春气暄和万物畅茂四方无事朕以天下之乐宜令侍従词臣各赋诗赏花赋诗自此始【考异明年四月赏花钓鱼又赋诗此但赏花防要以为曲宴自明年始今两存之】　壬申幸含芳苑宴射谓宰相宋琪曰此地三数年不一至固非数出逰宴也时刘继元李继捧等皆侍坐琪因賛颂神武与李昉等各赋诗帝为和赐之是春宰相奏事退帝谓曰卿等所奏簿书乃是常事唯时务不便须极言无隠朕当裁酌而行茍言不当亦不责也　夏四月乙酉泰山父老千余人复诣阙请封禅戊子羣臣上表请封禅表凡三上甲午诏以今年十一月有事于泰山是日幸金明池观习水战谓宰相曰水战南方之事也今其地已定不复施用时习之示不忘武功耳因幸讲武台阅诸军驰射有武艺超絶者咸赐以帛还登琼林苑北榭赐従臣饮掷钱于楼下俾伶人争取极欢而罢　丙申诏扈蒙贾黄中徐铉等同详定封禅仪注己亥命南作坊副使李神佑等四人修自京抵泰山道路庚子以宰相宋琪为封禅大礼使翰林学士宋白为卤簿使贾黄中为仪仗使宋琪等议所过备仪仗导驾帝曰朕此行盖为苍生祈福过自严饬非朕意也乃诏惟告庙及至泰山下用仪仗所过不须陈设五月卒亥幸城南观麦赐刈者钱帛还幸玉津园观
　　鱼宴射谓近臣曰朕观五代以来帝王始则勤俭终乃忘其艰难覆亡之速皆自贻也在人上者当以为戒罢诸州农师　丁丑乾元文明二殿灾　以将作监丞李元吉丁顾言为堂后官赐绯衣银带象笏京官任堂后官自此始　盐鐡使王明请开江南盐禁计嵗卖盐五十三万五千余贯其二十八万七千余贯给盐与民随税収其钱二十四万余贯聪商人贩易收其筭従之六月丁亥诏求直言　壬辰诏天下幕职州县官上书言事凡民俗利害政令否臧并许于本州附传置以闻先是转运使及知州通判皆得上书而州县官属则否帝虑下情壅塞故降是诏　丙申草泽有上书言时政者引对其词狂悖帝不之罪慰谕而遣之　己丑遣使诸路察狱　镇安节度使守中书令石守信卒諡武烈庚子始令诸州十日一虑囚　壬寅帝谓宰相曰封
　　禅之废已久今时和年丰行之固其宜矣然正殿被灾遂举大事或未符天意且炎暑方炽深虑劳人乃诏停封禅以冬至有事于南郊　秋七月壬子改乾元殿为朝元殿文明殿为文徳殿丹鳯门为乾元门　乙夘诏御史鞫狱必须躬亲毋得専任胥吏庚申改匦院为登闻鼓院东延恩匦为崇仁检院南招諌匦为思諌检院西申寃匦为申明检院北通匦为招贤检院仍令諌院依旧差諌官一员主判　八月辛夘契丹东京留守耶律穆济奏女真珠卜奇萨里等八族乞举众内附诏纳之　癸巳有布衣以皂囊封书献者帝览之谓宰相曰比来上封事者多不知朝廷次第所言率孟浪本欲下情上达庶事无壅故虽狂悖亦与容纳宋琪曰小人章疏陛下尽与披详善恶贤愚难逃天鉴茍百事之中一二可采国家之利也　右补阙知睦州田锡应诏上疏其略曰今陛下有所因方渴闻至言有所为方切待直諌引咎自诫修徳弥新臣谓责在近臣而不在圣躬罪在谏官而不在陛下近陛下有朝令夕改之事由制敕所行时有未当而无人封駮者给事中若任得其人制敕若许之封駮则所下之敕无不当所行之事无不精编为格式岂有朝令夕改之臣所以谓责在近臣而不在圣躬臣又见陛下有舍近谋逺之事由言动未合至理而无人敢谏诤者是左右拾遗补阙之过也加以时久升平天下混一致陛下以升平自得功业自多不知四方虽寜万国虽静然刑罚未甚措水旱未甚调陛下谓之太平谁敢不谓之太平方欲为民求福报天之功有事于泰山展礼于上帝人谋虽克天意未従火于禁中将警悟于英主诏下海内遂布告于舆人臣所以谓罪在諌官不在陛下臣死罪死罪　丁酉帝亲祠太乙宫　九月知夏州尹宪袭击李继迁斩首五百级获其母妻俘千四百帐继迁仅以身免【考异李焘曰本纪实録载此事于十月庚寅盖据奏到耳今移见九月吕诲正恵公补传云保安军奏李继迁母太宗喜甚时冦凖为枢宻副使上独召凖谋凖退过宰相幕次不入公使人邀至曰陛下召公何为凖曰议边事耳公曰陛下戒公弗言于某乎凖曰不然公曰若边鄙常事枢宻之职某不必与闻若军国大计某备位宰相不可不知也凖以获继迁母告公曰何以处之凖曰欲斩于保安北门外以戒凶逆公曰陛下以为何如凖曰以为然令凖之宻院行文书尔公曰必若此非计之得也愿公少缓其事某将覆奏之即召閤门吏使奏上请对上召入公见上具道凖言且曰昔项羽得太公欲烹之汉髙祖曰愿公分我一杯羹夫举大事者不顾其亲况继迁胡夷悖逆之人哉且陛下今日杀其母而明日继迁可擒乎若其不然徒树怨雠而益坚其叛心尔上曰然则奈何公曰以臣之愚谓宜置于延州使养视之以招来继迁虽不能即降亦可以系其心而其母死生在我矣上抚髀称善曰防卿几误我事即従公谋其母后病死于延州继迁寻亦死其子竟纳欵请命按司马光记闻有此吕诲补传及其祖端传所载并同考騐乃与正史不合获继迁实雍熙元年九月此时端犹未参政凖亦未入枢府淳化二年四月凖始为副九月改同知淳化四年六月凖罢端始参政五年九月凖亦参政与俱在中书至道元年四月端拜相凖参政如故至道二年七月凖罢参政端居相位如故咸平元年十月端罢相端在中书首尾凡六年其初为参政凖即罢枢副矣补传及记闻必误况获继迁母时端及凖俱未显也今不取淳化五年四月诏削夺继迁所赐姓名或凖因是建议欲斩继迁母而端救之然是年九月凖始参政附此事于九月后乃可或附至道元年九月复夺所赐姓名时兼二人并居政府所云宰相及枢宻等字仍须删改庶不甚抵牾更详之也】帝于是赐李继捧姓赵名保忠授夏州刺史定难节度使以讨继迁管夏银宥五州继捧至镇数日上言继迁悔过归欵帝以为银州刺史西南巡检使继迁本无降心复诱戎人为冦
　　吕中曰保忠之再入夏台故地实赵普之谋也后保忠反与保吉合大为边患何普能知符彦卿之不可与兵权而不能知保忠之不可复归夏州耶田锡尝言李继迁不合与夏州又不合呼之为赵保吉其切中时事之膏肓乎
　　壬戌羣臣表三上尊号曰应运统天睿文英武大圣至仁明徳广孝皇帝不许宰相叩头固请终不许　上之即位也召华山隐士陈抟入见冬十月复诣阙帝益加礼重谓宋琪等曰抟独善其身不干势利所谓方外之士也在华山已四十余年度其年当百嵗自言经五代乱离幸天下承平故来朝觐与之语甚可聴因遣使送至中书琪等従容问抟曰先生得黙修养之道可以化人乎对曰抟山野之人于时无用亦不知神仙黄白之事吐纳养生之理无术可传于人假令白日上升亦何益于世主上龙顔秀异博达古今真有道仁圣之主也正君臣同徳兴化致治之秋勤行修练无出于此琪等表上其言帝益喜甲申赐抟号希夷先生令有司増葺所止台观帝屡与属和诗什数月遣还　癸巳岚州献一角兽徐等以为祥麟宰相宋琪等拜表称贺帝曰珍禽竒兽奚益于事方内大寜风俗淳厚此乃为上瑞耳琪等固请宣示凡瑞物六十三种并圗付史馆十一月丙寅亲飨太庙丁夘祀天地于南郊以宣祖配天而太祖配上帝従礼官扈蒙议也　癸酉以建州进士杨亿为秘书省正字时年十一亿七嵗能属文帝闻其名诏江南转运使张去华就试词艺遣赴阙连三日得对试赋五篇皆援笔立成帝深叹赏故有是命　十二月庚辰淮海国王钱俶徙封汉南国王　癸未赐京畿髙年帛　丁亥废岭南诸州采珠场自是唯商船互市及受海外之贡　壬辰立徳妃李氏为皇后故淄州刺史处耘之女也【考异后以太平兴国二年七月入宫至是立为皇后诏辞但云陇西李氏则未始封徳妃也按本传及防要等亦不载徳妃之号不知本纪何故云尔当考】　丙申赐京师大酺三日集开封府及诸军乐人迁四市货殖五方士女大防作山车旱船往来御道为鱼龙曼延之戏自乾元门前至朱雀门东西凡数里帝御丹鳯楼观酺召侍臣赐饮列坐畿甸耆老赐以酒食音乐杂发观者阗咽次日献歌诗颂赋者数十人
　　二年春正月丙辰以徳恭为左武卫大将军判济州封安定侯德隆为右武卫大将军判沂州封长宁侯右补阙刘防叟通判济州起居舎人韩俭通判沂州　癸亥翰林学士贾黄中等九人权知贡举帝谓宰相曰设科取士最为捷要近年籍满万余得无滥进者乎己巳诏自今诸科并令量定人数相参引试分科隔坐命官巡察监门谨视出入有以文字往复与吏为奸者寘之法私以经义相教者斥出科场伍保预知亦连坐进士倍加研覆贡举人勿以曽经御试不考而荐始令试官亲戚别试者凡九十八人又罢进士试律复贴经　权交州留后黎桓遣使来贡　乙未夏州李继迁诱杀都巡检使曺光实于葭芦川继迁自地斤泽之败转徙无常西人多归之渐以强大于是率众攻麟州使人绐光实期日防于葭芦川纳降光实信之且欲擅其功不与人谋至期从百骑赴之继迁所设伏兵尽起光实被害遂袭据银州　丙戌帝谓宰相曰朕览史书见晋髙祖求援于契丹遂行父事之礼仍割地以奉之使数百万黎庶陷于异域冯道赵莹位居宰辅皆遣令持礼屈辱之甚也契丹贪婪啗之以利可耳割地甚非良策朕毎思之不觉叹惋宋琪等奏曰晋髙祖遣冯道奉使张筵送之亲举酒洒涕曰达两君之命交二国之懽劳我重臣之彼穷塞息民继好宜体此懐勿以为愠也及道回有诗曰殿上一杯天子泣门前双节国人嗟方今亭鄣肃清生灵安泰皆由得制御之道恢复旧境亦应有时帝然之　禁増置寺观三月己未覆试礼部贡举人得进士须城梁颢等百
　　七十九人诸科三百一十八人并唱名赐及第唱名自此始【陈桱通鉴续编云始分三甲锡宴于琼林苑进士及第第一人授节度推官宠之以诗遂为定制】宰相李昉子宗谔参知政事吕蒙正从弟蒙亨盐鐡使王明子扶度支使许仲宣子待问举进士试皆入等帝曰此并势家与孤寒竞进縦以艺升人亦谓朕为有私也皆罢之青州人王从善应五经举年始逾冠自言通诵五经文注帝歴举本经试之其诵如流特赐九经及第面赐绿袍银带钱二万时左右献言尚有遗材壬戌复试又得进士洪湛等七十六人诸科三百二人并赐及第　遣知秦州田仁朗等将兵讨李继迁　江南民饥许渡江自占　夏四月乙亥朔遣使行江南诸州赈饥民及察官吏能否　丙子宴近臣于后苑赏花钓鱼张乐赐饮命赋诗习射自是嵗以为常　五月庚午中书门下奏谪官经赦者欲令归阙责其后效帝不许谓宰相曰朝廷致理当任贤良君子小人宜在明辨今海岛琼崖逺恶处甚多窜逐之臣郊禋以来岂不在念然此等务行崄巇若小得志即复结朋植党恣其毁誉如害羣之马岂宜轻议哉　六月戊子复禁盐酤　李继迁既杀曺光实遂围三族砦陷之帝大怒徴田仁朗下狱勘问贷死窜商州是月副将王侁等出银州北破悉利诸砦斩其代州刺史时郭守文与侁同领边事与知夏州尹宪击盐城诸蕃焚千余帐由是银麟夏三州蕃百二十五族悉内附户万六千余　秋七月庚申诏诸路转运使及诸州长吏専切督察知仓官吏等依时省视仓粟勿致毁败其有计度支用外设法变易或出粜借贷与民及转输京师如不省视而致损官粟者虽去官犹论如律　八月癸酉朔契丹命枢宻使耶律色珍为都统以讨女真　初廷美既得罪楚王元佐独申救之帝不聴廷美死元佐遂感心疾或经时不朝请【考异龙川别志言太宗将立元佐为嗣元佐坚辞欲立太祖之子由此遂废故当时以为狂按太祖二子徳昭卒于太平兴国四年八月徳芳卒于六年三月而元佐以七年七月出阁时大祖之子无在者矣元佐虽封卫王盖未尝有建储之议也九年正月廷美死元佐乃发狂固不縁辞位别志误矣司马光日记载宋敏求云廷美之贬元佐请其罪由是失爱日记盖得其实也】屡为残忍不守法度左右防过必加手刃仆吏过庭往往弯弓射之帝训诲甚厉皆不悛是嵗夏秋疾甚帝深以为忧九月疾小愈帝喜因降徳音庚戌重阳日赐近臣饮于李昉第召诸王宴射苑中而元佐以疾新起不预至暮陈王元佑等过之元佐谓曰汝等与至尊宴射而我不预是为君父所弃也遂发忿中夜闭媵妾縦火焚宫迟明烟焰未止帝意火必元佐所为也令摄赴中书遣御史按问置巨杖于前元佐恐惧具对以实帝遣入内都知王仁睿谓曰汝为亲王富贵极矣何凶悖如是国家典宪我不敢私父子之情于此絶矣元佐无以对陈王元佑已下洎宰相近臣号泣营救帝涕泗谓曰朕毎读书见前代帝王子孙不率教者未尝不扼腕愤恨岂知我家自有此事朕为宗社计断不舍之遂下制废为庶人均州安置丁巳琪等帅百官伏閤拜表乞留元佐京师诏不许表三上乃许之元佐行至黄山召还寘于南宫使者监防不通外事王府官僚皆请罪帝曰朕教训犹不从岂汝等所能賛导耶并释不问【考异李焘曰冦凖通判郓州得召见太宗谓曰知卿有深谋逺虑试与朕决一事今中外不惊动此事已与大臣议之矣凖请示其事太宗曰东宫所为不法他日必为桀纣之行欲废之则东宫亦自有兵甲恐因而招乱凖曰请某月日令东宫于某处摄行礼其左右侍卫皆令从之陛下搜其宫中果有不法之事俟还而示之隔下左右勿令入而废之一黄门力耳太宗以为然及东宫出因搜其宫中得淫刑之器有剜眼挑筋摘舌等物还而示之东宫服罪遂废之选立章圣为太子自是太宗眷注益厚此张唐英所着仁宗政要冦凖传所载也传闻谬误一至此盖因废元佐事耳淳化三年十月罢恭孝太子元僖册礼则縁惑嬖妾张氏初无淫刑事也唐英书世多有之谬误不独此不可不辨】　右羽林统军周保权卒　虞部郎中知制诰郑人韩丕有文行朝廷称为长者然诰命应用伤于稽缓一夕须诏书甚急丕停笔既久问索旧草吏以本典扃户出宿不可搜检丕乃破锁取出改易而进宰相宋琪性褊急常加督责或申以谐谑丕不能平中书舍人王祐以前辈负气多凌辱面折之乃表求外任闰月甲戌丕罢知虢州　乙未禁邕管杀人祭及僧置妻孥　冬十月辛丑朔帝录系囚决事至日旰近臣諌以劳苦过甚帝曰狱讼平允朕意深以为适何劳之有因谓宰相曰或云有司细故帝王不当亲决朕意则异乎此若以尊极自居则下情不得上达矣　丙午以天竺僧天息灾施获法天并为朝请大夫试鸿胪少卿　己酉汴河主粮胥吏坐夺漕军口粮断腕徇于河畔三日斩之　十一月辛夘诏自今京官幕职州县官有丁父母忧者并放离任常参官奏闻待报　十二月庚子朔日有食之　丙辰宋琪柴禹锡免时知广州徐休复宻奏广南转运使王延范谋为不轨且言其依附大臣无敢摇动帝将遣使按鞫延范琪妻髙氏疎属也防琪禹锡入对帝问延范何如人琪未知其端盛称延范强明忠干禹锡亦以为言帝意琪等交通不欲暴其状止以琪诙谐无大臣体禹锡不能输诚奉公故罢其政柄琪守刑部尚书禹锡左骁卫上将军因谓李昉等曰朕于大臣岂容易进退琪为宰相乃请居卢多逊旧第不避恶名与钟离意何相逺耶中书枢宻朝廷政令所出治乱根本系焉当各竭公忠以副任用人谁无姻故之情茍才不足称不若遗之财帛耳朕亦有旧人若果无可取未尝假以名器也卿等其戒之　时调福建输鹤翎为箭羽一翎直至数百钱民甚苦之龙溪主簿王济以便宜谕民取鹅翎代输驿奏其事因诏旁郡悉如济所陈　南康军大雨雪江水冰可胜重载　是嵗议用兵契丹诏谕髙丽令发兵西防教坊使郭守忠求外任帝不许赐以束帛
　　富弼曰太宗可谓圣徳矣躬勤治道不务宴乐乐工之长求外任止赐束帛不惟専忧民之意能节所好亦不枉费财物过宠小人也
  </div>
  <div class="pagination">
   <a href="资治通鉴后编_page2.html">
    上一页
   </a>
   <a href="资治通鉴后编.html">
    1
   </a>
   <a href="资治通鉴后编_page2.html">
    2
   </a>
   <span class="current-page">
    3
   </span>
   <a href="资治通鉴后编_page4.html">
    4
   </a>
   <a href="资治通鉴后编_page5.html">
    5
   </a>
   <a href="资治通鉴后编_page6.html">
    6
   </a>
   <a href="资治通鉴后编_page7.html">
    7
   </a>
   <a href="资治通鉴后编_page8.html">
    8
   </a>
   <span>
    ...
   </span>
   <a href="资治通鉴后编_page4.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
