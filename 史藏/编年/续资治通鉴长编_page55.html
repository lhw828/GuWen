<!DOCTYPE html>
<html>
<head>
    <meta charset="UTF-8">
    <title>续资治通鉴长编 - 第 55 页/共 607 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续资治通鉴长编 - 第 55 页/共 607 页</h1>
    <div class="content">　　六月丙午，罢中元、下元张灯。
　　太仆少卿张洎上疏言边防曰：
　　夫御戎之道有三策焉，前代圣贤论之详矣。缮修城垒，依凭险阻，训戎，聚谷，分屯塞下，来则备御，去则勿追，策之上也。偃革櫜弓，卑辞厚礼，降王姬而通其好，输国货以结其心，虽屈万乘之尊，暂息三边之戍，策之次也。练兵选将，长驱深入，拥戈鋋而肆战，决胜负于一时，策之下也。
　　国家自戎马生郊，边防受敌，兵连祸结，属载于兹。邯郸致蹂践之虞，上谷失藩篱之固。飞刍挽粟，千里而遥，丁壮毙于转输，膏血涂于原野。尚赖圣君宵旰，广运神谋，自今夏以来，方隅稍定，糇粮以济，城邑粗安。然而敌人之情，变诈难测。或虑朔风渐劲，塞草具腓，乘大漠之苦寒，率穹庐之族类，南下燕、赵，复恣凭陵，则善败之机，未可量也。况河朔之地，杼柚其空，邑里邱墟，黎元荡析，倘后日之战，复有杀将覆军之祸，则赵、魏、镇、定，畴能守之？人心一摇，天下事去矣。国家素失蓟北之险，亡控守之处，是上策不举也；屯兵平原，与匈奴转战，劳弊已甚，胜负未定，是下策不足恃也。审矩天下之形势，忧患未已，唯与之通好，或可解纷。今山东诸侯，近不交战，访闻匈奴已还其庭，宜因此举通和之策。
　　夫屈伸变化，与道污隆，转危就安，圣人之务也。昔高祖奋布衣，起丰沛，诛暴秦，灭强楚，不五、七年平定天下。出师朔野，因于白登，爰从说士之辞，遂举和亲之策。迨至文、景，乘先代之业，开太平之基，至道兴行，兆民胥悦，海内田赋三十而税一，太仓之米红腐而不可食，内府之钱贯朽而不可校，巍巍功业，与三代比崇。及其火照甘泉，军屯细柳，则饰宗室之女出娉单于【七】。夫以高帝之雄材，文、景之淳化，岂力不足而德不至耶？而与之通者，盖视彼为不足较耳，安肯耗竭中国，为无用之举，伤害仁义，致彼此争锋乎？观典策之遗文，审安危之大计，惟圣人能之。结好息民，正在今日，倘或上天悔祸，异俗怀仁，奉大国之欢盟，息边城之烽燧，诚宗社之福也。
　　夫盛衰之理有数存焉，圣人因之以定其业。昔者隋季板荡，唐室勃兴，高祖、太宗肇升天位，英、卫、房、杜为佐命之雄。颉利可汗遽犯京邑，太宗躬枉车驾，以敦其夙好，广输财货，以厌其贪心。岁月荐更【八】，戎人寖弱，李靖数万之觽，擒而灭之。此王者蒙垢候时，歼强敌之明效也。
　　今契丹嬖臣擅轴，牝臸司晨，单于幽闭，权归母后，于越强大，处于嫌疑，部族之觽虽繁，攻夺之形已兆，滔天猾夏【九】，极恶穷凶。以人事言之，则岁纪未周，冒顿之谋必兴于敌帐矣。国家暂时降屈，以济艰屯，而取乱侮亡，其则何远？若契丹凭恃种落，张皇侵暴，逆天悖理，不奉绥怀，然圣人屈己济物之诚【一○】，已彰于天下矣。
　　秋七月丁酉，以御制诗文四十一卷藏于秘阁。
　　八月癸卯朔，秘书监李至与右仆射李昉、吏部尚书宋琪、左散骑常侍徐铉及翰林学士、诸曹侍郎、给事、谏议、舍人等，秘阁观书。上闻之，遣使就赐宴，大陈图籍，令纵观。翌日甲辰，又诏权御史中丞王化基及三馆学士并赐宴秘阁。先是，遣使诣诸道，购募古书、奇画及先贤墨迹，小则偿以金帛，大则授以官。数岁之间，献图籍于阙下者不可胜计，诸道购得者又数倍。乃诏史馆尽取天文、占候、谶纬、方术等书五千一十卷，并内出古画、墨迹一百一十四轴，悉令藏于秘阁。图籍之盛，近代所未有也。
　　乙巳，令左藏库籍所掌金银器皿之属，悉毁之。有司言中有制作精巧者，欲留以备进御。上曰：「将焉用此？汝以奇巧为贵，我以慈俭为宝【一一】。」卒皆毁之【一二】。左正言、直史馆谢泌贺曰：「圣意如是，天下大幸。」上性节俭，退朝常着华阳巾，布褐、紬绦，内服惟絁绢，咸屡经澣濯，乘舆给用之物，无所增益焉。
　　癸亥，李至上疏言：「晋、宋以来，皆有秘阁之号，设于禁中。唐室陵夷，斯因流荡。陛下运独见之明，下维新之诏，复建秘阁，以藏奇书，总髃经之博要，资乙夜之观览，斯实出于宸心，非因臣下之建议也。况睿藻宸翰，盈溢编帙【一三】，其所崇重，非复与髃司为比。然自创置之后，载经寒暑，而官司所处，未有定制。望降明诏，令与三馆并列，□其先后，着为永式。其秘书省既无书籍，元隶京百司，请如旧制。」上可其奏，列秘阁次于三馆。
　　丁卯，以起居舍人、直史馆吕佑之等分直昭文馆，太子中允和厢直集贤院。先是但有直史馆，于是始备三馆之职。厢，岘之弟也。
　　九月戊寅，以乡贡进士吕蒙叟为郾城县主簿，蒙庄楚邱县主簿，蒙巽沈邱县主簿，皆宰相蒙正诸弟，从其请而命之。初，蒙正父龟图多内宠，与妻刘氏不睦，并蒙正出之，颇沦踬窘乏，刘亦誓志不嫁。及蒙正始仕，乃迎二亲同居异室，奉养并至云。
　　崇仪副使郭载言：「臣前任使剑南，见川、峡富人多招赘貋，与所生子齿，富人死，即分其财，故贫人多舍亲而出赘，甚伤风化而益争讼，望禁之。」诏从其请。
　　冬十月乙巳，以同州观察推官钱若水为秘书丞、直史馆。若水，文敏之子也。初佐同州，知州性褊急，数以匤臆决事不当，若水固争不能得，辄曰：「当赔俸赎铜耳。」已而奏案果为朝廷及上司所驳，州官皆以赎论，知州媿谢，然终不改，前后如此数矣。
　　有富民家小女奴逃亡，不知所之，女奴父母讼于州，命录事参军鞫之。录事尝贷钱于富民不获，乃劾富民父子数人共杀女奴，弃尸水中，遂失其尸，或为首谋，或从而加害，罪皆应死。富民不胜拷掠，自诬服。具狱上州官审覆，无反异，皆以为得实。若水独疑之，留其狱，数日不决。录事诣若水厅事，诟之曰：「若受富民钱，欲出其死罪耶？」若水笑谢曰：「今数人当死，岂可不少留，熟观其狱词耶？」留之且旬日，知州屡促之，不能得，上下皆怪之。若水一旦诣知州，屏人言曰：「若水所以留其狱者，密使访求女奴，今得之矣。」知州惊曰：「安在？」若水因密送女奴于知州，乃垂帘引女奴父母问曰：「汝今见女，识之乎？」对曰：「安有不识也！」即从帘中推出示之，父母泣曰：「是也。」乃引富民父子悉破械纵之，其人号泣不肯去，曰：「微使君赐，则某族灭矣。」知州曰：「推官之赐，非我也。」其人趋谢若水，若水闭门拒之，曰：「知州自求得之，我何与焉。」其人不得入，绕垣而哭，倾家赀以饭僧，为若水祈福。知州以若水雪冤死者数人，欲为之论奏其功。若水固辞曰：「若水求狱事正，人不冤死，其论功非本心也。且朝廷若以此为若水功，当置录事何地耶？」知州叹服曰：「如此，尤不可及矣。」录事诣若水叩头愧谢，若水曰：「狱情难知，偶有过失，何谢也。」于是远近翕然称之，上亦闻其名。会枢密直学士寇准荐若水文学高第，召试学士院，面命以此官。
　　乙丑，赐知白州蒋元振绢三十疋，米五十石。元振江东人，清苦厉节，亲属多贫，不能赡养【一四】，闻岭南物贱，因求其官，寄家于潭州，尽留俸禄供给，元振啜菽饮水，缝纸为衣。颇以简易为政，民甚便之。秩满迁，转运使乞留，凡七、八年不得代。采访使言其状，上嘉叹久之，故有是赐。
　　丙寅，又赐知郓州须城县姚益恭绢三十疋，粟二十石。益恭，临济人，初为兴国军判官，以清干闻。召赴阙，老幼千余人遮道，不得发，至有涕泣者，益恭逮夜开城门遁去。其在须城，鞭朴不用，境内大治。民数千人三遮转运使乞留，相率如浮屠宫饭僧以邀福，愿益恭来代。采访使言其状，故有是赐。
　　初，枢密副使张齐贤微时丧其父，依河南府佐史张怀信，乃克葬。及贵，常兄事之，乡里推其笃行，赵普因是力荐之。于是齐贤上言，以怀信为兄，诏授郑州司马。
　　上遣殿直张明至定州，谕都部署李继隆曰：「若敌复入寇，朕当亲讨，卿勿以为虑。」继隆上奏曰：「建侯行师，乃国家之旧制，临阵忘死，亦臣子之常规。岂有身握重权，坐食丰禄，不念扞城而御侮，更烦清跸以省方。夙夜自思，启处无措。伏自北戎肆孽，边邑多虞，陛下不以臣治兵乏谋，任以疆事，臣敢不讲求军志，震耀戎容，奉扬天声，以遏外侮。然臣奉辞之日，曾沥愚衷，诚以蜂蚁之妖，必就鲸鲵之戮，臣子之分，死生以之，望不议于亲巡，庶靡劳于天步。今日遽聆圣诲，将决龙行，长驱组练之师，徐按和銮之驭，宣威朔野，问罪穹庐。且一人既行，百司景从，千乘万骑，雷动风趋，郡县供馈以斯勤，驿传驱驰而甚远。况乃穷荒残孽，绝漠微妖，责在帅臣，决期殄戮，臣虽驽弱，誓死为期。仰望鸿慈，特寝兹议。」是岁，契丹亦不敢大为边患云。
　　十一月丁丑，知安州、侍御史李范上言：「故殿中丞、通判州事金行成【一五】，本高丽人，宾贡举进士中第。高丽国王表乞放还，行成自以筮仕中朝，思有以报，不愿归本国。父母垂老，在海外，旦暮思念之，恨禄养弗及，命画工图其像置于正寝，行成与妻更居旁室，晨夕定省上食，未尝少懈。行成疾且革，召臣及州官数人至其卧内，泣且言曰：『外国人仕中朝为五品官，佐郡政，被病且死，无以报主恩，瞑目于泉下亦有余恨。二子宗敏、宗讷皆幼，家素贫，无他亲可依，行委沟壑矣。』行成既死，其妻誓不嫁，养二子，织履以自给，臣窃哀之。」诏以宗敏为太庙斋郎，礼部即与收补，俾安州月以钱三千、米五石给其家，长吏常岁时存问，无令失所。
　　十二月，时髃臣升殿奏事者，既可其奏，皆得专达于有司，颇容巧妄。左正言、直史馆谢泌请自今凡政事送中书，机事送枢密院，财货送三司，覆奏而后行。辛酉，诏从泌请，遂着为定制。中外所上书疏亦如之。
　　大理寺丞王济为刑部详覆官，屡上封事。会遣使提总诸道茶、盐、酒税，且察访民间利病及吏治能否，上顾问左右：「刑部有好言事者为谁？」左右以济对，上即授之。既踰月，改命通判镇州。牧守多勋旧武臣，倨贵陵下，济未尝挠屈。戍卒颇恣暴不法，夜或焚民舍为盗，一夕报有火，济部壮士数十潜往觇伺，果得数辈并所盗物，即斩之，驰奏其事，上大喜。都校孙进使酒无赖，殴折人齿，济不俟奏，杖决送阙下，军府畏肃。连三诏褒銟焉。
　　注　　释
　　【一】目为馆驿「目」原作「因」，据宋本、宋撮要本及宋史卷四八八交址传、长编纪事本末卷一二交趾内附改。
　　【二】自言近岁与蛮寇接战「岁」原作「日」，据同上书改。
　　【三】或自歌劝酒「歌」下原衍「以」字，据同上书删。
　　【四】历级而升「级」原作「阶」，据宋本、宋撮要本及职官分纪卷四九勋官改。
　　【五】以兵部郎中孔承恭为太常少卿「太常」下原有「寺」字，据宋本、宋撮要本及本编文例删。
　　【六】于是父子又同日面赐章服「面」原作「而」，据同上书改。
　　【七】则饰宗室之女出娉单于「娉」原作「嫁」，据各本改。
　　【八】岁月荐更「荐」原作「若」，据宋本、宋撮要本改。
　　【九】滔天猾夏「猾」原作「滑」，据宋本、宋撮要本改。阁本作「草菅人命」。
　　【一○】然圣人屈己济物之诚「然」原作「于」，据宋本、宋撮要本、阁本改。
　　【一一】汝以奇巧为贵我以慈俭为宝「巧」、「慈」二字原脱，据宋本、宋撮要本补。
　　【一二】卒皆毁之「卒」原作「令」，据宋本、宋撮要本、阁本改。
　　【一三】盈溢编帙「编」原作「缣」，据宋本、宋撮要本及宋会要职官一八之四八改。
　　【一四】不能赡养「赡」原作「膳」，据宋本、宋撮要本改。
　　【一五】故殿中丞通判州事金行成「殿中」下原脱「丞」字，据同上书补。
续资治通鉴长编
卷三十二
卷三十二
　　起讫时间 起太宗淳化二年正月尽是年十二月
　　卷　　名 续资治通鉴长编卷三十二
　　帝　　号 宋太宗
　　年　　号 淳化二年（辛卯，991）
　　全　　文
　　春正月，先是供奉官、殿直有四十年不迁者，乙酉，始置内殿崇班在供奉官之上，左右侍禁在殿直之上，差定其奉给，以次授之。改殿前承旨为三班奉职，端拱中置借职承旨，于是改为三班借职。旧有文班承旨，率以贡举有材武、试弓箭中选者为之，端拱后各迁秩，或物故，因不置。
　　上尝与近臣论将帅，因言：「前代武臣，难为防制，苟欲移徙，必先发兵备御，然后降诏。若恩泽姑息，稍似未篃，则四方藩镇，如髃犬交吠。周世宗时，安审琦自襄阳来朝，喜不自胜，亲幸其第。今且无此事也。」吕蒙正曰：「上之制下，如臂使指，乃为合宜。倘尾大不掉，何由致理！」上曰：「今之牧伯，至于士卒，尽识朕意，苟稍闻愆负，固无矜恕之理，所以人人各务检身也。」王沔曰：「周李谷以宰相招讨淮南，卒无显效。」上曰：「朕当时在兵间，备睹之矣。谷但深居高处，列校稀见其面，苟见之，则直省吏揖而进，以介胄之士为趋揖之容，甚簄阔也。当拔寨之际，非李重进以劲卒援之，几狼狈矣。」
　　二月，上修正殿，颇施彩绘，左正言、直史馆谢泌上疏谏。癸丑，命悉去彩绘，涂以赭垩。
　　丁巳，凉州观察使、判雄州事刘福卒，赠太傅、忠正节度使。福武人，不知书，御下有方略，为政简易，人甚便之。在雄州五年，境内宁谧，百姓遮转运使，愿追述治迹，以其状闻，诏许立遗爱碑于牙门外。福既贵，诸子尝劝福建大第，福怒曰：「我受禄甚厚，足以僦舍庇汝曹，固当以身许国，未有尺寸之效以报恩，岂可营居第为自安计乎！」卒不许。没后，上闻其言，以白金五千两赐其子，令市宅以居焉。
　　三司尝建议剑外赋税轻，诏监察御史张观乘传按行诸州，因令稍增之。观上疏言：「远民易动难安，专意抚之，犹虑其失所，况增赋以扰之乎？设使积粟流衍【一】，用输京师，愈烦漕挽之力，固不可也。分兵就食，亦非安全之策，徒敛怨于民，未见国家之利。」上深然其言【二】，因留不遣。
　　其后，观复上疏言：「臣凭借光宠，备位风宪，每遇百官起居日，分立于庭，司察不如仪者举奏之，因见陛下天慈优容，多与近臣论政，德音往复，颇亦烦劳。至于有司职官，承意将顺，簿书丛脞，咸以上闻，岂徒亵□至尊，实亦轻紊国体。况帝王之道，动则左史书之，言则右史书之，列于缃素，垂为轨范，不可不谨也。若夫方今之急者，匈奴未灭，边鄙犹耸，阴阳未序，仓廪犹虚，淳朴未还，奢风尚炽，县道未治，逋逃尚多，刑法未措，禁令犹密，坠典未复，封祀犹阙，凡此数者，朝廷之急务也。诚愿陛下听断之暇，宴息之余，体貌大臣【三】，与之扬搉，使沃心造膝，极意论思，则治体化源，何所不至。
　　臣又尝读唐史，见贞观初始置崇文馆，命学士耆儒更直互进，听朝之隙，则引入内殿，讲论文义，商搉时政，或日旰忘倦，或宵分始罢，书诸信史，垂为不朽。况陛下左右前后皆端士伟人，幸望端拱凝旒，收视反听，释循常之务【四】，养浩然之气，深诏近臣【五】，阐扬真风，上为祖宗播无疆之休，下为子孙建不拔之业，自然成、康、文、景不独专美于昔时，尧、舜、禹、汤自可追踪于今日。与夫较量金谷，剖析毫厘，以有限之光阴，役无涯之细务者，安可同年而语哉！」上览而善之，召赐五品服，以为度支判官。
　　闰二月，以郑文宝为陕西转运使【六】，许便宜从事，恣用库钱。会岁歉，文宝诱豪民出粟三万斛，活饥者八万六千余人。
　　戊寅，秘书监李至进新校御书三百八十卷，上因从容谓之曰：「人之嗜好，不可不戒。不必远取前古，秖如近世符彦卿，累任节镇，以射猎驰逐为乐，于是近习窥测其意，争献鹰犬，彦卿悦而假借之，其下因恣横侵扰。故知人君当澹然无欲，勿使嗜好形见于外，则奸佞无自入焉。朕年长，他无所爱，但喜读书，多见古今成败，善者从之，不善者改之，斯已矣。」至拜舞称贺。
　　庚辰，以瀛州防御使安守忠知雄州。守忠尝与僚属宴饮，有军校谋变，衷甲及门。阍吏狼狈入白，守忠言笑自若，徐顾坐客曰：「此辈酒狂耳！」实时擒获，人颇服其量。
　　己丑，诏：「京城无赖辈相聚蒱博，开柜坊，屠牛马驴狗以食，销铸铜钱为器用杂物，令开封府戒坊市，谨捕之，犯者斩，匿不以闻及居人邸舍僦与恶少为柜坊者同罪。」
　　是月，命翰林学士贾黄中，苏易简干当差遣院，李沆同判吏部流内铨。学士领外司，自此始也。（史臣梁周翰论其失当，今不取。）
　　内出御制飞天蛾、大海求明珠二碁势，示三馆学士，皆不能晓。上召中使裴愈授以指要，史馆修撰范杲等相率上表称谢。
　　三月己巳，上以岁旱蝗，手诏吕蒙正等曰：「元元何罪！天谴如是，盖朕不德之所致也。卿等当于文德殿前筑一台，朕将暴露其上，三日不雨，卿等共焚朕以答天谴。」蒙正等皇恐谢罪，匿诏书。翌日而雨，蝗尽死。
　　先是，上召近臣问时政得失，枢密直学士寇准对曰：「洪范天人之际，其应若影响【七】。大旱之证，盖刑有所不平。顷者祖吉、王淮皆侮法受赇，赃数万计。吉既伏诛，家且籍没，而淮以参知政事沔之母弟，止杖于私室，仍领定远主簿。用法轻重如是，亢暵之咎，殆不虚发也。」上大悟，明日见沔，切责之。
　　是月【八】，翰林学士宋白等上新定淳化编敕三十卷。
　　夏四月庚午朔，诏罢端州岁贡石砚。
　　辛巳，以枢密副使张齐贤、给事中陈恕并参知政事，宣徽北院使、签书枢密事张逊为枢密副使，枢密直学士温仲舒、寇准并为枢密副使，枢密副使张宏罢为吏部侍郎。宏懦谨，无他策略。居内庭，见胥吏必先劳揖。性吝啬，好聚蓄。不为时所重。
　　度支使李惟清为盐铁使。惟清尝以帐式奏御，上曰：「费用若此，民力久何以堪！曷由简省，即便裁度。」惟清曰：「比开宝、兴国之际，其数倍多。鴜以边事未宁，屯兵至广，臣观将帅，诚未得人。臣闻汉有卫青、霍去病，唐有郭子仪、李晟，西戎北敌望而畏之。如此，则边事息而支用减矣。望国家精择将帅，以有威名者护塞，庶节费用。」上曰：「此一时也，彼一时也。今之玁狁，髃觽变诈，与古不同。朕每计之，自有成算。至于选用将帅，亦须深体今之机宜。如韩、彭虽古名将，若以彼时之见，便欲制今之敌，亦恐不能成功名。今纵得其人，未可便如往时，委之能成功业。此乃机事，卿所未悉。」
　　初，赵普出守西洛，吕蒙正以□简自任，王沔怙恩招权，政事多决于沔。沔先与张齐贤同被进擢，掌枢务【九】，颇不睰。齐贤出守代州，沔遂为副使。参知政事陈恕筦盐铁，性苛察，亦尝与沔忤。于是，齐贤与恕并在中书，沔心不自安，虑髃官有以中书旧事告齐贤等。己丑，左司谏、知制诰王禹偁上言：「请自今髃官诣宰相及枢密使，并须朝罢于都堂请见，不得于本厅延揖宾客，以防请托。」沔喜，即白上施行之，仍令御史台宣布中外。
　　左正言、直史馆谢泌上言，以为：「如此，是疑大臣以私也。书云：『任贤勿贰，去邪勿疑。』张说谓姚崇外则簄而接物，内则谨以事君，此真得大臣之体。今天下至广【一○】，万几至□，陛下以聪明寄于辅臣，苟非接见髃官，何以悉知外事！若令都堂候见，则髃官请见【一一】，咨事无时，是大臣常须有执事于都堂，无解衣之暇。古人有言曰：『疑则勿用，用则勿疑』。若政在大夫，禄去公室，国祚衰季，强臣擅权，当此之时，可以为虑。今陛下鞭挞宇宙，总揽豪杰【一二】，朝廷无巧言之士，方面无姑息之臣，礼乐征伐自天子出。书云：『无偏无党，王道荡荡。』今日之谓也。奈何疑执政大臣，为衰世之事乎！昔孔光不言温室中木，顾雍封侯三日，家人不知，谢安石对客围碁，捷书至而客不觉，大臣当谨密如此，虽妻子犹不得闻，况他人乎！使非其人，当斥而去之，既得其人，任之以政，又何疑也！设若杜公堂请谒之礼，岂无私室乎？塞相府请求之门，岂无他径乎？此非陛下推赤心以待大臣，大臣展四体以报陛下之道也。王禹偁识量庸浅，昧于大体，妄率胸臆以蔽聪明，狂躁之言，不可行用。」上览奏嘉叹，即命追还前诏，仍以泌所上表送史馆。（国初，不喜人附会权势，故大臣不于私第见客，百官亦罕造门，只诣中书请谒，日不下百辈。宰相动至午际不得就食，敕牒或未印署，堆积几案，政事停壅，其中干以私者盖十八九。议者以禹偁所论不为不当，但病其须于政事堂邀宰相相见为难尔。此据章德象会要，王珪因之，当考。）
　　五月乙巳，复置折博仓。（折博仓即折中仓也，端拱二年九月初置，寻以岁旱中止，今仍复之。）
　　左正言谢泌数奏章论时政得失，上嘉其忠荩。丙辰，擢左司谏，赐金紫，□钱三十万【一三】。泌一日得对便殿，上复面加赏激【一四】，泌谢曰：「陛下从谏如流，故臣得以竭诚。昔唐末有孟昭图者朝上谏疏，暮不知所在。前代如此，安得不乱！」上动容久之。
　　六月甲戌，忠武节度使、同平章事潘美卒，赠中书令，谥武惠。
　　乙酉，汴水决浚仪县，坏连堤【一五】，泛民田。上昧旦乘步辇出干元门，宰相、枢密使迎谒于路，上谓曰：「东京养甲兵数十万，居人百万，转漕仰给在此一渠水，朕安得不顾！」车驾入泥淖中，行百步，从臣震恐，殿前都指挥使戴兴叩头恳请车驾回【一六】，兴遂捧承步辇出泥淖中。诏兴督步卒数千塞之。日未昧，而堤岸屹立，水势遂定，始就次，太官进膳，亲王、近臣皆泥泞沾衣。知县事宋炎亡匿不敢出，上特赦其罪。
　　丁亥，诏右正言、直史馆王世则，殿中丞、直史馆王旦、张复，殿中丞、直集贤院程宿，赞善大夫、史馆检讨、兼秘阁校理杜镐，秘书郎、直史馆李宗谔等，检讨皇太子、亲王、皇族、后族等故事。仍令史馆修撰贾黄中等编录进呈。复，开封人也。
　　都官员外郎、知杂事范阳张郁【一七】上言：「正衙之设，谓之外朝。髃臣辞见及谢，皆先诣正衙，见讫，御史台具官位姓名以报，合门方许入对，此国家旧制也。自干德以后，始诏先赴中谢，后诣正衙，至今有司遵行。而文武官中谢、辞见之后，多不即诣正衙，致朝纲之隳废。欲望自今内外官中谢后，次日并赴正衙【一八】。内诸司遥领刺史者，及合门通事舍人已上新授者，皆同百官例，并赴正衙辞、谢。出使急速，免衙辞者，亦须具状报台【一九】，违者罚一月俸。」
　　郁又言：「案令式，每假日，百司不奏事。陛下忧勤万机，虽遇旬假，亦亲听断【二○】。迩来文武百官，多就假日辞、谢，贵就便坐【二一】，以免舞蹈之仪。望自今假日除内职及将校【二二】，合门不得引接辞、谢，其受急命者，不在此限。」
　　又言：「内殿起居，百官皆露立于廊庑之下。望自今前一日设幕次于合门外，及复令御史重戴。」诏皆从之。重戴者，大裁帽之遗象也，本岩叟野夫之服，以帛为之，后魏文帝自云中徙代以赐百僚。国初，但御史服之，其后，诏两省及尚书省五品以上皆服，枢密、三司使副则否。（太宗初即位，申严正衙辞谢之制，张郁自今犹以为言，岂太平兴国之诏盖未施行故耶？当考。）
　　秋七月己亥，上谓三司使李惟清等曰：「夫货财所以济用度，或取之不以其道，违朕惠养庶民之意，岂能召和气乎！当共务均节，无致厚敛于下。」（己亥，初二日也。本纪专著上语，不因他事。实录无之。宝训则以此语系之端拱二年二月李惟清请调河南民运粮之后，不知宝训何据？然宝训于年月先后，或多不得其实，本纪又专著此，必不妄，今从之。）
　　李继迁闻翟守素将兵来讨，恐惧，奉表归顺。丙午，授继迁银州观察使，赐以国姓，名曰保吉【二三】。赵保忠又荐其亲弟继冲【二四】，上亦赐姓，改名保宁，授绥州团练使。封其母罔氏西河郡太夫人。（王禹偁草继迁制词【二五】。）
　　先是，祠祀文命著作局官属临事撰进，多不合典礼。秘书监李至撰成数百道，号正辞录，凡三卷，以进，诏永为定式。
　　八月丁卯朔，诏两浙诸州，先是钱俶日，募民掌榷酤，酒醨坏，吏犹督其课，民无以偿，湖州万三千三百四十九瓶，衢州万七千二百八十三瓶，台州千一百四十四石，越州二千九百四石七斗，并毁弃之，勿复责其直。
　　上钦恤庶狱，虑大理、刑部吏舞文巧诋，己卯，置审刑院于禁中，以枢密直学士李昌龄知院事，兼置详议官六员。凡狱具上奏者，先由审刑院印讫【二六】，以付大理寺、刑部断覆以闻，乃下审刑院详议，中覆裁决讫，以付中书，当者即下之，其未允者，宰相复以闻，始命论决。鴜重谨之至也。（会要称：法官议覆居道安狱，依违卤莽，皆坐迁谪，因置审刑院。今实录八月己卯初置审刑院，己卯，十二日也。九月戊戌，王禹偁等始免官，戊戌，初二日也。先后或失其序，岂禹偁等系狱二十余日乃论决耶？不然，会要误也。今但依实录所书，更须考之。司马光记闻称赵普出镇，太宗患中书权太重，且事繁，宰相不能悉领理，向敏中时为谏官，上言请分中书刑房置审刑院。按实录、向敏中虽以左司谏知制诰，初不闻有此议，国史及他书亦弗载，不知光何所据也。且置审刑院，其意不过钦恤庶狱耳，岂能分中书权，省其事耶？疑此说或误，更须考之。杨亿谈苑但云「审刑院本中书刑房，宰相所领之职，于是析出」，亦不云中书权太重故也。）
　　丁亥，□州言戎人七十三户四百余口内附。上因谓近臣曰：「国家若无外忧，必有内患。外忧不过边事，皆可预防。惟奸邪无状，若为内患，深可惧也。帝王用心，常须谨此。」
　　九月丁丑，户部侍郎、参知政事王沔，给事中、参知政事陈恕，并罢守本官。初，给事樊知古屡任转运使，甚得时誉，及为户部，频以职事不治，诏书切责，名益减。雅与恕亲善【二七】，上每言及计司事有乖违者，恕具以告之，欲令知古尽力。知古后因奏对，遂自解。上问知古：「何从得此？」知古曰：「陈恕告臣。」上怒恕泄禁中语，疾知古轻脱，□知古皆罢之。沔以弟淮故，数为枢密副使寇准所诋，上亦寤沔任数好诈，非廊庙器，遂与恕同日俱罢。沔奉诏，见上，涕泣不愿离左右，不数日，须鬓皆白。
　　上尝谓近臣曰：「屡有人言储贰事，朕颇读书，见前代治乱，岂不在心！且近世浇薄，若建立太子，则宫僚皆须称臣。宫僚职次与上台等，人情之间，深所不安。盖诸子冲幼【二八】，未有成人之性，所命僚属，悉择良善之士，至于台隶辈，朕亦自拣选【二九】，不令奸险巧佞在其左右。读书听书，咸有课程，待其长成，自有裁制。何言事者未谅此心耶？」于是左正言、度支判官宋沆等五人伏合上书【三○】，请立许王元僖为皇太子，词意狂率，上怒甚，将加窜殛，以惩躁妄。而沆又宰相吕蒙正之妻族，蒙正所擢用，己亥，制词责蒙正以援引亲昵，窃禄偷安，罢为吏部尚书。
　　初，温仲舒与蒙正同年登第，情契笃密。仲舒前知汾州，坐私监军家婢，除籍为民，穷栖京师者屡年，蒙正在中书，极力援引，遂复籍。及骤被任遇【三一】，反攻蒙正，蒙正以之罢相，时论丑之。
　　命左仆射李昉兼中书侍郎，参知政事张齐贤为吏部侍郎，并平章事。
　　翰林学士贾黄中、李沆并为给事中、参知政事。沆初判吏部铨，因侍曲宴，上目送之曰：「李沆风度端凝，真贵人也。」不数月，遂与黄中俱蒙大用。
　　上尝召见黄中母王氏【三二】，命坐，谓曰：「教子如是，真所谓孟母矣。」作诗赐之，颁赐甚厚。
　　庚子，以右谏议大夫、权御史中丞王化基为御史中丞。化基尝慕范滂揽辔澄清之志，献澄清略，言五事。
　　其一复尚书省，曰：「国家立制，动必法天，并建官属，以尊王室。且尚书省上应天象，对临紫垣，六卿拟喉舌之官，郎吏应星辰之位【三三】，斯实干文昭著，政事具明。方今省曹之名，未称朝廷之盛。夫三司使额【三四】，乃近代权制，判官、推官、勾院、开折、磨勘、凭由、理欠、孔目、勾押前行后行，皆州郡官司吏局之名也。臣今请废三司，止于尚书省设六尚书分掌其事。废判官、推官，设郎官分掌二十四司及左右司公事，使人掌一司。废孔目、勾押前行后行为都事、主事、令史、书令史。废勾院、开折、磨勘、凭由、理欠等司【三五】，归比部及左右司。如此，则事益精详，且尽去其州郡职局鄙俗之名也。六卿如阙本官，即选名品相近、有才望者权，其尚书郎官如阙本官，即于两省三院选明干有清望者依资正除。所贵尚书省无驳杂之官。其二十四司公事，若□简不同，望下本官属参酌其类，均而行之。」
　　其二谨公举，曰：「朝廷频年下诏，以类求人。但闻例得举官，未见择其举主。欲望自今别立名籍，先择朝官有声望者，各令保举所知，其举到职官员数，仍置簿籍，□举主名姓录在籍中。其受举之官，如经任使，实着廉能，所司举行赏典，特旌举主。若所举官贪赃败露，举主并当连坐。臣又思陛下自登宝位，十有余年，七经抡选，甚得英俊，窃虑久沈下位，或处远官，望令采访，及州长吏察廉以闻，次第升擢，亦同置籍中。」
　　其三惩贪吏，曰：「夫贪吏临民，其损甚大，或则屈法，或则滥刑，或因公以逼私，或缘事以行虐，使民受弊甚于蠹焉。蠹盛则木空，吏贪则民弊。若乃不求人听，不以法绳，则夷、齐不能守正廉之规，颜、闵不能持德行之操。盖中人以降，其性如水，器方则方，器圆则圆，固无定质，悉由拘制也。望令诸路转运使副【三六】兼采访之名，令觉察部内州、府、军、监长吏。候澄清一部，见其实效，到阙日，待以殊常不次之命，置以殿廷侍从之名。所贵顾问知四方之事，抑亦劝外官之求治也。」
　　其四省□官，曰：「昔唐、虞建官惟百，亦克用乂，故曰：『官不必镝，惟其人。』斯乃率从简易，去其烦扰也。国家封疆民物，广逾前世，恢张万务，分设庶官，方之近朝，实倍常数，意欲丰财厚利，尽入牢笼，其如蠹国耗民，转加残弊！臣尝思二十年前客游江、淮诸郡，其间扬、楚最曰要冲，水陆两途，咽喉数国，务穰事觽，地广民□，然止设知州一人在衙区分，其余通判本州岛，推官及州官等，并皆分掌盐酒商税、仓场库务【三七】，当时亦闻办集，兼少刑狱争讼。臣昨十年前【三八】任扬州职官时，见朝廷添置监临事务朝官及使臣等【三九】，有逾本州岛数倍，实恐天下诸州似此□多，虑伤费用，兼长刑名。今以朝官、诸色使臣及县令、簿、尉等所费，高卑相半，折而计之，一人月费不翅十千，以千人约之，岁计用十余万，更倍约之，万又过倍。此或皆是廉白之吏，止伤于公府之费尔。若或贪婪之吏，布于天下，则兼更取于民间者又数倍焉，祖吉之类是也。如此，则得非蠹国耗民乎？望令逐部转运使副，与知州同议裁减，及诸县令、簿、尉等，自前多不置，县尉以主簿兼之，亦乞令相度废省。」
　　其五择远官，曰：「负罪之人，多非良善，或贪婪残暴，凶很踰违，若授以远地亲民之官，或秉性不悛，用情自任，事欺遐僻，纵毒伤残，远民罹殃，卒莫上诉，甚非抚人怀远之意也。望自今凡负罪之人不许任四川、广南为长吏。」书奏，上嘉纳其言，即有意大用。
　　辛丑，责宋沆为宜州团练副使。
　　甲辰，以枢密副使张逊知枢密院事，温仲舒、寇准同知院事。知院之名，自此始。逊、仲舒、准仍并带副使，自后或以正官或检校官为之，秩与副使同。
　　初，宋沆与左正言尹黄裳、冯拯，右正言王世则、洪湛共伏合请立皇太子【四○】，沆既先黜，乙巳，命黄裳知邕州，拯知端州，世则知象州，湛知容州。黄裳、世则、湛皆直史馆，并解其职。湛，上元人也。
　　上闻殿中丞郭延泽、右赞善大夫董元亨皆好学，博通典籍，诏宰相召问经史大义，条对称旨。冬十月丁卯，并命为史馆检讨。延泽，廷谓之子也【四一】。（董元亨附延泽传，未见邑里。）
　　辛巳，翰林学士承旨苏易简续翰林志二卷以献，上嘉之，赐诗二章，纸尾批云：「诗意美卿居清华之地也。」易简愿以所赐诗刻石，昭示无穷。上复为真、草、行三体书书其诗，命待诏吴文赏刻之，因篃赐近臣。又飞白书「玉堂之署」四大字，令中书召易简付之，牓于厅额，上曰：「此永为翰林中美事。」易简曰：「自有翰林，未有如今日之荣也。」
　　左谏议大夫韩丕起寒素，以冲澹自处，不奔竞于名宦，上甚嘉重之，己丑，命丕守本官、知制诰，为翰林学士。
</div>
    <div class="pagination">
<a href="续资治通鉴长编_page54.html">上一页</a><span>...</span><a href="续资治通鉴长编_page50.html">50</a><a href="续资治通鉴长编_page51.html">51</a><a href="续资治通鉴长编_page52.html">52</a><a href="续资治通鉴长编_page53.html">53</a><a href="续资治通鉴长编_page54.html">54</a><span class="current-page">55</span><a href="续资治通鉴长编_page56.html">56</a><a href="续资治通鉴长编_page57.html">57</a><a href="续资治通鉴长编_page58.html">58</a><a href="续资治通鉴长编_page59.html">59</a><a href="续资治通鉴长编_page60.html">60</a><span>...</span><a href="续资治通鉴长编_page56.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
