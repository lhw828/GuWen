<!DOCTYPE html>
<html>
 <head>
  <meta charset="utf-8"/>
  <title>
   小腆纪年 - 第 2 页/共 72 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   小腆纪年 - 第 2 页/共 72 页
  </h1>
  <div class="content">
   十月，围左良玉于郾城，陷襄城。襄城贡生李永祺迎陕督汪乔年军拒守。初乔年之抚秦也，被命发自成祖父冢。米脂令边大受者，河间府静海县人，健令也。有县役诡孙姓，实自成族；大受诇知之，执而加拷。则曰：『吾祖墓去此二百里，在万山中，聚而葬者十六冢；中一冢，始祖也。相传穴为仙人所定，有铁灯檠醮火圹中，曰铁灯不灭，李氏当兴』。如其言迹之。山径仄险，林木晦黑，果得李氏村。村旁累累十六冢，中一冢发之，有蝼蚁数石，火光尚荧荧然。斵其棺，骨青黑色，毛被体而黄。脑后一穴如钱大，中盘赤蛇长三、四寸，有角；见日而飞，高丈许，以口迎日色，吞咋六、七反而仍伏。乔年函胪骨并蛇，腊之以闻。自成为之啮指恨。既闻乔年出关，愤踊曰：『此发我祖冢者耶！图之勿失』。解郾城之围，来迎战。乔年一军尽覆，敛残卒保襄城。城溃，与副将李万庆死之。万庆，故贼将射塌天也。自成劓刖诸生百九十人，永祺匿免；屠其族。

　　自成既再破陕督兵，乘胜陷南阳，杀唐王聿镆。总兵猛如虎、参将刘士杰、游击郭关、守备猛先捷战死，参议艾毓初、知府邱懋素、知县姚运熙不屈死，邓州知州刘振世、镇平知县锺其硕、内乡知县龚新、舞阳知县潘宏、通许知县费令谋先后不屈死。

　　十二月，连陷洧州、许州、长葛、鄢陵，遂陷禹州；杀徽王某。再围开封，总兵陈永福射自成，中左目，几死，殪其党上天龙等；自成益怒。自成每攻城，不用古梯冲法；专取瓴甋。责一甲士取一砖，取砖已，穿穴。初仅容一人，渐至十人、百人，次第傅士以出。过三、五步，留一土柱，絙綪系之。穿毕，万人曳絙，一呼而柱折城崩矣。高名衡与陈永福于城上凿横道，听其下有声，以毒秽灌之，多死。自成乃即城坏处用火攻法：实药瓮中，火然药发，名曰「放迸」。十五年（壬午、一六四二）正月十三日癸未，城之圯者二十七处。自成用放迸法攻之，铁骑数千驰噪；俟城颓，即拥入。城故宋汴都，金人所重筑也；厚可十丈，次亦八、九丈。贼之穴城也，土石积如邱陵。已而火作，内土坚、外土浮，内未及穿，火外击，瓦土涨于天，数千骑歼焉。自成骇而去，陷西华，屠陈州，副使关永杰、知州侯君耀、邑绅崔泌之、举人王受爵皆骂贼死。睢州、太康、归德、宁陵、考城数十郡县悉残毁，绅士通政使李梦宸、宣大巡抚张继世，各于其地婴城死。商邱知县梁以樟者，与邑举人徐作霖、吴伯裔、伯允集乡勇守御。攻围七日夜，知府某与贼通，贼以二月二十七日攀堞入，作霖、伯裔、伯允死。贼刃以樟，仆地；妻张氏与媵婢三十六人登楼自焚死。仆人王政负其幼子爕以逃。以樟寻苏，遁于淮南（考曰：按「南北略」钞撮而成；未经校正，且系活字板，讹舛尤多。今从「绥寇纪略」）。知鲁山县杨呈秀、知郏县李贞佐、汝州从事顾王家、知宝丰县张人龙皆死。而贞佐并母乔氏、妻某氏皆殉，为尤烈云。

　　三月，自成复围开封。以前之力攻而挫也，乃下令围而不攻，持久以示必克。诏起孙传庭为总督，释故尚书侯恂于狱，命督师。诏左良玉援开封。良玉至朱仙镇大败，走襄阳。虎大威、杨德政、刘泽清之众先后奔溃；河北军望而自沮。开封樵苏断绝，人相食。罗汝才众亦饥，谋徙去；自成分饩之，约破城，以东城所掠属汝才，乃留不去。初，开封佳丽甲中州，群盗心艳之。前后三攻，死伤无算。积愤，矢必拔，久怀灌城之谋；顾以子女珍宝山积，不忍弃之洪波。会城中有计决河灌贼者，为自成所觉。官军方凿朱家寨，贼已移营高阜，多设巨筏、艨艟，驱所掠民夫反决马家口以灌城。天大雨经旬，黄流骤涨，两口一时并决，声闻百里。丁夫荷锸者，随堤漂没，贼营亦沈万人。河流冲城北门入，穿东南门以出。流入涡水，人皆溺死。周王率宫眷及宁乡、安乡、永寿、仁和诸王露栖西城上，抚按以下皆从之。侯恂与监军御史王爕拥王及二妃世子止河北之柳圈坊（考曰：柳圈，「守汴日志」作柳园），士民从而免者不及二万人。举人张名表及其子允售、允准负其家神主、诗文稿与门人登筏，人众筏沈，皆溺死。先是，有褚生者，狂易，言多奇中。忽别所知，自沈于河，挽之不止，笑曰：『明年今日，人尽如我』。至是竟验云。开封既没，自成乃拔营西南去。

　　时老回回马守应、革里眼贺一龙、左金王贺锦、争世王刘希尧、乱世王蔺养成皆附于自成，号革左五营（考曰：一作争世王贺锦、治世王刘希尧、左金王蔺养成。按群盗名号亦无定，兹从「明史」）。十月，孙传庭兵至南阳，自成合群盗西行逆之。传庭以高杰、鲁某为先锋，左勷、萧慎鼎为后距。高、鲁破自成于冢头，追奔六十余里。汝才来救，左勷军先溃，诸军继之；丧材官将校七十八人。当传庭出军时，大雨，粮车不进，采青柿以为食，是以甚败；河南人所谓柿园之役也。复陷南阳，屠之。

　　闰十一月，围汝宁。保督杨文岳督众固守。城上矢石如雨，而贼攻不休；副将冯某、赵某、参将王某皆战死。贼从西北门入，执文岳。自成语之曰：『先生朝廷重臣，自不当屈；然时势乃尔！公欲何为耶』？文岳曰：『死耳！复何言』！与佥事王世琮骂贼，同遇害。世琮尝与贼战，矢贯耳而不动，人号为王铁耳者也。通判朱国宝、知县文师颐俱死。

　　自成是时虽残破河南，然无所得，乃谋取襄阳为根本。拔营走确山、信阳、泌阳，掠崇王由樻及世子、妃嫔以行。左良玉屯襄阳，不戢其军，士民牛酒迎贼。十二月，贼趋白马渡，良玉扼之江水浅处，贼死数千，而渡如故。良玉大骇，拔营南行，襄阳遂陷；知枣阳县郭裕、知宜城县陈美、知榖城县周建中、知光化县万敬宗皆不屈死。贼再破彝陵、荆门，偏沅巡抚陈睿谟奉惠王常润走湘潭。十八日，荆州陷，湘阴王俨■〈金尹〉全家遇害。二十八日，攻献陵，陵军栅木为城，从城内射贼；贼发薪烧之，木城穿，遂毁享殿。

　　十六年（癸未、一六四三）正月二日，陷承天府，巡抚宋一鹤、锺祥知县萧汉不屈死。巡按李振声迎降，与自成通谱。钦天监博士杨承裕自诩有异能，能佐自成取天下，请发献王梓宫；伪将王克生、伪知州张联奎董其役。大声起山谷，联奎震死，失克生所在，惧而止。联奎，宜城诸生；妻何氏，尝以拒贼死者也。自成遣兵陷潜江、京山诸县。乙巳（初十日），陷云梦。丙午（十一日），陷孝感。丁未（十二日），屠黄陂。戊申（十三日），陷京陵；别将陷德安。自成驰檄黄州，有『三年免征，一民不杀』之语；愚民风靡。守将王允成弃城东下，方国安及诸将退屯汉口。自成逼汉阳，左良玉亦避而东下，南都大震。二月，湘、广土寇导自成陷常德。常德积粟支十年，陈睿谟闻贼而逃，城遂陷。自是辰、岳诸府相继陷，云、贵路梗矣。

　　时群贼受自成约束，自成自称老府奉天倡义大将军，寻进大元帅。以罗汝才为代天抚民威德大将军。分其众曰标营，领百队；前后左右四营各领兵三十余队，每队马兵五十、厮养小儿三十或四十有差、步兵每队百或五十有差，共兵二百三十余队（考曰：「北略」云：『自成兵共二百三十余队，总计马步兵六百余万』。此传写之讹也。按「传信录」：『共兵二百三十余队，标营一百队，左右前后四营一百三十余队。每队马兵五十，厮养小儿三十或四十有差；步兵每队一百或五十有差。总计马步兵六万，马骡二万。以数计之，当不远也）。队立一标旗，行营望之而走。营将各制一坐纛，标营白旗，杂色号带为别，而纛皆用黑；左白、右红、前黑、后黄，纛各随其色。惟自成白鬃大纛，银浮屠上无雉翎，状如覆釜。自成每临阵，领兵前向。五营以序直昼夜，他营次第休息。巡徼严密，人不得逃，逃者谓之「落草」，磔之。禁行囊藏白金。精兵许携妻子，戒旁渔，生子弃弗育。收男子十五以上、四十以下为兵。一精兵容私从，为之主刍、掌械、司磨、执爨，少者十余人，驼驴少者十余载。过城市，不令处室庐，寝兴一单布幕。制绵甲，纫绽至百层，轻厚，矢炮不能入。一兵倅马三匹，冬则掠茵褥藉其蹄，曰：『恐恶寒也』。剖人腹为之槽，马以此锯牙思噬，若虎豹。军止，即出较骑射，曰「站队」，及晡方毕。夜四鼓，蓐食以听令。所过值崇冈绝坂，腾而直上，毋得旁踰。水惟黄河阻辔；淮、泗、泾、渭，人皆翘足踞马背，或抱鬣缘尾，呼风而前。马蹄所壅阏，水为不行。下流浅不盈尺，步兵褰裳径涉。临阵列马三万，名「三堵墙」，前者返顾，后即杀之。战久不胜，马兵佯败；追之，则步卒之伉健者长枪三万，击刺若飞。马兵回合，无孑遗矣。其攻城也，束手降者不杀不焚。守一日者，杀十之三；二日，十之七；三日，屠。杀人束诸尸为燎，谓之「打亮」。城将陷，步兵万人周堞下，防缒城者，马兵徼于外。张献忠至残忍，所攻城一门陷，则一门可逃；自成若覆舟于海，无噍类矣！诸营校所获马骡者上赏，弓矢铅铳者亚赏，币帛次之，珠玉为下。自成不好酒色，脱粟粗粝，与其下共之。罗汝才妻妾数十，被服纨绮，帐下有女乐数部；嗜酒，烹羊豚，厚自奉。自成常嗤之曰：『此老佣多嗜好，不足数也』。汝才有众数十万，倚山西举人吉珪为谋主（考曰：山西孝廉吉珪，「北略」作山东人元珪。「传信录」又云：『王玄珪，山左人』。未知孰是？疑此辈多半假名姓，故传闻不一也）。自成兵长于攻，汝才兵强于战，两人相须如左右手。所陷河南五十余城，自成取十之六、汝才十之四；其下稍为自成部所侵，屡以驽骀易其善马，滋不平。汝才恃旧，常自呼曹操；呼自成老齐，尔汝之。

　　自成之下宛、叶，克梁、宋，兵强士附，有专制心；汝才不为下。间置酒，燕语挑之曰：『吾与汝起草泽，不自量至此。今当图关中，割土以分王』。汝才粗疏，时又醉，张目答曰：『吾等横行天下为快耳！何专土为』？自成意色大忤。贺一龙、马守应既归自成于开封，而一龙、守应恶相属，请自为一军，颇与汝才善；自成疑之。其下荆、襄也，令守应守彝陵，规取澧州；一龙走德安，规取黄州。一龙至黄陂，前阻水，仅收左良玉残兵八百人以归。先过汝才营，屏人耳语；自成衔之，不遽发。吉珪谓汝才曰：『某观李帅非客人者，今群雄皆俯首，所颉颃者我与革、左耳！将军何不早为计』？汝才始愯然，然弗为备。汝才攻郧阳，久不下，多死；所部怨自成。汝才亦以显陵之异，疑天命未改；潜谋归顺。有黄州陈生者，客襄阳，以才智为自成所识；又因吉圭以交于汝才，知其间，念二贼相图，可并灭也，说自成曰：『汝才必为变』。自成不应。过汝才曰：『将军苦人以恶马易善马，盍以字烙之，令识别自为群也』。汝才曰：『善！生其为我行之』。陈生故分前后左右烙马字，而先烙其左为一群，报自成曰：『罗营东通良玉，马用「左」字为号矣』！自成侦之而信，盛为具，请罗、贺。汝才辞以疾。一龙至，宴笑甚欢；五鼓已就缚。罗兵又不之知，侵晨以二十骑入汝才营，托言事，径造帐中，汝才方栉发，即斩首。持以示其下曰：『汝才反，元帅令诛之』。一军大噪（考曰：计六奇曰：『他书载三月十四日甲辰，自成杀汝才，而「史略」与「编年」则载四月内。予谓自成三月初十杀革、左，明日复杀汝才，恐未必如此之速也』。鼒谓计说非也。自成既杀革、左，则嫌隙既开，杀汝才势不容缓，岂得迟至四月乎？「传信录」云：『三月初七日，闯设酒以邀曹、革，曹疑不来，革至，为闯所缚。初八日五鼓，闯率二十骑入曹营，即帐中斩之，其步兵俱入各伪将，是亦以杀二人为连日事也。惟初七、初八与初十、十一日稍不同耳』。曹，谓曹操，即罗汝才也）。自成先用贺锦、刘希尧以收一龙之心膂曰赵应元，俾慰诱其众。汝才之将曰杨承恩、甥曰王龙，以其兵散去，先后皆入关，从孙传庭；李汝桂以数百骑走安、庐，从左良玉。又有骁将杨承祖者，率众投郧阳守臣徐起元，郧阳赖焉。其中军杨山、旗鼓朱养民、他将王可怀、郝有法及汝才之叔戴恩皆慑伏，侧目思报，亦未能以定。自成见吉珪，劳勉；后因事杀之。陈生者，其谋亦为自成所觉，见杀。自成徐按汝才军簿，即旧将分隶之，参之以亲信，于是两军皆属焉。马守应在澧闻变，调其兵回襄，不从；自成袭而杀之。又小袁营袁时中者，尝以二十万众投自成，至是亦为自成所灭。

　　初，自成流劫秦、晋、楚、豫，攻剽半天下，然所至焚荡屠夷。既连陷荆、襄、鄢、郢，席卷河南，有众百万，始有据城邑、擅名号之思。乃撰「九问九劝辞」，号召群盗。易郡县名号，设伪官职：一品权将军（考曰：「北略」谓：『自成自称倡义大元帅，为一品；权将军二品』。「传信录」云：『一品权将军、二品副权将军』。鼒按：「传信录」是也。自成既欲擅名号，必不肯自居臣下之名矣），二品副权将军，三品制将军，四品果毅、五品威武，皆将军；六品都尉，七品掌旅，八品部总，九品哨总。自成诸子锦及妻弟高必正，皆居帐中，号亲信。李岩为中营制将军，与其弟牟颇检束其下，勿纵掠。田见秀为人宽厚，以权将军提督诸营事。贼所过多见全宥，见秀力也。刘宗敏嗜杀，狡悍善战；贼倚之，亦为权将军，亚焉。贺锦归自蕲、黄，一见输诚。自成以为识所从，又甚得罗、贺两营之心，拔为制将军，在诸将之右。帅标正威武将军张鼐，自成养子也；又威武将军党守素副之（考曰：「传信录」作帅标副将军党守素）。帅标左威武将军辛思忠，又果毅将军谷可成副之。标右威武将军李友、标前果毅将军任继荣（考曰：「北略」作继忠）、标后果毅将军吴汝义（考曰：「北略」作光义），此其中权亲军也。左营制将军刘芳亮、左营左果毅将军马世耀、左营右威武将军刘汝魁、右营制将军刘希尧、右营左果毅将军白鸣鹤、右营右果毅将军刘体纯、前营制将军袁宗第、前营左果毅将军谢君友、前营右果毅将军田虎；后营制将军李过，即自成诸子也，左目眇，年少骁敢。后营左果毅将军张能、后营右果毅将军马重僖。此五营二十二将者。凡进战，视中权所向，四营制将军各率其偏裨从（考曰：「北略」载：『自成初破河南，称闯王，设伪官：宋献策开国大军师，牛金星天佑阁大学士，唐启源提督四路戎马大元帅，刘宗敏权将军，冯岳毅将军，谷大成锐将军，李岩制将军，苗人凤左先锋，祖有光右先锋，管抚民前先锋，朱浦压队大将军，李承元征西将军，李牟讨北将军，陈冺镇东将军，张霖图南将军，戈宝正监军，王年左监军，王贾右监军，柏止善果将军，王漪清龙护将军，张泽豹略将军，顾永龙飙将军，吴风典迅将军，赵礼右击将军，孙世康协辇将军，苗之秀虎贲将军』。计六奇曰：『俱自成初时所定，后入荆州，更定九等』。鼒按：自成由秦入豫之时，牛、宋甫归，群盗亦未受其约束，未遑及此。疑传闻之讹）。其次，则分地以定卫帅：襄阳，贼之腹心根本地也，设襄阳卫；左右威武将军高一功、冯雄各领三千人为久戍。荆州，襄之上游，设通达卫，用任光荣为制将军，配以六千人守荆州。彝陵，楚、蜀之门户，分通达卫，左右威武将军蔺养成、牛万才兵千四百人，佐以都尉张礼水师六百人共为守。守荆门州者，都尉叶云林，本郏县诸生，所将止六百人，则以有彝陵为之蔽也。马守应与贼相贰，改用威武将军王文耀，配以荆州兵六千人守澧州。承天特置扬武卫，以果毅将军白旺守安陆；而献陵为官军所必争，即左营都尉马世泰为分驻。又以威武将军谢应龙守汉川，防左良玉之溯流西上也。汝宁卫，威武将军韩华美守信阳，北扼孔道。均平卫，果毅将军周凤梧守禹、郑二州，西备关中。诸镇既盘牙屯据，乃改襄阳为襄京，修故襄王宫殿居之。杨永裕劝以即真，牛金星不可而止。自成外虽寝永裕议，而心善之，颇采其言；以设官分职，置上相、左辅、右弼、六政府侍郎、郎中、从事等官。于要地设防御使：府曰府尹、州曰牧、县曰令，易印为信。僭改崇王为襄阳伯，邵陵王在城为枣阳伯，保宁王某为宣城伯，肃宁王术授为顺义伯。禹州曰均平府，承天府曰扬武州。其所授伪官，自左辅牛金星、右弼来仪以下：吏政府侍郎石首喻上猷、户政府侍郎江陵萧应坤、礼政府侍郎招远杨永裕、兵政府侍郎米脂李振声、刑政府侍郎江陵邓岩忠、工政府侍郎西安姚锡胤，郎中从事姓名之可考者二十余人。惟吏政府顾君恩为自成所亲信。邱之陶者，礼部侍郎邱瑜之次子也；宜城陷，之陶为自成所得，诈降焉，亦署兵政从事。其防御使、府尹、州牧、县令各率其属：其府守有丞、有理刑，州有判、县有簿。喻上猷荐荆州绅士；伪檄下，江陵举人陈万策自经死，李开先触阶死。

　　五月，自成伪号新顺王。与群贼议所向，牛金星请先取河北，直捣京师；杨永裕请先据留都，断漕运。顾君恩曰：『否、否！留京势居下流，难济大事，其策失之缓。直捣京师，万一不胜，退无所归，其策失之急。不如先取关中，为元帅桑梓之邦，建国立业，然后旁掠三边，攻取山西，后向京师。进退有余，方为全策』。

　　自成从之。遂造铁钩钉，为越踰山险之用。六月，又造舟舰于京襄。

　　时朝命擒斩自成赏万金、爵通侯。进孙传庭兵部尚书，总制剿贼军务。传庭之败于柿园而归陕也，造火车，募壮士，将俟贼饥而击之。朝议谓其玩寇糜饷；传庭不得已，乃督师出关。九月八日，次汝州，伪都尉李养纯迎降。谍知贼老营在唐县、精锐屯襄阳，撤陕县伪将吏归屯宝丰，为犄角势。传庭乃别遣游击折曾修间道捣唐县，而自以大军攻宝丰，白广恩、高杰、卢兴福败其援兵。十二日夜，克宝丰，诛伪州牧陈可新、伪州判姜渭、伪县令周英、伪主簿刘溥、伪将蒋山、李大存、孙月等。十四日，次郏县；自成率万骑迎战；前锋陷阵，擒伪果毅将军谢君友，砍自成坐纛，几获之。而我兵之捣唐县者，亦于十二日夜半破其城，杀贼家口，贼营痛哭，军声大振。会大雨，粮竭，不得已分军迎粮，贼乘之。我军还战，贼阵五重：饥民处外，步卒次之，马兵次之，骁骑之选者又次之，老营家口居中。我师已破其马兵，遇骁骑之死斗者而却；火车奔，骑兵亦奔。贼铁骑四面蹂之，步贼手白棓遮击，中者首与兜鍪俱碎，遂大败。自成空壁追，一日夜踰四百里，官军死者四万余人，失兵器辎重数十万。传庭由垣曲走河北，急趋潼关，气沮不复振。初，自成之出襄阳也，以邱之陶筦留务。之陶欲以奇计误贼，蜡书遗传庭曰：『督师与之战，吾诡云左兵至，以摇贼心。彼返顾，则随其后，我从中起，贼可擒也』。传庭大喜，报以书，为自成逻者所得。传庭恃有内衅，故连营深入。之陶果举火报左兵至，自成验得其诈，之陶支解死。

　　十月壬戌（初二日），自成侄一只虎李过陷阌乡，获督师大纛。丙寅（初六日），以纛绐守关者，乘间突入关。高杰奔延安、白广恩奔固原、陈勇奔秦州、高汝利奔汉中；传庭与监军乔元柱战殁（考曰：「传信录」云：『潼关陷，孙传庭从间道入西安。西安陷，传庭旧留西安喇嘛僧二百余，即日拥之西去；抚臣冯师孔不知所之。向传殉难者谬』。鼒按：冯师孔事不可知；而孙传庭之阵亡，「明史本传」谓：『跃马大呼而殁于阵；尸竟不可得』。吴伟业「雁门尚书行序」亦云：『独身横刀，冲贼阵以殁。从骑俱散，不能得其尸』。诸野史或云殁于潼关、或云殁于渭南，无西去之说。此当日军中讹言，即「明史」所云『或言传庭未死』者也。宜辨正。又，监军乔元柱，「明史」「孙传庭传」、「山西通志」作乔迁高。鼒按：吴伟业序尤侗「咏明史乐府」自注总作元柱二公，当不谬），指挥李某、盛某、张某死之。连陷华阴、渭南、商州、临潼，渭南知县杨暄、商雒道黄世清死之。遂犯西安，守将王根子降，巡抚冯师孔战死，按察使黄絅（考曰：「烈皇小识」作黄纲、「三朝野纪」又作王纲，并误）、知府简二瑞、长安知县吴从义、指挥崔尔达、秦府长史章尚絅（考曰：诸书误作世絅，「绥寇纪略」、「烈皇小识」又作世炯）、御史王道纯、焦源溥及其从兄宣府巡抚源清、山西参政田时震、磁川兵备祝万龄、山东佥事王征、举人席增光、朱谊泉皆不屈死。掠鄜、延，知蒲城朱一铳死之。中部知县朱新堞合家死（考曰：朱新堞，计六奇曰：『「史略」一刻莘堞，「野乘」又刻朱新堞；事同而名各异。甲申正月二十日，监军霍达报秦中殉难诸臣，有朱新堞妻妾；近是』。又文秉曰：『按令为朱新堞，乃晋宗；不知诸本何以皆作华堞？堞为楚宗，时为宣谕楚、豫、江北一带义勇使，非令也。人习知其名而概书之耳』！按：计、文两君说微异，兹从「明史」「诸王传」）；一未配妾亦投缳焉。自成伪授秦王存枢权将军、永寿王谊保制将军；秦世子妃刘氏请死，自成遣归母家。以秦王殿为宫，增旧殿为九间。改西安府为长安，曰西京。命所司一依李唐制度，以巡抚署为吏政府、都司为兵政府、按察司为刑政府、西安分守道为工政府。赐顾君恩女乐一部，赏入关策也。大发民修长安城，濠堑楼橹倍于前。命杨永裕阅兵于渭桥，开驰道。每三日亲赴教场校射，身衣蓝布袍，张小黄盖，乘马；百姓望见黄龙纛，伏地呼万岁。令民不得穿箭衣，以别军民。以明年正月始，粮一石出草六千觔，民自输送。命伪官试州县生员，一等六政府属、二等州县、三等佐贰，名数以州县大小为差。遣李过、田见秀等分道追诸将，高杰绝蒲津以守。白广恩以固原降，自成挈其手共饮，极欢。左光先闻之，亦降。陈永福保山巅不敢下，自成遣广恩招之，永福曰：『汴城之役，亲集矢于王之目，惧无以全腰领』。自成曰：『各尽其事，何害』？折箭誓之，亦降。自成命田斌守西安，自往延安大会群贼；戎马万匹，旌旗数十里，诣米脂，祭墓。墓向为官军所发，自成筑土封之；访其宗人，赠金封爵以去。改延安为天保府、米脂为天保县。以三百骑行凤翔，守将诱而歼之；回师疾攻，杀知府唐时明，居人俱尽。自成初入关，自以为故乡，所过村镇，慰谕父老，戒有所侵暴；未一月，而军士束丁男以为奴，突入庐舍剽掠妇女。又以衣冠必不附己，诸旧臣故家征而闭之空舍。榜掠索饷，责渭南南氏饷百六十万；礼部尚书南企仲年八十三，遇害。企仲之子进士居业、业之从兄工部尚书居益，皆炮烙死。秦人大失望。小吏邱从周醉入秦府，戟手骂曰：『若小民踞王府称尊，而所为若此，何以得长久』？自成叱曰：『酗鬼』！趣提去，不以介意也。陕士大夫如惠世扬者，耆耇人望，亦受伪官。最甚者，张国绅觊作贼相，首倡僭号；又诱太仆少卿文翔凤之室邓夫人进之。邓，江南令族，知史书，工诗，国绅以为必见幸。自成顾重翔凤名，怒曰：『若同辈，不能庇其伉俪，而行媚我耶』？叱国绅斩之。礼邓而归之（考曰：本「绥寇纪略」。鼒按：礼邓归之，似邓夫人未尝失所。而「北略」载「邓太妙赋诗事」云：『癸未冬，关、陕蹂躏，邓以才甚为寇盗所知，沦于闯，遁于秦，流离于幽、冀。尝赋「秋思一一绝云：「蒹葭一望碧连山，袭袭轻风拂翠鬟；秋色亦知亡国恨，却教落叶尽成斑」。据此，是邓自闯归之之后，又琐尾流离他乡者。盖时方大乱，虽幸脱虎口，终难安然无恙耳）。

　　时贼兵所至风靡，惟榆林不下。兵备副使都任、原任总兵尤世威、世禄、李昌龄、侯拱极、王学书、王世钦、榆林世将王世国、世臣、副将惠显、参将刘廷杰、郎中王家禄等沥血誓师，分门拒守。自成遣辨士舒君睿说之；斋五万金犒城中，手书晓譬祸福。城中不为动，伏锐骑，开门延贼；贼入，掩杀之。再战，再破之。强弩迭射，贼死尸山积。乃以冲车环城穴之，城崩，遂陷，诸将不屈死。阖城妇女自尽，无一降者（考曰：榆林死难者不可胜书，详戴田有「榆林城守纪略」。又「北略」载诸将姓名多异同，并录以备考。曰：『原任副将翟文、常怀德、李登龙、张发、杨明，原任游击孙贵、龙养昆，原任守备白慎衡、全家叙；现任游击傅德、惠宪、潘国臣、李国奇、晏维新、陈二典、刘芳馨、刘廷杰、文侯国，现任守备尤勉、惠渐、贺天雷、杨以伟，掌印指挥李文焜，皆不屈死』）。榆林为天下劲兵处，地临河套；既失守，遂捣宁夏，总兵官抚民迎降；遂陷庆阳，守道段复兴、知府董琬、推官靳居圣、在籍太常少卿麻禧死之。自成执韩王禀塉，大张伪榜，移檄河南郡县，寻还西安。

　　十二月庚辰，遣兵陷平阳（考曰：破平阳事，「北略」或云癸未十二月、或云甲申正月初八日。「传信录」则云癸未十二月二十日。「烈皇小识」又云甲申二月。疑平阳之破，在癸未十二月甲申正月始闻报，故传言不一也。「北略」去：『正月二十八日，闻平阳之陷，都人大震』，是前此无确信也。或云平阳再陷，理或然也），杀宗室西河王等三百余人。徇西北庄浪、凉州二卫，降之；遂围甘州，乘夜雪陷之，巡抚林日瑞、总兵马爌、副将郭天吉、中军哈维新、姚世儒、同知蓝台、绅士罗俊杰、赵宦皆死之。杀军民四万七千余人，郡县望风降。惟西宁卫坚守不下；自成遣辛思忠攻破之，遂令守。进兵掠青海，党守素以一军守兰州，置西宁节度使（考曰：「绥寇纪略」原注：『以故监军佥事陈之龙为节度使』）。于是秦地悉殁于贼焉。

　　明年（一六四四，为崇祯十七年甲申），正月，自成乃称王于西安，僭国号曰顺，更其名曰自晟，改元永昌，造甲申历。追尊其曾祖以下，加谥号，以李继迁为太祖。拜牛金星为天佑殿大学士，厘定六政府尚书，益置学士、弘文馆、文谕院、谏议、直指从政、统会、尚契司、验马寺、知政使、书写房。以干州宋企郊为吏政尚书（考曰：「北略」、「传信录」并云：『企郊，陕西干州人，崇祯戊辰进士，官吏部员外郎，回籍』）、平湖陆之祺为户政尚书（考曰：「北略」、「传信录」并云：『之祺，浙江平湖人，万历己未进士，官陕西布政使。闯入潼关，首降』）、真宁巩焴为礼政尚书（考曰：「北略」、「传信录」并云：『焴，陕西真宁人，崇祯辛未进士，官河南督学参政，降贼』）、归安张璘然为兵政尚书（考曰：按「烈皇小识」：『甲申二月破平阳，知府张嶙然迎降』。「北略」则云：『张磷然号松瞻，浙江湖州乌程人，崇祯庚辰进士，官郎中，伪户政府少堂』。又云：『甲申九月十六日，浙抚任天成劾张嶙然为贼亲任』。俱不云何时降贼。「传信录」则云：『癸未十二月二十日，平阳知府张嶙然先降』。其言近实。又「绥寇纪略」原注云：『有渭南举人王命诰者，亦为自成兵政尚书』。「北略」、「烈皇小识」、「传信录」并云：『吏政宋企郊、户政杨建烈、礼政巩焴、兵政喻上猷、刑政陆之祺、工政李振声』；与「绥寇纪略」小异）。余官从自襄阳者，升赏贼帅，给珠琲瓖宝人二升、银千两。权将军、制将军封侯；果毅将军以下封伯，封子、男。汝侯刘宗敏、泽侯田见秀、蕲侯谷英、亳侯李锦（考曰：「绥寇纪略」原注：『李锦目亦眇，军中呼小李瞎子』）、磁侯刘芳亮、偀侯张鼐（一曰义侯）、绵侯袁宗第、淮侯刘国昌、岳侯某者失其名。伯七十二人：光山伯刘体纯、太平伯吴从义、巫山伯马世耀、桃源伯白广恩、鄢陵伯刘某、武阳伯李佐、文水伯陈永福，其可考者也。伯以下封子三十人、男五十五人。定军制：有一马儳行列者，斩之；马腾入田苗者，斩之。兵死，令妻妾缢以从，无别配。按册步兵四十万，马兵六十万，兵政杨王休为都肄（考曰：「北略」、「传信录」俱云：『王休，北直盐山人，崇祯庚午举人，官陕西潼关兵备，首降贼』），出横门以至渭桥，帜志环转不绝，金鼓动地，用怖三秦。铸大钱直白金一两，次当十钱、当五钱；平物价。设科目试士，宁绍先充考官，用「定鼎长安赋」拔扶风举人张文熙为第一。草伪檄，弘文学士李化麟（考曰：按「北略」、「传信录」：李化麟乃京师陷后被执始降者。此何以云？俟考）、台谏宋卫等颂功德、张形势，以指斥乘舆、胁污州郡，为长驱逼京师之计焉。

　　臣鼒曰：予观目成驱驭群盗，横行海内，虽曰凶暴，盖亦有过人之才焉。天岂欲假此贼为斧斤，使斵丧明室而佑启圣人耶？不然，何车箱峡之困、鱼复山之危，濒于死而得脱也？李岩、牛金星、宋献策者，狙诈之才，爪牙可用；方之近代，盖亦张元、李昊之流。乃使作贼，石勒能用张宾，下第黄巢力亡唐室。鲁朱家之言，岂无谓欤？闯贼不名何？书盗之义也。曰僭称王何？别于称帝之辞也。

　　壬辰（初三日）（考曰：事以日纪，本之「明史」；参以诸书，要归有据。其有不日者，或歧闻阙疑、或琐事从略。此其「凡例」，后不更详也），明帝召见左中允李明睿。

　　明睿，南昌人，以总宪李邦华、总督吕大器特荐起田间，召对德政殿。明睿疏请亲征，言：『成祖出漠北、世宗幸承天，上宜先幸山东，驻跸藩邸，即凤阳为行在。麾召齐、豫之师，二路夹进，则西征可以破贼，『此中兴良策也』。又屏左右陈：『贼信颇恶，惟南迁可缓目前之急』。明帝曰：『此事未可易言』。因以手指天。明睿曰：『天命微密，当内断圣心，勿致噬脐忧』！明帝曰：『此事我久欲行，外边不从奈何？尔宜密，泄则罪汝』！还宫，赐宴文昭阁。

　　徐鼒曰：召见何？特起之辞也。明睿起自田间，召对赐宴，恩遇隆矣。所陈止此，岂所云宏济艰难者耶？谓事无可为，则箕山、颍水自在也。

　　癸巳（初四日），明工科曾应遴请令绅富捐赈。

　　应遴言：『今之绅富皆衣租食税，安坐而吸百姓之髓者。平日操奇嬴以愚民，而独拥其利；临事欲贫民出气力以相护，无是理也。秦藩富甲天下，贼破西安，府库不下千百万。倘平日少取之民，有事发以犒士，未必至此。绅富捐赈，亦救民拨乱之策也』。

　　徐鼒曰：捐赈者，谋国之最下策也。然是时士大夫燕雀处堂，坐拥金穴；国亡家破，顶踵俱糜。可嗤亦可悯也！应遴之言，亦彼昏不知者之药石欤！

　　明兵部尚书冯元飙罢；以张缙彦代之，仍兼翰林院学士。

　　缙彦，河南新乡人，以进士历清涧、三原知县，行取主事。戊寅三月，疏言：『臣任清涧知县，于兵情贼势亲见有素。盖贼之得势在流，而失势在止；长技在分，而穷技在合；乘时在秋、夏，而失时在冬、春。昔大贼王嘉允破河西，据其城；曹文诏夺门斫杀而嘉允歼。李老柴破中都，据其城；巡抚练国事督兵攻围，而老柴擒。神一元破宁塞，据其城；左光先等与战，而一元死。谭雄破安塞，据其城；王承恩等攻围，而谭雄诛。此皆守而不去之贼，故速其死也。过天星、老回回、混十万等所破城邑无算，官兵未至，旋即奔逸。此皆流而不居之贼，故缓死也。贼入晋、豫，分头成部，自秦及汝、雒，以至江北，无处不被贼。岂贼真有数十百万？盖分股以牵制我兵，故见多也。前总督陈奇瑜驱天下之贼尽入汉中，出栈道，正可一鼓而灭；乃以招安致败，不可复收。古人以八日而平贼数万者，利其合也。夏、秋之间，刍粮在场圃，足供士马之资；冬、春非攻城破堡，不能得食，官军促之则尤易，故时有利、有不利也。今欲破贼，惟在乱其所长而使之短，破其所得而使之失。直截以攻之，分为两军，一追一驻，贼当之必破矣。贼党虽众，其先倡者不过一、二支，故尽一股则论赏，不必事平汇叙；纵一股即论罪，不许报级塞责。诚如此，贼不望风而靡，未之有也』。明帝是之。寻以召试，改翰林院编修。给事中沈迅荐其知兵，改兵科都给事中。缙彦疑尚书扬嗣昌嗾迅使之去翰林，疏劾嗣昌。又议五案大法一疏，为时所称。会冯元飙见贼势张，称病去，荐李邦华、史可法自代；明帝不从；擢缙彦为兵部尚书（考曰：参「贰臣传」、「三朝野纪」。又缙彦升兵部尚书，「贰臣传」以为十六年事，「北略」谓正月初四日）。缙彦言：『浙省自旧抚熊奋渭潦倒之后，海上仅有虚名：民壮则多人奴役占，乡勇则虚应故事，将领则总纛虚悬、参将以下皆纨裤，储备则锋朽药销，饷供则奇荒大疫、道殣相望：岂直一方之利害而已』！既闯贼逼畿辅，副都御史施邦曜语缙彦：『急厉士卒固守，檄天下勤王兵入援』。缙彦不为意，后竟降于贼。

　　元飙与兄元扬名振一时，推为大小冯。元飙在谏垣颇多谠论。元扬任天津巡抚。国变后，相继病殁。

　　徐鼒曰：缙彦抵掌谈兵，洞中机要，宜思宗破格用之也。受事未久，大变旋遘；先既不能以一策济变，后复不能以一死报国。南渡之日，幸藉名以复官；鼎革之后，又反颜而受职。卒以饰名获罪，祸及身家。宜矣！君子见危致命，若元飙者，君子惜其去之不早也。  
卷第二

　　丙申（初七日），明曾应遴奏江西事。

　　应遴言：『臣乡江右，自桥头失守而贼从永破吉，插岭兵破而贼破萍及袁，益王走闽中。建昌溃于十一月初二日，抚州、南丰陷于初七日』。并言：『赣已失守，所奏皆十六年张献忠陷江西事也；而抚臣报尚杳然』。

　　徐鼒曰：曰奏江西事何？罪抚臣也。是时海内土崩，有踰月闻者、有踰岁闻者，独江西事欤？罪诸臣之泄泄沓沓，亦以见裁驿站之害也。庸人谋国败坏，岂一事哉？

　　戊戌（初九日），明兵部得闯贼牒文。

　　自成遣刘宗敏、李过率众二万为前锋，所过皆破。自成得报，曰：『可长驱矣』！留李友等数人守西安，自率马步兵五十万从禹门渡河，复陷临晋、河津、洚州诸城。垣曲知县某，遣生员乡民于稷山迎递降表。贼所下城邑，即置伪官。移牒兵部约战，言三月十日至（考曰：「北略」云：『每岁正月初八日燃灯至十八日止，作元宵节。是年连夕皎月，九门不闭，每门自城外入者以千百计；守者曰：「何每夕见其入，不见其出也」？贼腰缠数百金，大者买将、小者买兵，各贪其贿，不核也。及三月贼至，守者脱衣反服，俱平日号衣也。见有不反服者，即刀砍之；遂大溃。盖元宵贼已万千伏城内矣』！鼒按：此言未知信否？姑附录之）；署文以大顺永昌年号。兵部执讯之：乃京师人，从涿州还，遇逆旅人暴病，予十金使代投者。兵部以为诈，斩之。

　　徐鼒曰：得贼牒文何？骇辞也。

　　明山西逃兵南下，佥都御史总督漕运巡抚凤阳等处路振飞遣兵防河。

　　振飞字见白，广平曲周人也；天启乙丑进士。时山西逃兵南下，江北震恐，振飞遣副将金声桓守徐州、周任凤守泗州、周尔敬守清口。令乡里团练义勇，犒以牛酒，得两淮间劲卒数万人。三月，山西全陷，福、周、潞、崇四王避贼，同日抵淮。大将刘泽清、高杰等亦弃汛地南下。振飞接之，不失其欢焉。

　　徐鼒曰：书官何？嘉之也。宇内土崩，危疆累卵，而能戍卒不叫，义土同仇。李全之悍，未扰淮安；韦叡之威，屹然重镇。古所云封疆之臣，殆其选欤？

　　丁未（十八日），明工科彭管请下蠲诏，酌补陷城各官。

　　管奏：『往者逆贼犯楚，实由人心惑于「三年不征，一民不杀」之伪示耳。又见抚臣李干德悬示免征，亦复踊跃。倘皇上大下蠲诏，更当何如？近传十六、十七年宽赦，何如宽之十八年；使贼灭后，犹有余力？并奇荒赤地，通行酌免，使老幼奉檄泣下，非目前第一义乎？武昌破时，沿江积尸千里。州县收复，原任官戴罪不敢任事；选补之臣，功名与性命较则轻，决不赴，何益地方之缓急？请陷城各官，除开门倡逃外，调补无官地方，以联络人心，似为切要。是时吏部奏寇窥渡，三晋披靡。议复保督、重察警、厚储防、缉煽惑、急练战、谨联络六事；而缉煽惑，则责之陕人为科道官者』。进士石嶐又言：『愿单骑赴陕，北连甘肃、宁夏之兵，外连羌部，募勇输饷，剿寇立功。否亦内守西河，扼吭延安，使贼不得东渡』。明帝悦，欲用之。李建泰言：『俟臣西行，酌用之』。乃已。

　　徐鼒曰：陷城官不罪而官之，可乎？天步艰难，政宜含垢，管之言亦权宜策也。缉煽惑，责之秦士大夫当矣！然是时贼党部院、掾吏辇重货贾贩都市，不啻千百人。秦士大夫胡昏不知也？若石嶐者，欲奋螳臂以当车、恃丸泥以塞险，志则可嘉矣！亦安见其必有功乎！

　　壬子（二十三日），明刘孔昭弒其叔父莱臣。

　　孔昭之祖尚忠继妻胡氏，生莱臣，嫡嗣也；应袭诚意伯爵。尚忠卒，而莱臣幼，孔昭父荩臣以庶子冒袭焉。荩臣死，而孔昭复冒之，莱臣不能无言；孔昭诱而毙之。

　　徐鼒曰：孔昭袭爵矣，不爵何？黜之也。厥后攘臂殿廷，讦逐冢宰；狼子之祸，由家及国。

　　「春秋」之书「弒」，伤王室之衰也。

　　癸丑（二十四日），星入月中。

　　占曰：星入月中，国破君亡。

　　乙卯（二十六日），明遣李建泰出师。

　　建泰，山西曲沃人，以进士历官国子祭酒。崇祯十六年五月，擢吏部右侍郎。十一月，以本官兼东阁大学士。性慷慨，负重名。善治生，家资百万。尝欲输财以佐军，止之者曰：『君行且相，奈何以赀进』？既相，而贼已过河。明帝愤懑不食，临朝而叹。建泰曰：『主忧如此，臣敢不竭驽力，愿驰至太原出私财、购死士，倡率乡里，十万之众可集也』。明帝大悦，曰：『卿行，朕当仿古推毂礼，亲饯郊外，不敢轻也』。是日，建泰出师（考曰：「传信录」云：『十六日，命辅臣李建泰督师。十七日，从兵逃归』云云。误也；当作二十六日、二十七日。盖十六日建泰揭请出师，二十六日始遣将也。「北略」言之甚详，「烈皇小识」、「三朝野纪」总同），命驸马都尉万炜以特牲告庙。明帝临轩加劳，赐龙节一、尚方剑一。百僚侍班，备法驾，御正阳门楼亲饯。自午门至正阳门外，官军旗旛十余万，五府掌印侯伯、内阁六部、都察院掌印、京营总协侍坐，御席居中。御用金台爵嵌大宝石，诸臣用金杯。鸿胪赞礼，御史纠仪，将军侍卫。乐作，明帝亲递酒三杯，曰：『先生此去，如朕亲行』。命内珰为之挂红、簪花。鼓乐导尚方剑出，又赐手敕曰：『朕仰承天命，继祖宏图，自戊辰至今甲申，十有七年矣。兵荒连岁，民罹干戈，流毒直省。今卿代朕亲征，鼓厉忠勇，选拔雄杰；其骄怯逗玩之将、贪酷倡逃之吏，当以上方剑从事。行间一切调遣、赏罚，俱不中制；卿宜临事而惧、好谋而成。真剿、真抚，蚤荡妖氛；旋师奏凯，勒名钟鼎』。建泰拜谢。明帝为之起，凭栏目送之，良久返驾。授凌駉职方司主事，介松年户科给事中衔，郭中杰假副总兵为中军；西洋人汤若望随行，修火攻水利；赦河东分守李正修罪，军前效用：从建泰请也。是日大风扬沙，占曰：『不利行师』。临轩时，殿梁响声作。建泰肩舆出宣武门数武，左軵折。诸臣饯于护国寺，建泰自言印绶发张如斗。同官相与贺；识者知其不祥焉。进士程源私谓凌駉曰：『此行也，兼程抵太原，收拾三晋，犹可济也；三晋失守，无可为矣』！
  </div>
  <div class="pagination">
   <a href="小腆纪年.html">
    上一页
   </a>
   <a href="小腆纪年.html">
    1
   </a>
   <span class="current-page">
    2
   </span>
   <a href="小腆纪年_page3.html">
    3
   </a>
   <a href="小腆纪年_page4.html">
    4
   </a>
   <a href="小腆纪年_page5.html">
    5
   </a>
   <a href="小腆纪年_page6.html">
    6
   </a>
   <a href="小腆纪年_page7.html">
    7
   </a>
   <span>
    ...
   </span>
   <a href="小腆纪年_page3.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
