<!DOCTYPE html>
<html>
<head>
    <meta charset="UTF-8">
    <title>大事记续编 - 第 18 页/共 65 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>大事记续编 - 第 18 页/共 65 页</h1>
    <div class="content">　　解题曰休屠各胡即休屠地也【屠音除】
　　夏六月益州黄巾马相自称天子州从事撃斩之【以夲纪修】秋八月初置西园八校尉以小黄门蹇硕为上军校尉统之【以本纪及注修】
　　解题曰事见通鉴薛季宣曰书称太保命仲桓南宫毛俾齐侯吕伋以二干戈虎贲百人逆子剑而诗亦亦曰王命尹氏南仲太祖太师皇父整我六师王谓尹氏命程伯休父左右陈行戒我师旅且太保相也非南宫之使不得专令兵师齐侯将也非太保之命不敢擅兴禁旅至于皇父整师尹氏播令程伯出征则兵无专将将无重权大略可考是以兵满天下居然若无自后兵皆常聚帅多世守文武异途将相争长汉氏兵制庶防于古南北二军不能兼万自武帝置大司马以冠诸将军权始偏重于将遂基王莽之祸光武中兴惩剏前事而荡无良法其后戚宦迭将更相倾争然五营畏服中官公卿骈首就戮何进袁绍不胜其怨于是内置园校阳尊黄门外重州牧实召邉将阉竖虽翦而董卓之祸以成义军四起郡牧争政而汉三分矣可不戒夫
　　九月以卫尉董重为骠骑将军【以本纪修】冬十一月青徐黄巾复起【本纪】甲子讲武于平乐观【以本纪修】
　　解题曰李贤曰平乐观在洛阳城西
　　讨虏校尉盖勲中军校尉袁绍谋诛宦官蹇硕惧出勲为京兆尹【以列传修】十一月王国围陈仓以皇甫嵩为左将军督前将军董卓救之【以纪传修】骑都尉公孙瓉与张纯战于石门大破之【以本纪修】
　　解题曰李贤曰石门山名在今营州西南










　　大事记续编卷十八
　　钦定四库全书
　　大事记续编卷十九　　　　明　王祎　撰
　　汉孝灵皇帝中平六年二月皇甫嵩大破王国于陈仓【以本纪脩】征董卓为少府不就以为并州牧复不从皇甫嵩从子郦説嵩诛卓不能用【以袁宏汉纪脩】三月刘虞斩张纯【以本纪脩】夏四月丙午朔日有食之【本纪通鉴】拜刘虞为太尉【以本纪脩】丙辰帝崩于南宫嘉德殿戊午皇子辩即皇帝位解题曰何皇后生皇子辩王贵人生皇子恊群臣请立太子帝以辩轻佻无威仪不可为人主然皇后有宠且进又居重权故久不决六年帝疾笃属恊于蹇硕犹唐宣宗之属防王于王归长也乌有不召乱者哉
　　尊皇后曰皇太后临朝改元光熹封弟恊为勃海王【以本纪脩】后将军袁隗为太与大将军何进参録尚书事庚午蹇硕伏诛【以列传脩】五月迁孝仁皇后于河间辛巳董重自杀六月辛亥后暴崩【以本纪脩】辛酉孝灵皇帝于文陵【以本纪脩】秋七月徙勃海王恊为陈留王【本纪】袁绍説何进召外兵主簿陈琳谏不听乃召董卓侍御史郑泰尚书卢植谏不从以绍为司校尉从事中郎王允为河南尹八月戊辰中常侍张让等杀进于嘉德殿前虎贲中郎将袁术烧南宫九龙门
　　解题曰袁绍説何进曰前窦武欲诛内宠而反为所害者但坐言语漏泄五营兵士皆畏服中人故也今将军既有元舅之重而兄弟并领禁兵部曲将吏皆英俊名士乐尽力命事在掌握此天賛之时也将军宜为天下除患名埀后世虽周之申伯何足道哉今大行在前殿将军宜受诏领禁兵不宜轻出入宫省进甚然之遂与绍定筹防而以其计白太后太后不听曰中官统领禁省自古及今汉家故事不可废也且先帝新弃天下我奈何楚楚与士人共对事乎进难违太后意且欲诛其放纵者绍以为中官亲近至尊出入号令今不悉发后必为患而太后母舞阳君及何苖数受诸宦官赂遗知进欲诛之数白太后为其障蔽又言大将军专杀左右擅权以弱社稷太后疑以为然中官胶固内外进新当重任素敬惮之虽外収大名而内不能断故事久不决绍等又为画防多召四方猛将及诸豪杰使并引兵向京城以胁太后进然之主簿陈琳入谏遂西召前将军董卓屯上林苑又使府掾太山王匡东发其郡强弩并召东郡太守桥瑁屯成臯使武猛都尉丁原烧孟津皆以诛宦官为言【续汉书曰进欲诛赵忠等乃诈令武猛都尉丁原放兵数千人为贼于河内称黒山伯上事以诛忠等为辞烧平隂河津人舍以怖动太后】太后犹不从进弟苖曰始共从南阳来俱以贫贱依省内以致贵富国家之事亦何容易覆水不可収宜深思之绍惧进变讣胁之进于是以绍为司校尉假节专命击断从事中郎王允为河南尹促董卓等使驰驿上奏欲进兵平乐观太后乃恐悉罢中常侍小黄门使还里舍惟留进素所私人以守省中诸常侍小黄门皆诣进谢罪惟所措置进谓曰天下匈匈正患诸君耳今董卓垂至诸君何不早各就国袁绍劝进便于此决之至于再三进不许【三国志袁绍传又令绍从弟虎贲中郎将术选温厚虎贲二百人当入禁中代持兵黄门陛守门户】绍又为书告诸州郡诈宣进意使捕案中官亲属进谋积日颇泄中官惧而思变张让子妇太后之妹也让向子妇叩头曰老臣得罪当与新妇俱归私门今当远离宫殿愿复一入直暂望太后陛下顔色然后退就沟壑子妇言于舞阳君入白太后乃诏诸常侍皆复入直八月进入长乐白太后请尽诛诸常侍以下选三署郎入守宦官庐诸宦官相谓曰大将军称疾不临防不送今倐入省此意何为窦氏事竟复起邪又张让等使人潜听具闻其语乃率常侍叚珪毕岚等数十人持兵窃自侧闼入伏省中及进出因诈以太后诏召进入坐省闼让等语进曰天下愦愦亦非独我曹罪也先帝尝与太后不快几至成败【李贤曰陈留王恊母王美人何后鸩杀之帝怒欲废后宦官固请得止】我曹涕泣救解各出家财千万为礼和恱上意但欲托卿门户耳今乃欲灭我曹种族不亦太甚乎卿言省内秽浊公卿以下忠清者为谁于是上方监渠穆防剑斩进于嘉德殿前余见通鉴
　　己巳让等以帝及陈留王幸北宫绍闭北宫门诛宦者二千余人
　　解题曰苏轼曰国之有小人犹人之有瘿人之瘿必生于颈而附于咽是以不可去有贱丈夫者不胜其忿而决去之夫是以去疾而得死汉之亡唐之灭由此故也自桓灵权归内署当时议者以为天下之患独在宦官宦官去则天下无事然窦武何进击之不胜止于身死袁绍击之而胜汉遂以亡唐之衰也其迹亦大类此自辅国元振之后天子之废立听于宦官当时士大夫之论亦惟宦官之为去然而李训郑注击之不胜止于身死崔昌遐击之而胜唐亦以亡方其未去是累然者瘿而已矣及其既去则溃裂四出而继之以死何者此侵君之权而不可居之功也故其成则为袁为崔败则为何窦为训注然则忠臣义士亦奚取于此哉事见通鉴
　　庚午让等以帝及陈留王走小平津
　　解题曰李贤曰小平津在今巩县西北
　　尚书卢植追让斩之余投河而死辛未帝还宫卓至改元昭宁使执金吾丁原司马吕布杀原自为司空解题曰事见通鉴朱熹曰权臣擅命例多书以某人为某王某公范晔书曹操自立为魏公故用此例
　　绍奔冀州九月甲戌卓废帝为农王奉陈留王即皇帝位迁太后于永安宫
　　解题曰李贤曰洛阳宫殿名永安宫周回六百九十八丈故基在洛阳故城中
　　改元永汉丙子弑皇太后初令侍中给事黄门侍郎员各六人
　　解题曰续汉志侍中无员汉官仪侍中左蝉右貂本秦丞相史往来殿内故谓之侍中分掌乘舆服物下至防噐虎子之属东京属少府亦无员驾出则一人负传国玺操斩蛇剑乘舆中官俱止禁中又曰给事黄门无员掌侍从左右给事中使关通中外舆服志曰禁中曰黄闼以中人主之故号曰黄门令献帝起居注自诛黄门后侍中侍郎出入禁中机事颇露王允乃奏侍中黄门不得出入不通賔客自此始也
　　赐公卿以下至黄门侍郎家一人为郎以补宦者所领署
　　解题曰李贤曰灵帝建元四年改平准为中准使宦者为令自是诸内署令丞悉以阉人为之今士人代领之
　　乙酉以刘虞为大司马封襄贲侯
　　解题曰大司马与太尉并置始于此事见通鉴
　　卓自为太尉领前将军丙戍以大中大夫杨彪为司空甲午以豫州牧黄琬为司徒卓上书追理陈蕃窦武及党人复其爵位【以纪传皇极经世脩】自六月雨至于是月【本纪】冬于扶罗居平阳湏卜立一年死南庭遂虚【以列传袁宏汉纪脩】解题曰此所以胎刘渊之祸也事见通鉴
　　十一月董卓自为相国加殊礼【以纪传脩】尚书周毖城门校尉伍琼説董卓用名士乃征荀爽韩融陈纪申屠蟠等蟠不至
　　解题曰朱熹曰荀淑能讥刺梁氏而爽已不敢忤董卓至彧遂为唐衡之壻曹操之役事见通鉴
　　十二月黄琬为太尉杨彪为司徒光禄勲荀爽为司空【以列传脩】除光熹昭宁永汉三号【以本纪脩】
　　解题曰宋庠纪年通谱礼国君即位必逾年然后改元杜预以谓继父之志者不忍有变于中年也今追去三号复为中平葢悟前失而归正礼
　　以袁绍为勃海太守袁术为后将军典军校尉曹操为骠骑校尉术奔南阳操奔陈留【以吕祖谦标目脩】
　　解题曰郑泰等与侍中伍琼卓长史何颙共説卓以袁绍为勃海太守以发山东之谋及义兵起卓乃防公卿议大发卒讨之羣僚莫敢忤防泰恐其众多溢横防狂难制独曰夫政在德不在众也卓不恱曰如卿此言兵为无用耶泰惧乃诡词更对曰非谓无用以为山东不足加大兵耳今山东合谋非不强盛然光武以来中国无警百姓优逸忘战日久其众虽多不能为害一也明公出自西州少为国将数践战塲名振当世二也袁本初公卿子弟生处京师张孟子卓东平长者坐不窥堂孔公绪清谈髙论嘘枯吹生并无军旅之才三也山秉之士素乏精悍四也尊卑无序王爵不加若恃众恬力将各棊峙以观成败不肯同心共胆与齐进退五也关西诸郡颇习兵事顷与羌战妇人犹载防操矛挟弓负矢况其壮勇之士以当妄战之人乎六也且百姓所畏者匈奴屠各湟中义从西羌八种而明公拥之为爪牙譬驱虎兕以赴犬羊七也明公将帅皆中表腹心周旋日久以胶固之众当解合之势犹以烈风扫彼枯叶八也夫战有三亡以乱攻理者亡以邪攻正者亡以逆攻顺者亡今明公以此三德待彼三亡谁敢御之九也东州郑学该古今北海邴原清髙直亮皆儒生所仰羣士楷式诸将若询其计足知彊弱彼岂讃成其谋哉十也无事征兵以惊天下使患役之民相聚为非弃德恃众自亏威重卓乃恱叶适曰郑泰劝何进无召董卓是也至于用袁术以发山东之谋使卓惧而西迁则何其明于前而暗于后岂与绍素厚且以其世胄所归遂不悟其能为乱乎扶兴者易为防救亡者难为谋信矣
　　汉孝献皇帝初平元年春正月关东州郡起兵讨董卓推袁绍为盟主绍自号车骑将军板授诸将官号【以纪传脩】董卓弑农王【本纪】董卓议大发兵讨山东尚书郑泰止之【以吕祖谦标目脩】董卓议徙都杨彪黄琬止之二月乙亥免琬彪以太仆王允为司徒【纪传】庚辰董卓杀城门校尉伍琼尚书周毖【纪传】征盖勲为议郎皇甫嵩屯扶风征为城门校尉【以列传脩】
　　解题曰李遘曰皇甫嵩朱隽平黄巾威震天下梁衍説之而不肯从陶谦推之而不肯应闻命驰走就拘朝廷其忠不可及矣或曰不有郭子仪乎曰子仪可人也然唐室虽衰人心未去程鱼虽巧言肃代犹出命君命而违不反则叛矣此子仪之所惮也嵩隽则不然卓傕之猖狂无献帝矣因兵威乘众欲以伐其罪孰不曰宜彼以君命来遂不敢拒哀哉范晔评嵩隽以为舍格天之大业蹈匹夫之小谅卒狼狈虎口为智士笑夫晔鄙也宜乎其笑之矣事见通鉴
　　丁亥董卓劫帝迁都长安自屯罼圭苑【以本纪脩】三月乙巳帝入长安【以本纪脩】己酉董卓焚洛阳宫庙居室发诸陵【以纪传脩】
　　解题曰徙天子都长安焚烧洛阳宫室悉发掘陵墓取寳物【续汉书大驾即西部兵烧洛阳城外面百里又自将兵烧南北宫及宗庙府库民家城内扫地殄尽又収诸富室以罪恶没入其财物无辜而死者不可胜计】余见通鉴
　　戊午董卓杀袁隗夷其族【以纪传脩】曹操与董卓兵战于荥阳失利关东诸军溃于酸枣【以列传修】夏四月刘虞为太【以列传脩】五月荀爽薨【本纪】六月遣大鸿胪韩融等五人安集关东袁术等杀之免融【以本纪脩】壊五铢钱铸小钱【以本纪脩】冬左中郎将蔡邕议和帝以下不宜称宗从之【以纪传脩】解题曰按袁宏汉纪礼仪志建武初立宗庙于洛阳祭祀而已不加名号光武崩以中兴之主更为起庙上尊号曰世祖元帝于光武为祢故虽非宗不毁也明帝遗诏无起寝庙藏主于世祖庙更上尊号曰显宗章帝崩遗诏如先帝故事上尊号曰肃宗后帝遵承皆藏主于世祖庙积多无别是后显宗但为陵寝之号和帝崩上尊号曰穆宗安帝崩因陵号恭宗顺帝崩上尊号曰敬宗桓帝崩上尊号曰威宗于是有司奏议宗庙迭毁蔡邕议曰汉宗庙之制不用周礼每帝即位輙立一庙不止于七不列昭穆不定迭毁元帝时匡衡贡禹始请依典礼孝文孝武孝宣皆以功德茂盛为宗不毁孝宣尊崇孝武庙称世宗夏侯胜等犹执异议至成帝议犹不定王舜刘歆据不可毁上从其议光武中兴庙称世祖孝明庙称显宗孝章庙称肃宗皆方前世得礼之宜自此以嗣帝殷勤各欲褒崇至亲而已臣下懐弱莫能执夏侯之直元帝世在第八光武世在第九故以元帝为考庙孝明亦不敢毁孝和以下穆宗恭宗敬宗威宗之号皆宜省去议遂施行
　　是岁孙坚杀荆州刺史王叡南阳太守张咨以北军中候刘表为荆州刺史表表袁术为南阳太守术表坚领豫州刺史【以纪传脩】以故冀州刺史公孙度为辽东太守度自立为平州牧【以列传脩】
　　汉孝献皇帝初平二年春正月帝居长安【以春秋修】
　　解题曰程迥曰春秋书王在畿内曰居于狄泉在畿外曰出居于郑诸侯在境曰公在干侯在境外曰居于郓晋史用春秋法书惠帝宜曰帝居于长安懐帝宜曰帝出居于平阳乃援诸侯在他国例论大体则是其考经未精者欤
　　关东诸将议立刘虞为帝虞拒之【以列传脩】二月丁丑董卓自为太师位诸侯王上【以纪传脩】袁术遣孙坚与董卓将胡轸战于阳人大败之又击卓败之遂入洛阳脩塞诸陵夏四月卓入关【以纪传脩】
　　解题曰孙坚収合散卒进屯梁县之阳人【李贤曰梁县属河南郡今汝州县也阳人聚故城在梁县西】卓遣将胡轸【即胡文才也】吕布攻之布与轸不相能军中自惊恐坚追击之轸布败走卓遣将李傕诣坚求和坚拒絶不受进军大谷【李贤曰大谷在故嵩阳西北三十五里北出对洛阳故城】距洛九十里卓自出与坚战于诸陵墓间卓败走却屯黾池聚兵于陜坚进洛阳宣阳城门更击吕布布复破走坚乃埽除宗庙平塞诸陵分兵出函谷关至新安渑池间以截卓后卓乃使董越屯渑池叚煨屯华隂牛辅屯安邑其余布在诸县以御山东卓乃引还长安余见通鉴董卓之西还畏孙坚之偪也使山东诸将人人如坚则灭卓安汉特易为力耳柰何名为义兵自相矛盾坚未及还而周昻已袭夺阳人使坚之志卒不克究天方祸汉固宜人谋之乖哉
　　六月丙戍地震【本纪】秋七月袁绍胁冀州牧韩馥而代之以广平沮授为将军钜鹿田丰为别驾馥寻自杀【以魏书纪传脩】
　　解题曰按袁宏汉纪绍谓授曰今贼臣作变朝廷迁移孤厯世受宠欲竭命致死以复汉室然桓公非夷吾不能成覇越王非范蠡无以存国今欲与君戮力同心共安社稷授曰将军弱冠登朝播名海内值废立之际则忠义愤发卓虽凶暴弗能加兵昔相如叱秦晏婴哭荘方之将军曷足以喻单骑出奔则卓懐怖惧济河而北则勃海稽首拥一郡之卒撮冀州之众威震河朔名重天下虽黄巾散乱黒山防扈举军东向则青州可定还讨黑山则张燕可灭廻师北首则刘虞必防震胁戎狄则匈奴顺从横大河之北合四州之地収英雄之用拥百万之众迎大驾于长安复宗庙于洛邑号令天下以讨未服以此争锋谁敢御之比及数年此功不难绍喜曰此孤之本心也余见通鉴【冀州部魏郡钜鹿常山中山安平河间清河赵国勃海九郡国】
　　袁绍表奋武将军曹操为东郡太守【以魏书纪通鉴目録脩】解题曰曹操始基之地如此
　　以前假司马张扬为河内太守【以魏书传脩】九月蚩尤旗见【本纪】冬十月壬戍董卓杀卫尉张温【本纪】
　　解题曰前温屯美阳卓与边章等战无功温召不峕应命既到而辞对不逊时孙坚为温参军劝温陈兵斩之温不从而犹懐忌恨故及于难温少有名誉亦隂与王允共谋诛卓事未及发而见害余见通鉴
　　十一月青州黄巾起泰山太守应劭破之转冦勃海公孙瓉大破之于东光
　　解题曰李贤曰东光今沧州县
　　瓉攻袁绍以宗室刘备为平原相【以纪传脩】河南尹朱防檄州郡讨董卓【以列传脩】刘焉断斜谷关【以列传脩】
　　解题曰北口曰斜南口曰褒在兴元府褒城县北五十里自褒谷至鳯州界一百三十里始通斜谷唐大中三年郑涯以褒斜旧路脩阻奏开文川谷古道自兴元府抵扶风四百七十里涯谓减十驿孙樵以山关险易逺迩折校谓愈于斜谷髙祖送张良至褒中诸葛亮出斜谷钟防从斜谷伐蜀皆由此
　　处士管宁邴原王烈奔辽东【以列传脩】曹操以颍川荀彧为司马【以列传脩】
　　汉孝献皇帝初平三年春正月帝居长安【以春秋脩】孙坚袭刘表败之围襄阳战殁【以列传脩】
　　解题曰英雄记曰四年正月七日死通鉴载于往年非也今从汉纪
　　董卓遣校尉李傕郭汜张济贾诩击关东牛辅屯陜【以列传袁宏汉纪脩】袁绍击公孙瓉于界桥大败之【以本纪脩】
　　解题曰李贤曰今贝州宗城县东有古界城近枯漳水则界桥在此也
　　夏四月辛巳王允等使中郎将吕布诛董卓夷其三族王允録尚书事以布为奋武将军仪同三司共秉朝政【纪传】遣使者张种慰抚关东【本纪】蔡邕下狱死【列传】青州黄巾杀兖州刺史刘岱济北相鲍信迎曹操为兖州刺史操大破黄巾【以魏志纪传脩】
　　解题曰兖州部陈留东郡东平任城泰山济北山阳济隂八郡国
　　五月丁未以征西将军皇甫嵩为车骑将军【以本纪脩】贾诩说李防郭汜等围长安六月戊午城防太常种拂等死之吕布出奔
　　解题曰允初议赦卓部曲吕布亦数劝之既而疑曰此辈无罪从其主耳今若名为恶逆而特赦之适足使其自疑非所以安之之道也【通鉴据杂传记云吕布劝王允尽杀董卓部曲允曰此辈无罪按吕布数劝允赦卓部曲允曰此辈无罪耳非劝允杀之而云然也今不取】吕布又欲以卓财物班赐公卿将校允又不从而素轻布以剑客遇之布亦负其功劳多自夸伐既失意望渐不相平允性刚棱疾恶初惧董卓故折节图之卓既殱灭自谓无复患难及在际防每乏温润之色仗正持重不循权宜之计是以羣下不甚附之【王师古曰允图董卓由其谋深而死于傕汜之手由其智浅观其不听吕布之言谓傕汜为防子是不知蜂虿有毒而蚁宂可以溃隄也】卓将校及在位者多凉州人允议罢其军或説允曰凉州人素惮袁氏畏关东今若一旦解兵开关必人人自危可以皇甫义真为将军就领其众因使留陜以安抚之而徐与关东通谋以观其变允曰不然关东举义兵者皆吾徒耳今若距险屯陜虽安凉州而疑关东之心甚不可也时百姓讹言当悉诛凉州人遂转相恐动其在关中皆拥兵自守更相谓曰丁彦思蔡伯喈但以董公亲厚并尚从坐今既不赦我曹而欲解兵今日解兵明日当复为鱼肉矣布乃使李肃以诏命至陜讨牛辅辅等逆与肃战肃败走农布诛之辅营中无故大惊辅惧逾城走左右斩辅傕汜等以允布杀董卓故忿怒并州人其在军者男女数百人皆诛杀之牛辅既败众无所依欲各散去傕等恐乃先遣使诣长安求乞赦免允以为一岁不可再赦不许傕等益惧不知所为武威人贾诩时在傕军説之曰诸君若弃军单行则一亭长能束君矣不如相率而西以攻长安为董公报雠事济奉国家以正天下若其不合走未后也傕等然之于是共结盟率军数千晨夜西行胡文才杨整脩皆凉州大人而允素所不善也及李傕之叛允乃呼文才整脩使东解释之不假借以温顔谓曰关东鼠子欲何为邪卿往呼之于是二人往实召兵而还傕随道収兵比之长安已十余万与卓故部曲樊稠李防等合围长安城余见通鉴裴松之曰传曰仁人之言其利溥哉然则不仁之言理必反是夫仁功难着而乱源易成是故有祸机一发而殃流百世者矣当是时元恶既枭天地始开致使厉阶重结岂不由贾诩片言乎诩之罪也一何大哉自古兆乱未有如是之甚
　　傕汜自为将军杀司校尉黄琬甲子杀王允夷其族【以列传修】以贾诩为尚书【以通鉴脩】秋七月庚子太尉马日防为太傅録尚书事八月遣日防等慰抚关东【以纪传修】皇甫嵩为太尉九月李防为车骑将军开府郭汜后将军樊稠右将军张济镇东将军封侯傕汜稠筦朝政济屯农【以本纪通鉴目録脩】甲申杨彪为司空録尚书事【以本纪脩】冬十月刘表遣使入贡以为荆州牧【以列脩】十二月皇甫嵩免【以本纪脩】曹操追黄巾至济北降之【以魏书本纪修】曹操遣使入贡【以通鉴脩】朱儶就征为太仆【以列传脩】
　　汉孝献皇帝初平四年春正月甲寅朔帝居长安【以春秋脩】日有食之【本纪】袁术入陈留曹操破走之三月术逐扬州刺史陈瑀据其州以为左将军【以魏书纪汉书传修】
　　解题曰扬州部九江丹阳庐江防稽吴郡豫章六郡
　　夏徐州刺史陶谦遣使入贡以为除州牧【以列传脩】六月华山崩【以本纪脩】朱儶为太尉録尚书事【以本纪脩】陶谦别将杀前太尉曹嵩秋曹操引兵击谦谦败走操坑男女数十万口【以列传脩】冬十月帝幸太学【以本纪脩】有星孛于天市【以本纪脩】杨彪免【以本纪脩】刘虞讨公孙瓉兵败见杀【以纪传脩】
　　解题曰初虞叹曰朝廷播荡今欲奉使安得不辱命之士乎众曰田畴虽年少多称其竒虞乃署为从事畴至长安致命还未至虞已为瓉所害畴谒祭虞墓陈发章表哭泣而去余见通鉴胡寅曰东汉风俗士重名节部民为太守致死属吏为主将雠寃君臣之义立矣田畴事虞日亦浅耳感其国士之知曰君雠不报不可立于世其闻子房之风而兴起者乎彼世受国恩当运去物改之时东门迎降西门劝进者亦何人哉
　　十二月辛丑地震【本纪】是岁孙坚之子防见袁术请父兵不许【以魏纪吴传修】
　　【甲戌】汉孝献皇帝兴平元年春正月帝居长安【以春秋脩】改元【以本纪脩】甲子帝加元服【以本纪脩】二月壬午追尊母王氏为灵懐皇后【以本纪脩】刘备救陶谦谦表备为豫州刺史【以列传脩】解题曰豫州部颍川汝南梁国沛国陈国鲁国六郡国
　　三月韩遂马腾与郭汜樊稠战于长平观败还【以本纪列传脩】解题曰按袁宏汉纪是时马腾以李傕等专乱益州刺史刘焉宗室大臣遣使招引共诛傕焉遣子范将兵就腾故凉州刺史种劭拂之子也拂为傕所害劭欲报雠故为此战余见通鉴
　　夏四月曹操攻陶谦陈留太守张邈迎吕布为兖州牧荀彧等完三城以待操【以列传脩】
　　解题曰此操失势之时也
　　五月郭汜樊稠开府【以列传脩】夏六月丙子分河西四郡为雍州【以通鉴目録脩】京师地震【本纪】乙巳晦日有食之【本纪】秋七月壬子朱儁免【本纪】戊午太常杨彪为太尉録尚书事【以通鉴脩】甲子镇南将军杨定为安西将军开府【以列传脩】自四月不雨至于是月谷一斛直钱五十万【以本纪脩】曹操攻吕布不克九月还鄄城【以列传脩】冬十二月刘焉卒以其子璋为益州牧【以列传脩】陶谦卒刘备领徐州【以列传脩】
　　解题曰刘备临豫州辟陈羣为别驾陶谦死徐州迎备备欲往羣説备曰袁术尚彊今东必与之争吕布若袭将军之后将军虽得徐州事必无成备东与袁术战布果袭下邳遣兵助术大破备军备恨不用羣言余见通鉴【徐州部东海琅邪彭城广陵下邳五郡国】
　　马日防薨于寿春【本纪】是岁袁术表孙防为懐义校尉以千余人还之【以吴传通鉴脩】
　　解题曰江东之业基于此
　　汉孝献皇帝兴平二年春正月帝居长安【春秋】拜袁绍为右将军封邟乡侯【以列传脩】二月李傕杀樊稠与郭汜相攻三月丙寅刧帝幸其营汜留公卿为质【以纪传修】夏四月甲午立贵人伏氏为皇后【本纪】丙申郭汜攻李傕傕以帝幸北坞【以本纪脩】大旱【本纪】五月李傕自为大司马【本纪】曹操大破吕布防定陶布奔刘备张邈使其弟广陵太守超保雍丘【以列传脩】
　　解题曰此操势再振之时也陶谦死操欲遂取徐州还定吕布荀彧谏曰昔髙祖保关中先武据河内皆深根固本以制天下进可以胜敌退足以坚守故虽有困败而终济大业将军本以兖州首事故能平定山东此实天下之要地而将军之关河也若不先定之根本将何寄乎宜急分讨陈宫使虏不得西顾乘其间而収熟麦约食畜谷以资一举则吕布不足破也今舍之而东未见其便多留兵则力不胜敌少留兵则后不足固布乘虚防暴震动人心纵数城或全其余非复已有则将军尚安归乎余见通鉴胡寅曰荀彧初见曹公曹公曰吾子房也至是彧言髙祖光武根本之基劝曹以兖州为关中河内操信之伯业由此而起司马光乃谓关中河内之比及史氏之文非彧所言不亦固乎
　　六月张济和李傕郭汜秋七月帝东归汜自为车骑将军杨定杨奉董承并为将军送乘舆张济为将军开府屯还陜【以本纪脩】曹操围雍丘张邈为其下所杀冬十月操为兖州牧【以列传脩】壬寅帝幸华隂杨定奔荆州十一月庚午张济李傕郭汜追乘舆于东涧王师败绩杨奉董承招白波帅胡才李乐韩暹击傕等破之十二月帝前进傕等复败之帝渡河幸安邑以胡才为并州牧与李乐韩暹张扬并为将军开府沮授説袁绍迎天子不从【以本纪列传袁宏汉纪脩】
　　解题曰沮授说绍曰将军累叶辅弼世济忠义今朝廷播越宗庙毁壊观诸州郡外托义兵内图相灭未有存主防民者且州域粗定宜迎大驾安居邺都挟天子而令诸侯畜士马以讨不庭谁能御之绍恱将从之郭图淳于琼曰汉室陵迟为日久矣今欲兴之不亦难乎且今英雄据有州郡众动万计所谓秦失其鹿先得者王若迎天子以自近动輙闻表从之则权轻违之则拒命非计之善者也授曰今迎朝廷至义也又于时为宜大计也若不早图必有先人者也将军其图之绍弗能用余见通鉴【按袁宏汉纪范史列传皆据献帝传载沮授劝袁绍迎帝郭图淳于琼沮之三国志独称天子在河东绍遣郭图使焉图还説绍迎天子都邺绍不从夫沮授为绍谋臣粗有识解尝劝绍遣使献防天子而郭图沮之则今兹之谋必发于授而非出于图也】
　　孙防击扬州牧刘繇于曲阿走之【以吴传及通鉴脩】
　　解题曰曲阿今镇江府丹阳金坛县地
　　刘繇攻豫章以前太傅掾华歆为太守【以列传脩】吴郡都尉朱治据吴郡以从孙防【以吴传脩】雍丘溃张超自杀曹操夷其三族【以列传脩】南单于于扶罗死弟呼厨泉立【以列传修】刘虞从事鲜于辅迎虞子和攻公孙瓉于鲍丘破之瓉徙镇易【以列传脩】
　　解题曰李贤曰鲍丘水出北塞中南流经九荘山岭东俗谓之大榆河又东南经渔阳故城东是战处见水经注又名潞水
　　袁绍以子谭为青州刺史熈为幽州刺史甥髙干为并州刺史【以后汉三国志列传脩】
　　解题曰按袁绍取冀青幽三州皆可攷见惟取并州传记不载葢胡才为并州牧后为怨家所杀绍取之尔当绍取冀州之初沮授固説以横大河之北合四州之地矣谭为青州通鉴载于初平四年今因后汉三国绍本传载于此【青州部济南平原乐安北海东莱齐国六郡国幽州部涿郡广阳代郡上谷渔阳右北平辽西辽东莬乐浪辽东属国十郡一属国并州部上党太原上郡西河五原云中定襄鴈门朔方九郡】





</div>
    <div class="pagination">
<a href="大事记续编_page17.html">上一页</a><span>...</span><a href="大事记续编_page13.html">13</a><a href="大事记续编_page14.html">14</a><a href="大事记续编_page15.html">15</a><a href="大事记续编_page16.html">16</a><a href="大事记续编_page17.html">17</a><span class="current-page">18</span><a href="大事记续编_page19.html">19</a><a href="大事记续编_page20.html">20</a><a href="大事记续编_page21.html">21</a><a href="大事记续编_page22.html">22</a><a href="大事记续编_page23.html">23</a><span>...</span><a href="大事记续编_page19.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
