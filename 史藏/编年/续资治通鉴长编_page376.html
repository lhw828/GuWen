<!DOCTYPE html>
<html>
<head>
    <meta charset="UTF-8">
    <title>续资治通鉴长编 - 第 376 页/共 607 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续资治通鉴长编 - 第 376 页/共 607 页</h1>
    <div class="content">　　辛亥，大理寺丞、馆阁校勘崔公度检正中书礼房公事。
　　壬子，荆湖路察访蒲宗孟言：「两路元敷役钱太重，民间出办不易，至每年所收，广有□剩。」诏荆湖路□剩钱各权减二年。
　　又诏见在广南路僧道权停判凭出外。以广东转运司言「闻交址昨陷钦、廉等州，执僧道百余人，夺其公凭而杀之，令间牒诈为僧道以侦事」故也。
　　提举开卫州界运河程昉言：「卫州界创开运河口，取黄河水入沙河，下合御河，以通江、淮漕运。又于遥堤次上修置木鰯毕功。」诏河北西路提点刑狱司案视保明以闻。昉先以淤五鹿城口地赏，已迁一官，至是，中书再进呈论赏，上令且未施行，俟保明沙河取旨，乃令案视焉。七年七月九日、九月七日，八年八月十九日，并此年十二月癸未朔，当参照。
　　九月甲寅朔，侍御史周尹言：「欲乞应川、陕商旅不许挈家属入威、茂州，及本处人与蕃部交易，止得于州县城内，不得出接连蕃部处城门。如有移家往居及以妇女看亲，须经永康军及绵州龙安县给公凭。乞自朝廷立法，所贵边禁稍严，奸谋遂寝。」从之。
　　乙卯，环庆路经略司言：「委官体量牟尼札布事迹，本司看详牟尼札布虽有贪黩之实，然蕃官类不知文法，又因部辖严峻，致有诉讼，若所坐稍重，则恐熟户扇惑仿效，其余首领心不自安。乞止于本路州军监管，候经赦令，别立边功赎过录用。」上批：「近据谍报，西界缘边首领申衙头以汉界慕家数族欲投来，乞领人马等应接。今首领牟尼札布不得本族人情，恐实有密谋向背之人，宜下经略司严觉察，须见有无确实，并下种古。仍令经略司选慕恩一门内得力可以弹压部族人，权同管勾。其牟尼札布送环州监质，候经恩取旨。」
　　权发遣两浙转运副使苏澥言：「秀州华亭县有外国幸忠等二十人至青墩、南阳，语难辨问，令书字，与中国同，称高内国，以语音宜是高丽国人。及将文字髣□辨认，因乘船遇风，踯泊海岸，止说金堤郡水军队纳米事。」诏秀州：「如参验实非奸细，即居以官舍，给食，候有本国使人，入朝取旨。」其后，王徽使至，因赐帛遣归。
　　丙辰，中书言：「先差范子渊提举疏浚黄河，李公义勾当公事。公义乞且用船五十只，铁龙爪五十副，役兵四百，疏浚大河中流，令水行地中，起北京至海口，验一过之功。今已一年有余，未尝案验，欲令都水监遣官检覆。兼子渊疏浚所亦恐用人船官属太多，皆未尝案验，欲令都水监遣官就覆验，可与不可裁减，以闻。」从之。李公义疏浚大河在八年五月己丑，罢公义等在次年十一月癸丑朔。
　　戊午，驾部员外郎、知都水监丞霍翔提举疏浚汴河。
　　诏广南西路依五路例赐衣袄，以方讨交趾特恩也。
　　辛酉，诏自今应干买马事，并枢密院施行。
　　诏：「应不教阅路分保正、大小保长，并三年一替，不愿替者听。内都、副保正，如保内第三等以上无堪选户，许以次选差。」
　　乙丑，占城愿以兵助讨交贼，诏坐使人所乞，令学士院别降敕书【三】。
　　又诏安南宣抚、招讨、总管司：「应四路宣布德泽、安抚军民等事属宣抚司，谋猷机策等事属经略、招讨司，行营将校军马等事属都总管司，往来文字并相关牒。」上闻郭逵与赵焑不相能，故有是诏。实录云：「以职分不定或有相侵，故有是诏。」按所称「职分不定，或有相侵」，即郭逵与赵焑不相能也，今正言之。
　　丙寅，广西经略司言武候峒段惟诚归明，诏惟诚与三班借职。
　　赠皇城使、达州团练使【四】、带御器械程昉为耀州观察使，官其二子，赐宅一区。以昉任水事有功，特恩也。昉挟王安石势，多所陵慢，后安石觉其虚诞，疏之，昉以忧死。昉旧传云陵慢韩琦，今改云多所陵慢，旧传昉以忧死，新传削去，今存之。
　　丁卯，诏河北东路转运司：「民诉旱灾已出限，乞减放税。今既过时，何以体量，可见实灾伤分数，令具析以闻。」
　　戊辰，广南西路转运判官周沃乞令广东指挥舟船，回日于本路州军点检，催促径赴邕州计置粮草入峒。诏送粮草司相度施行以闻。
　　己巳，命权同判都水监刘璯提举卖修置清汴材木、兼卫州界运河同管勾，外都水监丞范子渊同提举卫州界运河、兼卖河北淤田及材木等事，都水监丞耿琬兼同都大提举京东、西淤田。明年六月十四日赏功。
　　中书言：「陕西官司所纳不堪用私铸钱百一十五万九千八百余缗。初言止有二十余万缗，一年可改铸毕，今其数乃如此，又称每年止铸大钱九千一百五十余缗。其违法纳私钱官司，欲令三司依法施行。」从之。后来如何行遣，六月二十五日周尹云云，七月二十二日【五】诏，可考。
　　诏：「自今枢密都承旨兼髃牧使，副都承旨兼副使，更不兼别差遣。」
　　庚午，枢密院言，安南诸将所召募人，缘路多不法，未有约束。诏令将官量人数权立人员管辖，有犯依阶级法至死者，奏裁。
　　辛未，中书言，市易务收息钱、市利钱总百三十三万二千余缗，法应酬銟。诏提举官、金部员外郎吕嘉问，太子中允□安持各迁一官，升一任，赐钱三百千，嘉问更减一年磨勘，余监官以下等第推恩，仍自今三年一比较。从之【六】。
　　壬申，中书言，欲令市易司发钱三万缗【七】，于鄜延、环庆两路同经略司籴谷封桩，其令本司指射拨还。从之，仍令市易司止于今次息钱内除破所支钱。
　　秦凤路经略司言，禽获擅入界蕃僧旺遵。诏：「经略司于质院监质，可更收捕密卜尊等三人，候捕获，如悉是旺遵同行人，即止作本司意放回，令报董毡：旺遵已收禁，若早遣般擦出汉，必放旺遵还。」后经略司言：「已依朝旨以旺遵付董毡、般擦首领，谕以两界通和，令归本道。乞下熙河路经略司译写蕃字谕董毡送还所略汉口，庶用命陷陈之人复得生还。」从之，仍令计议司译写。
　　甲戌，召辅臣观稻于后苑。
　　乙亥，河北西路转运司言，诸巡检下欲且拣留步兵二十、马军一十，相兼擒捕盗贼多处。依所奏施行。时以义勇、保甲方上番故也。
　　丙子，诏广南东路经略司指挥诸州长吏，如得西路关报，或探交趾事却当关报前路州军者，不得下司并亲书写，经略司即令管勾机宜官书写，毋得漏泄。仍关牒本路监司准此。
　　诏：「安南兵马非久出界，宜有以鼓作士气。昨任起等攻贼界玉山寨，功虽不大，然首能奋击，其得功人可倍推赏讫奏，仍布告将士使闻知。」郭逵墓志云：师次潭州，遣知钦州任起攻永安州，拔之。传又云：率郡兵、峒丁三道进讨永安州，拔之，左、右江悉效顺，门州首领黄金满、岑庆宾降永安州玉山寨。即七月九日事，其余当考。
　　上批：「闻秦州制勘院多逮系熙河路官员，今本路都、副总管既新移易，或方在道，万一有边事，乃是都无人倚托，必重贻朝廷忧顾，可速议指挥。」中书、枢密院请令制勘院见禁系熙河路官员，徒以下罪状已明，即发遣归本任，有因追禁阙官处，委转运司于本路及邻路选差得替待阙见任官权管勾。从之。
　　赐绫锦院堧地为枢密五房院。以都承旨司言「边奏有缓急而诸房吏散居旧城内外，往来回远，或漏泄事机，且不可以应猝」故也。
　　上批：「开封府界诸县遭旱人户所纳秋色苗税，可第等疾速量与蠲减。」此据御集。
　　丁丑，广南西路转运司言，大理评事勾当公事魏森遣募宣州土丁，以瘴疠死，乞录一子官。诏赐其家银四百两。
　　又诏：「大名府棣、洺州未获盗甚多，令河北路转运司体量不任事捕盗官以闻。」
　　戊寅，右监门率府率令始为太子中允，堂除监当。以学士院说诗中等也。七月丙寅可考。
　　熙河走马承受长孙良臣言，本路岁丰，乞支见钱以广籴。于是中书言，市易司见入中四十万缗，今欲更令市易司就支本路钱十万缗与秦凤等路转运司，计置熙河粮草，仍于息钱除破。从之。
　　诏前知虔州刘彝、知黄州路京等十五人，减磨勘年、升名次各有差；知池州郑雍、通判海州李清臣等十四人，降考、降名次各有差。以三司上比较诸路熙宁五年盐税增亏故也。
　　己卯，辽国回谢使长宁军节度使耶律英、太常少卿韩君仪见于紫宸殿，置酒垂拱殿。
　　诏：「宣抚司所至访求死事文武官家属流寓无归者，指挥州县安存，愿还本贯者差人津遣。其先遭寇略者，多方购求，有能获送赴官，并与优銟。忠义死节未甄录者，保明以闻。阵亡将士昨官为瘗埋，闻聚为坟垄，乃与侬智高逆党京观相杂，甚非所以旌别，可令别为表识，所过以官钱致祭。」
　　庚辰，枢密院言：「庄宅副使张守节昨以死事，朝廷厚加恩典，今逐处体量，守节军行挈娼妇与俱，临敌怯懦，不能使人，其下兵级又多降贼，教令作炮攻邕州，以至失守。已追还赠官，其子五人恩，乞止与二人。」诏子二人与奉职。
　　入内供奉官黄怀信等献修城飞土梯、运土车。诏将作监试验。
　　辛巳，前将作监丞苏子元为殿中丞，起复，权发遣通判邕州，仍赐绯章服。从知桂州石鉴所请也。
　　是秋，宣徽南院使、判应天府张方平上表乞致仕，诏答不允，方平因奏疏论率钱募役之害，曰：
　　臣窃惟天之生民，以衣食为命，故衣食者人事之确论，非高谈虚辞之可致者也。昔者圣人所以治民之道，别其四业，任之九职，农夫效稼穑之力，虞衡主山泽之利，百工饬庀八材，商贾阜通货贿，各率所事以奉其上。而上之所以取于民，惟田及山泽、关市，此财用之所出也。沿革损益，虽历代不同，要之必本于此，过是则非王制矣。
　　伏见近制募役之法，令人户等第输钱。夫钱者人君之所操，不与民共之者也，人君以之权轻重而御人事，以平准万货，故为国者必亲操其柄，官自冶铸，民盗铸者抵罪【八】，罪至死，示不得共其利也。夫钱者无益饥寒之实，而足以致衣食之资，是谓以无用而成有用，人君通变之神术也。本朝经国之制，县乡版籍，分户五等，以两税输谷帛，以丁口供力役，此所谓取于田者也。金、银、铜、铁、铅、锡、茶、盐、香、矾诸货物，则山海坑冶场监出焉，此所谓取于山泽者也。诸筦榷征算，斥卖百货之利，此所谓取于关市者也。惟钱一物，官自鼓铸。臣向者再总邦计，见诸炉岁课上下百万缗，天下岁入茶、盐、酒税、杂利仅五千万缗。公私流布，日用而不息，上自社稷百神之祀【九】，省御供奉，官吏廪禄，军师乘马，征戍聘赐，凡百用度，斯焉取给，出纳大计备于此矣。景德以前，天下财利所入，茶、盐、酒税，岁课一千五百余万缗。太宗以是料兵阅马，平河东，讨拓跋，岁有事于契丹；真宗以是东封岱宗，西祀汾脽，南幸亳、宋，未尝闻加赋于民，而调度克集。至仁宗朝，重熙累盛，生齿繁庶，食货滋殖，庆历以后财利之入，至三倍于景德之时，而国计之费，更称不赡，则是本末之原，盈虚之数，其疏□不侔久矣。
　　陛下悯时事之积敝，志在变而通之，以财成天下之务，故创立法制，所大措置事以十数，要在经国利民，崇德而广业也。其中率钱募役一法，为天下害实深，通都大邑要扼之地，以之并废；重镇将吏之伦，以之散遣。游民敝夫而委以仓库案牍之事，军员卒长而付以钱谷簿书之责，如此不便之事，因缘极多。至于五等版籍，万户之邑，大约三等以上户不满千，此旧制任差役者也。四等以下户不啻九千，此旧制不任差役者也。今令五等一概输钱，是率贫细不足之民，而资高强有余之户也。且举应天府为例，畿内七县，共主客六万七千有余户，夏秋米麦十五万二千有零石，绢四万七百有零匹，此乃田亩桑功之自出，是谓正税。外有沿纳诸色名目杂钱十一万三千有零贯，已是因循敝法，然虽有钱数，实不纳钱，并系折纳谷帛，惟屋税五千余贯，旧纳本色见钱。
　　大体古今赋役之制，自三代至于唐末、五代，未有输钱之法也。今乃岁纳役钱七万五千三百有零贯，又散青苗钱八万三千六百余贯，累计息钱一万六千六百有零贯，此乃岁输实钱九万三千余贯。每年两限，家至户到，科校督迫，无有已时，天下谓之钱荒，搜索殆尽。而又弛边关之禁，开卖铜之法，外则泄于四夷，内则恣行销毁。鼓铸有限，坏散无节，钱不可得，谷帛益贱。变转既难，民日益困，远方僻路，无所措其手足。臣故曰募役之法，为天下害实深。凡公私钱币之发敛，其则不远。百官、髃吏、三军之俸给，夏秋籴买谷帛、坑冶场监本价，此所以发之者也；田庐正税【一○】、茶盐酒税之课，此所以敛之者也。民间货布之丰寡，视官钱所出之少多，官钱出少，民用已乏，则是常赋之外，钱将安出？或曰：募钱输官，还以募役，钱既出入，非蓄聚也。臣对之曰：夫募钱者率之农民，散于惰游，市井自如，南亩空矣。或曰：四等以下率钱数少，民易输也。臣对之曰：彼穷乡荒野，下户细民，冬正节腊，荷薪刍入城市，往来数十里，得五七十钱，买葱、茄、盐、酰，老稚以为甘美，平日何尝识一钱？
　　向闻役法初行，其间刻薄吏点阅民田庐舍、牛具畜产、桑枣杂木，以定户等，乃至寒瘁小家农器、舂磨、铲釜、犬豕，莫不估价，使之输钱。吏以刻削为功，干赏蹈利，朝廷开赏典而劝宠之，则诸趣时进取之人，安得不从风而靡？岂复知朝廷经久之体耶！陛下本欲以美利利天下，至于施为见于行事，非复圣意所存者矣。陛下圣旨一出，执政奉行，从而增益，至于有司，苛细甚矣。颁下诸路，职司之官各出所见，展转文害，本同而末异，朝行而夕改，郡县承用，以至不胜其敝。且民田二税，水旱检放，自有常制。青苗之息，或遇灾伤，犹暂倚阁，募役之钱，年虽大杀，无减免之理。往时州县之役，若身充，若雇佣，率三分其费，而一分以薪粮取给，岂悉资于钱也。大乡户觽，一役代归，十余年间安居无所预矣。
　　募法之行且六年，初年民始大骇，既而伐桑枣，卖田宅，鬻牛畜。比年稍荒歉处，民流散多矣。至今纷纭变更，意莫能定。其法上不能富国强兵，成公家之利，下不能便民济物，为天下之福。若但坐观其敝，莫之改图，臣恐国家之忧，不在敌国而见伏戎于莽矣。伏惟陛下深思宗社之重，俯察下民之情，申命高才远识之臣，通议率钱募役之法。盖愚而不可欺，弱而不可胜者民也，动危甚易，安之实难。故民者天地之心而国家之本也，是以圣人甚畏之，甚重之，欲保国家必先得民，是谓藏身之固，置器于安之道也。臣以衰疲，不任陈力，近已上章乞骸骨归田里，伏念上荷圣恩，至深至重，故不能自忍于天下生灵，披沥肝胆，以致补报之心。傥精诚上达，天光下烛，得以涓埃少裨海岳，一旦先犬马填沟壑，亦无遗恨，惟陛下留神省察。
　　又言：「臣伏睹见行役法，天下共苦不便，陛下天高听卑，必闻其利害，窃恐中外臣僚，未有为国家深忧远虑精言其本者。臣既以方拙，上荷知眷，今拜章乞致仕，方俟命解谢，言念重恩，思有以补报而去，故不避诛绝，上此奏封，极陈保邦便民之大计切务，非徒诡激以抗高论而已。陛下至圣大明，傥察臣言实有益于国家，即乞发自清衷，特下明诏，停罢此法，复行旧制。旧制之中有所未安，稍为增损，参定施行。诏下之日，四方万姓若有匹夫匹妇不慰悦抃蹈上感德泽者，则臣请受罔上迷国、坏法乱纪之罪，投放遐裔，以正典刑。若陛下犹谓臣言未足为信，古者有大疑谋及卿士，庶人协同，而后有作，即乞露布臣章，俾在廷百辟以至诸路郡县官吏，共得尽其公议。二者惟在陛下发于神断，以定天下是非。若但送之中书，询之执政，无益也。则乞留中不下，非惟有以保全孤臣，抑以致忠义之言【一一】，广四聪之远。不胜为国忧虑，区区之心，惟圣明谅察。」方平乞致任，据集载不允，批答有秋冷之语，则其论役法必是八九月间，今附秋末。
　　注　　释
　　【一】除凶恶劫贼并合配邻州及沙门岛人外「合」原作「令」，据阁本改。
　　【二】辽国母遗留使「遗」原作「遣」，据活字本改。
　　【三】诏坐使人所乞令学士院别降敕书文句难解，疑有脱误。
　　【四】达州团练使「达」原作「逵」，据宋史卷四六八宦者传、宋会要仪制一三之五改。
　　【五】七月二十二日「七」原作「九」，据阁本及本卷丙子条改。
　　【六】从之二字在此难解，疑衍或舛。
　　【七】欲令市易司发钱三万缗「三」，阁本作「一」。
　　【八】民盗铸者抵罪「盗」字原脱，据阁本及宋文鉴卷四七张方平论免役钱补。
　　【九】上自社稷百神之祀历代名臣奏议卷二五六张方平论募役疏作「上自宗庙社稷百神之祀」。
　　【一○】田庐正税「田」原作「屋」，据同上书及宋文鉴卷四七张方平论免役钱改。
　　【一一】抑以致忠义之言「致」字原脱，据乐全集卷四七论募役补。
续资治通鉴长编
卷二百七十八
卷二百七十八
　　起讫时间 起神宗熙宁九年十月尽其月
　　卷　　名 续资治通鉴长编卷二百七十八
　　帝　　号 宋神宗
　　年　　号 熙宁九年（丙申，1076）
　　全　　文
　　冬十月甲申朔，上批：「高丽使至明州已久，虑引伴使臣纵其国人所过游观，以致留滞，将来阻闭汴口。宜密指挥依前来所在住留日数，毋得稽程。」
　　乙酉，诏：「安南军兴，文字与常日不同，委逐路转运使、开封府界提点司，当行驿路地分□远，选差得替待阙使臣一两员分巡辖催趣，仍赐自崇明门至邕州当军行驿路马递急龏铺兵士特支钱。」
　　诏：「麻谷寨地令韩缜等牒与萧禧系通好以前兴建，终不可拆移，虽相见必难商量，候降本朝牒去文字，即约日相见。」
　　太白昼见。
　　丙戌，上批：「体问得前日小雨，于农事亦小有济，宜且择日赛谢。」
　　丁亥，吏部侍郎致仕钱象先卒。
　　戊子，陕西转运使皮公舱言：「本路今岁极丰，而常平多积钱，愿借百万缗乘贱计置。若他岁物价稍高，则缘边已有蓄积，不烦朝廷供亿，而常岁所当输者尽以还所借数。」从之。
　　上批：「翰林学士、权御史中丞邓绾操心颇僻，赋性奸回，论事荐人，不循分守，可落学士、中丞，以兵部郎中知虢州。」陈瓘尊尧录上言皇帝封事，其二十问曰，臣又望陛下特垂圣问。洵仁等曰：「日录有云：『余为上言，与陛下开陈事，退而趣录以备自省及他时去位，当缮写以进。』此安石初作参政时，奏于神考之语也。又六七年，然后去位，去位以后，九年而薨。于其中间不践写进之语者何哉？」臣闻熙宁之末，给事中、知陈州吕惠卿讼中丞邓绾之言曰：「绾等入奏，中书出敕，如出一口。」又曰：「今中书乃用罪人绾等之诬词，出降敕命。」当是之时，惠卿进日录三策，其进日录札子曰：「臣私记策子皆有其事，其事多出于陛下之德音，与所亲闻，宜不废忘，而其文非一二日可以撰造者也。」神考察惠卿日录果非临时撰造之言，而邓绾之颇僻奸回，果不可恕。于是赫然威断，发于圣批。邓绾既逐，而安石亦不得留矣。且惠卿日录既经神考御览，安石日录若果是亦曾奏知，则安石去位以后，九年之间而不录进，而神考亦不敢索者，其故何也？呜呼，他时缮写之语，不谓之欺诞可乎？卞、武继安石之志，昂等述蔡卞之事，而执此欺诞以为国是，岂不误朝廷之继述乎。臣道之专强，可不辨哉。
　　右正言、知制诰、知谏院邓润甫为右谏议大夫，权御史中丞。近制，除御史中丞官，未至谏议大夫者，并守本官职兼权。二年闰十一月乙巳。于是润甫知制诰，以宰相属官不可长宪府，乃复迁谏议大夫。此据职官志。
　　大理寺丞、国子监直讲彭汝砺为太子中允，权监察御史里行。王安石初得汝砺诗义，善之，故用为学官。邓绾以安石故，欲召见之，汝砺不往。既举充御史，而练亭甫绐绾以安石不悦，绾遂自劾失举。上怒，黜绾，即日除汝砺。蔡承禧云云。
　　侍御史周尹言：「昨以河北西路转运判官李稷庸很刻薄，觽所共`，不可使为监司，曾具弹奏。今又闻稷父龙图阁直学士绚死二十余年，寄榇僧寺，终不迁葬。按御史台敕，官员父母殁十年不礼葬者，委台司弹奏。臣方令人根问稷父骸骨所寄，欲具举劾，乞行降黜，勒令以礼葬父。今闻稷乃奏乞往邛州取祖父骨榇欲葬许州。夫亲莫如父，尚或忍之，祖之与孙【一】，于稷何有？盖稷知臣欲举劾，故先奏请，妄以改葬祖父为名，以延岁月。案稷凡猥无行，父死二十年不葬，此名教之所必废，典刑之所不容。唐颜真卿为监察御史，劾奏朔方令郑延祚母死不葬二十年，有诏终身不齿，当时闻者莫不耸然。臣欲乞罢稷职事，勒令葬父，废□终身，膀示朝堂，戒敕臣僚，使知忘亲悖逆之人，不容于圣世。」诏札与李稷令知。十月二十一日稷改军器丞。
　　诏饶州铸钱监添招匠人，岁增铸钱二十万缗，充信州买银。
　　馆伴所言：「耶律英等使人来言，昨萧翥、郭竦回谢，蒙赐珠子及银合，今不蒙赐，非为爱物，恐损体例，臣等语之以恩赐出自特旨，馆伴无由知，而英等再以为言。」诏令送伴使、副止作准馆伴所牒诸处勘会，无此例，婉顺谕之。
　　己丑【二】，西上阁门使张利一复为遥郡团练使、知保州。七年十二月十一日中书检会云八年十一月二十二日诏，可考。
　　先是，御史蔡承禧言：「访闻中书引赦文指挥，候丁忧人吕大防服阕，复知制诰；枢密院引赦文，候丁忧人张利一服阕，复团练使。臣闻三年之丧，先王于人子之志，使之得以自竭而无夺者也。惟金革之事无已，则辟焉。今二人者以丧去位，而实无籍于朝，又非金革之故，何复官之有乎？若然，则滕甫、许安世并当一例施行矣。臣闻之外议，未敢实然，乞下中书、枢密院勘会，若实有此，乞行改正。候本人服阕日取旨，仍勘逐经由官吏，以诫妄行。」此据承禧奏议，附见。中书引赦文指挥在七年十二月十一日。案承禧以八年四月三日入台，则七年十二月十一日不应便有论列，当在八年四月三日以后，今因张利一复官，附见，或移入八年十一月二十三日。
　　庚寅，广南西路转运司言：「琼管兵士周元等称，兵员三十人为交贼驱虏，拘之乂安寨，赵秀纠率元等窃兵仗乘船过海，值风，复为黎人所得。赵秀等见在黎峒，元等脱归。上批：「赵秀等宜专下琼管转运司根勘，如见在生黎界拘役，止作本司意，厚以钱帛购赎，桂州安抚司交割，优给路费津置，无令失所。」明年正月十七日，秀、元等被赏。
　　王中正等言：「石泉县至茂州，中间经静州等族，本非大路，近年官员赴茂州，多由此路行，故渐通商旅往来，因此引惹生事。本县至绵州与茂州里数适均，又龙安县有都巡检，缓急可以救应。乞割石泉隶挠州，其旧入茂州路更不得开治。」从之。此所谓陇东路也。土田肥美，静州等族引生羌据有之，中正不能讨，故有此请，由此北路遂绝。此据司马光记闻。实录十二月末乃书割石泉县隶挠州，今并见此。
　　辛卯，权御史中丞邓润甫详定一司、一务、一路、一州、一县敕。
　　壬辰，太子中允、馆阁校勘黄履兼知谏院。
　　诏罢都大制置河北河防水利局。时政记有此已见七月。
　　诏横海军节度推官、崇文院校书、兼中书户房习学公事练亨甫身备宰属，与言事官交通，罢为漳州军事判官。
　　先是，王安石言：「臣久以疾病忧伤，不接人事，以故觽人所传议论多所不知。昨日方闻御史中丞邓绾尝为臣子弟营官及荐臣子貋可用，又为臣求赐第宅。绾为国司直，职当纠察官邪，使知分守，不相干越，乃与宰臣乞恩，极为伤辱国体。兼绾近举御史二人，寻却乞不施行，必别有所因。臣但闻其一人彭汝砺者，尝与练亨甫相失，绾听亨甫游说，故乞别举官，亨甫身在中书习学公事，兼臣屡尝说与须避嫌疑，勿与言事官子弟交通。今审知所闻，即岂可令执法在论思之地，亨甫亦不当留备宰属。乞以臣所奏付外，处以典刑。」故有是命。
　　初，绾以附会安石居言职，及安石与吕惠卿之党相倾，绾皆极力奏劾之。上益厌安石所为，绾惧安石去而失势，屡留之于上，其言无所顾忌，上怒，欲黜绾，安石亦惧，乃奏斥之。亨甫行险薄，谄事安石、雱以进，至是乃斥。
　　甲午，诏：「福建、江南东西、广南东路速捕贼仵小八，其广南东路仍选官督捕，令谢季成乘驿往福建路募军兵枪手一百人专捕，候获日与复路分差遣。」
　　初，季成与马昌同受命分路募兵赴广西。既而季成独不能募，上以为怯，欲令宣抚司斩之。王安石言：「季成勇于战斗，非怯也。今与宣抚司不相得，则其不能募兵，诚无足怪，陛下所宜察。」已而季成不待报，径赴浙西新任【三】，诏诘责之。时八月己卯也，于是复遣季成募兵福建，讨捕仵小八。上欲斩谢季成，见日录六月三日、并八日。王安石为季成解说甚辩，不知季成果何如人也。又御集八月二十五日令季成分析募人不得因依，及一面赴两浙新任。亦不知后来如何报答，今乃有此命。删取日录、御集附此，更埙考求。候获仵小八与复路分差遣，则季成先时必被责降。
　　河东分画地分所奏：「准北界理辨疆界所牒，远探铺侵碍当界地步，并本所回牒本奏闻。」御批：「宜令韩缜等选委从京将带去官二员，令躬亲诣北人所指去处，更切子细检视，恐后来实有侵逾，即依理速行改正讫奏。」此据御集九年十月十一日下。
　　乙未，诏：「京师兵马比元拟留十万人数已甚减少，自今应差四方屯戍元窠名不在京者，更不得差拨。」
　　又诏：「熙河路弓箭手，除可教习武艺分番赴堡、铺、城、寨代戍兵把守外，有若干人不堪充此差使，令郑民宪具析以闻。」
　　又诏：「诸路应差赴安南人欠负钱斛草料，候回日作两料输纳。」
　　又诏：「东南诸路，近岁增置就粮禁军及教阅厢军虽万数不少，然多畸零□占，久失训练。今各随本路团结，宜委本分兵官提举教阅。」旧记，诏东南诸路团结训练新募军。新纪因之。
</div>
    <div class="pagination">
<a href="续资治通鉴长编_page375.html">上一页</a><span>...</span><a href="续资治通鉴长编_page371.html">371</a><a href="续资治通鉴长编_page372.html">372</a><a href="续资治通鉴长编_page373.html">373</a><a href="续资治通鉴长编_page374.html">374</a><a href="续资治通鉴长编_page375.html">375</a><span class="current-page">376</span><a href="续资治通鉴长编_page377.html">377</a><a href="续资治通鉴长编_page378.html">378</a><a href="续资治通鉴长编_page379.html">379</a><a href="续资治通鉴长编_page380.html">380</a><a href="续资治通鉴长编_page381.html">381</a><span>...</span><a href="续资治通鉴长编_page377.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
