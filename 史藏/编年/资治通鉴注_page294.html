<!DOCTYPE html>
<html>
 <head>
  <meta charset="utf-8"/>
  <title>
   资治通鉴注 - 第 294 页/共 334 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   资治通鉴注 - 第 294 页/共 334 页
  </h1>
  <div class="content">
   17保义节度使王珙，生猜忍，虽妻子亲近，常不自保；至是乱，为麾下所杀，〔僖宗中和初，王重盈镇陕，传子珙，至是而亡。〕推都将李璠为留后。〔璠，音烦。〕
18秋，七月，朱全忠海州戍将陈汉宾请降于杨行密。淮海游弈使张训以汉宾心未可知，与涟水防遏使庐江王绾将兵二千直趣海州，遂据其城。〔杨行密自此遂有海州。趣，七喻翻。〕
19加荆南节度使成汭兼中书令。
20马殷遣其将李唐攻道州，蔡结聚群蛮，伏兵于隘以击之，大破唐兵。唐曰：「蛮所恃者山林耳，若战平地，安能败我！」〔败，补迈翻。〕乃命因风燔林，火烛天地，群蛮惊遁，遂拔道州，擒结，斩之。
21朱全忠召葛从周于潞州，使贺德伦守之。八月，丙寅，李嗣昭引兵至潞州城下，分兵攻泽州。己巳，汴将刘閗弃泽州走，河东兵进拔天井关，以李孝璋为泽州刺史。〔「李孝璋」，当作「李存璋」。〕贺德伦闭城不出，李嗣昭日以铁骑环其城，捕刍牧者，〔环，音宦。〕附城三十里禾黍皆刈之。乙酉，德伦等弃城宵遁，趣壶关，〔贺德伦之兵既不得出城刍牧，城外禾忝又空，粮援俱绝，宜其遁也。九域志：壶关县在潞州东二十五里。趣，七喻翻。〕河东将李存审〔李存审，即符存审。〕伏兵邀击之，杀获甚众。葛从周以援兵至，闻德伦等已败，乃还。
22九月，癸卯，以凤翔节度使李茂贞为凤翔、彰义节度使。〔是年，春正月，朱全忠表张珂为彰义节度使。张氏镇泾州，凡三帅矣，今命李茂贞兼领之。〕
23李克用表汾州刺史孟迁为昭义留后。〔为孟迁以潞州叛李克用张本。〕
24淄青节度使王师范以沂、密内叛，〔当是时，朱全忠尽有河南一道之地，王师范亦附属焉。若沂、密内叛，将安归邪﹖又不乞师于全忠而乞师于杨行密，此事当考。〕乞师于杨行密。冬，十月，行密遣海州刺史台蒙、副使王绾将兵助之，拔密州，归于师范；将攻沂州，先使觇之，〔觇，丑廉翻。〕曰：「城中皆偃旗息鼓。」绾曰：「此必有备，而救兵近，不可击也。」诸将曰：「密已下矣，沂何能为！」绾不能止，乃伏兵林中以待之。诸将攻沂州不克，救兵至，引退；〔此救兵果谁兵欤﹖〕州兵乘之，绾发伏击败之。〔败，补迈翻。〕
25十一月，陜州都将朱简杀李璠，自称留后，附朱全忠，仍请更名友谦，预于子侄。〔朱全忠又兼有陕、虢。更，工衡翻。〕
26加忠义节度使赵匡凝兼中书令。
27马殷遣其将李琼攻郴州，执陈彦谦，斩之；进攻连州，鲁景仁自杀，湖南皆平。〔马殷始尽有湖南之地。〕
28十二月，加魏博节度使罗绍威同平章事。
唐纪七十八〔起上章涒滩（庚申），尽重光作噩（辛酉），凡二年。〕
昭宗圣穆景文孝皇帝中之中
光化三年〔（庚申、九○○）〕
1春，正月，宣州将康儒攻睦州；〔宣州将，田頵所遣将也。〕钱镠使其从弟銶拒之。〔从，才用翻。銶，音求。〕
2二月，庚申，以西串节度使王建兼中书令。
3壬申，加威武节度使王审知同平章事。
4壬午，以吏部尚书崔胤同平章事，充清海节度使。
5李克用大发军民治晋阳城堑，〔惧朱全忠之攻逼也。治，直之翻。〕押牙刘延业谏曰：「大王声振华、夷，宜扬兵以严四境，不宜近治城堑，损威望而启寇心。」克用谢之，赏以金帛。
6夏，四月，加定难军节度使李承庆同平章事。〔难，乃旦翻。〕
7朱全忠遣葛从周帅兖、郓、滑、魏四镇兵十万击刘仁恭，〔帅，读曰率。〕五月，庚寅，拔德州，斩刺史傅公和；己亥，围刘守文于沧州。仁恭复遣使卑辞厚礼求援于河东，〔复，扶又翻。〕李克用遣周德威将五千骑出黄泽，攻刑、洺以救之。〔黄泽关，在辽州辽山县黄泽岭。〕
8邕州军乱，逐节度使李鐬；〔懿宗咸通三年，升邕管经略使为岭南西道节度使。鐬，呼会翻。〕鐬借兵邻道讨平之。
9六月，癸亥，加东川节度使王宗涤同平章事。
10司空、门下侍郎、同平章事王抟，明达有度量，时称良相。〔以其时言之，称为良相，所谓彼善于此也。〕上素疾宦官枢密使宋道弼、景务修专横，〔横，户孟翻。〕崔胤日与上谋去宦官，〔去，羌吕翻。〕宦官知之。由是南、北司益相憎嫉，各结藩镇为援以相倾夺。抟恐其致乱，从容言于上曰：〔从，千容翻。〕「人君当务明大体，无所偏私。宦官擅权之弊，谁不知之！顾其势未可猝除，宜俟多难渐平，以道消息。〔难，乃旦翻。以道消息者，言恶者以渐杀其势，则久而自消；善者以渐培其根，则久而自长。〕愿陛下言勿轻泄以速奸变。」胤闻之，谮抟于上曰：「王抟奸邪，已为道弼辈外应。」上疑之。及胤罢，〔去年胤罢相，见上卷。〕意抟排己，愈恨之。及出镇广州，遗朱全忠书，具道抟语，〔是年二月，出胤广州，抟语即从容言于上者。遗，唯季翻。〕令全忠表论之。全忠上言：「胤不可离辅弼之地；〔上，时掌翻；下连上同。离，力智翻。〕抟与敕使相表里，同危社稷。」表连上不已。上虽察其情，迫于全忠，不得已，胤至湖南复召还。〔复，扶又翻。〕丁卯，以胤为司空、门下侍郎、同平章事，抟罢为工部侍郎。以道弼监荆南军，务修监青州军。〔监，古衔翻。〕戊辰，贬抟溪州刺史；己巳，又贬崖州司户；道弼长流驩州，务修长流爱州；是日，皆赐自尽。抟死于蓝田驿，道弼、务修死于霸桥驿。〔蓝田驿在蓝田县。霸桥驿在长安城南，近霸桥。〕于是胤专制朝政，势震中外，〔朝，直遥翻。〕宦官皆侧目，不胜其愤。〔为刘季述、韩全诲之乱张本。胜，音升。〕
11刘仁恭将幽州兵五万救沧州，营于干宁军，〔干宁军，在沧州西一百里，盖干宁间始置此军也。宋白曰：干宁军，本古芦台军地，后为冯桥镇，临御河之岸，接沧、幽二州之界。周显德六年，收复关南，始建为干宁军。九域志云：太平兴国七年始置军。〕葛从周留张存敬、氏叔琮守沧州寨，自将精兵逆战于老嵵堤，〔老嵵堤，在干宁军东南。〕大破仁恭，斩首三万级，仁恭走保瓦桥。〔瓦桥，在涿州归义县南，至莫州三十里。宋白曰：瓦桥亦谓之瓦子济桥，在涿州南，易州东。周显德收复三关，以其地控幽、蓟，建为雄州。〕秋，七月，李克用复遣都指挥使李嗣昭将兵五万攻邢、洺以救仁恭，败汴军于内丘。〔复，扶又翻。败，补迈翻；下同。范成大北使录，内丘县至邢州三十五里。考异曰：唐太祖纪年录：「七月，嗣昭攻尧山，至内丘，遇汴军三千，战败之，擒其将李緕。」薛居正五代史后唐纪与纪年录同。惟唐末见闻录，八月二十五日，嗣昭领马步五万取马岭，进军下山东，某日山东告捷，收得洺州。九月二日，嗣昭兵士失利却回。」新纪：「八月，庚辰，陷洺州。」薛史唐纪：「九月，嗣昭弃城归。」盖据此也。按编遗录，八月中云，「前月二十五日，上于球场飨士，忽有大风骤起，占者云贼风。果于是时李进通领蕃寇出攻洺州。」然则嗣昭出兵，乃七月二十五日也。编遗录又曰：「八月，乙丑，出兵救洺州。」乙丑，九日也。又进通败奔归太原在八月，见闻录误。今从编遗录、纪年录、梁纪。〕王镕遣使和解幽、汴，会久雨，朱全忠召从周还。〔沧州下湿，雨水，难以驻军，且欲救邢、洺，故召还。〕
12庚戌，以昭义留后孟迁为节度使。
13甲寅，以西川节度使王建兼东川、信武军两道都指挥制置等使。〔时置武信军于遂州。「信武」，当作「武信」。王建兼指挥制置两道，则可以制宗涤、宗佶，盖讽朝廷以此命之。〕
14八月，李嗣昭又败汴军于沙门河，〔「沙门河」，疑当作「沙河」，即邢州沙河县。考异曰：编遗录：「七月二十五日，李进通领蕃寇出并州来攻洺州。八月乙丑，发大军救应之。上寻亦自领衙军相继北征，翌日，达滑台。军前驰报，洺州已陷，刺史朱绍宗因踰堞，角而伤足，为贼所擒。」唐太祖纪年录：「八月，李嗣昭又遇汴军于沙门河，击而败之。进攻洺州，刺史朱绍宗挈其族夜遁，我师追及，擒之。」唐末见闻录：「八月二十五日，嗣昭进军下山东，某日山东告捷，收得洺州，捉得刺史朱温侄男。」旧纪：「八月，庚辰，嗣昭攻洺州，下之。」薛史梁纪：「八月，河东遣李进通袭陷洺州。」新纪亦在庚辰，乃二十五日也。实录在九月，约奏到。今从编遗录。〕进攻洺州。乙丑，朱全忠引兵救之，未至，嗣昭拔洺州，擒刺史朱绍宗。全忠命葛从周将兵击嗣昭。
15宣州将庚儒食尽，自清溪遁归。〔康儒是年正月攻睦州。清溪，汉歙县地，后分置新安县，隋改为雉山，文明元年，复为新安，开元颥年，改为还淳，永贞元年，避宪宗名，改曰清溪，属睦州。九域志：县在州西一百六十六里。〕
16九月，葛从周自邺县渡漳水，营于黄龙镇；朱全忠自将中军三万涉洺水置营。李嗣昭弃城走，〔弃洺州城而走。〕从周设伏于青山口，邀击，大破之。〔考异曰：唐太祖纪年录：「葛从周攻洺州，嗣昭弃城而归。是役也，王合郎、杨师悦陷贼，洺州复为汴有。」唐末见闻录：「九月二日，嗣昭兵士失利却回，被汴州捉到王合郎。」编遗录、薛居正五代史梁纪：「八月，帝遣葛从周屯黄龙镇，亲领中军涉洺而寨，晋人惧而宵遁，洺州复平。」唐纪：「九月，汴帅自将兵三万围洺州，嗣昭弃城而归，葛从周伏青山口，嗣昭军不利。」实录：「九月，嗣昭弃洺州，败于青山口。」今从唐末见闻录、唐纪、实录。按考异所录唐纪，盖后唐纪。〕
17崔胤以太保、门下侍郎、同平章事徐彦若位在己上，恶之；〔恶，乌路翻。〕彦若亦自求引去。〔徐彦若可谓知遥增击而去之之意者。〕时蕃镇皆为强臣所据，惟嗣薛王知柔在广州，〔知柔镇广州见二百六十卷干宁元年。〕乃求代之。乙巳，以彦若同平章事，充清海节度使。初，荆南节度成汭以澧、朗本其巡属，为雷满所据，〔肃宗至德二载，置荆南节度使，领荆、澧、朗、郢、复、夔、峡、忠、万、归十州，其后增领分隶不一，自雷满据澧、朗，又分置武贞军节度。〕屡求割隶荆南，朝廷不许，汭颇怨望。〔薛巾曰：汭奏请割隶，彦若为相，执不行，汭由是衔之。〕及彦若过荆南，汭置酒，从容以为言。〔从，千容翻。〕彦若曰：「令公位尊方面，自比桓、文，〔成汭进中书令，故称之为令公。〕雷满小盗不能取，乃怨朝廷乎！」汭甚惭。
18丙午，中书侍郎兼吏部尚书、同平章事崔远罢守本官，以刑部尚书裴贽为中书侍郎、同平章事。贽，坦之弟子也。〔裴坦见二百五十一卷懿宗咸通十年。〕
19升桂管为静江军，以经略使刘士政为节度使。
20朱全忠以王镕与李克用交通，移兵伐之，〔自洺州移兵伐赵。〕下临城，踰滹沱，攻镇州南门，焚其关城。全忠自至元氏，镕惧，遣判官周式诣全忠请和。全忠盛怒，谓式曰：「仆屡以书谕王公，竟不之听！今兵已至此，期于无舍！」式曰：「镇州密迩太原，〔镇州与太原仅隔山耳。九域志：镇州西距太原四百三十里。〕困于侵暴，〔李克用自得河东以来，屡攻赵。〕四邻各自保，莫相救恤，王公与之连和，乃为百姓故也。〔为，于伪翻；下为人、为之同。〕今明公果能为人除害，则天下谁不听命，岂惟镇州！明公为唐桓、文，当崇礼义以成霸业；若但穷威武，则镇州虽小，城坚食足，明公虽有十万之众，未易攻也！况王氏秉旄五代，〔庭凑、元逵、绍鼎、绍懿、景崇及镕为五世，盖绍鼎、绍懿兄弟也，共为一世。〕时推忠孝，人欲为之死，庸可冀乎！」全忠笑揽式袂，延之帐中，曰：「与公戏耳！」〔周式之说朱全忠，犹屈完之说齐桓公也；而当时汴、镇攻守之势，诚亦如此。全忠易怒为笑而延之，以其言中其要害也。〕乃遣客将开封刘捍入见镕，〔客将，主宾客，掌通名赞谒。〕镕以其子节度副使昭祚及大将子弟为质，〔质，音致。〕以文绘二十万犒军；〔文缯，绢之有文者，今谓之花绢。〕全忠引还，以女妻昭祚。〔还，从宣翻，又如字。妻，七细翻。〕
成德判官张泽言于王镕曰：「河东，勍敌也，〔勍，渠京翻。〕今虽有朱氏之援，譬如火发于家，安能俟远水乎！彼幽、沧、易定，犹附河东，不若说朱公乘胜兼服之，〔幽，刘仁；恭沧，刘守文；易定，王郜。说，式芮翻；下同。〕使河北诸镇合而为一，则可以制河东矣。」镕复遣周式往说全忠。〔复，扶又翻。〕全忠喜，遣张存敬会魏博兵击刘仁；恭甲寅，拔瀛州；冬，十月，丙辰，拔景州，执刺史刘仁霸；辛酉，拔莫州。
21静江节度使刘士政闻马殷悉平岭北，〔湖南之地在五岭之北。〕大惧，遣副使陈可璠屯全义岭以备之。〔璠，孚袁翻。武德四年，分始安置临源县，大历三年，更名全义，属桂州。国朝改全义为兴安县，在桂州东北一百五十里。〕殷遣使修好于士政，〔好，呼到翻。〕可璠拒之；殷遣其将秦彦晖、李琼等将兵七千击士政。湖南军至全义，士政又遣指挥使王建武屯秦。〔港成大桂海虞衡志曰：秦城在桂林城北八十一里，相传以为始皇发戍五岭之地。城在湘水之南，瀜、漓二水之间，遗址尚存，石甃亦无恙。城北二十里有严关，群山环之，鸟道不可方轨。秦取百粤，以其地为桂林、象郡，而戍兵乃止湘南。盖岭有喉衿在是，稍南又不可以宿兵也。〕可璠掠县民耕牛以犒军，县民怨之，请为湖南乡导，〔犒，苦到翻。乡，读曰向。〕曰：「此西南有小径，距秦城纔五十里，仅通单骑。」彦晖遣李琼将骑六十、步兵三百袭秦城，中宵，踰垣而入，擒王建武，比明，复还，诉之以练，造可璠壁下示之之，〔比，必利翻，及也。诉，充夜翻，絷缚也。造，七道翻。〕可璠犹未之信；斩其首；斩其首，投壁中，桂人震恐。琼因勒兵击之，擒可璠，降其将士二千，皆杀之。引兵趣桂州，〔趣，七喻翻；下同。〕自秦城以南二十余壁皆望风奔溃，遂围桂州；数日，士政出降，〔干宁二年，刘士政袭据桂州，至是而败。〕桂、宜、岩、柳、象五州〔宜州之地，秦属象郡，汉属交趾、日南二郡界，后没于蛮。唐初，开置粤州，干封中，更曰宜州。〕皆降于湖南。〔马殷又兼有桂管。考异曰：唐烈祖实录、新唐书本纪、路振九国志、楚世家皆云光化二年殷克桂州。马氏行年记及王举大定录云天复元年。惟曹衍湖湘马氏故事云：「天复甲子，宣晟自安州入桂州。天佑四年丁卯，十二月，收岭北七州；明年十月，平桂州。」差缪极甚。新唐书方镇表：「光化二年，升桂管经略使为静江节度使。」而本纪：「干宁二年，安州防御使宣晟陷桂州，静江军节度使周元静部将刘士政死之。」岁月既已倒错，又以士政为元静部将同死，尤为乖误。今据武安节度掌书记林崇禧撰武威王庙碑云：「我王临位五岁而桂林归款。」自干宁三年至光化三年，五年矣，又与实录合，故从之。〕马殷以李琼为桂州刺史；未几，〔几，居岂翻。〕表为静江节度使。
22张存敬攻刘仁恭，下二十城，将自瓦桥趣幽州，道泞不能进；〔泞，乃定翻，泥淖也。〕乃引兵西攻易定，辛巳，拔祁州，〔景福二年，王处存表以定州无极、深泽二县置祁州。〕杀刺史杨约。
23癸未，以保义留后朱谦为节度使。〔朱全忠请之也。〕
24张存敬攻定州，义武节度使王郜〔郜，居号翻。〕遣后院都知兵马使王处直将兵数万拒之。〔唐中世以来，方镇多置后院兵。处，昌吕翻。〕处直请依城为栅，俟其师老而击之。孔目官梁汶曰：「昔幽、镇兵三十万攻我，〔汶，音问，薛史作「问」。僖宗光启元年，幽州李可举、镇州王镕攻王处存，事件二百五十六卷。〕于时我军不满五千，一战败之。〔败，补迈翻。〕今存敬兵不过三万，我军十倍于昔，柰何示怯，欲依城自固乎！」郜乃遣处直逆战于沙河，〔沙河，在新城北，望都县南。〕易定兵大败，死者过半，余众拥处直奔还。甲申，王郜弃城奔晋阳，〔王处存素睦于晋，又婚姻也，故郜奔之。〕军中推处直为留后。存敬进围定州，丙申，朱全忠至城下；处直登城呼曰：〔呼，火故翻。〕「本道事朝廷甚〔【章：十二行本「甚」作「尽」；乙十一行本同；孔本同；张校同。】〕忠，〔义武自张孝忠以来，事朝廷最为忠顺。〕于公未尝相犯，何为见攻﹖」全忠曰：「何故附河东﹖」对曰：「吾兄与晋王同时立勋，〔谓王处存与李克用同平黄巢立功。〕封疆密迩，〔自定州出飞狐，即河东之境。〕且婚姻也，修好往来，乃常理耳；〔好，呼到翻。〕请从此改图。」全忠许之。〔定州城池高深，朱全忠知不可猝攻而拔，故许其和。〕乃归罪于梁汶而族之，以谢全忠，以缯帛十万犒师；全忠乃还，仍为处直表求节钺。〔为，于伪翻。〕处直，处存之母弟也。
刘仁恭遣其子守光将兵救定州，军于易水之上；〔易水，在易州遂城县界。遂城县于宋为安肃军。昔燕太子丹送荆轲于易水之上，即此地。〕全忠遣张存敬袭之，杀六万余人。由是河北诸镇皆服于全忠。〔史言河北诸镇皆羁服于全忠，全忠不能并有其地也。〕
先是王郜告急于河东，〔先，悉荐翻。〕李克用遣李嗣昭将步骑三万下太行，攻怀州，拔之，〔行，户刚翻。〕进攻河阳。河阳留后侯言不意其至，狼狈失据，嗣昭坏其羊马城。〔坏，音怪。城外别立短垣以屏蔽，谓之羊马城。〕会佑国军将阎宝引兵救之，〔河南府佑国军，东北至河阳八十五里。〕力战于壕外，河东兵乃退。宝，郓州人也。
25初，崔胤与帝密谋尽诛宦官，及宋道弼、景务修死，〔事件上六月。〕宦官益惧。上自华州还，〔光化元年，上还自华州，事见上卷。还，从宣翻，又如字。〕忽忽不乐，〔乐，音洛。〕多纵酒，喜怒不常，左右尤自危。于是左军中尉刘季述、右军中尉王仲先、枢密使王彦范、薛齐偓等阴相与谋曰：「主上轻挑多变诈，难奉事；〔佻，土雕翻。〕专听任南司，〔时宦官谓之北司，谓南牙百官为南司。〕吾辈终罹其祸。不若奉太子立之，尊主上为太上皇，引岐、华兵为援，〔岐，李茂贞；华，韩建。华，户化翻。〕控制诸藩，谁能害我哉！」
十一月，上猎苑中，〔禁苑，在宫城北。〕因置酒，夜，醉归，手杀黄门、侍女数人。明旦，日加辰巳，宫门不开。季述诣中书白崔胤曰：「宫中必有变，我内臣也，得以便宜从事，请入视之。」乃帅禁兵千人破门而入，〔帅，读曰率。〕访问，具得其状。出，谓胤曰：「主上所为如是，岂可理天下！废昏立明，自古有之，为社稷大计，非不顺也。」胤畏死，不敢违。庚寅，季述召百官，陈兵殿庭，〔陈兵以胁百官也。〕作胤等连名状，请太子监国，以示之，使署名；胤及百官不得已皆署之〔监，古衔翻。〕上在乞巧楼，〔按刘季述传，乞巧楼在思玄门内，近思政殿。〕季述、仲先伏甲士千人于门外，〔即宣化门外。〕与宣武进奏官程岩等十余人入请对。季述、仲先甫登殿，将士大呼，〔呼，火故翻。〕突入宣化门，至思政殿前，逢宫人，辄杀之。上见兵入，惊角床下，起，将走，季述、仲先掖之令坐。宫人走白皇后，后趋至，拜请曰：「军容勿惊宅家，有事取军容商量。」〔量，音良。今人谓议事为商量。〕季述等乃出百官状白上，曰：「陛下厌倦大宝，中外群情，愿太子监国，请陛下咻颐东宫。」〔颐，养也；言于少阳院自保也。〕上曰：「昨与卿曹乐饮，不觉太过，〔乐，音洛。〕何至于是！」对曰：「此非臣等所为，皆南司众情，不可遏也。愿陛下且之东宫，〔之，往也。〕待事小定，复迎归大内耳。」后曰：「宅家趣依军容语！」〔趣，读促。〕即取传国宝以授季述，宦官扶上与后同辇，嫔御侍从者纔十余人，〔从，才用翻。〕适少阳院。季述以银檛画地数上曰：〔檛，侧加翻。数，所具翻，俗从上声。〕「某时某事，汝不从我一言，其罪一也。」如此数十不止。〔历数之，至数十不止。〕乃手锁其门，镕铁锢之，〔锢，音固。〕遣左军副使李师虔将兵围之，上动静辄白季述，穴墙以通饮食。凡兵器针刀皆不得入，上求钱帛俱不得，求纸笔亦不与。时大寒，嫔御公主无衣衾，号哭闻于外。〔号，户刀翻。闻，音问。〕季述等矫诏令太子监国，迎太子入宫。〔考异曰：按此月乙酉朔，己丑五日，庚年录，先云六日，后云七日，尤误也。崔胤所恃者昭宗耳，季述议废立，安肯即从之！补录、纪年录言胁之以兵，是也。唐补纪云「皇后穴墙取太子」，又云「令旨宣告大臣与社稷为主」，又云「后白军容，令圣上养疾。」皆程匡柔为宦者讳耳，不可信也。〕辛卯，矫诏令太子嗣位，更名缜。〔更，工衡翻；下同。缜，止忍翻。〕以上为太上皇，皇后为太上皇后。甲午，太子即皇帝位，更名少阳院曰问安宫。
季述加百官爵秩，与将士皆受优赏，欲以求媚于众。杀睦王倚；〔倚，上弟也。〕凡宫人、左右、方士、僧、道为上所宠信者，皆榜杀之。〔榜，音彭。〕每夜杀人，昼以十车载尸出，一车或止一两尸，欲以立威。将杀司天监胡秀林，〔武德四年，改太史监曰太史局，有令、有丞。高宗龙朔二年，改太史局曰秘书阁，局令曰秘书阁郎中。武后光宅元年，改太史局曰浑天监，俄改曰浑仪监，长安二年，复曰太史局。中宗景龙二年，改太史局曰太史监，干元元年，改曰司天台。置监一人，正三品，掌察天文，稽历数。〕秀林曰：「军容幽囚君父，更欲多杀无辜乎！」季述惮其言正而止。季述欲杀崔胤，而惮朱全忠，但解其度支盐铁转运使而已。〔【章：十二行本「已」下有「崔胤密致书全忠，使兴兵图返正」十三字；乙十一行本同；张校同；退斋校同；孔本同，「返」作「反」。】考异曰：旧传：「刘季述畏朱全忠之强，不敢杀崔胤，但罢知政事，落使务，守本官而已。胤复致书于全忠，请出师返正，故全忠令张存敬急攻晋、绛、河中。」按旧纪、新纪、新宰相表，此际皆无胤罢相事。全忠攻晋、绛、河中，乃在明年返正后，今不取。〕
左仆射致仕张浚在长水，〔干宁三年，上复欲相张浚，以李克用言而止，浚遂致仕居长水。宋白曰：长水，本汉卢氏县地，后魏延昌二年，分卢氏东境库谷已西、沙渠谷已东，为南陕县。北有陕县，故名南陕。废帝元年，改为长渊，以县东洛水长渊为名。唐以犯唐祖讳，改名长水。九域志：在河南府西二百四十里。〕见张全义于洛阳，劝之匡复；又与诸藩镇书劝之。
进士无棣李愚客华州，上韩建书，略曰：「仆每读书，见父子君臣之际，有伤教害义者，恨不得肆之市朝。〔上，时掌翻。朝，直遥翻；下并同。〕明公居近关重镇，〔盖谓华州控扼潼关，距关为近。〕君父幽辱月余，坐视凶逆而忘勤王之举，仆所未谕也。仆窃计中朝辅弼，虽有志而无权；外镇诸侯，虽有权而无志。惟明公忠义，社稷是依。往年车辂播迁，号泣奉迎，累岁供馈，再复庙、朝，〔谓干宁三年建〔迎〕上驻跸华州，光化元年归长安也。庙、朝，谓宗庙、朝廷也。号，户刀翻。〕义感人心，至今歌咏。此时事势，尤异前日；明公地处要冲，〔处，昌吕翻。〕位兼将相。自宫闱变故，已涉旬时，〔旬时，即旬日也。〕若不号令率先以图反正，迟疑未决，一朝山东侯伯唱义连衡，〔衡，读曰横。〕幸行而西，明公求欲自安，其可得乎！〔言山东勤王之师若至华州，韩建亦不得安其位矣。其后朱全忠攻岐，遂徙建许州，卒如李愚之言。〕此必然之势也。不如驰檄四方，谕以逆顺，军声一振，则元凶破胆，旬浃之间，二竖之首传于天下，〔旬浃，谓一日、二日至于十日。浃，即协翻。二竖，谓刘季述、王仲先。〕计无便于此者。」建虽不能用，厚待之。愚坚辞而去。
朱全忠在定州行营，闻乱，于未，南还；十二月，戊辰，至大梁。季述遣养子希度诣全忠，许以唐社稷输之；又遣供奉官李奉本以太上皇诰示全忠。〔刘季述矫为之诰也。〕全忠犹豫未决，会僚佐议之，或曰：「朝廷大事，非藩镇所宜预知。」天平节度副使李振独曰：「王室有难，〔难，乃旦翻。〕此霸者之资也。今公为唐桓、文，安危所属。〔李振以齐桓、晋文谄朱全忠。属，之欲翻。〕季述一宦竖耳，乃敢囚废天子，公不能讨，何以复令诸侯！〔复，扶又翻。〕且幼主位定，则天下之权尽归宦官矣，是以太阿之柄授人也。」全忠大悟，即囚希度、奉本，遣振如京师诇事。〔诇，火迥翻，又翾正翻。〕既还，又遣亲吏蒋玄晖如京师，与崔胤谋之；又召程岩赴大梁。〔考异曰：薛居正五代史李振传：「十一月，太祖遣振入奏于长安，邸吏程岩白振曰：『刘中尉命其侄希贞来计大事。』既至，岩乃先启曰；『主上严急，内官忧恐，左中尉欲行废黜，敢以事告。』振顾希贞曰：『百岁奴事三岁主，觅国不义，废君不祥，非敢闻也。况梁王以百万之师匡辅子，幸熟计之！』希贞大沮而去。振复命，刘季述果作乱，程岩率诸道邸吏牵帝下殿以立幼主。振至陕，陕已贺矣。护军韩彝范言其事，振曰：『懿皇初升，遐韩中尉杀长立幼以利其权，遂乱天下；今将军复欲尔邪！』彝范，即文约孙也，由是不敢言。」编遗录：「上虽闻其事，未知摭实，但怀愤激。丁未，上离定州军前，十二月，戊辰，达大梁，欲潜谋返正，乃遣李振侦视其事。振回，益祥其宜也，寻驰蒋玄晖与崔胤密图大义。」薛史梁纪：「季述幽昭宗，立德王裕，为帝，仍遣其养子希度来言，愿以唐之神器输于帝。时帝方在河朔，闻之，遽还于汴，大计未决。会李振自长安使回，因言于帝云云。帝悟，因请振复使于长安，与时宰潜谋返正。」按李述废立之前，李振若已尝立异，今岂敢复入长安与崔胤谋返正乎！今从编遗录。（注曰：贞明中，史臣李琪、张衮、郗殷象、冯锡嘉修撰太祖实录，事多漏略，敬翔别纂成三十卷补其阙，号曰大梁编遗录。）又按唐太祖纪年录及旧张浚传皆云浚劝诸藩匡复，而梁实录及李振传皆云浚劝全忠附中官，与纪年录及旧传相违，恐梁实录误，振传据实录也。唐补纪曰：「自监国居位，将及五旬，笺表不来，朝野惊虞，亢旱时多，虹蜺背璚。崔胤其不祥，便谋内变，潜行书檄于关外，播扬辞舌于街衢。朱全忠封崔胤檄书并手札等与季述云：『彼已翻覆，早宜别图。』无何，季述以此书示于崔胤曰：『比来同匡社稷，却为鬬乱藩方，不审相公何至于此！』胤唯云『无此事，遭人反图。刻蜡伪名，自古乃有。军容若行怪怒，则乞府存家族。』季述乃与言，哲相保始终。胤其夜便致书谢全忠云：『昨以丹诚谘挠尊听，却蒙封示左军刘公，其人已知意旨。今日与胤设盟，不相损害，然远托令公为主，方应保全，兼送女仆二人，细马两匹。』全忠览书大诟曰：『刘季述，我与伊同王事十二三年，兄弟如故，特令报渠；不能自谋，却示崔相，道我两头三面，实是难容！我若不杀此公，不姓朱也！』乃掷于地，囚其使者，走一健步直申崔公，从兹与大梁同谋大事。」按崔胤向来内倚昭宗，外挟全忠，与宦官为敌。今昭宗既废，胤所以得未死者，以与全忠亲密故也，全忠安肯以书示季述！季述恨胤深入骨髓，若得此书，立当杀胤，岂肯复以示胤而与之盟誓也！此殊不近人情，皆由程匡柔党宦官，疾胤之乱耳。〕
26清海节度使薛王知柔薨。
27是岁，加杨行密兼侍中。
28睦州刺史陈晟卒，弟询自称刺史。
29太子即位累旬，藩镇笺表多不至。王仲先性苛察，素知左、右军多积弊，乃为中尉，钩校军中钱谷，得隐没为奸者，痛捶之，〔捶，止橤翻。〕急征所负；将士颇不安。有盐州雄毅军使孙德昭为左神策指挥使，自刘季述废立，常愤惋不平。〔捥，乌贯翻。〕崔胤闻之，遣判官石戬与之游。〔判官，度支盐铁判官也。戬，即浅翻。〕德昭每酒酣必泣，戬知其诚，乃密以胤意说之曰：「自上皇幽闭，中外大臣至于行间士卒，孰不切齿！〔说，式芮翻。行，户刚翻。〕今反者独季述、仲先耳，公诚能诛此二人，迎上皇复位，则富贵穷一时，忠义流千古；苟狐疑不决，则功落他人之手矣！」德昭谢曰：「德昭小校，〔校，户教翻。〕国家大事，安敢专之！苟相公有命，不敢爱死。」戬以白胤。胤割衣带，手书以授之。德昭复结右军清远都将董彦弼、周承诲，〔清远都，亦神策五十四都之一。复，扶又翻。〕谋以除夜伏兵安福门外以俟之。
天复元年〔（辛酉、九○一）是年四月，方改元。〕
1春，正月，乙酉朔，王仲先入朝，至安福门，孙德昭擒斩之，驰诣少阳院，叩门呼曰：〔呼，火故翻。〕「逆贼已诛，请陛下出劳将士。」〔劳，力到翻。〕何后不信，曰：「果尔，以其首来！」德昭献其首，上乃与后毁扉而出。〔扉，门扇也。〕崔胤迎上御长乐门楼，〔新书仪卫志：太极宫端门曰承天门，承天门分为东西廊下门，自东廊下入长乐门，自西廊下入永安门。凡朝会之仗，门内各有挟门队。乐，音洛。〕帅百官称贺。〔帅，读曰率。〕周承诲擒刘季述、王彦范继至，方诘责，已为乱梃所毙。〔诘，去吉翻。梃，徒鼎翻。〕薛齐偓赴井死，出而斩之。灭四人之族，并诛其党二十余人。宦官奉太子匿于左军，献传国宝。上曰：「裕幼弱，为凶竖所立，非其罪也。」命还东宫，黜为德王，复名裕。〔裕之为宦官为立也，更名镇，今复其旧名。〕丙戌，以孙德昭同平章事，充静海节度使，〔静海军，安南；孙德昭遥领也。〕赐姓名李继昭。
丁亥，崔胤进位司徒，胤固辞；上宠待胤益厚。
己丑，朱全忠闻刘季述等诛，折程岩足，〔折，而设翻。薛史梁纪曰：昭宗之废也，汴之邸吏程岩牵昭宗衣下殿。帝召岩至汴，折其足，至长安，杀之。〕械送京师，并刘希度、李奉本等皆斩于都市，由是益重李振。〔李振请诛刘季述等见上。〕
庚寅，以周承诲为岭南西道节度使，赐姓名李继诲，董彦弼为宁远节度，赐姓李，并同平章事；与李继昭俱留宿卫，十日乃出还家，〔即旬休之制也。〕赏赐倾府库，时人谓之「三使相」。〔未几，周承诲、董彦弼复朋比宦官，独孙德昭不肯尔。〕
癸巳，进朱全忠爵东平王。〔考异曰：旧纪：「二月，以全忠守中书令，进封梁王。」薛居正五代史梁纪：「正月，癸巳，进封帝为梁王，酬返正之功也。」实录：「癸巳，沛郡王朱全忠加定谋宣力功臣，进封东平王。」新纪：「二月，辛未，封全忠为梁王。」按编遗录，此年二月辛未表让梁王。三年二月制云：「兔苑名，邦瞧阳奥壤，光膺简册，大启封疆；可守太尉、中书令，进封梁王。」或者今年已曾封梁王，全忠让不受，改封东平王，至三年乃进封梁王。而三年制辞，前官爵已称梁王，盖误也。今从实录。〕
2丙午，敕：「近年宰臣延英奏事，枢密使侍侧，争论纷然；既出，又称上旨未允，复有改易，桡权乱政。〔复，扶又翻。桡，奴教翻，或奴巧翻。〕自今并依大中旧制，俟宰臣奏事毕，方得升殿承受公事。」〔大中故事，凡宰相对延英，两中尉先降，枢密使候旨殿西，宰相奏事已毕，枢密使案前受事。〕赐两军副李师度、徐彦孙自尽，皆刘季述之党也。
3凤翔、彰义节度使李茂贞来朝；加茂贞守尚书令，〔唐自太宗以尚书令即阼，不复授人。郭子仪有大功，虽授之而不敢受；王行瑜怙强力，虽求之而终不获。盖君臣上下，犹知守先朝之法也。今以授李茂贞，唐法荡然，于此极矣。〕兼侍中，进爵岐王。
刘季述、王仲先既死，崔胤、陆扆上言：〔上，时掌翻。〕「祸乱之兴，皆由中官典兵。乞令胤主左军，扆主右军，则诸侯不敢侵陆，王室尊矣。」上犹豫两日未决。李茂贞闻之，怒曰：「崔胤夺军权未得，已欲翦灭诸侯！」上召李继昭李继诲、李彦弼谋之，皆曰：「臣等累世在军中，未闻书生为军主；若属南司，必多所变更，〔更，工衡翻。〕不若归之北司为便。」上乃谓胤、扆曰：「将士意不欲属文臣，卿曹勿坚求。」于是以枢密使韩全诲、凤翔监军使张彦弘为左、右中尉。全诲，亦前凤翔监军也。〔为韩全诲劫上幸凤翔张本。〕又征前枢密使致仕严遵美为两军中尉、观军容处置使。遵美曰：「一军犹不可为，况两军乎！」〔按新书宦者传，严遵美尝历左神策观军容使，故云然。处，昌吕翻。〕固辞不起。以袁易简、周敬容枢密使。
李茂贞辞还镇。崔胤以宦官典兵，终为肘腋之患，欲以外兵制之，讽茂贞留兵三千于京师，充宿卫，以茂贞假子继筠将之。左谏议大夫万年韩偓以为不可，胤曰：「兵自不肯去，非留之也。」偓曰：「始者何为召之邪﹖」胤无以应。〔新书韩偓传，胤召李茂贞入朝，使留族子继筠宿卫，故斥言之而胤无以应。偓，于角翻。〕偓曰：「留此兵则家国两危，不留则家国两安。」胤不从。〔李继筠卒与宦官劫帝幸凤翔。考异曰：唐补纪曰：「其月八日，李茂贞朝觐，留二千人在右街侍卫而回。崔胤申朱全忠，请三千人在南坊宅侧安下。凤翔劫驾西去，朱全忠又闇以车子载器仗，称是紬绢进奉，推车子人皆是官健，入崔胤宅中。人心惊惶，不同前后。崔胤累差人唤召朱全忠不到。」新传：「韩全诲等知崔胤必除己乃已，因讽茂贞留选士四千宿卫，以李继徽总之；胤亦讽朱全忠纳兵二千居南司，以娄敬思领之」盖取唐补纪耳。按韩偓金銮密记，偓对昭宗云：「当留兵之时，臣五六度与崔胤力争，胤曰：『某实不留兵，是兵不肯去。』臣曰：『其初何用召来﹖』又胤云：『且喜岐兵只留三千人。』据此，则是胤召茂贞入朝，仍留其兵也。又旧纪、梁实录、编遗录、薛居正五代史梁纪等诸书，皆不言全忠尝遣兵宿卫京师。若如唐补纪所言，岐、汴各遣兵数千人戍京师，则昭宗欲西幸时，两道兵必先鬬于阙下，不则汴兵皆为宦官所诛，不则先遁去。今皆无此事，盖程匡柔得于传闻，又党于宦官，深疾崔胤，未足信也。然胤所以欲留茂贞兵为己援者，盖以茂贞自以诛刘季述为己功，必能与己同心雠疾；宦官以利诱之，遂复与宦官为一耳。今从金銮记。〕
4朱全忠既服河北，欲先取河中以制河东，己亥，召诸将谓曰：「王珂驽材，恃太原自骑汰。〔驽，音奴。王珂恃李克用翁伲之亲而不事朱全忠，故云然。〕吾今断长蛇之腰，诸君为我以一绳缚之！」〔言河东、河中两镇连衡以通长安，今若取河中，是断李克用之腰也。断，丁管翻。为，于伪翻。〕庚子，遣张存敬将兵三万自汜水渡河出含山路以袭之，〔含山，在绛州东。张浚之败也，出含口至河阳，渡河西归，即此路。〕全忠以中军继其后；戊申，存敬至绛州。晋、绛不意其至，皆无守备，庚戌，绛州刺史陶建钊降之；〔钊，音昭。降，户江翻。〕壬子，晋州刺史张汉瑜降之。全忠遣其将侯言守晋州，何絪守绛州，〔絪，音因。〕屯兵二万以扼河东援兵之路。朝廷恐全忠西入关，急赐诏和解之；全忠不从。
珂遣间使告急于李克用，道路相继，〔间，古苋翻。〕古用以汴兵先据晋、绛，兵不得进。〔九域志：太原西南二百六十里至汾州，汾州南三百五十里至晋州，晋州南百二十五里至绛州，绛州西南六十五里至河中府。援兵择便利投间隙而行，固不尽由驿道。但汴兵已屯晋、绛以塞其冲，并兵纵由快捷方式得进，汴兵遮前险，守后要，进不得援河中，退不得归太原也。〕珂妻遗李克用书曰：〔遗，唯季翻；下又遗同。〕「儿旦暮为俘虏，大人何忍不救！」克用报曰：「今贼兵塞晋、绛，〔塞，悉则翻。〕众寡不敌，进则与汝两亡，不若与王郎举族归朝。」〔自晋以来，妇翁皆呼伲为郎，迨今犹然。〕珂又遗李茂贞书，言：「天子新返正，诏藩镇无得相攻，同奖王室。今朱公不顾诏命，首兴兵相加，其心可见。河中若亡，则同华、邠、岐俱不自保。〔同华，韩建；邠，李茂贞养子继徽；岐，茂贞所镇也。〕天子神器拱手授人，其势必然矣。公宜亟帅关中诸镇兵，固守潼关，赴救河中。〔帅，读曰率。〕仆自知不武，愿于公西偏授一小镇，此地请公有之。关中安危，国祚修短，系公此举，愿审思之！」茂贞素无远图，不报。〔此时李茂贞若能救河中以连河东，异时凤翔必无受围之困。〕
5二月，甲寅朔，河东将李嗣昭攻泽州，拔之。
乙卯，张存敬引兵发晋州；己未，至河中，遂围之。王珂势穷，将奔京师，而人心离贰，会浮梁坏，流澌塞河，舟行甚难，〔浮梁，谓蒲津之浮梁也。河中府治河东县，架浮梁以通河西县，自此路西入长安。塞，悉则翻。〕珂挈其族数百欲夜登舟，亲谕守城者，皆不应。牙将刘训曰：「今人情扰扰，若夜出涉河，必争舟纷乱，一夫作难，事不可知。不若且送款存敬，徐图向背。」珂从之。壬戌，珂植白幡于城隅，〔难，乃旦翻。背，蒲妹翻。植，直吏翻，又如字。〕遣使以牌印请降于存敬。存敬请开城，珂曰：「吾于朱公有家世事分，〔珂父重荣，朱全忠以舅事之。分，扶问翻。〕请公退舍，俟朱公至，吾自以城授之。」存敬从之，且使走白全忠。
乙丑，全忠至洛阳，闻之喜，〔凡用兵者，拥强大之众以临弱小，必曰：「以此众战，谁能御之，以此攻城，何城不克，」此以声形临敌者也。而弱小者能坚力一心而守之，以大众困于坚城之下者亦多矣。故善用兵者不以大众为可恃，而以攻城为最下。王珂之迎降，朱全忠之所以喜也。〕驰往赴之；戊辰，至虞乡，〔九域志，虞乡，在河中府东六十里。〕先哭于重荣之墓，尽哀；河中人皆悦。珂欲面缚牵羊出迎，全忠遽使止之曰：「太师舅之恩何可忘！〔全忠由重荣归国，故云然。〕若郎君如此，使仆异日何以见舅于九泉！」乃以常礼出迎，握手歔欷，〔歔，音虚。欷，音希，又许既翻。〕联辔入城。全忠表张存敬为护国军留后，王珂举族迁于大梁，〔僖宗广明元年，王重荣据河中，传兄重盈以及子珂，凡二十二年而亡。朱全忠自此有河中、晋、绛。〕其后全忠遣珂入朝，遣人杀之于华州。全忠闻张夫人疾亟，遽自河中东归。〔张夫人，全忠之妻也。〕
李克用遣使以重币请修好于全忠；〔好，呼到翻。〕全忠虽遣使报，而忿其书辞蹇傲，决欲攻之。〔考异曰：唐末见闻录：「干宁四年六月，差军将发往汴州为使，其书云云，汴州回书云云。」据全忠书，有「前年洹水曾获贤郎，去岁青山又擒列将，」又云「镇、定归款，蒲、晋求和，」则非干宁四年明矣。唐年补录：「天复元年五月壬午，制以朱全忠兼领河中，仍诏与太原通和。初，朝廷以全忠吞并河朔，又收下蒲津，必恐兵起相侵，乃下诏太原、夷问，使务和好。时太原意亦以全忠渐强，先以书聘。」全忠书辞与见闻录同。全忠答太原书，又进表云：「臣与太原曾于顷岁首缔欢盟，及其偶掇猜嫌，止为各争言气。」又云：「但以来书意指，未息披攘。」又云：「臣详兹来意，益切愤怀，不敢遂与通和，必恐有孤朝寄，已遣诸军进讨讫。」续宝运录载全忠表云：「臣当道先自河府抽军，便赴太原进讨，已累具状，分析闻奏讫。臣今月二十三日，部领牙队到东都，李克用差到专使张特与臣书一封，并驼马、弓箭、银器、匹段等，与臣通和。其张特，臣且与回书放归讫。当月河府抽回兵士，即勒权于河阳屯驻；见排比收复潞州，便逦迤赴太原进讨次。其李克用与臣书一封，谨随状封进。天复四年二月奏。」其年三月二日，表到驾前，奉襄宗三月八日敕云云。云天复四年，尤误也。编遗录：「天复元年二月，李克用遣军将张特执檄厚币而来释憾，亦差军将持函以为报。」又曰：「辛巳，上欲北回军，便征北虏。近者李克用以甘言重币，请通和好，遂具事奏闻。」语与补录同。唐太祖纪年录：「天复元年六月，太祖以梁寇方强，难以兵伏，阳降心以缓其谋，乃遣抽牙张特持币马书檄以谕之，请复旧好，书词大陈北边五部士马之盛，皆吾外援。朱温视之不怿，令敬翔修报，词旨疏拙，人士嗤之。」薛居正五代史梁纪：「天复元年二月，李克用遣牙将张特来聘，帝亦遣使报命。」李袭吉传：「天复中，武皇议欲修好于梁，命袭吉为书以贻梁祖。」书辞与见闻录同，其年月日各参差不同。据全忠答太原书云「今年二十二日使至」，又上表云「先自河府抽军赴太原」，又云「二十三日到东都」，则克用书达全忠，必在天复元年二月下旬。今从编遗录、梁纪。〕
6以翰林学士、户部侍郎王溥为中书侍郎、同平章事。以吏部侍郎裴枢为户部侍郎、同平章事。溥，正雅之从孙也，〔王正雅见二百四十四卷文宗大和五年。从，才用翻。〕常在崔胤幕府，故胤引之。
7赠谥故睦王倚曰恭哀太子。〔倚为宦官所杀，见上年。〕
8加幽州节度使刘仁、恭魏博节度使罗绍威并兼侍中。
9三月，癸未朔，朱全忠至大梁。〔自河中归至大梁。〕癸卯，遣氏叔琮等将兵五万攻李克用，入自太行，魏博都将张文恭入自磁州新口，〔武宗之讨刘稹也，自辽州开新路，达于磁州武安县，故谓之新口。〕葛从周以兖、郓兵会成德兵入自土门，洺州刺史张归厚入自马岭，义武节度使王处直入自飞狐，〔沈括曰：北岳常山之岑，谓之大茂山，自石晋割燕、云与契丹，以大茂山分脊为界。飞狐路，在大茂山西，自银冶寨北出倒马关，度北界，却自石门子、令水铺入缾形、梅回两寨之间，至代州。今大茂祠中多唐人古碑，殿前一亭有李克用题名云：「太原河东节度使李克用亲领步骑五十万，问罪幽陵，回师自飞狐路，即归鴈门。」〕权知晋州侯言以慈、隰、晋、绛兵入自阴地。叔琮入天井关，进军昂车。〔昂车，即昂车关，在泽州昂车岭。〕辛亥，沁州刺史蔡训〔【严：「训」改「诃」。】〕以城降。河东都将盖璋〔【严：「璋」改「玮」。】〕诣候言降，即令权知沁州。〔盖，古盍切，姓也。〕壬子，叔琮拔泽州，李〔【章：十二行本「李」上有「刺史」二字；乙十一行本同；孔本同；张校同；退斋校同。】〕存璋弃城走。叔琮进攻潞州，昭义节度使孟迁降之。河东屯将李审建、王周将步军一万、骑二千诣叔琮降；叔琮进趣晋阳。〔趣，七喻翻。〕夏，四月，乙卯，叔琮出石会关，营于洞涡驿。〔洞涡驿，临洞涡水。〕张归厚引兵至辽州，丁巳，辽州刺史张鄂降。别将白奉国会成德兵自井陉入，〔陉，音刑。〕己未，拔承天军，与叔琮烽火相应。
10甲戌，上谒太庙；丁丑，赦天下，改元。雪王涯等十七家。〔王涯等诛夷见二百四十五卷文宗大和九年。崔胤将诛宦官，故先雪王涯等。〕
11初，杨复恭为中尉，借度支卖曲一年之利以赡两军，自是不复肯归。〔度，徒洛翻。复，扶又翻；下同。〕至是，崔胤草赦，〔草赦文及诸条件。〕欲抑宦官，听酤者自造曲，但月输榷酤钱；两军先造曲，趣令减价卖之，过七月无得复卖。〔榷，讫岳翻。酤，音故。复，扶又翻。会要：会昌六年九月，敕扬州等八道州府置榷酤，并置官店酤酒，代百姓纳榷酒钱，并充资助军用；故有人私酤酒及置私曲者，罪止一身，不得没入家产。盖榷酤卖曲，本皆属度支。〕
12东川节度使王宗涤以疾求代，王建表马步使王宗裕为留后。
13氏叔琮等引兵抵晋阳城下，数挑战，〔数，所角翻。挑，徒了翻。〕城中大恐；李克用登城备御，不遑饮食。时大雨积旬，城多颓坏，随加完补。河东将李嗣昭、李嗣源凿暗门，夜，出攻汴垒，屡有杀获；李存进败汴军于洞涡。〔败，补遭翻。〕时汴军既众，刍粮不给，久雨，士卒疟利，〔疟，逆约翻。寒热迭作为疟。泄下为利。〕全忠乃召兵还。五月，叔琮等自石会关归，〔考异曰：编遗录：「四月，壬戌，李克用遗张特赍书请寻欢盟，乃指挥诸军所在且驻留，见差发专人之太原，许通欢好。兼并州地寒，节候甚晚，戎马既多，野草不足于刍牧，寻令氏叔琮回戈。」后唐太祖纪：「五月，氏叔琮及四面贼军皆退。」薛史梁纪，班师在四月。后唐纪，汴军退在五月。盖全忠以四月命班师，而叔琮等以五月离晋阳，故国史记之各异也。〕诸道军亦退。河东将周德威、李嗣昭以精骑五千蹑之，杀获甚众。先是，汾州刺史李瑭举州附于汴军，〔先，悉荐翻。〕克用遣其将李存审攻之，三日而拔，执瑭，斩之。氏叔琮过上党，孟迁挈族随之南徒。朱全忠遣丁会代守潞州。〔为丁会归李克用张本。〕
14朱全忠奏乞除河中节度使，而讽吏民请己为帅；〔帅，读曰率。〕癸卯，以全忠为宣武、宣义、天平、护国四镇节度使。〔当是时，自蒲、陕以东，至于海，南距淮，北距河，诸镇皆为朱全忠所有。使全忠以邻道自广，则当兼领佑国、河阳、陕虢，不应越此三镇而领河中；全忠所以领河中者，上以制朝廷，下以制李克用也。〕
16崔胤之罢两军卖曲也，并近镇亦禁之。李茂贞惜其利，表乞入朝论奏，〔李茂贞在凤翔，近镇也，故争卖曲之利。〕韩全诲请许之。茂贞至京师，全诲深与相结。崔胤始惧，阴厚朱全忠益甚，与茂贞为仇敌矣。
17以佑国节度使张全义兼中书令。
18六月，癸亥，朱全忠如河中。〔考异曰：薛居正五代史梁纪：「庚申，帝发自大梁。」今从编遗录。〕
19上之返正也，中书舍人令狐涣、给事中韩偓皆预其谋，故擢为翰林学士，数召对，访以机密。唤，绹之子也。〔数，所角翻。令狐绹相宣宗。〕时上悉以军国事委崔胤，每奏事，上与之从容，〔从，千容翻。〕或至然烛。宦官畏之侧目，〔【章：十二行本「目」下有「事无大小」四字；乙十一行本同；孔本同；张校同；退斋校同。】〕皆咨胤而后行。胤志欲尽除之，韩偓屡谏曰：「事禁太甚。此辈亦不可全无，恐其党迫切，更生他变」胤不从。丁卯，上独召偓，问曰：「敕使中为恶者如林，何以处之﹖」〔处，昌吕翻；下同。〕对曰：「东内之变，敕使谁非同恶！处之当在正旦，〔谓诛刘季述等时也。〕今已失其时矣。」上曰：「当是时，卿何不为崔胤言之﹖」〔为，于伪翻。〕对曰：「臣见陛下诏书云，『自刘季述等四家之外，其余一无所问。』夫人主所重，莫大于信，既下此诏，则守之宜坚；若复戮一人，则人人惧死矣。〔复，扶又翻。〕然后来所去者已为不少，〔去，羌吕翻。少诗沼翻。〕此其所以忷忷不安也。陛下不若择其尤无良者数人，明示其罪，置之以法，然后抚谕其余曰：『吾恐尔曹谓吾心有所贮，〔贮，丁吕翻，藏蓄也。〕自今可无疑矣。』乃择其忠厚者使为之长。〔长，知两翻。〕其徒有善则奖之，可罪则惩之，咸自安矣。今此曹在公私者以万数，〔公，谓有职名于官者。私，谓乞丐携养于宦者私家未有名籍在于官者。〕岂可尽诛邪！夫帝王之道，当以重厚镇之，公正御之，至于琐细机巧，此机生则彼机应矣，终不能成大功，所谓理丝而棼之者也。〔治丝而棼，左传鲁众仲之言。杜预注云：丝见棼缊，益所以乱。〕况今朝廷之权，散在四方；苟能先收此权，则事无不可为者矣。」上深以为然，曰：「此事终以属卿。」〔呜乎！世固有能知之言之而不能究于行者，韩偓其人也。属，之欲翻。〕
20李克用遣其将李嗣昭、周德威将兵出阴地关，攻隰州，刺史唐礼降之；进攻慈州，刺史张緕降之。
21闰月，以河阳节度使丁会为昭义节度使，〔考异曰：薛居正五代史会传：「自河阳以疾致政于洛阳。梁祖季年猜忌，故将功大者多遭族灭，会阴有避祸之志，称疾者累年。天复元年，梁祖奄有河中、晋、绛，乃起会为昭义节度使。」按光化二年六月，会自河阳为昭义节度吏。九月，李克用取潞州，表孟迁为节度使。时罕之已卒，必是会却领河阳，至此纔二年，则非致政称疾累年也。又，是时全忠未尝诛戮大将；疑会降河东后，作传者误以天佑中事在前言之耳。〕孟迁为河阳节度使，从朱全忠之请也。
22道士杜从法以妖妄诱昌、普、合三州民作乱，〔妖，一遥翻。诱，音酉。昌州，干元中割泸、普、渝、资等州界置。普州，汉牛鞞、资中、垫江、德阳四县之境，梁置普慈郡，后周置普州。合州，汉垫江地，宋置东宕渠郡，西魏置合州。九域志：普州东至昌州一百七十五里；昌州东至合州一百八十里。〕王建遣行营兵马使王宗黯将兵三万会东川、武信兵讨之。宗黯，即吉谏也。
23崔胤请上尽话宦官，但以宫人掌内诸司事；〔时宦官分领内诸司使。〕宦官属耳，颇闻之，〔属，之欲翻。〕韩全诲等涕泣求哀于上，上乃令胤，「有事封疏以闻，勿口奏。」宦官求美女知书者数人，内之宫中，阴令诇察其事，〔诇，古永翻，又翾正翻。〕尽得胤密谋，上不之觉也。全诲等大惧，每宴聚，流涕相诀别，日夜谋所以去胤之术。胤时领三司使，〔去，羌吕翻。三司，户部、度支、盐铁。〕全诲等教禁军对上諠噪，诉胤减损冬衣；上不得已，解胤盐铁使。
时朱全忠、李茂贞各有挟天子令诸侯之意，全忠欲上幸东都，茂贞欲上幸凤翔。胤知谋泄，事急，遗朱全忠书，〔遗，唯季翻。〕称被密诏，〔被，皮义翻。〕令全忠以兵迎车驾，且言：「昨者返正，皆令公良图，〔胤言返正之谋皆出于全忠。按旧书帝纪，全忠并河中，进检校太师兼中书令，故称令公。〕而凤翔先入朝抄取其公。〔李茂贞入朝，见上正月。抄，楚交翻。〕今不速来，必成罪人，岂惟功为他人所有，且见征讨矣！」全忠得书，秋，七月，甲寅，遽归大梁发兵。〔考异曰：唐太祖纪年录：「会汴入寇同华，宦者知崔胤之谋。时胤专掌三司泉货，韩全诲教禁兵，伺胤出，聚而呼噪，诉以冬衣减损；军人又上前披诉。天子徇众情，罢崔胤知政。崔胤怒，急召朱温，请以兵师入辅。」唐补纪：「时朱全忠在河中，胤潜作急诏令全忠入朝，又修书云云。全忠得此书诏，便发河中，还汴。」按是时全忠未寇同华，胤亦未罢，纪年录误。今从唐补纪。〕
24西川龙台镇使王宗侃等讨杜从法，平之。〔九域志：普州安岳县有龙台镇。〕
25八月，甲申，上问韩偓曰：「闻陆扆不乐吾返正，〔乐，音洛；下同。〕正旦易服，乘小马出启夏门，有诸﹖」〔启夏门，京城南面东来第一门。夏，户雅翻。〕对曰：「返正之谋，独臣与崔胤辈数人知之，扆不知也。一旦忽闻宫中有变，人情能不惊骇！易服逃避，何妨有之！陛下责其为宰相无死难之志则可也，〔难，乃旦翻。〕至于不乐返正，恐出谗人之口，愿陛下察之！」上乃止。
韩全诲等惧诛，谋以兵制上，乃与李继昭、李继诲、李彦弼、李继筠深相结；继昭独不肯从。他日，上问韩偓：「外间何所闻﹖」对曰：「惟闻敕使忧惧，与功臣及继筠交结，〔功臣，谓李继昭、李继诲、李彦弼也。〕将致不安，亦未知其果然不耳。」〔然不，读曰否。〕上曰：「是不虚矣。比日继诲、彦弼辈语渐强，〔比，毗至翻。倔，其勿翻。强，其两翻。〕令人难耐。令狐涣欲令朕召崔胤及全诲等于内殿，置酒和解之，如何﹖」对曰：「如此则彼凶悖益甚。」〔悖，蒲昧翻，又蒲没翻。〕上曰：「为之柰何﹖」对曰：「独有显罪数人，速加窜逐，余者许其自新，庶几可息。〔几，居依翻。〕若一无所问，彼必知陛下心有所贮，益不自安，事终未了耳。」〔贮，丁吕翻。〕上曰：「善！」既而宦官自恃党援已成，稍不遵敕旨；上或出之，使监军或黜守诸陵，〔黜守诸陵者，剥色配役诸陵也。〕皆不行，上无如之何。
26或告杨行密云，钱镠为盗所杀。行密遣步军都指挥使李神福等将兵取杭州，两浙将顾全武等列八寨以拒之。
27九月，癸丑，上急召韩偓，谓曰：「闻全忠欲来除君侧之恶，大是尽忠，然须令与茂贞共其功；若两帅交争，则事危矣。〔帅，所类翻。〕卿为我语崔胤，速飞书两镇，〔为，于伪翻。语，牛倨翻。两镇，谓汴、岐。〕使相与合谋，则善矣。」壬戌，上又谓偓曰：「继诲、彦弼辈骄横益甚，〔横，户孟翻。〕累日前与继筠同入，辄于殿东令小儿歌以侑酒，〔侑，佐也。〕令人惊骇。」对曰：「臣必知其然；兹事失之于初。当正旦立功之时，〔谓诛刘、王，迎上反正时。〕但应以官爵、田宅、金帛酬之，不应听其出入柰中。此辈素无知识，数求入对，〔【章：十二行本「对」下有「或妄论朝政」五字；乙十一行本同；张校同；退斋校同。】〕或僭易荐人，〔数，所角翻。易，以豉翻。〕稍有不从，则生怨望；况惟知嗜利，为敕使以厚利雇之，〔言韩全诲等以利啖继诲、彦弼，惟其所指使而为之用，若受佣雇然。〕令其如此耳。崔胤本留卫兵，欲以制敕使也，〔言留岐兵以制宦官，事见是年正月。〕今敕使、卫兵相与为一，将若之何！汴兵若来，必与岐兵鬬于阙下，臣窃寒心。」上但愀然忧沮而已。〔愀，子小翻。〕
冬，十月，戊戌，朱全忠大举兵发大梁。〔考异曰：薛居正五代史：「十月，戊戌，奉密诏赴长安。是时朝廷军国大政，专委崔胤，崔每事裁抑宦官，宦官侧目。崔一日于便殿奏，欲尽去之，全诲等属垣闻之。中官视崔眦裂，以重赂甘言诱藩臣，以为城社，时因燕聚，则相向流涕。时崔专掌三司货泉，全诲等教禁兵于昭宗前诉之；昭宗不得已罢崔知政事。崔急召太祖，请以兵入辅，故有是行。」按帝幸凤翔前，崔胤未罢相，此与太祖纪年录略同，亦误。〕
28李神福与顾全武相拒久之，神福获杭俘，使出入卧内。神福谓诸将曰：「杭兵尚强，我师且当夜还。」杭俘走告全武，神福命勿追，〔逸杭俘使之告全武以诱之。〕暮遣羸兵先行，神福为殿，〔羸，伦为翻。殿，丁练翻。〕使行营都尉吕师造伏兵青山下。〔沈括曰：临安县有青山镇。路振九国志作设伏青山路。〕全武素轻神福，出兵追之；神福、师造夹击，大破之，斩首五千级，生擒全武。钱镠闻之，惊泣曰：「丧我良将！」〔丧，息浪翻。〕神福进攻临安；〔临安县，钱镠所起之地，衣锦军在焉。九域志：临安县在杭州西一百二十里。〕两浙将秦昶帅众三千降之。〔帅，读曰率。〕
29韩全诲闻朱全忠将至，丁酉，令李继筠、李彦弼等勒兵劫上，请幸凤翔，宫禁诸门皆增兵防守，〔考异曰：按金銮记：「二十日入直，隔夜，崔公传语，明日请相看。侵早到门，崔出御札相示。」然则添人把门及降御札，皆十九日事。实录：「己亥，差人把门。」己亥，乃二十一日。实录误也。〕人及文书出入搜阅甚严。上遣人密赐崔胤御札，言皆凄怆，〔怆，楚亮翻。〕末云：「我为宗社大计，势须西行，卿等但东行也。〔西行，谓将幸凤翔。使胤等东行，趣朱全忠进兵。〕惆怅，惆怅！」〔惆，丑留翻。怅，丑亮翻。〕
戊戌，上遣赵国夫人出语韩偓：〔命宫人出至学士院语之也。新、旧书帝纪曰：赵国夫人宠颜。语，牛倨翻。〕「朝来彦弼辈无礼极甚，欲召卿对，其势未可。」且言：「上与皇后但涕泣相向。」自是，学士不复得对矣。
癸卯，韩全诲等令上入合召百官，〔百官自合门入见于内殿，谓之入合。〕追寝正月丙午敕书，〔丙午敕书依大中旧制，见上。〕悉如咸通以来近例。是日，开延英，全诲等即侍侧，同议政事。
丁未，神策都指挥使李继筠遣部兵掠内库宝货、帷帐、法物，韩全诲遣人密送诸王、宫人先之凤翔。〔之，往也。〕
戊申，朱全忠至河中，表请车驾幸东都，京城大骇，士民亡窜山谷。是日，百官皆不入朝，阙前寂无人。
十一月，己酉朔，李继筠等勒兵阙下，禁人出入，诸军大掠。士兵衣纸及布襦者，满街极目。〔衣，于既翻。襦，汝朱翻。〕韩建以幕僚司马邺知匡国留后。朱全忠引四镇兵七万趣同州，〔四镇兵，宣武、宣义、天平、护国兵也。趣，七论翻。〕邺迎降。
30韩全诲等以李继昭不与同，遏绝不令见上。时崔胤居第在开化坊，〔按五代史孙德昭传，开化坊在长安东街。〕继昭帅所部六十余人〔「六十」，当作「六千」。【章：十二行本「十」正作「千」。】帅，读日帅。〕及关东诸道兵在京师者共守卫之；〔史言崔胤所以不死于群阉之手。〕百官及士民避乱者，皆往依之。〔依李继昭之兵以避禁兵及岐兵暴掠。〕庚戌，上遣供奉官张绍孙召百官，崔胤等皆表辞不至。
  </div>
  <div class="pagination">
   <a href="资治通鉴注_page293.html">
    上一页
   </a>
   <span>
    ...
   </span>
   <a href="资治通鉴注_page289.html">
    289
   </a>
   <a href="资治通鉴注_page290.html">
    290
   </a>
   <a href="资治通鉴注_page291.html">
    291
   </a>
   <a href="资治通鉴注_page292.html">
    292
   </a>
   <a href="资治通鉴注_page293.html">
    293
   </a>
   <span class="current-page">
    294
   </span>
   <a href="资治通鉴注_page295.html">
    295
   </a>
   <a href="资治通鉴注_page296.html">
    296
   </a>
   <a href="资治通鉴注_page297.html">
    297
   </a>
   <a href="资治通鉴注_page298.html">
    298
   </a>
   <a href="资治通鉴注_page299.html">
    299
   </a>
   <span>
    ...
   </span>
   <a href="资治通鉴注_page295.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
