<!DOCTYPE html>
<html>
<head>
    <meta charset="UTF-8">
    <title>续资治通鉴长编 - 第 419 页/共 607 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续资治通鉴长编 - 第 419 页/共 607 页</h1>
    <div class="content">　　诏：「内外市易务民户见欠屋业等抵当，并结保赊请钱物息罚钱，并等第除放。其本钱分三季输纳【一四】，息钱并出限罚钱分为三分，等第除放：第一季本钱纳足者，息、罚钱并放；第二季，放二分；第三季，放一分；出限尚欠，即估卖抵当及监勒保人填纳。所催钱物，在京于市易务下界、在外提举司封桩。」
　　上批：「闻瀛州初未有黄河横水至州界，今见役急夫约一万余人，过有张皇，枉费民力，宜令急放散。自今非城壁、堤岸甚危急，不得辄有差拨。」
　　丁未，诏知沧州、降授中大夫、集贤院学士苏颂权判吏部，候期满取旨复官；罢检正中书孔目房吏房公事王陟臣复为度支判官。先是，颂得旨复太中大夫，而知制诰舒亶言：「颂昨典治京师，以孙纯联亲，故纵纯贷僧钱不治，圣恩□大，略从降黜，及今未几，复有此除授。」而同知谏院蔡卞亦言：「宰相置掾，以待公正有能之士，陟臣身无特操，才乏他长，惟以从谀附贵，苟且取容为事，并乞特赐追寝。」故有是命。
　　戊申，诏河东、河北路【一五】转运司寻访程婴公孙杵臼坟庙所在。以承议郎□处厚言，二人保全赵孤，乞加封爵故也。后转运司言，婴、杵臼墓在绛州太平县西南赵大夫茔内，及塑像在庙中。诏婴封成信侯，杵臼封忠智侯，于墓侧别立庙，载祀典。（□处厚申请，指言皇嗣，当检附。新、旧并书封婴及杵臼。神宗宝训銟忠义篇：「四年，监京东憥税竹木箔场□处厚奏：『臣常考赵氏废兴之本末，惟程婴、公孙杵臼二人各尽死以保赵氏孤儿，最为忠义。请于晋、赵分域之内，访求二人墓庙，特加封爵旌表，永为典祀。』诏念功追远，朝廷善教，宜如所奏。复访求二人墓在绛州太平县，诏婴封成信侯，杵臼封忠智侯，仍立庙，载在祀典。」）
　　知熙州苗授言：「得西界大首领禹臧花麻文字称，夏国主母子以不协，杀其宰相。」诏苗授遣人以本司意密说谕花麻云：「自三月以来，诸路探报夏国变乱，所说不一，尔必详知。今河津南北阻隔，人情去就，次第可密语去人及写一文字来为信。」仍令经略司以彼难得所急之物为信，厚遗花麻【一六】。
　　己酉，诏北外都内水监丞陈佑甫冲替。以御史满中行言，佑甫与苏液同闭小□口，澶州埽岸又属佑甫地分，今液以河决冲替【一七】，不宜同罪异罚故也。
　　中书言：「刑房覆考试刑法官，第一等一人欲充法官，第二等下三人欲循一资，第三等上十人与堂除，第三等中八人与免试，仍升一季名次，第三等下十二人与免试。」从之。
　　庚戌，皇子倜薨。倜，上第八子也，母曰邢贤妃。倜生四年薨。废朝五日，又不视事三日，追赐名，赠太师、尚书令，封郓王，谥冲惠。（元年十一月生，两纪并书。）
　　癸丑，御史满中行言：「开封府治盖渐之狱，渐有田宅质与枢密院都承旨张诚一，质既亏元价，而又不尽偿直，仍约将来赎田，却取贵价，赃贪不法，何异寇攘？而道路之言，以为前知阳翟县孙贲实为之地。贲在任奸状甚多，昨因盖渐家业检校在官，而贲劶违法转易，视如己物，倍价而买，半价而偿，下以应副亲识，上以交结权贵。诚一为利所啖，故数荐贲于朝。案诚一职在枢府，陛下左右之臣，而冯恃权宠，黩货外交，托公报私，欺罔圣听。今闻开封府典狱官吏追逮证左，而贲独在所遗。」诏送开封府。（当求盖渐起狱因依，先着之。绍圣元年十二月六日可考，是年六月十三日可并此。）
　　都大经制泸州蛮贼林广言：「差借职史利言赍文字付乞弟，以取王宣下落，及说谕蛮兵士为名，阴视进兵之路，勇劲可嘉。」诏史利言迁一官。又诏广问利言道路巢穴险易远近，及应有间见，令具析画图以闻。初，利言抵乞弟巢穴，乞弟遣其奴沙自、阿义【一八】随还，献马四十匹，并归所掳兵士七人，辞□甚逊，而利言具道乞弟降意盖未决也。利言本从纳溪舟行，所陈道路，大军进发讫不由此。（癸丑五月二十七日事。）
　　甲寅，知审官东院、通议大夫吕公孺兼权判都水监，代张唐民。以御史满中行言「唐民素无风力，加之罢老，平时旷弛，不以河防为意，一有患，则救护经画，朝廷悉遣他官，唐民饱食安居，处之自若，恐非为官择人之意」故也。（三年正月十八日，以兵部郎中张唐民，屯田员外郎、权发遣河北路提点刑狱刘定并权判都水监。）
　　注　　释
　　【一】托口「托」原作「托」，据阁本、宋会要蕃夷五之八七及长编纪事本末卷八八讨梅山蛮改。
　　【二】据诏问贾青缘由增入「据诏」原作「要见」，据阁本改。
　　【三】视有司印出之多寡「印」原作「铸」，据宋会要食货二四之二一改。
　　【四】少损钞额「损」原作「捐」，据阁本、活字本改。
　　【五】第八章言涓选休成天地并况案：据汉书卷二二礼乐志，「涓选休成」属郊祀歌第七章惟泰元。
　　【六】其梁相公者「其」，阁本作「有」。
　　【七】中书枢密各委官尽数刷会「官」下原衍「户」字，据阁本及下文删。
　　【八】新权发遣京西路转运副使「京」字与「使」字原脱，据宋史卷三五五李南公传补。
　　【九】又言向者元昊将死「言」与「者」原倒，据阁本改正。
　　【一○】复遣守约屯塞上「塞」原作「寨」，据阁本改。
　　【一一】勘会变运川峡路司农物帛等「运」原作「通」，据阁本及宋史卷一七五食货志改。
　　【一二】己丑原作「己酉」，据阁本改。
　　【一三】如有以东退背诸埽兵可发「埽」原误作「墉」，据宋会要方域一五之七改。
　　【一四】其本钱分三季输纳「分三季」原作「三分季」，据宋会要食货三七之三○改。
　　【一五】河北路「河」字原脱，据文献通考卷一○三宗庙考补。
　　【一六】厚遗花麻「遗」原作「遣」，据阁本改。
　　【一七】今液以河决冲替「以」原在「替」下，据阁本、活字本改
　　【一八】 阿义「阿」原作「河」，据阁本及本书卷三一一元丰四年正月辛卯条改.
续资治通鉴长编
卷三百十三
卷三百十三
　　起讫时间 起神宗元丰四年六月尽其月
　　卷　　名 续资治通鉴长编卷三百十三
　　帝　　号 宋神宗
　　年　　号 元丰四年（辛酉，1081）
　　全　　文
　　六月丙辰朔，荆湖北路转运使孙颀【一】等言，乞于辰州【二】会溪城量益戍兵五七百人，渐招纳上溪诸蛮，仍差知辰州张邻臣、通判柳概措置。从之。
　　夔州路转运司言；南平军播州夷界巡检杨光震乞补罗鲧等充把截将，及给玉帛抚谕罗氏鬼主，不令应接乞弟，及招纳里歌顺、蛮州等族。上批：「宜并依所乞。可下都大经制泸州蛮贼公事、梓夔路钤辖司指挥，及令彭孙应接。」
　　林广言：「知遂州李曼决配犯阶级卒郭立不当，亦不关报。曼昨知泸州，惹引边事，今又不量情理，纵军士犯罪，恐别致生事。」诏转运司劾李曼，仍发遣出川界，永不与川峡差遣。自今应林广所辖兵犯军法，并关报林广，逐处不得一面施行。
　　戊午，以权判兵部、降授承议郎、天章阁待制赵□权发遣三司使。
　　诏：「东行河道已填淤不可复，将来更不修闭小□口，候见大河归纳，应合立堤防，令李立之经画以闻，其干涉州县修护城堤，并听立之处分。」时议者欲复禹故道，上曰：「陵谷更变，虽神禹复出，亦不可拘以故道。盖水之就下者，性也，今止以州县为碍，壅遏水势，致不由其性，此乃治水之事，非治水之道故也。若以道观之，则水未尝为患，而州县为水之害耳。」（旧纪云：戊午，诏河决北行，顺利无塞。）
　　诏河北诸郡蝗蝻渐炽，可专委东路提举官李宜之督捕。
　　河北东路提点刑狱刘定言：「王莽河一径水，自大名界下合大流注冀州，及临清徐典御河决口、恩州赵村坝子决口两径水，亦注冀州城东。若遂成河道，即大流难以西倾，全与李垂、孙民先所论违背，望早经制。」诏送李立之。
　　都大经制泸州蛮贼公事司言：「已牒知南平军魏从革，候本司关牒入界期日，即禀彭孙节制，领兵照应讨荡乞弟。」诏林广、彭孙将来入蛮界，约进兵之期，要在首尾相应，分张贼势，必于殄灭。
　　己未，权发遣三司度支副使蹇周辅为河北路体量安抚，除河防事李立之经画外，应干振恤，并详度施行。（旧纪书：周辅体量安抚河北水灾。）
　　诏夔州路转运副使鲜于师中专应制泸州军须。
　　上批：「开封府治盖渐之狱，禁系已久，详其所治，在民间至为小事。本府所以如此淹延者，必以御史所言，致于意外推求，盛暑之际，追逮不已，冀附致近臣之罪，以塞言者之口。宜限百日结绝，毋得枝蔓。」又诏枢密都承旨兼详定官制张诚一，开封府劾质田事，如有官制事，令禀白执政与权免。（并五月二十七日，六月四日、十三日。）
　　诏：「河北被水之民有少壮者，招填诸州阙额厢军，止支一半例物。民间有农具计折当常平粮斛，候水退日收赎。
　　诏归明人相雠杀公事，令所隶属路分官司相度行遣，不得交相侵越，如已施行，仍关牒照会。
　　壬戌，夔州路转运司告：「乞下彭孙，如委自南平军路趋乞弟巢穴，即与本司从长相度运致粮草。」诏：「闻南平军至乞弟巢穴地远，粮道艰阻，已降指挥彭孙从便路进讨。」
　　知庆州、天章阁待制俞充卒。充知上有用兵意，屡请讨伐西夏。先是一月，又言：「西戎跳梁已久，自仁宗朝欲荡平之，未得其策。近奉诏伺贼巢穴，秉常之事，臣不辍遣人深入觇伺，尚未得实，或曰秉常已为民所杀，或曰见存，不豫政事，为母所囚。以臣愚虑，秉常存亡恐不足计，虽存亦虚名耳。年二十一而未得豫事，虽在外国，乃朝廷策命守土之臣，因欲行汉礼以事大国，有何可罪？而其母怒之，遂被幽囚，杀其左右，恣为淫乱。家道如此，国人恶之，觽必离怨，此正可兴师问罪之时也。秉常亡则桀黠者起，首为边患，以图自固，臣窃忧之。是以言之，至于再三。朝廷出师，惟患无名，今有名矣，天亡其国，神献其策，破其巢穴如破竹之易，此不可不为也。李靖有言：『兵贵神速，机不可失。惟疾雷不及掩耳，乃可成功。』臣料今之议者，不过欲先招纳羌人，此策若行，其机必露，使贼得为备。贼若先动，则为害不细。康定覆车，今日可诫。昔李靖破突厥，止用锐兵三千，盖谋之当，行之果，所以胜也。臣平时守边，惟慕羊祜及其伐国，志为李靖而已，经营于此已三年矣。策求万全，一举而就恢复汉、唐两河之地，雪宝元、康定之耻，以成国家万世之利，其费不过五年岁赐秉常之数，其历日亦不久。臣欲乞乘传入朝，面陈攻讨之略，上禀睿断，不敢久留京师，倍道兼程，往复一月足矣。」又言：「近奉诏候王中正到应副钱帛，今中正在延州，臣若俟其来而议之，则日月差迟，其机已泄，事不可成，后悔无及。臣欲乞入奏回与中正会议。」诏充所陈边事，如不可形于文字，令走马承受或机宜官入奏。充未及奏，是日，暴卒于州。（熙宁中，充以推行新法淤田征利，锐于进取，自小官不数年擢至侍从，一岁或六七迁。既死，西师遂大举，实自充发之。此墨本充传云尔。朱本签帖云：充为先朝擢用，非独以推行新法，而西兵之举，亦不尽因充，前史官妄造此语，今削去。案充骤登侍从，盖因王中正、王珪之力；西师启端，种谔居多，充盖与有力焉，非首谋也。今但看其所上疏，充知庆州在元丰元年八月十一日。邵伯温闻见录载充首议取灵武，已具注彼，可参考也。据六月十六日御集，环庆走马承受陆中奏：「今月七日，经略使【三】俞充身亡，乞速差官。」诏差赵□。今依附七日甲戌。本传云充以五月上此疏，今云先是一月，庶不失实。）
　　甲子，朝请大夫、判登闻检院王珫【四】冲替。以御史朱服言「珫父子同恶，行如禽兽，虽会赦降，而朝廷原情揆法，固将投弃荒裔，终身不齿。今有司虽许令厘务，而珫略无愧耻，遽请朝见」故也。珫坐与其子仲甫奸大理评事石士端妻王氏，付有司劾治，寻诏珫放归田里。（放归田里在二十二日，今并书之。）
　　有上书乞审择守令者，上谓辅臣曰：「天下守令之觽，至千余人，其才性难以篃知，惟立法于此，使奉之于彼，从之则为是，背之则为非，以此进退，方有准的，所谓朝廷有政也。如汉黄霸妄为条教以干名誉，在所当治，而反增秩、赐金。夫家自为政，人自为俗，先王之所必诛；变风、变雅，诗人所刺。朝廷惟一好恶，定国是，守令虽觽，沙汰数年，自当得人也。」
　　诏春铨试中稍优一人堂除差遣一次，中等三十一人不依名次注官，下等四十四人注官。
　　丙寅，诏李宪赴熙河路经制司管勾职事。先是，宪久留阙下，将用兵西边，故遣还。（此据御集。）
　　丁卯，梓州路转运司乞饷运若阙即本司任责，或有抄略即经制司任之，及乞下经制司遣兵防护往来。诏梓州路经制蛮事人夫粮草若有阙误，罪在转运司；其遣兵防护照管如有簄虞，罪在经制司。
　　上批：「河北军州中路夏田，大河横水冲没，百姓必乏食，宜差官广募开封府界在京阙额禁军。」诏差府界将副四员，候至七月，分诣河北水灾州军，招阙食人充填府界将弁并在京五百料钱以下阙额禁军。
　　戊辰，检详枢密院户房、刑房文字梁焘上编录安南献议文字五册。
　　诏：「闻河北飞蝗极盛，渐已南来，速令开封府界提举司、京东西路转运司遣官督捕，仍告谕州县收获先熟禾稼。」（旧纪于年末书河北蝗，新纪不书。）
　　诏监察御史里行王祖道罚铜十斤，满中行六斤。以判司农寺舒亶言：「本寺未了文字二千四百余件，未了帐七千余道，失催罚钱三百九十余千，未架阁文字七万余件，朝廷已送大理寺根究。伏缘建置六察，正以督治官司违慢为职，今并不弹奏。」诏罚祖道，而中行自劾尝权户察故也。
　　满中行言：「近论开封府治张诚一质田事灭裂，未蒙移付别司，虽闻本府近追孙贲下吏，不数日放令随司，望深察事理，特赐指挥。」又言：「近弹奏知洪州王韶明出榜告谕，亲受纳简退不堪紬绢，废法干誉，侵官市恩，一路民情，莫不倾动，未蒙赐行。」诏张诚一候案到，王韶候体量到并取旨。（可并五月二十七日，六月四日、十三日。不知案到竟是何日，实录无之。绍圣元年十二月六日可考。）
　　判大名府王拱辰乞依朝旨不闭决口外，修缮旧河并横□故道，放大河分流，各三四分。其决口，即卷埽进约遮栏，疏导使直。东归二河，量分三四分，北行为新河，下接漳、御、滹沱等河，由九河旧迹以至于海。大势既分，一河纔受水三二分，岂有湍悍满溢之理。乞选明习水事近臣，分巡案视。不从。
　　己巳，入内东头供奉官、勾当御药院窦仕宣言：「小□决口，下至干宁军扑桩口。相视今河自干宁军扑桩口以下，流行未成河道；又缘河东北流，自小□【五】向下，与御河、葫芦、滹沱三河合流，深恐涨水之际，堤防难限。乞令都水监定三河合黄河如何作堤防限隔，或不合黄河，其三河于何所归纳。」诏送李立之相度。后，立之言：「三河别无回河归纳处，须当合黄河行流。」从之。
　　判司农寺舒亶言：「司农寺前后积滞文字，不惟本寺失催举，兼诸路提举司多是因循。其提举官已有条，岁终分三等考校。乞自今以提举司承受本寺文字，岁终以十分为率，会计结绝件数。」从之。亶又言：「役法未均，责在提举官。」上曰：「提举官未可责也。近臣僚有自陕右来者，欲尽蠲免中下之民，朕谓不然。夫觽轻易举，天下中下之民多而上户少，若中下尽免而取足上户，则不均甚矣。古谓『均无贫』，朝廷立法，但欲均耳，卿可更讲求以闻。」（此据诏旨内亶传，徽宗实录因之。诏旨大率据亶墓志为传，其词未必可信。不然神宗所称「觽轻易举」，何以不见于元丰实录？兼与三年二月辛酉李定所言相矛盾。当考。）
　　详定礼文所言：「臣等看详，君体至尊也，故燕礼，君不为主，而以宰夫为主，示髃臣莫敢与君亢也；天体至尊也，故郊礼，天不为主，而以日为主，示百神莫敢与天亢也。记曰：大报天而主日，配以月。又曰『扫地而祭，于其质』而已矣。既已议『扫地而祭』，复古之正礼，则主日、配月，天之位亦不可以不正。盖天一位，万物本乎天也，祖一位，人本乎祖也，日、月不得而与焉。后世报天而不以日为主，非礼也。伏请祭天，五帝从祀，配祖外，别设主日、配月之位，从以百神。」从之。（此据礼文，元丰四年六月十四日依奏。按：是年九月二十九日，详定所乞行「扫地而祭」，诏不从。此云已议「扫地而祭」，则当设主日、配月之位，若卒不从「扫地而祭」之议，则主日、配月之位恐亦不当设，疑礼文或误也，当细考之。）
　　又言：「古之王者，孝恭尽于事祖，故凡奉神之物，虽无所用而不敢忽，所以广恭爱之道。曾子问曰：『敛币玉，藏诸两阶之间，盖贵命也。』聘礼『卷币埋于西阶东』，尽恭之义也。国朝旧制，宗庙之币则燔之，非矣。盖宗庙之礼不用烟以歆神，则无燔燎之理。又特牲馈食礼，司宫扫豆间之祭，埋之两阶间，亦其类也。伏请凡神之币，皆埋之西阶东，册则藏诸有司之匮。」从之。（六月十四日依奏。）
　　又言：「恭以本朝太庙诸室，帝后一体，故礼有『铺筵，设同几』之文，祭则同牢、同馔、同祀，以明天地欣合之义。古者惟未吉则不配，哀未忘也，未闻奏告及祈报而不配。近例凡奏告及祈报，惟出帝主而不出后主，殆与『同几』之文异矣。伏请奏告及祈祷报谢僖祖、翼祖、宣祖、太祖、太宗、真宗、仁宗庙室，并出帝后主，以明天地一体之义。」贴黄称：「据礼，帝后一体，同几、同席，同牢、同馔、同祀。今来看详，应奏告、祈报，除同牲牢祭馔即合出后主外，其余不出。」从之。（六月十四日依奏。）
　　辛未，承议郎王端臣提举京东、西路常平等事。先是，东、西路提举常平等事、通直郎王古，因奏事颇言常平法不便，诏差官替古，而端有是命。（差官替古，乃四月辛巳日，今并书。）
　　宣德郎、司农寺主簿孙览为通直郎、提举利州路常平等事。判司农寺舒亶言：「览因循弛纵，比他官为甚，不足任事。」诏改览为将作监主簿。亶兼知谏院，嗜排击，欲引览以自助，览不从，亶怒，因劾帐司稽违事，乃命览出使。亶劾览不置，遂改命。
　　李宪言：「准宣发广勇右二十指挥驻熙河，令臣将之。以往广勇创置，未尝出军，乞于宣武、神勇、殿前虎翼差一指挥，为臣亲兵。」诏改差殿前虎翼右一厢四指挥，所乞亲兵牙队，至管军方许，可札与李宪令知。
　　诏：「监宾州盐税【六】、承事郎王巩累犯情重，本路监司陈倩、朱初平妄举牵复及升擢，各罚铜十斤。自今朝廷特责降人，如妄举者，令御史台弹劾。」
　　壬申，诏诸路提举官散敛常平钱谷，比较增亏，令中书立法以闻。已而户房立法，乞岁终令司农寺比较。从之。
　　判司农寺舒亶言：「伏见本寺除帐司外，三局总十二案，丞四员，主簿六员，其逐局事有繁简，则官属亦当裁减。欲乞止置丞二员，三局各置主簿一员，余并减罢。」从之，仍令本寺主判官于见任官内选留，或别举。
　　御史丰稷及开封府界提举司管勾官邓忠臣等言：「祥符县邓公乡大堈村有泉水，民间饮之，多能愈疾，遂妄以『李水子』为名。京师内外士庶、军营子弟转相告言，今日神见某处，明日神降某处，倾动风俗，结成朋社，率敛财物，奔赴邓公乡，欲与神立庙。小人缘此易生奸心，神民异业，不可不禁。」不报。
　　癸酉，诏提点开封府界诸县镇公事叶温叟及祥符、长垣、韦城知县、县丞、主簿、尉、监驿使臣【七】十四人罚铜有差，内祥符县主簿王容、韦城县主簿姜子年仍差替，入内殿头□从礼、张稹、史革各展磨勘二年【八】，并坐失计置辽使路驿亭也【九】。
　　丁丑，上批：「近河北诸路牒报，北界帐前指挥七月中会五京留守及南北王府主兵官、诸招讨于中京议事，未知其实，可令雄州及河北缘边安抚司精选可信之人，厚计金帛，速觇以闻。」既而皆言无之。（朱本签帖云：后来探得无此事，削去。今修入。）
　　戊寅，复西上合门使、荣州刺史、知代州高遵裕为岷州团练使、知庆州。寻有诏促遵裕赴任。（促赴任，据御集，在二十七日。）
　　广南东路经略司言：「大食层檀国保顺郎将层伽尼请备礼物诣阙谢恩。」上批：「宜多给舟，令赴阙。」
　　己卯，洪州言知州、观文殿学士、正议大夫王韶卒，辍视朝，赠金紫光禄大夫，谥襄敏，官其子六人，赐三女冠帔，封长女瑞昌县君【一○】。韶为人粗犷，用兵颇有方略，每召诸将授指，不复更问，所至辄捷。尝夜卧军帐中，前部遇敌，矢石交下，呼声震山谷，侍旁者往往股栗，而韶鼾息自若。然熙河所奏多欺诞，杀蕃部老弱不可胜数。军以首级为功，韶交亲皆楚人，多依韶以求仕，韶分属诸将，诸将畜降羌老弱，或杀其首以应命。至病疽发背，洞见五脏，亦其报也。（朱本尽削去墨本，别为新传，且云：韶性□仁，少诛杀，士卒以故乐附。今并不取，止从墨本。） 
　　辛巳，手诏：「应熙河路及朝廷所遣四将汉蕃军马，并付都大经制并同经制李宪、苗授，依阶级法总领，照应董□出兵，俟得蕃中要约时日，斟酌机会调发，随处驻札。如董□欲得兵马过界共力攻贼，选官部分本路蕃弓箭手，量所用人数以往。若夏国母亲来，或止遣大兵，即候董□人马交锋，夏人有退败之势，见隙可乘，相度机便与本路诸将出界，共力杀逐。如董□以夏人方顾内难，别无侵虞，敢渝前请，犹豫不肯如期出兵，致误朝廷虚有调发，即相度机便移兵讨除。其临敌利害，事干机速，中覆不及者，随宜措置施行。其钱帛粮草，并委经制管勾官马申、胡宗哲计度应副，先以支计案充；如不足，以封桩阙额禁军衣粮并封桩钱帛充；若犹不足，以经制司本息充；又不足，以茶场司钱谷充。」
　　又诏：「今陕西诸路会集兵马，利害所系不细，应枢密院遣兵将，中书调运军食等事，并会议允当，然后进呈行下。仍于二府逐房各选恭谨敏给吏三二人，专主行，庶可照应前后处分，不致重错。」
　　诏赐末盐钱三十万贯付河东转运司，依例给钞兑拨，籴买粮草。
　　权判湖南路转运副使朱初平言：「徽、诚州归明团峒，应未建城寨以前有相雠杀及他讼，并令以溪峒旧法理断讫，乞自今有侵犯，并须经官陈诉，如敢擅相雠杀，并依汉法处断。其有逃避，即官司会合擒捕，及本处收捉施行。」从之。
　　资政殿学士、正议大夫兼侍读、提举中太一宫元绛为太子少保、资政殿学士致仕。（七年六月十二日卒。）
　　壬午，诏：「陕西路缘边诸路累报夏国大集兵至，须广为之备，以东上合门使、文州刺史种谔为鄜延路经略安抚副使，应本司事与经略按抚使沈括从长处置。」（据御集一百四十八卷，谔以二十八日上殿讫，当日出门。）先是，令谔与括密议点集，谔乃言：「疾雷不及掩耳，今已藉藉，轻兵不可用，势当成军进讨。」于是入对，大言曰：「夏国无人，秉常孺子，臣往提其臂而来耳。」上壮之，乃决意西征，命谔副括，赐以金带，别赐银万两，为招纳之用，本路及麟府事悉听谔节制。昭宣使、果州团练使、入内副都知王中正同签书泾原路经略总管司公事，如遇出界，令王中正及泾原路总管兼本路第一将刘昌祚同往。发开封府界、京东西诸将军马，分与鄜延、环庆两路。以东上合门使、英州刺史姚麟权环庆路总管，遇出界，令知庆州高遵裕与姚麟同往。其鄜延、环庆、泾原招纳蕃部等费用，许支封桩钱。泾原路令王中正候编排本路军马毕赴阙，于在京七百料钱以下，选募马步军万五千人，开封府界及本路共选募义勇、保甲万人。如泾原路五千人不足，于秦凤路选募。
　　交址郡王李干德上表言：「昨遣使臣陶宗元等朝贡，为广州禁制，窒塞纲运，不同向时。今遣礼宾副使梁用律【一一】、著作郎阮文倍等水路入贡，乞降朝旨，依旧进奉。」诏广州悉准旧例，毋得邀阻。差入内使臣一员押伴，仍先降诏谕之。
　　诏发开封府界、京东西在营兵马十九将往陕西权驻札。内府界第一、第三、第五、第六，京东第一至第五，京西第三将，赴鄜延路；府界第七、第九至第十一，京东第六至第九，京西第六将，赴环庆路。上批：「令保安军以经略司之命牒宥州，云：『夏国世世称藩，朝廷岁时赐与。比年以来，遵奉誓诏，修谨贡职，恩义甚称。今闻国主为强臣内制，不能专命国事，亦未可测存亡。非久朝廷将差降赐生日及中冬国信使入界，未审至时何人承受，及本国见今何人主领，请速具报，以须闻达朝廷，令中书、枢密院审详施行。』以尝贼应报之意，兼牒语无诂责之言，不须候兵集行下。仍令鄜延路下保安军，未得交割回赐贺同天节银绢等，候回报到所问事。更听朝旨。」（八月二十一日，更不移牒。）
　　提举永兴、秦凤等路义勇、保甲兼提点刑狱狄咏等言：「教头邱简、张旦已依诏并处斩。义勇杨简授三班差使，札子已对觽给付。乞差杨简提举义勇、保甲兼提点刑狱司准备差使。」从之。邱简等坐谋杀监教使臣，为杨简所揭故也。
　　癸未，以建雄军节度使韩绛为金紫光禄大夫、观文殿学士，依前西太一宫使。
　　诏命提点开封府界诸县镇公事杨景略、提举开封府界常平等事王得臣分诣诸县，提举捕蝗。
　　诏：「已发二十三将军马赴鄜延、环庆、熙河，又选募二万五千人赴泾原，令经略司各具军器什物阙数以闻。」又诏：「军器什物可并以舟载至西京界，令陕西、京西转运使速增递铺人车，以备运致。」（舟载军须物，朱本又于七月甲午书之，今止存此。）
　　诏：「中书自今应相度、定夺、分析、体量、勘会、驱磨、点检之类，并置簿，催辖勾销【一二】，委检正官量紧慢给限。」
　　甲申，诏诸军起发装钱，禁军依今，厢军剩员降一等，如不及五百，亦依此数支赐。
　　韩绛言：「河北转运使、副并带都大制置屯田使，今既令定州路安抚使带都大制置屯田使，即与转运使、副使同一官局，乞罢转运使、副兼领虚名。」从之。令知雄、保州并带屯田使，雄州东路、保州西路通判并带屯田判官；河北缘边安抚副使、都监及专管勾屯田内臣，并随官充副使或都监，仍通管两路。上批：「其雄、保州通判骤领其事入衔，则与北界公文往还，须当系书，虑北人疑为生事，盖缘誓书不得增展溏泺。且令雄州、保州具自来知州、通判与北界公牒往还如何结衔以闻。」
　　上初议西讨，知枢密院孙固曰：「举兵易，解祸难。」前后论之甚切。上意既决，固曰：必不得已，请声其罪，薄伐之，分裂其地，使其酋长自守。」上笑曰：「此直郦生之说。」时执政有请直渡河者，上意益坚，固曰：「然则孰为陛下任此者？」上曰：「吾以属李宪。」固曰：「伐国大事，而使宦者为之，士大夫孰肯为用？」上不悦，固请去，不许。他日，又对曰：「今举重兵，五路并进，而无大帅，就使成功，兵必为乱。」固数以大帅为言，上谕以无其人，同知枢密院吕公着进曰：「既无其人，不若且已。」固曰：「公着言是也。」（此月十日壬戌俞充奏疏，并元丰元年八月十一日壬子充初除庆帅，邵伯温闻见录并苏辙龙川别志云云，已具注彼，并合参考。）
　　注　　释
　　【一】转运使孙颀「颀」原作「顺」，据阁本及宋会要蕃夷五之八七改。
　　【二】辰州「辰」原作「神」，据阁本及宋会要蕃夷五之八七、宋史卷八八地理志改。
</div>
    <div class="pagination">
<a href="续资治通鉴长编_page418.html">上一页</a><span>...</span><a href="续资治通鉴长编_page414.html">414</a><a href="续资治通鉴长编_page415.html">415</a><a href="续资治通鉴长编_page416.html">416</a><a href="续资治通鉴长编_page417.html">417</a><a href="续资治通鉴长编_page418.html">418</a><span class="current-page">419</span><a href="续资治通鉴长编_page420.html">420</a><a href="续资治通鉴长编_page421.html">421</a><a href="续资治通鉴长编_page422.html">422</a><a href="续资治通鉴长编_page423.html">423</a><a href="续资治通鉴长编_page424.html">424</a><span>...</span><a href="续资治通鉴长编_page420.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
