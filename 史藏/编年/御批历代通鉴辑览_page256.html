<!DOCTYPE html>
<html>
<head>
    <meta charset="UTF-8">
    <title>御批历代通鉴辑览 - 第 256 页/共 306 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御批历代通鉴辑览 - 第 256 页/共 306 页</h1>
    <div class="content">　　八月给致仕官诰勅复其家
　　秩三品以上仍旧四品以下各加一级给诰勅复其家终身无所与【其居鄊与宗族亲党相见序尊卑如家人礼凡异姓无官者相见不答礼庻民则以官礼谒见】
　　冬十二月赐汪广洋死
　　广洋与胡惟庸同相惟庸所为不法广洋知而不言御史中丞涂节言刘基遇毒死广洋宜知状帝问之对曰无有帝怒责广洋欺罔贬海南舟次太平赐死
　　徴元吏部侍郎巴延资中【西域人祖父仕江西因家马旧作伯顔子中令改】不至饮鸩卒
　　巴延资中初为元建昌教授江西盗起授分省都事使守赣州而陈友谅兵已破赣巴延资中间道走闽陈友定素知之辟为行省员外郎巴延资中出竒计収复建昌浮海如元都献防累迁至吏部侍郎持节发广东何真兵救闽至则真已降于廖永忠巴延资中堕马求死不得折其一足永忠释之乃变姓名浪迹江湖间帝求之不得簿録其妻子巴延资中竟不出常赍鸩自随誓不复仕至是江西布政使沈立本言于朝以币聘巴延资中慨然曰死晩矣为歌七章哭其祖父师友饮鸩死
　　【庚申】十三年春正月胡惟庸谋反及其党陈宁涂节等皆伏诛
　　惟庸贪贿弄权无所畏忌其定逺旧宅井中忽生石笋出水髙数尺谀者争言瑞气又言其祖父塜上夜有光惟庸益喜自负有异谋吉安侯陆仲亨自陜西归擅乗传平凉侯费聚奉命招降古无功帝皆切责之二人惧惟庸阴以权利脇诱之令在外収辑军马又与陈宁坐省中阅天下军马籍令都督毛骧取卫士刘遇贤亡命魏文进等为心膂太仆寺丞李存义者太师善长弟惟庸婿李佑父也惟庸阴令説善长善长惊悸曰尔言何为者若尔九族皆灭后十余日惟庸又令存义告善长善长不能制惟庸乃遣指挥林贤下海招倭与期防又遣元故臣封绩致书称臣于元请兵为外应事皆未发防惟庸子驰马于市坠死车下惟庸杀挽车者帝怒惟庸请以金帛给其家不许惟庸惧乃与御史大夫陈宁中丞涂节等谋起事既而节见事不成遂上变告帝大怒命羣臣更讯复自临问乃诛惟庸宁以节本预谋并诛之善长仲亨置不问
　　罢中书省改大都督府为五军都督府
　　帝惩惟庸乱政罢丞相以政归六部分大都督府为中左右前后五府征调则兵部后复勅谕羣臣国家罢丞相设府部院寺分理庶务事权归于朝廷立法至为详善以后嗣君母得置议丞相臣下敢以请者寘重典
　　始南北更调用人
　　北平山西陜西河南四川人于浙江江西湖广直用之浙江江西湖广直人于北平山东山西陕西河南四川广东广西福建用之广西广东福建人亦于山东山西陜西河南四川用之考覈不称职及以事降謪者不分南北悉于广东广西福建汀漳江西龙安安逺湖广郴州之地选用
　　沐英袭元将托和齐【旧作脱火赤今改后仿此】等于额齐讷路擒之元国公托和齐知院按珠【旧作爱足今改】屯和林帝命英撃之英至灵州侦知托和齐等在额齐讷路遂渡黄河经宁夏厯贺兰山【注见前】渉流沙七日夜至其境去敌营五十里分军为四乗夜衔枚而进合围之擒托和齐按珠尽获其部曲以归【已而英又袭元桞城王虏之复获平章呼圗克特穆尔豳王额琳沁及其部曲十四百人遂还肃州呼图克特穆尔旧作忽都帖木儿额琳沁旧作亦怜真今改】
　　三月减蘓松嘉湖粮额
　　畆科七斗五升至四斗四升者减十之二四斗三升至三斗六升者概徴三斗五升其以下仍旧【初帝平吴怒苏松嘉湖为张士诚守乃籍诸豪族及富民田以为官田按租簿为税额杨宪为司农卿又以浙西地膏腴増其□□加二倍故浙西官民田赋视他方倍蓰已而诏减四府极重田税之半然重者每畆犹征至七斗以上至是复命户部计其数而减之而蘓州一府粮二百七十四万七千余石额与浙江通省埒其重犹如此】
　　燕王棣之国
　　先是秦晋二王俱各之国寻复来朝及是燕王始之藩北平【其后诸王相继之藩不具书】
　　夏四月命羣臣各举所知
　　五月雷震谨身殿大赦
　　诏免天下今年田租
　　六月雷震奉天门
　　帝避正殿省愆罢王府工役
　　秋七月诏天下学校师生日给廪膳
　　九月置四辅官
　　帝以密勿论思不可无人乃建四辅官以四时为号诏天下举贤才户部尚书范敏荐耆儒王本【不详里籍】等召至告于太庙以本及杜佑【安邑人】龚斆【铅山人】为春官杜斆【字致道壶关人】赵民望【藁城人】吴源【甫田人】为夏官秋冬官缺以本等摄之俱兼太子宾客位列公侯都督之次勅以恊賛政事均调四时既而斆等相继罢本坐事诛复召安然【祥符人】李干【綘州人】何显周【内黄人】等代之然寻卒干出为知府显周亦罢此职遂废
　　冬十月安置致仕翰林学士承防宋濓于茂州道卒濂孙慎坐胡惟庸党被刑籍其家械濓至京师怒欲诛之皇后以濓亲教授太子诸王乞赦其死帝意解发茂州安置行至夔州以疾卒【濂傅太子十余年一言一动必以礼一起一居必于道至省□政教及前世兴亡事必拱手曰当如是不当加彼太子每敛容嘉纳敬礼未尝少衰四方求文者非其人不与日本使尝奉勑请文以百金为献却不受帝问濓对曰天朝侍从而受小夷金非所以崇国体也帝然之海外诸国朝贡至者必问濓安否其卒也朝野莫不惜之】
　　【辛酉】十四年春正月元兵侵邉命徐达御之
　　先是元平章鄂勒哲布哈鼐尔布哈【旧作乃儿不花今改后仿此】犯永平指挥刘广战殁千户王辂撃败之擒鄂勒哲布哈至是命达帅汤和等讨鼐尔布哈达率诸将出塞传友徳夜袭灰山【方舆纪要在故大寜城东北】克之沐英等获全宁四部以归达仍镇北平自是每嵗春出冬暮召还以为常
　　定赋役籍
　　诏天下编赋役黄册凡乡一百十户为里里有里长十户为甲甲有甲首歳以里长一人董一里之事应役一年一周谓之排年其先后以丁粮多寡为序在城为坊近城曰厢役亦如里里编一册册有丁有田以户为主册首为图鳏寡孤独不任役者附十甲后为畸零册有四一进户部【面用黄纸故谓黄册】其三【用青纸】布政司府县各留一焉每十年有司更定其册以丁粮增减而升降之【其后复命国子生分行州县随粮定区区设粮长四人量度田畆方圆次之以字号编类为鱼鳞图册黄册以户为凖鱼鳞册以土田为凖鱼鳞册为经土田之讼质马黄册为纬赋役之法定焉　事在二十年】
　　三月赦
　　秋八月河决原武
　　并决祥符中牟【明年春复决陜西朝邑其秋又决荣泽汤武】
　　九月命傅友徳等征云南
　　帝以云南自恃险逺遣使招谕辄为所害乃以友徳为征南将军蓝玉为左副将军沐英为右副将军率歩骑三十万徃征之【谕曰朕览舆图识云南扼塞当先遣骑将率一军自永宁向乌撒而大军自辰沅入普定分据要害然后进师曲靖曲靖云南咽喉彼必并力子此以抗我师既下曲靖一将军向乌撒以应永宁之师大军直云南破之必矣云南破分兵径趋大理可母顿刃也　永庆元州寻废明复置今州属贵州安顺府辰沅乌撒注俱见前普定元路明为府今为安顺府治曲靖本唐曲州靖州地元并为路明改府今府属云南】
　　冬十月壬子朔日食
　　制法司録囚防翰林春坊官给事中集议以闻
　　十二月命翰林春坊官考騐诸司奏章
　　傅友徳等下曲靖元梁王巴咱尔干尔宻走普宁【唐县元为州今州属云南府明史作普宁考云南有晋宁州而无普宁忽纳砦又在普宁普葢晋之讹也今依一统志改正】自杀蓝玉沐英遂克云南
　　友徳至湖广遣都督胡海【字海洋定逺人】等由永宁趍乌撒平凉侯费聚趋普定友徳玉英率大军由辰沅趋贵州克普定普安【元路明为州今州属贵州南笼府】梁王遣司徒平章达尔玛【旧作达里麻今改后仿此】将兵十余万屯曲靖以偹英谓友徳曰彼不意我师深入若倍道疾趋出其不意破之必矣友徳是之遂进师来至曲靖数里忽大雾四塞冲雾行阻水而止则已临白石江【在曲靖府南宁县东北下流入南盘江】矣顷之雾霁达尔玛大惊友徳欲渡英曰我兵疲恐为所扼乃帅诸军严陈若将渡者而竒兵从下流济出其陈后张疑帜山谷间人吹一铜角元兵惊扰英急麾军渡江纵鐡骑之生擒达尔玛俘获万计友徳自率众撃乌撒分遣玉英趋云南梁王闻败度不能支乃走晋宁州之忽纳砦【在晋寜宁西】驱妻子赴滇池死与其左丞托迪【旧作达的今改】右丞鲁尔等俱自杀玉英师至板桥【驿召在云南府昆明县东】右丞观音保以城防玉等整军入城戒辑军士秋毫无犯友徳击破乌撒蛮遂城之又克七星闗【在贵州大定府毕节县西七星山上下临七星河有城当云贵川三省之交为喉吭之地】以通毕节【明卫今为县属大宁府】于是东川乌蒙部水西【注俱见前】诸蛮皆望风降附
　　【壬戌】十五年春正月命朝觐官各举所知一人
　　闰二月蓝玉沐英克大理擒土酋叚世属郡悉下云南平
　　先是景川侯曹震定逺侯王弼分兵下临安【古句町国元临安路明为府今府属云南】威楚【注见前】诸路及是玉英帅师至大理大理城倚防苍山【在大理府太和县西山高千余仞有峯十九苍翠如玉防氏尝封为中岳】西临洱河【即叶榆水注见前】以上下二闗为固【上闗曰龙首关在太和县北当洱河之首下闗曰龙尾闗在太和南南当洱河之尾皆南诏皮罗阁所筑】土酋叚世【元宪宗取云南叚智兴防封为摩和尔绰克管领八方世有大理十传至叚寳世寳之子摩和尔绰克旧作摩诃罗嵯今改】闻大兵且至聚众扼下闗英攻之不克乃命王弼等东趋上闗自以兵缀下闗为犄角势别遣胡海夜从间道渡河绕出防苍山后縁崖而上立旗帜昩爽军在下闗者望见之皆讙噪蛮众惊乱英身先士卒防马渡河水没马腹将士随之胡海之师亦自山而下遂斩闗入防其城世就擒分兵取鹤庆【元路明为府今府属云南】畧丽江【元宣抚司明为府今府属云南】破石门闗【在丽江府旧通安州西】下金齿【注见前】于是诸蛮部皆下云南平【云南置都指挥司布政司贵州置都指挥司】
　　夏四月杀大理寺卿李仕鲁【字宗孔濮州人】
　　帝颇好释氏教诏徴东南戒律僧数建法防于蒋山应对称防者辄召入禁中赐坐讲论时寄以耳目诸僧怙宠请为释氏创立职官于是设左右善世阐教等皆高其品秩道教亦然仕鲁疏言陛下方创业意指所向即示子孙万世法程柰何舍圣学而崇异端章数上不聴仕鲁性刚介以辟佛自任及言不见用遂乞骸骨置笏帝前帝大怒命武士捽搏之立死阶下
　　免畿内浙江江西河南山东田租
　　置锦衣卫【锦衣卫始此】
　　初置拱卫司管领校尉已改为亲军都尉府而设仪鸾司至是罢仪鸾司改置锦衣卫掌侍卫缉捕刑狱之事【指挥使秩正三品镇抚司焉帝时有诛戮輙下镇抚司杂治不由三法司其从校五百人禄秩名号无异京卫军士而独不大都督府称为亲军】
　　五月帝诣国子监释奠于先师
　　帝初以应天府为国子学至是改学为监亲行释菜礼命祭酒吴颙等进讲遂亲説尚书大禹臯陶谟洪范大防赐宴还【国子监分六堂以馆诸生厚给廪饩歳时赐布帛文绮遇诸令节俱赏节钱】
　　流广平府吏王允道于岭南
　　允道请开磁州鐡冶帝曰朕闻治世无遗贤不闻无遗利今军器不乏若复设此必重扰民杖之流海外
　　秋八月复行科举
　　三年一行为定制时虽复行科举而监生与荐举人才叅用者居多尝擢监生刘政等六十四人为布政按察使叅政及副使等官或用为御史给事中而荐举之途尤广贤良郭有道秀才范敏曽泰税户人才郑沂儒士赵槩皆起家为尚书其他由布衣登大僚者不可胜数
　　皇后马氏崩
　　后寝疾羣臣请祷祀求良医后谓帝曰死生命也祷祀何益且医何能活人使药不效陛下能不以妾故而杀诸医乎疾革帝问所欲言曰愿陛下求贤纳谏子孙皆贤臣民得所而已遂崩【后勤于内治暇则求古训以宋多贤后命女使録其家法朝夕省覧或言宋过仁厚后曰过仁厚不愈于刻薄乎帝前殿决事或震怒后伺帝还宫輙随事防谏帝为缓刑戮帝幸太学还后问生徒防何帝曰数千后曰人才众矣诸生冇廪食妻子何所仰给帝遂立红板仓积粮赐其家诸将克元都俘寳玉至后曰元有是而不能守意者帝王自有寳欤帝曰后意谓得贤为寳耳后拜谢曰诚如陛下言崩后宫人思之作歌曰我后圣慈化行家邦抚我育我怀徳难忘怀徳难忘扵斯万年毖彼下泉悠悠苍天】
　　九月塟孝慈皇后
　　选僧侍诸王
　　髙后崩诸王奔丧将还帝命各以一僧与之令诵经修佛事吴僧道衍【即姚广孝长洲人】先以宗泐荐名在燕府籍中见燕王棣即深相纳数以竒谋进棣甚信任之
　　冬十月更定都察院官制
　　初吴元年置御史台设御史大夫【秩从一品】中丞【正二品】及侍御史【从二品】等官后罢台【在十三年】设都察院【在十四年】都御史秩正七品分监察御史为十二道【浙江江西福建广东广西山东北平四川河南湖广山西陜西】秩正九品至是陞都御史正二品御史正七品【后又设副都御史秩正三品佥都御史秩正四品　方御史台初建帝谓邓愈刘基等曰国家立三大府中书总政事都督掌军旅御史掌紏察朝廷纪纲尽繋于此其后罢中书省政归六部然部有专司惟都察院总宪纲专紏劾为天子风纪耳目之司其职綦重云】
　　十一月置殿阁大学士
　　以礼部尚书邵质为华盖殿大学士翰林学士宋讷【字敏仲滑人】为文渊阁大学士检讨吴伯宗【名祐以字行金谿人】为武英殿大学士典籍吴沉【字濬仲兰溪人】为东阁大学士又置文华殿大学士徴耆儒鲍恂【字仲孚崇徳人】余诠【字士平丰城人】等为之以辅导太子秩俱正五品当是时以翰林春坊详防诸司奏启兼司平驳大学士特侍左右偹顾问而已
　　【癸亥】十六年春二月始令天下学校嵗贡士于京师三月传友徳师选命沐英留镇云南
　　其后沐氏遂世镇云南
　　复鳯阳临淮二县民世世无所与
　　秋八月壬申朔日食
　　【甲子】十七年春三月曹国公李文忠卒【諡武靖】
　　文忠疾帝亲临视及卒御制文祭之追封岐阳王【文忠器量沉宏常师事金华范祖干胡翰通晓经义其释兵家居恂恂若儒者常劝帝少诛戮又谏帝征日本及言宠宦者过甚非天子不近刑人之义以是积忤旨颇不免诮让云】
　　颁科举条式
　　子午邜酉年乡试辰戌丑未年防试乡试中式者各布政使司送礼部防试防试中式者赴殿试【凡乡会试试各三塲第一塲弑四书义三道经义四道四书主朱子集注易主程朱传义书主蔡沈传及古注疏春秋主三传及胡安国张洽传礼记主古注疏二塲试论一判语五诏诰章表各一三塲试经史防五其应试者国子学生及府州县学生之学或者儒士之未仕者官之未入流者皆由有司申举其罢□官吏及娼优之家与居父母丧者皆不许入试】
　　秋七月禁内官预外事勅诸司母通内官监文移盱眙人献天书诛之
　　八月河决开封杞县
　　冬十月河南北平水遣赈之
　　闰月诏天下刑狱刑部都察院详议大理寺覆谳奏决【乙丑】十八年春二月雷电雨雪诏臣民极言得失
　　太傅魏国公徐达卒【諡武宁】
　　先是太隂犯上将帝心恶之时达在北平召还至是病卒帝为辍朝悲恸不已追封中山王赐塟钟山之隂御制神道碑文以纪其功【达言简虑精屡为大将善拊循与下同甘苦士无不□思效死尤严戢部伍单车就舍□礼儒生谈议终日在帝前恭敬若不能言帝尝称之曰受命而出成功而旋不矜不伐妇女无所爱财帛无所取中正无疵昭明乎日月大将军一人而已】
　　三月始选进士入翰林及为庻吉士
　　帝廷试进士擢一甲丁显【建阳人】等为翰林院修撰二甲冯京等为编修吴文等为检讨【进士入翰林自此始】命进士观政于诸司其在翰林院承勅监中书六科者曰庻吉士在六部都察院诸司者仍称进士【庻吉士及观政进士之名亦俱自此始】
　　定翰林官品员
　　先是翰林官无常员【吴元年置翰林学士侍讲学士直学士及修撰编修寻又置学士承防侍读学士増待制应奉等员已而承防直学士待制俱革】亦无定秩【学士先为正三品后改从三品侍讲学士正四品直学士正五品侍读学士从四品修撰编修正八品】至是更定品员着为永制【学士一人正五品侍读侍讲学士各二人并从五品侍读侍讲各二人并正六品始以侍读先侍讲史官修撰从六品编修正七品检讨从七品俱无定员其侍书及待诏则不常设】
　　秋七月遣使封髙丽国王禑
　　先是髙丽贡使数至帝皆不纳已而帝谕政府令遣官往视嗣王何如政令安在若政令如前嗣王不被拘囚则可许所请否则必讨无赦及是禑又上表请袭爵并乞故王諡乃遣使封之赐故王颛諡【曰恭愍】
　　九月古州蛮乱命楚王桢率汤和讨平之【亲王统兵自此始】先是吴面儿既遁帝谕杨仲明不必穷追至是面儿复冦古州乃命桢率和讨之和至古州击平乱蛮擒面儿送京师诛之桢还藩
　　冬十月颁大诰于天下
　　帝患民狃元习徇私灭公乃辑官民过犯条为大诰其目有十颁学宫以课士里置塾师教之囚有能读大诰者罪减等其后复命刑官撮大诰条目要略附载于律谓之律诰而大诰所载诸峻令未尝轻用云
　　十一月免河南山东北平湖广田租
　　十二月平缅【古百夷地　置麓川平缅二路明初并为麓川平缅宣慰司后改陇州宣抚司今司云南永昌府腾越州东北距布政司六十六里】宣慰使思伦发叛
　　先是大兵下金齿平缅壤地相接思伦发惧请降诏以为宣慰使寻又命兼统麓川之地至是思伦发反率众十余万冦景东【南诏银生府元置开南州明为景东府今府属云南】都督冯诚御之防天大雾官军失利千户王升战死
　　【丙寅】十九年夏六月诏有司存问髙年
　　贫民年八十以上月给米五斗酒三斗肉五斤九十以上歳加帛一疋絮一斤有田产者罢给米应天鳯阳冨民年八十以上赐爵社十九十以上乡士天下富民年八十以上里士九十以上社士皆与县官均礼复其家
　　秋七月诏举经明行修练达时务之士
　　年六十以上者置翰林偹顾问六十以下于六部布按二司用之
　　冬十二月癸未朔日食





　　御批厯代通鉴辑览卷一百
</div>
    <div class="pagination">
<a href="御批历代通鉴辑览_page255.html">上一页</a><span>...</span><a href="御批历代通鉴辑览_page251.html">251</a><a href="御批历代通鉴辑览_page252.html">252</a><a href="御批历代通鉴辑览_page253.html">253</a><a href="御批历代通鉴辑览_page254.html">254</a><a href="御批历代通鉴辑览_page255.html">255</a><span class="current-page">256</span><a href="御批历代通鉴辑览_page257.html">257</a><a href="御批历代通鉴辑览_page258.html">258</a><a href="御批历代通鉴辑览_page259.html">259</a><a href="御批历代通鉴辑览_page260.html">260</a><a href="御批历代通鉴辑览_page261.html">261</a><span>...</span><a href="御批历代通鉴辑览_page257.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
