<!DOCTYPE html>
<html>
 <head>
  <meta charset="utf-8"/>
  <title>
   资治通鉴注 - 第 38 页/共 334 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   资治通鉴注 - 第 38 页/共 334 页
  </h1>
  <div class="content">
   隗嚣遂发兵反，使王元据陇坻，〔师古曰：坻，音丁计翻，又音底。〕伐木塞道。〔塞，悉则翻。〕诸将因与嚣战，大败，各引兵下陇；嚣追之急，马武选精骑为后拒，杀数千人，诸军乃得还。〔还，从宣翻，又如字。〕
⑦六月辛卯，诏曰：「夫张官置吏，所以为民也。〔为，于伪翻。〕今百姓遭难，户口耗少，〔难，乃旦翻。少，诗沼翻。〕而县官吏职，所置尚繁；其令司隶、州牧各实所部，〔所部郡县各考核其实也。〕省减吏员，县国不足置长吏者并之。」于是并省四百余县，吏职减损，十置其一。
⑧九月，丙寅晦，日有食之。执金吾朱浮上疏曰：「昔尧，舜之盛，犹加三考；〔贤曰：考，谓考其功最也。尚书舜典曰：三载考绩，三考黜陟幽明。〕大汉之兴，亦累功效，吏皆积久，至长子孙。〔如仓氏、库氏之类是也。长，知两翻；下同。〕当时吏职，何能悉治，论议之徒，岂不喧哗！盖以为天地之功不可仓卒，艰难之业当累日也。而间者守宰数见换易，〔卒，与猝同。数，所角翻。〕迎新相代，疲劳道路。寻其视事日浅，未足昭见其职，既加严切，人不自保，迫于举劾，〔劾，户概翻。〕惧于刺讥，故争饰诈伪以希虚誉，斯所以致日月失行之应也。夫物暴长者必夭折，功卒成者必亟坏，〔夭，于绍翻。卒，读曰猝。〕如摧长久之业而造速成之功，非陛下之福也。愿陛下游意于经年之外，望治于一世之后，〔孔子曰：如有王者，必世而后仁。三十年为一世。治，直吏翻。〕天下幸甚！」帝采其言，自是牧守代易颇简。
⑨十二月，壬辰，大司空宋弘免。
⑩癸巳，诏曰：「顷者师旅未解，用度不足，故行十一之税。〔谓十分而税其一也。〕今粮储差积，其令郡国收见田租，三十税一，如旧制。〔一贤曰：景帝二年，令田租三十而税一。今依景帝，故云旧制。见，贤遍翻。
诸将之下陇也，帝诏耿弇军漆，〔贤曰：漆，县名，属右扶风，故城在今豳州新平县，漆水在西。〕冯异军栒邑，祭遵军汧，贤曰：汧，水名，因以名县，属右扶风，故城在今陇州汧城县南。汧，苦坚翻。〕吴汉等还屯长安。冯异引军未至栒邑，隗嚣乘胜使王元、行巡将二万余人下陇，〔行，姓也。姓谱：周有大行人之官，其后氏焉。〕分遣巡取栒邑，异即驰兵欲先据之。诸将曰：「虏兵盛而乘胜，不可与争锋，宜止军便地徐思方略。」异曰：「虏兵临境，忸饧小利，〔贤曰：忸饧，犹惯习也，谓惯习前事而复为之。尔雅曰：忸，复也。郭景纯曰：谓惯忸复为之也。忸，尼丑翻。饧，音逝。〕遂欲深入；若得栒邑，三辅动摇。夫攻者不足，守者有余。〔孙武子之言。〕今先据城，以逸待劳，非所以争也。」潜往，闭城，偃旗鼓。行巡不知，驰赴之。异乘其不意，卒击鼓、建旗而出。〔卒，读曰猝。〕巡军惊乱奔走，追击，大破之。祭遵亦破王元于汧。于是北地诸豪长耿定等悉畔隗嚣降。〔长，知两翻。〕诏异进军义渠，义渠县，属北地郡，古义渠戎地也。〕击破卢芳将贾览、匈奴奥鞬日逐王，北地、上郡、安定皆降。〔奥，音郁，鞬，居言翻。〕
窦融复遣其弟友上书曰：「臣幸得托先后末属，〔谓孝文窦皇后之亲属也。复，扶又翻。〕累世二千石，臣复假历将帅，守持一隅，〔复，扶又翻。〕故遣刘钧口陈肝胆，〔事见上卷上年。〕自以底里上露，长无纤介。〔贤曰：底里皆露，言无藏隐。〕而玺书盛称蜀、汉二主三分鼎足之权，任嚣、尉佗之谋；窃自痛伤。臣融虽无识无知，利害之际，顺逆之分，岂可背真旧之王，事奸伪之人，〔分，扶问翻。背，蒲妹翻。〕废忠贞之节，为倾覆之事，弃已成之基，求无冀之利！此三者，虽问狂夫，犹知去就，而臣独何以用心！谨遣弟友诣阙，口陈至诚。」友至高平，〔贤曰：高平县属安定，后改为平高，今原州县。〕会隗嚣反，道不通，乃遣司马席封间道通书。〔姓谱：席，其先姓籍，避项羽讳，改姓席氏。〕帝复遣封赐融、友书，所以尉藉之甚厚。〔尉，与慰同；尉，安也。藉，荐也。尉以安于身上，藉以安于身下。
融乃与隗嚣书曰：「将军亲遇厄会之际，国家不利之时，〔贤曰：谓汉遭王莽夺也。〕守节不回，承事本朝；融等所以欣服高义，愿从役于将军者，良为此也！〔为，于伪翻。〕而忿悁之间，〔悁，恚也，吉县翻，躁急也。〕改节易图，委成功，造难就，〔委，弃也。就，成也。〕百年累之，一朝毁之，岂不迫，民兵离散，易以辅人，〔易，以鼓翻；下同。〕难以自建。计若失路不反，闻道犹迷，不南合子阳，则北入文伯耳。夫负虚交而易强御，〔负，恃也。易，轻也。〕恃远救而轻近敌，未见其利也。自兵起以来，城郭皆为丘墟，生民转于沟壑。幸赖天运少还，而将军复重其难，〔复，扶又翻；下同。难，乃旦翻。〕是使积痾不得遂瘳，幼孤将复流离，言之可为酸鼻；庸人且犹不忍，况仁者乎！融闻为忠甚易，得宜实难。忧人太过，以德取怨，〔谓忧之之过而言之甚切，将以为德而反以取怨也。〕知且以言获罪也！」嚣不纳。
融乃与五郡太守共砥厉兵马，上疏请师期；帝深嘉美之。融即与诸郡守将兵入金城，击嚣党先零羌封何等，大破之。〔更始时，先零羌封合诸种杀金城太守，据其郡。嚣赂遗封何，与结盟，欲发其众。零，音怜。〕因并河，扬威武，〔贤曰：并，蒲浪翻。〕伺候车驾。时大兵未进，融乃引还。
帝以融信效着明，益嘉之，修理融父坟墓，祠以太牢，〔融祖父坟墓在扶风。〕数驰轻使，致遗四方珍羞。〔遗以四方珍羞，既以厚融，且示四方来服，能致远物也。数，所角翻。遗，于季翻。〕
先是，马援闻隗嚣欲贰于汉，〔先，悉荐翻。〕数以书责譬之，嚣得书增怒。及嚣发兵反，援乃上书曰：「臣与隗嚣本实交友，初遣臣东，谓臣曰：『本欲为汉，〔为，于伪翻。〕愿足下往观之，于汝意可，即专心矣。』及臣还反，报以赤心，实欲导之于善，非敢谲以非义。而嚣自挟奸心，盗憎主人，〔左传：晋伯宗妻曰：盗憎主人，民恶其上。〕怨毒之情，遂归于臣。臣欲不言，则无以上闻，愿听诣行在所，极陈灭嚣之术。」帝乃召之。援具言谋画。
帝因使援将突骑五千，往来游说嚣将高峻、任禹之属，下及羌豪，为陈祸福，〔说，输芮翻。为，于伪翻。说客，单车往使足矣；光武遣马援将突骑五千，欲耀兵威以示陇右诸将，使谋而来。〕以离嚣支党。援又为书与嚣将杨广，使晓劝于嚣曰：「援窃见四海已定，兆民同情，而季孟闭拒背畔，为天下表的，〔隗嚣，字季孟。贤曰：表，犹标也；言为标表。的，谓射的也；言背畔之罪，为天下所指射也。背，蒲妹翻。〕常惧海内切齿，思相屠裂，故遗书恋恋，以致恻隐之计。〔遗，于季翻。〕乃闻季孟归罪于援，而纳王游翁谄邪之说，〔贤曰：王元，字游翁。据隗嚣传，元，字惠孟，游翁盖其别字也。〕因自谓函谷以西，举足可定。〔所谓以丸泥封函谷关也。〕以今而观，竟何如邪！
援间至河内，〔间，古苋翻。〕过存伯春，〔存，存问也。时囚嚣子恂于河内。伯春，恂字也。〕见其奴吉从西方还，说伯春小弟仲舒望见吉，欲问伯春无他否，道一能言，晓夕号泣。〔章：十二行本「泣」下有「宛转尘中」四字；乙十一行本同；孔本同；张校同；退斋校同。号，户刀翻。〕又说其家悲愁之状，不可言也。夫怨雠可刺不可毁，援闻之，不自知立下也。援素知季孟孝爱，曾、闵不过。夫孝于其亲，岂不慈于其子！可有子抱三木而跳梁妄作，自同分羹之事乎！〔贤曰：三木者，谓桎梏及械也。分羹，谓乐羊也。余谓此正引高帝答项羽之事。〕
季孟平生自言所以拥兵众者，欲以保全父母之国而完坟墓也，又言苟厚士大夫而已；〔即其所常言以感人悟物者，而穷其本情。〕而今所欲全者将破亡之，所欲完者将伤毁之，所欲厚者将反薄之。季孟尝折愧子阳而不受其爵，〔事见上卷四年。贤曰：愧，犹辱也。〕今更共陆陆往〔章：十二行「往」上有「欲」字；乙十一行本同；孔本同，张校同。〕附之，〔贤曰：陆陆，犹碌碌也。〕将难为颜乎！〔言将有凓色也。〕若复责以重质，当安从得子主给是哉！〔言蜀若复责质子，当何从得子以为质也。复，扶又翻。质，音致。〕往时子阳独欲以王相待而春卿拒之，今者归老，更欲低头与小儿曹共槽枥而食，并肩侧身于怨家之朝乎！〔归，入也，言其年已入老境也。字林曰：并，音卑正翻。朝直遥翻。
今国家待春卿意深，宜使牛孺卿与诸耆老大人共说季孟，〔牛邯，字孺卿。说，输芮翻。〕若计划不从，真可引领去矣。前披舆地图，见天下郡国百有六所，柰何欲以区区二邦以当诸夏百有四乎！〔二邦，谓陇西、天水。夏，户雅翻。〕春卿事季孟，外有君臣之义，内有朋友之道。言君臣邪，固当谏争；语朋友邪，应有切磋。〔贤曰：骨曰切，象曰磋。言朋友之道，如切磋以成器也。〕岂有知其无成，而但萎腇咋舌，稲手族乎！〔贤曰：萎腇，耎弱也。萎，音于罪翻。腇，音乃罪翻。咋，士格翻，啮也。〕及今成计，殊尚善也，过是，欲少味矣！〔贤曰：以食为喻。少，诗沼翻。〕且来君叔天下信士，朝廷重之，其意依依，常独为西州言。〔为，于伪翻。〕援商朝廷，尤欲立信于此，〔商，度也。〕必不负约。援不得久留，愿急赐报。」广竟不答。
隗嚣上疏谢曰：「吏民闻大兵卒至，〔卒，读曰猝。〕惊恐自救，臣嚣不能禁止。兵有大利，不敢废臣子之节，亲自追还。〔此因王元陇坻之捷而有嫚书也。〕昔虞舜事父，大杖则走，小杖则受。〔贤曰：家语，孔子谓曾子之辞。〕臣虽不敏，敢忘斯义！今臣之事在于本朝，赐死则死，加刑则刑；如更得洗心，死骨不朽。」有司以嚣言慢，请诛其子；帝不忍，复使来歙至汧，复使来歙至汧，〔复，扶又翻。汧，苦坚翻。〕赐嚣书曰：「昔柴将军至：『陛下宽仁，诸侯虽有亡叛而后归，辄复位号，不诛也。』〔高帝时，柴武与韩王信书之言。〕今若束手，复遣恂弟归阙庭者，则爵禄获全，有浩大之福矣！吾年垂四十，在兵中十岁，厌浮语虚辞。即不欲，勿报。」嚣知帝审其诈，遂遣使称臣于公孙述。〔使，疏吏翻。〕
匈奴与卢芳为寇不息，帝令归德侯飒使匈奴以修旧好。〔飒使匈奴，见三十九卷更始二年。飒，音立。好，呼到翻。〕单于骄倨，虽遣使报命，而寇暴如故。
七年〔（辛卯、三一）〕
①春，三月，罢郡国轻车、骑士、材官，令还复民伍。〔汉官仪曰：高祖命天下郡国选能引关蹶张材力武猛者，以为轻车、骑士、材官。平地用车骑，山阻用材官。〕
②公孙述立隗嚣为朔宁王，〔贤曰：欲其宁静北边也。〕遣兵往来，为之援势。〔张形势以为之援也。
③癸亥晦，日有食之。诏百僚各上封事，其上书者不得言圣。〔上，时掌翻。太中大夫郑兴上疏曰：「夫国无善政，则谪见日月；〔贤曰：谪，责也，音直革翻。见，贤遍翻。〕要在因人之心，择人处位。〔处，昌吕翻。〕今公卿大夫多举渔阳太守郭伋可大司空者，而不以时定；道路流言，咸曰『朝廷欲用功臣』，功臣用则人位谬矣。〔人不称其位，位不宜其人也。〕愿陛下屈己从众，以济群臣让善之功。〔贤曰：济，成也。顷年日食多〔章：十二行本「多」上有「每」字；乙十一行本同；孔本同。〕在晦，先时而合，皆月行疾也。日君象而月臣象；君亢急而臣下促迫，故月行疾。〔亢，苦浪翻。〕今陛下高明而群臣惶促，宜留思柔克之政，垂意洪之法。」〔贤曰：克，能也；柔克，谓和柔而能立事也。尚书洪范曰：高明柔克。〕帝躬勤政事，颇伤严急，故兴奏及之。
④夏，四月，壬午，大赦。
⑤五月，戊戌，以前将军李通为大司空。
⑥大司农江冯上言，「宜令司隶校尉督察三公。」司空掾陈元上疏曰：「臣闻师臣者帝，宾臣者霸。〔元，王莽厌难将军陈钦之子。贤曰：言以臣为师，以臣为宾也。〕故武王以太公为师，齐桓以夷吾为仲父，近则高帝优相国之礼，太宗假宰辅之权。〔贤曰：萧何为相国，高祖赐剑履上殿，入朝不趋。太宗，孝文也。申屠嘉召责邓通，孝文令人谢嘉，故曰假权也。〕反亡新王莽，遭汉中衰，专操国柄以偷天下，〔操，千高翻。〕况己自喻，不信群臣，夺公辅之任，损宰相之威，以刺举为明，激讦为直，至乃陪仆告其君长，子弟变其父兄，〔土莽时，开吏告其将，奴婢告其主。变者，上变告之也。陪仆，犹左传所谓陪台也。毛晃曰：陪台，臣也，盖古者家谓之陪臣，故家之臣仆谓之陪仆。长，知两翻。〕罔密法峻，大臣无所措手足；然不能禁董忠之谋，〔事见三十九卷更始元年。〕身为世戮。方今四方尚扰，天下未一，百姓观听咸张耳目。陛下宜修文、武之圣典，袭祖宗之遗德，劳心下士，屈节待贤，诚不宜使有司察公辅之名。」帝从之。
⑦酒泉太守竺曾以弟报怨杀人，〔东观记曰：曾弟婴报怨，杀属国候王胤等。〕自免去郡；窦融承制拜曾武锋将军，更以辛肜为酒泉太守。〔更，工衡翻。肜，余中翻。〕
⑧秋，隗嚣将步骑三万侵安定，至阴盘，〔贤曰：阴盘，县名，属安定郡，今泾州县。宋白曰：滑〔渭〕州潘原县，汉阴盘县地。〕冯异率诸将拒之；嚣又令别将下陇攻祭遵于汧：并无利而还。〔考异曰：帝纪：「六年冬，隗嚣将行巡寇扶风，冯异拒破之。」冯异传：「六年夏，诸将上陇，为隗嚣所败，乃诏异军栒邑。未及至，嚣乘胜使王元、行巡将二万人下陇，分遣巡取栒邑。异即先据栒邑，破巡。」又云：「祭遵亦破王元于汧」。隗嚣传，侵三辅事亦同。按此文势，缘诸将才败还，隗嚣即遣二将追之，故得云乘胜，又云「冯异未及至栒邑」也。「然则冯异、祭遵之破王元、行巡，实在六年明矣。至十年八月，纪又有「隗嚣寇安定，冯异、祭遵击欲之」，此即隗嚣传所书「秋，嚣侵安定，至阴盘，冯异拒之，又令别将攻祭遵于汧，兵并无利」者也。据此，是嚣两岁各尝攻冯异、祭遵矣，故遵传亦云「数挫隗嚣」也。而袁纪不载六年事，并在七年秋纪之，且传云「嚣乘胜」，若事已一年，安可云乘胜！又冯异何缘稽缓尔久不至栒邑！故知袁纪误矣。〕〕
帝令来歙以书招王遵，遵来降，〔降，户江翻；下同。〕拜太中大夫，封向义侯。
⑨冬，卢芳以事诛其五原太守李兴兄弟；其朔方太守田飒、〔飒，音立。守，式又翻；下同。云中太守乔扈各举郡降，〔前代录：匈奴贵姓乔氏，代为辅相。〕帝令领职如故。
⑩帝好图谶，〔谶，楚谮翻。〕与郑兴议郊祀事，曰：「吾欲以谶断之，〔好，呼到翻。断，丁乱翻。〕如何﹖」对曰：「臣不为谶！」帝怒曰：「卿不为谶，非之邪﹖」兴惶恐曰：「臣于书有所未学，而无所非也。」帝意乃解。
南阳太守杜诗〔郡国志：南阳郡在雒阳七百里。〕政治清平，〔治，直吏翻。〕兴利除害，百姓便之。又修治陂池，〔治，直之翻。〕广拓土田，郡内比室殷足，〔比，薄必翻，又毗至翻。〕时人方于召信臣。〔方比也。召信臣事见二十九卷元帝竟宁元年。召，读曰郡。〕南阳为之语曰：「前有召父，后有杜母。」
八年〔（壬辰、三二）〕
①春，来歙将二千余人伐山开道，从番须、回中径袭略阳，〔贤曰：略阳，县名，属天水郡，故城在今秦州陇城县西北。番，音盘。宋白曰：略阳道在陇城县东六十里，即故冀城；魏黄初中，改为陇城。时隗嚣居冀。以地理考之，当从宋说。〕斩隗嚣守将金梁。〔姓谱：金，古金天氏之后。又，汉金日磾，本匈奴休屠王子，以祭天金人为金氏。〕嚣大惊曰：「何其神也！」帝闻得略阳，甚喜，曰：「略阳，嚣所依阻，心腹已坏，则制其支体易矣！」〔易，以鼓翻。〕
吴汉等诸将闻歙据略阳，争驰赴之。上以为嚣失所恃，亡其要城，势必悉以精锐来攻；旷日久围而城不拔，士卒顿敝，乃可乘危而进。皆追汉等还。隗嚣果使王元拒陇坻，行巡守番须口，王孟塞鸡头道，〔贤曰：鸡头，山道也，一名崆峒山，在原州西。塞，悉则翻。〕牛邯军瓦亭。〔贤曰：安定乌氏县有瓦亭故关，有瓦亭川水，在今原州南。杜佑曰：瓦亭关在唐原州之萧关。萧关，汉朝那县地。邯，下甘翻。〕嚣自悉其大众数万人围略阳，公孙述遣将李育、田弇助之，斩山筑堤，激水灌城。来歙与将士固死坚守，矢尽，发屋断木以为兵。〔断，丁管翻；下同。〕嚣尽锐攻之，累月不能下。
夏，闰四月，帝自将征隗嚣，光禄勋汝南郭宪谏曰：「东方初定，车驾未可远征。」乃当车拔佩刀以断车靷。〔靷，在马胸；音胤。〕帝不从，西至漆。〔漆县，属右扶风，以漆水名县。杜佑曰：新平，汉漆县地。〕诸将多以王师之重，不宜远入险阻，计冘豫未决；〔冘，与犹同。〕帝召马援问之。援因说隗嚣将帅有土崩之势，兵进有必破之状；〔说，如字。〕又于帝前聚米为山谷，指画形势，开示众军所从道径，往来分析，昭然可晓。帝曰：「虏在吾目中矣！」明旦，遂进军，至高平第一，〔郡国志：高平县有第一城。〕
窦融率五郡太守及羌虏小月氏等步骑数万，〔月氏为匈奴所破，余种西踰葱岭，其不能去者，保南山，号小月氏。氏，音支。〕辎重五千余两，〔重，直用翻。两，音亮。〕与大军会。是时军旅草创，诸将朝会礼容多不肃，〔朝，直遥翻。〕融先遣从事问会见仪适。〔贤曰：犹言仪注。余谓适，当也，会见之仪各有当也。见，贤遍翻。〕帝闻而善之，以宣告百僚，乃置酒高会，待融等以殊礼。〔殊，异也，绝也；谓待之礼异绝于群臣也。〕
遂共进军，数道上陇。〔上，时掌翻。〕使王遵以书招牛邯，下之，拜邯太中大夫。于是嚣大将十三人、属县十六、〔地理志：天水郡十六县。〕众十余万皆降。嚣将妻子奔西城，从杨广，〔贤曰：西城，县名，属汉阳郡，一名始昌城，在今秦州上邽县西南。余据地理志，西县本属陇西郡，后乃改属汉阳。西城者，西县城也；以西城为县名，误矣。明帝永平十七年方改天水为汉阳。〕而田弇、李育保上邽。〔上邽县属大水郡。弇，古含翻。〕略阳围解。帝劳赐来歙，〔劳，力到翻。〕班坐绝席，在诸将之右，〔专席而坐于诸将之上，不与诸坐者并也。〕赐歙妻缣千匹。〔毛晃曰：缣，并丝缯；又绢也。〕
进幸上邽，诏告隗嚣曰：「若束手自诣，父子相见，保无他也。若遂欲为黥布者，亦自任也。」〔谓必不归降，如黥布云欲为帝，亦任之也。〕嚣终不降，于是诛其子恂。使吴汉、岑彭围西城，取弇、盖延围上邽。
以四县封窦融为安丰侯，〔融封安丰、阳泉、蓼安、风四县，皆属庐江郡。〕弟友为显亲侯，〔郡国志：汉阳郡有显亲县。贤曰：故城在今秦州成纪县东南。帝置暊２亲县以封友，褒显窦氏有孝文皇后之亲也。〕及五郡太守皆封列侯，竺曾，助义侯；梁统，成义侯；史苞，褒义侯；库钧，辅义侯；辛肜，扶义侯。〕遣西还所镇。融以久专方面，惧不自安，数上书求代；〔数，所角翻；下同。〕诏报曰：「吾与将军如左右手耳，数执谦退，何不晓人意！勉循士民，〔循，抚循也，顺也。〕无擅离部曲！」〔离，力智翻。〕
颍川盗贼群起，寇没属县，河东守兵亦叛，京师骚动。〔郡国志：颍川郡在雒阳东南五百里。河东郡在雒阳西北五百里。〕帝闻之曰：「吾悔不用郭子棋之言。」〔郭宪，字子横。〕秋，八月，帝自上邽晨夜东驰，赐岑彭等书曰：「两城若下，便可将兵南击蜀虏。人苦不知足，既平陇，复望蜀。〔复，扶又翻；下同。〕每一发兵，头须为白！」〔言苦心于军事也，须，与须同，古字通用。〕
九月，乙卯，车驾还宫。帝谓执金吾寇恂曰：「颍川迫近京师，〔近，其靳翻。〕当以时定。惟念独卿能平之耳，从九卿复出以忧国可也！」对曰：「颍川闻陛下有事陇、蜀，故狂狡乘间，相注误耳。〔贤曰：狡，猾也。间，古苋翻。说文曰：注，亦误也，音卦。〕如闻乘舆南向，〔乘，绳证翻。〕贼必惶怖归死，〔怖，普布翻。〕臣愿执锐前驱。」帝从之。庚申，车驾南征，颍川盗贼悉降。寇恂竟不拜郡，百姓遮道曰：「愿从陛下复借寇君一年。」〔恂前为颍川太守，故云复借也。〕乃留恂长社，〔长社县，属颍川郡。应劭曰：宋人围长葛是也；其社中树暴长，更名长社。师古曰：长，读如字。〕镇抚吏民，受纳余降。〔降，户江翻。〕
东郡、济阴盗贼亦起，〔邵国志：东郡去雒阳八百余里。济阴郡在雒阳东八百里。济，子礼翻。〕帝遣李通。王常击之。以东光侯耿纯尝为东郡太守，〔东光县属勃海郡。贤曰：今沧州县。〕威信着于卫地，〔东郡，卫地也。〕遣使拜太中大夫，使与大兵会东郡。东郡闻纯界，盗贼九千余人皆诣纯降，大兵不战而还；玺书复以纯为东郡太守。〔玺，斯氏翻。〕戊寅，车驾还自颍川。
②安丘侯张步将妻子逃奔临淮，与弟弘、蓝欲招其故众，乘船入海；琅邪太守陈俊追讨，斩之。
③冬，十月，丙午，上行幸怀；十一月，乙丑，还雒阳。
④杨广死，隗嚣穷困，其大将王捷别在戎丘，〔水经注：戎丘城在西城西北，戎溪水径其南。〕登城呼汉军曰：「为隗王城守者，皆必死，无二心，〔为，于伪翻。〕愿诸军亟罢，请自杀以明之。」遂自刎死。〔刎，扶粉翻。〕
初，帝敕吴汉曰：「诸郡甲卒但坐费粮食，若有逃亡，则沮败众心，〔沮，在吕翻。败，蒲迈翻。〕宜悉罢之。」汉等贪井力攻嚣，遂不能遣，粮食日少，吏士疲役，逃亡者多。岑彭壅谷水灌西城，城未没丈余。会王元、行巡、周宗将蜀救兵五千余人乘高卒至，〔卒，读日猝。〕鼓噪大呼曰：「百万之众方至！」汉军大惊，未及成陈，〔呼，火故翻。陈，读曰阵。〕元等决围殊死战，遂得入城，迎嚣归冀。吴汉军食尽，乃烧辎重，引兵下陇，盖延、耿弇亦相随而退。〔重，直用翻。盖，古盍翻。〕嚣出兵尾击诸营，〔尾击，谓寻其后而击之也。〕岑彭为后拒，诸将乃得全军东归；唯祭遵屯汧不退。〔汧，口坚翻。〕吴汉等复屯长安，岑彭还津乡。于是安定、北地、天水、陇西复反为嚣。〔为，于伪翻。
校尉太原温序为嚣将苟宇所获，〔姓谱：唐叔虞之子受封于河内温，因以命族。又郄至食采于温，号温季，因以为族。据序传，序为护羌校尉，行部至襄武，为苟宇所获。考异曰：按序传及袁纪皆称「序为护羌校尉」。检西羌传，九年方置此官，牛邯为之。又云：「邯卒，职省」，则序无缘作「护羌」，今但云校尉。〕宇晓譬数四，欲降之。序大怒，叱宇等曰：「虏何敢迫胁汉将！」因以节檛杀数人。〔檛，职瓜翻，击也。〕宇众争欲杀之，宇止之曰：「此义士，死节，可赐以剑。」序受剑，衔须于口，顾左右曰：「既为贼所杀，无令须污土！」〔污，乌故翻。〕遂伏剑而死。从事王忠持其丧归雒阳，诏赐以耱地，拜三子为郎。
⑤十二月，高句丽王遣使朝贡，帝复其王号。〔王莽贬高句丽为侯，今复其王号。句，音如字，又音驹，又巨俱翻。〕
九年〔（癸巳、三三）〕
①春，正月，颍阳成侯祭遵薨于军，〔颍阳县，属颍川郡。〕诏冯异并将其营。遵为人，廉约小心，克己奉公，赏赐尽与士卒；约束严整，所在吏民不知有军。取士皆用儒术，对酒设乐，必雅歌投壶。〔贤曰：雅歌，谓歌雅诗也。礼记投壶经曰：壶颈修七寸，腹修五寸，口径二寸半，容斗五升。壶中实小豆焉，为其矢之跃而出也。矢以柘若棘，长二尺八寸，无去其皮，取其坚而重。投之，胜者饮不胜者，以为优劣也。〕临终，遗戒薄葬；问以家事，终无所言。帝愍悼之尤甚，遵丧至河南，车驾素服临之，望哭哀恸；还，幸城门，阅过丧车，涕泣不能已；丧礼成，复亲祠以太牢。〔复，扶又翻；下同。〕诏大长秋、谒者、沰南尹护丧事，大司农给费。〔皇后卿曰将行，奉官也，景帝中年，更名大长秋。师古曰：秋者，收成之时，长者，恒久之义，故以为皇后官名。西都或用中人，或用士人，东都之后纯用阉人矣。〕至葬，车驾复临之；既葬，又临其坟，存见夫人、室家。其后朝会，帝每叹曰：「安得忧国奉公如祭征虏者乎！」〔遵为征虏将军。〕卫尉铫期曰：「陛下至仁，哀念祭遵不已，群臣各怀惭惧。」〔言帝念祭遵，屡以为言，群臣愧不如遵，各怀惧也。铫，音姚。〕帝乃止。
②隗嚣病且饿，餐糗糒，〔郑康成曰：糗，熬大豆与米心。糖，干饭。糗，去久翻，又丘救翻。糒，音备。〕恚愤而卒。〔恚，于避翻。卒，子恤翻。〕王元、周宗立嚣少子纯为王，总兵据冀。公孙述遣将赵匡、田弇助纯。帝使冯异击之。
③公孙述遣其翼江王田戎、大司徒任满、南郡太守程泛将数万人下江关，〔任，音壬。〕击破冯骏等军，遂拔巫及夷道、夷陵，〔五年，岑彭留冯骏军江州，分屯夷道、夷陵。巫县亦属南郡。〕因据荆门、虎牙，〔水经注曰：江水东历荆门、虎牙之间。荆门山在南，上合下开，其状似门。虎牙山在北，石壁色红，间有白文，类牙，故以名也。此二山，楚之西塞也。贤曰：在峡州夷陵县东南，宜都县西北，今犹有故城基址在山上。〕棋江水起浮桥、关楼，立攒柱以绝水道，〔「关楼」，范书作「楼」，犹今城上敌楼也。攒，徂官翻。丛木为柱曰攒柱，又作管翻。〕结营跨山以塞陆路，〔塞，悉则翻。〕拒汉兵。
④夏，六月，丙戌，帝幸缑氏，登轘辕。〔缑氏县，属河南尹；县有缑氏山、轘辕山、轘辕，并在雒阳之东南。缑，工侯翻。轘，音环。〕
⑤吴汉率王常等四将军兵五万余人击卢芳将贾览、闵堪于高柳；〔高柳县，属代郡。贤曰：故城在今云州定襄县。水经注曰：高柳在代中，其山重峦迭巘，霞举云高，连山隐隐，东出辽塞。〕匈奴救之，汉军不利。于是匈奴转盛，钞暴日增。〔钞，楚交翻。〕诏朱祜屯常山，王常屯涿郡，破奸将军侯进屯渔阳，以讨虏将军王霸为上谷太守，以备匈奴。
⑥帝使来歙悉监护诸将屯长安，〔监，古御翻。〕太中大夫马援为之副。歙上书曰：「公孙述以陇西、天水为藩蔽，故得延命假息；〔息，气息也。〕今二郡平荡，则述智计穷矣。宜益选兵马，储积资粮。今西州新破，兵人疲馑，若招以财谷，则其众可集。臣知国家所给非一，用度不足，然有不得已也！」帝然之。于是诏于汧积谷六万斛。秋八月，来歙率冯异等五将军讨隗纯于天水。
⑦骠骑将军杜茂与贾览战于繁时，〔贤曰：繁畤县，属鴈门郡，今代州县。畤，音止。余按唐代州繁畤虽存汉县名，然非古繁畤也。〕茂军败绩。
⑧诸羌自王莽末入居塞内，金城属县多为所有。隗嚣不能讨，因就慰纳，发其众与汉相拒。司徒掾班彪上言：〔续汉志：司徒掾属三十一人，掾比三百石，属比二百石。〕「今凉州部皆有降羌。〔降，户江翻。〕羌胡被发左衽，而与汉人杂处，习俗既异，言语不通，数为小吏黠人所见侵夺，穷尽无聊，故致反叛。夫蛮夷寇乱，皆为此也。〔被，皮义翻。处，昌吕翻。数，所角翻。黠，下八翻。为，于伪翻。〕旧制，益州部置蛮夷骑都尉，〔武帝开西南夷，置一都尉。〕幽州部置领乌桓校尉，凉州部置护羌校尉，皆持节领护，〔应劭曰：汉官，护乌桓、护羌校尉，比二千石，拥节；长史一人，司马二人，皆六百石。校，户教翻。〕治其怨结，〔治，直之翻。〕岁时巡行，〔行，下孟翻。〕问所疾苦。又数遣使译，通导动静，使塞外羌夷为吏耳目，州郡因此可得警备。今宜复如旧，以明威防。」帝从之。以牛邯为护羌校尉。
⑨盗杀阴贵人母邓氏及弟欣。〔诉，许斩翻。〕帝甚伤之，封贵人弟就为宣恩侯。〔帝追爵贵人父陛为宣恩哀侯，以就嗣哀侯。后汉旧制，惟皇后父封侯。贵人未正位中宫而追爵其父，非旧也。〕复召就兄侍中兴，欲封之，置印绶于前。兴固让曰：「臣未有先登陷陈之功，〔复，扶又翻。陈，读曰阵。〕而一家数人，并蒙爵士，令天下觖望，〔贤曰：觖，音羌志翻。前书音义曰：觖，犹冀也，一音决，犹望之也。〕诚所不愿！」帝嘉之，不夺其志。贵人问其故，兴曰：「夫外戚家苦不知谦退，嫁女欲配侯王，取妇眄睨公主，〔取，读曰娶。〕愚心实不安也。富贵有极，人当知足，夸奢益为观听所讥。」贵人感其言，深自降挹，〔以器俯而取水曰挹，人之谦下者亦曰挹。〕卒不为宗亲求位。〔卒，子恤翻。为，于伪翻。〕
⑩帝召寇恂还，以渔阳太守郭伋为颍川太守。伋招降山贼赵宏、召吴等数百人，皆遣归附农；〔附农者，附于农籍也。召，读曰邵。〕因自劾专命，〔贤曰：谓擅放降贼也。劾，户概翻。〕帝不以咎之。后宏、吴等党与闻伋威信，远自江南，或从幽、冀，不期俱降，骆驿不绝。
莎车王康卒，弟贤立，攻杀拘弥、西夜王，〔拘弥，即前汉之杅冞。唐曰宁弥。西夜国，去雒阳万四千四百里。〕而使康两子王之。〔王，于况翻。〕
十年〔（甲午、三四）〕
①春，正月，吴汉复率捕虏将军王霸等四将军六万人出高击贾览，〔复，扶又翻。〕匈奴数千骑救之，连战平城下，〔平城县，属鴈门郡。〕破走之。
②夏阳节侯冯异等〔冯异传云：封异阳夏侯。贤曰：夏，音贾。马武传末列二十八将官位姓名，曰夏阳侯冯异。阳夏县属淮阳郡，夏阳属左冯翊，未知孰是。夏阳之夏，户雅翻。〔与赵匡、田弇战且一年，皆斩之。隗纯未下，诸将欲且还休兵，异固持不动，共攻落门，〔天水冀县有落门聚，有落门山。贤曰：在今渭州陇西县东南。〕未拔。夏，异薨于军。
③秋，八月，己亥，上幸长安。
④初，隗嚣将安定高峻拥兵据高平第一，〔帝之上陇也，遣马援招降峻，及吴汉等军退，峻亡归故营，复助嚣拒陇坻。〕建威大将军取弇等围之，一岁不拔。帝自将征之，寇恂谏曰：「长安道里居中，〔贤曰：从雒阳至高平，长安为中。〕应接近便，安定、陇西必怀震惧；此从容一处，可以制四方也。〔从，千容翻。〕今士马疲倦，方履险阻，非万乘之固也。前年颍川，可为至戒。」帝不从，进〔章：十二行本「进」上有「戊戌」二字；乙十一行本同；孔本同；张校同。〕幸汧。峻犹不下，帝遣寇恂往降之。〔降，户江翻；下同。〕恂奉玺书至第一，峻遣军师皇甫文出谒，辞礼不屈；恂怒，将诛之。诸将谏曰：「高峻精兵万人，率多强弩，西遮陇道，连年不下，今欲降之而反刃其使，〔使，疏吏翻。〕无乃不可乎﹖」恂不应，遂斩之，遣其副归告峻曰：「军师无礼，已戮之矣！欲降，急降；不欲，固守！」峻惶恐，即日开城门降。诸将皆贺，因曰：「敢问杀其使而降其城，何也﹖」恂曰：「皇甫文，峻之腹心，其所取计者也。今来，辞意不屈，必无降心。全之则文得其计，杀杀之亡其胆，〔谓文死则峻亡其胆也。〕是以降耳。」诸将皆曰：「非所及也！」
⑤冬，十月，来歙与诸将仄破落门，周宗、行巡、苟宇、赵恢等将隗纯降，王元奔蜀。徒诸隗于京师以东。〔隗纯降而徒其族，以其西州强宗，恐其后复能为变也。〕后隗纯与宾客亡入胡，至武威，捕得，诛之。
⑥先零羌与诸种寇金城、陇西，〔零，音怜。种，章勇翻。〕来歙率盖延等进击，大破之，〔盖，古盍翻。〕斩首虏数千人。于是开仓廪以?为坏F，陇右遂安，而凉州流通焉。〔凉州诸郡至京师，皆须度陇。陇右安，则凉州之路流通。〕
十一年〔（乙未、三五）〕
①春，三月，己酉，帝幸南阳，〔考异曰：帝纪：「己酉，幸南阳，庚午，车驾还宫。」上有「二月己卯」。袁纪：「三月己酉，幸南阳。」以长历考之，二月壬申朔，己卯八日也。己酉、庚午，皆在三月。盖帝纪「己酉」上脱「三月」字。今从袁纪。〕还幸章陵；庚午，车驾还宫。
②岑彭屯津乡，数攻田戎等，不克。〔数，所角翻。〕帝遣吴汉率诛虏将军刘隆等三将，发荆州兵凡六万余人、骑五千匹，与彭会荆门。彭装战船数千〔章：十二行本「千」作「十」；乙十一行本同。〕艘，〔艘，苏遭翻。〕吴汉以诸郡棹卒多费粮谷，欲罢之；〔棹卒，持棹行船者也。〕彭以为蜀兵盛，不可遣，上书言状。帝报彭曰：「大司马习用步骑，不晓水战，荆门之事，一由征南公为重而已。」〔彭为征南大将军，故称为征南公。〕
闰月，岑彭令军中募攻浮桥，先登者上赏。于是偏将军鲁奇应募而前，时东风狂急，鲁奇船逆流而上，直衂浮桥，〔上，时掌翻。〕而攒柱有反把钩，〔反杷钩者，既钩住敌船，使不得退，又逆拒之使不得进也。〕奇船不得去；奇等乘势殊死战，因发炬焚之，风怒火盛，桥楼崩烧。岑彭悉军顺风并进，所向无前，蜀兵大乱，溺死者数千人，斩任满，生获程泛，而田戎走保江州。
彭上刘隆为南郡太守；〔先以隆守南郡而上奏也。上，时掌翻。〕自率辅威将军臧宫、骁骑将军刘歆长驱入江关。〔华阳国志：巴、楚相攻，故置江关，旧在赤甲城，后移在江州南岸，对白帝城。故城在今夔州鱼复县南，即古捍关也。杜佑曰：巴山县，古扞关。如此则别是一处。〕令军中无得虏掠，所过百姓皆奉牛酒迎劳，彭复让不受；〔劳，力到翻。复，扶又翻。〕百姓大喜，争开门降。〔降，户江翻。〕诏彭守益州牧，所以郡辄行太守事，彭若出界，即以太守号付后将军。〔后将军者，将兵继彭后而进者也。〕选官属守州中长吏。
彭到江州，以其城固粮多，难卒拔，〔卒，读曰猝。〕留冯骏守之；自引兵乘利直指垫江，攻破平曲，〔贤曰：垫江，县名，属巴郡，今忠州县也。按宋白续通典：忠州垫江县本后汉临江县地，后魏恭帝分临江置垫江县。合州石镜县，本汉垫江县，凡合州管下诸县，皆汉垫江地也。垫，音徒协翻。平曲，地阙。〕收其米数十万石。吴汉留夷陵，装露桡继进。〔尔雅曰：懢谓之桡。露桡，谓露懢在外，人在船中。桡，音饶。〕
③夏，先零羌寇临洮。〔临洮县，属陇西郡。零，音怜。洮，音韬。〕来歙荐马援为陇西太守，〔郡国志：陇西郡，在雒阳西二千二百二十里。〕击先零羌，大破之。
④公孙述以王元为将军，使与领军环安拒河池。〔姓谱：环，姓也，楚环列尹之后；又楚有贤者环渊。河池县，属武都郡。〕六月，来歙与盖延等进攻元、安，大破之，遂克下辨，〔辨，皮苋翻。〕乘胜遂进。蜀人大惧，使刺客刺歙，未殊，〔未殊，谓未绝也。客刺，七亦翻。〕驰召盖延。延见歙，因伏悲哀，不能仰视。歙叱叱延曰：「虎牙何敢然！〔延为虎牙大将军，故以虎牙称之。〕今使者中刺客，无以报国，〔中，竹仲翻；下同。〕故呼巨卿，欲相属以军事，〔盖延，字巨卿。属，之欲翻。〕而反效儿女子涕泣乎！刃虽在身，不能勒兵斩公邪！」延收泪强起，受所诫。〔强，其两翻。〕歙自书表曰：「臣夜人定后，〔日入而群动息，故甲夜谓之人定。〕为何人所贼伤，中臣要害。〔何人，谓不佑何人也。〕臣不敢自惜，诚恨奉职不称，以为朝廷羞。〔称，尺证翻。〕夫理国以得贤为本，太中大夫段襄，骨鲠可任，〔贤曰：骨鲠，谓正直也。说文曰：鲠，鱼骨也；食骨留咽中为鲠。〕愿陛下裁察。又臣兄弟不肖，终恐被罪，陛下哀怜，数赐教教督。」〔被，皮义翻。数，所角翻。〕投笔抽刃而绝。〔凡为人所刺者，刃在身犹未死，抽刃则气绝矣。〕帝闻，大惊，省书揽涕；〔省，悉景翻。〕以扬武将军马成守中郎将代之。歙丧还洛阳，乘舆缟素临吊，送葬。〔乘，绳证翻。〕
⑤赵王良从帝送歙丧还，入夏城门，〔雒阳十二城门，夏门位在亥。〕与中郎将张邯争道，叱邯旋车；又诘责门候，〔百官志：城门校尉掌雒阳十二城门，每门候一人。邯，户甘翻。〕使前走数十步。司隶校尉鲍永劾奏「良无藩臣礼，大不敬。」良尊戚贵重，而永劾之，〔劾，户概翻，又户得翻。〕朝廷肃然。永辟扶风鲍恢为都官从事，〔百官志：司隶校尉从事史十二人，都官从事，主察举日官犯法者。蔡质汉仪曰：都官主雒阳朝会，与三府掾同。〕恢亦抗直，不避强御。帝常曰：「贵戚且敛手以避二鲍。」
永行县到霸陵，〔司隶校尉，主三河，三甫、弘农。霸陵县，属京兆。行，下孟翻。〕路经更始墓，下拜，哭尽哀而去；西至扶风，椎牛上苟谏耱。〔苟谏保护鲍永事见三十六卷更始二年。上，时掌翻。〕帝闻之，意不平，问公卿曰：「奉使如此，何如﹖」〔武帝置十三州刺史，皆部使者也。司隶今出所部，故言奉使。使，疏吏翻。〕太中大夫张湛对曰：「仁者，行之宗，忠者，义之主也；仁不遗旧，忠不忘君，行之高者也。」〔行，下孟翻。〕帝意乃释。
⑥帝自将征公孙述；秋七月，次长安。
⑦公孙述使其将延岑、吕鲔、王元、公孙恢悉兵拒广汉及资中，〔广汉县，属广汉郡。贤曰：资中，县名，属犍为郡，其地在今资州资阳县。宋白曰：资州诸县，皆汉资中地；盘石县，资州治所，汉资中故城也。〕又遣将侯丹率二万余人拒黄石。〔贤曰：即黄石滩也。水经注曰：江水自涪陵东出百里而届于黄石。在今涪州涪陵县。杜佑曰：今谓之横石滩。〕岑彭使臧宫将降卒五万，从涪水上平曲，拒延岑，〔涪，音浮，杜佑音符。水经：涪水出广汉属国刚氏道徼外，东南流径涪县北，又东南径鼦竹县北，即臧宫涪至平阳乡之地。涪水又东南与建始水合。水发平洛郡西溪，西南流，屈而东西流。意此即平曲也。上，时掌翻。〕自分兵浮江下还江州，泝都江而上，〔贤曰：都江，成都江也。宋白曰：郫江，一名都江，一名成都江。〕袭击侯丹，大破之；因晨夜倍道兼行二千余里，径拔武阳。〕贤曰：武阳县，属犍为郡，故城在今隆州隆山县东也；又曰：故城在今眉州。刘昫曰：唐陵州仁寿县，汉武阳县地；或曰：今眉州眉山彭山县，本汉武阳县地。杜佑曰：汉武阳县故城，在嘉州绥山县东。〕使精骑驰击广都，去成都数十里，〔贤曰：广都，县名，属蜀郡，故城在今益州成都东南。宋白曰：蜀志，汉元朔二年置广都县；隋仁寿元年，避炀帝讳，改为双流；唐龙朔三年，析双流县，又置广都县于旧县南一十二里。〕势若风雨，所至皆奔散。初，述闻汉兵在平曲，故遣大兵逆之。及彭至武阳，绕出延岑军后，蜀地震骇。述大惊，以杖击地曰：「是何神也！」
延岑盛兵于沅水。〔帝纪作「沈水」，此作「沅」，承臧宫传之误也。贤曰：水经注曰：沈水出广汉县，下入涪水。本或作「沉水」及「沅水」者，并非。余据今潼川府通泉县北有沈水。〕臧宫众多食少，转输不至，降者皆欲散畔郡邑，复更保聚，观望成败。〔复，扶又翻。〕宫欲引还，恐为〔音去声。〕所友；〔贤曰：反，音翻。〕会帝遣谒者将兵诣岑彭，有马七百匹，宫矫制取以自益，晨夜进兵，多张旗帜，登山鼓噪，右步左骑，〔帜，昌志翻。骑，奇寄翻。〕挟船而引，呼声动山谷。岑不意汉军卒至，〔呼，火故翻。卒，读曰猝。〕登山望之，大震恐，宫因纵击，大破之，斩首溺死者万余人，水为之浊。〔为，于伪翻。〕延岑奔成都，其众悉降，〔降，户江翻。〕尽获其兵马珍宝。自是乘胜追北，〔贤曰：人好阳而恶阴，北方幽阴之地，故军败者皆调之北。史记乐书曰：北者，败也，近代音北为背，失其指矣。〕降者以十万数。军至阳乡，〔臧宫传作「平阳乡」，此逸「平」字。水经注曰：臧宫泝涪至平阳，公孙述将王元降，遂拔绵竹。涪水经绵竹县北，则平阳乡当在绵竹县界。〕王元举众降。
帝与公孙述书，陈言祸福，示以丹青之信。述省书太息，以示所亲。太常常少、光禄勋张降皆劝述降。述曰：「废兴，命也，岂有降天子哉！」左右莫敢复言。少、隆皆以忧死。〔省，悉景翻。少，诗照翻。复，扶又翻。〕
帝还自长安。
⑨冬，十月，公孙述使刺客诈为亡奴，降岑彭，夜，刺杀彭；〔刺杀之刺，七亦翻。〕太中大夫监军郑兴领其营，以俟吴汉至而授之。彭持军整齐，秋豪无犯。邛谷王任贵闻彭威信，数千里遣使迎降；〔任贵降述事见四十卷元年。邛，渠恭翻。任，音壬。〕会彭已被害，〔被，皮义翻。〕帝尽以任贵所献赐彭妻子。蜀人为立庙祠之。〔为，于伪翻。〕
⑩马成等破河池，遂平武都。〔郡国志：武都郡在雒阳西一千九百里。〕先零诸种羌数万人，屯聚寇钞，拒浩亹隘。〔零，音怜。种，章勇翻。钞，楚交翻。浩亹，音浩门。〕成与马援深入讨击，大破之，徙降羌置天水、陇西、扶风。
是时，朝臣以金城破羌之西，〔破羌县属金城郡。贤曰：故城在今鄯州湟水县西。宋白曰：湟水县本汉破羌县地，后魏得羌地，于此置西都县；隋改为湟水。〕涂远多寇，议欲弃之。马援上言：「破羌以西，城多坚牢，易可依固；〔易，以豉翻。〕其田土肥壤，〔贤曰：无块曰壤。〕灌溉流通。知令羌在〔张：「在」作「有」。〕湟中，则为害不休，不可弃也。」帝从之。民归者三千余口，援为置长吏，缮城郭，〔为，于伪翻。长，知两翻。〕起坞候，〔字林曰：坞，小障也，字或作「?」，一古翻。〕开沟洫，〔洫，况域翻。〕劝以耕牧，郡中乐业。〔乐，音洛。〕又招抚塞外氐、羌，皆来降附，援奏复其侯王君长；帝悉从之。乃罢马成军。
郭伋为并州牧，过京师，〔过，古禾翻。〕帝问以得失，伋曰：「选补众职，当简天下贤俊，不宜专用南阳人。」是时在位多乡曲故旧，故伋言及之。
汉纪三十五〔起柔兆涒汉（两申），尽柔兆敦牂（丙午），凡十一年。〕
《世祖光武皇帝中之下》
建武十二年〔（丙申、三六）〕
①春，正月，吴汉破公孙述将魏党、公孙永于鱼涪津，〔续汉书曰：犍为郡南安县有鱼涪津，在县北，临大江。南?之茪瞗G鱼涪津广数百步。涪，音浮。〕遂围武阳。述遣子伲史兴救之，汉迎击，破之，因入犍为界；诸县皆城守。诏汉直取广都，据其心腹。汉乃进军攻广都，拔之，〔武帝元朔二年，置广都县，属蜀郡。〕遣轻骑烧成都市桥。〔贤曰：市桥，即七星桥之一桥也。李膺益州记，冲星桥，旧市桥也，在今成都县西南四里。水经注：成都中，两江有七桥，西南石牛门外曰市桥。〕公孙述将帅恐惧，日夜离叛，述虽诛灭其家，犹不能禁。〔将，即亮翻。帅，所类翻。〕帝，必欲降之，〔降，户江翻；下同。〕又下诏谕述曰：「勿以来歙、岑彭受害自疑，〔二人受害，见上卷上年。歙，许及翻。〕今以时自诣，则宗族完全。诏书手记，不可数得。」〔数，所角翻。〕述终无降意。
②秋，七月，冯骏拔江州，获田戎。
③帝戒吴汉曰：「成都十余万众，不可轻也。但坚据广都，待其来攻，勿与争锋。若不敢来，公转营迫之，须其力疲，乃可击也。」汉乘利，遂自将步骑二万进逼成都；去城十余里，阻江北〔张：「北」下脱「为」字。〕营，作浮桥，使副将武威将军刘尚将万余人屯于江南，为营相去二十余里。帝闻之大惊，让汉曰：「比敕公千条万端，何意临事勃乱！〔比，毗至翻。千条万端，言详细也。勃，与悖同。〕既轻敌深入，又与尚别营，事有缓急，不复相及。〔复，扶又翻。〕贼若出兵缀公，以大众攻尚，尚破，即败矣。幸无他者，〔言幸而无他虞，不至败也。〕急引兵还广都。」诏书未到，九月，述果使其大司徒谢丰、执金吾袁吉将众十许万，〔十许万者，约言之也。〕分为二十余营，出攻汉，使别将将万余人劫刘尚，令不得相救。汉与大战一日，兵败，走入壁，丰因围之。汉乃召诸将厉之曰：〔厉，勉也。毛晃曰：勉厉之厉，有修饰表起之意。〕「吾与诸君踰越险阻，转战千里，遂深入敌地，至其城下。而今与刘尚二处受围，势既不接，其祸难量；〔量，音良。〕欲潜师就尚于江南，并兵御之。若能同心一力，人自为战，大功可立；如其不然，败必无余。成败之机，在此一举。」诸将皆曰：「诺」于是飨士秣马，闭营三日不出，乃多树旛旗，使烟火不绝，夜，衔枚引兵与刘尚合军。丰等不觉，明日，乃分兵拒水北，自将攻江南。汉悉兵迎战，自旦至晡，〔日加申为晡；奔谟翻。〕遂大破之，斩丰、吉。于是引还广都，留刘尚拒述，具以状上，〔上，时掌翻。〕而深自谴责。帝报曰：「公还广都，甚得其宜，述必不敢略尚而击公也。〔贤曰：略，犹过也。〕若先攻尚，公从广都五十里悉步骑赴之，适当值其危困，破之必矣！」自是汉与述战于广都、成都之间，八战八克，遂军于其郭中。〔成都郭中也。〕
臧宫拔鼦竹，破涪城，〔涪县，属广汉郡。贤曰：涪城，今鼦竹县。宋白曰：鼦州巴西县本汉涪县。〕斩公孙恢；〔恢，述弟也。〕复攻拔繁、郫，与吴汉会于成都。〔贤曰：繁，县名，属蜀郡。繁，江名，因以为县名，故城在今益州新繁县北。郫，县名，属蜀郡，故城在今益州郫县北。郫，音皮。〕
④李通欲避权势，乞骸骨；积二岁，帝乃听上大司空印绶，〔上，时掌翻。〕以特进奉朝请。后有司奏封皇子，帝感通首创大谋，〔事见三十八卷王莽地皇三年。〕即日，封通少子雄为召陵侯。〔召，读与邵同。〕
⑤公孙述困急，谓延岑曰：「事当奈何﹖」岑曰：「男儿当死中求生，可坐穷乎！财物易聚耳，〔易，以鼓翻。〕不宜有爱。」述乃悉散金帛，募敢死士五千余人以配岑。岑于市桥伪建旗得出。汉军余七日粮，除具船，欲遁去；蜀郡太守南阳张堪闻之，〔时成都未破，先署蜀郡太守以招怀蜀人。〕驰往见汉，说述必败、不宜退师之策。〔说，如字〕汉从之，乃示弱以挑敌。
冬，十一月，臧宫军咸阳门；〔臧宫传作「咸门」。贤曰：成都城北面东头门。此衍「阳」字。「东」，或作「西」。〕戊寅，述自将数万人攻汉，使延岑拒宫。大战，岑三合三胜，自旦及日中，军士不得食，并疲。汉因使护军高午、唐邯将锐卒数万击之，〔邯，户甘翻。〕述兵大乱；高午奔陈刺述，〔陈，读曰阵。刺，七亦翻。〕洞胸角马，左右舆入城。述以兵属延岑，〔属，之欲翻。〕其夜，死；明旦，延岑以城降。〔降，户江潘。〕辛巳，吴汉夷述妻子，尽灭公孙氏，并族延岑，遂放兵大掠，焚述宫室。帝闻之怒，以谴汉。又让刘尚曰：「城降三日，吏民从服，孩儿、老母，口以万数，一旦放兵纵火，闻之可为酸鼻。尚宗室子孙，更尝吏职，〔更，工衡翻。〕何忍行此！仰视天，俯视地，观放麑、啜羹，二者孰仁﹖〔韩子曰：孟孙猎得麑，使秦西巴持之。其母随而呼，秦西巴不忍，放而与其母。孟孙怒而逐西巴；既而复之，使傅其子。战国策曰：乐羊为将，为魏文侯攻中山。中山之君烹其子而遗之羹，乐羊坐于幕下而啜之，尽一杯。文侯谓褚师赞曰：「乐羊以我故而食其子之肉。」答曰：「子且食之，其谁不食！」既拔中山，文侯赏其功而疑其心。〕良失斩将吊民之义也！」〔将，即亮翻。〕
初，述征广汉李业为博士，业固称疾不起。〔业，平帝兀始中除为郎，会王莽居摄，以病去官，杜门不应州郡之命。王莽以业为酒士，病不之官，遂隐藏山谷，绝匿名。夫既不仕于莽，其肯为述起乎！〕述羞不能致，使大鸿胪尹融奉诏命以劫业，「若起则受公侯之位，不起赐以毒酒。」融譬旨曰：「方今天下分崩，孰知是非，而以区区之身试于不测之渊乎！朝廷贪慕名德，旷官缺位，于今七年，四时珍御，不以忘君；〔珍御，谓食珍之供进者。〕宜上奉知己，下为子孙，〔为，于伪翻；下同。〕身名俱全，不亦优乎！」业乃叹曰：「古人危邦不入，乱邦不居，〔论语载孔子之言也。〕为此故也。君子见危授命，〔论语载子张言也。〕何乃诱以高位重饵哉！」〔诱，音酉。〕融曰：「宜呼室家计之」业曰：「丈夫断之于心久矣，〔断，丁乱翻。〕何妻子之为！」遂饮毒而死。述耻有杀贤之名，遣使吊祠，赙赠百匹，业子翚逃，辞不受。〔翚，音晖。〕述又聘巴郡谯玄，〔姓谱：曹大夫食采于谯，因氏焉。玄，平帝元始四年为绣衣使者，分行天下，观省风俗。会莽居摄，弃使者车，归家隐遁。〕玄不诣；亦遣使者以毒药劫之，太守自诣玄庐，劝之行，玄曰：「保志全高，死亦奚恨！」遂受毒药。玄子瑛泣血叩头于太守，愿奉家钱千万以赎父死，太守为请，〔为，于伪翻。〕述许之。述又征蜀邵王皓、王嘉，〔平帝时，皓为美阳令，嘉为郎。王莽篡位，并弃官西归。〕恐其不至，先击其妻子，使者谓嘉曰：「速装，妻子可全。」对曰：「犬马犹识主，况于人乎！」〔言身为汉臣，岂不念故主乎！〕王皓先自刎，以首付使者。〔刎，武粉翻。〕述怒，遂诛皓家属。王嘉闻而叹曰：「后之哉！」乃对使者伏剑而死。犍为费贻不肯仕述，漆身为癞，阳狂避之。〔犍，居言翻。费，音秘，又父沸翻。〕同郡任永、冯信皆托青盲以辞征命。〔青盲者，其瞳子不精明，不能睹物。任，音壬。〕帝既平蜀，诏赠常少为太常，张隆为光禄勋。〔少、隆死见上卷上年。〕谯玄已卒，祠以中牢，〔师古曰：中牢，即少牢，谓羊、豕也。〕敕所在还其家钱，而表李业之板。征费贻、任永、冯信，会永、信病卒，独贻仕至合浦太守。〔郡国志：合浦郡，在雒阳南九千一百九十一里。〕上以述将程乌、李育有才干，皆擢用之。于是西土咸悦，莫不归心焉。
初，王莽以广汉文齐为益州太守，〔郡国志：益州郡，在雒阳西五千五百里。〕齐训农治兵，〔治，直之翻。〕降集群夷，甚得其和。〔降，户江翻；下同。〕公孙述时，六固守拒险，述拘其妻子，许以封侯，齐不降。闻上即位，间道遣使自闻。〔间，古苋翻。使，疏吏翻。〕蜀平，征为镇远将军，封成义侯。
⑥十二月，辛卯，扬武将军马成行大司空事。
⑦是岁，参狼羌与诸种寇武都，〔参狼羌，无弋爰剑之后也。爰剑孙邛，将其种人南出赐支河曲之西数千里，其后子孙分别，各自为种：或为牦牛种，越巂羌是也；或为白马种，广汉羌是也；或为参狼种，武都羌是也。爰剑曾孙忍及弟舞留湟中，是为湟中诸种羌。种，章勇翻。〕陇西太守马援击破之，降万余人，于是陇右清静。援务开恩信，宽以待下，任吏以职，但总大体，而宾客故人日满其门。诸曹寺白外事，援辄曰：「此丞、掾之任，何足相烦！〔百官志：郡守有丞一人，有诸曹掾、史。有功曹史，主选署功劳；有五官掾，署功曹及诸曹事；其余有议曹、法曹、贼曹、决曹、金曹、仓曹等。掾，俞绢翻。〕颇哀老子，使得遨游，若大姓侵小民，黠吏不从令，〔黠，下八翻。〕此乃太守事耳。」傍县尝有报雠者，吏民惊言羌反，百姓奔入城，狄道长诣门，请闭城发兵。〔贤曰：狄道县，属陇西郡，今兰州县。余据陇西郡治狄道，故得诣门白太守。长，知两翻。〕援时与宾客饮，大笑曰：「虏何敢复犯我！晓狄道长，归守寺舍。〔贤曰：晓，喻也。寺舍，官舍也。〕良怖急者，可下伏！」〔怖，普布翻。〕后稍定，邵中服之。
⑧诏：「边吏力不足战则守，追虏料敌，不拘以逗留法。」〔贤曰：汉法，军行逗留畏譩者斩。追虏或近或远，量敌进退，不拘以军法，直取胜敌为务。
  </div>
  <div class="pagination">
   <a href="资治通鉴注_page37.html">
    上一页
   </a>
   <span>
    ...
   </span>
   <a href="资治通鉴注_page33.html">
    33
   </a>
   <a href="资治通鉴注_page34.html">
    34
   </a>
   <a href="资治通鉴注_page35.html">
    35
   </a>
   <a href="资治通鉴注_page36.html">
    36
   </a>
   <a href="资治通鉴注_page37.html">
    37
   </a>
   <span class="current-page">
    38
   </span>
   <a href="资治通鉴注_page39.html">
    39
   </a>
   <a href="资治通鉴注_page40.html">
    40
   </a>
   <a href="资治通鉴注_page41.html">
    41
   </a>
   <a href="资治通鉴注_page42.html">
    42
   </a>
   <a href="资治通鉴注_page43.html">
    43
   </a>
   <span>
    ...
   </span>
   <a href="资治通鉴注_page39.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
