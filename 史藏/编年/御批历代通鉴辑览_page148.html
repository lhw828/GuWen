<!DOCTYPE html>
<html>
<head>
    <meta charset="UTF-8">
    <title>御批历代通鉴辑览 - 第 148 页/共 306 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御批历代通鉴辑览 - 第 148 页/共 306 页</h1>
    <div class="content">　　绹执政歳乆忌胜己者中外侧目其子滈颇招权受贿宣宗崩言事者竞攻其短至是罢复以敏中为相
　　南诏僭号宼陷播州
　　初韦臯开清溪道以通羣蛮使入贡又选羣蛮子弟聚之成都教以书数以覊縻之既而军府厌于廪给又蛮使入贡利于赐与所从傔人浸多杜悰奏减其数南诏豊祐怒入贡不时颇扰邉境祐死子酋龙立朝廷以名近元宗讳遂不行册礼酋龙乃自称皇帝改国号大礼遣兵陷播州
　　懿宗皇帝
　　【庚辰】咸通元年春正月浙东贼裘甫【孙愐曰裘本仇氏因避仇改作裘】作乱初裘甫攻陷象山【唐县今属浙江寕波府】官军屡败观察使郑只德遣兵讨之大败甫遂陷剡县【汉县今改曰崃今属绍兴府】开府库募壮士众至数千人时二浙乆安人不习战甲兵朽钝见卒不满三百只德更募新卒遣以击贼又大败于是诸盗云集众至三万小帅有谋畧者推刘暀【乎旷反】勇力推刘庆刘从简甫自称天下都知兵马使【改元曰罗平铸邱曰天平】声震中原
　　葬贞陵【在西安府泾阳县西北】
　　【司马氏光曰宣宗性明察沈防用法无私从諌如流重惜官赏恭谨节俭忠爱民物故大中之政讫于唐亡人思咏之谓之小太宗】
　　【贺善赞曰宣宗励精求治乐闻正言用人惟已徃徃有可述者然嫡母以暧昧而不令终国本以贪吝而不早建议者每深病之】
　　三月以王式为浙东观察使发诸道兵讨裘甫破之郑只徳累表告急朝廷议选将代之夏侯孜曰浙东山海幽阻可以计取难以力攻西班中【唐制凡朝防文官班于东武官班于西】无可语者王式虽儒者子前在安南有功可任也乃以为浙东观察使召入问以方畧对曰但得兵贼必可破有宦者侍侧曰发兵所费甚大式曰兵多贼速破其费省矣若兵少不能胜延引歳月贼势益张江淮不通则上至九庙下及十军【羽林龙武神武神威神防各分左右为北门十军】皆无以供给其费岂可胜计哉上顾宦官曰当与之兵乃发诸道兵授之式至西陵【注见前】甫遣使请降式曰是必欲窥吾所为且欲使吾骄怠耳乃谓其使曰甫靣以来当免而死式入越州送郑只德乐饮而归始修军令【式令诸县开仓廪以赈贫乏或曰军食方急不可散也式曰非汝所知或请为烽燧以诇贼式笑而不应选懦卒使乘健马少给之兵以为候骑众怪之不敢问】于是阅诸营见卒及土团子弟得四千人使导诸军分路讨贼令之曰母争险易毋焚庐舍毋杀平民以増首级脇从者募降之得贼金帛官无所问自是诸军与贼十九战贼连败【先是式除书下裘甫闻之不乐刘暀曰宜急引兵取越州慿城郭据府库遣兵过大江掠扬州逺修石头城而坚守之宣歙江西必有响应者遣刘从简以万人循海而南袭取福建如此国家贡赋之地尽入于我矣有进士王辂在贼中説甫曰刘副使谋乃孙权所为未易成也不如拥众聚险陆耕海溴急则逃入海岛此万全策也甫犹豫不决及是战败暀曰曩从吾谋宁有此困耶收辂等进士数人悉斩之时辂等皆衣緑暀曰乱我谋者即此青虫也】式谓诸将曰贼窘且饥必逃入海命罗鋭军海口以拒之贼皆弃船走山谷已复入剡式曰贼来就擒耳命趣诸军围之贼守城甚坚三日凢八十三战贼请降式曰贼欲少休耳益谨备之贼杲复出又三战官军断其后遂擒之式斩暀等械甫送京师斩之【诸将还越式大置酒诸将请曰公之始至军食方急而遽散之何也式曰此易知耳贼聚谷以诱饥人我给之食则彼不为盗矣且诸县若无守兵贼至则仓谷适足资之耳不置烽燧何也式曰烽燧所以趣救兵也今兵尽行无以继之徒惊士民使自溃乱耳使懦卒为骑而少给兵何也式曰彼勇卒操利兵遇敌且不量力而鬬鬬死则贼至不知矣皆拜曰非所及也】先是上每以盗贼为忧夏候孜曰玉式才有余不日告防矣与式书曰公专以执裘甫为事军须【谓行军所须】细大此期悉力【谓常尽力应战】故式所奏无不从由是能成其功【已而孜罢相以毕諴同平章事】
　　夏五月禁州县税外科率
　　左拾遗薛调言兵兴以来赋敛无度所在羣盗半是逃户固须翦灭亦可闵伤望敕州县税外无得科率从之
　　冬十月追复李德裕官爵赠左仆射
　　右拾遗刘邺【字汉藩句容人】上言李德裕父子为相有声迹功效窜逐以来血属将尽生涯已空宜赐哀悯赠以一官从之【邺父三复以文章受知于德裕歴官台省故邺言之】
　　十二月南蛮引南诏攻陷交趾【考咸通初南诏再陷交趾一在是年一在四年纲目于是年不载今依通鉴补辑】
　　先是安南都护李鄠杀蛮酋杜守澄已而鄠越境收取播州【大中十三年防南诏非安南廵属也】杜氏宗党遂诱羣盗导引南诏乗虚攻交趾防之鄠奔武州【唐书地理志邕管所领有武州后废省】明年鄠收集土兵击羣蛮复取安南朝廷责鄠失守坐贬以王寛为经畧使是秋蛮复攻陷邕州【初广桂容三道共发兵三千人戍邕三年一代经畧使段文楚诣以三道衣粮自募土军朝廷许之所募才得五百人文楚入为金吾将军李代为经畧使利其阙额衣粮以自入悉罢遣三道戍卒止以所募兵戍守左右江比旧什减七八故蛮人乘虚入冦遂防邕州邕州注见前左右江南宁江上源之左右江也按明史地理志南宁府鬰江在城西南有左右二小江来自交趾界流合马其合处曰合江镇考左右江之名始于唐时盖指南宁江上流之二江而言今则以南寕之大江为左江柳州之黔江为右江叚文楚秀实孙】
　　【辛巳】二年春正月白敏中罢以杜琮同平章事
　　一日两枢密使诣中书宣徽使杨公庆继至独揖琮出斜封文书以授琮发之乃宣宗大渐时宦官请郓王监国奏也曰当时宰相无名者当以反法处之悰曰此非臣下所宜窥复封以授公庆曰主上欲罪宰相当于廷英靣示圣防明行诛谴公庆去悰谓两枢密曰内外之臣事犹一体今主上新践阼未熟万机当以仁爱为先岂得遽赞成杀宰相事若习以性成则中尉枢密岂得不自忧乎既而事寝【是时上大夫深疾宦官事有小相涉则众共弃之建州进士□京尝预宣武军宴识监军之靣既而及第遇之于涂马上相揖因之谤议諠然遂沈废终身其不相悦如此】
　　秋九月以孟穆为南诏吊祭使
　　杜悰上言南诏彊盛西州兵食单寡未可轻与之絶且应遣使吊祭谕以亲王名犯庙讳故未行册命待其更名谢恩然后遣使庻全大体上从之防南诏宼嶲州遂不行
　　【壬午】三年春正月羣臣上尊号
　　二月南诏复宼交趾以蔡袭为经畧使发兵御之南诏复寇交趾经畧使王寛累表告急朝廷以袭代之仍发许滑徐汴荆襄潭鄂等道兵合三万人以授袭兵势既盛蛮遂引去
　　夏四月置戒坛度僧尼
　　上奉佛太过怠于政事于禁中设讲席自唱经手録梵夹又数幸诸寺施与无度吏部侍郎萧仿上疏言之【畧曰元祖之道□俭为先素王之风仁义为首垂范百代必不可加佛之为道殊异于此非帝王所宜慕也愿陛下时开延英接对曰辅力求人瘼防奉宗祧罢去讲筵躬勤政事】上不能从
　　五月分岭南东西二道以韦宙蔡京为节度使
　　左庻子蔡京性贪虐多诈时相以为有吏才奏遣制置岭南事岭南旧分五管广桂邕容安南皆岭南蔡京奏请分为两道以广州为东道邕州为西道使韦宙及京分领之蔡袭将诸道军在安南蔡京忌之恐其立功奏称南蛮逺遁邉徼无虞请罢戍兵从之【袭屡奏羣蛮伺隙不可无备乞留兵五千不聼袭作十必死状申中书时相信蔡京之言终不之省京为政苛惨设炮烙之刑阖境怨之为军士所逐贬崖州司户不肯之官赐死】
　　秋七月徐州军乱逐节度使温璋【造之子】诏以王式代之初王智兴既得徐州募勇悍之士三千人以自卫【银刀雕旗门枪挟马等七军常令露刅坐两庑夹幕之下】其后节度使多儒臣其兵浸骄小不如意一夫大呼其众和之节度使即自后门逃去田牟至与之杂坐饮酒犒赐日以万计犹时喧哗邀求不已牟卒璋代之骄兵素闻璋性严惮之璋开怀慰抚而骄兵终猜忌竟聚噪而逐之时忠武义成两军从王式讨裘甫者犹在浙东诏式帅以赴徐州骄兵益惧式至视事三日飨两鎭将士遣还既而擐甲执兵命围骄兵尽杀之数千人皆死【敕改武寜为徐州团练使兖海以濠州归淮南更置宿泗观察使留二千人守徐州余皆分兖宿委式分配将士赴诸道讫然后将两道兵至汴滑遣归本道身诣京师】
　　【癸未】四年春正月南诏陷交趾经畧使蔡袭死之
　　先是南诏率羣蛮宼交趾蔡袭告急敕发荆湖桂管兵赴之未至南诏已围交趾袭婴城固守至是城陷袭左右皆尽徒歩力战身集十矢欲趣监军船船已离岸遂溺海死【荆南将士四百余人走至城东水际虞候元惟徳等谓众曰吾辈无船入水者死不若还与蛮鬪人以一身易二蛮亦为有利遂还向城纵兵杀蛮二千余人而死】南诏两陷交趾所杀虏且十五万人留兵二万使其将杨思缙据交趾城谿洞夷獠皆降之诏诸道兵悉召还保岭南【上游晏无节左拾遗刘蜕上疏曰今西凉筑城南蛮侵轶陛下不形忧闵何以责其死力弗聼】
　　夏四月毕諴罢为兵部尚书
　　諴以同列多徇私不法称疾辞位
　　以康承训【字敬辞日知孙】为岭南西道节度使
　　先是蔡京既诛以郑愚节度岭南西道既而蛮寇左右江侵逼邕州愚惧自言儒臣无将畧请任武臣诏以承训代之
　　五月以杨收【字藏之发之弟】同平章事
　　收与中尉杨元价叙宗相结故得为相
　　閠六月以曹确【字刚中河南人】同平章事
　　杜审权杜悰相继罢【审权为镇海节度使悰为凤翔节度使】确以兵部侍郎同平章事
　　秋七月辛邜朔日食
　　八月以閤门使【内官掌朝会賛引】呉德应为馆使
　　台谏上言故事御史廵驿不应忽以内臣代之上谕以敕命已行不可复改左拾遗刘蜕上言自古明君所尚者从谏如流岂有已行而不改且敕自陛下出之自陛下改之何为不可弗聼
　　【甲申】五年春正月贬起居注张云为兴元少尹拾遗刘蜕为华隂令
　　初诏以令狐滈为左拾遗蜕上言滈专家无子弟之法布衣行公相之权云复言滈父绹用李涿为安南致南蛮至今为梗由滈纳贿陷父于恶绹执政时人号滈白衣宰相滈亦引避乃改詹事府司直【东宫官秩正七品】至是绹为其子讼寃于是云蜕皆坐贬
　　三月彗星出
　　彗出于娄【娄三星鲁分野】长三尺司天监【掌天文秩三品】奏按星经是名含誉瑞星也【晋书天文志瑞星三日含誉光曜如彗喜则含誉射】上因大喜于是羣臣请宣示中外编诸史策从之
　　夏四月南诏防邕州官军败没加康承训检校右仆射承训至邕州不设斥候南诏帅六万人将入境承训遣六道兵凡万人拒之敌至不设备五道八千人皆没惟天平军后至得免承训不知所为副使李行素帅众治濠栅甫毕蛮军已合围诸将请夜分道斫蛮营承训不许有天平小校再三力争乃许之将勇士三百夜缒而出散烧蛮营斩五百余级蛮大惊解围去承训腾奏告防中外皆贺加承训检校右仆射子弟亲昵皆奏功受赏烧营小校不迁一级由是军中怨怒声流道路
　　秋七月以康承训为将军分司高骈【字千里崇文孙】为岭南西道节度使
　　韦宙具知承训所为以书白宰相乃罢承训而以张茵代之茵不敢进夏侯孜荐骁卫将军高骈代之骈颇读书好谈今古两军宦官多誉之
　　冬十一月夏侯孜罢以路岩【字鲁瞻魏州寇氏人】同平章事孜复出为河东节度使岩以兵部侍郎同平章事时年三十六
　　【乙酉】六年春三月以杜宣猷为宣歙观察使
　　宦官多闽人宣猷先为福建观察使毎寒食遣吏分祭其先垄宦官德之故有是命时人谓之敇使墓户
　　冬十二月太皇太后郑氏崩【諡孝明葬景陵之侧祔于别庙】
　　【丙戌】七年春正月成德节度使王绍懿卒
　　绍懿在镇十年为政寛简军民便之疾病召兄子景崇告之曰吾兄以汝之防以军政授我今汝长矣我复以归汝努力为之上忠朝廷下和隣藩勿坠吾兄之业言竟而卒既而朝廷以景崇为留后
　　夏六月魏博节度使何敬卒
　　高骈大破南诏蛮复取交趾
　　先是高骈治兵于海门未进监军李维周恶骈欲去之屡趣骈进军骈以五千人先济约维周发兵进援骈既行维周拥余众不发骈至南定【汉日南郡】峯州【唐置汉麊泠县地】蛮众近五万方获田骈掩击大破之取其所获以食军进撃南诏屡破之防奏至海门维周皆匿之奏骈统军不进上怒召骈诣阙以王晏权【智兴子】代之是月骈复大破南诏杀获甚众遂围交趾城十余日蛮困蹙甚城且下防得王宴权牒即以军事授监军韦仲宰与麾下百余人北归先是骈遣小校曽衮入告交趾之防至海中望见旌旗东来云新经畧使与监军也衮意维周必夺其表乃匿于岛间维周过即驰诣京师上得奏大喜加骈检校工部尚书复镇安南骈至海门而还晏权闇懦维周贪诸将不为之用遂解重围蛮遁去者大半骈至复督励将士攻城克之斩首三万余级南蛮率众归附者万七千人
　　冬十月杨收罢
　　杨元价兄弟受方鎭之赂屡有请托收不能尽从元价怒出之【后收以受赂事发长流驩州赐死】
　　吐蕃拓防懐光斩轮恐热传首京师
　　吐蕃自是衰絶乞离胡【即吐蕃佞相所立赞普事见前】君臣不知所
　　十一月以高骈为静海军节度使
　　自李侵扰群盗为安南患殆将十年至是始平乃置静海军于安南以骈为节度使
　　【丁亥】八年春二月归义节度使张义潮入朝
　　先是义潮克复凉州至是入朝命其族子惟深守归义
　　三月以李可及为左威卫将军
　　上好音乐宴游供奉乐工常近五百人每月宴设不减十余水陆皆备每行幸内外诸司扈从十余万人所费不可胜纪可及善为新声上以为将军曹确谏曰太宗定文武官六百余员谓房元龄曰朕以待天下贤士工啇杂流不可处也太和中文宗欲以乐工为王府率拾遗窦洵直谏即改光州长史乞别除可及官不从
　　【戊子】九年秋七月桂州戍卒作乱判官厐勋将之北还冬十月防宿徐州囚观察使崔彦曽【慎由从父弟】十一月诏遣康承训发诸道兵讨之
　　初南诏陷交趾敇徐泗募兵二千赴援分八百人别戍桂州约三年而代至是戍桂者已六年屡求代还徐泗观察使【咸通五年复置】崔彦曽性严刻押衙尹戡等用事以军帑空虚不能发兵请令更留戍一年戍卒闻之怒都虞候许佶等作乱杀都将王仲甫推粮料判官厐勋为主刼库兵北还所过剽掠州鎭莫能御【至湖南监军诱输其兵甲勋等更出私财造之以山南东道节度使崔严兵守要害不敢入其境乃泛舟沿江而东下自浙西入淮南节度使令狐绹遣使慰劳都押衙李湘曰徐卒擅归势必作乱虽无敕令诛讨藩镇大臣当临事制宜高邮岸峻而水深狭请将竒兵防于其侧焚荻舟以塞其前以劲兵促其后可尽擒也纵之度淮为患必大绹素懦怯□彼在淮南不为聼其自过余非吾事也　浙西唐浙西节度治润州贼沿江而下由润州而上广陵故云广陵淮南节度治高邮汉县明为州今州属扬州府】先是朝廷闻乱遣中使赦其罪部送归徐复敕崔彦曽慰抚彦曽遣使喻以敕意道路相望勋等行及徐城【县名注见前】乃言于众曰吾辈擅归思见妻子耳今闻已有密敕下本军至则灭族与其自投罗网曷若相与戮力同心赴汤蹈火岂徒脱祸富贵可图也众皆呼跃称善遂于递中申状乞停尹戡等职任仍请戍还将士别置营将彦曽乃数勋罪命都虞候元密将三千人讨之仍令宿泗州出兵邀击密至任山【在徐州府铜山县西南】顿兵不进欲俟贼至撃之贼詷知乃诡道趣符离【汉县故城在今宿州】宿州兵出战望风奔溃贼遂攻城陷之勋自称兵马留后夜掠船顺流而下【沿汴入淮】欲入江湖为盗比明官军始觉狼狈追之大败密及士卒死者殆千人余皆降于贼贼遂还趣彭城时城中无备或欢彦曽奔兖州彦曽怒曰吾为元帅城陷而死职也立斩言者俄而贼至城陷囚彦曽杀尹戡等分遣其党屯据要害县鎭远近羣盗皆倍道归之由是贼众益炽诏以康承训为行营都招讨使王晏权戴可师为南北靣招讨使大发诸道兵以之承训奏乞沙陀三部落【沙陀萨葛安庆三部】使朱邪赤心【执宜之子】帅以自随诏许之【既而承训至新兴诸道兵集者才万人以众寡不敌退屯宋州可师将兵渡淮转战而前恃胜不为设备贼众数万奄至纵击官军大败可师及监军皆死晏权兵数退衂朝廷以曹翔代之　新兴镇名在归德府永城北】
　　十二月厐勋遣其党陷滁和州攻泗州不克【滁州隋置今安徽和州泗州注俱见前】
　　初辛云京之孙谠寓居广陵喜任侠年五十不仕与泗州刺史杜慆【悰之弟】有旧及厐勋乱谠诣慆劝避之慆曰安平享其禄位危难弃其城池吾不为也誓与将士共死此城谠曰公能如是仆当与公同死乃还广陵与其家诀复入泗州先是厐勋以泗州当江淮之冲遣其将李圆攻之慆预完守备贼不能克及是勋益发兵使呉逈代圆进攻昼夜不息时敇使郭厚本将淮南兵救泗州至洪泽【湖名在淮安府山阳县西南与泗州盱眙接界湖东旧有鎭为南北要冲后因全淮滙注乆已湮废】畏贼彊不敢进谠夜乘小舟潜度説厚本往还者再厚本将许之都将袁公弁【唐书作异】曰贼势如此何暇救人谠防剑瞠目【谓公弁曰泗州防在旦夕君受诏救援乃逗留不进上辜国恩虽生可羞且泗不守则淮南为冦塲君尚能独存耶吾今当杀君而去】直前撃之厚本急抱止之公弁仅免谠乃回望泗州恸哭终日士卒皆为之流涕厚本乃分五百人与之谠帅以济慆亦出兵表里撃贼贼遂败走已而贼陷都梁城【执部厚本　都梁城在今盱眙县东南都梁山丄】据淮口分兵南寇舒庐北侵沂海攻陷滁州【杀刺史高望】又掠和州【刺史崔雍引贼入城贼遂大掠】泗州援絶粮尽谠夜帅敢死士十人执长柯斧乘小舟破贼水寨而出明旦贼以众追之谠力鬪三十余里乃得免至扬州【淮南节度治】见令狐绹至润州【浙西节度治】见杜审权时皆传泗州已陷及谠至审权乃遣兵二千人与淮南共输盐米以救之【明年正月谠以浙西军至楚州贼水陆布兵鏁防淮流谠募敢死士先以四舟乘风直进死战斧防其鏁乃至州后军为贼所阻谠转迎之扬旗鼔噪而前贼见其势猛避之军乃入已而谠复帅骁勇四百迎粮于扬润贼夹岸攻之谠转战百余里乃得至广陵止于公馆不敢入家舟载盐米二万石钱万三千缗还至斗山贼将帅众万余密布战舰以拒之自卯战至未官军不利谠令勇士乘小舟入贼舰旁战棚之下以枪□火牛焚之贼皆溃走官军所载乃淂入城　楚州注见前斗山在盱眙县东北改临淮水故亦曰□山战棚防木于舰旁出四五尺谓之战棚火牛团草以爇其形若牛故名】
　　是嵗江淮旱蝗
　　【己丑】十年春正月同昌公主适右拾遗韦保衡【字蕴用京兆人】公主郭淑妃之女上特爱之倾宫中珍玩以为资送赐第牕户皆餙以杂寳井栏药臼亦以金银为之赐钱五百万缗他物称是
　　二月康承训败贼于鹿塘【寨名在归徳府永城县东南】
　　承训将诸道兵七万余人屯柳子【此凤阳之柳子镇也在今宿州西】之西自新兴至鹿塘三十里壁垒相属使朱邪赤心将沙陀三千骑为前锋防陈却敌十阵之兵服其骁勇承训数与贼战败之贼将自矜淮口之防【谓破□可师】令三万人夜袭鹿塘寨黎明围之自谓功在漏刻沙陀左右突围出入如飞贼纷扰移避沙陀纵骑蹂之贼遂大败官军蹙之于濉水【注见前】溺死者不可胜计自鹿塘至襄城【襄当作相今宿州北有相城古相县也去永城县鹿塘塞数十里而近】伏尸五十里斩首二万余级【初厐勋募人为兵人利其剽掠皆防锄首而鋭之执以应募已而官军大集宋州应募者少勋乃驱人为兵敛富室及商旅财十取八九民不聊生始厌苦之会有敕诸军破贼得农民皆释之由是贼毎与官军遇其驱掠之民先自溃】
　　夏四月厐勋杀崔彦曽自称天册将军与官军战大败康承训进与贼将姚周战一日数十合沙陀以精骑邀之屠杀殆尽周奔宿州勋守将梁丕斩之勋闻之大惧议自将出战周重【素以才畧自负勋迎为上客】曰不若遂建大号悉兵四出决死力战杀崔彦曽以絶人望勋以为然杀崔彦曽及募僚温庭皓【博裔孙筠弟】监军郭厚本等【初勋陷彭城召庭皓草表求节庭皓请还家草之明日庭皓见勋曰昨所以不即拒者归与妻子诀耳今仅来就死勋笑曰书生敢尔不畏死耶厐勋能取徐州何患无人草表乃使周重为之及是庭皓逆遇害】选丁壮得三万人给以精兵许佶等推勋为天册将军勋以父举直为大司马留守徐州【或曰将军方耀兵威不可以父子之亲失上下之节乃令举直趋拜于庭勋据案而受之】先是魏博何全皥遣兵助官军讨贼屯于豊及是勋撃败之约诸寨兵合五六万人乘胜攻柳子【本贼所屯贼败官军守之】康承训设伏以待之贼兵先至者遇伏败走勋所将皆不战而溃承训命诸将急追之贼狼狈自相蹈借死者数万人勋走归彭城
　　马举将兵救泗州贼众大败泗州围解
　　先是戴可师战死诏以前天雄将【本魏博军号自田悦拒命遂削罢之咸通四年复置天雄军于秦州】节度使马举代为南靣招讨使【通鉴不载马举官爵今依唐书帝纪补辑再考康承训传举作士举又令狐绹传举以右卫大将军代绹鎭淮南呉缜纠缪以名与官号纪传不同莫知孰是今接纪传原文盖举以节度使罢为将军后出为招讨使故纪称前也至于举作士举乃传录之説耳】至是举将精兵三万救泗州分军三道渡淮至中流大噪声闻数里贼大惊敛兵屯城西寨举就围之纵火烧栅贼众大败呉迥退保徐城泗州之围始解【泗州被围凡七月守城者不得寐面目皆生疮已而呉迥窜据濠州马举攻破之迥走死】
　　六月陜民作乱逐观察使崔荛
　　荛以器韵自矜不亲政事民诉旱荒荛指庭前树曰树尚有叶何旱之有杖之民怒逐之荛走渴求饮民以溺饮之【先是懐州刺史刘仁规亦以民诉旱揭榜禁之民遂作乱逐仁规后光州民复逐其刺史李弱翁右补阙杨□等上言刺史不道百姓负党新于朝廷寘诸典刑岂得羣聚擅自斥逐此风不可长宜加严诛以惩来者】
　　以刘瞻【字防之桂阳人】同平章事
　　先是萧寘【复之孙五年四月相】高璩【字莹之少逸兄元裕子六年四月相】徐啇【六年六月相】于琮【八年七月相】相继同平章事寘璩在位皆不乆卒啇至是出为荆南节度使瞻素有清节刘瑑作相以宗人遇之荐为翰林学士啇既罢瞻遂相
　　秋八月贼将张元稔以宿州降引兵进平徐州
　　初厐勋怒梁丕杀姚周使张元稔代之以其党张儒张实等将城中兵数万拒官军至是康承训乘胜进抵宿州攻之不能克遣辩士招谕之元稔尝戍邉有功虽脇从于贼心常忧愤召所亲数十人谋归国众多从之乃勒兵斩儒等开门出降承训即宣敇拜御史中丞赐遗甚厚元稔复言今举城归国四远未知请诈为城陷引众趣符离及徐州贼党不疑可尽擒也承训许之元稔复入城暮发平安火明日积薪数千束纵火焚之如城陷军溃之状直趣符离符离纳之斩其守将收其兵北趋徐州围之喻城上人曰朝廷唯诛逆党不伤良人汝曹奈何为贼城守于是守城者稍稍弃甲投兵而下崔彦曽故吏路审中开门纳官军厐举直许佶自北门出元稔遣兵追斩之悉诛戍桂州者亲属皆死徐州遂平勋将兵二万自石山【即石佛山在徐州府铜山县南】出承训引歩骑八万西撃之使朱邪赤心将数十骑为前锋勋袭宋州陷其南城南掠亳州沙陀追之时官军亦大集纵撃杀贼近万人余皆溺死勋亦死数日乃获其尸贼诸寨皆杀其守将而降【贼既平张元稔入为右骁卫大将军康承训为河东节度使加同平章事杜惂为义成节度使】
　　冬十月以朱邪赤心为大同军节度使赐姓李名国昌辛谠为亳州刺史
　　上加赤心之功置大同军于云州【注见前】以赤心为节度使召见赐姓名赏赉甚厚谠先在泗州犯围出迎兵粮往返凢十二及除亳州上表言臣之功非杜惂不能成也【国昌寻徙鎭振武】
　　流陈蟠叟于爱州【注见前】
　　上荒宴不亲庻政委任路岩岩奢靡颇通赂遗至德【唐县五代呉改建德今属池州府】令陈蟠叟上书言事召对请破邉咸一家可赡军二年上问咸为谁对曰路岩亲吏上怒流之自是无敢言者
　　【庚寅】十一年春正月羣臣上尊号
　　贬康承训为恩州【唐置令肇庆府恩平县是】司马
　　路岩韦保衡上言承训讨厐勋时逗挠不进又贪虏获不时上功贬之
　　二月南诏攻成都
　　初凤翔少尹李师望请置定邉军【师望言嶲州当南诏要冲成都道远难以节制请建定邉军屯重兵于嶲州以卭州为理所】诏从之即以师望为节度使【师望建议徙利专制方靣其实卭距成都百六十里嶲距卭尚千里其欺罔如此】已而南诏骠信【蛮语君也】酋龙倾国入宼防嘉【今四川嘉定府是】黎雅【注俱见前】州【李福之镇西川也南诏遣清平官董成等诣成都故事南诏使见节度使拜伏于庭成等以南诏已僣号欲抗礼福怒囚之已刘潼代福奏遣还国于是南诏遣使来谢李师望欲激怒南诏以求功遂杀之定邉将士怒师望贪残欲生食之隂遣人致意南诏敦使入寇师望以计免诏以窦滂代之滂贪残更甚于师望定邉大□会蛮寇至陷嘉州滂御之大渡河诸将结陈将战滂单骑宵遁蛮遂防黎雅】至是西川民闻蛮宼将至争走入成都【市里皆满人所占地不过一席许雨则戴箕□自庇城中井为之竭取摩诃池泥汁澄而饮之　摩诃池旧在成都府城内今堙】节度使卢耽与前泸州【唐置今四川】刺史杨庆复共修守具选将校募骁勇之士厚给粮赐得三千人号曰突将蛮进军定邉北境耽遣使致书其用事之臣【杜元忠】问所以来之意蛮以耽待之恭为之盘桓由是成都守备粗完蛮进陷双流【隋县今属成都府】扺成都【时兴元凤翔援军已至汉州会窦滂奔汉州自以失地欲西州相继陷没以分其责毎遇援军輙説以蛮众多于官军数十倍诸将皆不敢进　汉州唐置今属成都府】越数日蛮合梯冲四靣攻城杨庆复等悉力拒守帅突将出战俘斩二千余人焚其攻具蛮稍郤【蜀人素怯突将利于厚党勇气自倍其不得出者皆愤鬰求奋】朝廷以顔庆复为东川节度使援蜀诸军皆受节制【贬窦滂亷州司户】顔庆复至新庆都【汉县今属成都府】蛮分兵来拒复撃破之将军宋威继至防战蛮军又大败威遂进军距成二十里【方成都围急卢耽请遣使与蛮和诏以大仆卿支详为宣谕通和使详至蛮遣使答之详谓曰受诏约和冀不犯成都也今矢石昼夜相交何谓和乎既而蛮屡败数遣使请和城中依违答之】蛮益急攻城会官军已至城下蛮夜烧攻具遁去比旦官军乃觉威饭士欲追之顔庆复忌其功【朝廷使顔庆复救成都命威为后继威乘胜先至城下故庆复疾之】牒威还汉州蛮至双流阻水狼狈造桥三日乃得过蜀人甚恨之然自是成都有备【成都旧无壕堑顔庆复始教筑壅门城穿堑引水满之又植鹿角分营铺　壅门城门之外别筑墙以遮城门谓之壅门鹿角斩木为之环列于城外以限冲突营士卒所居铺望所守】蛮亦不复来犯矣【西川牙将以功补官者堂帖人输常例钱三百缗贫者苦之　堂帖沈括曰唐中书指挥事谓之堂帖】
　　夏四月以韦保衡同平章事【曹确罢保衡代】
　　保衡以左拾遗尚主寻迁翰林学士至是才歳余遂相
　　秋八月魏博杀其节度使何全皥
　　全皥年少骄好杀军中作乱全皥单骑走追杀之【自何进滔得魏博至全皥传三世四十二年而灭】推大将韩君雄【魏州人】为留后成德节度使王景崇为请旌节诏许之【君雄后赐名允中干符初卒子简为留后】
　　同昌公主卒贬刘瞻为驩州司户温璋为振州【唐置治宁远故城在今崖州】司马
　　同昌公主卒【諡文懿】上痛悼不已杀医官二十余人收其亲族三百余人繋狱宰相刘瞻召谏官言之莫敢进乃自奏之【畧曰修短之期人之定分昨公主有疾医官非不尽心而祸福难移竟成蹉跌械系老防物议沸骄奈何以逹理知命之君涉肆不明之谤】上览奏不悦瞻又与京兆尹温璋等力諌上大怒叱出之瞻寻罢为荆南节度使璋贬振州司马璋叹曰生不逢时死何足惜仰药卒韦保衡又与路岩共谮瞻云与医官通谋投毒药贬康州刺史【翰林学士承防郑畋草制曰安数亩之居仍非已有却四方之赂惟畏人知岩谓畋曰侍郎乃表荐刘相也坐贬梧州刺史　郑畋字台文荥阳人】岩素与瞻议论不恊既贬犹不快意阅十道图以驩州去长安万里再贬之【明年正月葬同昌公主服玩每物皆百二十舆锦□珠玉煇煌三十余里乐工李可及作叹百年曲舞者数百人以杂寳为首饰絁八百匹为地衣舞罢珠玑覆地】
　　冬十一月以王铎【字昭范播从子】同平章事
　　铎韦保衡及第时主文也【唐礼部校文主司谓之主文】保衡縁恩幸辅政以由铎得进士事之甚谨然铎素薄保衡保衡亦病铎在政府持其事不得肆遂谮之铎后出为宣武节度使【铎罢相在十四年六月】
　　复以徐州为感化军
</div>
    <div class="pagination">
<a href="御批历代通鉴辑览_page147.html">上一页</a><span>...</span><a href="御批历代通鉴辑览_page143.html">143</a><a href="御批历代通鉴辑览_page144.html">144</a><a href="御批历代通鉴辑览_page145.html">145</a><a href="御批历代通鉴辑览_page146.html">146</a><a href="御批历代通鉴辑览_page147.html">147</a><span class="current-page">148</span><a href="御批历代通鉴辑览_page149.html">149</a><a href="御批历代通鉴辑览_page150.html">150</a><a href="御批历代通鉴辑览_page151.html">151</a><a href="御批历代通鉴辑览_page152.html">152</a><a href="御批历代通鉴辑览_page153.html">153</a><span>...</span><a href="御批历代通鉴辑览_page149.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
