<!DOCTYPE html>
<html>
<head>
    <meta charset="UTF-8">
    <title>建炎以来系年要录 - 第 95 页/共 115 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>建炎以来系年要录 - 第 95 页/共 115 页</h1>
    <div class="content">　　辛卯尚书兵部侍郎徐宗说充敷文阁直学士知明州以病自请也 
　　甲午右朝请大夫福建路安抚司参议官王弗知果州 
　　乙未司封员外郎王葆面对言县令于民尤亲而近年以来监司郡守各缘好恶之私以更易县令在法命官犯罪虽有实状亦须具奏方许对移县有繁简难易监司察令之能否随宜对换亦必具奏听旨伏望严约束务在必行诏申严行下应对移具事实申尚书省 
　　丁酉度支员外郎曾怡罢以权户部侍郎曹泳劾其贷取库务物色也 入内东头供奉官睿思殿祗候陈成之还所寄资为拱卫大夫保宁军承宣使致仕 右通直郎知明州鄞县程纬追毁出身以来告敕文字除名勒停永不收叙送贵州编管仍籍没家财先是县丞王肇与纬不协诬告纬慢上无人臣之礼遂兴大狱肇因揭榜召士民诉纬罪犯案具纬坐赃法当绞特贷之日历明年十二月九日壬午刑部状肇所告并是虚妄已行断肇追官勒停不知纬有无改正也 
　　庚子尚书司封员外郎王葆左朝散郎知江阴军徐嚞并为监察御史嚞西安人也绍兴二十六年五月言者劾张修章疏称曹泳在衢州监酒赃污不法监司郡守欲案其罪嚞修刘景曲为营救得免此事当考 
　　壬寅刑部奏编管人愿充厢军者听剌时台州编管人谢立之妻乞将夫剌充牢城刑部因编下诸路上可其奏且谕大臣曰朕昨在元帅府见河北诸州将编管人牵联丐食于市盖缘不给口食乃至于此诚可悯恻宜申严约束行下 直秘阁两浙东路提点刑狱公事秦昌时卒 
　　乙巳金主使骠骑上将军签书枢密院事白彦恭中散大夫守右谏议大夫充翰林待制同知制诰胡励来贺来年元旦励已见绍兴二年夏末 
　　是岁宗室子赐名授官者十有三人 诸路断大辟十有九人 行在镇江建康府榷务三务场共收茶盐息钱二千六十六万余缗盐息一千五百六十六万余茶息二百六十九万余香矾钱一百九万余杂物钱一百二十万余 金尚书右丞相兼中书令萧裕为金主亮所疑与西北招讨和和谋立故辽豫王禧之孙和和执其使以闻裕坐死亮诏谕诸路略曰自汉高祖以来谋反者颇多盖高祖与朕皆中庸之主尧舜禹汤之时岂尝多有此事其不逊如此以金人诛裕诏修入诏词云朕抚临万方今第六载即此年也 金人旧无陵墓自太宗晟以上但葬于护国林极草创逮亮南徙始令司天改卜于燕岁余乃得地于良乡县之西大洪山佛寺徙太祖旻太宗晟德宗宗干于其中余宗室以昭穆祔惟东昬王亶葬于山之阴谓其刑余之人不入陵故也 
　　建炎以来系年要录卷一百六十七 
　　建炎以来系年要录卷一百六十七金人地名考证 
　　和和原书作好胡与金史同并误今改正 


●建炎以来系年要录卷一百六十八 
　　宋 李心传 撰 
　　绍兴二十有五年岁次乙亥金海陵炀王亮贞元三年春正月按是月己酉朔丁巳诏申严州县官批书不圆之禁以大理评事俞长吉面对言吏生疵邀贿士夫受毙故也 
　　戊午大理寺丞孙敏修面对论州县人户输纳官物不为依限消凿簿书遂至再行刬刷乞申严条法从之三月辛巳行下 
　　辛未中侍大夫保宁军承宣使鄂州驻劄御前军统制李道落阶官加龙神卫四厢都指挥使将士迁官者五千七百七十有二人以收捕猺人杨再兴之劳也 
　　甲戌敷文阁待制新知饶州苏符乞奉祠上曰顷朝廷初议休兵符颇以为然及王伦被留遂复二三今不复肯出蜀矣乃以符提举台州崇道观 
　　乙亥雪 
　　丙子大理寺丞郭唐卿面对论远方州县推勘公事闻有禁囚不书历者既监司巡历即移他所望申严法禁从之 
　　二月戊寅朔诏诸路见阙知县去处令吏部疾速差注如无人愿就令本路帅臣监司同共保明辟差一次 
　　壬午秘书丞兼权实录院检讨官兼普安恩平郡王府教授郑时中为秘书郎 
　　癸未少傅观文殿大学士充万寿观使兼侍读秦熺言自蒙擢用以来未曾展省祖茔兼累次封赠未经焚黄乞给假前去诏如所请令两浙江东转运司往来应副 
　　甲申右文殿修撰曾慥卒 
　　乙酉捧日天武四厢都指挥使镇江府驻劄御前诸军都统制刘宝为安庆军节度使龙神卫四厢都指挥使建康府驻劄御前诸军都统制王权为清远军节度使皆以总戎十年故也既而秦熺过镇江府宝遣所部以绣旗二万迎之熺喜宝章＜锍-釒＞以为因此建节却误盖宝以二月乙酉建节而熺埙是月乙未方朝辞当是熺自镇江归建康是以先与二将建节台章少误也 
　　己丑敷文阁直学士提举佑神观兼实录院修撰秦埙言父往建康焚黄理合随侍望给假前去许之 
　　壬辰敕令所删定官杨造面对论监司为外台耳目之官于法必遍巡所部近来僻远郡邑例皆不往其能周知吏之能否民之疾苦乎伏望戒饬申严俾令遍历从之 
　　甲午殿中侍御史兼崇政殿说书董德元右正言王珉并兼侍讲 
　　乙未知浔州郑思永言沿流监司科属县造舟应副过往之人侵耗民力又朝廷住卖度牒之后州县拘收亡僧道度牒并不许纳致童行□名披剃谓之反魂诏并禁止思永又言县令分委佐官下乡催税扰民乞依法断罪诏户部约束 
　　戊戌夔路安抚司申通侍大夫奉宁军承宣使知思州田祐恭卒乞优与推恩诏特赠保康军承宣使其子武翼大夫合门宣赞舍人思州都巡检通管州事汝端乞解官诏起复 
　　己亥殿中侍御史董德元言前知建昌军陆时雍乃赵鼎之客淮南转运判官孟处义乃汪藻之引用与朱胜非厚善专怀异意不恤国事诏处义放罢时雍自今毋得与堂除 
　　壬寅左奉议郎沉长卿追两官勒停除名送化州左从政郎芮晔勒停除名送武冈军并编管右通直郎新淮南路转运司干办公事陈祖安特放罢长卿旧尝与李光启言和议之非秦桧巳恶之至是与晔同赋牡丹诗晔诗有今作尘埃奔走人之句为邻舍人所告以为讥议送大理寺祖安尝见二人诗亦当追证而签书枢密院事郑仲熊营救祖安故得脱免狱具长卿坐上光诗启有嘲讪语晔坐尝与长卿同作诗更不告官又晔任仁和县尉幸望朝廷除授清职心怀怨望故作与长卿有此等语祖安见之亦不陈首乃有是命是日宰执进呈仲熊嘿无一语罢朝桧颇咎之晔乌程人祖安建阳人也 
　　是月秘书省校书郎赵逵始至行在时逵家尚留蜀秦桧欲以百金助逵以家来逵不答于是桧颇不乐 
　　三月己酉诏尚书左司郎中张士襄奉使不肃可罢见任其虞候张海打损控马人送大理寺断遣士襄使北还入对奏事欺罔上怒秦桧与士襄里党止以其不肃罢之 
　　癸丑太常少卿权吏部侍郎陈夔言两淮尚有旷土而耕牛农器资之江浙比年州县例收其税是有可耕之田而无其具望赐约束诏户部申严行下 
　　辛酉直徽猷阁知盱眙军龚鉴为淮南路转运判官兼淮南东路提点刑狱公事绍兴二十八年正月庚寅何溥论鉴守盱眙专以北方珍货取媚权门供馈之余尽入私室遂升使职连进职名等事可删掇附此 右奉直大夫新知安丰军吴说改知盱眙军 诏直徽猷阁知静江府吕愿中令赴行在奏事先是静江府有驿名秦城愿中约宾寮共赋秦城王气诗以侈其事众人皆赋其不赋者惟右迪功郎监潭州南岳庙刘芮常平司干官李火□爕本府观察支使罗博文三人而已芮势曾孙巳见绍兴六年五月秦桧喜乃奏愿中招降南丹有劳进其职至是召之何俌龟鉴圣臣元圣之称九锡副车之请秦城王气之献彼固欲以媚桧也桧乃忻而受之其何为也邪桧而不死则中兴事业未可知也他相或一年或二年或不数月而桧乃藉权专宠至十八年桧之罪所谓上通于天万死不足赎也 
　　甲子大理司直李璟面对乞戒饬郡县不得将无罪干证人一例收禁诏申严行下 
　　乙丑徽猷阁待制致仕苏迟卒 
　　丁卯殿中侍御史董德元试侍御史 
戊辰右朝奉郎新知汉州蔡宙言乃者监司郡守妄取诡世不经之说轻费官帑近因臣僚论列已正其罪重加窜责矣臣愚窃谓全蜀数道素远朝廷岂无诡世不经之书以惑民听欲望申严法禁非国子监旧行书籍不得輙擅镂板如州郡有欲创新刊行文字即先缴纳副本看详方行开印庶几异端可去邪说不作上曰如福建四川多印私书俱合禁止可令礼部措置行下 
　　庚午左朝请大夫知肇庆府章元振提举广南东路常平茶事兼东西路盐事秦桧除吏多亲故间亦用同乡同榜之士然必其人自叙且力祷然后得之元振与桧同登第甘于远宦未尝以私书干桧前知潮州监司荐其治绩但籍记中书而巳至是稍录之元振崇安人也 
　　辛未大理评事沈正度面对论州县闻有盗用官钱之辈摊赖平人乞申严行下非有实迹毋得禁系从之 
　壬申藤州安置人王循友量移邵州以其母韩氏有请也 
　　癸酉右宣教郎吴伸通判临安府 
　　甲戌敕令所删定官朱隆面对乞州郡狱官不许兼仓库之任诏申严行下 
　　丙子百官以国忌诣景灵宫参知政事施钜拥盖入棂星门众论大喧钜始送其卒于有司亦不待罪时台谏方共摘其过钜自是不安于位矣 
　　夏四月丁丑朔大理评事巩衍面对乞令监司督责守令修葺手诏亭宇每遇＜宀十见＞恤指挥专一揭示使民通知从之 
　　己卯少傅观文殿大学士万寿观使秦熺自建康还入见时秦氏权震天下熺过平江守臣汤鹏举先往吴江道周伺候数日迎送甚谨至建康游茅山因留诗华阳观有家山福地古云魁一日三峰秀气回之句留守宋贶即镌版揭于梁间熺再来见牌侧有白字隐然提梯视之乃曰富贵而骄是罪魁朱颜绿鬓几时回诘其所自了不可得贶与道流皆惧而熺不怿 
　　庚辰右朝请大夫高世史知蕲州还论监司用白状借支役卒衣粮或家僮冒籍或诡名虚请为蠹不细乞申严禁止又论仓场受纳惟只用斗可以轻重其手至有二石以上而才足输一石者乞改用斛又论朝廷近者以两淮之田募民开垦而立租之额稍重每亩不下数斗故民或难之欲乞明降指挥只以二税径令承佃自然开垦日广诏并令户部措置既而户部乞令文思院造一石斛斗用火印降下诸路转运司依式制造付所辖州县及应受纳官司行使违者按劾从之户部申请在六月癸巳 
　　甲申安南请入贡诏广西帅司差熟事近上使臣伴送赴行在 
　　乙酉参知政事施钜罢先是侍御史董德元右正言王珉共劾钜罪德元言臣闻国朝赵普有佐命之功而卢多逊阴陷之寇准有澶渊之功而丁谓阴陷之后来事体虽终归于正当时不能无伤于国体故当辨之于早斯无难图之患臣谨按钜顷为小官常与李光游后为何铸引用铸既被斥钜常怏怏钜常与一猾僧往还及居府第频以书简传人不知所谋果何事深恐倾陷君子有如卢多逊丁谓之所为珉亦劾钜慢易宗庙与僧宗喜往来共为奸谋有不可测钜再章求去初罢为资政殿学士提举江州太平兴国宫章再上遂夺职 
　　丁亥鄂州驻劄御前诸军都统制田师中等言武冈军猺人已平定乞于其所侵省地置一县以新宁为名从之 
　　戊子诏四川制置司每三年科举就类省院别差应格考试刑法官二员专一校试以本司援宣抚司例有请也 
　　己丑右朝散郎江南西路安抚司参议官张瑜知秀州秦熺之过秀也瑜摄守事作衮绣堂绘桧熺父子象于中故有是命 右朝请大夫新通判常州卢适知楚州适益子也曹泳尝为益给使故荐用之 右奉议郎王悦道直秘阁悦道亦继先子也 右通直郎通判广州刘景知台州景旦弟也时台州阙守州人诣御史台举右朝请大夫通判州事管镐镐师仁兄孙也师仁龙泉人大观间执政侍御史董德元奏罪人李光之子名孟津者其继母乃镐之妹故鼓率士民举镐为知州镐纵而不禁望将镐先次放罢以破其奸计并议孟津鼓唱之罪辛卯诏镐放罢孟津令绍兴府覊管李光之得罪也其弟＜宀十见＞亦被罗织除名勒停长子孟传中子孟醇皆侍行死贬所仲子孟坚以私史事对狱掠治百余日除名编管孟津其季子也至是亦抵罪田园居第悉皆籍没一家残破矣 
　　甲午左朝奉郎提举荆湖南路常平茶盐公事王之望为潼川府路转运判官 
　　庚子右朝散郎苏籍为荆湖南路提点刑狱公事籍辙孙也 右通直郎添差通判信州吕忱中提举江南东路常平茶盐公事忱中稽中族兄弟也讦守臣林机阴事以告秦桧故就用之 
　　辛丑敷文阁直学士王会复为尚书兵部侍郎 亲卫大夫宣州观察使阎皋卒 
　　壬寅诏今后典卖舟船若减落价贯投税印契依典卖田宅法以知安丰军李柽有请从权右司郎官林一飞看详也 
　　癸卯右朝奉郎提举江南西路常平茶盐公事张常先为江南西路转运判官 右朝请大夫黄兑提举两浙东路常平茶盐公事兑娶秦桧兄女曹泳荐用之 
　　乙巳右朝请大夫直秘阁淮南转运副使郑侨年特转行一官知庐州 
　　五月丁未朔日有食之阴云不见时太庙仁宗室柱生芝草九茎左迪功郎沈中立为颂以献戊申上谕大臣曰朕每以岁丰为上瑞虽灵芝朱草固未尝以为意至于宗庙产芝则非他比有沈中立进颂俟降出可观之翌日诏中立用意可嘉特循一资既而左朝奉郎主管台州崇道观勾龙廉献太庙殿室圣孝金芝颂诏进秩一等添差夔州路安抚司参议官廉转官在六月丁丑 户部侍郎曹泳言诸路免行钱一岁计一百八万余缗访闻州军敷纳至于提篮挈盝微小买卖之人间有敷及乡村去处所收苛细委实骚扰欲截日并行住罢仍乞旧令官司不得下行买物庶几少＜宀十见＞民力从之乾道元年七月辛亥所书可参考 
　　庚戌礼部言欲依典故许宰臣率文武百寮诣太庙观芝草次日诣文德殿拜表称贺许之 
　　辛亥御史台合门太常寺修定观芝草仪百官入庙门再拜赞者引宰执使相升殿观芝草次引宰臣权归幕次余官降复位次分引侍从宗室管军巳下观芝草毕引宰臣诣殿下率百官再拜讫退 
　　壬子大理评事俞长吉面对论比来僻远郡邑佐官不省成宪罔问吏民一例自行断遣望申严法禁事下刑部其后本部言若不系所辖人即令申所属违者按治从之刑部状下在七月癸丑 
　　癸丑侍御史董德元言臣谨按左朝散大夫赵令衿诈伪不情专事狂悖交结罪人伺探国事靖康中尝为将作少监乃吴敏引用也敏罢相令衿上书挽留以报私恩渊圣皇帝察其奸伪坐废者累年复为郎官张浚误国得罪天下言者方论其过令衿乃于此时以急速请对为浚游说陛下圣明亦恶其诈伪黜为宫观近以宫祠居衢州衢为南方道涂之冲凡往来士夫无问识不识使人邀请至其家曲意弥缝探问朝廷事体凡所措置令衿必先知不合其意则恣为狂悖之言无忌惮伏望睿断先将令衿编置远方仍令有司根勘泉州赃货及衢州强歛良民钱物悉行追纳以正纪纲不胜幸甚诏令衿汀州居住余令户刑部差官究正先是令衿自泉州代还寓居衢州尝召客观月令衿因观秦桧家庙记文口诵君子之泽五世而斩之句右通直郎通判州事江召锡州学教授莫汲皆于坐间闻之召锡娶桧兄女遂令汲告令衿评论日月无光谤讪朝政守臣左中大夫王师心劝之不能止德元闻而劾之遂有是命召锡召嗣弟汲蒙弟也 诏广南西路转运副使王利用与宫观差遣理作自陈以刑部奏利用目疾妨废职事故也六部按监司前所未有故出之此时刑部尚书乃韩仲通 
　　甲寅左朝奉郎知大宗正丞陆升之提举两浙路市舶 
　　乙卯龙神卫四厢都指挥使宁远军承宣使侍卫步军司统制梁斌卒 
　　丁巳刑部员外郎陈良翰面对乞申严州县公皂因追逮民讼取财之禁从之 
　　戊午枢密院编修官郑楠为宗正丞楠滋子也 故武翼大夫殿前司右翼军统领王元＜王巳＞特赠三官例外录其家二人以赣州言＜王巳＞讨贼死故有是命 
　　壬戌诸王宫大小学教授兼权中书舍人刘珙罢时秦桧微示风旨欲为父作谥以珙不即奉行也怒风言者论之侍御史董德元即奏珙每见词头稍多輙有惮烦之意又为乡里富人营求太学生绫纸乃罢之 右正言王珉劾太常少卿兼权吏部侍郎陈夔以专门之学自负顷与考校偏能揣摩其党公然宣言于众曰此必吾党之士当寘优等众为寒心而夔恬然略无忌惮望屏之远方以为妄作之戒诏与外任乃以为江南西路安抚司参议官 右承议郎知信州林机移知邵州机尝奏秦桧父祠堂生芝草又为桧搜求水精民极以为扰至是为吕忱中所讦桧始咎之 
　　乙丑金主使正议大夫守秘书监兼右谏议大夫李通广威将军充群牧副使耶律隆来贺天申节 
　　戊辰太学博士张震为秘书省正字震初为学官免丧再召至是渐进之 右奉议郎王复行国子正 
　　己巳秘书郎兼实录院检校官兼权中书门下省检正诸房公事郑时中添差通判广德军初沉长卿之狱上也郑仲熊独无言侍御史董德元欲攻仲熊先奏时中招权纳贿凡中外书信往来枢府一皆揽之于家而转致之故其门如市又与阴邪背驰之辈密相交结往来时政因此而漏泄若不逐去臣为朝廷虑之＜锍-釒＞入乃有是命 
　　壬申诏武泰军节度使刘锜累立战功家无产业特给真俸仍赐湖南路官田百顷官给牛具然官皆属常平司锜但得荒田数顷而已 
是月左奉议郎知大宗正丞权兵驾部郎官王圭兼权工部员外郎此以工部郎官题名修入它书皆无之按绍兴三十年七月沈介论圭顷为诸王宫教授置司绍兴适曹泳出守绍兴为诗酒之游荐之秦桧召摄宰士以宫教题名考之不见圭姓名盖圭实为宗丞介误以为宫教故也又按此月八日甲寅宗丞陆升之除浙舶或是此时召圭亦不可知未知以何日先权兵驾部郎官耳兵部题名不见当求他书参考 
　　六月庚辰端明殿学士签书枢密院事兼权参知政事郑仲熊罢侍御史董德元言仲熊素行贪秽众所共闻旧在李光门下赃污狼籍密令侄时中与背驰之党日夕相通招权纳货几无虚日近者沉长卿以谤讪被乡人讼送棘寺而陈祖安最为长卿密交仲熊令时中营救祖安故语言文字州县并为隐匿及至棘寺得以脱免右正言王珉言李光误国之大奸也仲熊未第时尝栖托其门光与之定交沉长卿与光庶婢之子陈祖安为狎邪之友如谤讪之事仲熊特为救免且欲启后来狂言妄语者之呶呶若不亟去恐其韬藏不测祸有不可胜言者德元等又言近日大金遣使庆贺生辰南北敦好既久陛下屡降诏旨馆遇使客务加周旋仲熊既被旨押宴对客蹇傲略无和颜酒行匆遽顷刻而罢误国之深莫甚于此惟陛下断而行之速将仲熊罢黜屏之远方以御魑魅＜锍-釒＞六上仲熊亦求去乃诏仲熊提举江州太平兴国宫职名依旧 
　　辛巳尚书礼部侍郎兼权直学士院汤思退为端明殿学士签书枢密院事兼权参知政事 国子司业沈虚中兼权直学士院日历无此本院题名在六月盖代汤思退也 左承议郎洪遵复为秘书省正字汤思退荐之也既而遵之父责授濠州团练副使英州安置皓亦复左朝奉郎主管台州崇道观袁州居住皓复官日历未见按行述今年十月二十一日乙未卒于南雄州以程计之其降旨恐在此时且附此俟考 
　　甲申直敷文阁知绍兴府赵士粲以修奉攒宫毕工升直龙图阁 
　　乙酉作怀远驿以待安南贡使 
　　丙戌尚书屯田员外郎林一飞守右司员外郎 
　　丁亥侍御史兼侍讲董德元试尚书吏部侍郎 右正言兼侍讲王珉试礼部侍郎 监察御史张扶守右正言 监察御史徐嚞为殿中侍御史 
　　戊子左朝请大夫提举江州太平兴国宫陈康伯知汉州 
　　己丑右朝请郎监尚书六部门苏振面对论县令不留意差役吏通赇赂产厚者终以规免产薄者却以被差望令监司郡守常切按察上谕大臣曰此事监司郡守得人自不紊烦朝廷可令户部措置 
辛卯宰执奏殿前司右翼军统制官陈敏捕赣寇巳尽乞推赏上曰自擒杨再兴之后湖广溪峝皆安静此恩威并行之效秦桧曰今四境之外皆愿入贡远人既来当以德安之上曰然 
　　壬辰诏申严沿海地分铜钱入蕃之禁以司农寺主簿林一鸣面对有请也 
　　甲午左奉议郎添差通判处州杜师旦提举两浙西路常平茶盐公事曹泳引之也 
　　乙未左中大夫知衢州王师心移知泸州师心入蜀必以治狱不合秦桧故也 右朝请郎添差通判临安府王彦傅知衢州彦傅至郡召人告讦赵令衿事遂兴大狱彦傅江州人也 
　　戊戌宜州观察使殿前司选锋军统制王升罢从军为江南东路马步军副总管令日下之任男忠训郎世雄特贷命追毁出身以来告敕文字除名勒停决脊杖二十不刺面配邕州牢城收管世雄尝撰平治书为杨名者所告下大理世雄具伏因赴武举不第心怀怨望讥讪朝政及作诗有指斥语故有是命 
　　辛丑大理卿张柄面对论州县有岁赐药钱以待军民所须而奉行灭裂但为文具乞申严觉察从之 
　　壬寅诏今后守令非疾病在假不许不出厅治事以刑部员外郎张嶬面对有请也 左朝散郎知沅州李景山罢景山与通判丁涛交恶判官巩漴闻之遂兴狱连逮数百人时方盛暑有系死者荆湖北路提点刑狱公事杨椿言止系守贰不和互相论告乞罢此三人而释其众诏如所请秦桧喜曰部使者不当如是耶熊克小历载此事于去年六月末盖误 
　　癸卯诏改岳州为纯州岳阳军为华容军先是左朝散郎姚岳献言秦桧谓乱臣贼子侵叛王略州郡不幸污染其间则当与之惟新今夫岳飞躬为叛乱以干天诛虽讫伏其辜然湖湘汉沔皆其生时提封 
建炎以来系年要录卷一百六十八 


●建炎以来系年要录卷一百六十九 
　　宋 李心传 撰 
　　绍兴二十有五年秋七月戊申宰执进呈疎决文字上曰行在刑狱皆已蕃充外路须令宪臣躬诣州县庶无冤滥己酉秦桧奏曰陛下钦恤庶狱异境所推今欲令大理正一员往决浙西滞狱以称德意上可之 
　　丙辰宰执进呈户部状准都省批送下四川安抚司制置使符行中四川总领汤允恭户部员外郎钟世明申行中等同共取索得四路州县委是供输太重除节次承指挥减免外见理之数尚多理合减免及将累年积欠难以催理钱物酌度减放委得不妨军食宽裕民力欲并依所乞先是茶马司岁剩钱二百万缗宣抚司已取拨四十万缗赴总领所赡军而成都潼川府夔州路厢军阙额钱七万九千缗皆已入帐成都路六万一千八百四十四缗潼川路一万七百六十一缗夔州路六千三百二十四缗事俱已见十七年九月己巳至是世明乞岁增拨茶司剩钱七十三万缗利路厢军阙额钱十万缗又以三路称提钱八万缗益之称提钱已见十八年五月乙丑今复以七万九千四百八十三缗有奇悉与之遂减两川绢估钱匹一缗凡二十八万缗时西路每匹估十千有半东路估十千又减潼川府秋税脚钱四万缗利路税斛脚钱十二万缗旧三十万余斛每斛钱引千四百去年已减三万缗今又减两川米脚钱四十万缗元理百五十万累减至今尚存三十五万盐酒重额钱七十四万缗激赏绢九千余匹十六年十二月戊戌宣司已减二万匹今再减外余三十万匹自绢估钱已下所减合一百六十余万缗皆勿复取又蠲州县逋欠钱二百九十二万缗系绍兴十九年至二十三年拖欠折估籴米等钱始世明之使闽也已见二十二年三月丁巳凡所建白皆不以闻而第申尚书其使蜀亦然上颇咎之然嘉其廉谨遂以为直秘阁两浙路转运副使以日历及四川财赋册参修上咎世明据今年十一月庚午圣语附入绢估钱二十六年八月辛卯茶司钱三十年三月戊戌所书可参考 右奉议郎两浙路转运判官黄然为江南东路提点刑狱公事然为畿漕才数月秦桧以其不胜任遽命钟世明代之曹泳主然故复得职司 左文林郎平江府府学教授曹冠行国子录 左文林郎陈孺行太学录孺为明州职官用曹泳荐入俄又兼实录院检讨官寻以忧去 右从政郎监编估局陈序充敕令所删定官序丹阳人少从苏庠学诗向子諲在版曹荐官之王明清挥麈录余话云陈彦育丹阳士子从后湖苏养直学诗造其三昧向伯恭为浙漕访养直于隐居彦育适在坐一见喜之邀与之共途益以契合遂以其爱姬寇氏嫁之其后踰年伯恭登从班乃启于思陵云寇氏莱公之元孙其后独有此一女乞以一官与其夫陈序遂诏特补和州文学伯恭为自制簮裳靴笏令人赍黄牒往并授之以白金为饷彦育方教村童于陋巷持书人至彦育疑非其所有至出补牒见其姓名始拜命望踰意表不胜惊喜闾巷为之改观其后终于删定官明清有其诗一帙至今尚存也序补官不知在何年月果如所言则序盖不知世间有廉耻事而子諲欺罔之罪不容恕矣或者寇氏实准之裔流落失身子諲后知之故以适序前贤多如此以无它书参考且附著之序今年九月以进宽恤诏令改官 尚书省批状川路诸军见耕营田除逃亡死绝外有占佃民间田地如人户陈诉委本路常平司勘验但有契书干照即行给还仍据本年合收营田租课令人户承认送纳与依见今营田免纳二税科须此以绍兴三十年二月十八日工部勘当状修入他书无之同日知利州赵不愚乞将人户识认营田租课取一年酌中数目与减半输官工部看详下都统制姚仲同总领所相度未知后如何 
　　丁巳右朝散郎监尚书六部门苏振行太府寺丞总领淮东军马钱粮 监登闻鼓院曹绂面对言建州邵武军乡镇民间或以非僻之书妄行开印乞委州县检察止绝诏如所请专委直秘阁本路提点刑狱公事赵令詪奉行令詪燕懿王后昌国公世膺子也 
</div>
    <div class="pagination">
<a href="建炎以来系年要录_page94.html">上一页</a><span>...</span><a href="建炎以来系年要录_page90.html">90</a><a href="建炎以来系年要录_page91.html">91</a><a href="建炎以来系年要录_page92.html">92</a><a href="建炎以来系年要录_page93.html">93</a><a href="建炎以来系年要录_page94.html">94</a><span class="current-page">95</span><a href="建炎以来系年要录_page96.html">96</a><a href="建炎以来系年要录_page97.html">97</a><a href="建炎以来系年要录_page98.html">98</a><a href="建炎以来系年要录_page99.html">99</a><a href="建炎以来系年要录_page100.html">100</a><span>...</span><a href="建炎以来系年要录_page96.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
