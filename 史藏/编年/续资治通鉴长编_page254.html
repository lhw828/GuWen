<!DOCTYPE html>
<html>
<head>
    <meta charset="UTF-8">
    <title>续资治通鉴长编 - 第 254 页/共 607 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续资治通鉴长编 - 第 254 页/共 607 页</h1>
    <div class="content">　　癸酉，刑部郎中、江东转运使张沔直史馆。翰林学士赵燍等言沔早居台省，颇闻清谨，乞加褒擢故也。
　　乙亥，塞郭固口。
　　二月戊寅，上谓辅臣曰：「东南岁比不登，民力匮乏，尝诏损岁漕百万石。今发运使施昌言、许元乃欲分往两浙、江南调发军储，是必谋诛剥疲民，求羡余以希进尔，宜约束之。」因诏昌言等遵前诏，毋得辄有科率。
　　己卯，降利州路转运使、度支郎中李熙辅提点荆湖北路刑狱，度支员外郎张纪知歙州，并坐按部无状也。
　　庚辰，兵部郎中傅永为户部副使。庆历末，永自梓州路转运使移陕西。庆历八年正月，自梓州徙。时关中用折十铁钱，盗铸不可胜计，公私患之，永献策请变钱法。至境，问民所乏，贷以种粮钱，令麦熟纳偿，而薄取其息，民大悦。永亟檄州县，凡散二百八十万缗，大钱悉尽，乃以闻。已而朝廷变法，遂下令，以小铁钱三折大铁钱一，民出不意，破产失业自经死者甚觽，而盗铸亦以衰止。所贷得麦四十万斛，商人入粟于边而受钱于中都，岁五百万缗。时河北奏乞钱，朝廷未有以给，永言本道仓廪实，请以所当受钱畀之【六】，上嗟赏。自康定用兵，陕、华以西移输税于边，民力大困，永令输本郡，而转钱以供边籴，储亦无乏。王尧臣详定课绩，上其事，又赐诏褒之。寻召入，权纠察在京刑狱，于是擢副三司【七】。傅永传云：永献策请变法，既悉贷民大铁钱，遂下令以一折三，民多破产失业，而盗铸亦止。按变法在庆历八年六月，乃用三司议，或因永献策亦未可知。若谓永遂下令以一折三，则是永自擅作法罔民，初非朝廷变法也。朝廷变法，适与永贷民大铁钱相先后。盖永悉贷民大铁钱，大钱虽折小钱十，而小钱十可改铸大钱五且有余，即郑戬所云盗铸获利十之六也。永前贷民大钱，今但取小钱【九】，又以小钱三折当十大钱一，其名似优贷者，其实阴夺盗铸之利也。永传载此事殊不了了，今略加删润使易晓。
　　诏开封府：「比闻浮薄之徒，作无名诗，玩侮大臣，毁骂朝士，及注释臣僚诗句，以为戏笑。其严行捕察，有告者优与恩赏。」
　　辛巳，降提点江南东路刑狱、都官员外郎张肃知睦州，同提点内殿承制、合门祇候赵牧小处监押。先是，朝廷以京东、淮、浙、江、湖灾伤，令转运、提点刑狱分路巡察。而肃等稽违不行，乃奏准编敕，每遇出巡，仍须同行，又请挈家于分定州军。上曰：「始令分路巡按，盖急于抚□疲羸，督视盗贼，而肃等乃欲挈家以自便。」故降之。
　　癸未，命御史中丞王举正与三司同详定冗费。
　　甲申，右屯卫大将军克继上广夏竦所集古文韵六卷。上谓辅臣曰：「宗室中向学者鲜，独克继孜孜于字学，宜降诏奖谕。」仍以其书送秘合。克继，德恭孙，承庆子也。
　　乙酉，端明殿学士兼龙图阁学士、礼部侍郎，集贤殿修撰李俶，以母老乞解官奉养，从之。
　　丁亥，诏每岁汴口祭河，自今兼祠十七星。初，司天监灵台郎王太明言，按占书，主河、江、淮、济、沟渠、溉灌之事凡十九星，汴口祭河渎七位，而不及星。诏司天监详定，而言：「十九星内，亢池主波水往来送迎之事【一○】，北河为契丹北戒，南河为越门南戒，土司空掌土功事，皆不主江、淮、济。太明所遗有箕、斗、奎三星颛主津渎，请与东井、天津、天江【一一】、咸池、积水、天渊、天潢、水位、水府、四渎、九坎、天船、王良、罗堰等凡十七星案此所载止十六星，考宋史礼志「东井」下有「天津」星名，原本遗漏，今增入。在天河内者，并当祠之。」汴河口祭星自此始。
　　己丑，诏夏国岁遣首领进奉，其引伴、押伴，自今选练习边事人。
　　庚寅，西上合门使、惠州刺史刘兼济知雄州。先是，边民避罪或亡入契丹，契丹辄纳之，守将畏事不敢诘，兼济悉移檄责还。
　　己亥，诏河北安抚转运使、知博州蔡挺与入内都知张惟吉同议六塔河利害以闻。时郭固虽已塞，而水势犹壅，议者议开六塔河以分其势，故命惟吉等按视之。初，井渊为贼所执，挺言宜如汉桥玄【一二】，不以其子故遂缓捕贼，朝议从之。时河北多盗，挺以选知博州，申饬诸县严伍法，访得尝为盗贼者数人，贷其宿负，补为吏，使察知诸偷所在，每发必得之。且言均博平、聊城两县税，岁增巨万。田况为三司使，上其法，行之诸路，然大抵增税，百姓苦之。均税事，宋史削去，今附见，当考。
　　庚子，蠲湖州民所贷官米四万斛。
　　入内内侍省言，近来诸处多将无例事件乞本省差使臣传宣，切恐援例请陈，紊乱诏条，乞自今并送所辖去处，令检会条例施行，本省更不差使臣传宣。从之。此据会要二月事，今附月末。
　　三月丁未，兵部员外郎、天章阁待制、知谏院包拯为龙图阁学士、河北都转运使。拯在谏院踰二年，数论斥大臣权幸，请罢一切内降曲恩。又列上唐魏郑公三疏，请置座右以为龟鉴。别条七事：
　　一曰：陛下天纵□仁，容纳髃下，而憸险之臣，肆矫妄饰无根之说，诬陷善良，使坐受排斥，不得自辨。夫阴奸得计，则忠义之臣惧谗恐祸，不敢当事。傥有急猝，则朝廷所倚何人？愿陛下发神明之断，如察见厚诬，亟付有司，研核其实，使是非较然，则忠臣可以竭节图暛矣。
　　二曰：比有指臣下之朋党者，其间奋不顾身，奖善嫉恶者则被巧诋；进一良士，必曰朋党相济，退一庸才，亦曰朋党所嫉。使正人结舌，不敢公言是非，此为国之大患也。夫圣明在上，安有朋党，朋党之敝，起于衰闇。汉之党锢，始于安帝，极于桓、灵。唐之朋党，起于穆宗，甚于文宗、武宗。以陛下励精图治，岂比汉、唐衰闇之际乎？斯乃臣下务相倾轧，以快其志，不顾国事者也。陛下循名察实，因迹照心，毋以朋党为疑，则君子小人可辨矣。
　　三曰：顷岁大臣专政忌才，有所开建，则谓之沽激，是以莫敢自暛。或不顾时忌，指事陈说，则百计阻挠，讫不得施。夫在位虽觽，志于国家之急者甚鲜，幸有一焉，又胁于沽激之说。是则因循懦默者为得计，志士仁人终无以为也。此任事之臣，图私丑正，岂陛下之心哉！愿收纳公议，别白否臧，勿以沽激为猜，则人得尽其心矣。
　　四曰：议者谓陛下颇主先入之说。夫朝廷之事，顾理道如何【一三】，不系说之先后也。必若先入者为是，则害贤牟利之臣，阴中历诋，惟恐居后，乱天下邪正，掩陛下聪明。愿听受之际，但顾事之是非，裁之以义，勿甘先入之说，则情伪明矣。
　　五曰：比者所设科禁，动有防疑，阙一御史，须举二员，奏俟亲选。又限以中外，及尝为二府论荐者【一四】，皆不得预。辅臣惟旬休见客，若百官巡厅白事，台谏官私谒，刑法官接见雪罪睳劳之人【一五】，率有常禁。臣谓皆非帝王推诚尽下之道也【一六】。陛下方将拟迹尧、舜，岂如汉武雄猜多忌哉！盖有不识大体之臣，过防谬论，上误圣德，臣恐书之史册，取讥万世。愿革近制，推大信于髃下，朝廷政事，一法景佑之初，则尽善矣。
　　六曰：比年灾变数见，虫蝗水旱，所被甚广，陛下焦劳求理，恐一物失所，圣心若此，岂不能弭灾沴、和阴阳哉？此殆执政不能同寅协恭，以救时弊；陛下亦或有所间阻，不能委任责成，故致此也。方今流民颇觽，帑廪空虚，官滥兵骄，敌人强横，不幸洊饥，加以寇盗，在位之臣，谁可倚者？陛下何不以事观之，孰能尽心思天下之敝，孰能出力当天下之责，果得其人，则宜主张而委任之。其持禄取容、□贤妨能以为身计者，速罢免之，毋俾久塞要路。化危为安，易于反掌。傥失此时而不亟为，祸变一发，虽欲有为，不可得矣。
　　七曰：近岁臣下窜逐，或以无辜，或因小过，或为阴邪排陷，或由权要憎嫉，吹毛洗垢，以求疵瑕，刑网密张，罪罟横罥【一七】。夫匹妇含怨，亢阳累年，匹夫怀愤，飞霜下击。彼非辜窜逐之臣，气感天地，精贯日月，讵止匹夫匹妇之为乎？愿陛下躬阅谪籍，察其有才行功实而无大过者，或与牵复，或加宠擢，则圣造洪覆，与天同德，谮陷之风，不敢肆矣。
　　疏奏，多见采纳。拯所陈七事，据正史。今实录乃于□奎传载此，盖误也。朱本已削去，然亦不能辨其非，岂奎与拯同在谏省时论列【一八】，故墨本并载之，今不取。
　　拯前此尝建议罢河北屯兵，分之河南□、郓、齐、濮、曹、济诸州，遇警即发，宜无后期不及之患【一九】。如谓戍兵不可遽减【二○】，则训练义勇以壮边备，虽小给糇粮，每岁不当屯兵一月之费，用一州赋，可给义勇十八万。朝廷难之，于是复奏曰：拯本传云：拯前此尝建议，无事时请徙兵内地，不报。至是复请云云，事卒不行。按拯徙兵议，元年亦略行，非不报也。至欲以义勇代戍兵，则其事竟寝。本传并二事为一事，故与实录不合。今略加删润，仍两出之。训练义勇代戍兵，已具元年三月都漕时，今所上奏，仍具录之于后。
　　臣窃见天下之患，在乎三路，而河朔为甚，冗兵耗于上，公用□于下，内则致帑廪空竭，外则致生灵困弊。臣前后累曾论列，乞那移兵马于河南州军，及罢诸处公用回易，寻委逐路安抚、转运司相度，终未见果决施行。况北界请和，四十余年，岁遗金帛数十万者，是欲□国用而纾民力尔。方今边鄙无事【二一】，正是保国息民之时，而屯兵益觽，用度益广，每年河北便籴粮斛三四百万石，约支见钱四五百万贯，仅有三二年之备【二二】。虽朝廷竭力应副，亦所不逮，日甚一日，臣恐数岁之后，必有不可救之患。至如宝元已前，天下无事，财货充足，一旦昊贼猖獗，调发旁午，公私窘绝，迄今未复。以今事势，较之往日，则不侔甚矣。万一或有警急，何以取济？且边狄者四肢也，河朔者心腹也。幸而外无边陲之虞，而河朔涂炭如此【二三】，是防手足未然之患，而自溃其心腹也，则朝廷安可不深虑而务救之之策乎。若上下协心，更张措置，如反掌之易，而有太山之安，又何惮而不为哉？
　　欲望宣谕两府执政大臣，应沿边及近里州军兵马，除合留防守外，其屯驻、驻泊诸军，悉令归营就粮。诸军即分屯于河南诸州【二四】，率三年一代，遇有边事，实时起发，不旬日可到也。其逐州公用钱，除沿边及人使路分州军量与增添外，诸路一切禁止，并不得回易。则国用民力，渐可完复。惟陛下矜念元元【二五】，断在必行，若更令逐路相度，则互执所见，益无涯矣。分屯事，讫不行。诸州以公用钱回易遂罢。
　　居数月，拯徙为高阳关路安抚使，因籍一路吏民积岁所负公钱十余万，悉除之。徙知瀛州在七月戊申，今并书。
　　戊申，权知开封府、龙图阁直学士、起居舍人李绚同提点在京诸司库务。绚治有能名，然喜饮酒，晨朝奏事，酒未解，帝曰：「开封事剧，可酖于酒耶！」改命兵部员外郎、知制诰何中立权发遣开封府事。
　　己酉，诏礼部贡举。
　　庚戌，置广、惠二州提举捉贼一员。
　　录江津尉王育才子泾为太庙斋郎。育才捕盗斗死故也。
　　辛亥，鄜延经略使狄青言：「延州、保安军【二六】弓箭手押官以上，皆给身分田。欲自十将至指挥使，量其家口数【二七】，更等第益以闲田。」从之。
　　壬子，观文殿大学士、吏部尚书、知陈州陈执中为集庆节度使、同平章事、判大名府；武胜节度使、同平章事、判大名府程琳为镇安节度使，赴本镇。寻诏琳出入如见任二府仪。琳前后守魏十年，持重不扰，尝度要害，缮壁垒，增守御备。植木数万，曰：「异时楼橹之具，可以不出于民矣。」人爱之，为立生祠。出入如二府仪，乃四月辛巳，今并书。
　　甲寅，诏：「虔州知州、提举南安军雄州兵甲公事，自今盗贼屏息，政治有闻，岁满当旌擢之。其吉、抚、饶、信、宣、歙等知州及吉州吉水、歙州婺源、饶州浮梁乐平、洪州分宁、临江军新喻等知县，自今令审官院并不以次选人，任内无遗阙，亦旌擢之。」
　　时韩绛等自江南安抚还【二八】，言江西人蕃赋重【二九】，州县长吏多不得人，故以难治之地，特着此条。庆历初，王琪等增江南、淮、两浙、荆湖六路粜盐钱。及绛还自江南，言盐估高，民无以食。既而诸路皆以为言，于是琪等所增钱皆罢复故。此据本志，附见，不得其时。
　　禁鄜延路汉户以田产与蕃官卖买者。
　　丙辰，蠲江南东、西路民所贷种粮。初，上谓辅臣曰：「顷江南岁饥，贷种粮数十万斛，且屡经倚阁，而转运司督索不已。如闻民贫不能尽偿，非遣使安抚，远方无由上达，其蠲之。」
　　己未，诏大理寺：「旧制大事限三十日，中事限二十日，小事限十日，审刑院递减半。今炎暍之际，恐待报淹久，起四月尽六月，案内有禁囚者减限之半。其益、梓、利、夔、广南东西、福建、荆湖等州军，即依急案例断奏。」
　　辛酉，御崇政殿录系囚。
　　壬戌，出内藏库绢十万下三司以助军费。至和元年八月可考。
　　癸亥，诏天下请南郊军赏，须前一年九月内发衙前上京，限次年三月辇至逐州军。先是，外处迫郊日，始差人请军赏，折支既不及，事又急遽，多至破逃。河北、河东尤苦其役，故条约之。
　　丙寅，河东、陕西都部署司言，郭谘所进独辕冲阵无敌流星弩，可以备军之用。诏弓弩院如样制之。谘献弩，在皇佑元年三月。寻以谘为鄜延路钤辖，给所制弩五百，募土兵教之。既成，经略使夏安期言其便【三○】，诏置独辕弩军。此据本志联书。谘为鄜延路钤辖，乃至和二年十月。
　　丁卯，遣官祈雨。
　　戊辰，上谓辅臣曰：「开封奏妇人阿齐为祈雨断右臂，恐惑觽，不可以留京师，其令徙居曹州。」本志以阿齐事系之庆历四年，今从实录。
　　全州团练副使、监郴州税唐介为秘书丞【三一】。
　　辛未，诏杂买务，自今凡宫禁所市物，皆给实直，其非所阙者，毋得市。初，上谓辅臣曰：「国朝监唐世宫市之患，特置此务，以京朝官、内侍参主之，且防扰人。近岁物非所急者一切收市，其扰人亦甚矣。」故降是诏。
　　夏四月戊寅，禁内宿臣僚聚会。
　　先是，内出欹器一，陈于迩英阁御坐前，谕丁度等曰：「朕思古欹器之法，试令工人制之，以示卿等。」命以水注之。中则正，满则覆，虚则欹，率如家语、荀卿、淮南之说，其制度精好，度等列侍观之。帝曰：「日中则昃，月盈则亏；朕欲以中正临天下，当与列辟共守此道。」度拜曰：「臣等亦愿无倾满以事陛下。」因言太宗尝作此器，真宗亦尝着论。庚辰，帝制后述以赐度等。
　　诏去冬修河兵夫逃亡及死者甚觽，盖官吏不能抚存，自今宜会其死亡数而加罚之。
　　河北都转运使、右谏议大夫、天章阁待制李柬之为龙图阁直学士、知秦州、金部郎中邵饬为淮南、江、浙、荆湖制置发运使。命下未赴，皆为御史所弹。壬午，改命龙图阁直学士、吏部郎中，知徐州孙沔代柬之，兵部员外郎李徽之代饬，以柬之知澶州，饬知潭州。
　　丙戌，契丹国母遣顺义节度使右监门卫上将军萧昌、右谏议大夫刘嗣复，契丹遣彰信节度使萧昱、益州防御使刘士方来贺干元节。其国书始去国号，而称南、北朝；且言书称大宋、大契丹非兄弟之义。帝召二府议之，参知政事梁适曰：「宋之为宋，受之于天，不可改。契丹亦其国名。自古岂有无名之国。」又下两制、台谏官议，皆以讲和以来，国书有定式，不可辄许。乃诏学士院答契丹书，仍旧称大宋、大契丹。其后契丹复有书，亦称契丹如故。诏学士院，乃辛丑日，今并书。
　　初，契丹使来，知制诰韩综为馆伴，契丹使欲复书如其国，但称南、北朝。综谓曰：「自古未有建国而无号者。」契丹使臱，遂不复言。其后契丹使来，朝廷择馆伴者，综时已卒，帝曰：「孰有如韩综者乎？」此事附见。
　　初，侬智高贡方物，求内属，朝廷拒之。后复贡金函书以请，知邕州陈珙上闻，亦不报。智高既不得请，又与交趾为仇，且擅广源山泽之利，遂招纳亡命，数出弊衣易谷食，绐言峒中饥，部落离散，邕州信其微弱，不设备也。乃与广州进士黄玮、黄师宓及其党侬建侯、侬志中等案宋史作侬志忠。日夜谋入寇。一夕，焚其巢穴，绐其觽曰：「平生积聚，今为天火所灾，无以为生，计穷矣。当拔邕州，据广州以自王，否则必死。」是日【三二】，率觽五千沿郁江东下，攻破横山寨，寨主右侍禁张日新，邕州都巡检、左班殿直高士安，钦横州同巡检、右班殿直□香死之。
　　诏自今技术官勿除遥郡。会要皇佑四年四月事，当考。
　　五月乙巳朔，侬智高破邕州，执知州、北作坊使陈珙，通判、殿中丞王干佑，广西都监、六宅使张立。
　　初，贼围城，珙令干佑守来远门，权都监、三班奉职李肃守大安门，指使武吉守朝天门。张立自宾州来援，既入，珙犒军城上，酒行而城破。珙、立、干佑及节度推官陈辅尧、观察推官唐鉴、司户参军孔宗旦皆被执，兵死者千余人。智高阅军资库，得所上金函，怒谓珙曰：「我请内属，求一官以统摄诸部，汝不以闻，何也？」珙对尝奏不报，索奏草，不获，遂扶珙出。珙病目，不能视，惶恐呼万岁，求自效，不听，并立、干佑、辅尧、鉴、宗旦害之。立临刑，大骂不为屈，逾月，得其尸，面如生【三三】。而李肃、武吉、武缘令梅微之、支使苏从与贼黄师宓有旧，获免。当智高未反时，邕州有白气出庭中，江水溢，宗旦以为兵象，度智高必反，以书告珙，珙不听，宗旦言不已，珙怒，诋之曰：「司户狂耶！」及智高破横山寨，即载其亲桂州，曰：「吾有官守，不得去，无为俱死也。」既而贼执宗旦，欲任以事，宗旦叱贼，且大骂，遂被害。宗旦，鲁人，始官京东，与李道、徐程、尚同等四人为监司耳目，号为「四目□牚」【三四】，人多恶之，然其立节乃如此。杨安国传「四目□牚」作「四瞪」，已见庆历七年【三五】，今两存之。
　　智高既得邕州，即伪建大南国，僭号仁惠皇帝，改年启历，赦境内，师宓以下皆称中国官名。会要云改年端懿，今从正史。孔宗旦传云：及智高破横州，即载其亲桂州。按五月一日邕州破，宗旦被杀，后八日乃破横州【三六】，传误也。当作横山寨，传盖因曾巩书【三七】，巩书亦称横山寨【三八】，不云横州，不知何以如此误，今改之。
　　丙午，太常丞致仕代渊为祠部员外郎。渊，导江人。性简洁，事亲以孝闻，尝举进士甲科，得清水主簿，叹曰：「禄不及亲，何所为！」即还家教授，坐席常满。王拱辰安抚两川，遗书欲起之，托疾不往见。杨日严知益州，又荐之，遂致仕。谢绝诸生，着周易旨要、老佛杂说十篇【三九】。于是翰林学士田况上其书，诏优加两官。渊晚年日菜食，巾褐山水间，自号虚一子。长吏岁时致问，澹然与对，略不及私。
　　初，枢密使、镇海节度使、兼侍中王贻永，以疾求罢。手诏抚谕，遣太医诊视，车驾临问，颁尚方珍药及面取糜粥食之。贻永自言宠禄过盛，愿罢枢筦，解使相印还第。帝冀其愈也，丁未，听贻永罢侍中，改彰信节度使、同平章事，枢密使如故。
　　戊申，录江津主簿尹林宗子君平为太庙斋郎。以林宗捕盗斗死也。
　　庚戌，诏国子监直讲，自今选通经有行实、年四十已上者为之。时侍御史梁蒨言，近臣荐杨忱为学官，而忱年少轻肆，不可用。故降是诏。忱，偕子也。
　　壬子，诏诸路掌机宜官自今代还，止与近地差遣，当入近地者与优便。初，陕西宿兵，边臣领安抚使，以其子弟或亲旧掌机宜及府罢【四○】，率陈请升陟，故裁约之。
　　癸丑，侬智高入横州，知州殿中丞张仲回、监押东头供奉官王日用弃城。
　　丙辰，入贵州，按原本作「费州」。考宋史地里志广南西路无费州，乃「贵」字之误，今改正。知州、秘书丞李琚弃城。
　　庚申，入龚州，知州、殿中丞张序弃城。
　　辛酉，入藤州；又入梧州、封州，知藤州、太子中舍李植，知梧州、秘书丞江镃，并弃城。知封州、太子中舍曹觐死之。封州人未尝知兵，士卒才百人，不任斗，又无城隍以守，或劝觐避贼，觐正色叱之曰：「吾守臣也【四一】，有死而已，敢言避贼者斩。」麾都监陈晔引兵迎击贼，封川令率乡丁、弓手继进【四二】。贼觽数百倍，晔兵败走，乡丁亦溃，觐率从卒决战不胜，被执。贼戒勿杀，捽使拜，且诱之曰：「从我，得美官，付汝兵柄【四三】，以女妻汝。」觐不肯拜，且骂曰：「人臣惟北面拜天子，我岂从尔苟生耶！幸速杀我。」贼犹惜不杀，徙置舟中。觐不食者两日，探怀中印章授其从卒曰：「我且死，若求间道以此上官。」贼知其无降意，害之，至死骂贼声不绝。投其尸于江，时年三十五。
　　壬戌，智高入康州，知州太子右赞善大夫赵师旦、监押右班殿直马贵死之。师旦，稹从子也。贼既破邕州，顺流东下，师旦使人觇贼，还报曰：「诸州守皆弃城走矣。」师旦叱曰：「汝亦欲吾走耶！」乃大索，得谍者三人，斩以徇。而贼已薄城下，师旦止有兵三百，开门迎战，杀数十人。会暮，贼稍却，师旦语其妻，取州印佩之，使负其子以匿，曰：「明日贼必大至，吾知不敌，然不可以去，尔留死，无益也。」遂与贵部士卒固守城。召贵食，贵不能食，师旦独饱如平时。至夜，贵卧不安席，师旦即卧内大鼾【四四】。迟明，贼攻城愈急，左右请少避，师旦曰：「战死与戮死何如？」觽皆曰：「愿为国家死。」至城破，无一人逃者。矢尽，与贵俱还，据堂而坐。智高麾兵鼓噪，争入胁之，师旦大骂曰：「饿獠！朝廷负若何事，乃敢反耶？天子发一校兵，汝无遗类矣。」智高怒，并贵害之。
　　癸亥，智高入端州，知州、太常博士丁宝臣弃城走。宝臣，晋陵人也。欧阳修、王安石作宝臣墓碑，皆称宝臣尝出战，有所斩捕，卒不胜【四五】，乃去。盖饰说也，今不取。
　　乙丑，幸慈孝寺，朝谒章献太后神御殿，以尝有盗神御物故也。
　　丙寅，侬智高围广州。前二日，有告急者，知州仲简以为妄，囚之，下令曰：「有言贼至者斩！」以故民不为备。及贼至，始令民入城，民争以金贝遗阍者，求先入，践死者甚觽，余皆附贼，贼势益张。
　　丁卯，诏制置发运使司、六路转运司仍旧以公牒往来【四六】。先是，许元欲广收羡余，以媚三司，惮诸路不从，请以六路转运司自隶，皆令具状申发运司。唐询既自江西徙福建，他转运使相继论列于朝，卒罢之。
　　资政殿学士、户部侍郎范仲淹，以疾求颍州，诏自青州徙，行至徐州，卒。赠兵部尚书，谥曰文正。
　　初，仲淹病，帝尝遣使赐药存问，既卒，嗟悼者久之，又遣使就问其家。既葬，帝亲篆其碑曰「褒贤之碑」。
　　仲淹内刚外和，性至孝，以母在时方贫，其后虽贵，非宾客不重肉，妻子衣食仅能自充；而好施予，置义庄里中，以赡宗属。泛爱乐善，士人多出其门下，虽里巷之人，皆能道其名字。死之日，四方闻者莫不嗟惜。为政忠厚，所至有恩，邠、庆二州之民与属羌皆画像立生祠，及其卒也，羌酋数百人为举哀于佛寺，号之如父，斋三日而去。
　　壬申，诏奏补殿侍，非父祖死事者，年十六始廪给之。
　　命崇仪使、知韶州陈曙领兵讨侬智高【四七】。
　　癸酉，韶州永通监卒杀知监、都官员外郎邓骧，屠其家。权都监、右侍禁韦贵捕斩之。即命贵为都监，加合门祗候。
　　朝廷初闻侬智高反，诏进奏院不得辄报。知制诰吕溱言：「边防有警急，一方有盗贼，宜令诸路闻之，共得为备。今欲人不知，非计也。」
　　六月乙亥，起复前卫尉卿余靖为秘书监、知潭州；案宋史作湖南安抚使、知潭州前屯田员外郎、直史馆杨畋为广南西路体量安抚提举经制贼盗。靖及畋各居父丧。先是，靖与知韶州者结辑农兵，完葺堡障，共为守御计，朝廷闻而嘉之；又以畋素习蛮事，故有是命。既即丧次命靖，后七日，改为广南西路安抚使、知桂州。后十日，畋召至都门外，辞以丧服不敢见，上赐以所服御巾，入对便殿，即日加起居舍人、同知谏院而遣之。靖知桂州日庚辰，畋除起居舍人、知谏院日丙戌，今并书。
　　徙知齐州、太常博士王绰提点江南西路刑狱。
　　庚辰，命同提点广南东路刑狱、内殿崇班、合门祗候李枢与知桂州、崇仪使陈曙同捉杀蛮贼。仍令广南东路转运、钤辖司发兵应援之。寻以曙为广西路钤辖。曙为广西钤辖日壬午，今并书。
　　辛巳，如京使、资州刺史张忠为广南东路都监。
　　甲申，徙知广州、兵部郎中、天章阁待制仲简知荆南。朝廷但以简能守城，故有是命，不知广人怨之深也。
　　是日，广、端都巡检高士尧击侬智高于市舶亭，为贼所败。
　　乙酉，祠部员外郎、直秘阁、判吏部南曹范镇上书曰：
　　陛下制乐，以事天地、宗庙，以扬祖宗之休，兹盛德之事也。然自下诏以来，及今三年，有司之论，纷然未决，盖由不议其本，而争其末也。窃惟乐者，和气也，发和气者，声音也。声音之生，生于无形，故古人以有形之物传其法，俾后人参考之，然后无形之声音得，而和气可导也。有形者，秬黍也，律也，尺也，钥也，□也，斛也，算数也，权衡也，钟也，磬也，是十者必相合而不相戾【四八】，然后为得，今皆相戾而不合，则为非是矣。有形之物非是，而欲求无形之声音和，安可得哉？谨条十者非是之验，惟裁择焉！
　　按诗「诞降嘉种，维秬维秠。」诞降者，天降之也。许叔重云：「秬，一稃二米。」又云：「一秬二米。」后汉任城县产秬黍三斛八斗，实皆二米，史官载之，以为嘉瑞。又古人以秬黍为酒者，谓之秬鬯。宗庙降神，惟用一尊；诸侯有功，惟赐一卣，以明天降之物，世不常有而可贵也。今秬黍取之民间者，动至数斛，秠皆一米，河东之人谓之黑麻【四九】。设有真黍，以为取数至多，不敢送官，此秬黍为非是，一也。
　　又按先儒皆言律空径三分，围九分，长九十分，容千二百黍，积实八百一十分。今律空径三分四厘六豪，围十分三厘八豪，是围九分外大其一分三厘八豪，而后容千二百黍，除其围广，则其长止七十六分二厘矣【五○】。说者谓四厘六豪为方分，古者以竹为律，竹形本圆，而今以方分置算，此律之为非是，二也。
　　又按汉书，分、寸、尺、丈、引本起黄钟之长，又云九十分黄钟之长者，据千二百黍而言也。千二百黍施于量则曰黄钟之龠，施于权衡则曰黄钟之重，施于尺则曰黄钟之长。今遗千二百之数，而以百黍为尺，又不起于黄钟，此尺之为非是，三也。
　　又按汉书言龠，其状似爵，爵谓爵琖，其体正圆。故龠当圆径九分，深十分，容千二百黍，积实八百一十分，与律分正同。今龠乃方一寸，深八分一厘【五一】，容千二百黍，是亦以方分置算也，此龠之非是，四也。
　　又按周礼□法：方尺，圆其外，深尺，容六斗四升。方尺者，八寸之尺也。深尺者，十寸之尺也。何以知尺有八寸、十寸之别？按周礼：「璧羡度尺，好三寸以为度【五二】。」璧羡之制，长十寸，广八寸，同谓之度尺。既以为尺，则八寸、十寸俱为尺矣。又王制云：「古者以周尺八尺为步，今以周尺六尺四寸为步。」八尺者，八寸之尺也；六尺四寸者，十寸之尺也。同谓之周尺者【五三】，是周用八寸、十寸尺明矣。故知以八寸尺为□之方，十寸尺为□之深，而容六斗四升，千二百八十龠也。积实一百三万六千八百分。今□方尺，积千寸，此□之非是，五也。
　　又按汉书斛法：方尺，圆其外，容十斗，旁有庣焉。当隋时，汉斛尚在，故隋书载其铭曰：「律嘉量斛，方尺，圆其外，庣旁九厘五豪，羃百六十二寸，深尺，容一斛。」今斛方尺，深一尺六寸二分，此斛之非是，六也。
　　又按算法，圆分谓之径围，方分谓之方斜，所谓「径三、围九、方五、斜七」，是也。今圆分而以方法算之【五四】，此算数非是【五五】，七也。
　　又按权衡者，起千二百黍而立法也。周之□，其重一钧，声中黄钟。汉之斛，其重二钧，声中黄钟。□、斛之制，有容受，有尺寸，又取其轻重者，欲见其薄厚之法，以考其声也。今黍之轻重未真，此权衡为非是，八也。
　　又按：「凫氏为钟：大钟十分，其鼓间之，以其一为之厚。小钟十分，其钲间之，以其一为之厚。」今无大小薄厚，而一以黄钟为率，此钟之非是，九也。
　　又按：「磬氏为磬，倨句一矩有半，其博为一，股为二，鼓为三。」盖各以其律之长短为法也。今亦以黄钟为率，而无长短厚薄之别，此磬之非是，十也。
　　前此者，皆有形之物也，易见者也。使其一不合，则未可以为法，况十者之皆相戾乎。臣固知其无形之声音【五六】，不可得而和也。请以臣章下有司，问黍之二米与一米孰是？律之空径三分与三分四厘六豪孰是？律之起尺与尺之起律孰是？龠之圆制与方制孰是？□之方尺圆其外，深尺与方尺孰是？斛之方尺圆其外，庣旁九厘五豪与方尺深尺六寸二分孰是【五七】？算数之以圆分与方分孰是？权衡之重以二米秬黍与一米孰是【五八】？钟磬依古法有大小、轻重、长短、薄厚而中律，与不依古法而中律孰是？是不是定，然后制龠、合、升、斗、□、斛，以校其容受。容受合，然后下诏以求真黍。真黍至，然后可以为量，为钟磬。量与钟磬合于律，然后可以为乐也。今尺律本末未定，而详定、修制二局工作之费无虑千万计矣，此议者所以云云也。然议者不言，有司论议依违不决，而顾谓作乐为过举，又言当今宜先政令，而礼乐非所急，此臣之所尤惑也。傥使有司合礼乐之论，是其所是，非其所非，陛下亲临决之，顾于政令不已大乎。
　　昔汉儒议盐铁，后世传盐铁论。今方定雅乐以求废坠之法，而有司论议不着盛德之事，后世将何考焉？愿令有司，人人各以经史论议条上，合为一书，则孰敢不自竭尽，以副陛下之意？如以臣议为然，伏请权罢详定、修制二局，俟真黍至，然后为乐，则必得至当，而无事于浮费也。
</div>
    <div class="pagination">
<a href="续资治通鉴长编_page253.html">上一页</a><span>...</span><a href="续资治通鉴长编_page249.html">249</a><a href="续资治通鉴长编_page250.html">250</a><a href="续资治通鉴长编_page251.html">251</a><a href="续资治通鉴长编_page252.html">252</a><a href="续资治通鉴长编_page253.html">253</a><span class="current-page">254</span><a href="续资治通鉴长编_page255.html">255</a><a href="续资治通鉴长编_page256.html">256</a><a href="续资治通鉴长编_page257.html">257</a><a href="续资治通鉴长编_page258.html">258</a><a href="续资治通鉴长编_page259.html">259</a><span>...</span><a href="续资治通鉴长编_page255.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
