<!DOCTYPE html>
<html>
<head>
    <meta charset="UTF-8">
    <title>续资治通鉴长编 - 第 415 页/共 607 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续资治通鉴长编 - 第 415 页/共 607 页</h1>
    <div class="content">续资治通鉴长编
卷三百九
卷三百九
　　起讫时间 起神宗元丰三年闰九月尽是年十月
　　卷　　名 续资治通鉴长编卷三百九
　　帝　　号 宋神宗
　　年　　号 元丰三年（庚申，1080）
　　全　　文
　　闰九月庚寅朔，诏：「皇太后、皇后并二府臣僚，经明堂封赠，并去阶，余依例。」
　　辛卯，改正议大夫、知颍州薛向知随州。以御史满中行言：「向近以怀奸反复，妄沮有司，罢枢密院，黜守颍州。责命已行，曾不知惧，偃然自若，乞重加贬窜。」故有是命。
　　御史范镗言：「曹佾以外戚封郡王，祖宗以来，未有佾比。陛下所以富贵宠禄之厚矣，所以致孝爱于慈圣之情至矣。佾虽不王，乃以保安曹氏，命行而改，抑以为子孙万世之成宪也。」不从。
　　壬辰，太子中允、馆阁校勘、监察御史里行范镗权发遣提点淮南东路刑狱，太常博士、提点淮南东路刑狱李深知饶州。以御史丰稷言「深尝领兵部，宜晓训练之法，乃饰私智，排沮公论。秦凤路兵刑职事，既难委付，岂宜复持使节案察淮东！兼闻深闲家无法，污行素喧，百城士民，将安矜式？望追寝制命，以长清议」故也。
　　诏给度僧牒千，造景灵宫诸神御殿什物。
　　乙未，镇安军留后、赠武宁军节度使、兼侍中、彭城郡王宗笃卒。
　　丁酉，诏太常博士王伯虎放令侍养。以御史何正臣言伯虎委亲闽南已八九年，独与妻孥游宦京师，伏望永弃田里，以戒天下之为子者，而诏下福建路转运司考验如章，故责及之。
　　枢密院检详官潘良器等，编录与有司相干照用条六册进呈，上批：「其间颇有已经冲革不用者，若付之台察，令凭以纠治所谓废法者，乃是奉令于罪否之际，极为不便。宜更送都承旨以下通检详官节贴进呈。」
　　戊戌，静海军节度使、安南都护、交址郡王李干德，西蕃邈川首领、西平军节度使董□，并加食邑实封。（加恩可削。）
　　命客省副使王渊按阅河北第十二将军马，仍以入内高班刘友端充照管按阅。
　　中书言：「河北三州府【一】，元计人三十万、骑六万三年粮食【二】，今立定封桩式欲颁下。」从之，仍令具今年八月终实数申中书，自今每季依此。
　　庚子，命雍王颢十月朔朝拜慈圣光献太后陵。
　　上批：「中书拟差检正礼房公事王震兼编修熙宁政录。据先进拟稿，既无伦类，又纪事灭裂，纵使成书，亦不可传后。宜更不差官，其已修卷帙，可降史院。」（初修政录年月，当检附。）
　　景福殿使、入内都知张茂则言：「臣以衰晚，累奏乞归田里，圣恩不许，尚令赴职。臣糜禄岁年，甚臱尸素，所有未请米、麦、俸钱，已尝面陈，天意不违，乞下三司勾历毁抹。麦方请至治平二年九月，米请至熙宁三年二月，钱请至熙宁六年十二月。」上批：「方今廉隅之风，颓靡不振，士大夫之于朝廷，鲜知钦其事而后其食者。宜因茂则之请，聊免之。可依所乞，降诏銟谕。」
　　河东都转运使陈安石言：「自到任推行新法，禁止私盐，督官场鬻卖及召商人入见钱算请永利两监积盐，并已通行，岁有加羡增收。及检点到忻州盐池，及盐池等增收课利，并绛州曲沃金坑、泽州陵川锡窟，各已措置就绪。」诏河东路提点刑狱司考实具奏，仍勘会安石曾与未曾推赏其以次官吏，令安石等第保明以闻。（元年闰正月三日。）
　　诏措置帐法并提举三司帐、勾、磨勘等司钱勰所奏帐法事，其县、镇、仓场、库务帐，本州岛勘勾；诸州帐，转运司勘勾。内钱帛以下具收支，应见在逐县总数造计帐申省，每三年各缴已经司金帐一道，送省架阁，余并依所奏。内钱帛粮草图并策，令措置帐法所立法以闻。
　　洮西缘边安抚司言：「经略司使臣刘告同宗哥首领阿星等，送出先掳劫入蕃把扬族二十户，首领四人，丁壮妇女老幼九十六，马十，牛百五十，羊三百十二外，有三十余户，凡百余人，牛、羊、马六百余，尚未送出。本司已作番字再索于鬼章讫。」诏未送人畜，更急理索。
　　御史王祖道言：「河朔三帅，皆庸常之才，非有长计远虑，可专阃外之托如郭进、李汉超，使天子无北顾之忧者也。今章衡之真定，韩忠彦之瀛关，韩绛之定武，臣恐陛下未能高枕无河北之忧也。衡之才业，固不足论，忠彦本无才术，绛年高多病，能为陛下提百万之觽，当北道之冲，以全胜制敌乎？望择左右侍从之臣，使总戎朔方。或不限资格，擢试可用之才，易旧帅而代之。」不从。（朱本削去。）
　　辛丑，诏太子中舍、权发遣陕西路转运判官马申罢转运判官，差权发遣、同经制西河路边防财用事。以同知谏院蔡卞言申才品素下故也。
　　诏府界、河北、河东、陕西提举保甲官，各给内降教阅格一本。
　　诏宗室三班使臣，如犯罪殿罚，并令大宗正司关牒三班院照会。
　　壬寅，知桂州、龙图阁直学士曾布知秦州。知沧州、屯田郎中、直集贤院张颉为朝奉大夫、直龙图阁、知桂州。初，颉除广西转运使，奏疏论顺州瘴疠，城之无益。及是赐对，上谓曰：「卿论城顺州事，信然。」会有言海外黎人陈被，盖五洞首领，异时盛强，为中国患，请得出兵自效，仍乞经略司勿得预事。颉命一摄官过海，呼出陈被等补以牙校而去。有旨问赏薄，颉对：「荒徼蛮蜑无他觊，得是足矣。」有旨罢兵，海外果无事。（苏辙元佑初言章可考。按五年七月丁亥，熊本代颉。六年正月甲午，颉坐前知桂州不察蛮寇，落职知筠州。此云海外果无事，盖饰说也。姑存之，埙考。）
　　诏司农寺，诸路请裁减役人钱，毋得施行。
　　观文殿学士、正议大夫、新知汝州王陶道病，遣医乘驿往治。陶寻卒，赠吏部尚书，谥文恪。
　　戊申，诏：「自今致仕官领职事官，许代致仕。若有迁转，止转寄禄官；若止系寄禄官，即以本官致仕。其见任致仕官，除三师【三】、三公、东宫三师、三少外，余并易之。」
　　诏中书，以司农寺京东西、淮、浙、江准福建路常平并坊场积剩钱相度，具可起发数，委提举司依元丰敕召入兑便，计置物货上京。其附五路处，即转致五路要切州军。
　　庚戌，龙图阁直学士、权三司使李承之为枢密直学士。以应副明堂毕，赏劳也。先是，慈圣光献皇后山陵，上谓执政曰：「山陵所费不赀，内府助之，犹恐弗给。承之不以闻用度足乎？」居无何，承之果皆办。尝有商人违法货北珠，乃为贵主所售，三司久不决，承之曰：「朝廷法令，畏王姬乎？」即命取之。上闻之曰：「有司当如此。」
　　诏：「闻近日府界盗贼甚多，韦城县密迩都城，至敢杀伤巡检，即是保伍之法，全不整严，故恶少有所容匿。可速令提点官遍行诸县，其有弛慢不举职者以名闻。」
　　点检驱磨三陵官物所言：「兆城南有地一十顷有畸，本充公用。监官相承以为职田，无文记可以勾考。」上批：「陵寝重事，今守吏不法如此，不可不痛加惩治。昨差阎安止是点检驱磨，初无指挥根究，可选一强毅官，就置司根究取勘以闻。」
　　诏今后应刺面军吏、公人等，并枢密院施行。
　　左侍禁、寄班祗候朱伯羽为合门祗候，均国公佣之母弟也。
　　辛亥，上批：「入内东头供奉官、勾当御药院李舜举，左右岁久，清谨寡过，可文思使、遥郡刺史、带御器械。」
　　泾原路督总管司、走马承受梁安礼奏，本路粟、麻、荞麦、大豆等丰熟。诏经略司变运川峡路司农钱物李元辅，于已运到凤翔府等处见在内支绢十万匹、银五万两，与经略安抚司收籴粮斛别封桩。（明年正月己酉，初有诏遣李元辅，不应此年闰九月辛亥先有此指挥，二事皆朱本增入，必是差错，或此指挥乃明年正月以后事。按遣元辅在二年八月甲寅，必朱本误也。）
　　壬子，诏梓州复称剑南东川。
　　诏以文彦博子大理评事及甫，换承事郎为秘阁校理。
　　诏于都城门外赐文彦博饯送御筵。令中书、枢密院臣僚同赴。上自为诗赐之，仍命参知政事章惇为之序。诏彦博曰：「卿在二祖朝，蚤冠三事，怀忠奋策，迄有大勋。来觐外廷，相成宗祀，崇进公品，往騳洛师，锡燕赐诗，昭示殊礼。仍敕近辅，序而识之，庶传无穷，着见贤业。其承朕志，体服眷恩，今赐卿诗序，至可领也。」
　　改均州团练副使、随州安置沈起为温州团练副使，越州安置。
　　涪州编管人刘彝徙常州。
　　甲寅，详定礼文所言：「前后礼文，欲编类上进，副在有司，以备承用。」从之。（元年正月十三日讨论，五年四月十一日书成。）
　　判司农寺、端明殿学士曾孝□知陈州。（熙宁中，曾孝□以端明殿学士签书枢密院公事。未几，以父忧去，服除，判农寺。旧例：百官以事至中书，即宰相据案，百官北向而坐。前两府白事，即宰相去案，叙宾主，东西行坐，时谓之掇案【四】。及孝□之在司农也，□正宪公充当国，不以前两府之礼待之，每至中书，不为掇案。自是每有建白，止令同判寺、太常博士周直孺诣中书，孝□不复至矣。正宪颇疑之。未几，除直孺为两浙提刑，以张璪判寺。璪为翰林学士，班在端明之上，乃本寺长官也。异时白事，皆璪诣中书，而孝□亦竟不至。如是，正宪知其果以掇案为嫌，而世亦讥其隘矣。魏泰记此事。案元丰三年四月二日，宰相□充卒。十三日，以知河阳、端明殿学士、起居舍人曾孝□判司农寺，改权判寺、太常博士周直孺权知司农寺。七月二十三日，以翰林学士、右正言、知制诰、知审官西院张璪兼判司农寺，权知司农寺、太常博士周直孺权两浙转运副使。闰九月二十五日，孝□出知陈州。不为孝□掇案，当是王珪，非□充也。魏泰所闻缪矣。孝□在司农，不半岁遂出，或亦以此故，当删取修入。）
　　乙卯，河东节度使、守太尉、开府仪同三司、判河南府、潞国公文彦博为河东、永兴军节度使，加食邑五百户，食实封二百户。彦博固辞两镇，乃止加食邑千户，食实封四百户。武宁军节度使、守司空、开府仪同三司致仕韩国公富弼为守司徒，（新纪书乙卯富弼为司徒，旧纪不书。）赠太师。中书令兼尚书令刘沆追封□国公，赠太尉，谥文安。王尧臣赠太师、中书令，改赠谥文忠。彦博子宗道授承事郎，弼子内殿承制绍京为合门祗候，沆子祠部员外郎瑾复天章阁待制，尧臣子水部员外郎同老为秘阁校理、通直郎，朋老【五】升一任。
　　先是，同老言：「至和三年，仁宗不豫【六】，废朝七十余日，内外寒心者累月。先臣参预朝政，与宰相文彦博、富弼等数于上前陈宗社大计，国家根本。天启先臣之心，知英宗皇帝少常养育宫中，潜德日新，圣质成就，遂与彦博、弼等于仁宗前忘身为国，不顾忌讳，求立为嗣。尽忠纳说，反复数四。在先臣尤为激切，每论及国家大本，言发涕流。事未许间，又与同列各求罢免避位，以必冀开纳。仁宗感悟，遂许立英宗为嗣。」至是，上以问彦博，彦博对曰：「先帝天命所在，神器有归，上则仁祖知子之明，慈圣拥佑之力，人臣岂可贪天之功。」上曰：「虽云天命，亦系人谋。卿之深厚不伐夸，善阴德如丙吉，乃知卿定策社稷之臣也。」彦博曰「如周勃、霍光乃所谓定策。自至和、嘉佑以来，中外之臣，乞立皇嗣者甚觽，非独臣等尝有此论。虽常有请，事未果行。至嘉佑末，韩琦等成就大事，皆琦等功也。」上曰：「议论推毂于至和时，发端者为难。仁祖意已定，其后止是行前诏耳。正如丙吉、霍光事，前后各不相揜也。卿宜尽录本末，朕将付之史官。」彦博奏：「臣记至和三年正月六日，仁宗服药罢朝两月余，是时以根本未立，中外人情不安。至四月初，圣体康宁，始复御殿。中书辅臣顾念正、二月中，禁中侍药，忧虑百端。尧臣乃与臣及刘沆、富弼窃议曰【七】：『方今根本不可不早定，以安人心。』时亦不暇与枢密院同谋，亦未敢显言。臣以尧臣久居禁近，多知朝廷事，因谓之曰：『必得贤嗣，以厌人心。』尧臣曰：『岂不知素育于宫中者邪？』臣应之曰：『久在外任，殊未悉宗室间事。所谓育于宫中者，外亦传之甚着而贤，得非以「实」为名？』兼臣不敢显言，以指书于案。尧臣复以指书案作『下实字』。臣等各言：『无易此矣。若至上前伏奏，得请此大事，不可如常例。』退即殿庐，令堂吏书圣旨。刘沆云：『欲袖纸笔于上前亲书。』翌日，于垂拱殿进呈一二常呈文字，臣等四人且奏春中服药时事，中外人情非常忧恐，盖为储副未立。仍引西汉故事，人主即位建储，今当以时立嗣，以固根本。臣等既叨辅相之重位，当任社稷之大计。此大计也，乞赐开纳。时仁宗渊默寡言，乃欣然嘉銟曰：『知卿等尽忠，然此大事，朕更熟思之。』臣等恐迁延不决，乃再三论奏曰：『知臣莫若君，知子莫若父。料此重事，陛下必素垂意，兼常选贤者育于宫中，计无易此。』臣等不敢斥名，欲仁宗自言，仁宗首肯之。臣等拜贺且谢，乞明谕圣旨，尧臣之语尤激切。仁宗曰：『既是大事，未可轻出，翌日当尽议。』时五月颇热，仁宗初康复，已迫日旰，进食不便，内侍尽前，臣等且退。是日晚，臣等再聚议，谓翌日必得旨。且请尧臣密作诏，意欲进呈施行。尧臣许归第乃密草诏意，然未及示臣等。既登对，复申前请，如昨日之语。时臣在御榻之左，弼次之，沆在右，尧臣次之。尧臣越次而奏曰：『愿陛下早定此议，付外施行。』仁宗曰：『朕意既已定矣，卿等无忧。』臣等既得此旨，决谓无疑矣。时亦旰昃，遂退。是年八月，因枢府阙官，议于上前，乞召韩琦充枢密使。盖以琦忠义，必能当重事，仁宗可之。自后继有议论。未几，臣得请判河南府，尧臣寻卒。搢绅间多知其忠于国计。臣所记当日之事，大概如此。」
　　至是，手诏付中书曰：「文彦博畜德深厚，身之功善，不自矜伐。故虽久处朝廷，怀此社稷大功，乃绝口不言，是以中外搢绅近臣，莫有知者。今缘故臣之子，明其父勋，始得信其本末。乃知援立之功，厥有攸在。嘉佑之诏，但宣之耳，其议所以褒显之。」又下诏曰：「朕恭闻仁宗皇帝深为天下大本，意有所付，而执政大臣文彦博、刘沆、富弼、王尧臣实左右赞顺，以成圣志。及英宗皇帝进位储，缵承大统，四方上下，莫不安宁，而彦博等勋绩蔑有闻者。比览故臣家奏，考验不诬，其谦厚忠实可谓至矣。宜议所以褒显之。庶几上昭仁祖知人之明，文考报功之意焉。」故有是命。（同老上言，不知果在何时。文彦博私记云，时慈圣犹未上僊，贾易等则云已崩。慈圣以元丰二年十月二十日崩，不知同老果以何时上言，当考。墨本于此下便载韩忠彦元佑二年三月所上章，朱本削去，新本复存之。案编年法，当以事系日，则忠彦章自合载于元佑二年三月，不必遽见于此也。今从朱本。元佑元年九月刘挚、王岩叟论列，二年二月忠彦论列，五年正月贾易论列，文彦博家私记记此事尤详。然以争定策，故劶于事外诋毁韩琦，如请以英宗为太上皇等，恐不足信。今但据墨本所书。又不知私记果出谁手，彦博必不亲为之，或其家子弟及门生故吏追录耳。记闻云，上问彦博以至和继嗣，曰：臣等备位二府，当此之际议继立，乃职分尔，然幸时无李辅国、王守澄之徒用事于中，故臣等得效其忠恳也。上怃然有间而善之耳。）
　　或谓富弼曰：「公治平初，进户部尚书，固辞之。今进司徒，一辞而拜，何也？」弼曰：「治平初，乃弼自辞官，今潞公以下皆迁，岂敢坚辞，以妨他人也？」（此据邵伯温闻见录，当考。林希野史云：潞公加两镇，富公加司徒，潞公子及甫阁校【八】，刘瑾复天章，沆子也。王同老加阁校，尧臣子也。四人者至和执政，仁宗初服药，执政夜宿中书，常议援立英庙，共作奏，而尧臣书之，其家有稿，事亦上闻，留中不行。其后嘉佑末，立储之议始定，功归韩、曾。文、富既不言，瑾、同老辈欲言而不敢。今忽有此命。前此孙洙柔卒，为同老进其父奏稿，潞公大享陪祀，询及之。上降诏嘉銟，因各有命。按希所云孙洙为进奏稿，他书并无，附注，当考。）
　　前忠武军节度推官、知来安县孙侔为通直郎致仕。侔自言寻医已二十二年，乞致仕，特除之。侔少与王安石友善，及安石为宰相，道真州，侔待之如布衣。然侔晚年性卞急，至于骂坐怒邻。论者以为年耆而德衰也。初，王回、常秩、王令与侔皆有盛名。令行能尤异，诸公称述之，最早死，回亦不寿，秩仕差显，惟侔以不仕终。（要录云：以前忠武节度推官、知滁州来安县孙侔为通直郎致仕。侔行孤峻，屡举进士不中，及母病革，因呜咽自誓，终身不仕。客居江淮，士大夫敬畏之。与王安石友善，安石兄事侔。刘敞、沈遘、王陶、韩维皆荐之，命以官，皆不受。与王回、王令、常秩俱有盛名。至是上言，寻医已二十年，乞致仕。故特除之。）
　　翰林学士、权御史中丞李定为知制诰、知河阳。先是，手诏：「定言开封府养马事于民弗利，既见朝廷黜薛向，兼元法亦无改更，定即更不敢论列。乃是从初有失审实。」故有是责。（旧纪书李定论事前后异，落学士、罢中丞、降知制诰、知河阳。新纪不书。）
　　丁巳，知定州韩绛言：「谍知辽人遣石宗回为贺正旦副使，令于接伴等处，因语须说及本晋出帝之后。乞预令接伴使、副以语折之。」诏札与接伴使、副。（朱本削去。）
　　先是，诏府界保甲提举官，中书、枢密院可同选拟进呈。既差王中正依旧提举，王渊同提举。寻诏未可行下，来日别进呈。乃诏王中正充提举，陈向充兼同提举，可改书宣命进入。（御集一百二十二卷，闰九月二十五日下。）
　　冬十月己未朔，环庆路经略司奏，已令诸将、蕃官等劝诱属户养马。诏诸部族所买马，委诸将按验，及格堪披带者，每匹于抚养库给赏绢五匹，更不支银楪。其鄜延、秦凤、泾原路准此。又诏当养马路分人户，如乡村坊郭并有家业计直各不该养马者，通计从轻牧养。其镇坊郭依县坊郭例。
　　御史台言：「御史所分察案，每半年令中丞、知杂取旨更易。然御史到任月日先后不齐，其更易乞分上、下半年。」从之。
　　辛酉，详定官制所检讨文字、光禄寺丞李德刍上元丰郡县志三十卷，图十卷。
　　诏应川峡人连任四路知州者，不得过三任。（旧录韩籂传，知澶州韩籂请互差川路守倅，上批付中书曰：「此岂非韩籂所陈耶？何虑之深也？」互差恐前见，非此不得连任事因也。）
　　河北沿边安抚司言：「雄州公人虽全属南朝召募【九】，其田产多与两输相接，虑事机因此传报。欲自今召募，止于在城久居坊郭，并易河南岸及塘泊以南村。」从之。
　　癸亥，景福殿使、利州观察使、入内都知张茂则为延福宫使。
　　都水监言：「奉旨改导洛通汴司作都提举汴河提岸司。其应系汴河公事，乞令一面管勾。」从之。
　　丙寅，御史台言：「资政殿学士吕惠卿丁忧，奉旨，本俸外月特给钱五十千。惠卿月又请添支钱十五千【一○】，即非本俸。诸司粮料院吏举首，而三司不行，乞令究治。」诏付大理寺，言已下扬州取惠卿俸历。诏：「惠卿前执政，治之伤体，其误请俸钱宜除之，余官司依已得指挥。」既而惠卿奏称：「添支系奉诏，举发不当。」令御史台劾官吏以闻。于是御史满中行言：「禄令所载本俸、添支，立文各异。若以添支为俸，恐自今引用不行，乞改正。」上曰：「惠卿乃朝旨给俸，诚优于见任者。惠卿受而不辞，固为贪冒，义责之可也。于法无可改正。」
　　丁卯，详定官制所言：「译经僧官，有授试光禄鸿胪卿、少者，今除阶、散已罢外，其带卿、少官名，实有妨碍。欲乞以授试卿者，改赐译经三藏大法师；试少卿者，改赐译经三藏法师。其师号及请俸之类，并依旧。」诏试卿者改赐六字法师，试少卿者四字。并冠译经三藏，余依旧。
　　熙州奏，于阗国进奉船次至南川寨，称有乳香、杂物等十万余斤，以有违朝旨，未敢发。诏乳香并约回。
　　提举河北东、西路义勇、保甲司言义勇将校、都副保正领赴集教场，习学武艺。从之，令陕西、河东路准此。后诏习学者，并支给钱、米、械器，其本家少壮男子愿习者不给。
　　宁武军节度使、赠太尉、建安郡王承裕卒。
　　戊辰，诏：「府界巡检、县尉、指使并罢。于逐巡教官下置指使二员，分治教阅，缉捉贼盗。仍令王中正于省罢人内选留。如有堪充巡教使臣，亦以名闻。」
　　庚午，权发遣提举夔州路常平等事、太常丞阎令奏：「奉敕往梓州置司，取勘前梓夔路钤辖王光祖奏蛮人乞弟打誓了当不实，并提刑盛南仲被旨体量，劶与光祖相见。其盛南仲相见一节，未经对定，有无请属，已依朝旨指挥缙放讫，外有王光祖奏报不实情罪，若候就问，一处结正。又缘本官称已准经制蛮贼司差充策应行营第一将，往江安县。即日见禁，命官公人各已案成。一面请官录问申奏，将王光祖与干连官等续取勘，别作一案申奏。」次诏阎令被受制书擅便不追摄王光祖取勘，特追两官勒停。
　　辛未，御史王祖道言：「闻翰林学士李清臣使北敌回，以赀币直百千遗中书承受内降吏白随。识者鄙笑，岂可使居论思讲劝之地。伏望察其迹状，重行废斥。」不报。
　　壬申，马军司奏，未曾拍试将下马军有所拍试条格指挥，乞降下遵守。枢密院奏，欲降今年三月按试马军新格下马军司。御批：「依殿试中军格，仰承旨司契勘降付。」（元丰三年十月十四日下。）
　　甲戌，都官郎中、权知邢州王慥言：「州有唐宋璟墓，臣辄以公使羡钱买近坟地七十亩为祠堂、碑楼。访其子孙，止有宋达为忠效指挥小分，乞载于祀典，春秋享之。令宋达扫洒祠宇，耕坟傍地，以供祭享传世，毋得质卖。」从之，仍诏宋达特放停，余皆依奏。
　　右街道录张居善等，乞自今补道职试道德经、灵宝度人经、南华真经等义，并宣读斋醮科仪、祝读等为兼经。依迁补僧职差官考试。从之。
　　乙亥，御史满中行言：「豫章郡王宗谔，常以私书托处州监押黎若讷买什器，及取玩好女乐，皆不偿直，见于宗正司理索，及多受若讷赂遗。乞付之有司，论以国法，以为贵戚之诫。」诏大宗正司理还其直。
　　庚辰，权管勾籍田辛公佑言：「乞下有司，定耕籍仪注，增修鏺麦殿，以备行幸。望岁一临，或夏观麦，或秋观禾，或春祈社稷，行躬耕礼。」诏太常寺，候修造成就取旨。
　　诏自今中书堂后官，并带赐绯鱼袋，余依旧例。
　　定州路安抚司言：「北平县尉、殿直张挺申，分捕贼人徐德，内弓箭手社副长冉万射中徐德，冉铁球因斩其首。本司已依格支赏外，乞特赐推恩。」诏冉铁球与三班差使，冉万三班借差，张挺特减磨勘二年。
　　广南西路经略司言：「知邕州、安抚都监刘初奏，迁徙归明人户，共九千九百二十九人，并在近里州峒，可以弹压。仍乞左江委道路巡检侬保福、知江州黄迁兴，右江委知田州黄光倩、知冻州黄案定都大照管觉察。」从之。既又诏除去觉察二字，恐伤新民归顺之情。
　　壬午，宝文阁待制韩忠彦言，乞渐填纳先臣所负当进马价钱。上批：「韩琦勋在朝廷，非诸故臣可拟，其除之。」
　　癸未，诏翰林学士并听佩鱼。
　　上批：「入内内侍省后苑散内品王仲千，其祖继恩在先朝平蜀贼有功，见于国史。今家绪衰落，惟仲千一人仕宦，非缘罪降，止以继恩之子先亡，怀珪养充次男，因补得上件名目。可特与一入内内侍省内侍黄门。」
　　甲申，侍御史知杂事何正臣言：「大理寺法，本寺官不许看谒，仍不得接见宾客。府司、军巡两院，推勘公事不减大理，而休务日乃得看谒，亦或非时造诣禀白，不惟妨废职事，亦恐未免观望请托之弊。欲乞并依大理寺条施行。」从之。
　　诏三路教义勇、保甲，令将下日轮兵级一二十人，并押队使臣赴集教场，讲问习射次第。
　　河北转运司言：「自今应酒税阙官，本州岛及邻州实无可差，即许于本路待阙官内差权。其亏欠责罚，依正监官条。」从之。
　　丙戌，诏秋铨试中，稍优一人堂除差遣，中等二十四人不依名次注官，下等二十二人注官。
　　丁亥，赠故刑部侍郎致仕李受工部尚书，工部侍郎致仕王猎兵部侍郎，右谏议大夫、天章阁待制齐恢工部侍郎，工部郎中、天章阁待制孙思恭右谏议大夫。受、猎以英宗宫僚，恢、思恭以东宫官，故追赠之。
　　提举开封府界常平等事陈向言：「准朝旨，都副保正、大保长合管耆、户长事，令府界提点、提举司相度，合以是何人承代闻奏。今先次相度到事件，中书门下，枢密院拟进，欲令开封府界提点司疾速相度。」御批：「陈向状宜依此指挥，且收，俟提点司奏上，一处相度，进呈取旨，不须行出。」
　　注　　释
　　【一】三州府「三」，宋会要职官三之八作「五」。
　　【二】三年粮食「三」同上书作「二」。
　　【三】三师「师」原作「司」，据宋会要职官五六之五、七七之五一改。
　　【四】时谓之掇案「谓」原作「不」，据东轩笔录卷八、宋朝事实类苑卷二六前两府白事宰相掇案条改。
　　【五】朋老「朋」原作「明」。按：王尧臣三子：长同老，次周老，次朋老，见欧阳文忠公集卷三二王尧臣墓志铭、公是集卷五一王尧臣行状，此处「明」显为「朋」之误，故改。
　　【六】仁宗不豫「豫」原作「敢」，据阁本、活字本改。
　　【七】尧臣乃与臣及刘沆富弼窃议曰「乃与臣」三字原脱，据文潞公文集卷二一补。
　　【八】潞公子及甫阁校「公」字原脱，据上文补。
　　【九】雄州公人虽全属南朝召募「虽」下原衍「于」字，「朝」字原脱，据宋会要兵二八之二三删补。
　　【一○】惠卿月又请添支钱十五千「又」原作「支」，据宋会要职官五七之四三改。
续资治通鉴长编
</div>
    <div class="pagination">
<a href="续资治通鉴长编_page414.html">上一页</a><span>...</span><a href="续资治通鉴长编_page410.html">410</a><a href="续资治通鉴长编_page411.html">411</a><a href="续资治通鉴长编_page412.html">412</a><a href="续资治通鉴长编_page413.html">413</a><a href="续资治通鉴长编_page414.html">414</a><span class="current-page">415</span><a href="续资治通鉴长编_page416.html">416</a><a href="续资治通鉴长编_page417.html">417</a><a href="续资治通鉴长编_page418.html">418</a><a href="续资治通鉴长编_page419.html">419</a><a href="续资治通鉴长编_page420.html">420</a><span>...</span><a href="续资治通鉴长编_page416.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
