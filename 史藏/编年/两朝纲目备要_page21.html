<!DOCTYPE html>
<html>
<head>
    <meta charset="UTF-8">
    <title>两朝纲目备要 - 第 21 页/共 27 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>两朝纲目备要 - 第 21 页/共 27 页</h1>
    <div class="content">




　　钦定四库全书
　　两朝纲目备要卷十四
　　宁宗
　　嘉定七年【甲戌】春正月丁邜朔何九龄袭秦州大败先是元年冬金主璟卒衞王允济立允济尝使塔坦因不为特穆津所礼愤之及允济立特穆津始叛四年秋朝廷遣余嵘北使贺所谓万秋节者而燕京已爲塔坦所逼不暇延使者嵘至涿州而还去秋济爲其臣赫舍哩执中所弑璟之庻兄丰王珣代立董居谊爲贺生辰使至沃州而还继而贺登位使眞德秀正旦使李继抵盱眙皆不克迓谍者言方有内难议论纷然朝廷闻之以御札赐大使安丙及王大才令益谨守备毋啓邉衅有迪功郎提举皂郊博易铺务兼大使司签何九龄者广安鬻爵人也遽结忠义人谋取秦州未发前八日金人先知以檄至秦州诘问丙寅除夕九龄遂率沔州中军统制强德等以所部夜袭秦州是月朔旦败焉
　　甲戌塔坦遣人至邉
　　是夜三鼓濠州钟离县北岸吴团铺有三骑渡淮而南水陆廵检梁实问所由三人者出文书一囊绢畵地图一册云是塔坦王子青吉斯遣来纳地请兵翌日守臣効用统领李兴等以本州不奉朝防不敢受谕遣之又翌日遇诸庙堈即以筏送之而去先是有杨安儿者李全之妇翁也【案安儿乃李全之妇兄】见金人政乱起兵叛之践蹂山东数郡依山负海时出时入塔坦既围燕京不能下乃分兵徇山东地诸盗往往应之塔兵至济南遣三十七骑防三人者以来又以三百兵送之过邳州夺舟渡河而西既爲濠州所却路絶不得归匿虹县之白鹿湖中后三日县遣人捕送泗州或谓三人者其一则塔坦通事其一则所掠金人莫州同知其一则汉儿也因戒邉吏后有似此者即驱去之违者从军法且上其事于朝时特穆津实已强大然但居其故地而于燕云置行省命其大臣萨木哈领之所谓太师国王者也其大将曰哈布尔云
　　丁丑雷
　　章良能薨
　　壬午王大才斩何九龄
　　大才爲沔州都统制以九龄啓邉衅斩之枭首境上大才初爲利州统领刘德秀荐之陞差额外统制其兄大节爲副帅以嫌移金州未上大节免金州都统制彭辂即檄大才还任吴曦以其既去却之大才恳吴之宾客爲言曦曰是人固才然陞差自制司是侵军政也卒不许嘉泰四年春宇文绍节言其堪充将帅遂擢知安丰军以至大将安丙之爲大使也大才以尝权招抚使不欲讲堦墀之礼大使不从大才以爲憾会九龄以袭秦州丧师大才执九龄及诸将等七人斩之以其事闻于朝且檄报鳯翔都统使仍关牒川陜四路监帅司又遣人往广安捕九龄之子世昌亦斩之防大使司奏大才图爲宣抚使设意倾陷今邉报不一或有缓急必致悮事二月甲寅诏大才特降一官
　　乙未黎州蛮卜笼十二骨降
　　卜笼者青羌部族也性残忍多器械专仰刦掠爲生所谓十二骨者乃十二种也
　　三月丁夘安丙同知枢宻院事
　　令日下起发赴院治事四川制置大使司结局
　　董居谊爲四川制置使
　　以成都路安抚使除令疾速前去之任以知潼川府刘甲除利路安抚使时暂权制置司职事限一日起发皆未受命也防大使司遣使臣李大亨王頥往皂郊逮大才所遣秦州打话人赴兴元问状己巳过沔州市大才执大亨斩之纵頥归报后二日辛未乃以悖语至大使司云武功大夫福州观察使充沔州驻劄御前诸军都统制兼知沔州王大才今具相公不顾法令非理劄下大才事目开具下顷一入谋大才与金人同谋不轨一入谋大才与金人私通书信一入谋大才于广安军杀何九龄之子世昌一入谋大才将兵刼掠到银七十三铤金一百五两已纳在大才宅库一兴元都统李太尉宻与大才下书虞候孙仪言説称相公已刷差下二三百人要得亲来沔州将大才杀害一相公日来不时遣使强横小人以追人爲名前来门首厉声呌閙呼来庭下将大才百端防凟靡所不言此何理耶未有败壊朝廷纪纲法令端自相公爲始伏乞钧照右大才照得礼乐征伐自天子出非人臣可得而专不谓相公同何九龄擅开兵端引惹邉事关系国家利害至重而又不遵宸翰约束其所赐御札诏墨未干輙敢反乱朝廷何所不爲所有何九龄已从条法诛斩了当独相公未朝廷施行如何反将忠臣义士入谋以不赦之罪公然形于纸笔以快私意天下恐无此理可见相公包藏祸心欺罔君父蔑视朝廷不恤人言略无忌惮未审相公端用防日前来沔州作乱乞赐明文行下容大才道左只候公骖谨具申制置相公敢望钧慈悯念朝廷勿以天日万里以爲可欺况恶业贯盈恐造物不与善后特未可保伏乞钧照开正识眼曲赐防详癸酉大使得之即疏辩申朝廷且檄四路帅臣监司委官究实丙子董居谊至石首县被制置使之命辛夘借用潼川府观察使印交割制置司职事径之兴元四月癸丑安同知发兴元申乞以刬卖盐井钱三十万缗充公路喝犒诸军之用不待报遂行至近畿乃有潭州之命大才贪庸凶悖制置使既不得其柄反倚重焉失朝廷临遣之意矣
　　庚辰金人来督二年歳币
　　戊子来止贺正旦使
　　壬辰诏利路安抚节制本路军马
　　如两淮安抚之制
　　夏四月癸夘蠲福建纳盐
　　恤防海诸州贫民也
　　癸丑马槱袭杀虚恨蛮库崖等
　　甲戌春正月卭部川蛮人速臼至罗忽寨言虚恨蛮人有归顺之意提刑司遣从政郎权本司签封寿源巴西县主簿李时开往中镇寨随宜应接于是虚恨都王遣其徒库崖来打话库崖以马槱尝杀北二也疑之欲得其子弟爲质槱难之已而大渡河监渡官刘如眞遣其子与亲属共三人入蛮爲质库崖乃来四月辛亥渡河至北岸库崖欲得十二年嵗犒凡爲绢二千四百匹盐茶四千七百斤银百两铁釡二百牲酒之属不与焉又欲得都王每三年转官告命金带紫袍铜印之属及北二等三十一人骨价先是槱之上世有田在寨之南北岸嵗収租四千余石后有防以其田赡邉世选马氏一人爲寨将佃戸爲土丁防守邉面所谓嵗犒者例以邉租七百石市之自北二死蛮人不出租税悉爲槱所私至是度无以偿乃好词绐蛮人归谕都王因其出塞遣土丁二百袭之癸丑旦至牛渡遇诸蛮即纵兵掩杀库崖与其徒三十六人皆死土兵被杀者七人伤者又数十人蛮人大怒取质子三人刳裂之议者因欲以杀蛮爲功伯昌不可五月丙子以槱属吏槱令其家丁百数诣提刑司讼寃僚吏多请释之伯昌不从卒正其罪狱成槱坐私用邉租及他罪计赃当死伯昌上于朝有防制置司酌情行遣制置司寻奏夺槱官覊管大宁监其年十月也于是籍土丁之壮健者二千人月廪之俾守诸寨嵗费钱二万四千缗蛮人闻槱以罪去怨怒稍觧既又知邉头有备惮之自是不复轻抄掠矣
　　辛酉核军实
　　诏三衙江上四川诸军具士马实数以闻
　　五月丁丑太白经天
　　乙酉亲试举人
　　赐礼部进士奏名袁甫等五百四人及第出身有差
　　壬辰命修禄令
　　有司考课禄之制裒类成书以爲法式
　　六月旱
　　辛丑命诸路州军祷雨甲辰诏诸路监司守令速决滞讼丙午蠲两浙路诸州赃赏钱壬子释大理三衙及两浙路杖以下囚
　　丁巳置嘉定府邉丁
　　二千人以备蛮命制置安抚诸司给其费
　　秋七月甲子朔郑昭先签书枢宻院事
　　兼权参知政事
　　乙亥金人告迁于南京
　　自贞祐元年冬【本朝嘉定六年】十一月至二年春正月塔坦凡破金九十余郡所破无不残灭两河山东数千里人民杀戮防尽金帛子女牛马羊畜皆席卷而去屋庐焚燬城郭邱墟矣惟大名真定青郓邳海沃顺通州有兵坚守未能破二月塔坦复还燕京粮乏军民饿死者十四五金主珣遣人议和特穆津欲得其公主及防驾将军十人细军百人从公主童男女各五百防绣衣三千裁御马三千匹金银珠玊等甚众又请左丞相完顔福兴爲质珣皆从之特穆津遣人来选女时公主见在者七人惟允济少女小姐姐最秀遂以予之又令珣鄕其国遥拜珣不敢拒又以萨木哈围燕之久未尝掳掠欲得犒军金帛珣亦从之塔坦遂归居庸关在燕京之北百一十里路陿隘守兵数万欲俟金兵归而击之而完顔福兴在军中传金主命已与塔坦议和不许擅出兵于是无敢动者塔坦过关取所掠山东两河少壮男女数十万皆杀之遂引归是年三月也河南路统军布萨竒勤者奏乞徙都开封珣从之命参知政事胥鼎爲防路排顿使其侄霍王从彞者諌曰祖宗山陵宗庙社稷百司庶府皆在燕京岂宜弃之而去珣曰燕京乏粮不能应办朝廷百官诸军今暂往南京俟一二年间粮储丰足复归未晩也从彞乞自督运珣不从从忧愤成疾而死五月甲戌也壬午金主发燕京出丽泽门自涿保州中山府而南至真定留防月复自大名路由新衞州渡河以至开封肆赦境内塔坦闻之怒曰既和而迁是有疑心而不释憾特以讲和爲欵我之计耳秋八月复引兵攻中原燕京之糺军叛与塔坦共围燕京分兵下中原州郡又遣使至开封索犒军金银等珣皆予之
　　庚寅真德秀请絶金人嵗币
　　略云窃闻女真以塔坦侵陵徙都于汴此吾国之至忧也盖塔坦之图灭女真犹猎师之志在得鹿鹿之所走猎必从之既能越三关之阻以攻燕岂不能絶黄河一带之水以趋汴臣恐秋风一生梁宋之郊已爲战场矣使塔坦遂能如刘聪石勒之盗有中原则疆埸相望便爲邻国固非我之利也或如耶律徳光之不能即安中土则奸雄必将投隙而取之尤非我之福也今当乘敌之将亡而亟图自立之防乎抑幸敌之未亡而姑爲自安之计乎夫用忠贤修政事询羣防収众心者自立之本也训兵戎择将帅缮城池饬戍守者自立之具也以忍耻和戎爲福以息兵忘战爲常积安邉之金缯饰行人之玉帛女真尚存则用之于女真强敌更生则施之于强敌此茍安之计也陛下以自立爲规模则国势日张人心日奋虽强敌骤兴不能爲我患陛下以茍安爲志向则国势日削人心日媮虽弱敌仅存不能无外忧昔者孔子诵鸱鸮之诗以爲知道闻沧浪之歌则使小子聼之盖安危存亡皆所自取若夫当事变方兴之日而示人以可侮之形是堂上召兵户内延敌也防臣区区窃所深虑敢僣爲陛下陈之古者一士止百万之师一贤制千里之难季梁在而随不可伐宫竒存而虞不可欺今济济周行号爲多士然汉儒所谓骨鲠耆艾论议动众心忧国如饥渇者既难其人间者意见小异则已成枘凿论议小激则日以诪张岂以朝廷之上所少者非此耶夫平居攻文墨便刀笔名儒宿望或所不能至于正色而沮奸萌立谈以断大事不以利害爲迁就不以招麾爲去来则又非小有才者所能办惟陛下以尊君重朝爲心合天下正人以自助毋间同异毋徇爱憎则鼎吕之势成金汤之守固折冲厌难孰大于斯臣固曰用忠贤爲自立之本也昔勾践之栖于防稽也饮食不致味聼乐不尽声内则修令寛刑赈贫吊死折节下士而厚礼宾客外则修车马兵甲而与三军共饥劳之殃凡可以报吴者无不爲而非可以报吴者不暇爲也国家南渡驻跸海隅何异越栖防稽之日宗庙宫室本不应过饰礼乐文物本不应告备也惟当飬民抚士一意复雠而秦桧乃以议和移夺上心粉饰太平沮铄士气今日行某典礼明日贺某祥瑞士马销亡而不问干戈顿敝而不修士大夫豢钱塘湖山歌舞之娱无复故都黍离麦秀之叹此桧之罪所爲上通于天而不可赎也今兵马践于中原烽烟接于境上危机交急不同常时臣愿削去虚文颛行实政百司庶府轮奂一新矣继自今缮营不急之役姑辍焉可也簿书期防之士整理有绪矣继自今常程细之务付之有司可也陛下日旰视朝惟大政是议辅臣夙宵尽瘁惟大计是图则勾践之功可寻而中兴之烈可兾矣臣故曰修政事爲自立之本也昔汉有邉鄙大疑必使羣臣杂议季布得以中郎将而折列侯哙狄山得以博士而诘御史大夫汤北匈奴来求和亲光武既从皇太子言却其使矣而班彪乃以不宜絶北爲言是一司徒掾而敢与太子异议也岂非国家大事臣子皆当尽言故耶我朝熙宁中契丹来议地界时王安石当国神宗乃以问韩琦富弼元祐初夏人遣使纳欵时司马光爲相哲宗乃以问大防纯仁高宗中兴内外尤爲倥偬然无一事不采人言建炎四年尝议防秋矣绍兴初年尝议便民弭盗矣五年则令前宰执各陈御兵之防矣八年则令侍从台谏各上讲和利害矣夫祖宗之明非不知独运専断爲神顾以广谋从众爲得者凡以尽天下之心而建久长之防也今事会之来日新未已臣愿颁明诏以敌徙而南寖迫吾国凡厥有位其各尽言然后博采众长按爲定论书曰好问则裕自用则小命诸大夫各以情告无阿孤者勾践之所以覇诸侯有忠虑于国但勤攻己之阙者诸葛亮之所以贤惟陛下以勾践爲心大臣以武侯爲法则事无不集矣臣故曰集羣防爲自立之本也国之元气在人心元气充则外邪却人心固则外患销天地常经断断不易陛下亦常察近日人心之舒戚乎向者法新改令出加严虽大爲防禁以示民非欲峻刑名而绳下而刺举之官承迎过当奏劾来上类多中以深文使追褫者未闻牵复之期贬窜者尚隔惟新之望缙绅之论畴不嗟咨臣愿明敕有司原情差次稍从释免以收士大夫之心厥今州郡监司莫非才选然平易中和之政少而操切击断之意多以理财自诡则征利宻于秋毫以行令自媒则用刑深于刺骨夫我朝立国本尚寛仁以此毒民惧者众矣臣愿选用循良退斥贪暴布宣德意洗涤疮痍以收百姓之心君人之柄惟器与名当靳而予则侥幸者生心宜予而靳则劳能者觖望顷縁军赏多滥一切难以微文虽惩僞所以别真而矫枉亦虞过正今邉候孔棘正牢笼武勇之秋臣谓荆襄两淮之人尝以功绩着见爲众所推者宜命帅守监司搜扬来上择其尤异者数人不次擢用自余悉下铨曹审其来歴茍非妄冒者悉与随次注拟以收豪杰之心往者两淮募兵虽数万计有如诸军阙额自可拨分填而议者以廪给爲忧急于汰遣方其例予缗钱资之使去小人寡虑媮快一时赀用既空束手无防强者遁藏山泽伺时而爲奸懦者丐乞道涂偷生而就尽夫急则望其效死缓则委弃弗图后复使人畴肯用命今宜择其壮健收寘戎行非惟増壮军容潜弭奸慝亦以收忠义之心自丙寅之役淮民流离有司赈卹失时死亡略尽虽展上供贷常赋而凋残未复生聚絶稀比闻州县科役颇繁田赋虽蠲雑课仍重民兵团结衣装弓弩责其自备教阅资粮令其自赍呻吟之余何以堪此臣愿朝廷深念保障之重多方优卹俾获苏醒以收邉甿之心北境遗黎本吾赤子日夕南望如慕慈亲彼既襁负而来焉有可拒之理窃闻疆吏便文塞责至以锋镝驱之既絶其向生之涂是激其等死之忿又闻秦陇之间有相率内附者自湼其面示无还心视昔八字之军何异而入南不受归北不可兽穷则搏势有必然臣恐欲以此靖邉祗以扰邉将以无事适爲多事也臣闻古之有国者患民之不附而不患民之加多孟子曰爲汤武敺民者桀与纣也今天下之君有好仁者诸侯皆爲之敺矣今中华之民穷而归我是女真爲吾之鹯獭也其忍不爲茂林深渊以受之邪羊祜祖逖之事浅矣然能务修德信抚纳新附故吴人悦服晋土复归况堂堂巨宋岂无能任二子之事者诚能谨择其人分镇三邉务以恩信懐柔而使逺人欣慕民既我附士将焉归恢拓之基实在于此臣愿朝廷亟加之意以収中原赤子之心夫得天下有道得其民斯得天下矣得其民有道得其心斯得民矣陛下诚能内有以保吾国之民外有以懐邻国之民则以守则固以战则克矣臣故曰收众心爲自立之本也抑臣又闻有自立之本有自立之具今连营列戍虚籍不填老弱溷殽教阅废弛衣廪朘削憔悴无聊荆淮所恃者义勇民丁而团结什伍反成绎骚无以作其超距翘关之勇东南所长者舟师战舰而绘畵图册徒事美观而未尝习以凌波破浪之技傥非痛扫端一新戎政则缓急将无可用之兵掊敛成风而士卒之怨弗卹忌刻成习而偏禆之长莫伸或挑于奔北而威望不足服人或相与水火而用心莫能叶一公朝苞苴之路絶而别通交结之涂田宅子女之欲盈而外窃亷洁之誉傥非博采众言精加搜择则缓急必无可用之将昔李纲建议以爲欲保江当葺理荆襄以爲家计夫荆襄形胜臣固习闻而两淮利病则尤所深悉盖军国所资莫如盐防而淮有鬻海之饶兵食所仰莫如屯田而淮有沃野之利其齐民则天性健鬭每易视敌兵其豪民则气槩相先能鸠集壮勇使范蠡诸葛亮軰得而用之力本以务农教民以习战虽方行天下可也其肯委之爲不足守之地哉中兴之初志在进取故不暇修营泰和之后束于要盟又不克经理然孝宗皇帝所以设捍防辟空旷者未尝不留圣心窃惟今日实南渡以来所未有之时政当乘机自立继孝宗所欲爲之志夫高城深池劲兵重戍邉之大命也今淮东要害在清河之口敌之粮道实出于兹而淮隂无寻丈之城无尺寸之兵徒以山阳可恃而已然山阳虽大前无淮隂之蔽后无宝应之援若敌以重兵遮前而竒兵断后则髙邮维扬之路絶而山阳之形孤山阳不守则通泰危而江浙震矣淮西要害在涡颍之口敌之粮道亦自此出而濠梁安丰城则庳薄池则堙狭兵则单虚徒以庐和可恃而已然有安丰之屏捍则敌始不得以犯合淝有濠梁之遮蔽则敌始不得以走歴阳借有他径可由而吾以庐和当前濠寿断后彼有腹背之虞我有犄角之助其能长驱深入荡无所限乎故欲固两淮先防三口此非臣之臆説也昔孙氏之保江左邾城虽小犹屯三万人今维扬合淝两淮之根本而兵数单弱不及孙氏一邾城故李纲尝谓大将拥重兵于江南官吏守空城于江北以爲非防臣谓今日当议徙江上之屯以壮淮甸之势或谓果尔如江面何夫两淮藩篱也大江门戸也藩篱壮则盗贼无闯门之虑两淮固则戎马无饮江之忧第当精阅舟师布列津要则表里相应屹如金汤其与区区坐守江壖而使贺若弼之徒得以经营飞渡者利害何翅什百哉虽然此不足烦圣虑也古之爲国者必有重臣以当阃外之寄故蜀以孔明驻汉中吴以陆逊守荆渚皆付以事权不从中御故二人者得以乘机制变而収成功今江陵建邺虽有制阃之名而实处内地邉陲机事多不即知至于小有措置必皆听命于朝有请輙从尚云可也请而弗获抑又多焉借有异材何由展布因循误事可爲深忧臣愿于近臣中择其更事任熟军情威望素孚文武兼备者二人一于襄汉一于两淮之中建立幕府财许移用宫许辟置其他悉如吴蜀任二臣故事则淮襄之家计可成而朝廷之忧顾可释此陛下所当亟图而不可忽也或曰彼方纷拏我幸无事但求镇静焉用张皇臣窃以爲不然夫自古未尝无勍敌惟有以待之则不敢窥未尝无奸雄惟有以折之则不敢肆今不于斯时大有所振立万一更生虎狼之敌知吾易与潜启桀心当是时也不知安邉金缯行人玉帛可以窒其无厌之欲乎夫古今之患非一而蔽爲甚昔范仲淹尝谓时方用兵不当讳言邉事今朝廷若以张皇爲戒臣下希防虽有警急不敢上闻本恶张皇乃成蔽昔云南防师反以防告原其积渐不过如斯盛明之朝可不鉴此
　　是月夏人来议夹攻
　　不报　夏国左枢宻使吐蕃路都招讨使万庆义勇者令蕃僧戬巴本布赍蜡书二丸至西和州之宕昌寨欲与本朝合从犄角恢复故疆蕃兵总管傅翊得而上之时董居谊初入蜀不之报由是敌讯中絶
　　八月癸巳朔罢关外四州所増方田税
　　癸卯复建宗学
　　改敎授爲博士又置宗学谕一员九年十二月诏并宗正寺博士在太常博士之下谕在国子正之上俸给人从赏典依国子博士及正体例生员以百人爲额于是宗室疏逺者皆得就学彬彬可观矣　旋有防复存诸王宫大小学教授一员
　　金人复来督嵗币
　　乙巳太白经天
　　禁州县沮壊义役
　　戊申以安丙知潭州
　　先是六月癸丑安同知自广安顺水赴行在至近畿除观文殿学士知潭州癸丑安同知行至广德军得邸报丁巳还次黄池镇被新除之命上疏力辞优诏不允乃遣官赍结局进册赴行在盖自开禧三年二月乙亥晦曦诛安公权宣抚使至今年四月癸丑制置大使司结罢凡二千六百有一旬有八日云于是制置使还成都而兴元帅臣兼节制御前军马
　　九月壬戌朔日有食之
　　太白书见
　　癸亥雷
　　乙亥高宗经武要略成
　　史弥逺等上进
　　久雨
　　丙戌释大理三衙临安府杖以下囚庚寅释两浙路杖以下囚除茶盐赏钱十月朔出内帑钱赈临安府贫民
　　冬十月戊戌废卭州嘉定监
　　十二月复罢同安监铸钱
　　丁巳复四川辞见制
　　命四川监司及大郡知州辞见如旧制
　　十一月辛酉朔聂子述使金
　　贺正旦也刑部侍郎刘爚等及太学诸生上章言其不可不报
　　丙戌赈浙东灾伤
　　命监司覈灾伤州县蠲放之数发常平米赈之
　　是月真德秀言五事
　　德秀除秘阁修撰江南东路计度转运副使朝辞奏事其一有曰宗社之耻不可忘臣尝观古之人主于仇雠怨敌之国有势未能报而姑事之者有势虽不敌而不事之者有势可以胜而遂报之者有势可以报而反助之者昔太王之于狄也事之以皮币事之以犬马事之以珠玉凡其所欲悉以畀之盖是时狄强而周弱畏天保国其道当然故孟子曰惟智者爲能以小事大然狄之于周特一时之怨非百世之雠含垢包荒义未爲失此所谓势未能报而姑事之者也西晋懐愍二帝俱没于刘聪元帝间关南渡立国日浅外防方炽内难复兴故终其身未遑北讨然一介行李未尝往聘北廷成帝时石勒来修好诏焚其币此所谓势虽不敌而不事之者也勾践防稽之辱举国以臣妾于吴而能苦身焦思折节下士与百姓共其劳人事既修天应亦至吴之稻蟹不遗种矣而夫差方观兵中土与晋会于黄池勾践得以乘间举兵遂墟其国此所谓势可以胜而遂报之者也晋孝武时苻坚聚百万之师志吞吴防頼谢等大破之淮淝坚既狼狈西归其子丕复与慕容埀相持于邺使晋之君臣有志经略乘机席卷殆不其难而谢方且从丕之请遣兵以救其穷餽米以济其饥舍苻氏之深雠与慕容而爲敌未防刘牢之等为垂所败秦既不祀晋亦以衰此所谓势可以报而反助之者也臣窃惟国家之于金盖万世必报之雠高宗孝宗值其方强不得已以太王自处而以勾践望人今天亡敌人近在朝夕旱蝗频年赤地千里甚于夫差之时塔坦羣盗四靣交攻无异苻秦之季天其或者付陛下以有爲之会乎臣常熟思待敌之防其别有三练兵选将直捣巢穴若勾践袭吴之师此上策也按兵坚垒内固吾圉止使留币外絶敌交若晋氏之不与敌和而鍳其宴安江左之失此中防也以救灾恤邻之常礼施之于茹肝渉血之深仇若谢之助苻丕此下防也用上策则大义明混一之机也用中策则大计立安强之兆也用下策则大势去阽危之渐也臣不知今日之庙谟其将安出乎顾更化以来生聚教训未有勾践十年之功固未可遽图一战之胜于传有之攻不足者守有余夫以堂堂大邦方地千里诚能以待敌之礼而遇天下之豪杰以遗敌之费而励天下之甲兵人心奋张士气自倍何惮于彼而犹事之哉若乃轻信奸臣迎合之言援余孽于将亡置世雠而不念非惟忠臣义士沮气觧体而边徼羌蛮亦将有轻中国之心万一贻书诮侮我将何词以应之夫重于絶敌者畏召怨而启衅也然能不召怨于金人而不能不启衅于新敌权其利害孰重孰轻故臣愿陛下勉勾践之良图惩谢之失防则王业兴隆可兾矣其二曰比邻之盗不可轻今之论塔坦者类曰非有囊括并吞之志其论山东之盗亦曰不过鼠窃狗偷之谋抑不思刘石苻姚之兴大抵皆出荒裔全齐十二之险昔人用之尝以霸强况今中原士民伥伥无主使盗亦有道则众将从之茍得志而邻于吾莫大之忧也乃者僞使之来轻舟浮海不十日而抵邉城舍舟登岸人无知者安知不以是觇吾之虚实乎臣愿朝廷毋轻二贼日夜讲求攻守之策以逆杜窥觎之心自治之方无急于此其三曰幸安之谋不可恃今之议者大抵以敌之存亡爲我欣戚闻危蹙之报则冀其非实得安静之耗则幸其必然重以邉臣喜爲迎合或曰塔坦许和矣或曰羣盗聼命矣或曰还燕有日矣诚使敌命少延吾得以因时修备岂非至愿政恐奔窜败亡之余势必不久皇皇巨宋初非小弱顾乃借彼以爲安是犹以朽壤爲垣而望其能鄣盗贼也臣愿陛下励自强之志恢立武之经毋以金存爲喜毋以金亡爲畏则大势举矣其四曰导谀之言不可听臣闻天难谌命靡常者伊尹所以训太甲惟不敬厥德乃早坠厥命者召公所以戒成王圣贤言天不过如此未尝曰某星躔某舍则其业昌某神居某地则其福应也自嘉定更化以来兵偃嵗丰民稍苏息此诚圣德格天之效而溺于数术者猥曰天福太乙实临吴分审如其言则治乱兴衰皆有天数无关君德岂不悖哉今邉事方殷正君臣戒惧之日而荐绅大夫工爲谀説或以天福足恃爲言夫汉之肇造以寛仁得民而不在五星之聚井晋之却敌以将相有人而不在嵗星之临吴矧乾象告愆迩日尤甚其可恃防纬不经之説而忽昭昭之儆戒乎惟陛下鉴天人之相因察谀佞之有害益修其本以格天休宗社之庆也其五曰至公之论不可忽臣闻公论国之元气也元气痞隔不可以爲人公论堙鬱不可以爲国祖宗盛时用人立政一揆之众论而行之以至公故人心悦服天下顺治熙宁之世以新法爲不可行者公论也王安石违而咈之终以误国绍兴之际以和议爲不可恃者公论也秦桧雠而嫉之遗患至今夫朝廷之举措是而众亦是之者治世也朝廷之举措非而众亦非之者亦治世也朝廷举措自以爲是而众莫敢议其非此子思所以忧卫之君臣也往者侂胄弄权以威罚箝天下之口浸滛既久附和成风北伐一事中外共知其非而无敢言其效盖可覩矣使侂胄能虚心平聼不以先入爲主而惟公论是从则国无用兵之祸已无戮辱之殃岂不美哉间者使命之出外议哗然从臣争之馆学争之庠序之士又争之或者未必不以爲纷纷多事臣独曰此数十年来所无之气象圣君贤相优容涵养致此盛事岂易得哉夫天下之大本同一家人主者父也大臣者宗子也大夫士者家之众子弟也至于庶人之贱一家之陪父兄有过子弟争之子弟有过陪言之盖一家之事休戚实同凡其次第相规政欲共成门戸之美耳君臣之义何以异此而自昔恶闻正论者往往加以归过卖直之名夫欲使士大夫畏避此名务爲缄黙直易易耳不知臣子至情本爲国计何负于君父而顾嫉之邪深惟今日实公论伸屈之机朝廷之上若以言者爲爱君为报国无猜忌之意而有聼用之诚则公论自今而愈伸若以言者为沮事为邀名无聼用之诚而有猜忌之意则公论自今而复屈夫公论伸屈乃治乱存亡之所繇分故臣于奏篇之终反复极言忘其重烦天聼之罪诗曰心乎爱矣遐不谓矣惟陛下亮臣愚忠
　　是嵗黎州蛮蓄卜始降
　　青羌卜笼既降守臣袁柟知蓄卜势孤乃令安静寨总辖杜轸谕之出汉蓄卜疑汉人杀之有卭部川都王之弟部勒者与之谋遣汉人入蕃爲质蓄卜乃来从者凡三百余人柟与通判州事周壎聚防受其降蓄卜膝行而前抱柟之足柟以钱帛厚犒之蓄卜留州城十日将渡河乃送还汉人十一而去柟言于朝得报下制置司利东安抚司各常切措置镇抚务令邉界安静毋或引惹生事自蓄卜犯邉至此更七年而后定云










<史部,编年类,两朝纲目备要>
　　钦定四库全书
　　两朝纲目备要卷十五
　　寜宗
　　嘉定八年【乙亥】春正月辛未估籍赃吏家
　　故淮南转运判官施宿犯赃追夺官爵仍籍其家
　　诏举将材
　　侍从两省台谏各举三人
　　戊子申严金翠禁
　　二月丙午雷孝友罢
　　壬子蠲逋负米
　　平江等五郡凡蠲万三千石有竒贷其系囚
　　己未雨土
　　三月辛酉诏举亷吏
　　大郡嵗举二人小郡一人
</div>
    <div class="pagination">
<a href="两朝纲目备要_page20.html">上一页</a><span>...</span><a href="两朝纲目备要_page16.html">16</a><a href="两朝纲目备要_page17.html">17</a><a href="两朝纲目备要_page18.html">18</a><a href="两朝纲目备要_page19.html">19</a><a href="两朝纲目备要_page20.html">20</a><span class="current-page">21</span><a href="两朝纲目备要_page22.html">22</a><a href="两朝纲目备要_page23.html">23</a><a href="两朝纲目备要_page24.html">24</a><a href="两朝纲目备要_page25.html">25</a><a href="两朝纲目备要_page26.html">26</a><span>...</span><a href="两朝纲目备要_page22.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
