<!DOCTYPE html>
<html>
<head>
    <meta charset="UTF-8">
    <title>续资治通鉴 - 第 150 页/共 372 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续资治通鉴 - 第 150 页/共 372 页</h1>
    <div class="content">　　癸未，遣李纲迎道君皇帝于南京，以徐处仁为礼仪使。
　　时用事者言道君将复辟于镇江，人情危骇。既而太上皇后先还，或谓后将由端门入直禁中，内侍辈颇劝帝严备，帝不从。既而道君还至南京，以书问改革政事之故，且召吴敏、李纲。或虑道君意不可测，纲曰：“此无它，不过谷知朝廷事耳。”纲诣行宫，具道：“皇帝圣孝思慕，请陛下早还京师。”道君询近日都城攻围守御次序，具以实对。道君曰：“敌退，师方在河，何不邀击？”纲曰：“以肃邸在敌营故。”道君曰：“为宗社计，岂复论此！”因及行宫止递角等事，纲曰：“当时恐金人知行宫所在，非有它也。”因言：“皇帝每得诘问之诏，辄忧惧不食。臣窃譬之，家长出而强寇至，子弟之任家事者，不得不从宜措置。长者但当以其能保田园大计而慰劳之，苟诛及细故，则为子弟者何所逃其责邪！皇帝传位之初，适当强敌来侵，不得不小有变更。陛下回銮，臣谓宜有以大慰皇帝之心，勿问细故可也。”道君感悟，出玉带、金鱼、象简赐纲，且曰：“卿捍守宗社有大功，若能调和父子间，使无疑阻，当遂垂名青史。”纲还，具言道君意，帝始释然。
　　金使尼楚赫围太原，宗翰还西京。宗望罢常胜军，给还燕人田业，命将士分屯安肃、雄、霸、广信之境。
　　乙酉，迎道君皇帝于宜春苑，太后入居宁德宫。
　　丙戌，知中山府詹度为资政殿大学士，知太原府张孝纯、知河间府陈遘并为资政殿学士，知泽州高世由直龙图阁，赏城守之劳也。
　　丁亥，朝于宁德宫。诏：“扈从行宫官吏，候还京日，优加赏典；除有罪之人，迫于公议已行遣外，馀令台谏勿复用前事纠言。”
　　庚寅，姚古复隆德府；辛卯，复威胜军。
　　壬辰，有流星出紫微垣。
　　甲午，以户部侍郎钱盖为陕西制置使。
　　监察御史胡舜陟言：“陛下践阼之初，放硃勔于田里，天下称颂。然典刑未正，士论籍籍。”诏：“勔安置广南，籍没其财产。”
　　命陈东初品官，赐同进士出身。东辞不拜而归。
　　乙未，诏：“金归朝官民，未发遣者止之。”
　　左司谏陈公辅奏乞窜逐蔡京以慰天下公议。制：“京责授崇信军节度副使，德安府安置；子攸前去省侍。”
　　夏，四月，戊戌，夏人破镇威城，摄知城事硃昭阖门死之。昭，府谷人也。
　　初，金宗翰遣使夏国，许割天德、云内、金肃、河清四军及武州等八馆之地，约攻麟州，以牵河东之势。夏人遂渡河，取四军八馆之地，因攻镇威城。昭力战而败，乃尽杀其妻子，纳尸井中，复帅士搏战死，城遂破。既而金将希尹以数万骑阳为出猎，奄至天德，逼逐夏人，悉夺有其地。夏人请和。金人执其使。
　　己亥，道君皇帝至自南京，帝迎于都门。
　　道君将至，宰执进迎奉仪注。耿南仲议欲屏道君左右，车驾乃进。李纲言：“天下之理，诚与疑、明与暗而已。自诚明推之，可至于尧、舜；自疑暗推之，其患有不可胜言者。耿南仲不以尧、舜之道辅陛下，乃暗而多疑。”南仲怫然曰：“臣适见左司谏陈公辅，乃为李纲结士民伏阙者，乞下御史置对。”帝愕然。纲曰：“臣与南仲所论，国事也，南仲乃为此言！愿以公辅事下吏。”因求去，帝不允。
　　壬寅，朝于龙德宫。
　　癸卯，立长子谌为皇太子。
　　以耿南仲为门下侍郎。
　　乙巳，置《春秋》博士。
　　戊申，置详议司于尚书省，讨论祖宗法度。
　　己酉，乾龙节，群臣上寿于紫宸殿。
　　庚戌，门下侍郎赵野罢。
　　壬子，知应天府杜充改知隆德府。
　　金宗望遣贾霆、冉企弓与王俅俱来。时俅至中山望都县，追及肃王。宗望以三镇未下，复令王回，故遣霆等来议。
　　癸丑，诏开经筵。
　　封太师、沂国公郑绅为乐平郡王。
　　御史中丞陈过庭言：“蔡京、王黼、童贯，造为乱阶，均犯大恶，然窜殛之刑，独加于黼，而京、贯止于善地安置，罪同罚异。”乃诏：“京移衡州安置；贯责授昭化军节度副使，郴州安置。”
　　臣僚又言：“硃勔父子，皆衡州一处安置，典刑未正。”诏：“勔移韶州羁管，子汝贤、侄汝楫等并各州居住。”
　　令吏部稽考庶官，凡由杨戬、李彦之公田，王黼、硃勔之应奉，童贯西北之师，孟昌龄河防之役，夔、蜀、湖南之开疆，关陕、河东之改币，及近习所引，献颂可采，特赴殿试之流，所得爵赏悉夺之。
　　甲寅，种师道加太慰、同知枢密院事、河北、河东路宣抚使。
　　乙卯，诏：“自今假日特坐，百司毋得休务。”
　　丙辰，诏：“有告奸人妄言金人复至以恐动居民者，赏之。”
　　己未，复以诗赋取士，禁用《庄》、《老》及王安石《字说》。
　　户部尚书梅执礼、礼部侍郎邵溥、中丞吕好问、中书舍人胡安国合奏：“享言动可以师法，器识可以任大，乞擢用之。”不报。
　　壬戌，诏：“亲擢台谏官，宰执勿得荐举，著为令。”
　　追政和以来道官、处士、先生封赠奏补等敕书。
　　癸亥，诏：“蔡京、童贯、硃勔、蔡攸等，久稽典宪，众议不容。京可移韶州，贯移英州，勔移循州，攸责授节度副使、永州安置，勔子孙分送湖南。”
　　甲子，令在京监察御史、在外监司、郡守及路分钤辖已上，举曾经边任或有武勇、可以统众出战者，人二员。
　　东兵正将古沆与金人战于交城县，死之。
　　乙丑，诏：“三衙并诸路帅司，各举谙练边事、智勇过人，并豪俊奇杰、众所推服、堪充统制将领者，各五名。”
　　五月，丙寅朔，朝于龙德宫，令提举官日具太上皇帝起居平安以闻。
　　丁卯，诏天下：“有能以财谷佐军者，有司以名闻，推恩有差。”
　　戊辰，国子祭酒杨时上言：“蔡京用事二十年，以继述神宗为名，实挟王安石以图身利，故推尊安石，加以王爵，配享孔子庙庭。今日之祸，实安石有以启之。安石挟管、商之术，饰六艺以文奸言，变乱祖宗法度。当时司马光已言其为害当见于数十年之后，今日之事，若合符契。其著为邪说，以涂学者耳目而败坏其心术者，不可缕数。姑即一二事明之：昔神宗尝称美汉文不作露台，安石乃言：‘陛下若能以尧、舜之道治天下，虽竭天下以自奉不为过。’曾不知尧、舜茅茨、土阶，则竭天下以自奉者，必非尧、舜之道。其后王黼、硃勔以应奉花石竭天下之力，实安石自奉之说启之也。其释《凫鹥》之末章，则谓‘以道守成者，役使群众，泰而不为骄；宰制万物，费而不为侈。’《诗》之所言，正谓能持盈，则神祗祖考安乐之而无后艰耳，安石独倡为此说，以启人主之侈心。后蔡京辈遂轻费妄用，以侈靡为事。安石邪说之害如此，伏望追夺王爵，毁去配享之像，使邪说淫词不为学者之惑。”疏奏，诏罢安石配享，降居从祀之列。
　　时诸生习用王氏之学以取科第，忽闻时言，目为邪说，群论籍籍。于是中丞陈过庭、谏议大夫冯澥上疏诋时，乃罢时祭酒，诏改给事中。时力辞，遂以徽猷阁待制致仕。时居九十日，凡所论列，皆切于世道，而其大者，则辟王氏，排和议，论三镇不可弃云。
　　辛未，监察御史余应求，坐言事迎合大臣罢，知卫州。
　　甲戌，曲赦河北路。
　　丁丑，制置副使种师中，与金人战于榆次县，死之。
　　时太原围不解，诏师中由井陉与姚古掎角。师中进次平定军，乘胜复寿阳、榆次等县，留屯真定。宗翰之还西京也，留兵分就畜牧，觇者以为将北走，告于朝。许翰信之，数遣使趣师中出战，责以逗挠。师中叹曰：“逗挠，兵家大戮也。吾结发从军，今老矣，忍受此为罪乎！”即日办严，约姚古及张灏俱进，而辎重赏犒之物皆不暇从行。师中抵寿阳之石坑，为金将完颜和尼所袭，五战三胜，回趋榆次，至杀熊岭，去太原百里。姚古将兵至威胜，统制焦安节妄传宗翰将至，故古与灏皆失期不会。师中兵饥甚，敌知之，悉众攻右军，右军溃，而前军亦奔。师中独以麾下死战，自卯至巳，士卒发神臂弓射退金人，而赏赉不及，皆愤怨散去，所留才百人。师中身被四创，力疾斗死。师中老成持重，为时名将。既死，诸军无不夺气。金乘胜进兵迎古，遇于盘陀，古兵溃，退保隆德。事闻，赠师中少师。
　　己卯，开府仪同三司高俅卒，诏追削其官。
　　辛巳，损太官日进膳。
　　甲申，罢详议司。
　　壬辰，诏天下举习武艺兵书者。
　　乙未，诏姚古援太原。
　　六月，丙申朔，以道君皇帝还朝，御紫宸殿，受群臣朝贺。
　　高丽国王王楷称籓于金。
　　诏谏官极论得失。右正言崔匽上疏曰：“诏书令谏臣直论得失以求实是。臣以为数十年来，王公卿相，皆自蔡京出，要使一门生死则一门生用，一故吏逐则一故吏来，更持政柄，无一人立异，无一人害己者，此京之本谋也，安得实是之言闻于陛下哉！而谏议大夫冯澥近上章曰：“士无异论，太学之盛也。’澥尚敢为此奸言乎！王安石除异己之人，著《三经》之说以取士，天下靡然雷同，陵夷至于大乱，此无异论之效也。京又以学校之法驭士人，如军法之驭卒伍，一有异论，累及学官，若苏轼、黄庭坚之文，范镇、沈括之杂说，悉以严刑重赏禁其收藏，其苛锢多士，亦已密矣，而澥犹以为太学之盛，欺罔不已甚乎！章惇、蔡京，倡为绍述之论以欺人主。绍述一道德而天下一于谄佞，绍述同风俗而天下同于欺罔，绍述理财而公私谒，绍述造士而人材衰，绍述开边而塞尘及阙矣。元符应诏上书者数千人，京遣腹心考定之，同己为正，异己为邪；澥与京同者也，故列于正。京之术破坏天下已极，尚忍使其馀蠹再破坏邪！京奸邪之计，大类王莽，而朋党之众，则又过之。愿斩之以谢天下！”初，匽以上书邪等屏去十馀载，及帝即位，起为右正言。至是极论时政，忽得挛疾，不能行，固求去，乃予祠，命下而卒。
　　戊戌，令中外举文武官才堪将帅者。
　　以知枢密院事李纲为河北、河东路宣抚使，援太原。
　　京师自金兵退，上下恬然，置边事于不问。纲独以为忧，上备边御敌八策，不见听用，每有议，复为耿南仲等所沮。及姚古、种师中败溃，种师道以病丐归，南仲等请弃三镇，纲言不可。乃以纲为宣抚使，刘韐副之，以代师道；又以解潜为制置副使，以代姚古。纲言：“臣书生，实不知兵，在围城中，不得已为陛下料理兵事。今使为大帅，恐误国事。”因拜辞，不许。退而移疾，坚乞致仕，章十馀上，亦不允。台谏言纲不可去朝廷，帝以其为大臣游说，斥之。或谓纲曰：“公知所以遣行之意乎？此非为边事，欲缘此以去公，则都人无辞耳。公不起，上怒且不测，奈何？”许翰复书“杜邮”二字以遗纲。纲不得已受命，帝手书《裴度传》以赐之。纲言寇攘外患可除，小人在朝难去，因书裴度论元稹、魏洪简章疏以进。时宣抚司兵仅万二千人，纲请银绢钱各百万，仅得二十万。庶事皆未集，纲乞展行期，御批以为迁延拒命，趣召数四。纲入对，帝曰：“卿为朕巡边，便可还朝。”纲曰：“臣之行，无复还理。臣以愚直不容于朝，使既行之后，无有沮难，则进而死敌，臣之愿也。万一朝廷执议不坚，臣自度不能有为，即当求去。陛下宜察臣孤忠，以全君臣之义。”帝为感动。陛辞，又为帝道唐恪、聂昌之奸，任之必误国，言甚激切。
　　太白犯岁星。
　　壬寅，诏：“今日政令，唯尊奉上皇诏书，修复祖宗故事。群臣庶士，亦当讲孔、孟之正道，察王安石旧说之不当者，羽翼朕志，以济中兴。”
　　癸卯，以镇西军承宣使王禀为建武军节度使，录坚守太原之功也。
　　甲辰，佥书枢密院事路允迪，罢为醴泉观使。
　　乙巳，左司谏陈公辅，责监合州酒务。
　　公辅居职敢言，耿南仲指为李纲之党。公辅因自列，且辞位，复言：“李纲书生，不知军旅，遣援太原，乃为大臣所陷，后必败。”时宰益怒，故有是责。
　　庚戌，金宗望献所获三象。
　　壬子，天狗坠地，有声如雷。
　　丙辰，太白、荧惑、岁、镇四星聚于张。
　　庚申，金以宗望为右副元帅，将士迁赏有差。
　　辛酉，熙河都统制焦安节坐不法，李纲斩之。
　　壬戌，姚古坐拥兵逗留，贬为节度副使，安置广州。
　　是夕，彗出紫徽垣，长数丈，北拂帝座，扫文昌。大臣有谓此乃金人将衰，非中国之忧者；提举醴泉观谭世勣，面奏垂象可畏，当修德以应天，不宜惑其谀说。
　　诏除民间疾苦十七事。
　　金遣知制诰韩昉使高丽，责誓表，高丽人对曰：“小国事辽、宋二百年，无誓表，未尝失籓臣礼。今事大国，当与事辽、宋同礼，而屡盟长乱，圣人所不与，必不敢用誓表。”昉曰：“贵国必欲用古礼，古者帝王巡狩，诸侯朝于方岳。今天子方事西狩，则贵国当从朝会矣。”高丽人不能对，乃曰：“徐议之。”昉曰：“誓表、朝会，一言决耳。”于是高丽乃进誓表如约。昉还，贝勒宗干大悦，曰：“非卿谁能办此！”因谓执事者曰：“自今出疆之使，皆宜择之。”
续资治通鉴--●卷第九十七
●卷第九十七
　　　　【宋纪九十七】　起柔兆敦牂七月，尽强圉协洽四月，凡十月。
　　　　 ○钦宗恭文顺德仁孝皇帝靖康元年（金天会四年）
　　秋，七月，乙丑朔，除元符上书邪等之禁。
　　宋昭先以上书谏攻辽，贬连州；庚午，诏赴都。
　　乙亥，蔡京移儋州安置，攸移雷州。
　　丙子，童贯移吉阳军安置。
　　甲申，蔡京行至潭州，死，年八十。子孙二十三人，分窜远地者，遇赦不许量移。
　　京天资险谲，舞智以御人主，在人主前，左狙右伺，专为固位之计。终始持一说，谓当越拘挛之俗，竭九州四海之力以自奉。道君虽富贵之，亦阴知其奸谀，不可以托国，故屡起屡仆。尝收其素所不合者，如赵挺之、张商英、刘庆夫、郑居中、王黼之属，迭居台司以柅之。京每闻将罢退，辄入宫求见，叩头祈哀，无廉耻。燕山之役起，攸实在行，京送之以诗，阳为不可之言，冀事之不成，得以自解。暮年，即家为府，干进之徒，举集其门，输货僮奴以得美官者踵相蹑，纲纪法度，一切为虚文。患失之心，无所不至，根结盘固，牢不可脱。卒以召衅误国，为宗社奇祸，虽以谴死，而海内多以不正典刑为恨云。
　　丁亥，令侍从官改修宣仁圣烈皇后谤史。
　　辛卯，诏：“童贯随所至州军行刑讫，函首赴阙。”
　　贯握兵二十年，权倾一时，奔走期会，过于制敕。尝有论其过者，诏方劭往察。劭一动一息，贯悉侦得之，先密以白，且陷以它事，劭反得罪逐死。贯状魁梧，颐下生须十数，皮骨劲如铁，不类阉人。有度量，能疏财，后宫自妃嫔以下，皆献馈结纳，左右妇寺，誉言日闻。宠煽翕赫，庭户杂遝成市，岳牧辅弼，多出其门，穷奸稔祸，流毒四海，死不足偿责。
　　初，赵良嗣以御史胡舜陟论其罪，已窜柳州，至是诏广西转运副使李升之，即所至枭其首，徙妻子于万安军。
　　壬辰，侍御史李光远坐言事贬监当。
　　金萧仲恭使宋还，以所持帝与耶律伊都蜡书自陈。
　　先是仲恭来索所许金帛，逾月不遣。其副赵伦惧见留，乃给馆伴邢倞曰：“金有耶律伊都者，领契丹兵甚众，贰于金人，宜结之使南向，宗翰、宗望可袭而取也。”徐处仁、吴敏以伊都、仲恭皆辽贵戚旧臣，而用事于金，当有亡国之威，信之，乃以蜡书命仲恭致之伊都，使为内应。至是仲恭以书献，宗望以闻，金主大怒，复议南伐矣。
　　八月，甲午朔，录陈瓘后。
　　李纲留河阳十馀日，练士卒，修整器甲之属，进次怀州，造战车，期兵集大举；而朝廷降诏罢减所起兵。纲上疏言：“河北、河东日告危急，未有一人一骑以副其求，奈何甫集之兵，又皆散遣？且以军法敕诸路起兵，而以寸纸罢之，臣恐后时有所号召，无复应者矣。”疏奏，不报，趋赴太原。
　　纲乃遣解潜屯威胜军，刘韐屯辽州，幕官王以宁与都统制折可求、张思正等屯汾州，范琼屯南北关，皆去太原五驿，约三道并进。时诸将皆承受御画，事皆专达，进退自如，宣抚司徒有节度之名，多不遵命。纲尝具论之，虽降约束，而承受专达自若。
　　于是刘韐兵先进，金人并力御之，韐兵溃。潜与敌遇于关南，亦大败。思正等领兵十七万，与张灏夜袭金洛索军于文水，小捷；明日战，复大败，死者数万人。可求师溃于子夏山。于是威胜军、隆德府、汾、晋、泽、绛民皆渡河南奔，州县皆空。
　　丙申，复以种师道为两河宣抚使。
　　李纲以张灏等违节制而败，又上疏极论节制不专之弊，且言分路进兵，敌以全力制吾孤军，不若合大兵由一路进。及范世雄以湖南兵至，因荐为宣抚判官，欲合众亲率击敌。会以议和，止纲进兵，纲亦求罢，遂召还，以师道代之。
　　庚子，以彗星，避殿，减膳，令从官具民间疾苦以闻。
</div>
    <div class="pagination">
<a href="续资治通鉴_page149.html">上一页</a><span>...</span><a href="续资治通鉴_page145.html">145</a><a href="续资治通鉴_page146.html">146</a><a href="续资治通鉴_page147.html">147</a><a href="续资治通鉴_page148.html">148</a><a href="续资治通鉴_page149.html">149</a><span class="current-page">150</span><a href="续资治通鉴_page151.html">151</a><a href="续资治通鉴_page152.html">152</a><a href="续资治通鉴_page153.html">153</a><a href="续资治通鉴_page154.html">154</a><a href="续资治通鉴_page155.html">155</a><span>...</span><a href="续资治通鉴_page151.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
