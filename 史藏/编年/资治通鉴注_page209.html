<!DOCTYPE html>
<html>
<head>
    <meta charset="UTF-8">
    <title>资治通鉴注 - 第 209 页/共 334 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>资治通鉴注 - 第 209 页/共 334 页</h1>
    <div class="content">22吐谷浑甘豆可汗久质中国，〔质，音致。〕国人不附，竟为其下所杀。子燕王诺曷揼立。诺曷揼幼，大臣争权，国中大乱。十二月，诏兵部尚书侯君集等将兵援之；先遣使者谕解，〔将，即亮翻。使，疏吏翻。〕有不奉诏者，随宜讨之。
十年〔（丙申、六三六）〕
1春，正月，甲午，上始亲听政。
2辛丑，以突厥拓设阿史那社尔为左骁卫大将军。〔骁，坚尧翻。〕社尔，处罗可汗之子也，年十一，以智略闻。可汗以为拓设，建牙于碛北，与欲谷设分统敕勒诸部，居官十年，未尝有所赋敛。〔敛，力赡翻。〕诸设或鄙其不能为富贵，社尔曰：「部落苟丰，于我足矣。」诸设凓服。〔突厥谓子弟典兵者为设。与社尔同时典兵者非一人，故曰诸设。〕及薛延陀叛，攻破欲谷设，〔事见一百九十二卷元年。〕社尔兵亦败，将其余众走保西陲。〔将，即亮翻。〕颉利可汗既亡，〔见上卷四年。〕西突厥亦乱，咄陆可汗兄弟争国。〔事见同上。〕社尔诈往降之，引兵袭破西突厥，取其地几半，〔降，户江翻。几，居希翻。〕有众十余万，自称答【严：「答」改「都」。】布可汗。社尔乃谓诸部曰：「首为乱破为我国者，薛延陀也，我当为先可汗报仇击灭之。」〔为，于伪翻。〕诸部皆谏曰：「新得西方，宜且留镇抚。今据舍之远去，西突厥必来取其故地。」社尔不从，击薛延陀于碛北，连兵百余日。会咥利失可汗立，〔见上八年。〕社尔之众苦于久役，多弃社尔逃归。〔逃归咥利失。〕薛延陀纵兵击之，社尔大败，走保高昌，其旧兵在者纔万余家，又畏西突厥之逼，遂帅众来阪。〔帅，读曰率。降，户江翻。〕敕处其部落于州之北，〔处，昌吕翻。〕留社尔于长安，尚皇妹南阳长公主，〔新，旧书皆作「衡阳长公主」。阳长，知两翻。〕典屯兵于苑内。
3癸丑，徙赵王元景为荆王，鲁王元昌为汉王，郑王元礼为徐王，徐王元嘉为韩王，荆王元则为彭王，滕王元懿为郑王，吴王元轨为霍王，豳王元凤为虢王，陈王元庆为道王，魏王灵夔为燕王，〔自此以上皆皇弟也。〕蜀王恪为吴王，越王泰为魏王，燕王佑为齐王，梁王愔为蜀王，郯王恽为蒋王，汉王贞为越王，申王慎为纪王。〔自恪以下皇子也。燕，因肩翻。愔，于今翻。郯，音谈。恽，于粉翻。〕
二月，乙丑，以元景为荆州都督，元昌为梁州都督，元礼为徐州都督，元嘉为潞州都督，元则为遂州都督，灵夔为幽州都督，恪为潭州都督，泰为相州都督，佑为齐州都督，愔为益州都督，恽为安州都督，贞为扬州都督。泰不之官，以金紫光大夫张亮【章：十二行本「亮」下有「为长史」三字；乙十一行本同。】行都督事。〔唐制，凡注官，阶卑而拟高者则曰守，阶高而拟卑则曰行。今张亮行都督事，乃用宋、齐诸王典方面置行事之例，与注官之行不同。〕上以泰好文学，〔好，呼到翻。〕礼士大夫，特命于其其别置文学馆，听自引召学士。〔为泰图东宫张本。〕
4三月，丁酉，吐谷浑王诺曷揼遣使请颁历行年号，遣子弟入侍，并从之。〔使，疏吏翻。〕丁未，以诺曷揼为河源郡王、乌地也拔勤豆可汗。
5癸丑，诸王之藩，上与之别曰：「兄弟之情，岂不欲常共处邪！但以天下之重，不得不尔。诸子尚可复有，兄弟不可复得。」〔处，昌吕翻。复，扶又翻。〕因流涕呜咽不能止。〔上之流涕呜咽者，抑思建成、元吉之事乎﹖〕
6夏，六月，壬申，以温彦博为右仆射，太常卿杨师道为侍中。
7侍中魏征屡以目疾求为散官，〔散，悉亶翻。〕上不得已，以征为特进，仍知门下事，〔虽不居侍中之职，犹令知门下事。〕朝章国典，参议得失，〔朝，直遥翻。〕徒流以上罪，详事闻奏；其禄赐、吏卒并同职事。〔特进，散官也。禄赐、吏卒同职事官，所以优贤也。〕
8长孙皇后性仁孝俭素，好读书，常与上从容商略古事，〔好，呼到翻。从，千容翻。〕因而献替，裨益弘多。上或以非罪谴怒宫人，后亦阳怒，请自推鞫，因命囚系，俟上怒息，徐为申理，由是宫壶之中，刑无枉滥。豫章公主早丧其母，后收养之，慈爱逾于所生。〔豫章公主，上女也，后下嫁唐义识。为，于伪翻。壶，苦本翻。丧，息浪翻。〕妃嫔以下有疾，后亲抚视，辍己之药膳以资之，宫中无不爱戴。训诸子，常以谦俭为先，太子乳母遂安夫人〔唐制，太子乳母封郡夫人。睦州，遂安郡。〕尝白后，以东宫器用少，请奏益之。〔少，诗沼翻。〕后不许，曰：「为太子，患在德不立，名不扬，何患无器用邪！」
上得疾，累年不愈，后侍奉，昼夜不离侧。〔离，力智翻。〕常系毒药于衣带，曰：「若有不讳，义不独生。」后素有气疾，前年从上幸九成宫，柴绍等中夕告变，上擐甲出合问状，后扶疾以从，〔擐，音宦；从，才用翻。〕左右止之，后曰：「上既震惊，吾何心自安！」由是疾遂甚。太子言于后曰：「医药备尽而疾不瘳，〔瘳，丑留翻。〕请奏赦罪人及度人入道，庶获冥福。」后曰：「死生有命，非智力所移。若为善有福，则吾不为恶；如其不然，妄求何益！赦者国之大事，不可数下。〔数，所角翻。〕道、释异端之教，蠹国病民，皆上素所不为，柰何以吾一妇人使上为所不为乎！必行汝言，吾不如速死！」太子不敢奏，私以语房玄龄，〔语，牛倨翻。〕玄龄白上，上哀之，欲为之赦，〔为，于伪翻。〕后固止之。
及疾笃，与上诀。时房玄龄以谴归第，后言于帝曰：「玄龄事陛下久，小心慎密，奇谋秘计，未尝宣泄，苟无大故，愿勿弃之。妾之本宗，因缘葭莩以致禄位，〔汉书曰：非有葭莩之亲。张晏曰：葭，芦叶也。莩，叶里白皮也。晋灼曰：莩，葭里之白皮也。皆取喻于轻薄也。师古曰：葭，芦也。莩者，其筩中白皮至薄者也。葭莩喻着。莩，音孚。张言叶里白皮，非也。〕既非德举，易致颠危，欲使其子孙保全，慎勿处之权要，但以外戚奉朝请足矣。〔以无忌之贤不能自保，则后之所虑为深远矣。易，以豉翻。处，昌吕翻。朝，直遥翻。〕妾生无益于人，不可以死害人，〔用记檀弓成子高语意。〕愿勿以丘垄劳费天下，但因山为坟，器用瓦木而已。仍愿陛下亲君子，远小人，纳忠谏，屏谗慝，省作役，止游畋，〔远，于愿翻。屏，必郢翻。〕妾虽没于九泉，诚无所恨。儿女辈不必令来，见其悲哀，徒乱人意。」因取衣中毒药以示上曰：「妾于陛下不豫之日，誓以死从乘舆，不能当吕后之地耳。」〔吕氏事见汉纪。乘，绳证翻。〕己卯，崩于立政殿。〔阁本太极宫图：东上合门之东有万春殿，万春殿之东有立政殿。唐六典：太极殿之北有两仪殿，两仪殿之东曰万春殿。两仪之左曰献春门，献春门之左曰立政门，其内曰立政殿。〕
后尝采自古妇人得失事为女则三十卷，又尝着论驳汉明德马后以不能抑退外亲，使当朝贵盛，徒戒其车如流水马如龙，〔见四十六卷汉章帝建初二年。驳，北角翻。朝，直遥翻。〕是开其祸败之源而防其末流也。及崩，宫司并女则奏之，〔唐内职，有宫正，纠﨤失。彤史，记功书过。六典，尚仪局有司籍二人，掌经史教学。奏女则者，盖司籍也。〕上览之悲恸，以示近臣曰：「皇后此书，足以垂范百世。」朕非不知天命而无无益之悲，但入宫不复闻规谏之言，〔复，扶又翻；下今复同。〕失一良佐，故不能忘怀耳！」乃召房玄龄，使复其位。
9秋，八月，丙子，上谓群臣曰：「朕开直言之路，以利国也，而比来上封事者多讦人细事，〔比，毗至翻。上，时掌翻。讦，居谒翻。〕自今复有为是者，朕当以谗人罪之。」
10冬，十一月，庚午，葬文德皇后于昭陵。〔昭陵，在京兆醴泉县西北六十里。〕将军段志玄、宇文士及分统士众出肃章门。〔唐六典曰：西内太极殿，次北曰朱明门，门之左曰虔化门，右曰肃章门，肃章之西曰晖政门，又曰两仪殿，盖古之内朝也。承天门之东曰长乐门，北入恭礼门，又北入虔化门，则宫内也。承天门之西曰永安门，北入安仁门，又北入肃章门，则宫内也。〕帝夜使宫官至二人所，士及开营内之；志玄闭门不纳，曰：「军门不可夜开。」使者曰：「此有手敕。」志玄曰：「夜中不辩真伪。」竟留使者至明。帝闻而叹曰：「真将军也！」
帝复为文刻之石，〔使，疏吏翻。复，扶又翻；下复亦、亦复同。〕称「皇后节俭，遗言薄葬，以为『盗贼之心，止求珍货，既无珍货，复何所求。』朕之本志，亦复如此。王者以天下为家，何必物在陵中，乃为己有。今因九嵕山为陵，〔嵕，祖红翻。〕凿石之工纔百余人，数十日而毕。不藏金玉，人马、器皿，皆用土木，形具而已，庶几奸盗息心，存没无累，〔几，居希翻。累，力瑞翻。〕当使百世子孙奉以为法。」
上念后不已，于苑中作层观〔观，古玩翻。〕以望昭陵，尝引魏征同登，使视之。征熟视之曰：「臣昏眊，不能见。」〔眊，莫报翻。〕上指示之，征曰：「臣以为陛下望献陵，若昭陵，则臣固见之矣。」上泣，为之毁观。〔为，于伪翻。〕
11十二月，戊寅，朱俱波、甘棠遣使入页。朱俱波在?岭之北，去瓜州二【章：十二行本「二」作「三」；乙十一行本同。】千八百里。甘棠在大海南。〔朱俱波，亦曰朱俱盘；汉子合国也。甘棠在西海之南，昆仑人也。二国皆在西域。使，疏吏翻。〕上曰：「中国既安，四夷自服。然朕不能无惧，昔秦始皇威振胡、越，二世而亡，唯诸公匡其不逮耳。」
12魏王泰有宠于上，或言三品以上多轻魏王。上怒，引三品以上，作色让之曰：「隋文帝时，一品以下皆为诸王所颠踬，〔踬，音致。〕彼岂非儿邪！〔邪，音耶。〕朕但不听诸子纵横耳，〔纵，如字，又子容翻。横，户孟翻，又如字。〕闻三品以上皆轻之，我若纵之，岂不能折辱公辈乎！」〔折，之舌翻。〕房玄龄等皆惶惧流汗拜谢。魏征独正色曰：「臣窃计当今群臣，必无敢轻魏王者。在礼，臣、子一也。春秋，丑人虽微，序于诸侯之上。〔春秋，僖七年，公会王人、齐侯、宋公、卫侯、许男、曹伯、陈世子款、郑世子华盟于洮。公羊传曰：王人者何﹖微者也。曷为序乎诸侯之上﹖先王命也。〕三品以上皆公卿，陛下所尊礼。若纪纲大坏，固所不论；圣明在上，魏王必无顿辱群臣之理。隋文帝骄其诸子，使多行无礼，卒皆夷灭，又足法乎！」〔卒，子恤翻。〕上悦曰：「理到之语，不得不服。朕以私爱忘公义，向者之忿，自谓不疑，及闻征言，方知理屈。人主发言何得容易乎！」〔易，以豉翻。〕
13上曰：「法令不可数变，数变则烦，官长不能尽记；〔数，所角翻。长，知两翻。〕又前后差违，吏得以为奸。自今变法，皆宜详慎而行之。」
14治书侍御史万纪上言：「宣、饶二州银大发，采之，岁可得数百万缗。」〔治，直之翻。宋白曰：饶州，汉为鄱阳县，吴置鄱阳郡，梁置吴州，陈废州，复为郡，隋平陈，罢郡为饶州。徐湛鄱阳记云：北有尧山，又以地饶衍，遂加「食」为「饶」。今郡图又云：以山川蕴物珍奇，故名饶。〕上曰：「朕贵为天子，所乏者非财也，但恨无嘉言可以利民耳。与其多数百万缗，何如得一贤才！卿未尝进一贤、退一不肖，而专言税银之利。昔尧、舜抵璧于山，投珠于谷，〔陆贾新语曰：圣人不用珠玉而宝其身，故舜弃黄金于巉岩之山，捐珠玉于五湖之川，以杜淫邪之欲也。〕汉之桓、灵乃聚钱为私藏，〔事见五十七卷汉灵帝光和元年。藏，徂浪翻。〕卿欲以桓、灵俟我邪！」〔邪，音耶。〕是日，黜万纪，使还家。
15是岁，更命统军为折冲都尉，别将为果毅都尉。〔唐制：上府折冲都尉正四品上，中府正四品下，下府正五品下。上府果毅都尉从五品下，中府正六品上，下府从六品下。更，工衡翻。将，即亮翻。〕凡十道，置府六百三十四，而关内二百六十一，皆隶诸卫及东宫六率。〔东宫六率者：左、右卫率，拟上台左、右卫将军；左、右宗卫率，拟左、右领军将军；左、右监门率，拟左、左监门将军。后又置左、右虞候率，拟左、右金吾将军；左、右内率。拟左、右千牛将军。通谓之十率。〕凡上府兵千二百人，中府千人，下府八百人。三百人为团，团有校尉；〔校，户教翻。〕五十人为队，队有正；十人为火，火有长。〔长，知两翻。〕每人兵甲粮装各有数，皆自备，输之库，有征行则给之。年二十为兵，六十而免。其能骑射者为越骑，〔越骑者，言其劲勇能超越也。骑，奇寄翻。〕其余为步兵。每岁季冬，折冲都尉帅其属教战，〔帅，读曰率。〕当给马者官予其直市之。〔予，读曰与。〕凡当宿卫者番上，兵部以远近给番，远疏、近数，皆一月而更。〔时制，五百里为五番，千里七番，一千五百里八番，二千里十番，外为十二番。若简留宿卫者，五百里为七番，千里八番，二千里十番，外为十二番。上，时掌翻。数，所角翻。更，工衡翻。〕
十一年〔（丁酉，六三七）〕
1春，正月，徙郐王元裕为邓王，〔郐，工外翻。〕谯王元名为舒王。
2辛卯，以吴王恪为安州都督，晋王治为并州都督，纪王慎为秦州都督。将之官，上赐书戒敕曰：「吾欲遗汝珍玩，恐益骄奢，〔遗，于季翻。〕不如得此一言耳。」
3上作飞山宫。〔观明年废明德宫及飞山宫之玄圃院以给洛人之遭水坏庐舍者，则知飞山宫亦在洛阳。〕庚子，特进魏征上疏，〔上，时掌翻。〕以为：「炀帝恃其富强，不虞后患，穷奢极欲，使百姓困穷，以至身死人手，社稷为墟。陛下拨乱返正，宜思隋之所以失，我之所以得，撤其峻宇，安于卑宫；若因基而增广，袭旧而加饰，此则以乱易乱，殃咎必至，难得易失，可不念哉！」〔易，以豉翻。〕
4房玄龄等先受诏定律令，〔先，悉荐翻。〕以为：「旧法，兄弟异居，荫不相及，而谋反连坐皆死；祖孙有荫，而止应配流。据礼论情，深为未惬。今定律，祖孙与兄弟缘坐者俱配役，从之。」自是比古死刑，除其太半，天下称赖焉。玄龄等定律五百条，立刑名二十等，〔笞刑五，自十至五十。杖刑五，自六十至于百。徒刑五，自一年至于三年。流刑三，自千里至于三千里。死刑二，绞、斩。〕比隋律减大辟九十二条，〔辟，毗亦翻。〕减流入徒者七十一条，凡削烦去蠹，变重为轻者，不可胜纪。〔去，羌吕翻。胜，音升。〕又定令一千五百九十余条。武德旧制，释奠于太学，以周公为先圣，孔子配飨；玄龄等建议停祭周公，以孔子为先圣，颜回配飨。又删武德以来敕格，定留七百条，至是颁行之。又定枷、杻、钳、谫、杖、笞，皆有长短广狭之制。〔械其颈曰枷，械其手曰杻。钳，以铁劫束之也。谫，以铁琅当之也。杖，长三尺五寸，削去节目。讯杖，大头径三分之二厘，小头二分二厘。常行杖，大头二分七厘，小头一分七厘。笞杖，大头二分，小头一分有半。杻，女九翻。〕
自张蕴古之死，〔见上卷五年。〕法官以出罪为戒；时有失入者，又不加罪。上尝问大理卿刘德威曰：「近日刑网稍密，何也﹖」对曰：「此在主上，不在群臣，人主好宽则宽，好急则急。律文：失入减三等，失出减五等。今失入苶辜，失出更获大罪，是以吏各自免，竞就深文，非有教使之然，畏罪故耳。陛下傥一断以律，则此风立变矣。」上悦，从之。由是断狱平允。〔好，呼到翻。断，丁乱翻。〕
5上以汉世豫作山陵，免子孙苍猝劳费，又志在俭葬，恐子孙从俗靡。二月，丁巳，自为终制，因山为陵，容棺而已。
6甲子，上行幸洛阳宫。
7上至显仁宫，〔隋志：河南寿安县有显仁宫，炀帝大业元年所起。〕官吏以缺储偫，有被谴者。〔偫，直里翻。被，皮义翻。〕魏征谏曰：「陛下以储偫谴官吏，臣恐承风相扇，异日民不聊生，殆非行幸之本意也。昔炀帝讽郡县献食，视其丰俭以为赏罚，〔见一百八十三卷大业十二年。〕故海内叛之。此陛下所亲见，柰何欲效之乎！」上惊曰：「非公不闻此言。」因谓长孙无忌等曰：「朕昔过此，买饭而食，僦舍而宿；〔僦，子就翻。〕今供顿如此，岂得嫌不足乎！」
8三月，丙戌朔，日有食之。
9庚子，上宴洛阳宫西苑，泛积翠池，〔洛阳西苑，北距北邙，西至孝水，南带洛水支渠，谷、洛二水会于其间，虑其泛溢，为三陂以御之：一曰积翠，二曰月陂，三曰上阳。苑墙周回一百二十六里。〕顾谓侍臣曰：「炀帝作此宫苑，结怨于民，〔筑西苑见一百八十卷大业元年。〕今悉为我有，正由宇文述、虞世基、裴蕴之徒内为啖谀，外蔽聪明故也，可不戒哉！」〔按隋炀帝大业二年，令宇文恺作洛阳西苑。「述」恐当作「恺」。〕
10房玄龄、魏征上所定新礼一百三十八篇；〔上，时掌翻。〕丙午，诏行之。
11以礼部尚书王珪为魏王泰师，〔唐初因魏、晋之制，诸王置师一人，开元改曰传。〕上谓泰曰：「汝事珪当如事我。」泰见珪，辄先拜，珪亦以师道自居。珪子敬直尚南平公主。〔公主，上女也。〕先是，公主下嫁，〔先，悉荐翻。〕皆不以妇礼事舅姑，珪曰：「今主上钦明，动循礼法，吾受公主谒见，岂为身荣，所以成国家之美耳。」乃与其妻就席坐，令公主执笲行盥馈之礼。〔笲，音烦，竹器也，以盛枣栗腶修。盥，音管，以盘水沃洗手也。妇以特豚馈。士昏礼曰：?之中_阼阶西南，姑坐于房外南面。妇执笲枣栗，东面，拜奠于舅席讫，妇又执腶修升进，北面，拜奠于姑席。舅姑入于室，妇盥馈特豚，明妇顺也。右胖载之舅俎，左胖载之姑俎，各以南为上。〕是后公主始行妇礼，自珪始。
12群臣复请封禅，〔五年，诸州朝集使请封禅，六年，文武官请，今众臣复请。复，扶又翻。〕上使秘书监颜师古等议其礼，房玄龄裁定之。
13夏，四月，己卯，魏征上疏，以为：「人主善始者多，克终者寡，岂取之易而守之难乎﹖〔上，时掌翻。易，以豉翻。〕盖以殷忧则竭诚以尽下，〔殷，音隐。〕安逸则骄恣而轻物；尽下则胡、越同心，轻物则六亲离德，虽震之以威怒，亦皆貌从而心不服故也。人主诚能见可欲则思知足，将兴缮则思知，处高危则思谦降，临满盈则思挹损，遇逸乐则思撙节，〔处，昌吕翻。乐，洛。撙，慈损翻。〕在宴安则思后患，防壅蔽则思延纳，疾谗邪则思正己，行爵赏则思因喜而僭，施刑罚则思因怒而滥，〔僭，僭差；滥，滥益也。〕兼是十思，而选贤任能，固可以无为而治，〔治，直吏翻。〕又何必劳神苦体以代百司之任哉！」
资治通鉴卷第一百九十五
端明殿学士兼翰林侍读学士太中大夫提举西京嵩山崇福宫上柱
国河内郡开国公食邑二千二百户食实封九百户赐紫金鱼袋臣司马光奉敕编集
后学天台胡三省音注
唐纪十一〔起强圉作噩（丁酉）五月，尽上章困敦（庚子），凡三年有奇。〕
太宗文武大圣大广孝皇帝中之上
贞观十一年〔（丁酉、六三七）观，古玩翻。〕
1五月，壬申，魏征上疏，以为：「陛下欲善之志不及于昔时，闻过必改少亏于曩日，〔上，时掌翻。少，诗沼翻。〕谴罚积多，威怒征厉。乃知贵不期骄，富不期侈，非虚言也。〔书周官曰：位不期骄，禄不期侈。孔安国注曰：贵不与骄期而骄自至，富不与侈期而侈自至。魏征引之。〕且以隋之府库、仓廪、户口、甲兵之盛，考之今日，安得拟伦！然隋以富强动之而危，我以寡弱静之而安；安危之理，皎然在目。昔隋之未乱也，自谓必无乱；其未亡也，自谓必无亡。故赋役无穷，征伐不息，以至祸将身而尚未之寤也。夫鉴形莫如止水，鉴败莫如亡国。〔夫，音扶。〕伏愿取鉴于隋，去奢从约，亲忠远佞，〔去，羌吕翻。远，于愿翻。〕以当今之无事，行畴昔之恭俭，则尽善尽美，固无得而称焉。夫取之实难，守之甚易，陛下能得其所难，岂不能保其所易乎！」〔去，羌吕翻。远，于愿翻。易，以豉翻。〕
2六月，右仆射虞恭公温彦博薨。〔射，寅谢翻。谥法：尊贤敬让曰恭；执事坚固曰恭；执礼御宾曰恭。〕彦博久掌机务，知无不为。上谓侍臣曰：「彦博以忧国之故，精神耗竭，我见其不逮，已二年矣，恨不纵其安逸，竟夭天年！」〔夭，于绍翻。〕
3丁巳，上幸明德宫。〔显庆二年，改明德宫监为东都苑南面监。〕
4己未，诏荆州都督荆王元景等二十一王所任刺史，咸令子孙世袭。〔令，力丁翻。〕戊辰，又以功臣长孙无忌等十四人为刺史，〔长，知两翻。〕亦令世袭；非有大故，无得黜免。
5己巳，徙许王元祥为江王。
6秋，七月，癸未，大雨，谷、洛溢入洛阳宫，〔按唐六典，洛阳都城，隋大业二年诏杨素、宇文恺移故都创造，南直伊阙之口，北倚邙山之塞，东出瀍水之东，西踰涧水之西，洛水贯都，有河汉之象焉。东去故都十八里。都城西连禁苑，谷、洛二水会于禁苑之间。至玄宗开元二十四年，以谷、洛二水或泛溢，疲费人功，遂出内库和雇，修三陂以御之，一曰积翠，二曰月陂，三曰上阳；尔后二水无劳役之患。〕坏官寺、民居，〔坏，音怪。〕溺死者六千余人。〔溺，奴狄翻。〕
7魏征上疏，以为：「文子曰：『同言而信，信在言前；同令而行，诚在令外。』〔汉书艺文志曰：文字，老子弟子，与孔子并时。上，时掌翻。〕自王道休明，十有余年，然而德化未治者，由待下之情未尽诚信故也。今立政致治，必委之君子；〔治，直吏翻。〕事有得失，或访之小人。其待君子也敬而疏，遇小人也轻而狎；狎则言无不尽，疏则情不上通。夫中智之人，岂无小慧！〔夫，音扶。〕然才非经国，虑不及远，虽竭力尽诚，犹未免有败，况内怀奸宄，其祸岂不深乎！〔宄，音轨。〕夫虽君子不能无小过，苟不害于正道，斯可略矣。既谓之君子而复疑其不信，〔复，扶又翻。〕何异立直木而疑其影之曲乎！陛下诚能慎选君子，以礼信用之，何忧不治！〔治，直吏翻。〕不然，危亡之期，未可保也。」上赐手诏褒美曰：「昔晋武帝平吴之后，志意骄怠，何曾位极台司，不能直谏，乃私语子孙，自矜明智，〔事见八十七卷晋怀帝永嘉三年。语，牛倨翻。〕此不忠之大者也。得公之谏，朕知过矣。当置之几案以比弦、韦。」〔用董安于、西门豹事。〕
8乙未，车驾还洛阳，〔自明德宫还洛阳宫。还，从宣翻，又音如字。〕诏：「洛阳宫为水所毁者，少加修缮，纔令可居。〔少，诗沼翻；下同。令，力丁翻。〕自外众材，给城中坏庐舍者。令百官各上封事，极言朕过。」〔上，时掌翻。〕壬寅，废明德宫及飞山宫之玄圃院，给遭水者。
9八月，甲子，上谓侍臣曰：「上封事者皆言朕游猎太频。今天下无事，武备不可忘，朕时与左右猎于后苑，无一事烦民，夫亦何伤！」〔夫，音扶。〕魏征曰：「先王惟恐不闻其过。陛下既使之上封事，止得恣其陈述。苟其言可取，固有益于国；若其无取，亦无所损。」上曰：「公言是也。」皆劳而遣之。〔劳，力到翻。〕
10侍御史马周上疏，〔上，时掌翻。〕以为：「三代及汉，历年多者八百，少者不减四百，良以恩结人心，人不能忘故也。自是以降，多者六十年，少者纔二十余年，皆无恩于人，本根不固故也。陛下当隆禹、汤、文、武之业，为子孙立万代之基，岂得但持当年而已！今之户口不及隋之什一，而给役者兄去弟还，道路相继。陛下虽加恩诏，使之裁损，然营缮不休，民安得息！故有司徒行文书，曾无事实。昔汉之文、景，恭俭养民，武帝承其丰富之资，故能穷奢极欲而不至于乱。向使高祖之后即传武帝，汉室安得久存乎！〔斯确论也。〕又，京师及四方所造乘舆器用及诸王、妃、主服饰，议者皆不以为俭。〔乘，绳证翻。〕夫昧爽丕显，后世犹怠，〔左传晋叔向引谗鼎之铭以为言。杜预注曰：昧，旦，早起也。丕，大也。言夙兴以务大显，后世犹懈怠。夫，音扶。〕陛下少居民间，知民疾苦，尚复如此，况皇太子生长深宫，不更外事，〔少，诗照翻。复，扶又翻。长，竹两翻。更，工衡翻。〕万岁之后，固圣虑所当忧也。臣观自古以来，百姓愁怨，聚为盗贼，其国未有不亡者，人主虽欲追改，不能复全。〔复，扶又翻；下不复同，又音如字。〕故当修于可修之时，不可悔之于已失之后也。盖幽、厉尝笑桀、纣矣，炀帝亦笑周、齐矣，不可使后之笑今如今之笑炀帝也！贞观之初，天下饥歉，〔观，古玩翻。歉，苦簟翻。谷梁传曰：一谷不升曰歉。〕斗米直匹绢，而百姓不怨者，知陛下忧念不忘故也。今比年丰穰，〔比，毗至翻。〕匹绢得粟十余斛，而百姓怨咨者，知陛下不复念之，多营不急之务故也。〔复，扶又翻。〕自古以来，国之兴亡，不以畜积多少，在于百姓苦乐。〔少，诗沼翻。乐，音洛。〕且以近事验之，隋贮洛口仓而李密因之，〔贮，丁吕翻。〕东都积布帛而世充资之，西京府库亦为国家之用，至今未尽。夫畜积固不可无，要当人有余力，然后收之，不可强敛以资寇敌也。〔扶，音扶。强，其两翻。敛，力赡翻。〕扶俭以息人，陛下已于贞观之初亲所履行，在于今日为之，固不难也。陛下必欲为久长之谋，不必远求上古，但如贞观之初，则天下幸甚。〔观，古玩翻。〕陛下宠遇诸王，颇有过厚者，〔时魏王泰有宠于帝，故周言及之。〕万代之后，不可不深思。且【严：「且」改「昔」。】魏武帝爱陈思王，及文帝即世，囚禁诸王，但无缧绁耳。〔事见汉献帝纪及魏文帝纪。缧，力追翻。绁，息列翻。朱元晦曰：缧，黑索也。绁，挛也。古者狱以黑索拘挛罪人。〕然则武帝爱之，适所以苦之也。又，百姓所以治安，〔治，直吏翻。〕唯在刺史、县令，苟选用得人，则陛下可以端拱无为。今朝廷唯重内官而轻州县之选，刺史多用武人，或京官不称职始补外任，〔朝，直遥翻。称，尺证翻。〕边远之处，用人更轻。所以百姓未安，殆由于此。」疏奏，上称善久之，谓侍臣曰：「刺史朕当自选；县令，宜诏京官【章：十二行本「官」下有「五品」二字；乙十一行本同；张校同，云无注本亦无。】已上各举一人。
11冬，十月，癸丑，诏勋戚亡者皆陪葬山陵。〔唐制：凡功臣密戚请陪陵葬者听之，以文武分为左右而列。若宫人陪葬，则陵户为之成坟。唐会要载昭陵陪葬者，宫嫔、公主、主伲、勋贵及祖父陪陵而子孙从葬者，及四夷君长入宿卫而陪葬者，名氏最多，用此诏也。〕
12上猎于洛阳苑，〔唐六典：洛阳苑在都城之西，北距北邙，西至孝水，南带洛水支渠，谷、洛二水会于其间，东面十七里，南面三十九里，西面五十里，北面二十里，周回一百二十六里。〕有群豕突出林中，上引弓四发，殪四豕。有豕突前，及马镫；〔殪，壹计翻。镫，都邓翻，鞍镫。〕民部尚书唐俭投马搏之，上拔剑斩豕，顾笑曰：「天策长史不见上将击贼邪，〔武德中，帝开天策上将府，以唐俭为长史。长，知两翻。将，即亮翻。邪，音耶。〕何惧之甚！」对曰：「汉高祖以马上得之，不以马上治之；〔汉陆贾谏高祖之言。治，直之翻。〕陛下以神武定四方，岂复逞雄心于一兽！」上悦，为之罢猎，〔复，扶又翻。为，于伪翻。〕寻加光禄大夫。
13安州都督吴王恪数出畋猎，〔数，所角翻。〕颇损居人；侍御史柳范奏弹之。丁丑，恪坐免官，削户三百。上曰：「长史权万纪事吾儿，不能匡正，罪当死。」柳范曰：「房玄龄事陛下，犹不能止畋猎，岂得独罪万纪！」上大怒，拂衣而入。久之，独引范谓曰：「何面折我！」〔折，之舌翻。〕对曰：「陛下仁明，臣不敢不尽愚直。」〔古语有之：君仁则臣直。又曰：君明则臣直。故柳范云然。〕上悦。
14十一月，辛卯，上幸怀州；丙午，还洛阳宫。
15故荆州都督武士彟女，年十四，上闻其美，召入后宫，为才人。〔为武氏乱唐张本。彟，一虢翻。考异曰：旧则天本纪，崩时年八十三。唐历、焦璐唐朝年代记、统纪、马总唐年小录、圣运图、会要皆云八十一。唐录、政要，贞观十三年入宫。据武氏入宫年十四。今从吴兢则天实录为八十二，故置此年。〕
十二年〔（戊戌、六三八）〕
1春，正月，乙未，礼部尚书王珪奏：「三品已上遇亲王于路皆降乘，非礼。」〔乘，绳证翻。〕上曰：「卿辈苟自崇贵，轻我诸子。」特进魏征曰：「诸，土位次三公，今三品皆九卿、八座，为王降乘，诚非所宜当。」〔为，于伪翻。〕上曰：「人生寿夭难期，万一太子不幸，安知诸王他日不为公辈之主！何得轻之！」〔时太子承干有足疾，魏王泰有宠；太宗此言，固有以泰代承干之心矣。夭，于绍翻。〕对曰：「自周以来，皆子孙相继，不立兄弟，所以绝庶櫱之窥窬，塞祸乱之源本，〔櫱，鱼列翻。塞，悉则翻。〕此为国者所深戒也。」上乃从珪奏。
2吏部尚书高士廉、黄门侍郎韦挺、礼部侍郎令狐德棻、中书侍郎岑文本撰氏族志成，上之。〔令，音铃。棻，符分翻。撰，士免翻。上，时掌翻。〕先是，山东人士崔、卢、李、郑诸族，好自矜地望，〔先，悉荐翻。好，呼到翻。〕虽累叶陵夷，苟他族欲与为昏姻，〔白虎通曰：昏者，昏时行礼，故曰昏。姻者，妇人因夫，故曰姻。贤曰：妻父曰婚，伲父曰姻。〕必多责财币，或舍其乡里而妄称名称，或兄弟齐列而更以妻族相陵。上恶之，〔恶，乌路翻。〕命士廉等徧责天下谱谍，质诸史籍，考其真伪，辩其昭穆，〔谱，博古翻。谍，达协翻。昭，时招翻。〕第其甲乙，褒进忠贤，贬退奸逆，分为九等。士廉等以黄门侍郎崔民干为第一。上曰：「汉高祖与萧、曹、樊、灌皆起闾阎布衣，卿辈至今推仰，以为英贤，岂在世禄乎！高氏偏据山东，梁、陈僻在江南，虽有人物，盖何足言！况其子孙才行衰薄，〔行，下孟翻；下德行同。〕官爵陵替，而犹卬然以门地自负，贩鬻松槚，依托富贵，弃廉忘耻，不知世人何为贵之！今三品以上，或以德行，或以勋劳，或以文学，致位贵显。〔行，下孟翻。〕彼衰世旧门，诚何足慕！而求与为昏，虽多输金帛，犹为彼所偃蹇，我不知其解何也！〔解，犹说也。〕今欲厘正讹谬，舍名取实，而卿曹犹以崔民干为第一，是轻我官爵而徇流俗之情也。」乃更命刊定，专以今朝品秩为高下，〔更，工衡翻。朝，直遥翻。〕于是以皇族为首，外戚次之，降崔民干为第三。〔九等之次，皇族为上之上，外戚为上之中，崔民干为上之下。〕凡二百九十三姓，千六百五十一家，颁于天下。
3二月，乙卯，车驾西还；〔自洛阳西还长安。还，从宣翻，又音如字。〕癸亥，幸河北，观砥柱。〔自西还，便道幸河北县。河北县，汉、晋属河东郡，后魏置河北郡，隋废郡，复为县，属蒲州。县南河中有砥柱山。贞观元年，以河北县度属陜州。括地志曰：陜州河北县，本汉大阳县。〕
4甲子，巫州獠反，〔贞观元年，分辰州之龙标县置巫州。獠，鲁皓翻。〕夔州都督齐善行败之，〔败，补迈翻。〕俘男女三千余口。
5乙丑，上祀禹庙；丁卯，至柳谷，观盐池。〔禹都安邑，后人立庙于其地。安邑有盐池，则柳谷亦当在安邑。〕庚午，至蒲州，刺史赵元楷课父老服黄纱单衣迎车驾，盛饰廨舍楼观，〔廨，古隘翻。观，古玩翻。〕又饲羊百余头、鱼数百头以馈贵戚。〔饲，祥吏翻。〕上数之曰：「朕巡省河、洛，〔数，所具翻。又所主翻。省，悉景翻。〕凡有所须，皆资库物。卿所为乃亡隋之弊俗也。」甲戌，幸长春宫。
6戊寅，诏曰：「隋故鹰击郎将尧君素，虽桀犬吠尧，有乖倒戈之志，而疾风劲草，实表岁寒之心；可赠蒲州刺史，仍访其子孙以闻。」〔将，即亮翻。尧君素事始一百八十四卷隋恭帝义宁元年，终一百八十六卷高祖武德二年。汉邹阳曰：桀之犬可使吠尧。武王伐纣，前徒倒戈，攻其后，以北。吠，扶废翻。〕
7闰月，庚辰朔，日有食之。
8丁未，车驾至京师。
9三月，辛亥，著作佐郎邓世隆表请集上文章。上曰：「朕之辞令，有益于民者，史皆书之，足为不朽。若为【章：十二行本「为」作「其」；乙十一行本同；退斋校同。】无益，集之何用！梁武；父子、陈后主、隋炀帝皆有文集行于世，何救于亡！为人主患无德政，文章何为！」遂不许。
10丙子，以皇孙生，宴五品以上于东宫。上曰：「贞观之前，从朕经营天下，玄龄之功也。贞观以来，绳愆纠缪，魏征之功也。」〔观，古玩翻。〕皆赐之佩刀。上谓征曰：「朕政事何如往年﹖」对曰：「威德所加，比贞观之初则远矣；人悦服则不逮也。」上曰：「远方畏威慕德，故来服；若其不逮，何以致之﹖」对曰：「陛下往以未治为忧，故德义日新，今以既治为安，故不逮。」〔治，直吏翻。〕上曰：「今所为，犹往年也，何以异﹖」对曰：「陛下贞观之初，恐人不谏，常导之使言，中间悦而从之。今则不然，虽勉从之，犹有难色。所以异也。」上曰：「其事可闻欤﹖」对曰：「陛下昔欲杀元律师，孙伏伽以为法不当死，陛下赐以兰陵公主园，直百万。或云：『赏太厚，』〔兰陵公主，上女也，下嫁窦怀悊，上以其园赏孙伏伽。〕陛下云：『朕即位以来，未有谏者，故赏。』此导之使言也。司户柳雄妄诉隋资，〔隋资，隋朝所授官资也。〕陛下欲诛之，纳戴冑之谏而止。是悦而从之也。近皇甫德参上书谏修洛阳宫，陛下恚之，虽以臣言而罢，勉从之也。」〔皇甫德参事见上卷八年。上，时掌翻。恚，于避翻。〕上曰：「非公不能及此。人苦不自知耳！」
11夏，五月，壬申，弘文馆学士永兴文懿公虞世南卒，〔唐六典：弘文馆学士无员数。后汉有东观，魏有崇文馆，宋元嘉有玄，史两馆，宋泰始至齐永明有总文馆，梁有士林馆，北齐有文林馆，后周有崇文馆；或典校理，或司撰着，或兼训生徒，若今弘文馆之任也。武德初，置修文馆，武德末，改为弘文馆。永兴县属鄂州。谥法：温柔贤善曰懿。卒，子恤翻。〕上哭之恸。世南外和柔而内忠直，上尝称世南有五绝：一德行，〔行，下孟翻。〕二忠直，三博学，四文辞，五书翰。
12秋，七月，癸酉，以吏部尚书高士廉为右仆射。
13乙亥，吐蕃寇弘州。〔「弘」，恐当作「松」。吐，从暾入声。〕
14八月，霸州山獠反。〔按天宝元年招附生羌置静戎郡，干元元年，方置霸州。又松州都督府所管党项羁縻州有霸州，然当以其酋豪为刺史，而此霸州又是仪凤二年松州加督三十八州之数。獠，鲁皓翻。〕烧杀刺史向邵陵及吏民百余家。
15初，上遣使者冯德遐抚慰吐蕃，〔吐，从暾入声。〕吐蕃闻突厥、吐谷浑皆尚公主，〔厥，九勿翻。谷，音浴。〕遣使随德遐入朝，〔使，疏吏翻。朝，直遥翻。〕多赍金宝，奉表求婚；上未之许。使者还，言于赞普弃宗弄赞曰：「臣初至唐，唐待我甚厚，许尚公主。会吐谷浑王入朝，相离间，〔间，古苋翻。〕唐礼遂衰，亦不许婚。」弄赞遂发兵击吐谷浑。吐谷浑不能支，遁于青海之北，民畜多为吐蕃所掠。
吐蕃进破党项、白兰诸羌，帅众二十余万屯松州西境，〔党，底朗翻。帅，读曰率。〕遣使贡金帛，云来迎公主。寻进攻松州，败都督韩威；〔败，补迈翻；下败吐同。〕羌酋阎州刺史别丛卧施、诺州刺史把利步利并以州叛归之。〔贞观五年，以党项降羌，置羁縻州，有阔州、诺州，皆属松州都督府，无阎州。酋，慈由翻。〕连兵不息，其大臣谏不听而自缢者凡八辈。〔缢，于计翻，又于赐翻。〕壬寅，以吏部尚书侯君集为当弥道行军大总管，甲辰，以右领军大将军执失思力为白兰道、左武卫将军牛进达为阔水道、左领军将军刘简【严：「简」改「兰」。】为洮河道行军总管，督步骑五万击之。〔洮，土刀翻。骑，奇寄翻。〕
吐蕃攻城十余日，进达为先锋，九月，辛亥，掩其不备，败吐蕃于松州城下，〔宋白曰：松州之地，汉、魏诸羌居之，及晋内附，以其地属汶山郡。后魏时，邓至王像舒据之，遣使朝贡，始置甘松县，后周置龙涸防，唐置松州；去长安二千二百五十里。〕斩首千余级。弄赞惧，引兵退，遣使谢罪，因复请婚。〔使，疏吏翻。复，扶又翻。〕上许之。
16甲寅，上问侍臣：「创业与守成孰难﹖」房玄龄曰：「草昧之初，〔易曰：天造草昧。王弼注云：造物之始，始于冥昧，故曰草昧也。广雅：草，造也。董云：草昧，微物。〕与群雄并起角力而后臣之，创业难矣！」魏征曰：「自古帝王，莫不得之于艰难，失之于安逸，守成难矣！」上曰：「玄龄与吾共取天下，出百死，得一生，故知创业之难。征与吾共安天下，常恐骄奢生于富贵，祸乱生于所忽，故知守成之难。然创业之难，既已往矣；守成之难，方当与诸公慎之。」玄龄等拜曰：「陛下及此言，四海之福也。」
17初，突厥颉利既亡，北方空虚，〔厥，九勿翻。颉，奚颉翻。〕薛延陀真珠可汗帅其部落建庭于都尉犍山北、独逻水南，〔按薛延陀建庭之地在郁督军山，东南距京师纔三千里而赢。新书曰：乌德犍山左右，嗢昆河、独逻河皆屈曲东北流，嗢昆在南，独逻在北，过回纥牙帐东北五百里而合流。可，从刊入声。汗，音寒。帅，读曰率。犍，居言翻。逻，郎佐翻。〕胜兵二十万，〔胜，音升。〕立其二子拔酌、颉利苾主南、北部。〔苾，毗必翻。〕上以其强盛，恐后难制，癸亥，拜其二子皆为小可汗，各赐鼓纛，〔纛，徒到翻。〕外示优崇，实分其势。
18冬，十月，乙亥，巴州獠反。〔后汉于宕渠北界置汉昌县，后魏于县置大谷郡，又于郡北置巴州，隋改为清化郡，唐复为巴州。獠，鲁皓翻；下同。〕
19己卯，畋于始平；〔曹魏置始平县，属扶风，晋分立始平郡，后魏复为县，属扶风，隋属京兆。九域志，在府西八十里。〕乙未，还京师。
20钧州獠反；遣桂州都督张宝德讨平之。
21十一月，丁未，初置左、右屯营飞骑于玄武门，以诸将军领之。又简飞骑才力骁健、善骑射者，号百骑，衣五色袍，乘骏马，以虎皮为鞯，〔骑，奇寄翻。骁，坚尧翻。衣，于既翻。鞯，则前翻。〕凡游幸则从焉。
22己巳，明州獠反；〔吴置越裳县，属九德郡，以古越裳之地也；隋属驩州日南郡。武德五年，以越裳地置明州。〕遣交州都督李道彦讨平之。
23十二月，辛巳，左武候将军上官怀仁击反獠于壁州，〔后汉和帝，分宕渠之东置宣汉县，梁分宣汉置始宁县，元魏分始宁县置诺水县，武德八年，分巴州之始宁县置壁州始宁郡。〕大破之，虏男女万余口。
24是岁，以给事中马周为中书舍人。周有机辩，中书侍郎岑文本常称：「马君论事，援引事类，扬榷古今，〔毛晃曰：扬榷，大举，又掎也，举而引之也。榷，讫岳翻。〕举要刚烦，会文切理，一字不可增，亦不可减，听之靡靡，令人忘倦。」
25霍王元轨好读书，恭谨自守，举措不妄。为徐州刺史，与处士刘玄平为布衣交。〔好，呼到翻。处，昌吕翻。〕人问玄平王所长，玄平曰：「无长。」问者怪之。玄平曰：「夫人有所短乃见所长，〔夫，音扶。〕至于霍王，无所短，吾何以称其长哉！」
26初，西突厥咥利失可汗分其国为十部，每部有酋长一人，〔酋，慈由翻。长，知两翻。可，从刊入声。汗，音寒。〕仍各赐一箭，谓之十箭。又分左、右厢，左厢号五咄陆，置五大啜，居碎叶以东；右厢号五弩夫毕，置五大俟斤，居碎叶以西；通谓之十姓。〔咄陆五啜号：处木昆律啜，胡禄屋阙啜，摄舍提敦啜，突骑施贺逻施啜，鼠尼施处半啜。弩失毕五俟斤号：阿悉结阙俟斤，哥舒阙俟斤，拔寒干暾沙阙俟斤，阿悉结泥孰俟斤，阿舒虚半俟斤。碎叶城，在焉耆碎叶川。出安西西北千里至碎叶。杜佑曰：碎叶川，长千余里，东头有热海，西头有怛逻斯城。咄，当没翻。啜，陟劣翻。康曰：俟，渠之切。〕咥利失失众心，为其臣统吐屯所袭。咥利失兵败，与其弟步利设走保焉耆。〔新书曰：焉耆国直京师西七千里而赢，横六百里，纵四百里；其国东高昌，西龟兹，南尉黎，北乌孙，汉旧国也。〕统吐屯等将立欲谷设为大可汗，会统吐屯为人所杀，欲谷设兵亦败，咥利失复得故地。〔复，扶又翻，又音如字。〕至是，西部竟立欲谷设为乙毗咄陆可汗。乙毗咄陆既立，与咥利失大战，杀伤甚众。因中分其地，自伊列水以西属乙咄陆，以东属咥利失。〔伊列水亦名伊丽水，注详见后。〕
27处月、处密与高昌共攻拔焉耆五城，掠男女一千五百人，焚其庐舍而去。〔为伐高昌张本。〕
十三年〔（己亥、六三九）〕
1春，正月，乙巳，车驾谒献陵；〔唐谒陵之制：设行宫，距陵十里，设坐于斋室，设小次于陵所道西南，大次于寝西南。侍臣次于大次西南，陪位者次又于西南，皆东向。文官于北，武官于南，朝集使又于其南，皆相地之宜。皇帝至行宫，即斋室，陵令以玉册进署，设御位于陵东南隅，西向；有冈麓之阂，则随地之宜。又设位于寝宫之殿东陛之东南，西向，尊坫陈于堂户东南。百官、行从宗室、客使位神道左右。寝宫则分方序立大次前。其日未明五刻，陈黄麾仗于陵寝，三刻，行事官及宗室亲五等、诸亲三等以上及客使之当陪者就位。皇帝素服、乘马、华盖、伞扇，侍臣骑从，诣小次。出次至位，再拜，又再拜，在位者皆再拜，又再拜。少选，太常卿请辞，皇帝再拜，又再拜。奉礼曰：「奉辞。」在位者再拜。皇帝还小次，乘马诣大次，仗卫列立以俟行，百官、宗室诸亲、客使序立次前。皇帝步至寝宫南门，仗卫止，乃入，由东序，进殿陛东南位，再拜，升自东陛，北向再拜，又再拜，入省服玩，抆拭帐箦，进太牢之馔，加珍羞。皇帝出尊所酌酒，入三奠爵，北向立。太祝二人持玉册立于户外，东向跪读，皇帝再拜，又再拜，乃出户，当前北向立。太常卿请辞，皇帝再拜，出东门，还大次，宿行宫。〕丁未，还宫。
2戊午，加左仆射房玄龄太子少师。玄龄自以居端揆十五年，左右仆射，尚书省长官，故曰端揆。按武德九年，房玄龄为中书令，贞观三年，为左仆射，至是财十一年，未及十五年也。少，始照翻。〕男遗爱尚上女高阳公主，女为韩王妃，〔韩王元嘉，高祖之子。〕深畏满盈，上表请解机务；〔上，时掌翻。〕上不许。玄龄固请不已，诏断表，乃就职。〔断，音短，丁管翻。今之让官者，奉表三让，不许，敕断来章，则合门不复受其表，即唐制之断表也。〕太子欲拜玄龄，设仪卫待之，玄龄不敢谒见而归，时人美其有让。玄龄以度支系天下利害，尝有阙，求其人未得，乃自领之。〔唐制：度支郎中，掌天下租赋，物产丰约之宜，水陆道涂之利，岁计所出而支调之，以近及远，与中书、门下议定乃奏，国之大计所关也。玄龄审官求贤，未得其人，故自领之。唐中世以后，宰相多判度支，盖昉于此。度，徒洛翻。〕
3礼部尚书永宁懿公王珪薨。〔永宁县，属洛州。〕珪性宽裕，自奉养甚薄。于令，三品已上皆立家庙，〔唐制：三品已上得立庙，祭三代。〕珪通贵已久，独祭于寝。为法司所劾，〔劾，户概翻，又户得翻。〕上不问，命有司为之立庙以愧之。〔司为，于伪翻；下上为同。〕
4二月，庚辰，以光禄大夫尉迟敬德为鄜州都督。〔尉，纡勿翻。鄜，芳无翻。〕
上尝谓敬德曰：「人或言卿反，何也﹖」对曰：「臣反是实！臣从陛下征伐四方，身经百战，今之存者，皆锋镝之余也。天下已定，乃更疑臣反乎！」因解衣投地，出其瘢痍。〔瘢，薄官翻。痍，音夷。〕上为之流涕，曰：「卿复服，朕不疑卿，故语卿，何更恨邪！」〔邪，音耶。语，牛倨翻。〕
上又尝谓敬德曰：「朕欲以女妻卿，何如﹖」〔妻，七细翻。〕敬德叩头谢曰：「臣妻虽鄙陋，相与共贫贱久矣。臣虽不学，闻古人富不易妻，此非臣所愿也。」上乃止。
5戊戌，尚书奏：「近世掖庭之选，〔掖，音亦。〕或微贱之族，礼训蔑闻；〔谓由侍儿及歌舞得进者。〕或刑戮之家，忧怨所积。〔谓缘坐没入掖庭者。〕请自今，后宫及东宫内职有阙，皆选良家有才行者充，〔行，下孟翻。〕以礼聘纳；其没官口及素微贱之人，皆不得补用。」上从之。
6上既诏宗室群臣袭封刺史，左庶子于志宁以为古今事殊，恐非久安之道，上疏争之。〔上，时掌翻；下同。〕侍御史马周亦上疏，以为：「尧、舜之父，犹有朱、均之子。〔朱、均，谓丹朱、商均也。〕傥有孩童嗣职，万一骄愚，兆庶被其殃而国家受其败。〔孩，何开翻。被，皮义翻。〕正欲绝之也，则子文之治犹在；〔左传：楚鬬椒作乱，庄王灭若敖氏。既而思子文之治楚国也，曰：「子文无后，何以劝善！」使其孙箴尹克黄复其所。治，直吏翻。〕正欲留之也，而栾黡之恶已彰。〔左传：秦伯问于士鞅曰：「晋大夫其谁先亡﹖」对曰：「其栾氏乎！栾黡汱虐己甚，犹可以免；其在盈乎！」秦伯曰：「何故﹖」对曰：「武子之德在民，如周人之思召公焉，爱其甘棠，况其子乎！栾黡死，盈之善未及民，武子所施没矣，而黡之怨实彰，将于是乎在。」〔与其毒害于见存之百姓，〔见，贤遍翻。〕则宁使割恩于已亡之一臣，明矣。然则向所谓爱之者，乃适所以伤之也。臣谓宜赋以茅土，畴其户邑，必有材行，随器授官，〔行，下孟翻。〕使其人得奉大恩而子孙终其福禄。」
会司空赵州刺史长孙无忌等皆不愿之国，上表固让，〔长，知两翻。〕称：「承恩以来，形影相吊，若履春冰；〔春来冰薄，履之则有陷溺之惧。〕宗族忧虞，如置汤火。缅惟三代封建，盖由力不能制，因而利之，礼乐节文，多非己出。两汉罢侯置守，蠲除曩弊，深协事宜。〔守，式又翻。〕今因臣等，复有变更，〔复，扶又翻。更，工衡翻。〕恐紊圣朝纲纪；〔紊，音问。朝，直遥翻。〕且后世愚幼不肖之嗣，或抵冒邦宪，自取诛夷，〔冒，莫北翻。〕更因延世之赏，致成剿绝之祸，良可哀愍。〔剿，子小翻。〕愿停涣汗之旨，赐其性命之恩。」无忌又因子妇长乐公主固请于上，〔主嫁无忌子冲。乐，音洛。〕且言「臣披荆棘事陛下，今海内宁一，柰何弃之外州，与迁徙何异！」上曰：「割地以封功臣，古今通义，意欲公之后嗣，辅朕子孙，共传永久；而公等乃复发言怨望，朕岂强公等以茅土邪！」〔复，扶又翻。强，其两翻。邪，音耶。〕庚子，诏停世封刺史。
</div>
    <div class="pagination">
<a href="资治通鉴注_page208.html">上一页</a><span>...</span><a href="资治通鉴注_page204.html">204</a><a href="资治通鉴注_page205.html">205</a><a href="资治通鉴注_page206.html">206</a><a href="资治通鉴注_page207.html">207</a><a href="资治通鉴注_page208.html">208</a><span class="current-page">209</span><a href="资治通鉴注_page210.html">210</a><a href="资治通鉴注_page211.html">211</a><a href="资治通鉴注_page212.html">212</a><a href="资治通鉴注_page213.html">213</a><a href="资治通鉴注_page214.html">214</a><span>...</span><a href="资治通鉴注_page210.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
