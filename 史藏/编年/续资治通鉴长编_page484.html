<!DOCTYPE html>
<html>
 <head>
  <meta charset="utf-8"/>
  <title>
   续资治通鉴长编 - 第 484 页/共 607 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   续资治通鉴长编 - 第 484 页/共 607 页
  </h1>
  <div class="content">
   卷三百七十二
　　起讫时间 起哲宗元佑元年三月壬申尽是月丁丑
　　卷　　名 续资治通鉴长编卷三百七十二
　　帝　　号 宋哲宗
　　年　　号 元佑元年（丙寅，1086）
　　全　　文
　　三月壬申，诏：「安焘坚辞知枢密院事，特依所乞，依旧同知枢密院事，仍令班左丞李清臣上。范纯仁告未经给事中书读，见在合门，可勾收。别出录黄告身，遍经门下省官施行。」（吕公着家传以为十四日辛未有此诏，旧录系之十五日壬申，今从旧录。台谏及公着论列此事，前后不一，而旧录略不少见，新录又并此诏削去，不知何意也。王岩叟朝论云：论安焘告命不由门下省，进呈范纯仁申明事状，令缴入来，待内中行出。又再三言，朝政阙失，但安心一一言来。再论安焘告命不由门下省云：「国家比来置官司，只为要上下相关防，相审察，况给事喉舌之任，若不由过，则不成命令，何所不可？」上曰：「重改。」对曰：「谨出令，审而后发，则无反汗之失，不审则必有反汗之失，不改又却不可。臣每见人权摄职事，多务苟且，皆曰三五日间，何须如此。臣虽至愚，不敢以此心事陛下，不敢一日愧于职事。如陛下必欲令施行，则愿圣慈别差一人权给事中，全孤臣之守，臣誓以死节报陛下。臣闻安焘在都堂与执政议政事，有默默终日未尝赞一言之时。士大夫莫不相与笑鄙讥议，轻其不才，日望别进贤杰以代其人。今闻更加超进，甚惊物听。陛下容之，已郁公议，况可以登进上枢之任，与宰相对掌机政，岂可轻授？」三月十五日巳时批出，安焘宜从所请，依旧同知枢密院事。其乞郡不行，令学士院降诏。勘会试吏部尚书范纯仁除同知枢密院事告，未经给事中书读，宜令追纳，别翻敕黄施行。）
　　先是，太皇太后遣勾当内东门司梁惟简赐文彦博手诏曰：「予宫中阅故事，得卿神宗时所上亲书奏章，见卿论议，切于治要，至诚忧国，忠义可见，深用嘉叹。卿平时所蕴如此，况当兹国难之际，想多忧勤。予佐助机政，斯逾年矣。虽勉旃听览，以天下之广，万几之繁，深虑不逮。顾我元老，宜有咨询。如近者黜陟臣僚，因革庶政，公议不孚。夏国未附，御以何术？卿之所知贤人堪大任者，亟当论荐，用副柬求。并所访事可条具闻奏，切伫至言，以补阙失。」
　　是日，（三月十五。）彦博具奏：（据元佑密疏，彦博此奏以三月十五日上，今附本月日。）
　　臣伏蒙圣恩，特差中使降手诏询访，仰被训旨，俯集兢荣【一】。恭惟太皇太后陛下坤厚博载，天光大明。自听政以来，发号施令，及进贤退愚，时政污隆，或因或革，小大惬当，中外欣悦。所谓宗社无疆之福，太平寖隆之时矣。而犹谦恭退托，以臣遭遇累圣，久窃重任；又谓其犬马之齿加长，宜有重言，曲赐下问。乃询黄发、采刍荛之义，臣敢不勉竭愚忠，粗裨虚伫。
　　夫治体之大，莫大乎任贤纳谏。近者所用辅相，所擢谏宪，皆久积时望，大协舆情，必能弼直献纳，上副陛下求治深切之心。以至罢去市易，减损青苗，免纳役钱【二】，□保甲按阅之频，遂农民耕种之业，市井畎亩之人，欢欣之声，必已达于天听矣，岂在老臣条陈而后详。
　　然上之数事，有损无益，不可久行而罢者，本非朝廷所图，皆是近年以来，臣僚急进，侥幸成风，率务妄起事端。自来总领粗有微效【三】，则过求恩赏；事若有害，曾无责罚。欲其省官省事，民安政治【四】，不可得矣。为今之要，当革此弊。自去年以来，斥去聚敛之臣，颇□农商之利，四民乐业，万国欢心。无名之入，多已削除；有常之用，当要丰足。今之户部，实主邦计，尚书、侍郎、郎中、员外，未闻精择久任，惟见屡迁数易，欲使何人专任其责，国之大计，安所望哉！此乃朝廷所宜先而不可忽也。
　　又谓臣之所知堪大任者，臣素愚昧，艰于知人。然累玷钧衡之任，惟在荐贤以图报国。方其当轴，任人极于遴柬，拔十得五，安敢庶几！及出领外藩，将踰一纪，朝中多士，罕有识知，虽有所闻，莫经所试，轻议论荐，恐未审详。然熟闻士论，谓枢密直学士刘庠，端正有守，虽已在近职，久从外补。臣向在枢密，庠在太原，边事民政，静镇不扰。光禄大夫、前吏部侍郎苏颂，性行纯和，学问该博，于本朝故事多所详记。若备顾问议论，当有裨益。朝奉大夫、京西路提点刑狱刘奉世，才力精明，所守坚正，向为枢密院检详及中书检正，颇得时誉。若并召还左右，宜有所补，更乞圣明详择。或更有新进，可副柬求，容臣博访，别具奏陈。
　　况天下之大，必有多士寘于周行。然自数十年来，养育人材，有所未至。盖乡举里选，不兼取文行，礼部覆试，类收肤浅之学。今若条理学校贡举之法，庶几取士得人，以次擢升大任，则济济以宁，如周之盛。方朝廷大施仁政，勤恤民隐，亲民之官，专在守令。臣谓宜申戒吏部，遴择其人，政得以和，民受其赐。前代铨衡，授官之后，多赴政府引验，问其所长，或采其已试之效而遣之。间有昏缪不才，类多退落。如此则郡县得人，政事修举。
　　又用人之法，当各因其才器。孔门四科，分政事、文学之品，亦须就其长而授其职，职乃无旷。前朝选试文学之士，即寘于馆阁育材之地，渐进用之。杂学士、待制皆主侍从，备顾问议论，以裨时政，今则尽补外任。臣谓宜略定员数，留充左右供职，久当察其器识，缓急执政阙人，便可佥议进擢。
　　臣蒙诏旨询访，敢不倾尽所蕴。但以老昏，言无伦理，不任陨越惶惧之至！所问夏国事宜，不欲杂于此奏，谨具别札开陈，所冀便于详览。又奏：
　　臣伏读圣问有可御西夏之术。臣去年始闻西人欲求内附【五】，臣以为方国家多事，务早安静，奏乞朝廷恢覆载之量，广示开纳。御四夷之术，羁縻而已。由此可以息兵，内固吾圉，外夷怀服，中夏安宁，则太平之风寖隆寖久。兼曾缴进神宗专令臣男贻庆赍赐臣亲书诏一本，所贵审知神宗圣意，止务安边，不欲轻举。皆是边臣希望功赏，为国生事，侥幸万一，以致兵食困匮，财力殚耗，必料此诏已经圣览。今复蒙下问可御西夏之术。臣愚何足以仰副虚伫。臣窃见西人自去年以来，凡数次入朝，即未见修岁时常贡之礼，亦未闻请常赐之物，度其奸心，必有所待。当此之际，朝廷亦须有以待之，边臣亦必有以制之。若更如向时种谔、徐禧辈，料敌不精，谋攻失策，致误边事。即关中之人，其心摇矣。自灵武、永乐王师不振之后，兵势民力，尚未全复。狡羌窃发，必能制乎？即如向时种谔辈皆云西人辞弱，取如拾芥，又可信乎？国之大计，岂可数为狂计所误？朝廷于此，固当熟计而深念。事欲美成，计须先定。当责成边臣审料贼势，精选谍者，密窥贼形，必先事以待之，使贼计不行，边垒有备，此亦困羌夷之策，为人谋之小胜。或西人款塞请觐，诘其所由，出于善意，即导之使来，俟至延安，帅臣密察，亦当得其要领，先时奏闻，庙堂之上，可以预料而审度之。俟至阙下，知其所来必有所为，因其所为之可否，或议或诘，审而应之。可者即从，否即已。若议及疆土，须庙堂之上，觽谋大同，苟有后艰，同任其责。或取与之间，谋有同异，各述利害，理须明白。后或不应，谋果不臧，自任其责。庙谋一定，边计粗宁，天下小康，堂上高枕。伏惟陛下圣明，远大之计，固已先定，出于觽智，岂俟臣之过虑。然采刍荛，择狂言，谅其诚而不责其妄，幸甚！贴黄称：「臣以谓事有利害者，必究其利害之极而断其取舍之当。其理得矣，无容更相
　　顾望，议论不决。乃欲遗贼于君父，则安用大臣？」
　　环庆路经略使范纯粹言：（元年三月十五日奏。）
　　臣自元丰元年在陕西路备员监司，适当军兴之时，至七年乃得还朝廷，故陕西边事粗知始末。昨蒙除受今任，赴官过阙，虽蒙特许朝觐，累状乞上殿奏禀职事，寻准枢密院札子催发出门，故臣所欲敷奏职事，了不获陈。今既到任，身远朝廷，须至披露论析，仰渎圣听。
　　窃以夏国效顺岁久，边隅无事，夷夏晏然。祗因种谔、沈括数辈希功造事，欺罔朝廷，以为夏国失势，觽怨亲叛，无甚劳费，席卷可平；或请覆巢长驱，或请进筑开拓，致朝廷大举干戈，诸路并兴，固尝长驱而无功，亦已进筑而失利，觽说并试，一无所成。徒致关辅疮痍，公私困敝，百姓流徙，国兵凋残。虽诸路各有收复，故砦废州，多非中国所利之地。深在贼境，□为兴修，横添兵屯，倍置器械，加费金帛，益耗刍粮。尽关辅公私之力，曾不足以自支，故日烦朝廷自内应副，而边防衅隙日有可忧。彼夏国者，深沉自居，未即报怨，盖亦以频年应敌，部族疲劳。横山之人失业良久，势力未复，举动或艰。故比时以来，数数遣使，迹如效顺，实乃有谋。外则不议土疆，内则不修常贡，既形款我之计，又为自资之谋。臣闻累番使人货贩，滋广通约，所得不减三数百万，其自资之谋，亦可见矣。
　　诸路军兵经累次凋沮之余，虽诸将招填，略充旧数；而新人眇少，未堪战斗。朝廷但知兵籍数目，而未知士卒之气全未振奋。臣未测朝廷谋画所向，但见近降朝旨，应因军兴增置兵将、官吏及添戍军马，并各抽还。外议谓朝廷晏然，自以为无事，人窃忧之，则其款我之计亦已行矣。常贡未修，彼所以为边事之未竟也；疆土不议，彼所以为将来举事之端也。理势无可疑者。然则边防大事，未见成画，臣恐岁月滋久，彼力渐强，待草丰谷实之秋，弓劲马肥之际，称兵有请，暴肆跳梁，仓卒之间，何以遣应？若临时或议许可，则国体有伤；若至期复举干戈，则生灵被害。惟编户之方困，岂见籍之能堪。臣之心忧，言有不忍。臣昨者既不得奏禀圣算，寻曾往见执政大臣，语此忧事。虽所虑亦或有未至，而为谋未知所从，如臣之愚，亦何敢以自任。惟是思虑所得，参访髃言，不敢内有所怀，愿陈烦说。臣窃以为诸路所取夏人之地，固未足系彼国存亡之机，而所以乘困而必争者，盖谓日侵月削而不校，则小国之势在所深忧，故自保之计不得不然。一国共谋，岂不及此。由是推之，乃知所争之地未弃，则边衅无时而可除也。夫中国者，礼义之所自出也。今彼之与我必争者，顾礼义当如何耳。臣窃观近时之论边事者，犹谓彼既困怠，无所能为，加以数年，可期柔服。臣独以为不然。彼所以默默自处，未有所请，但为自全之计者，乃所以养锐待时也。是岂终困之理哉。谓新地城垒自兴复以来，糜耗巨万，斥弃为难。殊不思前日之已费者不可复追，而他日之未费者尚可救也。
　　臣伏见陛下即位以来，累降德音。凡聚敛掊克之令，有害民生者，悉行蠲除。四海兆民，欢呼爱戴，蒙被圣泽，可谓盛矣！臣窃思念，天下之费，莫大于馈边。今边事未有措置，他日一有调度，帑藏空虚，无以取济，则聚敛伤民之令，恐不能辄已，此又不可不虑者也。臣愿陛下静占往鉴，断自圣心。因彼遣使再三而未有所请之时，乘彼词礼恭顺而奸谋未露之日，特降诏旨，燍述先帝所以问罪之意，具道秉常所以复国之由，嘉其倾尽之诚，谕以逆顺之理，趣令先以前后战阵掳陷官员、使臣、将吏、丁夫悉归朝廷，其所削之地，并从给赐。如此则边衅可期于止息，生灵有望于安全；亦足使四夷知朝廷前日兴师之意，在于拯患问罪而不在乎疆土之利也。中国陷寇之人，又知朝廷爱人而不爱地也。神功伟绩，可谓难名。臣非不知危言异议，自速祸悔。窃念不独守边之职，理当建明；重以事君之方，义无阿避。臣于先帝临御之日，数陈边事，屡竭迂浅，伏蒙先帝曲赐优容，每有称可，非独敢于此日骤为首尾异同之论。古人有言：「知予之为取者，政之宝也。」取予之间，正在今日。伏望陛下察臣情在忧国，志切爱君，以臣今言少关圣虑。如其粗有可采，即乞宣付三省、枢密院，令大臣共议。事机贵速，伏乞早赐处决，庶不为朝廷异时之患，则天下幸甚！传曰：「事君有犯无隐。」臣则无隐甚矣，其如位卑言高，妄议朝廷机政，实犯天宪，不敢以诛窜自逃。
　　贴黄：「臣顷者闻北敌曾有文字到朝廷，请勾还西边兵马。臣昨充北朝国信使日，其接伴敌使尝语及夏国之事，亦云曾有文字教南朝罢兵。臣是时随宜应对，寻具奏闻。臣以谓西北唇齿之国，万一北敌狡慢，或一日又以夏国失疆土为言，即朝廷至是却似难为处决。今日机会，恐不可忽，此臣所谓事机贵速者也。臣窃见所得西夏旧城堡砦：如河东路葭芦、□堡，鄜延路米脂、义合、浮图，环庆路安疆等寨，皆系深在贼疆。于汉界地利形势略无所利，而费刍粮皆是倍价计置，及岁岁劳烦税户远入输纳。至于运致钱帛、器械，置官、遣戍，一一艰苦。今日若行斥弃，委是并无关害。惟是鄜延路塞门一寨，系当中路之冲，平川广阔，去帅府地里甚近，别无地里控扼之险，自得塞门，增远四十余里，可为中路屏蔽，粗为边防之利。兼此塞门一寨，旧是汉城，弃陷以来，年岁未远，似与其余城寨利害有殊，朝廷若议存守，则理或有名，更系朝廷裁决。所有兰会之地，耗蠹尤深，如闻朝廷已遣使相视兰会，不敢缕细开陈。边事至重，乞赐圣览。此奏系臣男正夫书写，不敢付吏，以害机事。」
　　癸酉，诏以季秋择日有事于明堂。左司谏王岩叟言：「臣伏睹御札，以今年季秋择日有事于明堂。四海内外，含生之伦，无不欢喜。年老深识之士，皆相与言曰：『吾君即位以来，发政施仁，全得祖宗之懿。今宗祀礼成，大赉天下，必能□赋敛，释逋负，求贤才，兴典礼，省刑罚，无遗匹夫，无间微物，无略细事，害之所在，必蠲除之，以慰满髃生之望矣。』陛下观天下之心所望于陛下者如何，其可忽哉！臣每叹前世赦宥之弊，莫不幸小人则多，而惠良民则寡；抚亲近则厚，沾幽远则疏。非前期以精讲之，先事以审裁之，广览博听而兼收之，则无以曲尽物情，深得民意，此陛下不可不重也。伏望圣慈特取嘉佑以来大礼赦书，事节最详，恩最厚者，体以为法，无削其所可施，仍增其所未备。凡今臣僚上言，并四方百姓所陈疾苦，有可行者，皆于将来赦文内推为圣意以行之，使美不分于臣下，而恩一出于朝廷。及乞诏执政大臣，各陈时弊数端之要，密先以闻，修赦文日添入。庶几广陛下仁民爱物之盛德，激扬驩心，动荡和气，以永社稷无疆之休，天下幸甚！」
　　贴黄称：「臣伏乞陛下暇日阅嘉佑以来逐次大礼赦书，只观文字之少多，已见沾恩之广狭。愿陛下丁宁诏谕执政，早令总集事目，加意修定。要在精详，推大圣泽。前来宰执惟以掊敛民力为功，不以推广上恩为意。每草赦书，不过令本房吏人裁定而已，曾不自留心也。」
　　三省言，昨罢诸路提点刑狱司管勾，而开封府界遂令提点司主之，窃虑钱物久而侵紊。诏开封府界置提点刑狱官一员，依诸路提点刑狱职事，仍以叶温叟为之，罢提举府界盗贼司。（罢提刑司管勾当考，不知初置此管勾何事，恐是管勾常平。此有脱字。叶温叟是月五日方以权秦凤路提点刑狱为陕西路提点刑狱，忽有此移改，当考。）
　　扬王颢、荆王頵言：向在先朝，已蒙恩许外第居处，今营造将毕，如闻五月可迁入，伏望早赐指挥。诏答未允。三上章，乃许之。
　　诏京东路将兵差出不系将军马请受，依元丰八年十月指挥，特权免封桩三年。
　　诏讲读官更不轮资善堂宿直。（宿直是何年月日诏？）
　　给事中王震等言：「准诏看详六曹寺监文字，稽违法令，请在京官司吏人稽缓制书及文书稽程，并合依律断罪。及六曹寺监各置杖直、医人、狱子一名。本司并本辖事非追究者，杖已下并本处勘断。」从之。（王震此时安在？）
　　户部言：自新法已前，旧法役人主典官物，致有失负、水火、忘失，虚降帐籍之数，欲令逐司并特与除放。从之。
　　又言：熙河兰会路经略司奏，缴到阿里骨奏董□遗表进奉，乞行回赐。诏董□更不支赐。其阿里骨，依元丰元年所降指挥，赐绢百匹。
　　永兴军等路提刑司言：「昨民庶进状，兴平县灵宝乡诸村土地约二百四十余顷，并纳二税，熙宁五年本县逼勒退为牧地，依旧耕种，令本司定夺闻奏。如本路更有将民户税地改为牧地者，亦依此。今看详，欲免纳租钱，令依旧。」从之。（旧录云：先帝罢监，以其地募民佃出租市良马，然其地久为民冒占，故稍按籍收还，未尝以逼勒也。新录辨曰：本县逼勒退为牧地，此乃民庶进状之词【六】，而监司定夺，欲乞依旧，则旧非牧地可知。有无逼勒，乃县令之职，部使者所当察也。今每事皆托先帝为言，不可以取信后世。自「先帝罢监」至「逼勒也」三十五字并删去。） 
　　诏梁从政与转昭宣使，更不回授儿男。
　　枢密院言，三路保甲有借到人户私马，并还其直。从之。
　　权管勾熙河兰会路经略司公事赵济言：「准朝旨，差赐董□身死物色使臣，令访青唐事毕。选奉职高升押赐，亲见阿里骨坐董□厅，大首领鬼章并给逋、厮结四等二人并在左右，与从来应事董□之人尽事阿里骨，兼问得首领、蕃部等言，董□临死时，勾诸族首领赴青唐城，约以阿里骨承代。今首领、蕃部等并各服从。」诏许承袭，仍除节度使。每年支赐茶、绢、衣带等，并依二月十二日所得指挥。（二月二十日诏问赵济。）
　　详定役法所言：「坊场、河渡钱，元用支酬衙前重难、添酒钱等，准备场务陪费。如此之类，名件不一。除依条合支外，欲并拘留，以备招募衙前，支酬重难及应缘役事之用。」从之。
　　右司谏苏辙言：
　　臣窃见台谏前后上章，论韩缜过恶，乞行屏退，皆留中不出，人人惶惑，不测圣意所在。臣顷与李觉上殿奏事，面闻德音。以为进退大臣，当存国体，虽知缜不协人望，要须因其求去而后出之。臣即奏言：「陛下以恩礼遇大臣，虽盛德之事，而臣等身有言责，言苟不效，义不可止。但恐自此章疏纷纭，烦渎圣听，于缜愈为不便。」至今四十余日，台谏文字，日以益多。而缜晏然据位，略无陈请。臣观其意思，盖欲佯为不知，固执权宠，迁延岁月，然后因间乘隙以害言者。用心如此，而陛下望其愧畏公议，自引而去，知其难矣。缜与蔡确、章惇均是奸邪，皆能虐民乱国。然蔡确闻有弹奏，即上章请郡。章惇虽不能自引，而褊中易动，轻肆狂言，亦蒙显黜。惟缜居其中间，虽才器凡陋，不及二人，而操心深险。既不为确之逊避以辞政柄，又不为惇之躁妄以触天威，盘旋顾望其中，窥伺不浅。苟可以一日固位，何所不为。而陛下待以体貌，含忍不发，正堕其计矣。臣窃惟陛下以至仁至公抚御髃下，近日中外臣庶稍就规矩，而独于进退大臣，听纳台谏，优游不决，似未尽善。臣不胜愚衷，怀爱君之心，请为陛下略言其故。
　　臣窃见仁宗皇帝在位四十余年，海内乂安，近世少比。当时所用宰相二三十人，其所进退，皆取天下公议，未尝辄出私意。公议所发，常自台谏，凡台谏所言，实时行下。其言是则黜宰相，其言妄则黜台谏。忘己而用人，故赏罚之行如春生秋杀，人不以为怨。终仁宗之世，台谏不敢矫诬，而宰相不敢恣横，由此术也。今陛下虽能虚受直言，而臣等所陈一切，留中不出。使台谏忠邪无由明辨，而大臣出入得以自由，暧昧成风，有损国体。蔡确之出，已负公议。观文之除，觽谓侥幸。而大臣犹以不得节度使及转官为词。良由不正其罪，以启谗慝之口。只如章惇之事，台谏久以为言。是时陛下若即付三省议其可否，则惇之去留自出公议。陛下始既不忍，养成惇恶，然后特出御批，言其罪状。正人端士虽知惇有余诛，而邪党小人，或谓陛下以忿怒逐枢密使。臣之所忧，实在于此。故愿陛下举行仁宗故事，凡台谏封章，一一付外施行。如臣等所论韩缜过恶，必不下二三十章，并乞降付三省。如臣等所言有妄，即乞明正典刑；如缜罪状不诬，亦乞显行诛责。使天下明知缜之降黜，事端发于台谏，盖是公议所迫，虽先朝旧臣，陛下亦莫得而赦，自然中外更无毫发议论。臣建此言，非独为缜一事，盖欲朝廷赏罚分明，庶几仁祖之风复见于今日。
　　甲戌，高阳关路安抚司言，沧州多盗，乞敕内添入作重法地分。从之。
　　详定役法所言，诸路见行出卖坊场、河渡等，并应合支酬招募衙前使用钱物，未有所隶。诏令提点刑狱司主之。
　　尚书省言：请自今申奏强劫十人凶恶或军贼五人以上，合降朝旨收捉者，更不送刑部，直送中书省取旨。从之。
　　乙亥，御史中丞刘挚、殿中侍御史吕陶进对，因论及帅臣，太皇太后宣谕曰：「帅臣极难得，刘庠可惜，方欲进用。」又曰：「近除胡宗愈、苏轼如何？」挚等对：「甚合公议。」又曰：「尽是此中自除，兼苏轼天下知其有文，多年淹滞。」又曰：「每执政来，常说凡与差除，须是公正，外人自无言语。」又曰：「王得君以其父广渊于英宗有旧，故除一差遣，辄有论奏。」挚等对：「此后生，必为人所使。」又曰：「卿等近言被火灾宗室，寻差中使存□，踏筑屋舍。」又曰：「卿等公正，不畏权势，但安心言事，此中必主张。更有事，但言来。」（刘庠卒在三月八日。）
　　王岩叟言：「臣窃闻近日火灾炽大，延及至广。颠沛皇皇，不知所舍，寓于佛寺，甚失其所。暴露庭庑，一无拥蔽。都人观望，亏损事体，极为不便。伏料圣恩已加存抚，不待臣言。然臣闻听所得，思虑所及，不敢遂默。此诚陛下所当留念。伏望睿慈严敕有司速寻可居之地，早令安泊。以昭陛下救灾□难，笃于宗族之仁心，以示陛下禁非防邪，护惜国家之大体。」
　　贴黄称：「如同文馆、旧尚书省、三班院之类，皆舍宇甚多，可以权令寓泊，无害于事。」
　　御史中丞刘挚言：「臣近曾论宰相韩缜才鄙望轻，不足以备辅相，乞赐罢免，未蒙指挥。谨按缜素无学术，言词浅陋，夤缘执政，无一善可道。人之善恶才否，懵然不知。近日差除，但用私意，招致物论，怨讟并兴。窃恐渐肆邪志，败坏公道，上负委任，下妨贤路。自仲春以来，自知公议所轻，扬言于人曰：『过寒食当乞罢退。』而又曰：『俟过神宗小祥。』近者但见时时挈治行李一二于外，以示欲去，然不闻有决然之意。其无廉隅，至于如此。吏卒之贱，市井之人，亦莫不丑笑之。何以尊荣庙朝，镇服夷夏？乞将臣僚章疏付之于外，议其罪罢之，以允清议。」（元佑元年三月十八日。神宗小祥，三月五日。或以此章为孙觉，非也。）
　　库部郎中郭茂恂为军器少监。天章阁待制、知河中府王临提举崇福宫，郑州居住，以疾从其请也。
　　诏罢熙河兰会路经制财用司，其本路财利职事并入陕西转运司。如有合措置事件，速具闻奏。其熙河路合得钱物，许兑那应副，即不得将充别路支费。经制司旧官候交与转运司方得离任。仍于本路朝廷封桩内支拨三万贯与刘昌祚，充经略司准备支用。从昌祚请也。（熙宁十年八月六日，初命李宪及赵济同经制熙河。初仰给度支，岁费数百万，于是置财用司，以足经费，至是罢之。新录辨曰：以两路财用并入转运司，盖从刘昌祚之请也。乃以谓指斥先帝开边费用之广，非也。自「先帝开边」至「至是罢之」三十二字并删去【七】。）
　　诏于常平钱内支赐钱四十万贯与京西转运司。
　　诏应差除并更改事件，令六曹限画黄录到，画时关报御史台并门下、中书后省谏官案，从御史中丞刘挚请也。（去年十月十日，十九日、今年闰二月二十六日，挚再有论列，今乃从其请。）
　　左正言朱光庭言：「臣尝计天下青苗钱，除昨来支俵外，见在钱数尚多，欲乞将一州见在数，合同斟酌诸县户口多寡，并用收籴可留斛岗。凡遇丰年，则添价以籴。遇岁小饥，则减价以粜。大饥则以贷之。候丰岁输还，更不出息。」诏户部指挥府界诸路提点刑狱司，相度合收籴准备数目，须彼处有转运司支遣斛岗可以兑换，及出籴得行【八】，不至积留损败，保明闻奏。
　　监察御史孙升言：「江西湖南盐法之害，行于朱彦博、陈偲。两路之民，残害涂炭，甚于兵火。如知吉州魏纶虐增盐数，独吉州被害最苦。纶既以丁忧去官，而发运使蒋之奇乃荐纶悉心职事，乞候服阕，再令知吉州。之奇附会欺罔，至于如此！独提举江南西路常平等事刘谊，乃能上书极言利害，谊夺官勒停。而江南西路转运使刘淑，再任本路，首尾五年，坐视毒虐其民，曾无一言，今乃除祠部郎中。伏望特正蒋之奇、刘淑之罪，复刘谊之职。」诏刘淑罢祠部郎中，差知宿州。蒋之奇特展二年磨勘，仍罚铜十斤。刘谊寻差权发遣韶州。（闰月末，吕陶章可考。刘谊除韶州，在六月末。旧录云：先帝盐法以通商利，法未就绪，升以为残虐涂炭，闻者骇焉。新录辨曰：孙升建言，指谓朱彦博、魏纶奉行乖戾，失盐法之意，故有残虐涂炭之说。史官不当引先帝为言。自「先帝盐法」至「闻者骇焉」二十三字并删去。）
　　升又言，乞检详前奏，罢军器监计置官。
　　诏：「蔡硕更不候进书放朝辞，疾速发赴本任。窦长裕等元降钱本变易到物货、材料，令工部根究有无欺弊闻奏。仍令所到路分转运司截留应管文簿，关送工部，应干官物并随处封桩。其钱降令转运司根究一节，更不施行。」（闰二月十八日蔡硕除蔡河拨发【九】。）
　　礼部尚书韩忠彦等言，今参详如有祥瑞边捷，宰臣已下紫宸殿称贺皇帝毕，赴内东门拜贺太皇太后。从之。
　　枢密院言，河东经略司保甲有不堪马一千六百四十二匹，请即以填马铺厢军及给禁军步人将校，余卖充保甲司桩钱。从之。
　　诏狄谘、刘定与外任宫观差遣。以御史王岩叟劾谘、定提举河北保甲，于教阅团场外种莳鬻钱，充本司杂用故也。（四月十二日再责。）
　　御史孙升言：伏以先朝始议推行天下保伍之法，要在辨察奸伪，屏除盗贼而已。小人欺罔，遂进邪说，令教府界三路之民，使之知兵。呜呼！其亦不思而已矣。自先王道德之泽熄，而礼义之俗坏；三代井田之法废，而兼并之徒兴。千百年间，积习陵夷，兵民乃判。世变之异，惟圣智为能通之。以太祖、太宗雄材大略，深虑远谋，并一四海，降慑髃雄，措子孙帝王万世不拔之规模，顾不知养兵之为费而独严兵器之禁者，示民不可使知兵也。府界三路保甲，患害虽均，而河北为甚者，使者之罪也。刘定上挟章惇之奸党，下附狄谘之庸才，内纵巡教指使，恣为诛剥，外为姑息□假，抑沮州县，使法令行乎其民，大肆冯陵，公行恐喝，故真定、获鹿之变起于后，而澶、滑之盗作于前。赖祖宗社稷之灵，圣听睿断之果，不惑乎奸言邪说，卒从废减，不然患害未易知也。今遗毒余孽，其弊犹存，奸恶之魁，既已屏斥于外，而刘定、狄谘生事起变，罪状显明。然假息窃视，冀于幸免，未正典刑，深郁士民之愤。伏望圣慈察获鹿、澶、滑之变，识刘定、狄谘之由，早正其罪，重行黜削。其后来颁降教阅画一事件指挥，乞令枢密院再加详议，约束禁止，以全祖宗万世不拔之规模，则天下幸甚。」
　　贴黄称：「周世宗复三关故地，我祖宗平四方僭窃，未尝藉民兵也。前日陕西军贼王冲，盘癕数州之间，每入团教场，则保甲环拜，纳兵仗而走，则知保甲不足用以战而适足为患耳。刘定、狄谘以教场内地所种菜，配卖与保甲，取其入为己用。定、谘身且如此，则左右使令之人，安得不肆为诛剥乎。」
　　兵部言，修定河东、陕西蕃弓箭手等逃亡法。从之。
　　以环庆路蕃官巴新永策多为三班差使，录死事也。
　　丙子，门下、中书外省言，后省成，所有修省、曹、寺、监条贯行遣，合冠以门下、中书后省为名。从之。
　　丁丑，御史中丞刘挚言：
　　臣近累具札子言韩缜不可任以为相，未蒙圣旨稍赐施行。臣智识愚浅，窃观先王择任宰相，代天理物，任重致远，非有大人之才德者，不足以当之。大人之才德不常有于天下，宰相不可以乏人。若汉祖之萧、曹，宣帝之丙、魏，又其次也。后世有人焉，然能任职者罕矣。若唐太宗之房、杜，明皇之姚、宋，亦一时之相也。又降而下，亦世有人焉。或其主贤而相不及，或其相虽才而主不能用也。
　　国朝承五代之敝，太祖、太宗肇基帝业。时则有若赵普，文武兼资，识时知变，辅相两朝，成太平之基。真宗时海内无事，则有若李沆、王旦，沉机先物，伟识宏度，左右承弼。仁宗时则有若王曾、吕夷简，简重方严，镇抚内外，以才谋识略，平治四方。晚年得富弼、韩琦，付属大事，世以永宁。臣以为祖宗以来一百三十余年，未尝一日而无宰相也。然其为人称道，显功阴德，若此六七人者，亦无几耳。以祖宗之明，历年之久，选用宰相，其难如此。
　　今者陛下即政逾年，阅天下之士未能尽篃，乃欲用为相者，人人皆当，不亦难哉！然今日自闲废之中擢司马光以为执政，未几用为上相。天下之人，无智愚、无贤不肖，莫有一人以为不可者。光之素履信于人也。陛下用司马光之心，明不负于生灵，幽不愧于鬼神矣。如光之学术才识，虽未足以望古之人，亦将无愧于今之人矣。故陛下用之而天下服。虽高宗之用傅说；明皇之用姚崇，又何以加。臣窃尝论光，以为光负天下之重望，遇陛下之至诚，可以端坐庙堂，不劳施为，付髃才于百执，使各举其职，不必身亲其劳，口与之辨也。光如此可以上成伊、周之大功，下视房、杜之末迹矣。使光诚能蹈此，不幸有人焉曰韩缜者，与光为左右仆射，对秉国钧，同持大政，光欲为此，则缜为彼矣，光欲一，而缜则三矣，为光者不亦难乎！齐桓公问于管仲曰：『何如而害霸？』曰：『有人不能用，害霸也。用而不能信，害霸也。既信而又使小人参之，为害霸之大者。』如司马光之学术该博，清介有守，陛下既知而用之，用而信之，一朝拔而置之髃臣之上，天下莫不延颈企首以望太平。陛下又参用韩缜小人，以为左右仆射，使上下怀疑犹豫，以为信光之不笃，任光之不专。不然何为使小人相参也？使桓公如此，管仲其肯以相齐乎？
　　臣为陛下计，宜罢缜相位，或虚位以待贤者可也。尚书曰：「兹惟三公，论道经邦，燮理阴阳。官不必备，惟其人。」韩缜之行，内不孚于家，外不见信于朋友，朝廷上下，见陛下罢去蔡确之果，以为缜必不久于此矣。今言者亦已觽矣，缜之才能、罪恶，固已稔于上闻矣，陛下迟迟而不果，岂尚有所疑乎？汉刘向曰：「用贤则如转石，去佞则如拔山，如此望阴阳之和，不亦难乎？」窃见韩缜往年知秦州日，无辜杀三班奉职傅勍，坐废踰年。今日陛下垂帘听政，上下观望，人心危疑之时，尤不可使不仁之人在左右。韩缜不仁迹状，明白如此，伏望圣慈早赐罢斥。（元佑元年三月二十日，或以此奏为孙觉，系之闰二月末，非也。）
　　注　　释
　　【一】俯集兢荣长编纪事本末卷九五用旧臣「荣」作「栗」。
　　【二】免纳役钱文潞公集卷二二答奏于此句下有「停养保马」四字。
　　【三】自来总领粗有微效「来」原作「求」，据上引文潞公集改。
　　【四】民安政治「政」原作「民」，据阁本及长编纪事本末卷九五用旧臣改。
　　【五】臣去年始闻西人欲求内附上引文潞公集「年」下有「夏」字。
　　【六】此乃民庶进状之词「乃」原作「内」，「庶」原作「数」，据阁本改。
　　【七】自先帝开边至至是罢之三十二字并删去阁本作「自先帝开斥至至是罢去三十二字并删去」，按上文，并无「先帝开边」或「先帝开斥」字样，此当有脱误。
　　【八】及出籴得行按上下文意，疑「籴」当作「粜」。
　　【九】蔡硕除蔡河拨发「发」，本书卷三六九作「运」。
续资治通鉴长编
卷三百七十三
卷三百七十三
　　起讫时间 起哲宗元佑元年三月己卯尽其月
　　卷　　名 续资治通鉴长编卷三百七十三
　　帝　　号 宋哲宗
　　年　　号 元佑元年（丙寅，1086）
　　全　　文
　　三月己卯，朝议大夫孔宗翰为鸿胪卿，度支郎中刘奉世为左司郎中，左司郎中兼著作佐郎林希为起居舍人、修实录检讨官，马军都虞候、雄州团练使、知熙州刘昌祚徙知渭州，四方馆使、英州刺史、知雄州刘舜卿为高州刺史，充龙神卫四厢都指挥使、徙知熙州，东上合门使、权高阳关路兵马钤辖兼知恩州王崇拯知雄州。
　　诏：「应两制已上许依例陈乞亲属差遣，前宰相、执政官每二年陈乞亲属差遣一次。」
　　户部侍郎杨汲为宝文阁待制、知庐州，资正殿大学士、正议大夫、新差知扬州吕惠卿提举崇福宫，并以引疾，从其请也。
　　三省言：「广济河辇运，昨因李察等上言废罢，改置清河辇运，显是迂远。」诏差朝散郎、知棣州王谔，经画措置兴复广济河辇运。（李察等废广济河运年月，元丰八年十一月末周谞云云，元丰五年二月十一日初废，七月二十日王桓云，六年九月四日，七年八月十九日，元佑元年四月十二日，十二月十二日。）
　　考功员外郎林旦为殿中侍御史，承议郎韩川、权发遣开封府推官上官均，并为监察御史，从中丞刘挚之举也。
　　枢密院言：「夏国自神宗皇帝上僊及彼国主母丧后来，疆界未曾商议，虑逐路缘边弛备，敌人不测冲突。」诏鄜延、环庆、河东、熙河兰会路经略司【一】，诫边将为守御备。
　　刑部言：「大理寺勘到捧日军使唐宣藏刀入崇政殿门，偷割捧日军使张用银带，殿前都指挥使燕达乞以唐宣赴本营前，集觽法外重行处置。」诏「唐宣特刺配沙门岛，永不放还。」
　　诏御使中丞刘挚、右正言王觌、刑部郎中杜纮，将元丰敕令格式重行刊修。
　　先是，挚言：「法者，天下之大命也，先王制法其意使人易避而难犯，故至简至直，而足以尽天下之理；后世制法，惟恐有罪者之或失也，故多张纲目，而民于是无所措其手足矣。世轻世重，惟圣人为能变通之。祖宗之初，法令至约，而行之可久，其后大较不过十年一变法。岂天下之大，民物之觽，事日益滋，则法不可以不密欤？臣窃以谓非事多而后法密也，殆法繁而后奸生也。神宗皇帝达因革之妙，尤重宪禁。元丰中，命有司编修敕令，凡旧载于敕者多移之于令。盖违敕之法重，违令之罪轻，此足以见神宗仁厚之德，哀矜万方，欲□斯人所犯，恩施甚大也。而所司不能究宣主德，推广其间，乃增多条目，离析旧制，用一言之偏而立一法，因一事之变而生一条，其意烦苛，其文隐晦，不足以该万物之理，达天下之情，行之几时，盖以屡变。今所谓续降者，每半年一颁，每次不减数帙矣。夫法者，天下之至公也。造之而不能通，故行之而不能久，其理然也。又续降多不显言其所冲改，故官司州县承用从事，参差抵牾，本末不应，非所谓讲若画一，通天下之志者也。臣愚以谓宜有所加损润泽之，去其繁密，合其离散，要在简易明白，使民有所避，而知所谓迁善远罪之意。伏望圣慈酌时之宜，明法之用，选择一二儒臣有经术，明于治体，练达民政者，将庆历、嘉佑以来旧敕，与新敕参照去取，略行删正，以成一代之典，施之无穷。」
　　又言：「常平差役法及罪人就配法，今已更改，于敕内关涉不少，以此须至删修。正任刺史以上致仕，于嘉佑禄令，料钱衣赐依分司官例，分司官依现任官例支给。至熙宁四年五月圣旨指挥，致仕正任给金吾卫大将军俸，则是已冲改嘉佑令。今来元丰敕却依嘉佑禄令立文，即不知熙宁七年及元丰六年编敕日，因何漏落熙宁四年续降指挥？访闻在京支正任致仕俸料，并依熙宁四年指挥，其外路多依嘉佑令支给。内外法令如此不同，虑其间更有此类，不可不行增修。」
　　右谏议大夫孙觉亦言：「臣窃闻中外之议，以为今日之患，切于人情者，莫甚于元丰编敕细碎烦多，难以检用。而因事立法，不可通行者，其间不一。虽有老于为吏，习于用法者，亦或莫能通晓。至有一条分为四五，缓急不相照会，其细碎如此，岂所谓王者之法如江河，使人易避而难犯也？臣愚窃以谓，今者朝廷务为简易，使就□平，法当使人人通晓，不难了知，累朝编敕是也。至于引用断罪，先据律文，后乃铺编敕、格、令。今敕条如律，即是律可废也。伏乞圣慈特置一修敕局，格、令、式附之，择取臣僚中晓经术义理，法律详明，不至深刻者五七人，依故事大臣典领，应省、寺修敕令格式者并付之，事有损益即可施行者，先次行之。如此，则朝廷仁厚爱育之意可以宣布四方，而刻薄之风浸以衰息矣。」于是有刊定修立之命。（「重行刊定修立」，此旧录本语，今用之。旧录云：先帝命官修敕令格式，亲为体制，施行未几，吏习民安。时欲大变革，故修改焉。新录已削去。）
　　中书舍人苏轼言：「准刑房送到词头一道，三省同奉圣旨，沈起与□朝散郎、监岳庙者。臣伏见熙宁以来，王安石用事，始求边功，生隙四夷。王韶以熙河进，章惇以五溪用，熊本以泸夷奋。沈起、刘彝闻而效之，结怨安南，兵连祸结，死者数十万人。苏缄一家，坐受涂炭。至今二广疮痍未复。先帝始欲戮此二人，以谢天下，而王安石等曲加庇护，得全首领，已为至幸。元丰六年三月二十四日圣旨：『沈起所犯深重，永不□用。』天下传诵，以为至当，此乃先帝不刊之语，非今日以即位之恩所得赦也。沈起与彝各负天下生灵数十万性命，虽废锢终身，犹未塞责。近者只因稍用刘彝，起不自谅，辄敢披诉，妄以罪衅并归于彝，攀援把持，期于必得。臣谓安南之役，起实造端，而彝继之。法有首从，而彝吏干学术，犹有可取，而起人材猥下，素行憸险，庆州兵叛，起守永兴，流言始闻，被甲乘城，惊动三辅，几致大变。所至治状，人以为笑。知杭州日，措置尤为乖方，致灾伤之民，死倍他郡。与张靓等违法燕饮交私，靡所不至。朝廷用彝，既不允公议；而况于起，万无可赦之理。今以一朝散郎监岳庙，诚不足计较，窃哀先帝至明至当不刊之语，轻就改易，诚不忍下笔草词，遂使四方髃小，阴相庆幸，吕惠卿、沈括之流，亦有可起之渐，为害不细。伏乞圣明深念先帝「永不□用」之语，未可改易；而数十万性命之噃，亦未可忽忘。明诏有司，今后有敢为起等辈乞□用者，坐之。所有告词，臣未敢撰。」寻有诏，沈起□用指挥，更不施行。（实录八月二十四日己酉诏：「前降□用沈起指挥更不施行【二】，以中书舍人苏轼论其不当□用也。按轼集乃三月二十二日奏，不知何故至八月方行。又实录初不载沈起用何日得指挥□复，今从轼集。）
　　改当直人法。（政目二十二日事，当考。）
  </div>
  <div class="pagination">
   <a href="续资治通鉴长编_page483.html">
    上一页
   </a>
   <span>
    ...
   </span>
   <a href="续资治通鉴长编_page479.html">
    479
   </a>
   <a href="续资治通鉴长编_page480.html">
    480
   </a>
   <a href="续资治通鉴长编_page481.html">
    481
   </a>
   <a href="续资治通鉴长编_page482.html">
    482
   </a>
   <a href="续资治通鉴长编_page483.html">
    483
   </a>
   <span class="current-page">
    484
   </span>
   <a href="续资治通鉴长编_page485.html">
    485
   </a>
   <a href="续资治通鉴长编_page486.html">
    486
   </a>
   <a href="续资治通鉴长编_page487.html">
    487
   </a>
   <a href="续资治通鉴长编_page488.html">
    488
   </a>
   <a href="续资治通鉴长编_page489.html">
    489
   </a>
   <span>
    ...
   </span>
   <a href="续资治通鉴长编_page485.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
