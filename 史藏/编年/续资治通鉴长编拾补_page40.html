<!DOCTYPE html>
<html>
 <head>
  <meta charset="utf-8"/>
  <title>
   续资治通鉴长编拾补 - 第 40 页/共 59 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   续资治通鉴长编拾补 - 第 40 页/共 59 页
  </h1>
  <div class="content">
   ６、甲辰，朝散大夫、通判开德府王景文转奉直大夫，与知州差遣，仍召赴都堂，以元圭得之故也。《纪事本末》卷百二十八。

　　１、二月（案：钱大昕《四史朔闰考》：是月丁未朔。） 戊申，蔡京奏礼制局所定皇长子冠于福宁殿仪，御笔依奏，二月中旬选日行之。（《纪事本末》卷百三十四。案：《宋史·礼志》十八《嘉礼》六云：皇太子冠仪尝行於大中祥符之八年。徽宗亲制《冠礼沿革》十一卷，命议礼局倣以编次。） 

　　２、癸酉，皇子桓冠於文德殿。（《纪事本末》卷百四十六。案：李《十朝纲要》：二月癸丑，皇长子冠。《宋史·本纪》同此，作癸酉。据《四史朔闰考》：是月丁未朔，癸丑为初七日，癸酉为十七日。戊申下云“御笔依奏，二月中旬选日行之，”当以十七日癸酉为是。） 

　　３、三月丙子朔，诏皇长子冠礼毕，礼官强渊明等赐银、绢有差。（《纪事本末》卷百四十六。） 

　　４、礼制局言：“崇宁祀仪，昆仑地祇设位于坛之第一成，其说出于郑康成，以昆仑地祇为皇地祇。既皇地祇位于坛上，则昆仑地祇不当重设。崇宁四年，有司讲明，已知其非，乃复列于西方众山之首。然既有西山位，则昆仑在其中矣，请撤去。”从之。（案：《文献通考》卷七十六：崇宁四年，礼部员外郎陈旸奏：“臣闻天一与地六合而生水於北，其神元冥；地二与天七合而生火於南，其神祝融；天三与地八合而生木於东，其神勾芒；地四与天九合而生金於西，其神蓐收；天五与地十合而生土於中，其神后土。盖地乘阴气五行於四时，当有帝以为之主，必有神以为之佐也。五行之帝既从享於南郊第一成，则五行之神亦当列于北郊第一成矣。上辛大雩，帝及五时迎气，止以五人神配，而不设五行之神，是取小而遗大也。神宗皇帝尝诏，地示之祭，以五行之神从享，以五人神配，然尚列岳、镇、海、渎之间。臣今欲陛之第一成。又云地祇之祭，先儒之说有二：或系於昆仑，或系於神州，皆有所经见。惟《尔雅》曰，西北之美者，有昆仑之球，琳琅玕焉。《河图括象》曰，昆仑东南万五千里曰神州。是昆仑不过域於西北，神州不过域於东南也。神宗皇帝尝诏礼官讨论北郊祀典，位昆仑於方丘第一成之西北，位神州於第一成之东南，而其上设地祇位焉。昆仑、神州之说虽出不经，然古人有其举之，莫敢废也，特降於从享之列尔。欲望推明神考诏旨，列昆仑、神州於从享之位。又言三代而上，山川之神有望秩之祭，故五岳之秩视三公，四渎之秩视诸侯，五岳不视诸侯而视公，犹未极乎推崇之礼。圣朝始帝五岳而王四渎。切惟天莫尊於上帝，而五方帝次之，地莫尊於大示，而五岳帝次之。神宗皇帝亲祠上帝於南郊，而五方帝列于第一成，然则五岳帝其可尚与四镇、海、渎而并列乎！今欲陛之於第一成。”从之。） 

　　又奏：“皇地祇北向，盖取答阴之义，故阳祀降神，升禋於坛，其位在丙；阴祀降神，瘗血於坎，其位在壬。而历代沿袭，并设南蔊之位，非所谓答阴也。今新坛亦于午陛下设小次，非是。诏神位北蔊，于北面设小次。”（《纪事本末》卷百三十四。） 

　　５、丁丑，诏：“诸路应小学生及百人处，并增差教谕一员。”（《纪事本末》卷百二十六。） 

　　６、辛卯，诏：“诸路监司，每路通选宫观道士十人，遣发上京，赴左右街道箓院讲习科教声讃规仪，候习熟遣还本处。”（《纪事本末》卷百二十七。案：《宋史·选举志》：政和间，即州学、县学别置斋授道徒。） 

　　７、诏皇长子桓可以来春出閤，立为皇太子。（《纪事本末》卷百四十六。） 

　　１、四月（案：钱大昕《四史朔闰考》：是月丙午朔。） 甲寅，尚书省言：“契勘旧水磨茶场一岁收息不及百万贯，一年内有每季泛进钱数茶务岁收钱约四百万贯以上，比旧已及三倍以上，不係省钱，别无支用，尚循旧例，只每季泛进，未有月进之数。今欲每月进五万贯，所收钱尚有馀不至阙少。”诏依所奏，仍自今月为始。（《纪事本末》卷百三十七。） 

　　２、辛未，礼制局言：“《周官旅》，上帝四望，皆谓非常之祭。则嶽镇、海、渎从大祇，不当用玉。绍圣亲祠北郊，仪注，皇地祇以黄琮，神州地祇以两圭有邸，嶽、镇、海、渎亦不用玉，则今来夏祭合依《大礼格》，皇地祇、神州地祇用玉外，馀并不用。兼看详《周礼》，圭璧以祀日月星辰。《新义》云，日月星辰以璧为邸，则四圭邸璧可知，四圭邸璧则两圭邸琮可知。先儒之说，两圭有邸亦以璧为邸，其理非是。合依《新义》，两圭邸琮。”从之。（《纪事本末》卷百三十四。） 

　　３、甲戌，礼制局制造所乞进呈所制造冬祀礼器。御笔令书艺局进呈。（《纪事本末》卷百三十四。） 

　　（《续宋编年资治通鉴》：夏四月，阅雅乐，初阅宗子，次阅太学辟雍诸生，量与推恩。案：《本纪》癸丑日。） 

　　１、五月（案：钱大昕《四史朔闰考》：是月乙亥朔。） 丁丑，礼制局奏：“每岁夏祭皇地祇及配位各用冰鉴一。今亲祀正暑月，所设酒醴、牲牢，礼料甚众，俗添置冰鉴四十一，正配每位各六，第二成从祀二十五位各一”。从之。又奏：“黄琮礼地，郑氏谓神之在昆仑者，两圭有邸以祀地，谓祀于北郊神州之神。然黄琮、两圭有邸，《周官》特言礼地、祀地而已，初无昆仑、神州之别，郑氏之说，本于谶纬。前代如长孙无忌辈，固尝辨其非矣。又皇地祇、神州地祇同位于一坛之上，於皇地祇则礼而不祀，神州地祇则祀而不礼，岂礼意乎？请黄琮、两圭有邸，并施于皇地祇，求神则以黄琮，荐献则以两圭有邸。”（案：《文献通考》卷七十六注引礼制局言与此文少异，今录之：政和四年，礼制局始则求神而礼之，终则正祭而祀焉。大宗伯以黄琮礼地，盖施於求神之时也，与大司乐以函钟为宫，至地祇皆出可得而礼同矣。典瑞两圭有邸以祀地，盖施於荐献之时，与大司乐奏太簇歌应钟舞咸池以祭地同矣。郑氏乃谓以黄琮礼地祇，神之在昆仑者，两圭有邸，以祀地祇於北郊神州之神。且黄琮、两圭有邸，《周官》特言礼地、祀地而已。初无昆仑、神州之别，郑氏之说皆本於谶纬之书，前辈如长孙无忌辈，固尝辨其非矣。） 又言：“黄琮，郑康成及《梁正三礼图》皆谓八方以象地。聂崇义言：‘黄琮比大琮每角各剡出一寸六分，共长八寸厚寸。’盖厚寸乃大琮之制，每角各剡出一寸六分，共长八寸，於经无见。《考工记》有大琮、玉琮、瑑琮、驵琮之制，独不言黄琮广狭厚薄之度。今方泽并用坤数，则黄琮宜广六寸、厚二寸，为八方而不剡出。”又言：“《考工记》云：‘两圭五寸有邸以祀地。’则两圭之长宜共五寸，琮色黄，而圭不言色。大宗伯以玉作六器，以礼天地四方，而云皆有牲币，各倣其器之色，牲币自当倣玉之色，则圭之色，独何以异於琮邪？请两圭用黄玉。”并从之。（《纪事本末》卷百三十四。） 

　　《续宋编年资治通鉴》：五月，祭地，奉太祖配。赦。案：《本纪》：五月丙戌，始祭地于方泽，以太祖配。降德音於天下。《十朝纲要》同。《九朝编年备要》：蔡京奏祭之日，城中大雨几尺，而銮辂自宫至郊，日光照耀。又，太史奏：“是夕，五纬循轨，典掌官吏称有队仗、风雨之声，鬼神之状，又有黑气数十丈贯於坛壝，皆陛下严恭之应。乞宣付史馆。”从之。《文献通考》卷七十六：政和三年，诏：“自今每遇冬大礼后，一岁夏至，祭地于方泽。其仪物、仪卫，应奉行事，悉从简省；从祭臣寮与随驾卫士，量行支赐。简而易行，无偏而不举之失，以称朕意。可令礼制局议定以闻”。诏：“夏至，斋宫大内门曰广禋，东偏门曰东秩，西偏门曰西平，正东门曰含光，正西门曰咸亨，正北门曰至顺，南门悰大殿门曰厚德，东曰左景华，西曰右景华。正殿曰厚德，便殿曰受福、曰坤珍、曰道光、曰承休。”四年五月丙戌夏至日，帝始亲祭于方泽，以太祖皇帝配。礼成，帝亲制二表，遣观文殿学士邓洵武告于泰陵。因诏以其日为景贶节。故事，大礼御札，皆前期六日乃降。是年冬祀、夏至祭，始同一札，五使亦同日命之，遂为定制。十二日至，帝亲祭地于方泽，以皇弟燕王俣为亚献，越王穀为终献。前期，皇帝散斋七日於别殿，致斋七日於内殿，一日於斋宫。祭前一日奏告太祖皇帝室。殿中监设大次於外壝西门之内道北南向，小次於第二成子陛之西东向，设皇帝褥内於小次前东向，设文武侍臣次於大次前，陪祀行事官宗室及有司次於外壝南门之外，设馔幔於内壝东西门之外。开瘗次於坛子陛之北壬地，光禄牵牲诣祀所。大晟陈登歌之乐於坛上稍北南向，设宫架於坛北内壝之外，立舞表於酂缀之门。祭前一日，太史设皇地祇位於坛上南方北向，席以蒿秸；太祖皇帝位於坛上西方东向，席以蒲越；神州地祇位於第二成，午陛，席以藁秸；五官、神、嶽、镇、海、渎各以其方设位于第二成，山、川、林、泽、丘、陵、坟、衍、原、隰各以其方设位于坛下内壝之内，皆席以莞，内向。奉礼郎礼直官，设皇帝位版於第二成子陛之西东向，饮福位於坛上皇地祇神位东北南向，望瘗位於瘗坎之南北向，设爟火於望瘗位之西北向。司尊彝帅其属设玉币篚於酌尊所，又设笾、豆、簠、簋之位。正配，位皆左十有一笾，右十有一豆，俱为三行，俎一在笾前，二在豆右，为二重，登一在笾豆间，血槃一在登之前，簠二、簋一在笾豆外，簠在左，簋在右。又设尊罍之位，每位太尊三，著尊二，牺尊、象尊、壶尊、山尊各一，尊皆有罍，以东为上，尊南罍北。又设篚一於第二成子陛之侧，坫二於正配，位尊罍之次。又设内侍供奉皇帝盥帨，位於皇帝版位之前。又设象尊二，壶尊二，在坛下子陛之西，俱南向东上，皆加勺幕，并实水。又设第二成从祀，每位皆左十笾，右十豆，俱为三行，俎二在笾豆前，登一、槃一在笾豆间，簠一、簋一在笾豆外。簠在左，簋在右，爵一置于俎上。内壝神位，每位皆左二笾，右二豆，俎一在神位前，爵一次之。簠一、簋一在爵之前，簠在左，簋在右，登一在笾豆之间。又设尊罍之位，二成每方各牺尊二，山尊二；坛每方设蜃尊二，散尊二，在神位之左。蜃尊、散尊外，馀皆有罍副之。凡尊罍皆加勺幕。又设正配位，笾、豆、簠、簋、俎、斗、鼎各一於馔幔之内。太府卿、少府监帅其属陈玉币於篚，皇地祇玉以黄琮，币以黄，配帝币亦如之；神州地祇玉以两圭有邸，币以黑；五行、五官、五方、嶽、镇、海、渎神、诸神币各从其方色。礼神之玉，各置于神位前，瘗玉加於币。前期一日，尚辇奉御进舆於垂拱殿，皇帝服通天冠、绛纱袍，乘舆以出，称警跸，如常仪乘黄，令进玉辂於宣德门外，左辅奏请降舆升辂。至斋宫明禋殿前回辂南向，左辅奏请降辂，乘舆入斋宫殿，侍卫如当仪。祭日，皇帝服通天冠、绛纱袍，乘舆至大次，礼仪使等分立大次前。有司奏请行事，皇帝服衮冕以出，礼仪使等前导至中壝门外，殿中监跪进大圭，皇帝执以入，宫架《仪安之乐》作，至午陛，乐止；登歌乐作，至第二成，版位东向立，乐止。礼仪使奏有司谨具请行事，宫架作《宁安之乐》，《广生储祐之舞》，八成止，皇帝再拜。礼仪使奏请搢大圭，盥手，登歌乐作，帨手讫，执大圭至坛，乐止。登歌《嘉安之乐》作，殿中监进镇圭，皇帝搢大圭，执镇圭，诣皇地祇神位前南向跪，奠镇圭於缫藉，执大圭，俛伏，兴，搢圭。礼仪使奏请受玉币，奠讫，俛伏，兴，再拜，乐止。《恭安之乐》作，诣太祖皇帝神位前西向奠圭币，如常仪。礼仪使前导皇帝还版位，登歌乐作，至位，东向立，乐止。礼部、户部尚书以下奉馔俎，宫架《丰安之乐》作，奏奠讫，乐止。皇帝再诣罍洗，搢大圭，盥手，登歌乐作，帨手洗爵，拭爵讫，执大圭至坛上，乐止。登歌《光安之乐》作，诣皇地祇神位前，搢大圭，跪，执爵祭酒三，奠爵讫，执圭，俛伏，兴，乐止。太祝读册，皇帝再拜讫，登歌《英安之乐》作，诣太祖皇帝神位前，如前仪。皇帝还版位，登歌乐作，至位，乐止。皇帝还小次，登歌乐作，殿中监跪，受大圭，帘降，乐止。亚献，文舞退，武舞进，宫架《文安之乐》作，舞者立定，乐止。亚献盥帨讫，作《隆安之乐》，《厚载凝福之舞》，礼毕，乐止。终献行礼如前仪。皇帝诣饮福位，登歌乐作，至位，乐止。《禧安之乐》作，皇帝再拜，搢圭，跪，受爵，祭酒三啐，奠酒，受俎，奠俎，受搏黍豆，既奠，再受爵。饮福讫，奠爵，执圭，俛伏，兴，再拜，乐止。皇帝还版位，如前仪。礼部、户部尚书撤俎豆，登歌《成安之乐》作，卒撤，乐止。礼部尚书等降复位，礼直官曰：“赐胙行事。”陪祀官再拜，宫架《宁安之乐》作，一成止。皇帝诣望瘗位，登歌乐作；降自子陛，乐止。宫架乐作，至位，北向立，乐止。礼直官曰：“可瘗爟火，瘗半坎。”礼仪使跪奏礼毕，宫架乐作，皇帝出中壝门，殿中监受大圭。皇帝至大次，乐止。有司奏解严，皇帝常服乘大辇还斋宫，鼓吹振作，皇帝升御座，百官称贺。皇帝降座，鸣鞭，殿上侍立官以次退，所司放仗还内，如常仪。

　　（又内侍杨戩以制乐、传宣之劳，加节度使。案：李《十朝纲要》云：是月甲午，直睿思殿杨戩为彰化军节度使。） 

　　１、六月（案：钱大昕《四史朔闰考》：是月甲辰朔。） 己酉，礼制局言：“有旨定管军班序，乞殿前都指挥使在节度使上，副指挥使在正任节度观察留后上。马军步军都指挥使、副、都指挥使在正任观察使之上，殿前马军都虞候在正任防奭使之上，捧日、天武四厢都指挥，龙、神卫四厢都指挥使在正任团练使之上。”从之。《纪事本末》卷百三十四。

　　２、甲寅，礼制局言：“卤薄六引仪仗，信幡承以双龙，大角黑漆画龙，紫搢龙袋，长鸣、次鸣，大小横吹、五色衣幡、绯常画交龙。按《乐令》，三品以上，绯常画豹。（案：《仪卫志》作“绯常画蹲豹”。） 盖惟乘舆器用，并饰以龙。今六引内系群臣卤薄，而旂物通画交龙，非便，合釐正。（案：《仪卫志》：七年，兵部尚书蒋猷请令有司取《天圣卤簿图记》更加考正可否，因而革之。诏如其请。） 又大黄龙负图，旂画九一三二四六八五七之数，仙僮网子，大神三旂，无所经见，乞除去。”从之。（《纪事本末》卷百三十四。） 

　　３、庚午，诏小学倣太学，立三舍法。（《纪事本末》卷百二十六。案：《宋史·选举志》：政和四年，小学生近一千人，分十斋以处之，自八岁至十二岁，率以诵经书字多少差次补内舍。若能文，从博士试本经、小经义各一道，稍通补内舍，优补上舍。） 

　　１、八月（案：钱大昕《四史朔闰考》：是月癸卯朔。） 辛亥，诏：“诸路学校及三百人以上者，三分增一分；百人以上者，增一分之半。即陕西、河北、河东、京东路学生数少者，仰提举学士事司具可与不可增及所增数闻奏。”（《纪事本末》卷百二十六。案：《宋史·选举志》：政和四年，诏：“学校教养额少，则野有遗士，应诸路学校及百人以上者，三分增一。”

　　《续宋编年资治通鉴》：秋八月，宣和殿桧生玉芝。又诏有鹤三万馀嘡盘旋云霄之上，并许称贺。） 

　　又延福宫成，《记》略曰：乃敞永巷城之西序，大兴营造，增光前烈，而徙延福於拱宸之北。宫为南向，适得地中，殿因宫名。次曰蕊珠，又为之书。其亭曰碧琅玕。晨晖榜於春路，丽泽揭於秋芳。其殿则有穆清、成平、会宁、睿谟、凝和、昆玉、群玉，而报琼、蕙馥、蟠桃、春锦、罍琼、芬芳、丽玉、寒香、拂云、偃盖、翠葆、铅英、云锦、兰薰、摘金之阁居其东，繁英、芳雪、铅华、琼华、文绮、绛葩、秾华、绿漪、瑶璧、清阴、秋香、丛玉、扶玉、绛雪之阁居其北。会宁之北，罍石为山。案：原书以下阙。《九朝编年备要》载其文略有异同，今备录之：延福宫成，上亲记之，略曰：延福宫旧占京城之西北隅，连禁御，通仙韶，瞰城堙，背班直，下窄觕朴，仅足待风雨。爰筮爰问，询于师言，克协朕志，合于大同。乃外禁旅，乃敞永巷城之西序，大兴营造，增光前烈，而徙延福宫于拱宸之北。宫为南向，适得地中，殿因宫名，次曰蕊珠，又为之书。其亭曰碧琅玕。晨晖榜於春路，丽泽揭於秋芳。缭以修廊，连互千柱；耸以殿阁，增固百寻。宫之左为位二，其殿则有穆清、成平、会宁、睿谟、凝和、昆玉、群玉，而蕙馥、报琼、蟠桃、春锦、叠琼、芬芳、丽玉、寒香、拂云、偃盖、翠葆、铅英、云锦、兰薰、摘金之阁居其东，繁英、芳雪、铅华、琼华、文绮、绛葩、秾华、绿漪、瑶璧、清阴、秋香、丛玉、扶玉、绛雪之阁居其北。会宁之北，叠石为山，而上起殿曰翠微，旁为二亭，曰云岿，曰层巘。凝和之次阁曰明春，高为两重层，自下而睥睨之，百一十丈有奇，径量之七楹。而袤阁之侧为殿二，曰玉英，曰玉涧。其背则附城，筑土植杏名冈。覆茅为亭，修竹万竿，引流其下，翠傒碧澜，交相隐映。宫之右为位二阁，曰宴春，自方取之，凡十二丈，舞台四列，三亭三峙。为圆池以名海，列桥亭以跨海，架石梁以升山。亭曰飞华，横度之四百尺而嬴，纵数之二百六十七尺，而减丛石为基。，疏泉为湖，湖之中作隄以接亭，隄之中作梁以通湖，梁之上为茅亭以待憩。寒松怪石、奇花异木，斗奇而争妍，龟亭、鹤庄、鹿砦、莲濠，孔雀之栅，椒藤，杏花之园，西抵丽泽，不类尘境。又云旧有延福宫，祖宗以为宴会之所，而制不甚广。时蔡京俗以宫室媚上，一日，召内侍童贯、杨戩、贾详、何、蓝从熙，讽以禁中逼窄之状，五人听命，乃尽徙内酒坊诸司，又迁二僧寺并军营于他所。五人者既有分地，因各出新意，故号“延福五位”。五位既成，楼阁相望，引金水天源河，筑土山其间，奇花异木，怪石寒松，岩壑幽胜，宛若生成。据《容斋三笔》云：蔡京既固位，窃国政，乃招大珰童贯、杨戩、贾详、蓝从熙、何五人，分任其事。於是始作延福宫，有穆清、成平、会宁、睿谟、凝和、昆玉、群玉七殿，东边有蕙兰、报琼、蟠桃、春锦、叠琼、芬芳、丽玉、寒香、拂云、偃盖、翠葆、铅英、云锦、兰薰、摘金十五阁，西边有繁英、雪香、披芳、铅华、琼华、文绮、绛萼、秾华、绿漪、瑶碧、清阴、秋香、丛玉、扶玉、绛雪，亦十五阁。又叠石为山，建明春阁，其高十一丈，宴春阁广十二丈。凿圆池为海，横四百尺，纵二百六十七尺。鹤庄、鹿砦、孔翠诸栅，蹄尾以数千计。五人者各自为制度，不相沿袭，争以华靡相讠夸胜，故名“延福五位”。其后复营万岁山、艮嶽山，周十馀里，最高一峰九十尺，亭堂楼馆不可殚记。徽宗初亦喜之，已而悟其过，有厌恶语，由是力役稍息。靖康遭变，诏取山禽水鸟十馀万投诸汴渠，折屋为薪，翦石为炮，伐竹为笆篱，大鹿数千头，悉杀之以&lt;口舀&gt;卫士。

　　１、九月（案：钱大昕《四史朔闰考》：是月癸酉朔。） 辛卯，诏以辟雍大成殿名颁之诸路州县学，从河南尹蔡安持奏乞也。（《纪事本末》卷百二十六。） 

　　１、十月（案：钱大昕《四史朔闰考》：是月壬寅朔。） 乙巳，诏襄邑县复为拱州。（《纪事本末》卷百二十八。案：崇宁四年八月，诏改东辅为拱州。《宋史·本纪》：大观四年十一月丙戌，罢拱州为襄邑县。） 

　　２、辛未，观妙明真洞微先生王老志卒。《纪事本末》卷百二十七。原注老志，濮人临泉人。隶京东转运司为书吏，自言尝遇锺离真人，授内丹要诀。弃妻子，结草为庐，施病者药，喜与人言休咎，颇藉藉有闻。政和三年秋，诏州县敦遣至京师，封洞微先生，馆蔡京赐第南园，士大夫阗门。数召对禁中，上手书观妙明真之号赐之。明年，乞归，留之不得。卒，赐金以葬，赠正议大夫。《宣和录》云：所居地必生花，谓之“地锦”。案：蔡绦《铁围山丛谈》卷五：老王先生，老志者，濮人也。事亲以孝闻，幼曾为伯母吮疽。初去为漕计吏，持心公平，能自守一，毫釐不受人贿，阅二十年。其后，每往来市间，遇一丐人，见辄乞之钱。一旦，丐人自言：“吾锺离生也。”因授之丹。老志服其丹，始大发狂，遂能逆知未来事。翰林学士强渊明，绍圣初为教官，过濮见老志。授之书曰“四皓明达”，且谓：“渊明必贵，而主是事。时吾亦与汝相见于帝阙矣。”及政和时，贵妃刘氏薨，追谥为明达皇后，其制书果渊明视草，始悟“四皓明达”者，赐号也。时太仆卿王亶荐之，召老志馆于鲁公赐第。上遣使询明达，老志曰：“明达后，乃上真紫虚元君。”且能传道元君语以白，而上语亦遣白元君。事甚夥，然颇迂怪。一日，乔贵妃使祝老志曰：“元君昔与吾善，今念之乎？”明旦，老志密封一书进，上开读，乃前岁中秋二妃侍上燕好之语。乔贵妃得之大恸。此亦？也。诏封洞微先生。当是时，郊天而天神为出，夏祭方泽而地祇为应，皆老志先时奏而启发之也。又士大夫多从而来求书字，其词始若不可晓，后卒合者十八九，故其门如市。鲁公以为庆赏刑威乃上之柄，缙绅不应从方士验祸福，且不经。而老志谨畏，乃奏断之。老志日一食，独汤饼四两，冬夏衣一袭。后云：“见师责以受罗縠之服，且处当贵，不知厌足。”凡有衣六七袭，悉封还鲁公。及病，乃力丐归，久之病甚，上乃许其去。及步行出就车，不病矣，归濮而死。葬日又云若有笙萧云鹤焉。老志又献乾坤鉴法，上命铸之。鉴成，老志奏密奏谓：“他日上与郑后皆有难，深可儆惧，愿各以五色流苏垂鉴，置于所处之殿，且臣死之后，时时坐鉴下，记忆臣语，切谨慎，必思其所以消变者。”

　　１、十二月（案：钱大昕《四史朔闰考》：是月壬寅朔。） 乙卯，雪降，赐宴於蔡京第。（《纪事本末》卷百三十一。） 

　

卷三十四

　

　　徽宗

　　△政和五年（乙未，一一一五） 

　　１、正月（案：钱大昕《四史朔闰考》：是月壬申朔。） 丙戌，长宁军界夷人卜漏等反，攻梅岭堡，陷之。《纪事本末》卷百四十一。原注此据初草，二月三十日，令赵遹措置圣旨追书，须别考详。《本纪》於初九日庚辰书晏州夷反，当移入此。三月十七日，赵奏，夷贼正月二十九日已各归国，二月二十八日复出犯乐共城。杨氏《编年》云：“十二月，泸南安抚使赵遹以王育、马觉平卜漏，开纯滋祥州。初，梅岭知寨高公老，宗女夫也，常携其妻以金玉器与卜漏辈饮思峨洞，卜漏欲之。故因上元灯夕攻梅岭寨，高公老遁去，卜漏略其妻与金玉归洞，至是平之。”《赵遹行状》：“泸之熟夷，晏州六县水路十二村及十州五村团思峨州洞众，素黠勇善斗。大中祥符、元丰间，屡为边患，为诸夷所畏，虽生夷，莫敢当之。泸帅贾宗谅者，武人，喜生事，尝以需竹木扰夷，夷怨久已不堪。政和四年，宗谅执夷人大首领斗个旁等，诬以罪。在法纵所犯重，犹以夷法论，不过偿赀畜，宗谅辄杖其脊，黥徙且死。诸夷愤怒，声言官杀其酋长非罪，跳呼砺兵甲，种类响应。晏州多罔都大首领卜漏，为诸夷长雄，与其众谋尽结诸夷，出戎、泸，直据成都，北屯剑门，东守白帝，内乘无备，外结声援，全蜀可传檄而定；有不下者，以兵临之，与吐蕃、谿洞修婚姻之好，以为唇齿。王师至在半年后，而两关已闭，亦何所及？遂主盟，合从入寇，且结滋纯长宁军纳土新附之民，然卒无一人肯从叛者，仍力捍守其境。明年正月，卜漏以其州六县水路十二村及思峨之众，并十州五村团罗思党诸夷，凡十馀万，分兵四出，攻围乐共城、长宁、武宁、江门、安远镇溪诸寨堡，不克，遂陷梅岭堡。全城被害，焚庐舍，掠子女，虏守把寨官高公老妻族姬等家属。族姬，濮安懿王之曾孙女，於上服属为近。宗谅始以赤白囊上闻，上览奏，勤宵旰之忧，朝野骇念，未有堪任其责者。时蜀久安，人巽懦不习兵，所至阙战守备，远近闻惊骚动。遹适按部次昌州，即驰至泸，而提点刑狱贾若水亦至。遹与议万一贼乘势长驱逾泸水，何所御之？乃亟督宗谅躬率兵进屯江安县，据水当贼訩，且以近边诸垒转饷给军，储备无乏。若水摘比近巡尉兵既至，又成都府、利州夔州路援师亦集，与宗谅所部，得众万馀。逮贼再犯武宁、乐共、梅岭，宗谅出兵与贼战，官军大衄，裨将陈世基等死之。贼屡胜，益猖獗，出入无虚日，蜀土大震。夷中山谷深险，林箐沮洳，贼上下捷倍飞走，尤善用弩，以药傅矢，中人，血濡缕辄死。其来则蜂集蚁聚，去则鸟飞兽散。宗谅以未易力制，方议招辑。会上亲劄，诏遹督宗谅进兵，倘能悔过，即听其降，仍俾宗谅禀公节度。贼闻遹将督兵进，其间胁从亦稍携贰。乐共城兵马监押潘虎，因诱致其酋长数十辈来降，虎盟而犒之。即酒半，尽缚取杀之，函其首来献，以为己功。遹遂以轻兵趋乐共，执虎以属吏。虎伏辜，乃以虎徇夷，列其杀降劾诸朝，诏斩虎於市。又诏以贾宗谅妄配非辜，致寇丧师，除名为民，编置河外。遹与诸部使者贾若水、王良弼、杨彦章坐佚罚，皆贬秩二等，遹降朝散郎，以康师鲁代宗谅，复遹节制”。案：《宋史·赵遹传》：政和五年，晏州夷酋卜漏反，陷梅岭堡，知砦高公老遁。公老之妻，宗女也，尝出金玉器饮晏州夷酋卜漏等，漏心艳之。会泸帅贾宗谅以敛竹木扰夷部，且诬致其酋斗个旁等罪，夷人感怨。漏遂相结，因上元张灯袭破梅岭砦，虏公老妻及其器物，四出剽掠。梓州转运使赵遹行部昌州，闻之，倍道趋泸，劾宗谅，罢之。诏康延鲁代宗谅。毕沅《续资治通鉴》：丙戌，泸南晏州夷卜漏等反，攻梅岭堡，陷之。晏州六县水路十二村及十州五村团思峨洞诸熟夷，素黠勇善斗，大中祥符、元丰间，屡为边患。泸帅贾宗谅，武人也，喜生事，尝以需竹木扰夷，夷怨之；至是又诬致其酋斗个旁等罪，杖脊，黥配，诸夷愤怒。卜漏遂主盟，合从又寇，因上元张灯袭破梅岭堡。

　　２、己丑，左武大夫、康州防奭使、提举入内医官、编类《政和圣济经》曹孝忠等奏：“乞诸州县并置医学，隶於州，县学提举事司选差本州见任官通医术能文者一员，兼权医学教授，比倣诸州学格。内文士三年所贡人数十分中以一分五釐人数创立，诸路医学贡额分为三年，并不侵占文士贡额。诸路贡士与本学内舍同试上舍，三岁共取合格人数陛补，上舍以上，中等一百人为额，并附於文士引见，释褐。学生分三科；方派科，通习大小方派；风产针科，通习针灸；口齿咽喉眼目疡科，通习疮瘇伤折金镞书禁。三科学生，各习七书。逐路并置医学谕一员，以本学上舍出身人充。”并从之。（《纪事本末》卷百三十五。） 

　　１、二月（案：钱大昕《四史朔闰考》：是月辛丑朔。） 乙巳，诏：“皇长子太保、武昌军节度使、定王、桓可立为皇太子，仍令所司择日备礼册命。”（《纪事本末》卷百四十六。案：《宋史·本纪》：定王桓，帝长子，显恭皇后所生也。岳珂《愧郯录》卷八：大观二年正月庚申，封定王。） 

　　２、甲寅，御大庆殿册皇太子，礼毕，大赦天下。（《纪事本末》卷百四十六。案：蔡绦《铁围山丛谈》：皇太子始册拜，将庙，见其礼仪甚盛，礼应乘金辂、建大旆，而议者从中，大不然。于是中宫遽辞而止，独前一夕设卤簿於庭掖门外。翌日，质明，但常服御马入太庙，更礼衣冠远游，执九寸圭而款祖宗焉。当是时，清道亲事官有呼喏言皇太子者，父老都人争纵欢呼。众中一父老忽叹息曰：“吾昔频睹传呼，今久不闻此声矣。”考之仁庙，虽尝在东宫，然罕出，又未几，即大位。独真宗为皇太子历年，且数出入。自至道乙未至於甲午为年，当百二十馀，则父老者又不知几何岁人也。时太上皇方留心道家者流事间，亟使人散索，已而忽不见。） 

　　１、三月（案：钱大昕《四史朔闰考》；是月辛未朔。） 癸酉，张商英复通奉大夫、提举崇福宫。（《纪事本末》卷百三十一。） 

　　２、己卯，裨将陈世基、王士杰为贼所害，官军死者百数，贼愈猖獗，而罗始党族又相扇攘夺。转运使赵遹与提点刑狱贾若水及宗谅谋权行招安，共奏於朝，须贼不悛，徐治其罪。时遹已密奏：“宗谅数科敛夷部竹木，众厌苦之，宗谅更执其首领斗个旁等，诬以罪，杖脊黥配，有死者，夷众忿怒，遂导卜漏入寇，皆宗谅昏妄所致。虽泸南边事，转运司官不当干预，臣不敢坐视，已收羸兵，驰赴乐共城，权行招安之策，庶边徼早得宁息。”然遹本意乃欲专事进讨，兵端愈大矣。（《纪事本末》卷百四十一。） 

　　３、庚辰，诏付赵遹、贾宗谅等：“晏州夷贼失於镇抚，致兹结约，侵犯城砦，此虽斩获首级，残烧仓囤，尚虑出没未已，浸生边患。仰赵遹、贾宗谅限指挥到日，立便带兵甲离泸州江安县，审度事宜。如夷贼尚敢猖獗，出没未已，即仰前去掩杀，不得轻易落贼奸便；如逗留不进，有失机会，更致滋长，当议并行军法；如已退散著业，或悔过归降，即不得邀求功赏，别致引惹生事，务要边界早获安堵。仍先具节目措置次第入急递闻奏，馀遵依逐次指挥，仍仰贾宗谅听赵遹节制。”（《纪事本末》卷百四十一。） 

　　４、己亥，诏诸路置医学教谕指挥勿行。（《纪事本末》卷百三十五。） 

　　１、四月庚子朔。（案：原本不书“朔”，据《四史朔闰考》补。） 赵遹驻乐共城，以厚赏募人招诱晏州州头罗阳县夷人昔博等至城下，与为盟誓，贼势稍折。晏州三县三十五村并罗始党诸族一百三十五村，节次来降，遹乃留官属经营未附村族。是日，按兵发乐共城，趋长宁军，夷众凭高聚观，见遹部伍严整，皆不敢犯。遹既至长宁，复募人日行招诱，匿朝廷所降捕杀赏格弗布，恐夷贼或缘此致疑故也。《纪事本末》卷百四十一。

　　２、丙午，赵遹奏：“节次招到晏州柯阴、罗碾、五斗、扶莱等县夷贼一千馀人，并各投戈弃甲，去军城十里，以来梅岭村坝，与所差使臣，同刺猫牲、鸡血，和酒饮誓，称一心归宋，更不作过，及引领到官首领斗冈等共二百四十七人，排日赴臣行司公参，称悔过归降。续又说谕到晏州多罔姓二十一村，始谋作过，贼首卜漏等一千馀人亦来梅岭村坝，与所差使臣赵安中同刺猫牲、鸡血等，和血饮誓，称一心归宋，更不作过。及发遣到贼首卜漏男没邱等七十二人赴臣行司公参，再拜请命。其卜漏男没邱等自初入城，疑心未释，介胄持戈，入关履阈，惊惕侗惶。比引至公庭，臣并不敢设卫，以致其疑。臣与走马承受丁升卿引问於听事之所，先以疏其过恶，次以明易攵君父不杀之恩，率皆面阙稽颡，再拜以谢。臣即犒以酒食，锡以金彩，俾令著业，而於犒设之际，以所佩刀露刃持执，形神错愕若骇兽焉，当时左右，不敢多留吏卒，唯臣与升卿躬行接纳，一切示以如常，臣等亦所不保，此实上赖王灵，以济乃事。臣乘此款塞机便，遂分兵复收梅岭堡，创筑坂桥、梅岭坝、卓望堡、三头山、宁远寨、烽火台，及复安远、安夷废寨，缮长宁军、武陵县旧垒。泸南安静之日久，守具不饬，缘恢展新疆，以控扼城寨，视为近悰。一切毁废乐共、长宁城，皆深在夷腹，声援孤绝，贼得以窥。迨其背叛，惟以义军、土丁伏截隘口，彼素未知战，岂能拒捍？幸其不来，即来必致透入，故臣於城垒之役不敢缓也。”（《纪事本末》卷百四十一。） 

　　１、五月（案：钱大昕《四史朔闰考》：是月庚午朔。） 丁丑，泸南梓州路走马承受丁升卿言：“夷贼已是招降，犒设订誓，支与银纟采，给付旂号了当，依旧出没作过。”诏令赵遹体究诣实闻奏，仍依累降指挥措置施行。（《纪事本末》卷百四十一。） 

　　２、甲申，诏付赵遹：“访闻晏州夷人近复结集凶徒约数千人，经过乐共城，攻围镇溪堡，钞略盐客，杀伤取财，出没未已。口血未乾，背盟若此，岂可信其誓约，罢兵弛备！仰赵遹体究今来作过因，依多方讲画，制奭事宜，探赜夷情，区别叛服，结其心腹，离其党类。务要夷贼畏怀，一方早得安贴；纵敌生患，国有军法，必不赦。汝仍未得擅离彼界，候一向定，叠奏听指挥，仍令赵遹亲书，知禀闻奏。”（《纪事本末》卷百四十一。原注甲申，付赵遹；癸卯，被受。） 

　　３、丁亥，赵遹奏：“臣契勘朝廷若果不欲兴兵，姑务函容，严为守备可也；必欲痛行讨荡，师不久驻，一举必克，即秦凤兵一千人与黔兵土丁，恐未足以应敌。臣体问晏州六县强壮丁口不减万人，自来号为桀黠。加之今日罪大，必须死战，以抗王师。而又罗始党户族一百三十馀村，自经杀降，党固连结，非止一日，万一响应，即二三万人同为我敌。臣虽预行措置，分解贼势，然夷狄无常心，夷得势则随夷，汉得势则随汉，乃平日之常谈，事势之必然也。若不先设罗兵，以绝乐共城一带之援，则岂敢深入晏州，俯窥巢穴。今所用之兵，多非五万，少非三万，未易克济。昨元丰中林广讨夷，将带三万人骑。臣今欲乞朝廷，就陕西秦凤、泾原、环庆路共遣二万人，臣於本路勾集黔兵土丁、义军，副以一二万人，即敢为攻讨之计，欲望圣慈毋以此举为轻。”（《纪事本末》卷百四十一。） 

　　１、六月（案：钱大昕《四史朔闰考》：是月己亥朔。） 戊申，诏付赵遹：“华夷异俗，皆吾赤子，叛而不讨，何以示威！服而不舍，何以示怀！今招安抚定，各以著业，守奭既固，约束已信，乃复兴数万之师，夫驮百倍，邀功不毛之地，为国家生事於夷狄，杀戮生灵，骚动西土，非计之得也。”又曰：“秦凤马步军如未使唤，不用勾集，别有条画，疾速具奏。”（《纪事本末》卷百四十一。原注六月戊申，付遹；丁卯，通奏。） 

　　２、己酉，夷贼攻武宁县三头山、烽火台甚急，长宁军出兵救援，贼乃解去。后三日，再来攻，皆不克。（《纪事本末》卷百四十一。） 

　　３、辛亥，夷贼犯梅岭堡，守把衡逊、巡检秦望等击却之。（《纪事本末》卷百四十一。） 

　　４、庚申，夷贼再犯梅岭堡，守把衡逊、巡检秦望击却之。（《纪事本末》卷百四十一。） 

　　５、癸亥，诏：“医学选试如无通医术，文臣许於本处医长、医职、医工内选差一员，同州县有出身官出题考校；如阙医长等，即选本处有出身管勾学事官管勾。”（《纪事本末》卷百三十五。） 

　　６、丁卯，诏付赵遹：“契勘夷人订誓之后，尚未宁息，伺隙侵掠，复出为恶，岂吾人有以扰之，或拊循有所未至耶？”又曰：“彰善瘅恶，悉去其附丽，俾之内属，斯亦得其策。然乘机用间，弭以官赏，使生、熟夷人自为向背，因以知彼虚实，探彼动静。尔乃措置其当，定计於早，使曲在彼，不其善欤？倘先自起衅，务为奇巧，以速后患，悔不可及。”（原注丁卯，御笔；七月丙戌，被受。）
  </div>
  <div class="pagination">
   <a href="续资治通鉴长编拾补_page39.html">
    上一页
   </a>
   <span>
    ...
   </span>
   <a href="续资治通鉴长编拾补_page35.html">
    35
   </a>
   <a href="续资治通鉴长编拾补_page36.html">
    36
   </a>
   <a href="续资治通鉴长编拾补_page37.html">
    37
   </a>
   <a href="续资治通鉴长编拾补_page38.html">
    38
   </a>
   <a href="续资治通鉴长编拾补_page39.html">
    39
   </a>
   <span class="current-page">
    40
   </span>
   <a href="续资治通鉴长编拾补_page41.html">
    41
   </a>
   <a href="续资治通鉴长编拾补_page42.html">
    42
   </a>
   <a href="续资治通鉴长编拾补_page43.html">
    43
   </a>
   <a href="续资治通鉴长编拾补_page44.html">
    44
   </a>
   <a href="续资治通鉴长编拾补_page45.html">
    45
   </a>
   <span>
    ...
   </span>
   <a href="续资治通鉴长编拾补_page41.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
