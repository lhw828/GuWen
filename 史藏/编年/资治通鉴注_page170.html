<!DOCTYPE html>
<html>
 <head>
  <meta charset="utf-8"/>
  <title>
   资治通鉴注 - 第 170 页/共 334 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   资治通鉴注 - 第 170 页/共 334 页
  </h1>
  <div class="content">
   9侯景遣任约、于庆等帅众二万攻诸藩。〔诸藩，谓梁之宗室分任藩维者。任，音壬。帅，读曰率。〕
10邵陵王纶欲救河东王誉而兵粮不足，乃致书于湘东王绎曰：「天时、地利，不及人和，〔用孟子之言。〕况于手足肱支，岂可相害！今社稷危耻，创巨痛深，〔礼记三年问曰：创巨者其疾久，痛甚者其愈迟。三年者，称情而立文，所以为至痛极也。斩衰、苴杖、居倚庐、食粥、寝苫、枕块，所以为至痛饰也。创，初良翻。〕唯应剖心尝胆，泣血枕戈，〔越王句践卧薪尝胆，求以报吴。晋刘琨枕戈待旦，志枭逆虏。枕，之任翻。子执亲丧，泣血三年。孔颖达曰：说文：哭，哀声也。泣，无声出泪也。则无声谓之泣矣。连言血者，以泪出于目，犹血出于体，故以泪比血。礼记曰：子羔执亲之丧，泣血三年。注曰：无声而血出，是也。〕其余小忿，或宜容贳。〔贳，贷也。〕若外难未除，家祸仍构，料今访古，〔难，乃旦翻。料，音聊。〕未或不亡。夫征战之理，唯求克胜；至于骨肉之战，愈胜愈酷，捷则非功，败则有丧，〔丧，息浪翻。〕劳兵损义，亏失多矣。侯景之军所以未窥江外者，〔荆州治江陵，在江北，故曰江外。〕良为藩屏盘固，宗镇强密。〔为，于伪翻。屏，必郢翻。〕弟若陷洞庭，〔湘州之地，襟带洞庭，故谓湘州为洞庭。〕不戢兵刃，雍州疑迫，何以自安，必引进魏军以求形援。〔以纶之昏狂，犹能言及于此，盖势有所必至也。戢，阻立翻。雍，于用翻。〕弟若不安，家国去矣。必希解湘州之围，存社稷之计。」绎复书，陈誉过恶不赦，〔言其过大恶极，法所不赦。〕且曰：「詧引杨忠来相侵逼，颇遵谈笑，用却秦军，〔鲁仲连谈笑而却秦军，绎引此以为大言。〕曲直有在，不复自陈。〔复，扶又翻。〕临湘旦平，〔临湘县自汉以来属长沙郡，时为州郡治所。隋改临湘县曰长沙县。〕暮便即路。」〔即路，就路也。承上文而言，若欲攻襄阳；考之下文，盖谓讨侯景。〕纶得书，投之于案，慷慨流涕曰：「天下之事，一至于斯，湘州若败，吾亡无日矣！」〔纶知绎兵东下，必将图己，故云然。使在京口之时能思及此，则何亡国丧身之有！古人所以重居安虑危，居宠思畏者也。史为纶北奔张本。〕
11侯景遣侯子鉴帅舟师八千，自帅徒兵一万，〔徒兵，步兵也。帅，读曰率；下同。〕攻广陵，三日，克之，执祖皓，缚而射之，箭徧体，然后车裂以徇；城中无少长皆埋之于地，驰马射而杀之。〔射，而亦翻。少，诗照翻。长，知两翻。考异曰：太清纪曰：「城中数百人，」典略曰：「死者八千人，」今从南史。〕以子鉴为南兖州刺史，镇广陵。〔广陵之人既歼矣，子鉴所镇者空城耳。〕景还建康。
12丙戌，以安陆王大春为东扬州刺史。省吴州。〔景置吴州见上卷上年。〕
13乙巳，以尚书仆射王克为左仆射。
14庚寅，东魏以尚书令高隆之为太保。
15宣城内史杨白华进据安吴，〔孙吴立安吴县，属宣城郡；隋省安吴入泾县。〕侯景遣于子悦帅众攻之，不克。
16东魏行台辛术将兵入寇，围阳平，不克。
17侯景纳上女溧阳公主，甚爱之。〔溧，音栗。〕三月，甲申，景请上禊宴于乐游苑，〔禊宴，因祓禊而开宴。禊，胡计翻。乐游苑，在玄武湖南。〕帐饮三日。上还宫，景与公主共据御床，南面并坐，群臣文武列坐侍宴。
18庚申，东魏进丞相洋爵为齐王。
19临川内史始兴王鳇等击庄铁，〔王鳇，始兴人；鳇即「毅」字，后人传写，变「立」为「鳊」耳。〕鄱阳王范遣其将巴西侯瑱救之，〔瑱，他甸翻。〕鳇等败死。
20鄱阳世子嗣与任约战于三章，约败走；嗣因徙镇三章，谓之安乐栅。〔去年鄱阳王范西上，使世子嗣守安乐栅，今移栅三章，亦以安乐名栅。乐，音洛。〕
21夏，四月，庚辰朔，湘东王绎以上甲侯韶为长沙王。〔上甲侯韶奔江陵，见上卷上年。按梁书，长沙王懿子渊业嗣封；卒，子孝俨嗣封；又卒，子噔嗣封。噔，懿曾孙也，时在建康。湘东以韶归之，遂以为长沙王，非礼也。〕
22丙午，侯景请上幸西州，上御素辇，侍卫四百余人，景浴铁数千，翼卫左右。〔浴铁者，言铁甲坚滑，若以水浴之也。〕上闻丝竹，凄然泣下，命景起舞；景亦请上起舞。酒阑坐散，〔坐，徂卧翻。〕上抱景于床曰：「我念丞相。」景曰：「陛下如不念臣，臣何得至此！」逮夜乃罢。
时江南连年旱蝗，江、扬尤甚，百姓流亡，相与入山谷、江湖，采草根、木叶，菱芡而食之，〔菱，芰也。芡，巨险翻；说文曰：鸡头也。方言曰：南楚谓之鸡头，北燕谓之蕧，青、徐、淮、泗之间谓之芡。〕所在皆尽，死者蔽野。富室无食，皆鸟面鹄形，衣罗绮，怀珠玉，俯伏床帷，待命听终。千里绝疴，〔衣，于既翻。疴，与烟同。〕人迹罕见，白骨成聚，如丘陇焉。
景性残酷，于石头立大确，〔确，都内翻。〕有犯法者捣杀之。常戒诸将曰：「破栅平城，当净杀之，使天下知吾威名。」故诸将每战胜，专以焚掠为事，斩刈人如草芥，以资戏笑。由是百姓虽死，终不附之。〔史言侯景将败。〕又禁人偶语，犯者刑及外族。〔男子谓舅家为外家，妇人谓父母之家为外家。外族，外家之族。〕为其将帅者，悉称行台，来降附者，悉称开府，其亲寄隆重者曰左右厢公，勇力兼人者曰库直都督。〔南史侯景传作「库真部督」。误也。〕
23魏封皇子儒为燕王，公为吴王。
24侯景召宋子仙还京口。〔去年宋子仙克东扬州，今召还京口。〕
25邵陵王纶在郢州，以听事为正阳殿，内外齐合，悉加题署。其部下陵暴军府，郢州佐莫不怨之。咨议参军江仲举，南平王恪之谋主也，说恪图纶，〔说，式芮翻。〕恪惊曰：「若我杀邵陵，宁静一镇，荆、益兄弟必皆内喜，〔帝既蒙尘，纶于兄弟之次当立。恪若除纶，则人望归于荆、益，必当内以为喜。时湘东王绎在荆州，武陵王纪在益州。〕海内苦平，则以大义责我矣。且巨逆未枭，〔巨逆，谓侯景。枭，谓枭其首。枭，坚尧翻。〕骨肉相残，自亡之道也。卿且息之。」仲举不从，部分诸将，〔分，扶问翻。〕刻日将发，谋泄，纶压杀之。恪狼狈往谢，纶曰：「群小所作，非由兄也。凶党已毙，兄勿深忧！」〔南平王恪，伟之子也，于纶为兄。〕
26王僧辩急攻长沙，辛巳，克之。执河东王誉，斩之，传首江陵，湘东王绎反其首而葬之。〔反其首于长沙，与身俱葬。〕初，世子方等之死，〔见上卷上年。〕临蒸周铁虎功最多，〔吴立临蒸县，以县临蒸水而名，属衡阳郡，晋属湘东郡。郦道元曰：临蒸即故酃县，县即湘东郡。刘昫曰：隋改临蒸为衡阳县，今衡州所治衡阳县是也。衡州志：吴分酃县立临蒸县，俯临蒸水，其气如蒸。姚思廉陈书曰：周铁虎，不知何许人，梁世南渡，事河东王誉，为临蒸令。如此，则通鉴逸「令」字。〕誉委遇甚重。僧辩得铁虎，令烹之，呼曰：〔呼，火故翻。〕「侯景未灭，柰何杀壮士！」僧辩奇其言而释之，还其麾下。绎以僧辩为左卫将军，加侍中、镇西长史。
绎自去岁闻高祖之丧，以长沙未下，故匿之。壬寅，始发丧，刻檀为高祖像，置于百福殿，事之甚谨，动静必咨焉。绎以为天子制于贼臣，不肯从大宝之号，犹称太清四年。丙午，绎下令大举讨侯景，移檄远近。
27鄱阳王范至湓城，以晋熙为晋州，〔晋安帝分庐江郡立晋熙郡。五代志：同安郡怀宁县旧置晋熙郡。唐以同安郡为舒州。〕遣其世子嗣为刺史，江州郡县多辄改易。〔改易郡县守令也。〕寻阳王大心，政令所行，不出一郡。〔惟寻一郡而已。〕大心遣兵击庄铁，嗣与铁素善，请发兵救之，范遣侯瑱帅精甲五千助铁。〔瑱，他甸翻，又音镇。帅，读曰率；下同。〕由是二铁互相猜忌，无复讨贼之志。〔复，扶又翻。〕大心使徐嗣徽帅众二千，筑垒稽亭以备范，〔据齐书晋安王子懋传：子懋谋举兵于江州，宣城王遣裴叔业袭取湓城，子懋先已具船于稽亭渚，闻叔业得湓城，乃据州自卫。则稽亭渚在江州城东也。帅，读曰率。〕市籴不通，范数万之众，无所得食，多饿死。范愤恚，疽发于背，五月，乙卯，卒。〔恚，于避翻。考异曰：典略作「己酉」。今从太清纪。〕范众秘不发丧，奉范弟安南恬为主，有众数千人。
28丙辰，侯景以先思虔为东道大行台，镇钱唐。丁巳，以侯子鉴为南兖州刺史。
29东魏齐王洋之为开府也，〔洋为开府，见一百五十七卷武帝大同元年。〕勃海高德政为管记，〔管记，即记室参军之职。〕由是亲昵，言无不尽。〔昵，尼质翻。〕金紫光禄大夫丹杨徐之子、北平太守广宗宋景业，〔汉、晋以来，中山有北平县，后魏孝昌中，分置北平郡，属定州。广宗县，汉属巨鹿郡，后属安平国，后魏太和二十一年，分置广宗郡；时属司州。〕皆善图谶，〔谶，楚谮翻。〕以为太岁在午，当有革命，因德政以白洋，劝之受禅。洋以告娄太妃，太妃曰：「汝父如龙，兄如虎，犹以天位不可妄据，终身北面，汝独何人，欲行舜、禹之事乎！」洋以告之才，之才曰：「正为不及父兄，〔为，于伪翻。〕故宜早升尊位耳。」洋铸像卜之而成，乃使开府仪同三司段韶问肆州刺史斛律金，金来见洋，固言不可，以宋景业首陈符命，请杀之。洋与诸贵议于太妃前，太妃曰：「吾儿懦直，必无此心，高德政乐祸，教之耳。」〔乐，音洛。〕洋以人心不壹，遣高德政如邺察公卿之意，未还；洋拥兵而东，至平都城，〔九域志：辽州辽山县有平城镇。宋白曰：辽州平城县本汉湟县地，晋置武乡县，此地属焉。隋开皇十六年，于赵简子所立平都故城置平城县。〕召诸勋贵议之，莫敢对。长史杜弼曰：「关西，国之勍敌，〔谓宇文氏也。勍，渠京翻。〕若受魏禅，恐彼挟天子，自称义兵而东向，〔此天子，谓西魏主。〕王何以待之！」徐之才曰：「今与王争天下者，彼亦欲为王所为，纵其屈强，〔屈，其勿翻。强，其两翻。〕不过随我称帝耳。」弼无以应。高德政至邺，讽公卿，莫有应者。司马子如逆洋于辽阳，〔辽阳县自汉末以来属乐平郡，隋开皇十一年，改曰辽山县，我朝为辽州治所。〕固言未可。洋欲还，仓丞李集曰：〔北齐之制，太仓及水次诸仓皆有令、丞。北齐纪作「尚书丞李集」。〕「王来为何事，而今欲还﹖」〔为，于伪翻。〕洋伪使于东门杀之，而别令赐绡十匹，遂还晋阳。自是居常不悦。徐之才、宋景业等日陈阴阳杂占，云宜早受命。高德政亦敦劝不已。洋使术士李密卜之，还大横，曰：「汉文之卦也。」〔大横见十三卷汉高后八年。〕又使宋景业筮之，遇干之鼎，〔干之初九、九五二爻，动变而之鼎。〕曰：「干，君也。鼎，五月卦也。宜以仲夏受禅。或曰：「五月不可入官，犯之，终于其位。」〔阴阳家之说，上官忌正月、五月、九月。〕景业曰：「王为天子，无复下期，〔复，扶又翻。〕岂得不终于其位乎！」洋大刨，乃发晋阳。
高德政录在邺在诸事，条进于洋，洋令左右陈山提驰驿赍事条，并密书与杨愔。〔愔，于今翻。〕是月，山提至邺，杨愔即召太常卿邢邵议造仪注，秘书监魏收草九锡、禅让、劝进诸文；〔凡禅代皆奉表三让，百僚三表劝进而后即位，故令收预草诸文。〕引魏宗室诸王入北宫，留于东斋。甲寅，东魏进洋位相国，总百揆，备九锡。洋行至前亭，〔前亭，在晋阳之东，平都城之西。〕所乘马忽倒，意甚恶之，至平都城，不复肯进。〔恶，乌路翻。复，扶又翻。〕高德政、徐之才苦请曰：「山提先去，恐其漏泄。」即命司马子如、杜弼驰驿续入，观察物情。子如等至邺，众人以事势已决，无敢异言。洋至邺，召夫〔夫，民夫也。〕赍筑具集城南。高隆之请曰：「用此何为﹖」洋作色曰：「我自有事，君何问为！欲族灭邪！」隆之谢而退。于是作圜丘，备法物。
丙辰，司空潘乐、侍中张亮、黄门郎赵彦深等求入启事，东魏孝静帝在昭阳殿见之。亮曰：「五行递运，有始有终，〔谓五德之运，以木代水，以火代木，以土代火，以金代土，以水代金也。〕齐王圣德钦明，万方归仰，愿陛下远法尧、舜。」帝敛容曰：「此事推挹已久，〔推，吐雷翻。挹，逊也。〕谨当逊避。」又曰：「若尔，须作制书。」中书郎崔劼、裴让之曰：〔劼，丘八翻。〕「制已作讫。」使侍中杨愔进之。东魏主既署，曰：「居朕何所﹖」愔对曰：「北城别有馆宇。」乃下御坐，步就东郎，〔坐，徂卧翻。〕咏范蔚宗后汉书赞曰：「献生不辰，身播国屯，终我四百，永作虞宾。」〔范晔，字蔚宗，作后汉书。此其赞献帝之辞也。贤注曰：辰，时也。播，迁也。言献帝生不逢时，身既播迁，国又屯难也。汉有天下四百年而运终。虞宾，谓虞以尧子丹朱为宾。书曰：虞宾在位。蔚，纡勿翻。屯，陟伦翻。〕所司请发，〔所司，谓掌禅代事者；请发者，请出宫居别邸也。此实杨愔等使人请之。〕帝曰：「古人念遗簪弊履，朕欲与六宫别，可乎﹖」高隆之曰：「今日天下犹陛下之天下，况在六宫。」帝步入，与妃嫔已下别，举宫皆哭。赵国李嫔诵陈思王诗云：「王其爱玉体，俱享黄发期。」〔曹植，魏武帝之子，封陈王，谥曰思。嫔，毗宾翻。〕直长赵道德以【章：十二行本「以」下有「故犊」二字；乙十一行本同；孔本同；张校同。】车一乘侯于东合，〔直长，官名。凡殿中诸局各有奉御，有直长。赵道德盖尚乘直长也，亦高氏之私人。东合，即东合门。长，竹两翻。乘，绳证翻。〕帝登车，道德超上抱之，〔上，时掌翻。〕帝叱之曰：「朕自畏天顺人，何物奴敢逼人如此！」道德犹不下。出云龙门，王公百僚拜辞，高隆之洒泣。遂入北城，居司马子南宅，〔司马子如有宅在太原，故谓邺城之宅为南宅。〕遣太尉彭城王韶等奉玺绶，禅位于齐。〔玺，斯氏翻。绶，音受。东魏十六年而亡。考异曰：北齐书、北史高德政传云：「五月六日，留咸阳王坦等。七日，司马子如等至邺。九日，文宣至城南顿。」按后魏书、北史帝纪皆云，「辛亥，王如邺；甲寅，加九锡；丙辰，魏主逊位；戊午，王即帝位。」典略：「辛亥，王还邺。」以长历推之，此月己酉朔，皆不与德政传日相应。盖辛亥始自晋阳如邺，非到邺之日也。〕
戊午，齐王即皇帝位于南郊，〔帝讳洋，字子进，勃海王高欢第二子，澄之母弟也。欢以勃海王赠齐王，洋又进爵齐王；且高氏本勃海人，勃海故齐地也，国遂号曰齐。〕大赦，改元天保。自魏敬宗以来，百官绝禄，至是始复给之。〔复，扶又翻。〕己未，封东魏主为中山王，待以不臣之礼。追尊齐献武王为献武皇帝，庙号太祖，后改为高祖；文襄王为文襄皇帝，庙号世宗。辛酉，尊王太后娄氏为皇太后。乙丑，降魏朝封爵有差，其宣力霸朝〔自高欢起兵以来诸勋贵，皆宣力霸朝者也。朝，直遥翻。〕及西南投化者，不在降限。〔谓自关西及江南来投者。〕
30文成侯宁起兵于吴，有众万人，己巳，进攻吴郡；〔吴郡带吴县。宁盖起兵于吴县界，进攻吴郡城也。按侯景传：宁起兵于吴西乡。去年陆缉推宁据吴郡，宋子仙击之败走，今复起兵于西乡。〕行吴郡事侯子荣逆击，杀之。宁，范之弟也。子荣因纵兵大景郡境。
自晋氏渡江，三吴最为富庶，贡赋商旅，皆出其地。及侯景之乱，掠金帛既尽，乃掠人而食之，或卖于北境，遗民殆尽矣。
是时，唯荆、益所部尚完实，太尉、益州刺史武陵王纪移告征镇，使世子圆照帅兵三万受湘东王节度。〔帅，读曰率。〕圆照军至巴水，〔巴郡巴县有巴水，水折三回如巴字。巴郡，唐为渝州。考异曰：南史云：「六月辛酉，纪遣圆照东下。」按六月，己卯朔，无辛酉。典略在五月，或者在五月辛酉欤﹖〕绎授以信州刺史，令屯白帝，〔梁置信州于白帝，唐改夔州。〕未许东下。
31六月，辛巳，以南郡王大连行扬州事。
32江夏王大款、山阳王大成、宜都王大封自信安间道奔江陵。〔间，古苋翻。〕
33齐主封宗室高岳等十人、功臣库狄干等七人皆为王。〔高岳及隆之、归彦、思宗、长弼、普子瑗、显、国、叡、孝绪凡十人。库狄干、斛律金、贺拔仁、韩轨，可朱浑道元、彭乐、潘相乐凡七人。〕癸未，封弟浚为永安王，淹为平阳王，浟为彭城王，演为常山王，涣为上党王，淯为襄城王，湛为长广王，湝为任城王，〔浟，以周翻。淯，音育。湝，户皆翻。〕湜为高阳王，济为博陵王，凝为新平王，润为冯翊王，洽为汉阳王。
34鄱阳王范既卒，侯瑱往依庄铁，铁忌之；瑱不自安，丙戌，诈引铁谋事，因杀之，自据豫章。
35寻阳王大心遣徐嗣徽夜袭湓城，安南侯恬、裴之横等击走之。
36齐主娶赵郡李希宗之女，生子殷及绍德；又纳段韶之妹。及将建中宫，高隆之、高德政欲结勋贵之援，乃言「汉妇人不可为天下母，宜更择美配。」帝不从。丁亥，立李氏为皇后，〔考异曰：典略在五月乙丑。今从北齐帝纪。〕以段氏为昭仪，子殷为皇太子。庚寅，以库狄干为太宰，彭乐为太尉，潘相乐为司徒，司马子如为司空。辛卯，以清河王岳为司州牧。
37侯景以羊鸦仁为五兵尚书。庚子，鸦仁出奔江西，将赴江陵，至东莞，〔南徐州有东莞郡，不在江西，意者东莞其东关之误欤﹖〕盗疑其怀金，邀杀之。〔考异曰：太清纪在十月。今从梁帝纪、典略。〕
38魏人欲令岳阳王詧发哀嗣位，詧辞，不受。丞相泰使荣权册命詧为梁王，始建台，置百官。〔詧，字理孙，武帝之孙，昭明太子之第二子。〕
39陈霸先修崎头古城，徙居之。〔崎，渠希望。曲岸曰崎。九域志：南安军治大庾县，古南野也，有南康古城，又有峡头镇。〕
40初，燕昭成帝奔高丽，〔见一百二十三卷宋文帝元嘉十三年。丽，力知翻。〕使其族人冯业以三百人俘海奔宋，因留新会。〔晋恭帝元熙二年，分南海郡立新会郡；隋、唐为新会县，属广州。九域志：新会县在广州之西南三百三十里。〕自业至孙融，世为罗州刺史，〔五代志：高凉郡石龙县旧置罗州。我朝为化州治所。〕融子宝为高凉太守。〔高凉县，汉属合浦郡；献帝建安二十二年，吴分立高凉郡，梁置高州。〕高凉洗氏，〔洗，音铣；丁度集韵：姺，国名，或作「鳋」；姓氏韵纂又音绵。考异曰：典略作「沈氏」。今从隋书。〕世为蛮酋，〔酋，慈秋翻。〕部落十余万家，有女，多筹略，善用兵，诸洞皆服其信义；融聘以为宝妇。融虽累世为方伯，非其土人，号令不行；洗氏约束本宗，使从民礼，每与宝参决辞讼，首领有犯，虽亲戚无所纵舍，〔舍，读曰舍。〕由是冯氏始得行其政。
高州刺史李迁仕据大皋口，〔五代志：高凉郡，梁置高州。〕遣使召宝，〔使，疏吏翻；下同。〕宝欲往，洗氏止之曰：「刺史无故不应召太守，必欲诈君共反耳。」宝曰：「何以知之﹖」洗氏曰：「刺史被召援台，〔被，皮义翻。〕乃称有疾，铸兵聚众而后召君；此必欲质君以发君之兵也，〔质，音致。〕愿且无往以观其变。」数日，迁仕果反，遣主帅杜平虏将兵入灨石，城鱼梁以逼南康，〔帅，所类翻。鱼梁亦地名，近灨石。灨，古暗翻。〕霸先使周文育击之。洗氏谓宝曰：「平虏，骁将也，〔骁，坚尧翻。将，即亮翻；下同。〕今入灨石与官军相拒，势未得还，迁仕在州，无能为也。君若自往，必有战鬬，宜遣使卑辞厚礼告之曰：『身未敢出，欲遣妇参。』彼闻之，必獈而无备。〔獈，与喜同。〕我将千余人，步担杂物，唱言输赕，〔担，都甘翻。赕，吐滥翻。〕得至栅下，破之必矣。」宝从之。迁仕果不设备，洗氏袭击，大破之，迁仕走保宁都。〔吴分汉赣县立阳都县，晋武太康元年，更名宁都。五代志：南康虔化县，旧曰宁都。〕文育亦击走平虏，据其城。洗氏与霸先会于灨石，还，谓宝曰：「陈都督非常人也，甚得众心，必能平贼，君宜厚资之。」
湘东王绎以霸先为豫州刺史，领豫章内史。
41辛丑，裴之横攻稽亭，徐嗣徽击走之。
42秋，七月，辛亥，齐立世宗妃元氏为文襄皇后，〔后，东魏孝静帝女。〕宫曰静德。又封世宗子孝琬为河间王，孝瑜为河南王。乙卯，以尚书令封隆之录尚书事，尚书左仆射平阳王淹为尚书令。
43辛酉，梁王詧入朝于魏。〔自此魏益厚詧矣。朝，直遥翻。〕
44初，东魏遣仪同武威牒云洛等〔「云」，当作「云」。牒云，虏复姓。柔然阿那緕之求附于魏也，魏遣牒云具仁往使，牒云之为姓尚矣。〕迎鄱阳世子嗣，使镇皖城。〔刘昫曰：怀宁、宿松、望江、太湖等县，皆汉皖县地。盖此城即皖县古城也。皖，户板翻。〕嗣未及行，任约军至，洛等引去；嗣遂失援，出战，败死。约遂略地至湓城，寻阳王大心遣司马韦质出战而败，帐下犹有战士千余人，咸劝大心走保建州；〔后汉汝南郡有苞信县，江左侨置于弋阳界。五代志：弋阳郡殷城县，旧曰苞信，梁置义城郡及建州。帐下劝大心走保之者，便于入济也。九域志：殷城县并入固始。〕大心不能用，戊辰，以江州降约。先是，大心使太子洗马韦臧镇建昌，〔降，户江翻；下同。先，悉荐翻，洗亦同音。〕有甲士五千，闻寻阳不守，欲帅众奔江陵，帅，读曰率；下同。〕未发，为麾下所杀。臧，粲之子也。〔太清三年，青塘之战，韦粲死之。〕
45于庆略地至豫章，侯瑱力屈，降之，庆送瑱于建康。景以瑱同姓，待之甚厚，留其妻子及弟为质，〔质，音致。〕遣瑱随庆徇蠡南诸郡，〔蠡南，谓彭蠡湖以南也。〕以瑱为湘州刺史。〔考异曰：太清纪在十一月。今从典略。〕
46初，巴山人去黄法氀，有勇力，〔五代志：临川郡崇仁县，梁置巴山郡。刘昫曰：吴分临汝为新建县；梁置巴山郡。鳓，巨俱翻。〕侯景之乱，合徒众保乡里。太守贺诩下江州，〔自巴山顺流赴江州为下。〕命法鳓监郡事。〔监，工衡翻。〕法鳓屯新淦，于庆自豫章分兵袭新淦，〔新淦县，汉属豫章郡；五代志属庐陵郡。淦，古暗翻。〕法鳓败之。〔败，补迈翻。〕陈霸先使周文育进军击庆，法鳓引兵会之。
47邵陵王纶闻任约将至，使司马蒋思安将精兵五千袭之，约众溃；思安不设备，约收兵袭之，思安败走。
48湘东王绎改宜都为宜州，〔沈约曰：刘备分南郡立宜都郡；梁以宜都郡置宜州；隋并宜都入夷陵郡。〕以王琳为刺史。
49是月，以南郡王大连为江州刺史。
50魏丞相泰以齐主称帝，帅诸军讨之。〔帅，读曰率；下同。〕以齐王廓镇陇右，征秦州刺史宇文导为大将军、都督二十三州诸军事，屯咸阳，镇关中。
51益州沙门孙天英帅徒数千人夜攻州城，武陵王纪与战，斩之。
52邵陵王纶大修铠仗，将讨侯景。湘东王绎恶之，〔恶纶由此兵力益强，将不利于己也。恶，乌路翻。〕八月，甲午，遣左卫将军王僧辩、信州刺史鲍泉等帅舟师一万东趣江、郢。〔趣，七喻翻。考异曰：典略：「九月戊申朔，绎遣僧辩。」按太清纪事在八月末。今从梁简文帝纪。〕声言拒任约，且云迎邵陵王还江陵，授以湘州。
53齐主初立，励精为治。〔治，直吏翻。〕赵道德以事属黎阳太守清河房超，〔属，之欲翻；下请属同。守，式又翻。〕超不发书，棓杀其使；〔魏收志：孝昌中，分汲郡置黎阳郡，属司州，治黎阳城。棓，步项翻。使，疏吏翻；下同。〕齐主善之，命守宰各设棓以诛属请之使。久之，都官中郎【张：「中郎」作「郎中」。】宋轨奏曰：〔「中郎」当作「郎中」。五代志：都官郎中，掌畿内非违得失事。此齐制也。〕「若受使请赇，犹致大戮，身为枉法，何以加罪！」乃罢之。
司都功曹张老上书请定齐律，〔司都功曹，司州之功曹也。时都邺，以邺为司州治所。按北齐主或居晋阳，不常居邺也。〕诏右仆射薛琡等取魏麟趾格，更讨论损益之。〔麟趾格，见一百五十八卷武帝大同七年。琡，昌六翻。〕
齐主简练六坊之人，每一人必当百人，任其临陈必死，〔魏、齐之间，六军宿卫之士，分为六坊。任，保任也。陈，读曰阵。〕然后取之，谓之「百保鲜卑」。〔百保，言其勇可保一人当百人也。高氏以鲜卑创业，当时号为健鬬，故卫士皆用鲜卑，犹今北人谓勇士为霸都鲁也。〕又简华人之勇力绝伦者，谓之「勇士」，以备边要。〔边要，边上要害之地。〕
始立九等之户，〔户有上中下三等，每等又分上中下，是为九等。〕富者税其钱，贫者税其钱，贫者役其力。
54九月，丁巳，魏军发长安。〔发长安而东代齐。〕
55王僧辩军至鹦鹉洲，〔鹦鹉洲在江夏江中，昔黄祖使祢衡赋鹦鹉赋于此洲，因以得名，洲之下即黄鹄矶。〕郢州司马刘龙虎等潜送质于僧辩，〔质，音致。〕邵陵王纶闻之，遣其子威正侯礩将兵击之，〔礩，职日翻。〕龙虎败，奔于僧辩。纶以书责僧辩曰：「将军前年杀人之侄，〔谓杀河东王誉也。〕今岁伐人之兄，〔纶于绎兄也。〕以此求荣，恐天下不许！」僧辩送书于湘东王绎，绎命进军。辛酉，纶集其麾下于西园，〔园在郢城西偏，故曰西园。又有东园，在城东东湖上。〕涕泣言曰：「我本无他，志在灭贼，湘东常谓与之争帝，遂尔见伐。今日欲守则交绝粮储，欲战则取笑千载，〔载，子亥翻。〕不容无事受缚，当于下流避之。」麾下壮士争请出战，纶不从，与礩自仓门登舟北出。〔据姚思廉梁书，仓门，郢城北门，带江阻险。〕僧辩入据郢州。绎以南平王恪为尚书令、开府仪同三司，世子方诸为郢州刺史，王僧辩为领军将军。
纶遇镇东将军裴之高于道，之高之子畿掠其军器，纶与左右轻舟奔武昌涧饮寺，〔武昌，今寿昌军是也。〕僧法馨匿纶于岩穴之下。纶长史韦质、司马姜律等闻纶尚存，驰往迎之，说七栅流民以求粮仗。〔时流民于北江州结七栅以相保。说，式芮翻。〕纶出营巴水，流民八九千人附之，稍收散卒，屯于齐昌。〔据魏收志：梁武帝置北江州，治鹿城关，领义阳、齐昌、新昌、梁安、齐兴、光城郡。五代志：黄州木兰县，梁曰梁安郡。又有义阳郡，后齐置湘州，后改曰北江州。则齐昌亦当在木兰县界，唐省木兰入黄冈县。宋白曰：吴置蕲春郡，晋惠帝改西阳郡，南齐、北齐改西阳为齐昌郡，唐为蕲州。〕遣使请和【章：十二行本「和」作「降」；乙一行本同；孔本同。】于齐，〔使，疏吏翻。〕齐以纶为梁王。
56湘东王绎改封皇子大款为临川王，大成为桂阳王，大封为汝南王。
57癸亥，魏军至潼关。
58庚午，齐主如晋阳，命太子殷居凉风堂监国。〔据北史齐乐陵王百年传：凉风堂在邺宫玄都苑。监，工衔翻。〕
59南郡王中兵参军张彪等〔南郡王大连之镇会稽也，以张彪为中兵参军。〕起兵于若邪山，〔若邪山，在今越州东南四十里。〕攻破浙东诸县，有众数万。吴郡人陆令公等说太守南海王大临往依之，〔说，式芮翻。〕大临曰：「彪若成功，不资我力；如其桡败，〔桡，奴教翻。杜预曰：桡，曲也。势屈为桡。〕以我自解，〔言将归罪于大临以自懈于侯景。〕不可往也。」
60任约进寇西阳、武昌。初，宁州刺史彭城徐文盛募兵数万人讨侯景，湘东王绎以为秦州刺史，〔五代志：江都郡六合县，旧置秦郡，后齐置秦州。抑梁已置之欤﹖〕使将兵东下，与约遇于武昌。绎以庐陵王应为江州刺史，以文盛为长史行府州事，督诸将拒之。〔将，即亮翻；下同。〕应，续之子也。〔庐陵王续，卒于武帝太清元年。〕邵陵王纶引齐兵未至，移营马栅，距西阳八十里，〔西阳，即今黄州黄冈县，古之邾城也。〕任约闻之，遣仪同叱罗子通等将铁骑二百袭之，〔叱罗，虏复姓。骑，奇寄翻。〕纶不为备，策马亡走。时湘东王绎亦与齐连和，故齐人观望，不助纶。定州刺史田祖龙迎纶，纶以祖龙为绎所厚，惧为所执，复归齐昌。〔复，扶又翻。〕行至汝南，魏所署汝南城主李素，纶之故吏也，开城纳之，〔魏收志：郢州有汝南郡，治上蔡县。五代志：竟陵郡旧置郢州，所领有汉东县，旧曰上蔡。则汝南城即汉东县城也。又按姚思廉梁书：汝南治安陆重城。宋白曰：晋汝南郡人流寓夏口，因侨立汝南郡汝南县于潼口。荆湘记云：金水北岸有汝南旧城是也。〕任约遂据西阳、武昌。〔考异曰：梁帝纪在十一月。今从太清纪。〕
61裴之高帅子弟部曲千余人至夏首，〔帅，读曰率。夏，户雅翻。〕湘东王绎召之，以为新兴、永宁二郡太守。〔新兴郡置于江陵县界，永宁郡置于襄阳南漳县界。〕又以南平王恪为武州刺史，镇武陵。〔武陵，唐为朗州，至我朝改为鼎州。〕
62初，邵陵王纶以衡阳王献为齐州刺史，镇齐昌，任约击擒之，送建康，杀之。〔考异曰：梁帝纪在十一月。今从太清纪。〕献，畅之孙也。〔畅，武帝之弟。〕
63乙亥，进侯景位相国，封二十郡，为汉王，加殊礼。
64岳阳王詧还襄阳。〔自朝魏而还也。前已书詧梁王矣，今复书詧旧爵，以义例言之，合改正。〕
65黎州民攻刺史张贲，贲弃城走。〔五代志：义城郡，梁曰黎州，唐之利州是也。〕州民引氐酋北益州刺史杨法琛据黎州，〔魏以武兴为东益州，氐王杨氏居之。梁盖以为北益州。按下卷，杨法琛治平兴，则梁置北益州于平兴也。酋，慈秋翻。〕命王、贾二姓诣武陵王纪请法琛为刺史。纪深责之，囚法琛质子崇颙、崇虎。〔质，音致。颙，鱼容翻。〕冬，十月，丁丑朔，法琛遣使附魏。〔使，疏吏翻。〕
66己卯，齐主至晋阳宫。〔晋阳宫，齐献武王所置。唐志：晋阳宫，在北都之西北，宫城周二千五百二十步。都城左汾右晋，潜丘在中，长四千三百二十一步，广三千一百二十二步，周万五千一百五十三步。汾东曰东城。〕广武王长弼与并州刺史段韶不协，齐主将如晋阳，长弼言于帝曰：「韶拥强兵在彼，恐不如人意，〔言恐韶为变。〕岂可径往投之！」帝不听。既至，以长弼语告之，曰：「如君忠诚，人犹有谗，况其余乎！」长弼，永乐之弟也。〔高永乐不内高昂，使之丧元，长弼又谗段韶，高欢父子为朱刑矣。〕乙酉，以特进元韶为尚书左仆射，段韶为右仆射。
67乙未，侯景自加宇大将军、都督六合诸军事，以诏文呈上。上惊曰：「将军乃有宇宙之号乎！」
68立皇子大钧为西阳王，大威为武宁王，大球为建安王，大昕为义安王，〔萧子显齐志，宁蛮府所领有义安郡。〕大挚为绥建王，〔沈约志：宋文帝元嘉十三年，立绥建郡于汉南海郡四会县地。〕大圜为乐梁王。〔乐梁，史无所考。此时诸王所封，皆郡名也，当在大同中所分二十余州，不知处所之数。考异曰：太清纪在十一月十四日。今从梁帝纪。〕
69齐东徐州刺史行台辛术镇下邳。十一月，侯景征租入建康，术帅众渡淮断之，〔帅，读曰率。断，音短。〕烧其谷百万石，遂围阳平，景行台郭元建引兵救之。壬戌，术略三千余家，还下邳。
70武陵王纪帅诸军发成都，〔考异曰：南史云「十一月壬寅。」按是月壬子朔，无壬寅。〕湘东王绎遣使以书止之曰：「蜀人勇悍，易动难安，〔使，疏吏翻。易，弋豉翻。〕弟可镇之，吾自当灭贼。」又别纸曰：「地拟孙、刘，各安境界；情深鲁、卫，书信恒通。」〔地拟孙、刘，欲吴、蜀各为一国也；情深鲁、卫，谓兄弟也。恒，户登翻。〕
71甲子，南平王恪帅文武拜笺推湘东王绎为相国，总百揆；绎不许。
72魏丞相泰自弘农为桥，济河，至建州。丙寅，齐主自将出顿东城。〔即晋阳之东城也。将，即亮翻。〕泰闻其军容严盛，叹曰：「高欢不死矣！」会久雨，自秋及冬，魏军畜产多死，乃自蒲阪还。于是河南自洛阳，河北自平阳已东，皆必于齐。〔边民见魏师无功，齐能自立，心无反侧，疆埸遂定。〕
73丁卯，徐文盛军贝矶，任约帅水军逆战，〔帅，读曰率。〕文盛大破之，斩叱罗子通、赵威方，仍进军大举口。〔水经注：江水东过邾县南，东径白虎矶北，又东径贝矶北，又东径黎矶北。北岸烽火洲，即举洲也，北对举口。举水出龟头山，径梁定州城南，又径梁司、豫州城东，又南历齐安郡西，又东南历赤亭，下分为二水，南流注于江。〕侯景遣宋子仙等将兵二万助约，〔将，即亮翻。〕以约守西阳，久不能进，自出屯晋熙。〔考异曰：典略：「七月，景军次濡须，使梁仲宣知留府事。」按典略，「九月，景请梁妃主同宴，」梁帝纪，「十月，乙未，景逼太宗幸西州。」不容七月已在濡须。今因南康王会理事见之。太清纪、梁书、典略，「晋熙」皆作「皖口」，今从南史。〕
南康王会理以建康空虚，与太子左卫将军柳敬礼、西乡侯劝、东乡侯籝〔籝，弥兖翻。〕谋起兵诛王伟。安乐侯又理出奔长芦，〔今真州六合县有长芦镇及长芦寺。淳熙十二年，徙寺于滁口山之东。张舜民曰：长芦镇在滁河西南。〕集众得千余人。建安侯贲、中宿世子子邕知其谋，〔中宿世子，中宿侯之世子也。沈约曰：中宿，汉旧县，属南海郡，吴度属始兴郡。〕以告伟。伟收会理、敬礼、劝、籝及会理弟祁阳侯通理，俱杀之。〔沈约曰：祁阳县，吴立，属零陵郡。考异曰：典略云：「十二月癸未，建安侯贲等告会理，」梁帝纪：「十月壬寅，景害会理。」今从太清纪。〕又理为左右所杀。钱塘褚冕，以会理故旧，捶掠千计，〔捶，止ü翻。掠，音亮。〕终无异言。会理隔壁谓之曰：「褚郎，卿岂不为我致此，〔为，于伪翻。〕卿虽忍死明我，我心实欲杀贼！」冕竟不服，景乃宥之。劝，昺之子；贲，正德之弟子；子邕，憺之孙也。〔昺，音丙。憺，徒敢翻，又徒滥翻。〕
帝自即位以来，景防卫甚严，外人莫得进见，〔见，贤遍翻。〕唯武林侯谘及仆射王克、舍人殷不害，并以文弱得出入卧内，帝与之讲论而已。及会理死，克不害惧祸，稍自疏。谘独不离帝，〔离，力智翻。〕朝请无绝；景恶之，使其仇人刁戍刺杀谘于广莫门外。〔朝，直遥翻。恶，乌路翻。刺，七亦翻。考异曰：太清纪在会理死前。今从南史。〕
帝之即位也，景与帝登重云殿，〔据梁纪，重云殿在华林园。项安世曰：梁华林园重云殿前置铜仪。重，直龙翻。〕礼佛为誓云：「自今君臣两无猜贰，臣固不负陛下。陛下亦不得负臣。」及会理谋泄，景疑帝知之，故杀谘。帝自知不久，指所居殿谓殷不害曰：「庞涓当死此下。」
景自帅众讨杨白华于宣城，白华力屈而降，景以其北人，〔杨白华，大眼之子，魏胡太后私幸之，白华惧祸奔梁。帅，读曰率。华，读曰花。降，户江翻。〕全之，以为左民尚书，诛其兄子彬以报来亮之怨。〔杨白华杀来亮见上卷太清三年。〕
十二月，丙子朔，景封建安侯贲为竟陵王，中宿世子子邕为随王，仍赐姓侯氏。〔侯景赏其告会理之功也。〕
74辛丑，齐主还邺。〔自晋阳还也。〕
75邵陵王纶在汝南，修城池，集士卒，将图安陆。魏安州刺史马佑以告丞相泰，〔五代志：安陆郡，梁置南司州，西魏改曰安州，今为德安府。〕泰遣杨忠将万人救安陆。〔将，即亮翻。〕
76武陵王纪遣潼州刺州杨干运、南梁州刺史谯淹合兵二万讨杨法琛，〔元和郡县志：梓潼郡，梁置潼州。潼，音同。〕法琛发兵据剑阁以拒之。
77侯景还建康。〔自晋熙还也。〕
78初，魏敬宗以尔朱荣为柱国大将军，〔柱国大将军，魏初官也，世祖以加太尉长孙嵩。〕位在丞相上，荣败，此官遂废。大统三年，文帝复以丞相泰为之。〔复，扶又翻。〕其后功参佐命，望实俱重者，亦居此官，凡八人，曰安定公宇文泰，广陵王欣，赵郡公李弼，陇西公李虎，内公独孤信，南阳公赵贵，常山公于谨，彭城公侯莫陈崇，谓之八柱国。泰始籍民之才力者为府兵，身租庸调，一切蠲之，〔唐府兵之法本诸此。凡受田之丁，岁输粟，谓之租。随乡所出，每丁岁输绢绫絁布鼦麻，非蚕乡则岁输银，谓之调。用人之力，岁二十日，闰加二日，不役者日为绢三尺，谓之庸。调，徒吊翻。〕以农隙讲阅战陈，马畜粮备，六家供之；合为百府，每府一郎将主之，〔将，即亮翻。〕分属二十四军。泰任总百揆，督中外诸军；欣以宗室宿望，从容禁闼而已。〔陈，读曰阵。从，千容翻。〕余六人各督二大将军，凡十二大将军，〔广平王元赞，淮王元育，齐王元廓，章武郡公宇文导，平原郡公侯莫陈顺，高阳郡公达奚武，阳平公李远，范阳公豆卢宁，化政公宇文贵，博陵公贺兰祥，陈留公杨忠，武威公王雄，凡十二人，皆使持节大将军。〕每大将军各统开府二人，开府各领一军。是后功臣位至柱国大将军、开府仪同三司、仪同三司者甚众，率为散官，无所统御，虽有继掌其事者，闻望皆出诸公之下云。〔散，悉亶翻。闻，音问。〕
79齐主命散骑侍郎宋景业造天保历，行之。〔时齐主命景业謟图谶，造天保历，景业奏依握诚图及元命包，言齐受禄之期，当魏终之纪，得乘三十五以为蔀，应六百七十六以为章。齐主大悦，乃施用之。〕
资治通鉴卷第一百六十四
端明殿学士兼翰林侍读学士朝散大夫右谏议大夫充集贤殿修撰提举西京嵩
山崇福宫上柱国河内郡开国侯食邑一千八百户食实封六百户赐紫金鱼袋臣司马光奉敕编集
后学天台胡三省音注
梁纪二十〔起重光协洽（辛未），尽玄黓涒滩（壬申），凡二年。〕
太宗简文皇帝下
太宝二年〔（辛未、五五一）〕
1春，正月，新吴余孝顷举兵拒侯景，〔汉灵帝中平中，立新吴县，属豫章郡，隋省新吴入建昌县。〕景遣于庆攻之，不克。
2庚戌，湘东王绎遣护军将军尹悦、安东将军杜幼安、巴州刺史王珣将兵二万自江夏趣武昌，〔江夏，今鄂州。武昌，今寿昌军。将，即亮翻。夏，户雅翻。趣，七喻翻。考异曰：典略在去年十一月。今从太清纪。〕受徐文盛节度。
3杨干运攻拔剑阁，杨法昌【章：乙十一行本「昌」作「鳘□」，按本卷三叶作「琛」。】退保石门，〔去年，武陵王纪遣杨干运讨杨法琛。祝穆曰：大剑山在今剑门关之剑门县，大剑山西北三十里有小剑山。舆地广记曰：山有小石门，穿山通道，六丈有余，即秦所通石牛道也。又魏收志：武都郡治石门县，隋为将利县。魏志：东益州武兴郡有石门县。仇池郡有西石门县。舆地纪胜：龙州江油县东百里有石门戍。杜佑曰：龙州治江油县，有石门山，与氐分界。盖蜀多山险，地之以石门名者多矣。唐志，利州景谷县西有石门关，此盖杨法昌退保之地。〕干运据南阴平。〔晋永嘉流寓，置南阴平于鼦竹之苌杨。杨干运既拔剑阁，无缘弃险退据鼦竹。五代志，南梁州有阴平县，宋之北阴平郡也。九域志，剑州东北五十五里有剑门县，西北百六十里有阴平县。干运所据，其此阴平欤﹖若汉志之阴平道，则今之文州是也。又在西北，故以此为南阴平。〕
  </div>
  <div class="pagination">
   <a href="资治通鉴注_page169.html">
    上一页
   </a>
   <span>
    ...
   </span>
   <a href="资治通鉴注_page165.html">
    165
   </a>
   <a href="资治通鉴注_page166.html">
    166
   </a>
   <a href="资治通鉴注_page167.html">
    167
   </a>
   <a href="资治通鉴注_page168.html">
    168
   </a>
   <a href="资治通鉴注_page169.html">
    169
   </a>
   <span class="current-page">
    170
   </span>
   <a href="资治通鉴注_page171.html">
    171
   </a>
   <a href="资治通鉴注_page172.html">
    172
   </a>
   <a href="资治通鉴注_page173.html">
    173
   </a>
   <a href="资治通鉴注_page174.html">
    174
   </a>
   <a href="资治通鉴注_page175.html">
    175
   </a>
   <span>
    ...
   </span>
   <a href="资治通鉴注_page171.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
