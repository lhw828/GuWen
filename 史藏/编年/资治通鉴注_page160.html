<!DOCTYPE html>
<html>
 <head>
  <meta charset="utf-8"/>
  <title>
   资治通鉴注 - 第 160 页/共 334 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   资治通鉴注 - 第 160 页/共 334 页
  </h1>
  <div class="content">
   荣上书以「山东群盗方炽，〔炽，尺志翻。〕冀、定覆没，官军屡败，请遣精骑三千东援相州。」〔骑，奇寄翻。相，息亮翻。〕太后疑之，报以「念生枭戮，宝寅就擒，丑奴请降，关、陇已定。费穆大破群蛮，绛蜀渐平。又，北海王颢帅众二万出镇相州，不须出兵。」〔枭，坚尧翻。降，户江翻。帅，读曰率；下同。〕荣复上书，〔复，扶又翻；下帝复同。〕以为「贼势虽衰，官军屡败，人情危怯，恐实难用。若不更思方略，无以万全。臣愚以蠕蠕主阿那緕荷国厚恩，〔蠕蠕之乱，魏援立阿那緕，事见一百四十九卷普通元年至三年。蠕，人兖翻。荷，下可翻。〕未应忘报，宜遣发兵东趣下口以蹑其背，〔言阿那緕荷魏保护之恩，虽叛归塞北，未应漠然忘报恩之心。下口盖指飞狐口。趣，七喻翻。〕北海之军严加警备以当其前。臣麾下虽少，辄尽力命自井陉以北，滏口以西，分据险要，攻其肘腋。〔少，诗沼翻。陉，音刑。滏，音釜。腋，音亦。〕葛荣虽并洛周，维恩未着，人类差异，形势可分。」〔杜洛周，柔玄镇民；葛荣，鲜于修礼之党；本非同类，吞并为一。及其新合，丞加招讨，则形势可分也。〕遂勒兵召集义勇，北捍马邑，东塞井陉。徐纥说太后以铁券间荣左右，荣闻而恨之。
魏肃宗亦恶俨、纥等，逼于太后，不能去，〔塞，悉则翻。说，输芮翻。间，古苋翻。恶，乌路翻。去，羌吕翻。〕密诏荣举兵内向，欲以胁太后。荣以高欢为前锋，行至上党，帝复以私诏止之。俨、纥恐祸及己，阴与太后谋酖帝，癸丑，帝暴殂。〔年十九。〕甲寅，太后立皇女为帝，大赦。既而下诏称：「潘充华本实生女。〔潘充华，即前所谓潘嫔也，生女见上正月乙丑。〕故临洮王宝晖世子钊，体自高祖，〔临洮王宝晖，高祖之孙。〕宜膺大宝。百官文武加二阶，宿卫加三阶。」乙卯，钊即位。钊始生三岁，太后欲久专政，故贪其幼而立之。
尔朱荣闻之，大怒，谓元天穆曰：「主上晏驾，春秋十九，海内犹谓之幼君；况今奉未言之儿以临天下，欲求治安，其可得乎！〔治，直吏翻。〕吾欲帅铁骑赴哀山陵，翦除奸佞，更立长君，〔更，工衡翻。长，知两翻。〕何如﹖」天穆曰：「此伊、霍复见于今矣。」乃抗表称：「大行皇帝背弃万方，〔复，扶又翻。背，蒲妹翻。〕海内戌称酖毒致祸。岂有天子不豫，初不召医，贵戚大臣皆不侍侧，安得不使远近怪愕！又以皇女为储两，〔太子谓之储君。易曰：明两作离，大人以继明照四方。故称储两。〕虚行赦宥，上欺天地，下惑朝野。已乃选君于孩提之中，实使奸竖专朝，隳乱纲纪，〔朝，直遥翻。〕此何异掩目捕雀，塞耳盗锺。〔塞，悉则翻。〕今群盗沸腾，邻敌窥窬，而欲以未言之儿镇安天下，不亦难乎！愿听臣赴阙，参预大议，问侍臣帝崩之由，访侍【章：甲十一行本「侍」作「禁」；乙十一行本同；孔本同；张校同。】卫不知之状，以徐、郑之徒付之司败，雪同天之耻，〔君父之雠，义不同天。〕谢远近之怨，然后更择宗亲以承宝祚。」荣从弟世隆，时为直合，〔更，工衡翻。从，才用翻；下从子之从同。〕太后遣诣晋阳慰谕荣；荣欲留之，世隆曰：「朝廷疑兄，故遣世隆来，今留世隆，使朝廷得预为之备，非计也。」乃遣之。
7三月，癸未，葛荣陷魏沧州，〔魏肃宗熙平二年，分瀛、冀二州置沧州，治饶安城，领浮阳、乐陵郡。〕执刺史薛庆之，居民死者什八九。
8乙酉，魏葬孝明皇帝于定陵，庙号肃宗。
9尔朱荣与元天穆议，以彭城武宣王有忠勋，〔彭城王勰，谥武宣。忠勋，谓侍孝文帝疾，立宣武帝，备极忠勤也。〕其子长乐王子攸，素有令望，欲立之。〔乐，音洛。〕又遣从子天光及亲信奚毅、仓头王相入洛，与尔朱世隆密议。天光见子攸，具论荣心，子攸许之。天光等还晋阳，荣犹疑之，乃以铜为显祖诸【章：甲十一行本「诸」下有「子」字；乙十一行本同；孔本同；张校同；退斋校同。】孙各铸像，唯长乐王像成。〔魏人立后，皆铸像以卜之。慕容氏谓冉闵以金铸己像不成。胡人铸像以卜君，其来尚矣，故尔朱荣效之。〕荣乃起兵发晋阳，世隆逃出，会荣于上党。灵太后闻之，甚惧，悉召王公等入议，宗室大臣皆疾太后所为，莫肯致言。徐纥独曰：「尔朱荣小胡，敢称兵向阙，文武宿卫足以制之。但守险要以逸待劳，彼悬军千里，士马疲弊，破之必矣。」太后以为然，以黄门侍郎李神轨为大都督，帅众拒之，别将郑季明、郑先护将兵守河桥，〔帅，读曰率。将，即亮翻。〕武卫将军费穆屯小平津。先护，俨之从祖兄弟也。
荣至河内，复遣王相密至洛，迎长乐王子攸。〔复，扶又翻；下荣复同。〕夏，四月，丙申，子攸与兄彭城王劭、弟霸城公子正潜自高渚渡河，〔考异曰：杨衒之洛阳伽蓝记，「高渚」作「溜波」，今从魏书。〕丁酉，会荣于河阳，将士咸称万岁。戊戌，济河，子攸即帝位，〔帝，彭城王勰之第三子。〕以劭为无上王，〔劭，彭城嫡嗣，且魏主兄也，封为无上王，言其尊无上也。有君而言无上，君子是以知魏主之不终也。〕子正为始平王；以荣为侍中、都督中外诸军事、大将军、尚书令、领军将军、领左右，封太原王。〔领左右，领左右千牛备身也。〕
郑先护素与敬宗善，闻帝即位，与郑季明开城纳之。李神轨至河桥，闻北中不守，〔晋杜预建河桥于富平津。河北侧岸有二城相对，魏高祖置北中郎府，徙诸从隶府户并羽林虎贲领队防之。北中不守，可以平行至洛阳矣。宋白曰：北中城，即今河阳城。〕即遁还；费穆弃众先降于荣。〔降，户江翻。〕徐纥矫诏夜开殿门，取骅骝厩御马十匹，〔骅骝，骏马也，故魏以名御马厩。〕东奔兖州，〔将依羊侃也。为侃与纥南归张本。〕郑俨亦走还乡里。〔郑俨，荥阳开封人。〕太后尽召肃宗后宫，皆令出家，太后亦自落发。荣召百官迎车驾，己亥，百官奉玺绶，备法驾，迎敬宗于河桥。〔玺，斯氏翻。绶，音受。考异曰：伽蓝记云：「十二日，尔朱军于邙山之北，河阴之野。十三日，召百官迎驾，至者尽诛之。」长历，是月戊子朔；十二日，己亥也。今从魏书。〕庚子，荣遣骑太后及幼主，送至河阴。〔骑，奇寄翻。〕太后对荣多所陈说，荣拂衣而起，沈太后及幼主于河。
费穆密说荣曰：「公士马不出万人，今长驱向洛，前无横陈，既无战胜之威，群情素不厌服。〔沈，持林翻。说，式芮翻。陈，读曰阵。厌，于叶翻。〕以京师之众，百官之盛，知公虚实，有轻侮之心。若不大行诛罚，更树亲党，恐公还北之日，未渡太行而内变作矣。」〔更，工衡翻。行，户刚翻。〕荣心然之，谓所亲慕容绍宗曰：「洛中人士繁盛，骄侈成俗，不加芟翦，终难制驭。〔芟，所衔翻。〕吾欲因百官出迎，悉诛之，何如﹖」绍宗曰：「太后荒淫失道，嬖幸弄权，殽乱四海，〔殽，杂也，错也。嬖，卑义翻，又博计翻。〕故明公兴义兵以清朝廷。今无故歼夷多士，不分忠佞，〔歼，息廉翻。〕恐大失天下之望，非长策也。」荣不听，乃请帝循河西至淘渚，〔水经注：孟津，又曰富平津，又谓之陶河；杜畿试楼船于孟津，覆于陶河，即此也。按尔朱荣传，陶渚在河阴西北三里，南北长堤之西。魏纪「淘」作「陶」。杜佑曰：河南河阳县西南十三里有古遮马堤，即其处。〕引百官于行宫西北，云欲祭天。百官既集，列胡骑围之，责以天下丧乱，肃宗暴崩，皆由朝臣贪虐，不能匡弼，〔骑，奇寄翻。丧，息浪翻。朝，直遥翻。〕因纵兵杀之，自丞相高阳王雍、司空元钦、仪同三司义阳王略以下，死者二千余人。〔考异曰：北史云：「荣惑费穆之言，谓天下乘机可取，乃谲朝士共为盟誓，将向河阴西北三里。至南北长堤，悉命下马西渡，即遣胡骑围之，妄言丞相高阳王反，杀王公以下二千余人。」荣传一千三百余人。今从魏纪。〕前黄门郎王遵业兄弟居父丧，其母，敬宗之从母也，相帅出迎，俱死。遵业，慧业，慧龙之孙也，〔刘裕得晋权，杀王愉，其孙慧龙奔魏，着功名于南鄙。从，才用翻。帅，读曰率。〕儁爽涉学，时人惜其才而讥其躁。〔躁，则到翻。〕有朝士百余人后至，荣复以胡骑围之，令曰：「有能为禅文者免死。」侍御史赵元则出应募，遂使为之。〔考异曰：北史曰：「时陇西李神隽、顿丘李谐、太原温子升并当世辞人，皆在围中，耻从是命，俯伏不应。」按神隽等不应，何得不死！魏书本传皆无其事。〕荣又令其军士言「元氏既灭，尔朱氏兴，」皆称万岁。荣又遣数十人拔刀向行宫，帝与无上王劭、始平王子正俱出帐外。荣先遣并州人郭罗剎、西部高车叱列杀鬼侍帝侧，〔剎，初辖翻。〕诈言防卫，抱帝入帐，余人即杀劭及子正，又遣数十人迁帝于河桥，置之慕下。
帝忧愤无计，使人谕旨于荣曰：「帝王迭兴，盛衰无常。今四方瓦解，将军奋袂而起，所向无前，此乃天意，非人力也。我本相投，志在全生，岂敢妄希天位！〔希，望也。〕将军见逼，以至于此。若天命有归，将军宜时正尊号；若推而不居，〔推，吐雷翻。〕存魏社稷，亦当更择亲贤而辅之。」〔更，工衡翻。〕时都督高欢劝荣称帝，〔考异曰：魏尔朱荣传曰：「于是献武王与外兵参军司马子如等切谏，陈不可之理，荣曰：『愆误若是，唯当以死谢朝廷。今日安危之机，计将何出﹖』献武王等曰：『未若还奉长乐以安天下。』于是还奉庄帝。」北齐书神武纪云：「荣将篡位，神武谏，恐不听，请铸像卜之，铸不成，乃止。」盖魏收与北齐史官欲为神武掩此恶，故云尔。今周书贺拔岳传。〕左右多同之，荣疑未决。贺拔岳进曰：「将军首举义兵，志除奸逆，大勋未立，遽有此谋，正可速祸，未见其福。」荣乃自铸金为像，凡四铸，不成。功曹参军燕郡刘灵助善卜筮，〔汉高祖定天下，燕仍为国，昭帝改为广阳郡；后汉光武并上谷，和帝复为广阳郡；晋为广阳国，魏为燕郡。燕，因肩翻。〕荣信之，灵助言天时人事未可。荣曰：「若我不吉，当迎天穆立之。」灵助曰：「天穆亦不吉，唯长乐王有天命耳。」荣亦精神恍惚，不自支持，久而方寤，〔史言天位不可以诈力奸。恍，呼广翻。惚，音忽。〕深思【章：甲十二行本「思」作「自」；乙十一行本同；孔本同；张校同。】愧悔曰：「过误若是，唯当以死谢朝廷。」贺拔岳请杀高欢以谢天下，左右曰：「欢虽复愚疏，言不思难。〔复，夫又翻；下更复同。难，乃旦翻。〕今四方多事，须藉武将，〔将，即亮翻。〕请舍之，收其后效。」荣乃止。夜四更，复迎帝还营，〔更，工衡翻。〕荣望马首叩头请死。
荣所从胡骑杀朝士既多，不敢入洛城，即欲向北为迁都之计。荣狐疑甚久，武卫将军泛礼固谏。〔皇甫谧云：泛，本姓凡，遭秦乱避地于泛水，因氏焉。泛，音凡。〕辛丑，荣奉帝入城。帝御太极殿，下诏大赦，改元建义。从王原王将士，普加五阶，在京文官二阶，武官三阶，百姓复租役三年。〔复，方目翻，除也。〕时不官荡尽，存者皆窜匿不出，唯散骑常侍山伟一人拜赦于阙下。〔山伟称颂元叉而得进，其人可知，特干没以苟一时之利禄耳。〕洛中士民草草〔诗巷伯曰：劳人草草。注云：草草，劳心也。笺云：草草，忧将妄得罪也。〕人怀异虑，或云荣欲纵兵大掠，或云欲迁都晋阳；富者弃宅，贫者襁负，率皆逃窜，什不存一二，〔襁，居两翻。〕直卫空虚，官守旷废。〔守，手又翻。旷，空也。〕荣乃上书，称：「大兵交际，难可齐壹，诸王朝贵，横死者众，〔横，户孟翻。〕臣今粉躯不足塞咎，〔塞，悉则翻。〕乞追赠亡者，微申私责。无上王请追尊为无上皇帝，自余死于河阴者，王赠三司，三品赠令、仆，五品赠刺史，七品已下白【章：甲十一行本「白」上有「及」字；乙十一行本同；孔本同。】民赠郡镇；〔身无官爵，谓之白民，犹言白丁也。郡镇，郡守、镇将也。〕死者无后听继，即授封爵。又遣使者循城劳问。」〔劳，力到翻。〕诏从之。于是朝士稍出，人心粗安。〔粗，坐五翻。〕封无上之子韶为彭城王。荣犹执迁都之议，帝亦不能违；都官尚书元谌争之，以为不可，〔汉成帝置三公曹尚书，主断狱。光武改三公曹主考课，置中都官曹尚书，主水火盗贼事。魏置尚书都官郎，佐督军事。晋以三公尚书掌刑狱。宋三公、比部主刑法，又置都官尚书，主军事刑狱。至隋，乃改都官尚书为刑部尚书。谌，氏壬翻。〕荣怒曰：「何关君事，而固执也！且河阴之事，君应知之。」谌曰：「天下事当与天下论之，柰何以河阴之酷而恐元谌！谌，国之宗室，位居常伯，〔尚书，古常伯之任。〕生既无益，死复何损，〔复，扶又翻。〕正使今日碎首流肠，亦无所惧！」荣大怒，欲抵谌罪，尔朱世隆固谏，乃止。见者莫不震悚，谌颜色自若。后数日，帝与荣登高，见宫阙壮丽，列树成行，〔行，户刚翻。〕乃叹曰：「臣昨愚闇，有北迁之意，今见皇居之盛，熟思元尚书言，深不可夺。由是罢迁都之议。谌，谧之兄也。
癸卯，以江阳王继为太师，北海王颢为太傅；光禄大夫李延寔为太保，赐爵濮阳王；并州刺史元天穆为太尉，赐爵上党王；前侍中杨椿为司徒；车骑大将军穆绍为司空，领尚书令，进爵顿丘王；雍刖史长孙稚为骠骑大将军、开府仪同三司，赐爵冯翊王；〔雍，于用翻。长，知两翻。骠，匹妙翻。骑，奇寄翻。〕殿中尚书元谌为尚书右仆射，赐爵魏郡王；金紫光禄大夫广陵王恭加仪同三司；其余起家暴贵者，不可胜数。延寔，冲之子也，〔李冲柄用于文明、孝文之时。胜，音升。〕以帝舅故，得超拜。
徐纥弟献伯为北海太守，季产为青州长史，纥使人告之，皆将家属逃去，与纥俱奔泰山。〔泰山郡属兖州，所谓东奔兖州也。〕郑俨与从兄荥阳太守仲明谋据郡起兵，〔从，才用翻。〕为部下所杀。
10魏郢州刺史元显达请降，〔降，户江翻。〕诏郢州刺史元树迎之，〔魏克义阳，以梁之司州为郢州。梁之郢州治江夏郡。〕夏侯夔亦自楚城往会之，遂留镇焉。改魏郢州北司州，以夔为刺史，兼督司州。〔梁初，义阳陷，侨置司州于关南，今黄州黄陂县之地。既复义阳，因以为北司州。〕夔进攻毛城，逼新蔡；豫州刺史夏侯亶围南顿，攻陈项；魏行台源子恭拒之。
11庚戌，魏赐尔朱荣子叉罗爵梁郡王。
12柔然头兵可汗数入贡于魏，〔可，从刊入声。汗，音寒。数，所角翻。〕魏诏头兵赞拜不名，上书不称臣。
13魏汝南王悦及东道行台临淮王或闻河阴之乱，皆来奔。先是，魏人降者皆称魏官为伪，〔先，悉荐翻。〕或表启独称魏临淮王；上亦体其雅素，不之责。魏北海王颢将之相州，至汲郡，闻葛荣南侵及尔朱荣纵暴，阴为自安之计，盘桓不进；以其舅殷州刺史范遵行相州事，代前刺史李神守邺行台。甄密知颢有异志，相帅废遵，〔甄，之人翻。帅，读曰率。〕复推李神摄州事，〔复，扶又翻。〕遣兵迎颢，且察其变。颢闻之，帅左右来奔。〔为后送颢北还张本。帅，读曰率。〕密，琛之从父弟也。〔甄琛事魏宣武帝。从，才用翻。〕北青州刺史元世儁、南荆州刺史李志皆举州来降。〔魏北青州治东阳，去梁境甚远。五代志：东海郡，梁置南、北二青州郡，领怀仁县。又注云：梁置南、北二青州。意者元世儁以怀仁之地来降也。志又曰：舂陵郡，后魏置南荆州。降，户江翻。〕
14五月，丁巳朔，魏加尔朱荣北道大行台。以尚书右仆射元罗为东道大使，〔使，疏吏翻。〕光禄勋元欣副之，巡方黜陟，先行后闻。欣，羽之子也。〔羽，孝文帝之弟，封广陵王。〕
15尔朱荣入见魏主于明光殿，〔见，贤遍翻；下朝见同。〕重谢河桥之事，〔重，直用翻。〕誓言无复贰心。帝自起止之，因复为荣誓，言无疑心。〔复，扶又翻；下不复同。为，于伪翻。〕荣喜，因求酒饮之，熟醉，帝欲诛之，左右苦谏，乃止，即以床轝向中常侍省。〔轝，羊茹翻；轝车为轝。〕荣夜半方寤，遂达旦不眼，自此不复禁中宿矣。
荣女先为肃宗嫔，荣欲敬宗立以为后，帝疑未决，【章：甲十一行本「决」下有「给事」二字；乙十一行本同；孔本同；张校同。】黄门侍郎祖莹曰：「昔文公在秦，怀嬴入侍；事有反经合义，〔左传：晋世子圉质于秦，秦伯以女妻之。子圉逃归，公子重耳入秦，秦伯纳女五人，怀嬴与焉。秦，嬴氏也；圉谥怀公，故曰怀嬴。汉儒以反经合道为权，祖莹本此。嫔，毗宾翻。〕陛下独何疑焉！」帝遂从之，荣意甚悦。
荣举止轻脱，喜驰射，〔喜，许记翻。〕每入朝见，更无所为，唯戏上下马；于西林园宴射，恒请皇后出观，并召王公、妃主共在一堂。每见天子射中，辄自起舞叫，将相卿士悉皆盘旋，〔上，时掌翻。恒，户登翻。中，竹仲翻。将，即亮翻。相，息亮翻。〕乃至妃主亦不免随之举袂。及酒酣耳热，必自匡坐唱虏歌；〔匡坐，正坐也。虏歌，胡歌也。〕日暮罢归，与左右连手蹋地唱回波乐而出。〔此所谓蹋歌也。回波乐，曲名。乐，音洛。〕性甚严暴，喜愠无常，刀槊弓矢，不离于手，〔槊，色角翻。离，力智翻。〕每有瞋嫌，〔瞋，昌真翻。〕辄行击射，〔射，而亦翻。〕左右恒有死忧。〔恒，户登翻。〕尝见沙弥重骑一马，〔去俗为僧，受度而未受戒者，谓之沙弥。重骑者，二人共骑也。重，直龙翻。〕荣即令相触，力穷不能复动，〔复，扶又翻。〕遂使傍人以头相击，死而后已。
辛酉，荣还晋阳，帝饯之于邙阴。〔邙阴，邙山之北也。〕荣令元天穆入洛阳，加天穆侍中、录尚书事、京畿大都督兼领军将军，以行台郎中桑干朱瑞为黄门侍郎兼中书舍人，朝廷要官，悉用其腹心为之。
16丙寅，魏主诏：「孝昌以来，凡有冤抑无诉者，悉集华林东门，当亲理之。」时承丧乱之后，〔丧，息浪翻。〕仓廪虚竭，始诏「入粟八千石者赐爵散侯，〔此有官入粟者之赐也。魏制，散侯降开国侯一品。散，悉亶翻。〕白民输五百石者赐出身，沙门授本州岛统及郡县维那。」〔维那，各管其郡县之僧。〕
尔朱荣之趣洛也，〔趣，七喻翻。〕遣其都督樊子鹄取唐州，唐州刺史崔元珍、行台郦恽拒守，不从。乙亥，子鹄拔平阳，斩元珍及恽。〔恽，于粉翻。〕元珍，挺之从父弟也。〔从，才用翻。〕
17将军曹义宗围魏荆州，堰水灌城，不没者数板。时魏方多难，不能救，〔难，乃旦翻。〕城中粮尽，刺史王罴煮粥与将士均分食之，每出战，不擐甲冑，仰天大呼曰：〔擐，音宦。呼，火故翻。〕「荆州城，孝文皇帝所置，〔魏孝文太和中置荆州于穰城。〕天若不佑国家，令箭中王罴额；不尔，王罴必当破贼。」弥历三年，前后搏战甚众，亦不被伤。〔中，竹仲翻。被，皮义翻。〕癸未，魏以中军将军费穆都督南征诸军事，将兵救之。〔将，即亮翻。〕
18魏临淮王或闻魏主定位，乃以母老求还，辞情恳至。上惜其才而不能违，六月，丁亥，遣或还。魏以或为侍中、骠骑大将军，加仪同三司。〔骠，匹妙翻。骑，奇寄翻。〕
19魏员外散骑常侍高干，佑之从子也，〔高佑，允之从祖弟。从，才用翻。〕与弟敖曹、季式皆喜轻侠，〔喜，许记翻。〕与魏主有旧。尔朱荣之向洛也，逃奔齐州，闻河阴之乱，遂集流民起兵于河、济之间，受葛荣官爵，频破州军。魏主使元谕旨，干等乃降，〔济，子礼翻。降，户江翻。〕以干为给事黄门侍郎兼武卫将军，敖曹为通直散骑侍郎。荣以干兄弟前为叛乱，不应复居近要，魏主乃听解官归乡里。敖曹复行抄掠，〔复，扶又翻。抄，楚交翻。〕荣诱执之，与薛修义同拘于晋阳。〔薛修义为龙门镇将，附萧宝寅，既降而反侧，故亦被拘。诱，音酉。〕敖曹名昂，以字行。〔敖曹之父以其子昂藏敖曹，故以为名字。〕
20葛荣军乏食，遣其仆射任褒将兵南掠至沁水，〔沁水县，自汉以来属河内郡。任，音壬。沁，千浸翻。〕魏以元天穆为大都督东北道诸军事，帅宗正珍孙等讨之。〔帅，读曰率；下同。〕
前幽州平北府主簿河间邢杲帅河北流民十万余户反于青州之北海，自称汉王，改元天统。戊申，魏以征东将军李叔仁为车骑大将军、仪同三司，帅众讨之。
辛亥，魏主诏曰：「朕当亲御六戎，〔戎，兵也。六戎，犹言六军也。〕扫静燕、代。〔燕，因肩翻。〕以大将军尔朱荣为左军，上党王天穆为前军，司徒杨椿为右军，司空穆绍为后军。葛荣退屯相州之北。〔相，息亮翻。〕
21秋，七月，乙丑，魏加尔朱荣柱国大将军、录尚书事。〔魏初置柱国大将军，长孙嵩以开国元动加此号。〕
22壬子，魏光州民刘举聚众反于濮阳，〔濮，榑木翻。〕自称皇武大将军。
23是月，万俟丑奴自称天子，置百官。会波斯国献师子于魏，〔波斯国都宿利城，忸密西，古条支国也；去代都二万四千二百二十八里。〕丑奴留之，改元神兽。
24魏泰山太守羊侃，〔守，式又翻。〕以其祖规尝为宋高祖祭酒从事，常有南归之志。徐纥往依之，因劝侃起兵，侃从之。兖州刺史羊敦，侃之从兄也，〔从，才用翻。〕密知之，据州拒侃。八月，侃引兵袭敦，弗克，〔魏兖州刺史治瑕丘，泰山太守治博。〕筑十余城守之，且遣使来降，〔使，疏吏翻。降，户江翻。〕诏广晋县侯泰山羊鸦仁等将兵应接。〔沈约志：鄱阳郡有广晋县，本吴所置广昌县；晋武帝太康元年，更名广晋。〕魏以侃为骠骑大将军、泰山公、兖州刺史，侃斩其使者不受。
将军王弁侵魏徐州，蕃郡民续灵珍拥众万人攻蕃郡以应梁；〔魏徐州治彭城，领彭城、南阳平、蕃、沛、兰陵、北济阴、砀郡。蕃县，汉、晋属鲁国，魏孝昌三年置蕃郡，治蕃城。五代志：徐州滕县，旧曰蕃，置蕃郡；隋开皇十六年改曰滕郡，寻废郡为县。蕃，音皮，又音翻。〕魏徐州刺史杨昱击灵珍，斩之，弁引还。
25甲辰，魏大都督宗正珍孙击刘举于濮阳，灭之。
26葛荣引兵围邺，众号百万，游兵已过汲郡，〔汲郡，隋、唐之卫州。〕所至残掠，尔朱荣启求讨之。九月，尔朱荣召从子肆州刺史天光留镇晋阳，曰：「我身不得至处，非汝无以称我心。」〔从，才用翻。称，尺证翻。〕自帅精骑七千，马皆有副，〔魏收魏书云：帅骑七万。帅，读曰率。骑，奇寄翻。〕倍道兼行，东出滏口，以侯景为前驱。〔滏，音釜。〕葛荣为盗日久，〔梁普通七年，葛荥得鲜于修礼之众，寇掠河北。〕横行河北，尔朱荣众寡非敌，议者谓无取胜之理。葛荣闻之，喜见于色，〔见，贤遍翻。〕令其众曰：「此易与耳，〔易，弋豉翻。〕诸人俱办长绳，至则缚取。」自邺以北，列陈数十里，箕张而进。〔如箕之张也。陈，读曰阵。〕尔朱荣潜军山谷，为奇兵，分督将已上三人为一处，处有数百骑，令所在扬尘鼓噪，使贼不测多少。〔将，即亮翻。少，诗沼翻。〕又以人马逼战，刀不如棒，勒军士赍袖棒一枚，置于马侧，至战时虑废腾逐，不听斩级，〔斩级者，斩首以计功级。〕以棒棒之而已。〔棒，蒲项翻。〕分命壮勇所向冲突；号令严明，战士同奋。尔朱荣身自陷陈，出于贼后，表里合击，大破之，于陈擒葛荣，〔陈，读曰阵。〕余众悉降。〔降，户江翻。〕以贼徒既众，若即分割，恐其疑惧，或更结聚，乃下令各从所乐，〔乐，音洛。〕亲属相随，任所居止，于是群情大喜，登即四散，登者，登时也。〕数十万众一朝散尽。待出百里之外，乃始分道押领，随便安置，咸得其宜。擢其渠帅，量才授任，新附者咸安，时人服其处分机速。〔帅，所类翻。量，音良。处，昌吕翻。分，扶问翻。〕以槛车送葛荣赴洛，冀、定、沧、瀛、殷五州皆平。时上党王天穆军于朝歌之南，穆绍、杨椿犹未发，而葛荣已灭，乃皆罢兵。〔是年夏，魏主将北征，以尔朱荣为左军，杨椿为右军，穆绍为后军。〕
初，宇文肱从鲜于修礼攻定州，战死于唐河。〔魏收志：定州中山郡唐县有唐水。水经：唐水导源卢奴县西北，东流至唐城西北隅，堨而为湖，其水南入水沟，下注滱水。〕其子泰在修礼军中，修礼死，从葛荣；葛荣败，尔朱荣爱泰之才，以为统军。〔宇文泰事始此。〕
乙亥，魏大赦，改元永安。
辛巳，以尔朱荣为大丞相、都督河北畿外诸军事，荣子平昌公文殊、昌乐公文畅并进爵为王，〔乐，音洛。〕以杨椿为太保，城阳王徽为司徒。
冬，十月，丁亥，葛荣至洛，魏主御阊阖门〔洛城西面有广阳、西明、阊阖三门。又洛阳宫城门曰阊阖，注已见八十四卷晋惠帝太安元年。〕引见，斩于都市。
27帝以魏北海王颢为魏王，遣东宫直合将军陈庆之将兵送之还北。〔将，即亮翻。考异曰：梁、魏帝纪皆云以颢为魏主，唯颢传作「魏王」。按魏封刘昶为宋王，萧宝寅为齐王，萧詧为梁王，皆俟得国然后使称帝耳。若颢在南已称魏帝，当行即位之礼，又梁朝应以客礼待之，又颢不应再即帝位于涣水。盖由「王」字与「主」字止欠一点，故多致谬误。今从颢传。〕
28丙申，魏以太原王世子尔朱菩提为骠骑大将军、开府仪同三司。〔菩，薄乎翻。〕丁酉，以长乐等七郡各万户，通前十万户，为太原王荣国，〔乐，音洛。〕戊戌，又加荣太师，皆赏擒葛乐之功也。
29壬子，魏江阳武烈王继卒。
30魏使征虏将军韩子熙招谕邢杲，杲诈降而复反。〔降，户江翻。复，扶又翻。〕李叔仁击杲于惟水，〔「惟水」当作「潍水」。【章：乙十一行本正作「潍」；退斋校同。】水经：潍水出琅邪箕县，东北过东武城县西，又北过平昌县东，又北过高密县西，又北过淳于县东，又东北过下密县故城西，又东北过都昌县东，又东北入于海。五代志：后魏北海郡胶东县，隋改曰潍水县，后又改曰下密县。潍，音惟。〕失利而还。〔还，从宣翻，又如字。〕
31魏费穆奄至荆州。曹义宗军败，为魏所擒，荆州之围始解。〔荆州受围三年始解。〕
32元颢袭魏铚城而据之。〔铚县，汉属沛郡，魏、晋属谯郡。宋白曰：宿州临涣县，汉铚县地。铚，竹乙翻。〕
33魏行台尚书左仆射于晖等兵数十万，击羊侃于瑕丘，〔刘昫曰：瑕丘，春秋时鲁之瑕邑；宋以为兖州治所，隋始置瑕丘县。〕徐纥恐事不济，说侃请乞师于梁，〔说，式芮翻。〕侃信之，纥遂来奔。晖等围侃十余重，〔重，直龙翻。〕栅中矢尽，南军不进。十一月，癸亥夜，侃溃围出，且战且行，一日一夜乃出魏境，至渣口，〔水经引郡国志曰：偪阳有柤水，南乱于沂，而注于沭，谓之柤口；春秋诸侯会吴于柤即此。渣，侧加翻。〕众尚万余人，马二千匹。士卒皆竟夜悲歌，侃乃谢曰：「卿等怀土，理不能相随，幸适去留，〔言或去或留，各从其意也。〕于此为别。」各拜辞而去。魏复取泰山。〔复，扶又翻，又如字。〕晖，劲之子也。〔于劲事魏孝文帝。〕
34戊寅，魏以上党王天穆为大将军、开府仪同三司，世袭并州刺史。
35十二月，庚子，魏诏于晖还师讨邢杲。
36葛荣余党韩楼复幽州反，〔为尔朱荣遣将平韩楼张本。复，扶又翻。〕北边被其患。〔被，皮义翻。〕尔朱荣以抚军将军贺拔胜为大都督，镇中山；楼畏胜威名，不敢南出。
资治通鉴卷第一百五十三
端明殿学士兼翰林侍读学士朝散大夫右谏议大夫充集贤殿修撰提举西京嵩
山崇福宫上柱国河内郡开国侯食邑一千八百户食实封六百户赐紫金鱼袋臣司马光奉敕编集
后学天台胡三省音注
梁纪九〔屠维作噩（己酉），一年。〕
高祖武皇帝九
中大通元年〔（己酉、五二九）年十月方改元。〕
1春，正月，甲寅，魏于晖所部都督彭乐帅二千余骑叛奔韩楼，晖引还。〔不敢复进军讨邢杲。帅，读曰率。骑，奇寄翻。〕
2辛酉，上祀南郊，大赦。
3甲子，魏汝南王悦求还国，许之。〔悦来奔见上卷上年。〕
4辛巳，上祀明堂。
5二月，甲午，魏主尊彭城武宣王为文穆皇帝，庙号肃祖；母李妃为文穆皇后。将迁神主于太庙，以高祖为伯考，大司马兼录尚书临淮王或表谏，以为「汉高祖立太上皇庙于香街，〔香街，在汉长安故城内，左冯翊府东北。〕光武祀南顿君于舂陵。〔事见四十三卷建武十九年。〕元帝之于光武己疏绝服，〔服至袒免则无服，谓之绝服。〕犹身奉子道，入继大宗。〔汉元帝以大宗则上距景帝五世，以祖孙世数数之则上距景帝七世，光武上接景帝亦七世。五服之次，亲尽无服，而光武中兴，以赤刘九九之符，继元帝为九世，而别为舂陵节侯以下立四亲庙于舂陵。〕高祖德治寰中，道超无外，肃祖虽勋格宇宙，犹北面为臣。又，二后皆将配飨，乃是君臣并筵，嫂叔同室，窃谓不可。」吏部尚书李神儁亦谏，不听。或又请去「帝」着「皇」，〔请去「帝」着「皇」，亦引汉悼皇、共皇为据。去，羌吕翻。着，则略翻。〕亦不听。
6诏更定二百四十号将军为四十四班。〔天监七年，定将军为二十四班。是年，有司奏移宁远将军班中明威将军进轻车班中，以轻车班中征远度入宁远班中。又置安远将军代贞武，宣远代明烈；其戎夷之号亦加附拟。选序则依此承用，遂以定制。转则进一班，黜则退一班。班即阶也。同班以优劣为前后，有镇、卫、骠骑、车骑同班，四中、四征同班，八安同班，四平、四翊同班，忠武、军师同班，武臣、爪牙、龙骑、云麾、冠军同班，镇兵、翊师、宣毅、宣惠四将军，东、西、南、北四中郎将同班；智威、仁威、勇威、信威、严威同班，智武、仁武、勇武、信武、严武同班，谓为五德将军；轻车、表朔、武旅、贞毅、明威同班，宁远、安远、征远、振远、宣远同班，威雄、威猛、威烈、威振、威信、威胜、威略、威风、威力、威光同班，武猛、武洛、武胜、武力、武毅、武健、武烈、武威、武锐、武勇同班，猛毅、猛烈、猛威、猛锐、猛震、猛进、猛智、猛略、猛胜、猛骏同班，壮武、壮勇、壮烈、壮猛、壮锐、壮盛、壮毅、壮志、壮意、壮力同班，骁雄，骁桀、骁猛、骁烈、骁武、骁勇、骁锐、骁名、骁胜、骁迅同班，雄猛、雄威、雄明、雄烈、雄信、雄武、雄勇、雄毅、雄壮、雄健同班，忠勇、忠烈、忠猛、忠锐、忠壮、忠毅、忠捍、忠信、忠义、忠胜同班，明智、明略、明远、明勇、明烈、明威、明胜、明进、明锐、明毅同班，光烈、光明、光英、光远、光胜、光锐、光命、光勇、光戎、光野同班，飙勇、飙猛、飙烈、飙锐、飙奇、飙决、飙起、飙略、飙胜、飙出同班，龙骧、虎视、云旗、风烈、电威、雷音、驰锐、追锐、羽骑、突骑同班，开远、略远、贞威、决胜、清野、坚锐、轻锐、拔山、云勇、振旅同班，超武、铁骑、楼船、宣猛、树功、克敌、平虏、棱威、昭威、威戎同班，伏波、雄戟、长剑、冲冠、雕骑、佽飞、勇骑、破敌、克敌、威虏同班，前锋、武毅、开边、招远、全威、破阵、荡寇、殄虏、横野、驰射同班，牙门、期门同班，候骑、熊渠同班，中坚、典戎同班，执讯、行阵同班，伏武、怀奇同班，偏、裨将军同班：凡二百四十号，为四十四班。〕
7壬寅，魏诏济阴王晖业兼行台尚书，〔济，子礼翻。考异曰：梁书作「徽业」。今从魏书。〕都督丘大千等镇梁国。晖业，小新成之曾孙也。〔小新成见一百二十九卷宋孝武帝大明五年。〕
8三月，壬戌，魏诏上党王天穆讨邢杲，以费穆为前锋大都督。
9夏，四月，癸未，魏迁肃祖及文穆皇后主于太庙，又追尊彭城王劭为孝宣皇帝。临淮王或谏曰：「兹事古所未有，〔言自古未有以皇帝追尊其兄者。今按自唐高宗以后，率多追谥其子弟为皇帝，作俑者魏敬宗也。〕陛下作而不法，后世何观！」〔用左传曹刿语意。〕弗听。
10魏元天穆将击邢杲，以北海王方入寇，集文武议之，众皆曰：「杲众强盛，宜以为先。」行台尚书薛琡曰：〔琡，昌六翻。〕「邢杲兵众虽多，鼠窃狗偷，非有远志。颢帝室近亲，〔颢，北海王详之子，于魏主从兄弟也。〕来称义举，其势难测，宜先去之。」〔去，羌吕翻。〕天穆以诸将多欲击杲，又魏朝亦以颢为孤弱不足虑，〔将，即亮翻。朝，直遥翻。〕命天穆等先定齐地，还师击颢，遂引兵东出。
颢与陈庆之乘虚自铚城进拔荥城，遂至梁国；〔水经注，春秋沙随之地。杜预注以为即梁国宁陵县北之沙阳亭，俗谓之堂城，「荥」「堂」字相近，意即此地而字讹也。铚，陟栗翻。〕魏丘大千有众七万，分筑九城以拒之。庆之攻之，自旦至申，拔其三垒，大千请降。〔降，户江翻。〕颢登坛燔燎，即帝位于睢阳城南，改元孝基。〔睢，音虽。考异曰：魏帝纪，去年十月萧衍以颢为魏主，号年孝基，入据铚城。颢传，「永安二年四月于梁国城南登坛燔燎，年号孝基。」今从之。〕济阴王晖业帅羽林兵二万军考城，〔前汉梁国有甾县，后汉章帝更名考城，属陈留郡，晋省，宋属济阳郡。五代曰：梁郡考城县，后魏曰考阳，置北梁郡，隋复为考城县，属宋州。帅，读曰率。〕庆之攻拔其城，擒晖业。〔考异曰：魏书帝纪，克考城辛丑后，今从梁帝纪。〕
11辛丑，魏上党王天穆及尔朱兆破邢杲于济南，〔济，子礼翻。〕杲降，送洛阳，斩之。兆，荣之从子也。〔从，才用翻。〕
12五月，丁巳，魏以东南道大都督杨昱镇荥阳，尚书仆射尔朱世隆镇虎牢，侍中尔朱世承镇崿鲞。〔崿，五各翻。鲞，与坂同，音反。〕乙丑，内外戒严。
戊辰，北海王颢克梁国。颢以陈庆之为卫将军、徐州刺史、引兵而西。〔引兵而西，直指洛阳。〕杨昱拥众七万，据荥阳，庆之攻之，未拔，颢遣人说昱使降，昱不从。〔说，式芮翻。〕天穆与骠骑将军尔朱吐没儿将大军前后继至，〔骠，匹妙翻。骑，奇寄翻。将，即亮翻；下同。〕梁士卒皆恐，庆之解鞍秣马，谕将士曰：「吾至此以来，屠城略地，实为不少；〔少，诗沼翻。〕君等杀人父兄、掠人子女，亦无算矣；天穆之众，皆是仇雠。我辈众纔七千，虏众三十余万，今日之事，唯有必死乃可得生耳。虏骑多，不可与之野战，当及其未尽至，急攻取其城而据之。诸君勿或狐疑，自取屠脍。」乃鼓之，使登城，将士即相帅蚁附而入，〔帅，读曰率。〕癸酉，拔荥阳，执杨昱。〔杨昱轻庆之兵少，不料甚肉薄急攻，故城陷。传曰：「敌无小，不可轻也。」又曰：「不备不虞，不可以师。」〕诸将三百余人伏颢帐前请曰：「陛下渡江三千里，无遗镞之费，昨荥阳城下一朝杀伤五百余人，愿乞杨昱以快众意！」颢曰：「我在江东闻梁主言，初举兵下都，袁昂为吴郡不降，每称其忠节。〔事见一百四十四卷齐和帝中兴元年。降，户江翻。〕杨昱忠臣，柰何杀之！此外唯卿等所取。」于是斩昱所部统帅三十七人，皆刳其心而食之。〔帅，所类翻。〕俄而天穆等引兵围城，庆之帅骑三千背城力战，大破之，〔帅，读曰率。背，蒲妹翻。〕天穆、吐没儿皆走。庆之进击虎牢，尔朱世隆弃城走，获魏东中郎将辛纂。〔魏东中郎府在虎牢。〕
魏主将出避颢，未知所之，或劝之长安，中书舍人高道穆曰：「关中荒残，何可复往！〔复，扶又翻。〕颢士众不多，乘虚深入，由将帅不得其人，故能至此。陛下【章：甲十一行本「下」下有「若」字；乙十一行本同；孔本同；张校同。】亲帅宿卫，〔将，即亮翻。帅，所类翻。亲帅，读曰率；下同。〕高募重赏，背城一战，臣等竭其死力，破颢孤军必矣。或恐胜负难期，则车驾石若渡河，征大将军天穆、大丞相荣各使引兵来会，犄角进讨，〔犄，居蚁翻。〕旬月之间，必见成功，此万全之策也。」魏主从之。甲戌，魏主北行，夜，至河内郡北，〔河内郡治野王。魏主自洛北如河内，当夜至郡城南，不应至郡城北，恐误。〕命高道穆于烛下作诏书数十纸，布告远近，于是四方始知魏主所在。乙亥，魏主入河内。
临淮王或，安丰王延明，帅百僚，封府库，备法驾迎颢。〔考异曰：或传无仰颢事，而梁陈庆之、北齐宋游道传有之，嗑魏史为或讳也。〕丙子，颢入洛阳宫，改元建武，大赦。以陈庆之为侍中、车骑大将军，增邑万户。杨椿在洛阳，椿弟顺为冀州刺史，兄子侃为北中郎将，从魏主在河北。颢意忌椿，而以其世显重，恐失人望，未敢诛也。〔杨播、杨椿兄弟仕魏，一门贵盛，子侄通显，累朝荣赫。侃，播之子也。〕或劝椿出亡，椿曰：「吾内外旦口，何所逃匿！正当坐待天命耳。」
颢后军都督侯暄守睢阳为后援，〔睢阳，即梁国。睢，音虽。〕魏行台崔孝芬、大都督刁宣驰往围暄，昼夜急攻，戊寅，暄突走，擒斩之。
上党王天穆帅众四万攻拔大梁，〔大梁，即陈留浚仪县。〕分遣费穆将兵二万攻虎牢，颢使陈庆之击之。天穆畏颢，将北渡河，谓行台郎中济阴温子升曰：「卿欲向洛，为随我北渡﹖」〔天穆开两端以问子升。济，子礼翻。〕子升曰：「主上以虎牢失守，〔守，式又翻。〕致此狼狈。元颢新入，人情未安，今往击之，无不克者。大王平定京邑，奉迎大驾，此桓、文之举也。舍此北渡，窃为大王惜之。」〔为，于伪翻。〕天穆善之而不能用，遂引兵渡河。费穆攻虎牢，将拔，闻天穆北渡，自以无后继，遂降于庆之。〔降，户江翻。〕庆之进击大梁、梁国，皆下之。〔睢阳即梁国。下，遐稼翻。〕庆之以数千之众，自发铚县至洛阳，凡取三十二城；四十七战，所向皆克。
颢使黄门郎祖莹作书遗魏主曰：〔遗，于季翻。〕「朕泣请梁朝，誓在复耻，正欲问罪于尔朱，出卿于桎梏。〔朝，直遥翻。桎，之日翻。梏，苦沃翻。〕卿托命豺狼，委身虎口，假获民地，本是荣物，固非卿有。〔颢言尔朱荣擅命，颢所得一民尺地皆尔朱荣之物，非魏主之有。〕今国家隆替，在卿与我。若天道助顺，则皇魏再兴；脱或不然，在为福，于卿为祸。卿宜三复，〔三，苏暂翻。复，扶又翻。〕富贵可保。」
颢既入洛，自河以南州郡多附之。齐州刺史沛郡王欣集文武议所从，曰：「北海、长乐，俱帝室近亲，〔颢，北海王详之子；魏主，彭城王勰之子，同出于显祖。乐，音洛。〕今宗祏不移，〔杜预曰：宗祏，今庙中藏主石室也。祏，音石。〕我欲受赦，诸君意何如﹖」在坐莫不失色。〔坐，徂卧翻。〕军司崔光韶独抗言曰：「元颢受制于梁，引寇雠之兵以覆宗国，此魏之乱臣贼子也；岂唯大王家事所宜切齿，下官等皆受朝眷，〔朝眷，谓朝廷恩眷也。朝，直遥翻。〕未敢仰从！」长史崔茂等皆曰：「军司议是。」欣乃斩颢使。〔使，疏吏翻；下同。〕光韶，亮之从父弟也。〔崔亮贵显于延昌、熙平之间。从，才用翻。〕于是襄州刺史贾思同、〔魏孝昌中置襄州，领襄城、舞阴、南安、期城、宣义、建城等郡，治赭阳。〕广州刺史郑先护、〔魏主置广州，治鲁阳，领南阳、顺阳、定陵、鲁阳、汝南、汉广、襄城郡。〕南兖州刺史元暹〔魏正光中置南兖州，治谯城，领陈留、梁郡、下蔡、谯郡、北梁郡、沛郡、马头郡。〕亦不受颢命。思同，思伯之弟也。〔贾思伯见一百四十九卷普通四年。〕颢以冀州刺史元孚为东道行台、彭城郡王，孚封送其书于魏主。平阳王敬先起兵于河桥以讨颢，不克而死。
魏以侍中、车骑将军、尚书右仆射尔朱世隆为使持节、行台仆射、大将军、相州刺史，镇邺城。〔相，息亮翻。〕
魏主之出也，单骑而去，侍卫后宫皆按堵如故。颢一旦得之，号令己出，四方人情想其风政。而颢自谓天授，遽有骄怠之它，宿昔宾客近习，咸见宠待，干扰政事，日夜纵酒，不恤军国，所从南兵，陵暴市里，朝野失望。高道穆兄子儒自洛阳出从魏主，魏主问洛中事，子儒曰：「颢败在旦夕，不足忧也。」
尔朱荣闻魏主北出，实时驰传见魏主于长子，行，且部分。魏主即日南还，〔尔朱荣既至，魏主有所倚以攻颢，故即日南还。传，张恋翻。分，扶问翻。〕荣为前驱。旬日之间，兵众大集，资粮器仗，相继而至。六月，壬午，魏大赦。
荣既南下，并、肆不安，乃以尔朱天光为并、肆等九州岛行台，〔九州岛，并、肆、恒、朔、云、蔚、显、汾、晋也。〕仍行并州事。天光至晋阳，部分约勒，所部皆安。
己丑，费穆至洛阳，显引入，责以河阴之事而杀之。〔费穆劝尔朱荣杀王公，事见上卷。〕颢使都督宗正珍孙与河内太守元袭据河内；尔朱荣攻之，上党王天穆引兵会之，壬寅，拔其城，斩珍孙及袭。
辛亥，魏淮阴太守晋鸿以湖阳来降。〔五代志：舂陵郡湖阳县，后魏置西淮安郡及南襄州。「淮阴」当作「淮安」。〕
14闰月，己未，南康简王绩卒。
15魏北海王颢既得志，密与临淮王或、安丰王廷明谋叛梁；以事难未平，〔难，乃旦翻。〕藉陈庆之兵力，故外同内异，言多猜忌。庆之亦密为之备，说颢曰：〔说，式芮翻。〕「今远来至此，未服者尚多，彼若知吾虚实，连兵四合，将何以御之！宜启天子，〔天子，谓梁武帝。〕更请精兵，并敕诸州，有南人没此者悉须部送。」颢欲从之，延明曰：「庆之兵不出数千，已自难制；今更增其众，宁肯复人用乎！〔复，扶又翻；下更复、敢复、遽复、颢复、时复、或复同。〕大权一去，动息由人，魏之宗庙，于斯坠矣。颢乃不用庆之言。又虑庆之密启，〔虑庆之密启其事于上。〕乃表于上曰：「今河北、河南一时克定，唯尔朱荣尚敢跋扈，臣与庆之自能擒讨。州郡新服，正须绥抚，不宜更复加兵，摇动百姓。」上乃诏诸军继进者皆停于境上。〔陈庆之非尔朱荣敌也；是时梁之诸将又皆出庆之下。使相与继进至洛，与元颢互相猜阻，亦必同归于陷没。梁兵之不进，梁之幸也。武帝不务自治而务远略，所以有侯景之祸。〕
洛中南兵不满一万，而羌、胡之众十倍，军副马佛念为庆之曰：〔凡一军有主有副。为，于伪翻，为庆之谋而言也。蜀本「为」作「谓」。〕「将军威行河、洛，声震中原，功高势重，为魏所疑，一旦变生不测，可无虑乎！不若乘其无备，杀颢据洛，此千载一时也。」庆之不从。〔马佛念有战国策士之气。然必有非常才，然后可以行非常之事，陈庆之乌足以辨此！载，子亥翻。〕颢先以庆之为徐州刺史，因固求之镇，颢心惮之，不遣，曰：「主上以洛阳之地全相任委，忽闻舍此朝寄，〔朝寄，谓魏朝所寄托也。朝，直遥翻。〕欲往彭城，谓君遽取富贵，不为国计，〔此国计，谓为梁国计。〕非徒有损于君，恐仆并受其责。」庆之不敢复言。
尔朱荣与颢相持于河上。庆之守北中城，颢自据南岸；〔河桥南岸也。〕庆之三日十一战，杀伤甚众。有夏州义士为颢守河中渚，〔夏，户雅翻。水经注曰：河中渚上河平侯祠，河之南岸有一碑，题曰洛阳北界。意此中渚即唐时河阳之中潬城也。为，于伪翻。〕阴与荣通谋，求破桥立效，荣引兵赴之。及桥破，荣应接不逮，颢悉屠之，荣怅然失望。又以安丰王延明缘河固守，而北军无船可渡，议欲还北，更图后举。黄门郎杨侃曰：「大王发并州之日，已知夏州义士之谋指来应之乎，为欲广施经略匡复帝室乎﹖夫用兵者，何尝不散而更合，疮愈更战；况今未有所损，岂可以一事不谐而众谋顿之乎！今四方颙颙，〔颙颙，仰望也。颙，鱼容翻。〕视公此举；若未有所成，遽复引归，民情失望，各怀去就，胜负所在，未可知也。不若征发民材，多为桴筏，〔编竹木以渡水，大者曰桴，小者曰筏。桴，方无翻。筏，音伐。〕间以舟楫〔间，古苋翻；下间行同。〕缘河布列，数百里中，皆为渡势，首尾既远，使颢不知所防，一旦得渡，必立大功。」高道穆曰：「今乘舆飘荡，主忧臣辱。〔乘，绳证翻。〕大王拥百万之众，辅天子而令诸侯，若分兵造筏，所在散渡，指掌可克；柰何舍之北归，使颢复得完聚，征兵天下！此所谓养虺成蛇，悔无及矣。」〔逸书曰：为虺不摧，为蛇柰何﹖以文义观之，盖以虺为小蛇。〕荣曰：「杨黄门已陈此策，当相与议之。刘灵助言于荣曰：「不出十日，河南必平。」伏潻将军正平杨檦〔魏以闻喜、曲沃二县置正平郡，隋废郡为正平县，今绛州治所。檦，与标同。〕与其族居马渚，自言有小船数艘，求为乡导。〔艘，苏遭翻。乡，读曰向。〕戊辰，荣命车骑将军尔朱兆与大都督贺拔胜缚材为筏，自马渚西硖石夜渡，〔五代志：河南熊耳县有后魏崤县，又有硖石山。唐志，陕州硖石县本崤县，有硖石坞。〕袭击颢子领军将军冠受，擒之；安丰王延明之众闻之，大溃。颢失据，帅麾下数百骑南走，〔帅，读曰率。骑，奇寄翻；下同。〕庆之收步骑数千，结陈东还，〔陈，读曰阵。〕颢所得诸城，一时复降于魏。尔朱荣自追陈庆之，会嵩高水涨，〔颍水出少室山，五渡水出太室山，入于颍水，嵩高水涨，指此水也。〕庆之军士死散略尽，乃削须发为沙门，间行出汝阴，还建康，〔庆之所以得免者，亦由嵩高水涨，追兵不急，于军士死散之时得以挺身逸去，否则必为尔朱荣所擒矣。〕犹以功除右卫将军，封永兴县侯。〔句断。五代志：会稽郡会稽县旧有永兴县。〕
中军大都督兼领军大将军杨津入宿殿中，扫洒宫庭，〔扫，素报翻；洒，所卖翻；又并上声。〕封闭府库，出迎魏主于北邙，流涕谢罪，帝慰劳之。〔劳，力到翻。〕庚午，帝入居华林园，大赦。以尔朱兆为车骑大将军、仪同三司，〔赏硖石之功也。〕北来军士及随驾文武诸立义者加五级，河北报事之宫及河南立义者加二级。〔报事，谓报敌情曲折者。〕壬申，加大丞相荣天柱大将军，增封通前二十万户。〔天柱，前无此号，魏主以尔朱荣功高，特置以宠之。荣先以平葛荣之功增封至十万户，今又增为二十万户以赏之。〕
北海王颢自轘辕南出至临颍，〔临颍县，自汉以来属颍川郡。轘，音环。〕从骑分散，〔从，才用翻。骑，奇寄翻。〕临颍县卒江丰斩之，癸酉，传首洛阳。临淮王或复自归于魏主，安丰王延明携妻子来奔。
陈庆之之入洛也，萧赞送启求还。〔赞，即豫章王综也，奔魏事见一百五十卷普通六年。〕时吴淑媛尚在，〔媛，于眷翻。〕上使以赞幼时衣寄之，信未达而庆之败。庆之自魏还，特重北人，朱异怪而问之，〔异，羊至翻。〕庆之曰：「吾始以为大江以北皆戎狄之乡，比至洛阳，〔比，必利翻，及也。〕乃知衣冠人物尽在中原，非江东所及也，柰何轻之﹖」〔陈庆之特有见于洛阳华靡之俗而为是言耳。〕
16甲戌，魏以上党王天穆为太宰，城阳王徽为大司马兼太尉。乙亥，魏主寔劳尔朱荣、上党王天穆及北来督将于都亭，〔劳，力到翻。将，即亮翻。〕出宫人三百，缯锦杂彩数万匹，班赐有差，〔缯，慈陵翻。〕凡受元颢爵赏阶复者，悉追夺之。〔复，方目翻，复除赋役也。〕
秋，七月，辛巳，魏主始入宫。
以高道穆为御史中尉。帝姊寿阳公主行犯清路，赤棒卒呵之，不止，〔中尉前驱之卒执赤棒，即清路者也。棒，部项翻。呵，虎何翻。〕道穆令卒击破其车。公主泣诉于帝，帝曰：「高中尉清直之士，彼所行者公事，岂可以私责之也！」道穆见帝，〔见，贤遍翻。〕帝曰：「家姊行路相犯，极以为愧。」道穆免冠谢，帝曰：「朕以愧卿，卿何谢也。」
于是魏多细钱，米斗几直一千，〔几，巨依翻，又居希翻。〕高道穆上表，以为「在市铜价，八十一钱得铜一斤，私造薄钱，斤赢二百。〔言铜一斤造薄钱二百而赢也。〕既示之以深利，又随之以重刑，抵罪虽多，奸铸弥众。今钱徒有五铢之名而无二铢之实，置之水上，殆欲不沈。〔沈，持林翻。〕此乃因循有渐，科防不切，朝廷失之，彼复何罪！〔复，扶又翻；下况复同。〕宜改铸大钱，文载年号，以记其始，则一斤所成止七十钱，计私铸所费不能自润，直置无利，自应息心，况复严刑广设也！」〔言置私铸，直使无利，亦自应息心而不为，况又广设科禁，又严刑之可畏邪！〕金紫光禄大夫杨侃亦奏乞听民与官并铸五铢钱，使民乐为而弊自改。〔乐，音洛。〕魏主从之，始铸永安五铢钱。
17辛卯，魏以车骑将军杨津为司空。
18初，魏以梁、益二州境土荒远，更立巴州以统诸獠，凡二十余万户，〔獠，鲁皓翻。〕以巴酋严始欣为刺史；又立隆城镇，〔宋白曰：取其连冈地势高隆为名，后为隆州。〕以始欣族子恺为镇将。〔将，即亮翻。〕始欣贪暴，孝昌初，诸獠反，围州城，行台魏子建抚谕之，乃散。始欣恐获罪，阴来请降，帝遣使以诏书、铁券、衣冠等赐之，〔降，户江翻。使，疏吏翻。〕为恺所获，以送子建。子建奏以隆城镇为南梁州，〔五代志：巴西郡旧置南梁州。西魏典略曰：此州旧有隆城，故又谓之南隆，治古阆中城，今之阆县即其地。〕用恺为刺史，囚始欣于南郑。魏以唐永为东益州刺史代子建，以梁州刺史傅竖眼为行台。〔竖，而庾翻。〕子建去东益而氐、蜀寻反，〔氐、蜀，氐人与蜀人也。〕唐永弃城走，东益州遂没。〔魏置田益州于武兴，时为氐、蜀所攻没，梁不能有也。〕
傅竖眼之初至梁州也，州人相贺，〔事见一百四十八卷天监十五年。〕既而久病，不能亲政事。其子敬绍，奢淫贪暴，州人患之。严始欣重赂敬绍，得还巴州，遂举兵击严恺，灭之，以巴州来降，〔降，户江翻。〕帝遣将军萧玩等援【章：甲十一行本「援」上有「将兵」二字；乙十一行本同；孔本同；张校同。】之。傅敬绍见魏室方乱，阴有保据南郑之志，使其妻兄唐昆仑于外扇诱山民，相与围城，欲为内应。〔仑，卢昆翻。诱，音酉。〕围合而谋泄，城中将士共执敬绍，以白竖眼而杀之，竖眼耻恚而卒。〔恚，于避翻。卒，子恤翻。〕
19八月，己未，魏以太傅李延寔为司徒。甲戌，侍中、太保杨椿致仕。
20九月，癸巳，上幸同泰寺，设四部无遮大会。上释御服，持法衣，行清净大舍，以便省为房，〔便省，在同泰寺，上临幸时居之，故曰便省。〕素床瓦器，乘小车，私人执役。甲子，升讲堂法座，为四部大众开涅盘经题。〔四部大众，僧、尼及善男子、善女人也。涅，奴结翻。〕癸卯，群臣以钱一亿万祈白三宝，〔释书以佛陀耶众为佛宝，达摩耶众为法宝，僧迦耶众为僧宝。〕奉赎皇帝菩萨，〔释典曰：菩，普也。萨，济也。菩萨，言能普济众生。菩，薄胡翻。萨，桑葛翻。〕僧众默许。乙巳，百辟诣寺东门，奉表请还临宸极，〔唐韵曰：宸，屋宇也，天子所居。毛晃曰：帝居北辰之宫，故从「乃」、从「辰」。〕三请，乃许。上三答书，前后并称「顿首」。
  </div>
  <div class="pagination">
   <a href="资治通鉴注_page159.html">
    上一页
   </a>
   <span>
    ...
   </span>
   <a href="资治通鉴注_page155.html">
    155
   </a>
   <a href="资治通鉴注_page156.html">
    156
   </a>
   <a href="资治通鉴注_page157.html">
    157
   </a>
   <a href="资治通鉴注_page158.html">
    158
   </a>
   <a href="资治通鉴注_page159.html">
    159
   </a>
   <span class="current-page">
    160
   </span>
   <a href="资治通鉴注_page161.html">
    161
   </a>
   <a href="资治通鉴注_page162.html">
    162
   </a>
   <a href="资治通鉴注_page163.html">
    163
   </a>
   <a href="资治通鉴注_page164.html">
    164
   </a>
   <a href="资治通鉴注_page165.html">
    165
   </a>
   <span>
    ...
   </span>
   <a href="资治通鉴注_page161.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
