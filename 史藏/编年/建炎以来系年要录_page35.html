<!DOCTYPE html>
<html>
 <head>
  <meta charset="utf-8"/>
  <title>
   建炎以来系年要录 - 第 35 页/共 115 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   建炎以来系年要录 - 第 35 页/共 115 页
  </h1>
  <div class="content">
   辛亥秘书省校书郎兼史馆校勘张嵲守著作郎 左朝奉郎李良臣为校书郎良臣已见绍兴三年六月良臣自蜀召归上召见而有是命 赐龙图阁直学士汪藻银合茶药以其纂缉诏旨之劳也 
　　壬子左通直郎林安宅主管西外敦宗院安宅旧为宣谕官朱异所荐至是始命之安宅初见三年七月甲寅 左朝奉郎四川制置大使司主管机宜文字赵子琇再入对言四川财赋自茶盐榷酤与夫常赋之外可以供公上之求者经度措置固已曲尽在今无复理财之术但有惜财之术尔望明诏主兵者念民力之已殚应泛滥不急之费当自有以蠲减典计者知戍兵之久劳凡大军经费之湏务求所以赡给如此则两司相通皆能赡军恤民同济国事诏川陕宣抚副使吴玠都转运使李迨措置后五日擢子琇提举荆湖北路常平茶盐公事时川陕赡军钱阙迨遣官属分行三路召三等井户量增贴纳钱上等每百斤增千钱中等七百钱下等三百钱自是为例而子琇未知也子琇奏下在是月丙辰除命在丁巳今因引对遂书之李迨增贴纳钱在此月而不得其日今附子琇奏＜锍-釒＞之后熊克小历云上殿官赵子琇颇知蜀中事云云盖不详其本末也　　丙辰尚书省请申命举人程文许通用古今诸儒之说及自出已意但文理优长即为合格从之 
　　乙卯执政进呈左朝奉大夫蒲贽乞驻跸江陵上曰荆南形胜自古吴蜀必争之地宜谕王庶益浚治城堑招徕流移练兵积粟为悠久之计张浚曰庶在荆南颇有治行元系杂学士犹未复旧职上曰可还旧职使悉心府事上又曰蜀中多士几与三吴不殊近日上殿如李良臣蒲贽极不易得因论士人各随所习如蜀中之士多学苏轼父子江西之士多学黄庭坚浚等曰大抵耳目所接师友渊源必有所自贽阆中人浚在阆州引为宣抚处置司主管机宜文字至是自知彭州召入后六日遂以贽行尚书兵部员外郎 左司谏陈公辅权尚书礼部侍郎降授左朝散郎致仕王次翁令再任秦桧之再召也道由婺州时次翁居于婺与桧遇至是起居郎楼炤为桧言次翁甚贫兵部尚书吕祉等奏次翁天资孝友履行清修年未六十浩然求退召寘朝列必有可观故有是命次翁去年四月方除湖南大制司参议官不知何时致仕熊克小历云楼炤为秦桧言吕颐浩次翁郡人也颐浩再相而次翁困一至此桧笑曰非其类也遂落致仕以兵部郎官召之按绍兴三年秋颐浩在相位次翁自广西漕召还会颐浩免相次翁亦乞祠而去比颐浩再起又以上幙辟之与克所云全不同当考又次翁此时虽落致仕旋又得祠明年三月方除兵部郎官克不详考耳 
　　丁巳吏部尚书兼侍读兼史馆修撰孙近引疾乞奉祠张浚等皆言近之贤宜留朝廷张守曰闻近信命甚笃以为自此当有灾故亟求去位上曰此安足深信阴阳技术惟卜筮最为近古古人精于术数故无毫发差今人能如是乎君相造命固不当言命况近时日者尤不足信朕未尝问也 
　　己未给事中兼直学士院胡世将权尚书礼部侍郎吴表臣并兼侍讲 诏回易库拨隶都督府权户部侍郎王俣仍旧总领其事务苛细者皆除之 
　　是夏金左副元帅鲁国王昌等以内起大狱各不之草地避暑太师领三省事晋国王宗维乞免官为庶人以赎尚书左丞高庆裔之罪金主亶不从斩庆裔于会宁市庆裔临刑宗维与之哭别庆裔曰公早听我言今日岂至此盖庆裔尝教宗维反也山西路转运使刘思河东北路转运使赵温讯坐累当诛东京留守宗隽与温讯善匿其断命以俟赦乃得免其余连坐甚众皆宗维之党金中杂书云乌奇迈即位十年储位久虚尼玛哈利于幼主易制阴谋立阿固达之孙而虑乌奇迈将以子为嗣乃创建三省首除乌奇迈之子为尚书令阿固达次子固伦贝勒录尚书事尼玛哈阳尊二人而处身于下左揆立二太子之子为皇太子丙辰年乌奇迈死皇太子即位尼玛哈阴谋既成后以乌奇迈之子尚书令者封宋王阿固达次子录尚书事者封秦王置两人于闲散尼玛哈迁太傅领三省事拜都元帅内外之政皆出于已金主十二年少守虚位而已秦宋二王方悟尼玛哈之术丁巳春因群聚会所谓宋王者以所受封王之命掷于尼玛哈前历吐胸中积愤尼玛哈深被沮毁包羞忍辱亟归私第感疾不起是年十月二十一日死国政复归秦宋二王遂去尼玛哈腹心之人杀左辖高庆裔山西漕使刘思黜与左揆乌舍右辖萧庆为庶人尼玛哈用事日凡所施设俱废罢宗隽太祖旻第六子富勒呼也宗隽所居官必复租税甚得蕃汉间心然时有酒过及除东京留守金主亶敕令止饮道有渤海僧以杯酒献者即命敲杀之 
建炎以来系年要录卷一百十一 
　　建炎以来系年要录卷一百十一金人地名考证 
　　乌奇迈原书作吴乞买误改见卷一 
　　尼玛哈原书作粘罕误改见卷一 
　　　　阿固达原书作阿骨怛误改见卷一 
　　固伦贝勒原书作骨卢勃极烈误今改正 
　　乌舍原书作兀室误改见卷一 
　　富勒呼原书作蒲路虎误改见卷 


●建炎以来系年要录卷一百十二 
　　宋 李心传 撰 
　　绍兴七年秋七月辛酉朔直秘阁提举广南市舶宗頴与宫观理作自陈 左朝请大夫主管台州崇道观章杰为广南东路转运副使杰初以家世坐斥至是复起 左文林郎成都府成都县尉罗万改京官堂除大邑万以荐对而有是命十二月丁卯改监进奏院 
　　癸亥光山军承宣使带御器械钱愐为枢密副都承旨 右朝奉大夫直徽猷阁孙佑夺职降二官坐守虔州不捕盗且奏事失实也佑闻张觷来代已乃引病乞宫观故责之 直秘阁京东淮东宣抚处置使司参议官韩球升参谋官兼都督府随军转运副使 
　　甲子秘书省校书郎兼史馆校勘高闶面对言春秋之法莫大于正名今枢密院虽号本兵之地而诸路军马尽属都督都督专主用兵亦宜属于枢密不宜以宰相主之是朝廷之上兵柄自分为二又周六卿其大事则从其长小事官属犹得专达今一切拘以文法虽利害灼然可见官长且不敢自决必请于朝故庙堂之事益繁而省漕官属乃与胥吏无异又政事之行给舍得以缴驳台谏得以论列若给舍以为然台谏以为不然则不容于不改祖宗时有缴驳台谏章疏不以为嫌者恐其得于风闻致朝廷之有过举然此风不见久矣臣恐朝廷之权反在于台谏且祖宗时监察御史亦许言事靖康中尝举行之今则名为台官而实无言责此皆名之未正者也 宗正丞谭知柔奏宗室训名睦亲宅希字下连必字广亲宅夫字下连时字亲贤宅居字下连多字棣华宅卿字下连茂字并从之 秘阁修撰四川转运副使陈远猷兼川狭宣抚司参议官提点本司营田 诏绍兴府听读进士耿镃放还本贯 都督府请诸军有面剌大字及烧灸人不许入皇城门从之时西北忠义人多有剌面为杀敌报国等字故申明焉 
　　乙丑直龙图阁知虔州张觷条上措置盗贼事件张浚等言觷有才必有措置秦桧曰觷向知南剑州能平贼甚有功而言者以为多杀平人毁誉是非不公如此上曰大凡人为血气所使而爱憎移之所以毁誉是非不公在上察之耳浚曰士大夫少学故如此孔子许颜回为王佐盖唯不迁怒不贰过者可以为天下国家也上曰孔子所许颜回一人而已可知其难士大夫少时为血气所使而轻任喜怒更事既多若能知悔则亦少累朕为亲王时或因事轻用喜怒至今不能忘常自悔责中兴圣政史臣曰人君过失与常人不同天下臣民惟以顺君为义莫或拂之而亦莫或回之惟上圣卓然特立异于常情乃能自反尔故以过失为讳者常千万文过以自安者常十百悔过而能自反者才千一也 
　　丙寅秘书郎张戒提举福建路茶事上因论馆中人材以为戒好资质而未更事任可令在外作一任复召用之戒闻请补外后二日上谓辅臣曰士大夫湏更历外任不必湏在朝廷若既练达而止令在外则又不尽用材之道陈与义进曰前日陛下惜张戒人材除外任以养成之圣意甚美上曰中书省可籍记他日复召用 右朝散大夫宇文师瑗知建州以其母安定郡夫人黎氏有请也 修武郎合门祗候何藓添差两浙东路兵马副都监 
　　丁卯起复太尉湖北京西宣抚使岳飞遣属官王敏求来奏事初飞请解官未报乃以本军事务官张宪摄军事宪在告而权宣抚判官张宗元命下军中籍籍曰张侍郎来我公不复还矣直宝文阁新知襄阳府薛弼在武昌未上请宪强出临军宪谕群校曰我公心事参议必知盍往问之群校至曰张侍郎来由宣抚请也宣抚解军政未久汝辈乃如此宣抚闻之且不乐今朝廷已遣敕使起复宣抚矣张非久留者众遂安此叚熊克小历系之于今年四月丁未以前盖误是时张宗元未权宣判今移附此又薛弼今年三月已除襄阳今稍修润其文令不抵悟上命参议官李若虚统制官王贵诣江州敦请飞依旧管军如违并行军法若虚等至东林寺见飞具道朝廷之意飞坚执不肯出若虚曰相公欲反耶且相公河北一农夫耳受天子之委任付以兵柄相公谓可与朝廷相抗乎公若坚执不从若虚等受刑而死何负于公凡六日飞乃受诏此叚并据徐梦莘北盟会编修入但日历所载降旨参佐将校敦请乃去年四月事今年全不见指挥且系此更当求他书参考赴行在张浚见飞具道上所以眷遇之意且责其不俟报弃军而庐墓飞词穷曰奈何浚曰待罪可也飞然之遂具表待罪此亦据徐梦莘所记修入据林泉野记中兴遗史岳侯传皆称上诏飞赴行在谕遣还军而日历全无之按此月戊辰上宣谕辅臣有云飞临行时朕明谕之云云则飞尝入朝审矣据陈公辅四月间所奏亦云陛下且当与飞反复诘难又云俟张浚自淮西归当明著刘光世之罪以警诸将以事考之则诏飞赴行在当在张浚未往淮西之前飞还武昌当在张浚既回建康之后但未见本日耳今因王敏求奏事遂并书之当求他书参考上慰遣之将行上谓飞曰卿前日奏陈轻率朕实不怒卿若怒卿则必有行遣太祖所谓犯吾法者惟有剑耳所以复令卿典军任卿以恢复之事者可以知朕无怒卿之意也飞得上语意乃安至是遣敏求来奏事委曲感恩云非官家保全何以有今日翌日上以其语谕辅臣秦桧见飞举止已有忿忿之意矣中兴圣政史臣曰人主平时驭下不过恩与威而已至于驭将又非平时恩威之所能尽也是必有不赀之恩出于望外不测之威出于物表然后可以折其力服其心而得其死力也太祖遣王全斌伐蜀一日念其寒脱所服裘帽赐之其伐江南也曹彬等入辞以匣剑授彬曰副将而下不用命者斩之此无他驾驭英雄之术当然也高宗亦尝自言朕拊杨沂中过于子弟及淮西有警则亲笔戒之若不便进当行军法沂中承命皇恐至于岳飞奏陈轻率自知必抵罪而乃开示胸腹略无留难飞深极感激二人者卒皆成功此其术岂在太祖下若乃滥赏以亵其恩姑息以玩其威其欲诸将之为用难哉 左司员外郎李弥逊言臣闻善为国者如持衡本末轻重常使适平无偏而不举之患唐自中叶以还方镇骄横稔成祸乱至于五代益甚艺祖躬睹其毙故削州郡之权以尊王室以揽威柄诚得销患救时之宜然当是时强兵劲卒悉屯京师及西北近畿往来更戍不绝于道百姓逸乐财用丰衍州郡奉行诏条得以无患其后承平既久兵制寖隳民益无聊而州郡之权益轻本末俱弱以致祸患此已然之明效也至于今日曾未少革帅守但具空名兵寡民贫城池隳敝财赋悉以上供馈饷不足枝梧目前常不暇给平时稍为备守之计则群议而力沮之万一有警拱手罔措贤者则甘心守节不肖者则奉身逃生虽诛窜失职之吏其害已不可胜道矣臣愚愿慎择贤材以任帅守假之事权使得竭才展效镇安方面上宽顾忧下销奸宄以效臂指之用诏枢密院措置自祖宗世狭西河东北三路皆以文臣为经略使领大兵武臣为总管号将官受节制熙丰后始置武帅论者非之自渡江以来沿边之兵尽归诸大将帅臣反出其下故弥逊有是言然至今不能改也 
　　戊辰起居郎楼炤言窃见国家暴兵露师之日久有财匮之忧近者妄陈财用四事虽蒙开纳有司终不能小有损益者必主计之司未尝亲见其本末也窃考唐故事宰相领盐铁转运使而同时在位者或判户部或兼度支臣愚以谓使宰相兼有司之事则不可若参仿唐制使户部长贰兼领诸路漕权何不可之有若户部兼领诸路漕权内则总大计之出入外则制诸道之盈虚以时巡行如刘晏自按租庸以知州县钱榖利病而事之本末皆身亲而目睹之何者可行何者可罢断然无复疑伏望圣慈下臣之说诏大臣讲究之诏三省相度措置是月戊子施行炤又请令行在侍从官各举通判资序或尝任监察御史以上可以任监司郡守者一二人皆具已试之状保任以闻朝廷籍记姓名遇阙除授后有不如所举则正缪举之罪诏如所奏仍令中书门下省置籍 
　　壬申张浚以旱乞率从官祷雨又乞弛役虑囚等数事因奏如浙西诸郡及宣州广德军地形下未觉旱如镇江建康地形高最觉阙雨上曰朕患不知四方水旱之实宫中种两区稻其一地下其一地高昨日亲阅之地高者其苖有槁意矣湏精加祈求庶几数日间得雨也时方盛暑浚一日坐东合参知政事张守突入执浚手曰守向言秦旧德有声今与同列徐考其人似与昔异晚节不免有患失心是将为天下深忧盖指枢密使秦桧也浚以为然 监察御史李谊守右正言徽猷阁待制邵溥上其父伯温所著辩诬三卷上曰事之纷纷止缘一邢恕耳数十年来士大夫相攻诋几分为国几分为民皆由私意托公以遂其事宣仁之谤今已明白纷纷之议可止矣熊克小历称都督府干办官邵溥进其父所著辩诬盖误其实溥权川狭宣副时被旨缮写今始付出耳 提举修内司王鉴特降一官时以金陵宫室未备置修内司主其役而命鉴领之鉴请圣祖殿基为私第部曲多占民居又遣使臣储毅市王安石家田之在宣城芜湖者号曰御庄因□占腴田大为奸利会有诉者按验得实上命籍其田降毅官中书舍人张焘曰此与宣和间李彦西城所何异毅不足道鉴实使之即奏鉴以内侍出入宫禁乃敢公然遣人假托御前经营庄产并在宣城芜湖去行朝特一水耳无所忌惮一至如此不加窜逐何以示惩＜锍-釒＞入毅坐停官而鉴有是命并御庄罢之 
　　癸酉左承议郎施钜充诸王宫大小学教授 
　　　　甲戌直龙图阁知宣州赵不群充秘阁修撰知庐州 
　　丙子右金吾卫大将军提举台州崇道观陈仲坚复为夔州观察使仲坚开封人钦慈后兄子也靖康中例换环卫至是特复之 检校少傅靖海军节度使开府仪同三司嗣濮王仲湜薨以上在谅闇用故事不举哀成服辍视朝三日赐其家银帛五百匹两追封仪王谥恭孝仲湜酷好珊瑚饮食起居不忘把玩大者一株至数百千上尝问仲湜坠地则何如曰坠地则碎矣上曰以民膏血易此无用之物朕不忍也仲湜无以对 
　　戊寅秘书省著作郎兼史馆校勘张嵲面对先是有诏刊修神宗新录讹谬秘书省正字兼史馆校勘李弥正胡珵见右仆射张浚辞史职浚曰正欲平其事故令史官自签贴若辞非本意既而嵲对罢申后省以所得圣语云范冲任申先止凭校勘官便以为是故实录多舛误弥正珵再辞史职从之赵鼎事实云鼎再相一日见上论及此事曰止是修讹错者非有所改也鼎曰但所降御笔如此外间不得不疑上曰此乃宰相拟定者俟一并降出卿自可见鼎曰近见起居注载著作郎张嵲所得圣语亦复如此上愕然曰安得有此嵲小人也乃敢尔耶上骇甚谓鼎曰嵲所记不得存留鼎曰前此已修入时政记付之史馆矣上曰为之奈何曰俟他日修日历当谕史馆除去之上曰甚善盖此事本非上意特重违用事者之言耳按今日历已无此圣语故知鼎遗事可信也李弥正辞校勘日历不书但于十月壬寅书二人可依旧校勘今因嵲面对附此熊克小历云李弥正高闶辞史职恐误按绍兴八年十一月丙寅弥正闶罢郎官章疏云赵鼎再相弥正乃以前日之罢为不易逢之机闶以前日之举为不得已之事则知刊修之际闶未尝辞史职也审矣 左朝散郎王勋提举广南市舶勋知长兴县有荐其治状者上召对而有是命 
　　己卯上谕张浚曰昨夕有云物意遂作雨而夜深乃散卿等更求可以感召和气事悉意为之浚曰敢不恭承圣训 右承事郎新提举福建茶事陈正同罢用铨量诏书也初命郎官已上免铨量正同尝除尚书郎以资浅而罢乃自言在放久例亦同经历言者以为不可以一人之私遂废天下公法故卒罢焉 左迪功郎嘉州司户参军赵雍特改左承奉郎雍临卭人以荐对而有是命 莱州防御使权主管行宫步军司兼殿前马军司公事边顺疾笃留守吕颐浩以昭庆军节度使开府仪同三司韦渊代之及是奏至上不欲以戚里管军乃诏渊见任使相难以差权令颐浩别选将顺寻卒 
　　辛巳张浚等奏祷雨备至未获休应上曰应天湏以实如恤刑弛役之类当更有实惠可及民者朕晓夜思之如积欠一事为民之害甚大比因移跸所过州郡下蠲除之令民间极喜可将诸路绍兴五年以前税赋积欠及其他逋负议蠲之庶几少苏民力浚等退而条具悉施行焉 右承议郎通判阆州王利用行国子监丞 左朝奉大夫行尚书屯田员外郎王弗贬秩二等坐措置营田违戾也言者又奏弗体究诞谩遂罢去日历无此今以闰十月二十八日刑部检举状修入 是日金领三省事晋国王宗维卒高庆裔既诛宗维恚闷绝食纵饮至是死年五十八范仲熊北记云尼玛哈庚申生 权太原少尹乌凌阿思谋自戍所来奔丧金主亶以思谋为福州观察使去权字徐梦莘北盟会编有尼玛哈狱中所上书及金人诛尼玛哈诏其文鄙陋他书无其事今不取 
　　壬午右宣教郎直徽猷阁张滉特赐进士出身与郡滉奉其母至行在上引对而命之中书舍人张焘言自宣政以来奸臣子弟滥得儒科陛下方与浚图回大业当以公道首革前毙滉首蒙赐第何以塞公议上以浚有功欲慰其母心乃命起居郎楼炤行下炤又封还秘书省著作郎兼起居舍人何抡曰贤良之子宰相之兄赐以科第不为过也乃书黄行下后旬日滉引嫌复辞寻除知镇江府滉乞免赐出身在此月己丑 
　　癸未手诏中外臣民各许实封言事在外令附驿以闻旱故也宰臣张浚枢密院使秦桧已下引咎乞罢黜诏曰亢阳未雨忧心如熏咎在一人非卿等罪各安乃位勿复陈词夙夜勉旃以辅台德时台臣有谓右司谏王缙曰上任我辈言路而求直言何也缙曰此故事也岂以台谏而废哉 左宣教郎简州州学教授黄源应诏上书言中兴之主当与创业同创业当视艺祖其大计大议取谋于宰相则赵普等是也大勋大烈责成于大将则曹彬等是也内则讲修政事为万世计外则削平僣伪为一统计十有六年而天下泰定非但艺祖聪明神武亦维冠剑大臣凭藉威福之至此也今陛下中兴将相豫附保国备寇忠勤笃至然而十有一年政事则讲修不逮僣伪则削平不果何也无乃隆主势以论一相严威断以驭大将作威作福直与艺祖不同故耶因条上六事一曰躬一德以享天心二曰正东宫以嗣国统三曰励宗亲以策勋劳四曰厚禁旅以巩宸极五曰连秦夏以临三晋六曰田淮甸以倾全齐其论国统略曰往者宗社不幸明受之变皇太子居襁褓中为贼所污不克正位今既九年而皇嗣未育陛下盖尝选宗亲之贤纳之宫中矣此诚社稷至计然而其名未正无以系天下望乖谨重之议开觊觎之端艺祖栉风沐雨以开洪业挈天下之重不以私其子顾授之太宗仁宗在位四十有二年而国统不绝者如线亦取宗亲于濮邸而立之是为英宗今陛下即位之日不为不多建储之计不为不急以为皇嗣未育不可遽议乎则祖宗故事可考而知也以为兵戈未戢不可遽立乎则汉高帝尝立太子于关中而身在兵间也以为储贰体大非疏属可定乎则后周太祖尝以异姓之亲尹京邑而付大统也今宗亲之贤既足以仰承圣意而日复一日未留睿断臣愚以为恐左右前后或怀奸心者朝浸暮润非社稷之福也厥今天下亦多变矣是在他日必得长君然后可办非赤子可得而卧治也大江以北亦多寇矣是在他日必得贤明然后可理非母后可得而制政也夫求成不讳败图存不讳亡况宗亲之贤越自支庶陛下取而历试之典册所加以上公矣陛下必不得已姑少湏之何不使摄居储贰之位皇嗣之生退居藩服社稷岂不益固天祐圣祚陛下则百斯男抑未可知然而宗亲之贤臣切念之非艺祖之昭则太宗之穆也陛下勿谓昭之为远穆之为近艺祖应天顺人除五代之暴用永清于四海陛下嗣景命于祖宗择其后何远近之有陛下使之出居东宫就师傅则敌国必不敢轻继体之幼弱奸佞必不敢幸废立之非福国以之安而家以之全此万世之业也源临卭人旧游太学有声虽为小官聚族百口而养之然亦尚气好骂故仕不达而卒源所上书不得其月因求言附见 
　　甲申蠲诸路民户绍兴五年以前欠租上旨也坊场净利五年正月以前所负亦除之建康府居民贫病者畀之药死者助其葬 
　　乙酉权户部侍郎王俣请就建康权正社稷之位诏本府踏逐如所请 进士萧建功特补将仕郎建功新淦人通经史陈瓘李朴皆器重之隐居江滨士大夫乘舟上下者必礼于其庐江西制置大使李纲荐于朝召试中书而有是命 
　　　　丙戌宣州观察使董旼为淮南东路马步军副都总管填创置阙仍兼京东淮东宣抚处置使提举一行事务 
　　丁亥左奉议郎新江南西路提举茶盐常平公事李公懋为监察御史 诏今后士民陈献利害令给舍子细看详其可采者取旨施行　　戊子刑部尚书胡交修言诸州县奏勘公事稽滞甚多乞责罚上曰大抵刑狱湏当从宽乃命本部开具稽滞尤甚三五处申省取旨 观文殿大学士提举临安府洞霄宫朱胜非知宣州 尚书省言州县财赋率多妄用亦或失取缘此上供亏欠漕计不足诏户部逐时轮那长贰一员出外巡按其奉行诏令违戾等事按劾以闻州县财赋利病并考究以实措置使各条具闻奏余听一面行讫具申朝廷合行事依本等奉使格法初用楼炤请也 诏诸路州县逃亡民户未开垦田亩通限八年输全税初用江西转运副使逢汝霖请免五年升科至是又推于诸路焉 
　建炎以来系年要录卷一百十二 
　　建炎以来系年要录卷一百十二金人地名考证 
　　尼玛哈原书作粘罕误改见卷一 
　　乌凌噶原书作乌陵误改见卷一 


●建炎以来系年要录卷一百十三 
　　宋 李心传 撰 
　　绍兴七年八月按是月辛卯朔壬辰张浚奏探报伪齐签军自六十以上则减之五十以下则增之科条之烦民不堪命出军之际自经于沟渎者不可胜计上蹙额叹息曰朕之赤子至于如此当思有以拯救之可谕江淮诸郡凡归附者加意抚纳厚与赒恤勿令失所以称朕意　癸巳上与执政论漕臣能否因及向子諲上曰帅府旧僚往往沦谢惟汪伯彦实同艰难朕之故人所存无几伯彦宜与牵叙张浚奏陛下念旧如此实甚盛之德但伯彦无所因而牵叙则必致纷纷恐非徒无益臣等已商量俟因大礼取旨更得亲笔数字为明帅府旧劳庶几内外孚信上曰俟到九月当复职与郡伯彦之未第也尝受馆于王氏秦桧从之学而浚亦伯彦所荐故共赞焉 中书舍人张焘起居郎楼炤以尝论驳张滉赐第事不自安皆求去不许言者继论之 
乃以焘为集英殿修撰提举江州太平观后省题名焘以八月除职奉祠而日历不载今因焘乞去遂书之或可移附乙未日并除两舍人之后 
　　乙未少保江南东路宣抚使张俊为淮南西路宣抚使盱眙军置司保成军节度使主管殿前司公事杨沂中为淮南西路制置使右武大夫开州团练使权主管侍卫马军司公事刘锜为淮南西路制置副使并庐州置司时吕祉至庐州而郦琼等复讼王德于祉祉谕之曰若以君等为是则大相诳然张丞相但喜人向前傥能立功虽有大过彼亦能阔略况此小嫌疑乎于是密奏乞罢琼及统制官靳赛兵权乃命二帅往淮西召琼等还行在郑克撰吕祉行状称祉密以利害闻于庙堂未可易将分军与诸书全不同详具八月戊戌注 显谟阁待制提举亳州明道宫曾开徽猷阁待制提举江州太平观赵思诚并为中书舍人思诚尝除舍人坐其父挺之直陈绍述为言者所论至是张浚复用之 权尚书兵部侍郎兼都督府参议军事权湖北京西路宣抚判官张宗元为徽猷阁待制枢密都承旨岳飞复任宗元乃还既对遂有是命 司农少卿樊宾罢知袁州 左朝议郎常明为秘书省正字明自西充丞召对策试而后命焉明以今年六月辛卯降旨就试按是时校书多不试而正字有试者不知何故也 
　　丙申尚书户部员外郎霍蠡转一官用权湖北京西宣抚判官张宗元奏也日历惟此日宗元系宣判衔蠡在鄂州应副岳飞军钱粮宗元言其奉公守正故特迁焉先是飞数言军中粮乏乃命蠡按视至是蠡言飞军中每岁统制统领将官使臣三百五十余员多请过钱十四万余缗军兵八千余人多请过一千三百余缗总计一十五万余缗于是右正言李谊言蠡职在出纳理当究心然虑点检苛细若行改正却合支券钱六万余贯才省九万缗而巳望令依旧勘支务存大体以副陛下优恤将士之意蠡奏不得其日今因其转官遂书之熊克小历系之去年八月戊子蠡初受命时误矣是时李谊止为监察御史今年七月方除正言此叚或可移附今年十月戊戌蠡入对之日但是时乃淮西军变后恐不应议裁减更须详考 诏知桐城县魏持知太湖县张鼎知武昌县唐时俟秩满并令入对以权湖北宣抚判官张宗元言其政绩也先是枢院计议官李采奉诏行视江淮营田还言其不便又论持及知泰兴县李慥违法殃民比之诸邑尤甚望黜责之张浚不乐采得监西京中岳庙而去于是宗元奏持为政有惠爱淮南诸司亦上慥治状于朝乃令再任焉注此见李采本末采明年三月自岳庙除察官未知其罢日今附此按王弗樊宾之罢去此不远必相先后也持明年九月为张戒所论 
　　丁酉左从事郎朱松特改左宣教郎为秘书省校书郎松婺源人以荐者得召见言自昔中兴之君惟汉光武可以为法晋元帝唐肃宗可以为戒元帝东渡赏刑失中强臣＜叐＞扈晋室终以不振肃宗虽复两都而急于罢兵是以终唐之世不能取河北上曰光武固无可议若元帝仅能保区区之江左略无窥取中原之心而肃宗犹能克复两都再造唐室则肃宗为优然肃宗当明皇西幸既不能扈从以行晚复惑于张后李辅国之谗而亏人子之行此其可恨也 四川制置大使席益复与都转运使李迨有违言交愬于上诏川蜀去朝廷甚远全藉两司协济国事今览益迨所奏务为嫌隙必致生事深以为忧可令学士院赐诏戒谕仍当深体朕意毋得因今旨在告待罪妨废职事 诏四十大邑许通除选人供给依职官例代还甄擢如先诏 
　　戊戌张浚进呈显谟阁待制知荆南府王庶复徽猷阁直学士上曰庶尝云今天下不可专用姑息要当以诛杀为先谓朕太慈闻仁宗皇帝尝云宁失之太慈不可失之太察此祖宗之明训也今百姓犯罪自有常法何以诛杀为先乎浚等曰圣人三宝一曰慈未闻以慈为戒也庶学识浅陋不知大体浚因奏伪齐尚用本朝军器上曰祖宗有内军器库在誗门几百间所藏弓弩器甲不可胜计及军器库在酸枣门外数亦称此原祖宗置库有内外之异及弓弩弦箭亦各异藏分官主之皆有深意陈与义因奏顷为澶渊教官尝见甲仗甚盛日久不用往往朽败上曰此等物得不用亦美事也 是日中侍大夫武泰军承宣使行营左护军副都统制郦琼叛执兵部尚书吕祉祉简倨自处将士之情不达徐梦莘北盟会编云祉举止骄傲不谙军旅统制官有两使有正使者横檛唱喏祉颔应之有伺候终日称歇息吃食调弄声乐之类不得见者其下多愤怒按祉此时不将家以行所云调弄声乐之类恐当求他书参考惟熊克小历云说者皆曰祉简倨自处将士之情不达今从之淮西转运判官韩琎旧在刘光世幕中光世待之不以礼至是诸校或以罪去赵鼎逸事曰张浚自当国引吕祉为援除兵部尚书复用韩琎为淮南漕琎尝倅建康日刘光世待之不以礼又常为其属刘觌所辱积此二忿故力建议罢光世军遂以祉代为宣抚判官祉为人刚愎自任昧于应变既代光世谓执政可跬步而得琎亦狠傲志在复仇故李著王默光世所厚也悉以罪去王德者光世之腹心也郦琼者光世所招徕之盗也光世以琼屡立奇功待之与德等祉虑其部曲难制故专任德以悦军情琼不自安会祉密奏朝廷乞罢琼及靳赛军权吏朱昭漏谋于琼琼赛惧翌日杀祉举军奔伪齐祉闻琼等反侧奏乞殿前司摧锋军统制吴锡一军屯庐州以备缓急又遣琎诣建康趣之郑克作吕祉行述曰公往合肥护诸将还朝奏事恳切皆寝不报留行朝再浃旬上令执政谕旨且暂往续有处分复遣中使押赐鞍马犀带象笏抚谕甚宠皆非从官故事盖示将欲大用也公拜赐退语家人曰君命如此义不可辞势须即往一死固不惜苐恐议论不定无益于国家耳与其妻孥相对涕泣如诀别然盖以事有牙蘖往不保还故也合肥一军如郦琼辈将校兵卒皆故群盗也居则蚕食动则鸱张光世纪律不严暴横殊无畏忌其所惮者惟王德耳十月除王德都统制然琼辈与德等旧为等伍者耻受其节制也乃列状诣都督府数其过而讼之并乞回避都督府谓德为直故寝不行琼等又诣御史台或语之曰尔辈如此是讼宰相迹甚危矣遂忧惧不自安一旦琼等二十人横檛趋庭哀讼于公曰不合极恼朝廷今日未知所告尚书救取某等公令升阶慰谕之曰若以公等为是则大相诳然此事尚可医治盖张丞相但喜人向前耳傥能向前立功虽有大过者彼亦阔略况此小嫌疑乎当力为诸公辨之保无他虑切不可置胸中也词直意诚众皆感泣于庭下曰诚如尚书之言某等誓当效死图报其事遂定公见德与琼等辈如冰炭然乃密以利害闻于庙堂且加抚循徐为措置未可遽易其将骤分其军寻有旨召王德诸将皆喜谓德之往必有行遣而公所言不妄矣先是尝荐赵不群为淮西帅且乞吴锡一军庐州驻劄准备缓急又遣转运判官韩琎诣建康而属之曰诸将反侧幸已定矣然有他议则必愈乖烦贤子细白知宰相此可见公虑之周也时都督府机宜盖谅别因职事经过合肥琎乃问公盖幕归去曾令说否公曰亦曾属渠苐恐不敢尽达此意复烦开陈曲折谅果不敢尽言琎行至和州以疾作滞留巳而诸将闻王德留都督府为都统制且锡赉极优渥琼等皆觖望曰我初讼彼罪也今彼既受赏我必有罚首领且不保矣于是始萌叛意时有旨除张俊杨沂中刘锜三人为淮西宣抚使副判官军中已传闻而八月七日金字牌指挥令易置分屯次日琼等遂叛按日历八月八日戊戌有旨韩琎令阁门引见上殿与克所云略同今从之但所言祉事亦多缘饰恐须详考徐梦莘北盟会编云杨沂中遣吴锡先以兵往淮西察其动静琼等觉之按此时锡实未至今删润修入琼闻颇有异志统制官康渊曰朝廷素轻武臣多受屈辱闻齐皇帝折节下士士皆为之用众皆不应犹相视以目先是统制官王师晟戍寿春挈营妓去其家讼于祉时将士方不安祉之政师晟乃与琼及统领官王世忠张全等谋作乱巳上并据徐梦莘会编祉之乞罢琼与靳赛也其书吏朱照漏语于琼此据赵鼎逸事琼令人遮祉所遣置邮尽得祉所言军官之罪琼等大怨怒此据徐梦莘会编前一日被旨易置分屯此据祉行状按张俊等以乙未日除宣抚制置至此三日正当被受所谓分屯乃琼等被召之旨也琼被召不见于诸书以今月十一日手诏修入康渊曰归事中原则安矣诘朝诸将晨谒祉坐定琼袖出文书示中军统制官张景曰诸兵官有何罪张统制乃以如许事闻之朝廷邪祉见之大惊欲退走不及为琼所执有琼之黄衣卒者以刀斫琼中背琼大呼曰何敢尔顾见有执铁檛者琼取以击卒毙于阶下琼亲校已杀景于厅事又杀都督府同提举一行事务乔仲福及其子武略大夫嗣古统制官刘永衡友遂执合门祇候刘光时率全军长驱以行巳上并据徐梦莘所编其张景以下官职则以日历增入但梦莘以衡友为邢友盖字误至州东楼下祉谓琼曰若祉有过失当任其咎奈何乃如此负朝廷此据张宗元所奏军士纵掠城中而去时直徽猷阁前知庐州赵康直秘阁修撰知庐州赵不群皆为所执此据徐梦莘会编既而释不群归盖不群至官未旬日无怨憾于军中故也此亦据徐梦莘会编但称琼至霍邱县杀祉而纵不群归则恐误按张宗元所申祉以十三日被杀而日历八月十二日壬寅知庐州赵不群申巳回本州则是不群未至霍邱先得归也今并附此日琼遂以所部四万人渡淮降刘豫熊克小历云琼以全军七万人北走降刘豫赵鼎事实云琼以全军五万之众归于豫张戒奏上语云淮西失精甲四万日历云失三万人数皆不同按光世一军王德所部八千人已还建康其余必无此数赵甡之遗史亦云四万人似得其实今从之 
　　己亥吴国长公主言妾选尚潘正夫三十年矣伏见祖宗以来驸马都尉如石保吉魏咸信柴宗庆皆除使相见今戚里亦多得之正夫历事累朝于靖康围城中首乞迎立陛下早正大位又于杭州召对尝言陛下仓卒渡江禁卫未集预宜防变今望特除开府仍将检校少保落检校字诏近除士＜亻褭＞开府仪同三司系任宗司十年合依故事劄与本位都监自后毋得妄有陈请 
　　庚子中卫大夫秀州剌史京东淮东宣抚处置使司前军第三将鲁彦降横行遥郡七官令本军自效彦尝幽军吏韩全绝其食而死为韩世忠所按故黜之 
　　辛丑上始闻淮西失师手诏赐郦琼等曰朕躬抚将士今逾十年汝等力殄寇讎殆将百战比令入卫于王室盖念久戍于边陲当思召汝还归方加亲信岂可輙怀反侧遂欲散亡傥朕之处分或未尽于事宜汝之诚心或未达于上听或以营垒方就而不乐于迁徙或以形便既得而愿奋于征战其悉以闻当从所便应庐州屯驻行营在护军出城副都统制以下将佐军兵诏书到日以前犯罪不以大小一切不问并与赦除熊克小历书壬寅淮西奏至盖不考此手诏也 
　　壬寅张浚见上引咎上曰失三万人不系国安危譬犹临阵折伤亦是常事卿等不可以此介意当益镇安人心激厉士气以为后图浚曰去年刘麟贼兵一败涂地无虑杀数万人亦复能军况军将时有叛亡亦所不免要是臣非才误国上贻圣虑今圣志先定臣复何忧敢不黾勉以图报效赵鼎事实曰刘光世既罢其下已不安当轴者俾吕祉者以都督府参议官总其事祉不娴军旅措置不厌众心既又除刘锜制置副使杨沂中制置使张俊宣抚使刘光世将郦琼惧并其众以全军五万之众归于豫报到中外皇骇莫知所措意琼挟豫众为倒戈之计当轴者谓参知政事陈与义张守曰万一侵犯使上往何地避之与始议移跸建康气势不同矣 遣中使以银合茶药劳赐新淮西宣抚使张俊且犒修城将士时俊在盱眙未受命也 是日兵部尚书都督府参谋军事吕祉为郦琼所杀先一日琼与其众拥祉次三塔距淮仅三十里祉下马立枣林下谓曰刘豫逆臣我岂可见之众逼祉上马祉骂曰死则死此尔等过去亦岂可保我也军士闻之有伤感咨嗟者琼恐摇众心乃急策马先渡淮至霍邱县令统领官尚世元杀祉世元以刃剌祉且顾统领官王师晟师晟不肯祉骂琼不巳遂碎首折齿而死年四十六于是直徽猷阁赵康直亦为所害世元斩祉首示琼琼摽之木末祉从者江涣取而埋之主管马军司公事刘锜殿前司摧锋军统制吴锡寻至庐州以兵追之不及上遣枢密都承旨张宗元往招叛卒制置使杨沂中闻琼已渡淮乃遣人持羊酒相劳苦于是锜复还濠州 
　　甲辰御笔观文殿大学士两浙东路安抚制置大使兼知绍兴府赵鼎充万寿观使兼侍读疾速赴行在是日张浚留身求去位上问可代者浚不对上曰秦桧何如浚曰近与共事始知其闇上曰然则用赵鼎遂令浚拟批召鼎桧谓必荐已退至都堂就浚语良久上遣人趣进所拟文字桧错愕而出浚始引桧共政既同朝乃觉其包藏顾望故因上问及之 诏新除崇政殿说书尹焞疾速赴行在以焞再辞除命故也 起居郎兼权中书舍人楼炤充秘阁修撰知温州炤为言者所劾力上疏请奉祠上谓辅臣曰朕固深知炤但言者不已恐非所以爱惜人才宜蹔令去除职与郡三数月间召用未晚也朕于人才惟恐伤之弹击不已非炤之福 
　　乙巳故右宣教郎知筠州高安县步汝霖特赠右承议郎官一子故迪功郎高安县尉李聃年特赠右从事郎与一子下州文学先是剧寇熊清作乱汝霖等统民兵射士与战为所执死焉帅臣李纲上其状于朝故有是命 是日伪齐刘豫得郦琼降报大喜先是豫闻王师移屯遣伪户部员外郎韩元英乞师于金主亶以我师进临长淮为词欲并力南寇金主亶不许至是颍昌驰报喜旗至言江南刘相公下全军人马及淮西百姓十余万来归附已交收器甲接纳矣豫乃命粉饰门墙增饰仗卫以待其至又命伪户部侍郎冯长宁为接纳使伪皇子府选锋统制李师雄副之此以伪齐录及徐梦莘北盟会编参修熊克小历云元英乞师未回而郦琼降豫伪齐录云七月间人回探报王师北征遣韩元英乞师大金金人不许今从之 
　　丙午左朝奉大夫主管建宁府武夷山冲佑观赵令衿行尚书都官员外郎令衿令岁弟靖康初为军器少监坐言事斥至是复用之 
　　丁未张浚论淮西地势险阻可以固守陈与义曰见王德呈淮西图道路几不可方轨上曰地形虽险亦在将兵者如何耳李左车谓井陉之道车不得方轨骑不得成列韩信卒由井陉口以破赵军要是险阻不足恃也 给事中兼直学士院胡世将言旧制常平钱义仓米皆有专法不许支拨近年以来州郡急于军期侵借殆尽朝廷虽有立限拨还指挥缘在窘乏终无可还之理今既张官置吏自合举行旧制务兴实利截日将见在钱谷及以后所收之数专一桩管仍委主管官逐季巡察如有借兑之数即刬刷本处系省钱物拨还申提举官将擅支官吏按劾除义仓合备水旱外其常平钱专充籴本朝廷亦宜权住支取并令趁此丰岁尽数籴米别仓收贮不得与漕司米相杂遇春夏之交民间贵籴之时比市价量减钱出粜如此积三五年官本既丰粜籴增广则可以低昂百货刘晏所谓常操天下赢资以佐军兴者可复见矣然后＜宀十见＞留籴本而取其赢余以济缓急之用如此虽无目前之近利而有无穷之实效所谓富国而民受其利者实在于此诏户部看详申省 宝文阁学士知广州连南夫特进一官仍赐诏奖谕以招捕惠贼曾衮之劳也后数日南夫言今水陆别无大寇乞收还便宜指挥从之是月癸丑降旨 
　　戊申权礼部侍郎吴表臣言科举校艺诗赋取其文策论取其用二者诚不可偏也然比年科举或诗赋稍优不复计策论之精粗以致老成实学之士不能无遗落之叹欲望特降谕旨今年秋试及将来省闱其程文并须三场参考若诗赋虽平而策论精博亦不可遗庶几四方学者知向慕不徒事于空文皆有可用之实辅臣进呈上曰文学政事自是两科诗赋止是文词策论则须通知古今所贵于学者修身齐家治国以治天下专取文词亦复何用张守曰此孔门四科所以文学为下科也乃如所奏行下 
　　己酉尚书左司员外郎李弥逊为起居郎右司员外郎勾涛守起居舍人 赐吴玠汉中田二十顷 
　　辛亥赠故中侍大夫荣州防御使熙河兰廓路兵马都钤辖乔仲福为保信军承宣使故降授武功大夫恩州剌史兼合门宣赞舍人张景为光州观察使故武功大夫果州剌史刘永故武功大夫吉州剌史衡友并为右武大夫亳州观察使皆录淮西之死也琼之叛也将官成忠郎张遇不从率其麾下四十余人归寿春诏迁遇一官熊克小历以衡友作史衡恐字误又称辛亥张遇至建康诏转一官按日历上是寿春府申遇未尝至建康也 
　　壬子诏秘阁修撰知庐州赵不群俟淮西转运判官韩琎至本州日蹔赴行在 
　　癸丑赠吕祉资政殿大学士例外官其家二人加赐银帛五百匹两先是枢密都承旨张宗元至庐州而祉之从校江涣马师谨言其死状宗元具以闻故有是命时有得祉括发之帛归吴中者其淑人吴氏持之自尽以殉葬闻者伤之吴氏事以张祁庐州百韵诗修入 观文殿大学士赵鼎奏辞新命上不许继遣中使往绍兴宣押赴行在又以御劄趣行此以鼎奏议修入日历并无之 权礼部侍郎陈公辅言淮西军叛或谓朝廷缘此诸事稍沮见谋改图不知今日当如何耶谓帅不应罢将复任之耶谓兵不可驭将姑息之耶谓大臣无谋将别用之耶谓进临建康为失将回跸耶此皆徒为纷纷未见有益臣谓正当镇静使敌无所窥于是张浚求去位故公辅请对论之 左宣教郎金安节召对论士大夫苟且之弊且言编删计议廷评等官多用选人盖取其才不论资序比乃令改官即罢往往到任一年皆去则是朝廷设此特为选人改官之地而已不几示人以苟且乎又言军兴以来言利者日益众然皆琐碎掊克而无益于国之大计为今之计独有推行营田之策以省边地转输抑奢长俭简事恤费命郡邑守长禁游惰招流亡兴潴泽蓄泄之利以备水旱使民敦本力农以广播植庶几田野辟而谷粟多缓急有以供公上之求而无咨怨是为长久之策如目前匮乏不免下取于民莫若昭然布告使知所以取之之意不必避科歛之名而别为之法也如避其名而别立法以取之则事益多文书益繁不唯胥吏得以为奸而重困吾民且示天下以不诚非所以感人心而孚万邦也 
　　甲寅中书言命官犯赃抵死祖宗之时间有杖脊剌面系一时酌情断遣近来刑部引为常例甚非朝廷钦恤之意诏自今似此案状令刑部更不坐例止申朝廷酌情断遣自是赃吏不复黥配矣 进士阎夏特补右迪功郎令引对夏献六论故策试而论之 
　　乙卯诏来年礼部奏名进士依祖宗故事更不临轩策试先是祠部员外郎兼权礼部勾龙如渊引天圣治平谅闇故事为请召侍从讨论吏部尚书孙近等言皇帝临御天下发号出令已踰十年即与前世嗣君新立谅闇不言事体不同所有将来御试贡士乞用临轩之制奏可是月辛丑行下未几权礼部侍郎陈公辅入见请罢经筵策士等事以为三年之内凡涉吉礼者皆未宜讲上以为然公辅乞罢临轩日历不载此以公辅奏疏修入 是日御史中丞周秘入对论右仆射张浚轻而无谋愚而自用德不足以服人而惟恃其权诚不足以用众而专任其数若喜而怒又怒而喜虽本无疑贰者皆使有疑贰之心予而阴夺夺而复予虽本无怨望者皆使有怨望之意无事则扬威恃势使上下有暌隔之情有急则甘言美辞使将士有轻侮之志郦琼以此怀疑而叛然则浚平日视民如草菅用财若粪土竭民膏血而用之军中者曾何补哉陛下若不逐浚则纪纲何由张辅相何所惮敌人诱掖之谋将日至将士摇动之情将日生百姓无以慰其愁叹之心众情无以安其忧惧之意陛下如有区区之心尚欲观其后效则臣谓浚之才术止于如是而已愿早正其误国之罪以为后来之戒 
　　丙辰左护军使臣林坚黄贵并杖脊剌配海南坚等为郦琼持书往伪境顺昌府取粮而霍邱县令执之以献故也 是日殿中侍御史石公揆入对论右仆射张浚罪大略言浚强狠自专往年富平之败论者谓有不轨＜叐＞扈之渐今抆拭录用复尔寡谋失策使数万之众一旦叛去舍而不戮何以示威而劝来者 
　　丁巳左宣教郎金安节守监察御史 是日右司谏王缙入对言刘光世屯淮西士卒数万惟王德一军忠勇敢战余骄怠自肆不可用也一旦以德踵光世之后郦琼等惮其威严诉于朝既为之改命而召琼等赴行在乃怀疑贰相率北去则潜为此谋有日矣今张浚引咎求罢方防秋之际二大将又入奏事朝无宰相无乃不可乎时已诏韩世忠张俊入见议移屯故缙言及之 
　　己未刑部尚书胡交修等奏以故尚书左仆射赠太师魏国公谥文定韩忠彦配享徽宗皇帝庙廷 三省勘会内有在告及新到行在官未经详议诏令详议以闻八年三月壬寅下诏此事必有故当考 诏自今当讲日只令讲读官供进口义更不亲临讲筵以权礼部侍郎陈公辅言恐日临讲筵有妨退朝居丧之制故也 直宝文阁湖北京西宣抚使司参谋官薛弼乞追还所进职名不许弼初除襄阳未赴而罢故请之弼罢襄阳日历不书但弼申状中有云今来寝罢允合公议不知何日降旨当考 武经大夫合门宣赞舍人武纠知襄阳府 降授左朝奉大夫直秘阁李健知太平州 
　　是月诸路大旱江湖淮浙被害甚广观文殿学士江西安抚制置大使李纲献言乞修政事大略以谓前年江湖闽浙尝苦大旱殍踣相望陛下轸虑之深亲洒宸翰劝诱赈济其所存活不知其几千万人至诚动天报以休应曰雨而雨曰旸而旸岁大丰穰民以安乐自经一稔之后上下恬嬉不复勤恤民隐朝廷百色诛求上供不以实数而以虚额和籴不以本钱而以关子丝蚕未生已督供输禾谷未秀已催装发州县困于转输文移急于星火官吏愁叹闾里怨咨感动天心旱灾复作然则陛下欲销弭灾异导迎吉祥不必他求但如前日之用心自然感召和气休应立臻继旱暵复为丰年矣夫今日之患欲民力＜宀十见＞则军食阙矣欲军食裕则民财乏矣二者如铁炭之低昂此首重则彼尾轻非有术以权之使歛不及民而军食足不可得而均也惟陛下留神邦本天下幸甚 
　　建炎以来系年要录卷一百十三 


●建炎以来系年要录卷一百十四 
　　宋 李心传 撰 
　　绍兴七年九月庚申朔赠故武略大夫乔嗣古为武功大夫忠州刺史故秉义郎蛾浃为修武郎浃嗣古内弟同死于淮西故也 
　　辛酉申命吏部审量崇观以来滥赏初范宗尹既免相遂罢讨论及是复开坐二十四项凡调官迁秩任子皆令吏部审量以闻自是追夺者复众矣此以王次翁章疏修入日历无之 尚书户部侍郎梁汝嘉充宝文阁直学士知平江府汝嘉力求去故有是命 起复太尉湖北京西宣抚使岳飞之为效用也张所为河北招抚使见而奇之用为中军将所以斥死飞欲厚报之至是请以明堂任子恩官其子宗本仍依近例补文资从之 是日左正言李谊入对论右仆射张浚顷以枢臣宣抚妄作威福致全狭倾覆健将叛亡其罪当诛姑从薄责未几召还为相而尚循故辙抚驭无术措置乖方致郦琼以数万众叛去计浚前日之功曾掩过之不足望收还政柄置之闲慢 
　　壬戌武德大夫兼合门宣赞舍人带御器械韩世良领荣州团练使以世良行在供职日久备见忠勤故也 左朝散郎王次翁主管台州崇道观次翁以吕祉荐落致仕复请奉祠故有是命 武功大夫荣州剌史江南西路兵马都监都督府选锋军统制申世景以捕盗之劳升充洪州兵马钤辖 武德郎申友忠翊郎路真进武校尉袁章以不从郦琼叛北各进一官袁章转官在丁卯今联书之 
　　甲子摄太傅张浚率百官上徽宗皇帝显肃皇后谥册于几筵殿 
　　乙丑御史中丞周秘入对言近上殿论宰相张浚失谋误国乞正其罪未蒙付外施行臣谨摭所闻为陛下言之兵之有帅不可一日阙浚于刘光世之军不命帅者几四月始则别为六军使专听节制于吕祉比至命帅而将士已怀疑虑浚罪一也置戍守之域当据要害今盱眙之城围二十七里虚费公私之力无补捍御之事罪二也今夫兵备宜取勇夫重闭之说为往来更戍之计而浚不知此悉兵边面使江淮乏表里之势敌人无腹背之虞罪三也浚力违众议遣诸军家属尽之戍所军士不便于薪米百姓倍费于将输使缓急之际将士有骨肉之累而不得专意于王事罪四也淮西今为战地而浚复置榷货务于真州再给牛种于濠寿江南之钱货尽转于淮甸使敌人他日有可因之粮罪五也淮西之兵当资地利乃于合肥之北创筑长堤调夫四千人役之几数月劳民费财不适其用罪六也创造牙牌欲赏复地之功去岁刘猊入寇遽以是付之大将又如奇功给历本为战胜金人浚于是时亦出黄榜许以付给既而悔之人皆怨望罪七也去岁淮西战捷得降卒万人陛下命给装赍遣归东北而浚不审其愿尽剌为义兵使人心失望而陛下德意未能孚于中原罪八也兵以间探为先而浚一意侥幸惟望美报有言敌势衰弱中原跂望则赏赐优腆不然止令责状给以军令故忠信敢死之士无复肯出敌之情伪今皆不知罪九也功同赏异为政之大患而浚于将士妄有厚薄使有异论罪十也浚自前岁以来大为掊克之政始则给散户帖扰及四方次则出卖官诰重困江浙次则敛及僧道以至科买杂物其视疲瘵之民略无恤心罪十一也浚以掊歛所得尽入都府支用之数皆不关于户部遣戍多而津发之兵不赀移屯数而营盖之用倍费多筑无用之城滥养俘降之众以至犒设郦琼等军下至小校人赐金一两连岁横敛数千万缗几尽费于浚之妄用罪十二也浚于掊克之人独加旌赏出卖官诰则知其为抑配而以所得之多寡赏以减年如无锡县令刘宽剥民最甚遂降倅永州为国敛怨不恤后患罪十三也浚于财利之事专任驵侩如镇江则有范深朱熙之徒建康则有钱意王似之流且驵侩之桀黠者浚皆任以回易之事使挟朝廷之势以争利于市井罪十四也建康兵火之后全乏第舍而浚建议移跸谋不素定使仓卒迁徙之家暴露失所罪十五也营缮之初宗庙宫室皆所未备而浚起府第独尽壮丽罪十六也监司郡守责任至重而浚以妻父宇文时中为湖州太守以舅计有功为成都提刑又除亲兄滉知镇江府任用亲戚无以督责吏治罪十七也四川士久失职差除尤宜尽公浚所任用惟其亲故旧任方满新命已下或至兄弟数人常占佳阙而孤寒不为所知者皆绝望于禄仕罪十八也浚为性忌嫉果于自用臣僚有所论列陛下以为可行浚必再三执议力抗君父专权自恣罪十九也赞佐谋画当用忠智之士而浚以高明自许非狂狡性与巳合或愚佞能顺已意者一切无所收用罪二十也凡此二十事虽未足以尽浚之所为而不达军情不恤民力不用善言不畏公议其所以至于败事者实皆由此今犹强颜庙堂之上以淮西之变为细事以吕祉之死为奇节尚欲文饰其过以欺圣明此亦可谓无耻矣望将浚前后罪状明正典刑以为人臣误国者戒浚闻复求去自是不复入对矣张浚行状云浚以五月九日得请按浚初五日尚率百官行事行状恐误 
　　丁卯京东淮东宣抚处置使韩世忠淮西宣抚使张俊皆入见议移屯秦桧曰臣尝语世忠俊主上倚两大将譬如两虎固当各守藩篱使寇盗不敢近上曰此喻犹未切政如左右手岂可一手不尽力也乃命俊将所部自盱眙移屯庐州时俊军士皆以家属行而官舟少参知政事陈与义请赐僦舟钱万缗上曰万缗可惜其令杨沂中以殿前司官船假之 诏泗州并盱眙县仍旧隶京东以张俊移屯故也 直徽猷阁新知镇江府张滉为周秘所论乞奉祠以滉主管台州崇道观 进士邓酢特补右迪功郎酢上书言利害故策试而命之 
　　己巳诏将来明堂大礼行在诸军赏给并依绍兴四年例先是张浚奏令户部参酌裁损至是寝焉 
　　庚午张浚言已具奏解罢机政所有都督府职事别无次官交割诏交与枢密院 
　　辛未百官受誓戒于尚书省上易吉服先是权礼部侍郎陈公辅请先期一日尽哀致奠奏于太上皇帝以将有事于明堂暂假吉服既奏然后即斋宫入太庙行明堂事毕服丧如初诏礼官集议七月丙子已而太常博士孙邦乞受誓戒日皇帝权易吉服八月丁未权礼部侍郎吴表臣又请以未受誓戒前行祭告几筵之礼八月戊申至是参用焉 龙图阁学士知平江府章谊试户部尚书兼提领权货务都茶场观文殿大学士江西制置大使兼知洪州李纲疏论淮西兵叛因劝上以兼听上深以为然令学士赐诏奖谕时纲疏所陈朝廷措置失当者五深可痛惜者五及鉴前失以图将来者五凡十有五事且言天地之变不足为灾人不尽言国之大患侍从者献纳论思之官也台谏者耳目心腹之寄也今侍从台谏以言为职类皆毛举细故以塞责所论不过簿书资格守倅令丞除授之失当至于国家大计系社稷之安危生灵之休戚者初未尝闻有一言及之陛下试察如淮西之变侍从台谏之臣亦有见危纳忠为陛下言之者乎大臣怀禄而不敢谏小臣畏罪而不敢言此最今日之可忧者又以书遗张浚言今春阁下专任大政以来荐进人才调护将帅措置边防均理财用皆未卓然有以慰天下之心者声誉损于前时规模爽于旧说中兴气象邈未有期不知何为而然也且以近日淮西叛将事观之官吏军民二十余万一朝相率而北去将佐遇害者甚众阁下平日信任以为可属大事如吕祉者被执以往挫威辱国中外震惊于谁责而可乎阁下才识高远自任以天下之重前无古人而事有出于意外者愚谓所以致此知任而不知所以为任之道故也今有人于此力足以举百钧而益之以万钧则力必不胜矣然有可胜之理者与人共之也今阁下以一人兼将相之权总中外之任而无与人共功名之心软美者进鲠谅者疎逆耳苦口之言不闻曲突徙薪之谋不至变生所忽不足怪也方今国势日蹙人心弗宁强敌凭陵僣窃窥伺加以旱暵为灾财用殚竭而阁下独斡化钧佩天下之安危岂可使措置多失以蹈覆车之辙哉因淮西之变痛自惩创辑睦将帅博询众谋惟其是之为从幡然改图则未必不转祸为福也阁下不自知其为非而无改之之意岂惟宗社倾危而生灵告病阁下之祸可立以待而纲虽欲退休亦莫知税驾之所矣安危休戚与国家及阁下同之纲书凡一千五百言其大要如此朱胜非秀水录论李纲卖奇钓直事见今年闰十月辛巳李纲提举洞霄宫注 和靖处士尹焞言误蒙召命已及国门癃老废疾委实可矜伏望敷奏许之自便辅臣进呈上曰尹焞可谓恬退矣辞免之奏至十数上而未止可降旨不允俟其痊安即召对之 初以旱故求直言而太学生有应诏上书论兵事者且言以淮西一事论之去岁刘豫以罗诱三不救之说力攻淮西刘光世遂欲南渡为退保之计苟非张浚亲至江上使杨沂中绝贼之后一举而大破之则江南之民亦危甚矣如光世之罪天下欲共诛之尚赖陛下不加刑戮而以善罢惜乎朝廷以光世部曲付之吕祉臣在淮东闻有识无识皆称祉必败事臣尝谓郦琼等所统军马其来久矣而光世遇之甚厚非其他大帅之比及光世既罢当且令诸军人马各自为一头项仍数加存恤使之不疑俟诸军稍宁朝廷或别作措置然亦未晚夫何吕祉天资骄傲以尚书自居至于检察冒请之类欲为之一新如琼等骤见窘迫日生猜忌疑似之间朝廷又除张俊为淮西宣抚杨沂中为制置以琼等属焉其叛必矣如琼等军马平日骄惰终不为用陛下勿以琼等上劳圣虑天下之事有大于此者臣请为陛下言之自古中兴之世则必有中兴之臣臣观张浚区区之心实有是念惜乎浚才力有限举非其人且如泗州之兵事无大小则知有张俊楚州一军则知有韩世忠襄阳一军则知有岳飞殿前一司则知有杨沂中一旦缓急之际人皆各为其主谁复知有陛下者乎陛下即位以来所任宰执至于十八九惟张浚庶几吕颐浩次之赵鼎虽有大臣之才而无大臣之器至于尚僻学而临事失措视颐浩又其次也浚器识深远所患者才不足也向使浚才术兼济如囚曲端罢刘光世不为人诋骂而更相短之也浚之孤立无一介为助者为陛下自任以天下之责此亦今日之所难矣臣愿陛下应诸军马各置都督一员如吕颐浩乃张俊所畏服淮西一路愿除颐浩为都督以俊副之杨沂中属焉孟庾与韩世忠有湖南福建之旧淮东一路愿除庾为都督世忠副之秦桧现任枢密宽而有器襄阳一路除桧为都督以岳飞副之赵鼎刘光世皆西人愿陛下除鼎为川狭都督以光世副之诏折彦质为参赞军事以王＜王燮＞马扩为参谋议官仍以王德为都统将光世见存军马泝流而上愿假鼎重权令措置四川财赋任便驻劄间遣吴玠军马出没伪境亦措置关中之一端也臣切见明堂大礼在即陛下当乘此机会召诸大臣尽赴行在拜张浚为大都督陛下亲御战马往来问劳庶使蕃伪之情不能探伺陛下之神策也臣闻张俊一军号曰自在军平居无事未尝阅习甚至于白昼杀人而图其财者惟韩世忠岳飞两军人马整肃其失又伤于太严愿陛下速置诸路都督以通上下之情无使诸军复有淮西之祸也此疏据徐梦莘北盟会编修入而不得其名梦莘系之今年十月贬浚之后恐误按此书乞以张浚为大都督又乞赵鼎川狭都督当在浚未去鼎未相之前今且附此俟考 
　　壬申特进守尚书右仆射同中书门下平章事兼枢密使都督诸路军马监修国史张浚罢为观文殿大学士提举江州太平观制曰春秋之义责备于股肱赏罚之公必先于贵近朕行法而待人以恕议罪而不忘其功用能全君臣进退之恩成风俗忠厚之美粤有定命告于外庭张浚顷尝奋身事朕初载入勤王室位冠枢机出捍疆陲谋专帷幄乃畴宿望俾践台司期左右于一人庶赞襄于万务属者式遏戎寇经理淮堧番休御侮之师更戍乘边之将而乃抚御失当委付非才军心乖离卒伍亡叛邮传沓至骇闻怨怒之情封奏踵来请正失谋之罪然念始终之分察其平昔之怀许上印章退休真馆锡名秘殿庸示眷私于戏栒邑遣兵邓禹致威权之损街亭违律武侯何贬抑之深尚继前修勉图来效学士朱震之词也浚为相凡三年 诏张浚特免辞 给事中兼侍讲直学士院胡世将试尚书兵部侍郎先是赵鼎言臣蒙恩召还经帷方再辞而复遣使宣押臣感深且泣至西兴又奉宸翰促行且谕以图治之意臣无地措足然先事言之则不敢昧盖进退人才乃其职分今之清议所与如刘大中胡寅吕本中常同林季仲之徒陛下能用之乎妒贤党恶如赵霈胡世将周秘陈公辅陛下能去之乎陛下于此或难则臣何敢措其手也昔姚崇以十事献之明皇终致开元之盛臣何敢望崇而中心所怀不敢自隐惟陛下择之疏入上为徙世将于是公辅等相继补外 武议大夫左护军中军第二正将苏怀挺身来归淮西制置使杨沂中受而言之至是迁一官 是日郦琼至汴京刘豫御文德殿见之伪授琼静难军节度使知拱州合门祇候刘光时为大名府副总管统制官赵四臣为归德府副总管王世忠为皇子府前军统制靳赛为左军统制以次诸将为诸州副钤辖余则授准备使唤之类正军廪给皆不及朝廷之数人人悔恨独琼以为得策具言王师必欲北征且告以诸军虚实豫入其言复遣伪户部侍郎冯长宁乞师于金国王曮撰杨存中神道碑云郦琼叛拜王为淮西制置使追之琼众闻王至相率去琼来归曰可舍吾父而从叛亡耶琼已渡淮王遣人馈羊酒相劳苦贼闻疑之遂以琼知拱州分其军此事他书皆不见更湏详考 
　　癸酉枢密使秦桧为明堂大礼使代张浚也 诏三省事权从参知政事轮日当笔俟除相日如旧更不分治常程事 湖北京西宣抚使岳飞言伏睹陛下移跸建康将遂恢图之计近忽传淮西军马溃叛郦琼等迫胁军民事出仓卒实非士众本心亦闻半道逃归人数不少于国计未有所损不足上轸渊衷然度今日事势恐未能便有举动襄阳上流即日未有敌马侵犯臣愿提全军进屯淮甸万一蕃伪窥伺臣当竭力奋击期于破灭诏奖之 罢诸路军事都督府合行事并拨隶三省其钱物令三省枢密院同共桩管遂并入激赏库朱胜非秀水闲居录论激赏库事已见绍兴五年正月戊午支金付枢密院激赏库注 是日右司谏王缙请对乞留张浚大略谓以叛将之故进退大臣非知大体望陛下厚其礼貌退之以俟后相不从厚其礼貌石公揆劾疏云尔 
　　甲戌张浚落观文殿大学士依旧宫观浚既罢相而御史中丞周秘复论浚自再用之后日欲侥幸功名每以侈言诞计欺惑圣听陈设利害几于劫持论其专制岂特王恢之比今既败事至此而犹以秘殿隆名退安真馆如此则浚之误陛下信任者其何所惮伏望削夺官职重赐窜责以为大臣专权误国之戒殿中侍御史石公揆亦论浚罪请投之远方故有是命 召徽猷阁直学士知荆南府王庶赴行在上意也 
　　乙亥大理少卿薛仁辅乞天下狱有半年未决者委提点刑狱亲问一年未决者具因依申省张守等奏累降旨催诸路结狱不得淹系若依仁辅所奏则许及半年或一年矣上以为然且曰狱重事也朕自即位以来未尝送一人入狱 淮西宣抚使张俊言军中营寨未办张守等乞增支钱上因论财用皆出民力若如此之费实不可已苟可已者湏极爱惜张俊尝奏军中费却陛下无限金钱朕语之朕何尝有一钱与卿此皆百姓膏血也不可穷竭务与朝廷为一体则中兴之功不难致矣 右承事郎都督府准备差遣陈克送吏部与远小监当御史石公揆论克每为夸大无稽之语吕祉信之置之幙中凡祉失军情者皆克所为故有是命先是淮西安抚司属官任古任之邵严毅皆为郦琼所执帅臣赵不群以为言乃命赐赵康直家银帛百匹两恤古等家有差古定陶人也 
　　丙子观文殿大学士左正奉大夫万寿观使兼侍读赵鼎为左金紫光禄大夫守尚书左仆射同中书门下平章事兼枢密使鼎再相进四官异礼也前一日鼎至行在上召对于内殿首论淮西事鼎曰方得报时臣在远不得效所见少补万分今固无及然臣愚虑不在淮西恐诸将窃议因谓罢刘光世不当遂有斯变自此骄纵益难号令朝廷不可自沮为人所窥上以为然喻樗语录曰时樗至阙见赵鼎首问相公何以处张相鼎曰方力辞樗曰上意如此岂容辞也以樗鄙见若挽住为上第恐上意不许朝论不然耳其次莫若以宣抚使处之淮上张相方以近事不忘补过缓急必有以报况失贼之家方知防贼兼驻跸建康全是张相之谋相公今日岂应独任其责也自来宰相之出门人鲜有不遭逐相公决无此事但恐言事观望在相公包容之耳鼎以为然 吏部尚书兼侍读兼史馆修撰孙近复为龙图阁学士知绍兴府兼沿海制置使 左承议郎丁则入对则为阴平丞永兴经略使郭浩檄则主管机宜文字会则以抚谕官杨晨荐召浩因遣则部所进西马弓剑偕来寻赐则五品服九月乙酉进一官十月丁卯以为大理寺丞十一月壬寅 特进张浚言臣荷陛下知遇出入总兵将近十年其所施为不无仇怨臣今奉亲偕行去家万里泛然舟寄未有定居望许臣于都督府借差使臣四员存留亲兵五十人以备缓急如蒙俞允令所在州于上供钱米内应副许之自赵鼎召归浚每以回銮为念洎罢政登舟诸人往饯犹以此言之秦桧起曰桧当身任果有此议即以死争之其后桧卒无异论 
　　丁丑上问赵鼎防秋大计鼎曰淮西虽空阙当以壮根本为先务又问去留如何鼎曰来已失之遽去不可复尔今国威少挫维勉强自振上以为然且曰初闻淮西之报未尝辄动执政奏事皆皇惧失措反求以安慰之鼎曰正湏如此见诸将尤湏安靖使之罔测不然益增其骄蹇之心矣仍以控制之事专责之二将曰光世之兵本不为用我之所赖惟汝二人彼必感陛下倚任之重且不敢以朝廷为弱也前此大臣曾以此答否上曰彼皆仓皇无地措足何暇及此 诏显恭皇后近属各进一官 徽猷阁学士詹义卒 
　　戊寅上致斋于射殿书羊祜传赐枢密使秦桧 左朝散郎魏良臣知漳州诏庐州寿春府居民遭郦琼掳掠者皆捐其税一年 
　　己卯上酌献圣祖于常朝殿特诏尚书左仆射赵鼎侍祠 
　　庚辰朝飨太庙上显恭皇后改谥册宝 
　　辛巳合祀天地于明堂太祖太宗并配受胙用乐赦天下故事当丧无享庙之礼而近岁景灵宫神御在温州率遣官分诣至是礼官吴表臣奏行之今年四月甲子翰林学士朱震言王制丧三年不祭惟天地社稷为越绋而行事春秋书夏五月乙酉吉禘于庄公公羊传曰讥始不三年也谷梁传曰丧未毕而举吉祭故非之也国朝景德二年真宗居明德皇太后之丧既易月而除服明年遂享太庙合祀天地于圜丘当时未行三年之丧专行以日易月之制可也在今日行之则非也诏侍从台谏礼官参议孙近时为吏部尚书与议者十五人皆言按唐故事以皇帝将行大礼奏告太庙太清宫本朝因之盖告也非祭也上从之于是监察御史赵涣不从众议而独上疏言两考之于古凡国家大丧升祔以后宗庙常祭皆不当废而居丧祭庙亦有显据春秋传曰烝尝禘于庙曾子问曰已葬而祭此不当废也周颂成王即位诸侯助祭春秋文公四年十二月僖公薨六年十月犹朝于庙此显据也若夫书吉禘于庄公者讥其不待三年而亟举终丧之吉祭尔非谓丧服之中宗庙四时之祭皆不当举亦非谓诸侯居丧则不得入宗庙行吉祭也然而将来宗祀有于典礼未安者受胙用乐二事而已盖拜跪受厘既为嘉庆之事而虞祔既毕则庙加先帝之坐金石丝竹杂然并奏岂不伤陛下之孝心哉事下礼官六月癸丑权礼部侍郎吴表臣陈公辅太常博士孙邦言检详景德熙丰故事皆在谅闇之中奏乐受胙俱不敢废盖乐为上帝宗庙而设受胙为民祈福考之故事合之典礼可行无疑诏从礼部官议七月庚午中书舍人傅崧卿言明堂之礼主于严父配天周公之所行孔子之所言盖当万世奉以周旋而勿失者也历数汉唐行礼异此则指以为非循此行之以为得礼之正本朝皇祐中创议明堂大飨合祭天地而以祖宗并配特出于权时之宜熙宁据经首加厘正乃推英宗专配上帝元祐之初登用故老熙丰政事往往改从祖宗之旧独明堂之礼踵而行之无所更易昨者陛下驻跸浙东以太上皇帝远狩朔漠合宫之祀于古有嫌是以姑循皇祐旧典仍以天地合祭祖宗并配盖亦出于权宜非以为永制也今讳问奄至而季秋大飨不及太上理实有未安者意者以亲郊尚未有其时天地之祀疑于简阙谓宜即礼之权明诏有司于正配四位之外增设太上皇帝一位于太祖皇帝之次以配昊天上帝复诏侍从台谏礼官同议七月戊辰权礼部侍郎陈公辅言今暂释凶制权行吉礼岂有陛下方居太上皇帝之丧而太上皇帝神灵方在几筵遽可以预配帝之吉礼况又梓宫未还祔庙未有定议轻举此事求之礼经质之人情恐皆未便臣窃意天地祖宗上皇神灵所以望于陛下者必欲兴衰拨乱恢复中原迎还梓宫归藏陵寝以成中兴之功以隆我宋无疆之业也若如议者之言以陛下贵为天子上皇北狩十有一年未获致天下之养今不幸升遐且欲因明堂之礼追配上帝谓是足以尽人子之孝则于陛下之志恐亦小矣天地祖宗所以望陛下者恐不止此上皇神灵所以切切然于陛下者恐亦不止此也上出其奏命近臣礼官并议议者孙近等言考之于诗郊祀后稷者祖有功也宗祀文王者宗有德也前汉孝武祀明堂以高祖配上帝后汉明帝祀明堂以光武配五帝本朝治平中英宗皇帝因王圭孙朴等奏欲以仁宗配上帝司马光论之曰古之帝王自非建邦启土造有区夏者皆无配天之文虽周之成康汉之文景明章德业非不美也然而子孙不敢推配天者避祖宗也孝经曰严父莫大于配天则周公其人也孔子以周公有圣人之德成太平之业制礼作乐而文王适其父也故引之以证圣人之德莫大于孝近世祀明堂者皆以其父配此乃误识孝经之意而违先王之礼不可以为法也熙宁中神宗皇帝问辅臣曰今明堂乃配先帝如何王安石对曰此乃误引严父之说故以考配天神宗曰周公宗祀乃在成王之世成王以文王为祖则明堂非以配考明矣自绍兴以来权时之宜斟酌典礼宗祀明堂合祭天地并配祖宗议者谓太祖皇帝实兼后稷文王之事而混一区宇亦在太宗之时太祖虽以配郊则今明堂之礼宜与太宗并配今论者乃欲祖宗并配之外增设太上皇帝一位于太祖之次不唯不合乎诗礼格言两汉故事与夫治平熙宁之议论而揆之人情盖亦近于丰于昵矣又况梓宫未还几筵未除山陵未卜而遽议配侑之事乎崧卿议遂格八月壬寅时景灵宫未卜故以常御殿为宫及明堂吏部员外郎郑士彦请遍设从祀群神礼官以殿小不能容且祭器祭服之类数益加多势难猝请湏后行之乃用四年故事设四百四十有三位上朝献毕复还射殿斋宿以太庙无斋殿故也五月癸亥太常寺申宫庙当用玉爵瑶爵十有五以福州寿山白石代之六月己酉降旨趣造而饮福用金爵盖权礼也此据绍兴九年十月己巳太常寺状修入时少保淮西宣抚使张俊至行在特诏俊赴大礼侍祠 召少师万寿观使荣国公刘光世感德军节度使万寿观使高世则赴行在权礼部侍郎陈公辅言臣乡者妄奏淮西军叛正当镇静使敌无所窥偶合圣心今则陛下赫然改图所罢帅果已复召所移兵更令姑息大臣又以无谋赐罢惟未回跸临安尔是臣所言上惑圣聦无一可取便当俟窜殛然尚有余说若遂不言死不瞑目臣窃谓光世之召非出圣心乃因大将之言如是则朝廷威令可否皆在诸将今后大将有过何以处之耶张俊一军久在盱眙今令过淮西而老小不欲遂养之于行在议者谓俊兵秖欲住此缓急恐难遣可否任其自择何姑息之甚耶张浚之罢亦缘稍振纪纲众皆不喜遂激怒陛下乘此击而去之几于助将帅而罢宰相何倒置之甚耶至于回跸则臣愚深以为不可臣乡奏事亲闻玉音谓建康若不可居临安又岂能保坚断如此但恐群臣主进者少主退者多则陛下不能无惑更望陛下勿因小害而沮则中兴之功可望臣蒙超寘谏垣今又列在侍从将乞骸以去故卒献此说惟陛下贷其狂光世之召日历不载独赵甡之遗史系于九月庚辰今以连书大礼事故移附于此公辅奏疏必不在此日因光世事联书之世则十月乙卯进对　　壬午江西制置大使李纲言近论列淮西事宜其言指陈朝廷措置失当但欲纳忠于国情迫言切必有抵忤难以复当帅守之寄乞降旨黜责或除外任宫观诏答之 
　　甲申故武德郎行营左护军中军准备差使薛抃特赠二官禄其家二人以都统制王德言其不从叛而死也 
　　乙酉赵鼎监修国史 武节郎张子仪特换右通直郎寻以子仪监登闻检院未上改军器监丞大将子孙除职事官始此子仪闰十月己卯除检院其除监丞日历不书但于八年二月壬午书陈确除军器监丞已差下张子仪改替陈确不知初以何日除也 是日静海军节度使安南都护交趾郡王李阳焕薨子天祚立阳焕在位九年范成大桂海虞衡志云交趾李乾德死子阳焕立乾德有遗腹子属之占城占城奉而立之或云有黎牟者乾德妻党也尝子于李氏与遗腹子争杀之年十二牟立姓李氏名天祚实绍兴九年其国人犹称黎王此与史不同今附此余见绍兴九年六月乙亥并注 
　　丙戌右宣教郎李处廉除名新州编管处廉知永嘉县坐以官钱雕伊川集板及印造与人并他赃当绞特贷死籍其赀自是以为例 
　　丁亥徽猷阁待制枢密都承旨张宗元落职提举江州太平观殿中侍御史石公揆言宗元本唐之一富人初无材能张浚喜其便佞奖借提挈亟跻从班今当深引不能赞佐之咎自为去计可也而乃随众诟骂力诋其非故黜之赵甡之遗史曰张浚落职张宗元素与浚善因得进用惧以浚党见逐欲示其直气明非浚党乃表请斩浚士论恶之此说恐过当考 尚书都官员外郎赵令衿罢台谏之论张浚也令衿以急速请对乞留浚石公揆论其无所忌惮令衿遂罢 中书言川狭宣抚副使吴玠于梁洋劝诱军民营田今夏二麦并约秋成所收近二十万石可省馈饷诏奖之 
　　戊子右武大夫开州团练使权主管侍卫马军司公事兼淮西制置副使刘锜知庐州主管淮南西路安抚司公事仍兼制置副使初淮西宣抚使张俊既还行在朝议复遣之俊欲毋往台谏交章以为淮西无备可忧赵鼎独显言于众曰今行朝握精兵十余万使敌骑直临江岸吾无所惧惟是安静不动使人罔测渠未必輙敢窥伺何至自扰扰如此倘有他虞吾当身任其责俊军久在泗上劳役良苦还未阅月居处种种未定乃遽使之复出不保其无溃乱也于是议者即欲还临安起居舍人勾涛直前奏事言今江淮列戍犹十余万若委任得人尚可用方此危疑讵宜轻退示弱以生敌心因荐锜以所部守合肥上从之时主管殿前司公事淮西制置使杨沂中亦已还行在在淮西者锜一军而已日历九月二十七日丙戌起居舍人勾涛直前奏事上以马步二帅并阙乃命沂中兼之沂中辞曰祖宗置三衙使之鼎列相维今独以命臣非所敢安不许沂中兼马步帅以王曮所撰墓碑增入但碑载此事在除淮西制置之前恐误 秘阁修撰赵不群知荆南府
  </div>
  <div class="pagination">
   <a href="建炎以来系年要录_page34.html">
    上一页
   </a>
   <span>
    ...
   </span>
   <a href="建炎以来系年要录_page30.html">
    30
   </a>
   <a href="建炎以来系年要录_page31.html">
    31
   </a>
   <a href="建炎以来系年要录_page32.html">
    32
   </a>
   <a href="建炎以来系年要录_page33.html">
    33
   </a>
   <a href="建炎以来系年要录_page34.html">
    34
   </a>
   <span class="current-page">
    35
   </span>
   <a href="建炎以来系年要录_page36.html">
    36
   </a>
   <a href="建炎以来系年要录_page37.html">
    37
   </a>
   <a href="建炎以来系年要录_page38.html">
    38
   </a>
   <a href="建炎以来系年要录_page39.html">
    39
   </a>
   <a href="建炎以来系年要录_page40.html">
    40
   </a>
   <span>
    ...
   </span>
   <a href="建炎以来系年要录_page36.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
