<!DOCTYPE html>
<html>
<head>
    <meta charset="UTF-8">
    <title>续资治通鉴长编 - 第 568 页/共 607 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续资治通鉴长编 - 第 568 页/共 607 页</h1>
    <div class="content">　　左朝请郎周鼎为刑部员外郎。
　　刑部言：「王中正元任昭宣使、金州观察使，坐入界无功及臣僚上言降四官，提举太极观。本部检举，已□文州刺史，仍旧昭宣使。至今又满二期，当再检举。」诏王中正更候二期取旨。
　　左朝奉大夫温俊乂罢知同州，令吏部与合入差遣。先是御史来之邵言俊乂知耀州日，遣子弟载陶器四车入京贸易，令户部体量是实，故有是命。
　　监察御史黄庆基言：「成周之制，正月之吉始和，布治于邦国都鄙，乃垂法于象魏，使万民纵观，浃日而后敛之。所以奉若天意，谨政治之端，为黎庶之法也。逮及后世，王者之政不复作，然而求治之主，尚能下□大之书，以示深恤民隐之意。恭惟二圣以深仁厚德覆露海隅，斯民莫不蒙被恩惠【六】。然臣窃谓所施之政未能无利病，所行之法未能无当否。兵刑财用，簿书期会，则以为先；而示民以德义，驭觽以礼法，革奢为俭，使贵贱有别，抑邪为正，使风俗归厚者，盖未尝举而行也。方今承平日久，列圣所以涵养斯民，正在于富庶而后教。欲乞举成周正月始和之制，下明诏申饬四方州郡，使劝农桑，兴学校，申孝悌，型礼俗，严立制度，以绝奢僭之源，杜绝邪侈，以成风俗之厚。至于闾巷庶人，服锦绮，佩珠玑，屋室宏丽，器用僭越，皆可自今禁止。庶几敦本抑末，化奢从俭，以成风化。又况朝廷着令所以杜绝奢侈者固多，特有司未尝行耳！诚先之以制度，继之以惩劝，则四方莫不从风而革。」诏礼部将见行条贯举行。
　　荆湖南路安抚钤辖转运提刑司言：全、邵、永州系缘边溪峒，其知州，望委逐司选有文武材略人同状奏举，勘会全、邵州知州。今后吏部选差文臣准此。
　　枢密院言：「陕西河东诸路每探知西贼大兵入寇，即起遣人户清野坚壁，专为守计。近来贼情狡狯，每欲犯边，即所在虚声，令诸路分兵处处为备，蓦出一路。或示形于此，却往他路，或大举入寇，以重兵分守城寨，使汉兵不敢轻出，而遣钞骑四散掳掠。如近日于奇鲁、朗口齐集，泾原为备，乃寇环州。虽本路预作准备，城砦幸无簄虞，而边民被害数已不少。兼闻边民安恋旧居，曾因虚声起遣人户，不以贼来为信，逮实有寇，逃避不及，悉罹杀掠。纵驱迫入城，城中窄隘，无屋可容，人畜之类，昼夜暴露，熏染死损，深可矜恻。又西贼每举兵犯塞，必虚张声势，动称数十万，边将不过闭壁自守，坐观焚掠，纵有战兵在外，既不能遏其奔冲，亦未尝出奇掩杀，致贼往来坦然，若涉无人之境。若不别图方略，何以保民待敌？」诏令陕西、河东路帅臣讲究的确利害，具方略以闻。
　　秦凤经略使吕大忠言：「西贼之性，既不可专用德怀，亦不可全用威制，正惟以方略御之而已。方略谓何？间谍必精，斥候必远，篱落必周。诸路并塞民居与羌族大抵相望，非有垣墉门户之限，倏往忽来，其势易以相及。今间谍未精，（探事人类多庸才，难以深入。）斥候未远，（卓望铺大概不出数十里间。）篱落未周，（边面亭障尚多空缺去处。）安免杀掠之患哉？朝廷果欲保民，宜略于此察其动静【七】，则虽深谋，可以觇知；（谓先得敌情。）备于要害，则虽大举，可以控扼。（谓必据地利。）前日之患，宁复虑乎？但以间谍未易求，斥候、篱落，议者犹或难之耳！若然，则本司近陈并兵之策，无以易也，伏乞早赐详酌施行。」（大忠奏议，具载八年正月十二日密札，并六月十一日、七年十二月二十五日，凡密札共三札。大忠答以此，今附见。「近陈并兵之策」，当考。）
　　侍御史杨畏言：「昨西贼寇环州，本州岛、路奏报灭裂，朝旨令井亮采体量，已与本路所奏不同，终不如专使之为愈。乞特差官体量，仍面戒所遣使，稍涉隐庇，重行降黜。」诏令井亮采详所奏体量，仍具无漏落及未尽事理以闻。（新无井亮采何官，七年六月二十六日，亮采除陕西漕副。）
　　工部言：「河北路转运司言【八】：人使路上，自来遇雨雪泥水，暂差本处人户修迭，依朝旨折免。向去春夫并系以近及远，应副河埽功，若只役一两日，便与折免春夫，显见太优。欲今后暂差人户修治道路，并以二日折春夫一日，不及二日，次年准折。」从之。（新无。）
　　刑部言：「私自披剃及度人为僧道者徒三年，伪冒同。本师知情减二等，主首又减三等，并还俗。即以度牒乞卖与人、及受买、及盗诈取而欲冒之者，虽未度，各徒三年，并许人告，赏钱五十贯。未度者并减半。赦书到后三十日不改，复罪如初。」从之。（新无。）
　　辛卯，枢密院言：「鄜延路经略司言：『保安军得宥州牒，本国准北朝札子，备载南朝圣旨称夏国如能悔过上表，亦许应接。今既北朝解和，又朝廷素许再上表章，欲遣诣阙。』」诏：夏国如果能悔过，遣使谢罪，可差人引伴赴阙；其辞引北朝非例，令经略使以意喻之。先是，知延安府李南公以保安军所得宥州牒来上，执政共议欲许夏人上表，尚书左丞梁焘曰：「牒内不当引北界解和之语，恐怀诈不诚，未可遽听【九】。且使边臣谕令退换牒文，更伺其意，如果效顺诚实不诈，许之未晚。」持之累日未决。会焘在告，遂如南公奏。翌日焘出，至上前力陈：「自割弃要地一失之后，羌人屡犯边内侮，朝廷恩信不行，威势不立，岂可今日更失处置？西贼既请纳款贡奉【一○】，乃引北朝解和为端，此最害事，恐开他日生事之渐，不可不虑，况北人未尝预西事也。愿追止已降指挥，且令退换牒文，更俟探伺诚实之意，事虽稍迟，庶无后悔。」于是诏从焘议。（此据张舜民所作梁焘行状。）
　　知秦州吕大忠言：「勘会羌人连年掠麟府、环庆，议者皆谓朝廷必思有以制之，庶几可以少谢两路生灵之怨毒。今忽无名复欲遣使，骄慢如此，其意可知。朝廷纵未能峻行拒绝，且当委帅臣一面致诘所以来之辞，然后察其诚伪，随宜处置，亦不至便失机会。而乃遂忘欺绐，惟请是从，臣恐此贼察我浅深，以为终不足畏，因缘妄有邀求，不知朝廷如何应副。徇其所欲，则势有未安；稍咈其情，则怨莫能解。不若以理胜之，则顺而易行，人神共助，何事不成，况区区之蕃族哉！岁月之间，宜可以屈。伏望圣慈深念边防久计【一一】，召执政大臣熟思深虑，毋或专务包容，更启他时之患。」
　　贴黄：「前日夏国请和，既已失之太遽，今日庙堂正宜审重，伐其奸谋。又贼人遣使请命，其说可料者三：塞草未生，戎马饥瘦，复防入讨，阳为恭顺，一也；诸路屡常浅攻，昨来大举酬赛，盖不获已，二也；熙河疆界未定，恐谋进筑，因而再有争占，三也。大抵皆是款我边备，止要乘便，常来侵掠，觊望朝廷厌兵，先议屈就，不可不深察耳！又千里畏人，孟子犹或非笑，况其地又广数十倍之多乎？四裔环视中国，其间北有强大之邻，尤当不使少有所觇。今一旦为小羌摇撼，遂委曲依从，臣恐异日兵连祸结，不止此耳。臣于前年十月十二日预尝论列此事，伏乞检会详酌，更赐裁择。」（大忠奏议，答辛卯密札所问也。今就附此日。前年十月十二日预论此事，即所陈上中下三策也。附六年本月日。）
　　知溪峒天赐州故向载舞弟载龙，授银青光禄大夫、检校国子祭酒、知溪峒天赐州兼监察御史、武骑尉。
　　壬辰，幸凝祥池、中太一宫、集禧观、醴泉观、大相国寺，御宣德门，召从臣观灯。
　　诏以夏国请命，未测情伪，令陕西、河东帅臣约束缘边，过为备御。仍戒约兵马不得于边界生事。
　　乙未，诏勿受尚书左仆射吕大防乞外任章奏。（御笔。正月十七日。）又诏勿受右仆射苏颂乞致仕章奏。（御集第十七卷，正月十七日，与吕大防同日。此事当考。政目但记颂不许致仕。）
　　丙申，枢密院言：「陕西诸路禁军阙额甚多，近岁丰熟，少人投军，及虽有骁勇愿充军之人，多以不及等样，或年拘碍，若不措置，虑亏兵额。欲令泾原、熙河、秦凤、环庆、鄜延路见阙禁军依式例物增钱一千，鄜延别增绢一匹。其年二十五以下权减两指，三十以下权减一指，候额足日依条施行。」从之。（新无。）
　　户部言：「元佑元年二月五日敕：『官员差出所带人吏，如合支驲券，从本部契勘职名，依令内则例，不许陈乞别等则例，如违许劾奏。』自降朝旨，差官出外所带人吏，多乞优厚券俸，申请特旨。虽依上条劾奏，而朝廷特依已降指挥，不惟紊烦朝廷，而近降朝旨遂成空文。欲今后人吏、公人差出，虽有特旨不依常制，或特依已降指挥，别支破驿券之人，并从本部祇依本职名则例支给。」从之。（新删。）
　　刑部言：「官员举借钱物，于任所交还。州官于诸县镇寨，或诸县镇寨官于本州岛者，皆为任所。计本过五十贯者，徒二年。重迭及于数人处举借，并通计。钱物主并保引人，如过数借者，各杖一百，数外钱物没官。若偿外钱物不及五十贯之数事发者，减本罪二等；不及三十贯者，又减二等；全偿讫者，又减三等。以上偿钱应减罪者，数外钱物数，仍免没官。其所偿钱物内有系任所受乞借贷之类者，各不减。」从之。（新本无。）
　　吏部言：「品官家状，欲令尚书、侍郎右选依左选式：父母亡，具已未迁葬；如未迁葬，即具所亡年月。」从之。
　　丁酉，礼部言：「工部员外郎游师雄论列敕节文，每遇南郊、北郊祠祀，差执政官充初献，已受誓戒而有故不赴，即令本祭内官高者通摄行事。有东郊、西郊祠祀，未审合与不合通摄，下太常寺看详。师雄所请，止称东、西郊，缘其余大祠，事体一等。欲乞应大祠，差礼部尚书、侍郎、太常卿为初献，已受誓戒而有故不赴，若礼部郎中为亚献官，自可摄初献外，余官即令本祭内官高者通摄。」从之。
　　太府寺丞文勋为福建路转运判官。（五月十六日，黄庆基云云。）
　　己亥，诏职事官权侍郎以上，并免转对。（七年五月庚子，免侍从官转对。八月壬子朔，孔武仲云云。）
　　度支员外郎任公裕言：昨均定东南诸路盐价，今议者纷纷以为未便，乞下诸路明旨，如何施行。诏东南诸路转运司，勘会卖盐旧法未减价年分及措置盐事所减价后来各三年数目，比较增亏，申尚书省，令吏部长贰、御史中丞、侍御史同定夺，具利害以闻。
　　刑部言：外州军人逃亡，于畿京首获条，轻重有差。从之。
　　诏：「近降役法，今后收到官田并见佃人逃亡，更不别召人户租佃，及见佃官田人户，如违欠课利，于法合召人户徱佃者，并拘收入官，留充雇募衙前。收到官田未有人投募，且召人租佃，有人充役，即行给付。若已布种，候收成交割。仍取问见佃官田人户，如愿投合募衙前者，听。」（苏轼给田募役议，可考。去年九月六日，以官田募衙前。）
　　尚书省言：去年九月六日役法，应今后役人，须有税产，不得募荫、赎并曾犯徒及工艺人，并召保，仍不得过旧雇钱数。从之。
　　庚子，知桂州、直龙图阁、左朝请郎孙览为宝文阁待制、知庆州。知庆州、直龙图阁、左朝散大夫章楶权户部侍郎。知渭州、直龙图阁、左朝散大夫谢麟权知桂州。知澶州、雄州团练使张利一知渭州。（孙览自庆改渭，在二月初八日。章楶改同州在三月十八日。政目二十四日书姚□缴张利一词，实录乃无之。黄庆基云云，在二月二日。麟卒于桂，在绍圣元年七月初八日。）
　　登州刺史王诜□文州团练使，驸马都尉。
　　工部侍郎兼权秘书监王钦臣言：高丽献到书内有黄帝针经，篇帙具存，不可不宣布海内，使学者诵习【一二】，乞依例摹印。诏令校对讫，依所请。
　　翰林侍讲学士、国史院修撰范祖禹言：「太常博士陈祥道注解仪礼三十二卷，精详博洽，非诸儒所及。乞下两制看详，并所进礼图付太常，以备礼官讨论。」从之。
　　监察御史黄庆基言：「右厢无故收禁前知辽州榆社县唐□，因冲开封府判官赵越节，令厢巡收付右厢。□身为命官，借使有罪当按，犹须三问不承，方得追摄。今以冲节便送所司监管，经宿方得释。越为人臣，敢擅威福，实骇觽听。」诏令户部鞫之。
　　荆湖北路钤辖司言：溪峒杨晟好等攻侵大田地分，巡检杨晟同已令沅州晓谕，及以厚赏募获杨晟好等首级。从之。
　　刑部言：以年劳酬銟人合得指射，不得指射未满岁人窠名，入都官令冲改补镇将、副镇将兼都虞候格。从之。（新无，可削。）
　　辛丑，诏：「高丽国自先朝以来，累次陈乞太平御览，以禁书难为传示外国，故不许。今又陈乞，宜依向来例，或别作一不许意降指挥。」（御集二十三日。）
　　枢密院言：「湖北转运副使喻陟、知沅州余卞奏：『本州岛边面宁帖，夷汉安居。』今据湖北钤辖司奏：『余卞申，杨晟好等结集溪峒，欲并杨晟同寨栅。』虑缘边官吏初作无事，洎结集渐盛，隐庇不得，方是立赏购捕。欲令指挥沅州，今后如有蛮人结集争斗，并须觉察堤备，不得隐庇，养成边患。」从之。
　　刑部言：配军逃亡捕获者，元犯情重，依上禁军法；情理不至凶恶者，依下禁军法。从之。（新无。）
　　壬寅，起居郎兼权给事中姚□言：「中书省录黄：孙贲除知兴州。按贲昨知真州日，以筵会为由，昵近娼女；闻亲弟之哀，匿而不举者数日；既在式假，又引娼女与之饮谑。致臣僚上言，下监司体量，皆有实状。而勘官蒙蔽，虽不曾结正踰违之罪，其为滥行，闻于四方，何以承流宣化，仪民正俗？今又堂除知兴州，虽非大藩，亦是优郡。滥声未息，旧贯复还，窃恐无以甄别人材，厌服士类。」诏贲改差知淮阳军。（孙贲除知兴州，政目在十八日，实录不云。）
　　赐鄜延路钤辖王愍、熙河路钤辖种宜并副将银合茶药有差，以西贼去年犯环州，两路出界讨荡、牵制有劳也。（七年十一月二十八日，环庆章楶保明鄜延、泾原两路策应功状小贴子：勘会自元昊逆命之后，凡西贼入寇一路，其邻路策应人马未尝有能及事。今泾原、鄜延所遣兵将冒大寒，趋险道，昼夜兼程，前来会合，不及贼者数十里尔。而鄜延蕃兵尚能于徼外有所斩获，诸将之中仇祖德由贼来路相继而行，最先到本路，李沂次之。贼之出塞也，虽遭折可适等邀击失利，而所以不敢迁延者，李浩追袭之兵直前，两路之兵相差以进，军伍争奋，声势益大，宜其西贼之狼狈遁去也。功有相因而成者，正谓此也。其姚兕以下策应将官、部队将等使臣，欲望圣慈特赐等第推恩，以激忠义，则今后一路被寇，必有争先赴急解纷之人，所补不细。泾原、鄜延策应统领官、将官、部队将、蕃官等继李浩所领兵之后，追粘策应，内有无斩获之人，不敢辄入功状。或蒙朝廷录其忠劳赴急解纷，即乞特降指挥，取索职位、姓名。又两路策应之兵，虽诸将兼程倍道以赴其急，皆逐路帅臣公心体国，不分彼我，遂能及事。伏望圣慈特降指挥，契勘元发遣策应兵马帅臣职位、姓名，稍加褒录，以风诸路。）
　　广西经略司言：「邕州管下温闰寨水土恶弱，自来轮右江都巡检两员往驻札半年，死损人兵不少。乞自今上半年者春季在温闰寨，夏季在真峒驿，下半年秋季在真峒驿，冬季在温闰寨屯戍。不惟全惜人命，缓急亦不妨照应。」从之。候一二年边防无阙，可徙近里屯戍。
　　癸卯，泾原路经略司奏乞拣选诸将下剩员，年六十以下，精力不衰，依旧充军，以补阙额。从之。仍诏陕西诸路准此。
　　甲辰，尚书省言：右通直郎李孝称为父及之年八十四岁，见任通议大夫致仕，虽遇大礼，缘拘吏部格不许□封，恐非朝廷推恩优老之意。诏孝称许□封父一次，仍令今后官员如父任大中大夫以上致仕，未经□封者许封一次，即不得至三公。
　　乙巳，诏：寒雪，在京工役给假三日。（御集二十七日。）
　　兵部言：河东路麟、府、丰三州弓箭手承见耕熟地者与免一年，得旧熟地今荒闲者与免二年，得生荒地者与免三年上番。从之。
　　户部言：麟、府、丰州管下堡寨、烽台、口铺，并差禁军或弓箭手、蕃兵守坐，欲依例给钱米有差。从之。
　　麟府路体量安抚司奏：「弓箭手每指挥多不敷额，缘弓箭手不费钱粮，可代正兵，而又便习弓马，勇于战斗，谙熟山川，通知出入道路，在边防诚为得力。所以招置不足，盖缘河外地瘠，差役频并，欲别行措置。并须土人为保，在任内复有逃亡，任终考察不理人数。」从之。
　　丙午，户部言：「官员料钱应折支者，到阙，自朝见日支见在京分数，朝辞日支见在外分数。今欲除见任人依本任请受外，系请亲任及前任料钱者，在京及外处各依本处支给分数。」从之。
　　门下省奏：「神宗皇帝御笔文字编修成书，已同进呈。今中书、尚书两省复定日进呈神宗皇帝真笔，而门下省不与，理当三省同进。」御批：并中书省改日进呈，速关与逐省照会施行。（御集八年正月二十九日御批，今附本日。）
　　丁未，吏部、工部言：河阳状论列中潬一岸在大河中四面俱是紧急向着，而官吏有责无赏，实为未均，欲将本岸立为第三向着推赏。从之。
　　时苦雨雪，刑部侍郎丰稷以为「厥罚常寒」【一三】，自二圣临御，朝廷清明，何嘉祥未臻，而沴气斯应？岂应天之实未允，事天之礼未备，畏天之诚未孚欤？岂宫掖之臣有关预政事者欤？天道聪明，苟无其事，变不虚生。若不畏惧，有以消复，则凶变必至。愿陛下昭圣德，畏天戒，延问名臣，总正万事。任贤责成，而不受浸润之谮；惠民以实，而不尚姑息之政。言如春阳，动如祥风，六宫和于内，百官和于朝，万民和于下，则天地之和应，而灾沴消矣。（此据丰稷本传，附见正月末。）
　　中书侍郎范百禄言：
　　窃闻水官自元佑四年正月二十八日准敕罢回河，后逐年并功修进梁村锯牙并大河两马头，经今四周年有余，用过功力浩瀚。兼三处并行第一等向着，其河清人数、年计物料、使臣酬銟，并系第一等。今锯牙与两马头连□约及数十里，其东马头进筑，与西马头相向，所以北流河门止有三百二十步阔，似此多方尽力，擗拶水势，岁月既久，湍迅安得不激射奔赴东流？赖得北流向紧，所以未至全河东去。若如水官之意，既进埽緷，又狭河门，只留一百五十步，及预乞朝旨候北流浅小，作软堰闭断。详此五事，显见必欲回河，特以分水为名，托云恐东流生淤，阴行巧计耳。方且鼓唱言路，以非为是，致台官章疏前后十余，中外传听，不能无惑，深恐不便。臣愚窃谓若大河东流，别无患害，在公在私，有何不可？只缘东流故道久来淤高，虽累年偷功开浚，岂能及得北流河道，见行地势自是卑平。兼元佑三年冬，臣与赵君锡行河奏状内，东流故道堤岸缺破，有牛羊道口、车路等一万一千余处，虽累年偷功修补，岂能保得一例尽获牢固？若如水官之计，乘紧流向东，候北河浅小，便要闭塞，回夺全河，即北京之北二十里许小张口等处不测冲决，不则又以北二十里许田令公渠等处亦不测冲决，若只此等处决，必皆复入北流，大河为患未至甚大。然而北京一境内外，生聚沉没为鱼，不胜其菑矣。若更舍此近处而向馆陶以下，决复在东岸，则滨、棣、德、博、沧州等数十县地土，千余里生灵，将何以堪？若水官恐向去簄虞，避免忧责，不敢明言回河，只托以分水为说，一向增进马头、锯牙，巧设埽緷、软堰之类，更积岁月之久，必然大段淤却北流河道，则将来紧流不免须奔东河，其为患害正与回河无异。显是水官实欲收回河徼幸之功，而外不任回河败事之责也。朝廷容其施为，亦已久矣。今既悟其有害，若不速行救正，且为改更，一旦误事，安危所系，岂得稳便？臣愚伏望二圣陛下详览臣前件事理，特轸睿慈，深诏三省速议果决，去拆河上锯牙、两马头，开放河门，任令大河自浚趋下，免致壅遏、障塞、淤坏北流，积为大河。若北流通快，将来每遇涨水，自然分向东流，即是分水之利。两河并行，久远安便。今日之计，宜及涨水以前，先事措置，庶免后悔。若遂其过，悔将无及。臣诚愚戆，愿不负二圣陛下忧国恤民之心。
　　贴黄称：「臣自去冬以来，都堂聚议，及水官等白河事，臣累说梁村锯牙、两马头甚非典据，拥拶河流，逆水之性，于大河不便，及曾帘前面具奏闻，但以未有章疏，朝廷未能决议去拆，所以今来须至缕缕上渎圣听，不任惶恐。」
　　又称：「臣窃以壅防百川，古人所忌，周太子晋力谏灵王壅谷、洛二水之事是也。况黄河百川所聚，乃天地之脉络，岂有以人力多方擗约，不顺其性，经久如此而不致患害者？臣考古验今，灼见不便，区区愚心，既知如此，夙夜忧惧，不敢缄默。乞赐圣览，特达施行。」（台官章疏前后十余，当考求李之纯、董敦逸、黄庆基所上章疏。）
　　百禄又言：「自元佑四年正月二十八日降敕罢回河，后来臣僚回河之意终不肯已，然而大河亦终不回。二圣洞照河事，亦终不可惑。且如元佑四年秋，北京之南沙河直堤第七铺决，水却北还河，臣见朝廷别无施行，将为无足忧者。近因外都水丞将到河图，方见画样上件决口，乃与大河一般。寻行取会，据外丞司申打量到决口见阔六里零二百八十五步，决口水势正注北京横签堤。据如此口地广阔，若将来秋夏泛涨，签堤御捍不定，北京岂不寒心？而水官恬然曾不顾恤，但务掩蔽，止欲朝廷不知此意，岂得稳便？况□安持等方日生巧计，壅遏北流，前后多端，致大河渐有填淤之害，浸坏禹迹之旧，岂不深可惜哉！若北流湮塞【一四】，而东注足以吞纳全河，别无簄虞，有何不可？止缘东流故道积淤岁久，今其高仰出于屋之上，河槽又狭，而缺破处多，安持等都不以此为忧，唯欲侥幸万一，不顾危亡，殊可怪骇。况安持近已三次有状乞替，欲乞出自宸断，别选水官充代，非特保全安持等，实免久隳水政，别致害事。」
　　贴黄：「臣自问得直堤决口的实后，累于都堂会议，及见行取会水官，将来涨水，其决口合如何措置，免致北京簄虞，三省续奏闻次。」
　　先是，进呈御史李之纯、董敦逸、黄庆基乞回河东流，杨畏乞差官相视，及都水□安持乞于北流作土堰，定河流，以免淤填事。时吕大防在告，苏颂等皆言商量未定，苏辙面奏安持所言决不可从，而范百禄再上此奏。（赵鼎臣河渠书云：「八年四月□安持奏乞于分水河之上重开鸡爪，约水东行，从之。」今四月不见此事，姑附注正月末，更徐考之。又十二月末云：「都水监言大河北流浅小，已乞权行堰断，归纳故道。」今附注此。又十二月二十三日载御史郭知章言云云，诏水官与本路帅、漕、宪臣各具利害以闻。三事并当考详。又绍圣元年正月八日，乃有开鸡爪河事，亦与鼎臣所载不同，须并考。）
　　注　　释
　　【一】合去上文五十八字按应为四十六字。
　　【二】详为奏达宋会要蕃夷六之二七作「许为奉达」。
　　【三】欲自范育报阿里骨云「自」，同上书作「令」。
　　【四】纯仁初不知也「初」字原脱，据阁本补，方与下文字数相合。
　　【五】兵部郎中范子谆两易其任「谆」，阁本作「谅」。
　　【六】斯民莫不蒙被恩惠「斯民」原作「斯人」，据阁本改。按下有「列圣所以涵养斯民」。
　　【七】宜略于此察其动静原作「宜略出此察于动静」，语义未明，据阁本改。
　　【八】河北路转运司言「河北路」原作「江北路」，据阁本改。按宋诸路无江北路。
　　【九】未可遽听「遽」原作「据」，据阁本改。
　　【一○】西贼既请纳款贡奉「西贼」原作「西域」，据阁本改。按本卷前引枢密院言及杨畏言皆作「西贼」。
　　【一一】伏望圣慈深念边防久计「久计」，阁本作「大计」。
　　【一二】使学者诵习「学者」原作「海内」，据阁本改。
　　【一三】丰稷以为厥罚常寒按「厥罚恒寒」，是书纬五行传语，宋人避真宗讳改「恒」为「常」。
　　【一四】若北流湮塞「北」原作「此」，据阁本、活字本改。
续资治通鉴长编
卷四百八十一
卷四百八十一
　　起讫时间 起哲宗元佑八年二月尽其月
　　卷　　名 续资治通鉴长编卷四百八十一
　　帝　　号 宋哲宗
　　年　　号 元佑八年（癸酉，1993）
　　全　　文
　　二月己酉，监察御史黄庆基言：「泾原一路，内总师律，外控羌戎，边面旷远，最为重地，自非深谋远略、智勇过人者，不可轻以畀付。如张利一，不特人材凡下，不足以当其任，而又以恶逆之家，其弟兄尝以从叛而蒙显戮，安可委以强兵，付以重任？」侍御史杨畏、监察御史来之邵言，利一素无实望，兵机将略皆非所长。权给事中虞策言，利一于武臣之中虽薄有可称，实未足以当大帅之选。诏利一罢知渭州。（正月二十三日利一除渭州。政目正月二十四日云姚□缴利一词，实录乃无之。）
　　赐熙河兰岷路钤辖康识并诸将银合茶药有差，以出塞牵制至打绳川讨荡有劳也。
　　广南西路钤辖司言，辖下知州，内有系知县资序人，欲乞除邕、钦、廉、宜、融、宾、横武臣知州外，余知州系知县资序差接人，乞依知军监人例。从之。（新无。）
　　又言诸路役兵见相度利害外，有官员乘船所差接送人内，据合破人数差三分之一，欲改为四分之一。从之。（新无。）
　　京东东路提点刑狱张元方言：「诸州比较贼盗等事，按提刑司已是上下半年比较，及捕盗官亦有立限责罚外，欲乞诸知州及一年以上罢任者，除侍从官外，将任内已未获强盗、杀人贼人数比折，如通获不及五分，即具奏。若获及五分，申尚书省。」从之。
　　户部言：「辄诱母或祖母改嫁而规欲分异、减免等第者，依子孙别籍异财法加二等，为首者配本州岛，许人告，给赏。」从之。（旧录自八年二月二日并阙，新录缘此所书事比前益簄，史院至今未得旧录阙卷，当考。王铚补录亦复草草云。）
　　庚戌，户部言：「勘会无为军昆山白矾元条，禁止官自出卖，昨权许通商，每百斤收税五十文。准元佑敕，晋矾给引，指住卖处纳税，沿路税务止得验引批到发月日，更不收税。其无为军昆山矾欲依晋矾通商条例。」诏依户部所申。
　　诏西南龙蕃进奉人安化将军龙以擎等旧有官者递迁一等，其未沾真秩者并补官。
　　太皇太后宣谕三省曰：「大宁郡王已下渐长，欲令就学，可择教导官二人。」（二月八日。）
　　辛亥，左朝奉郎、直龙图阁、知荆南府唐义问为集贤殿修撰、知广州。（政目在三月二十七日，义问知广州。今从实录。）左朝散大夫、集贤校理、知潭州李湜知荆南。（政目在三月二十七日。）左朝散大夫、知广州路昌衡知潭州。（政目三月二十二日知荆南，三月二十七日自荆南改潭。今从实录。）
　　中书舍人孔武仲言：「准中书省吏房送到直龙图阁、知荆南唐义问除集贤殿修撰、知广州词头。臣伏以广州岭外之重镇，节制南方，控遏中外。府库之藏，市里之聚，其富不赀。一方有事，则蛮夷肆力甘心于此，前日侬智高是也。择将命守，所宜谨重。臣窃见义问天资狷薄，所至多与同僚以事相把持，无一人悦服者，何以临镇万里，为国藩屏？此其不可使者一也。近湖北转运司取会渠阳新旧费用，义问与之辨较曲直，文状狼籍，追讦转运使喻陟赴任迟回，人皆怪其险薄，不惜事体。将何以师帅列郡，令远方取法？此其不可使者二也。昨措置渠阳事，义问驰牒湖南、江南两路应副军粮器甲，文移急于星火，官民尽力奔走道路以应之。及既至，则委积无用，却令般回。若二广有事，大于渠阳，以义问之躁扰，岂不生事？此其不可使者三也。昨废渠阳，义问处置无素定之策，一旦令兵将弃城，仅脱性命，金帛委于空垣，人民坐受俘戮，其处事簄缪如此，况使之坐制远方不测之变乎？此其不可使者四也。朝廷虑四边之患，非不至也，今岭外虽无事，然豺狼之心不可知。当国家闲暇之际，所倚以为干城腹心者，惟在将帅得人而已。委任失宜，至于误事，虽重贬之，亦何所救？如义问之轻肆浅近，诚不可任。伏望别择沈深有谋之臣，付以一面，以销未然之患，慰远人之心。所有制词，不敢具草。」（政目八年三月二十二日路昌衡知荆南，实录无之。）
　　太中大夫、知宣州王安礼复端明殿学士。（政目四日事，旧录既脱亡，新录于七月十九日乃书。今从政目。）
　　礼部尚书苏轼言：
　　高丽人使乞买书籍，其册府元龟、历代史、太学敕式，本部未敢支卖。准尚书省批状送礼部许卖，其当行人吏上簿者。臣伏见高丽人使每一次入贡，朝廷及淮、浙两路赐予、馈送、燕劳之费约十余万贯，而修饰亭馆、骚动行市、调发人船之费不在焉。除官吏得少馈遗外，并无丝发之利，而有五害，不可不陈也。所得贡献皆是玩好无用之物，而所费皆是帑廪之实，民之膏血，此一害也。所至差借人马什物，修饰亭馆，暗损民力，此二害也。高丽所得赐予，若不分遗契丹，则契丹安肯听其来贡，显是借寇兵而资盗粮，此三害也。高丽名为慕义来朝，其实为利，度其本心为契丹用，何也？契丹足以制其死命，而我不能故也。今使者所至描画山川形势，窥测虚实，岂复有善意哉？此四害也。庆历中，契丹欲渝盟，先以增置塘泊为中国之曲，今乃招来其属国，使每岁入贡，其曲甚于塘泊。幸今契丹恭顺，不敢别有生事，万一异日桀黠之敌以此借口，不知朝廷何以答之。此五害也。臣熙宁中通判杭州日，因其馈送书中不禀朝廷正朔，却退其物，待其改书称用年号，然后受之。仍催促起发，不令住滞。及去岁出知杭州，却其所进金塔，不为奏闻。皆是臣素意欲稍裁节其事，庶几渐次不来，为朝廷消久远之患。今既备员礼曹，乃是职事。近者因见陈轩馆伴申乞，尽数差相国寺行铺人入馆铺设，以待人使卖买【一】，不唯徙市动觽，以奉小国之陪臣，有损国体；兼亦抑勒在京行铺，资吏人广行乞取，弊害不少。所以具状申都省，伏乞施行。其多方作弊官吏，并不蒙都省略行取问，今来只依陈轩等，不待申请，直牒国子监收买诸般文字。臣闻河北榷场禁出之书，其法甚严，徒以契丹故也。今高丽与契丹何异？乃废榷场之法？兼窃闻昔年高丽使乞赐太平御览，先帝诏令馆伴用东平王故事为词却之。近日复乞，诏又以先帝遗旨不与。今历代史、册府元龟与御览何异？故申都省，止是乞赐详酌指挥，未为过当，便蒙行遣，吏人上簿书罪。臣窃谓无罪可书。虽上簿至为末事，于臣又无丝毫之损，臣非为此奏论，所惜者，无厌之求，事必曲从，官吏苟徇其意，虽动觽害物不以为罪，稍有裁节之意，便行诘责，今后无人敢逆其请。使意得志满，其来愈数，其患愈深，所以须至极论。
　　又近者馆伴所申，乞为高丽使买金箔，欲于杭州装佛，臣未敢许，已申禀都省，窃虑都省复以为罪。窃缘金箔本是禁物，人使欲以装佛为名，久住杭州，骚扰公私。窃闻近岁西蕃阿里骨乞买金箔，朝廷重难其事，量与应副。今来高丽使朝辞日数已逼，乞指挥馆伴以打造不及为辞，更不令收买。又近据馆伴所申，乞与高丽使钞写曲谱，臣谓郑、卫之声，流行海外，非所以观德。若朝廷特旨为钞写，尤为不便。其状，臣已收住不行。臣忝备侍从，事关利害，不敢不奏。诏所买书籍曾经收买者，许依例，金箔特许收买，余依奏，吏人免上簿。
　　轼又言：
　　臣所以区区论奏者，本为高丽，契丹之与国，不可假以书籍，非止为吏人上簿也。今来吏人独免上簿，而书籍仍许收买，臣窃惑之。检会元佑编敕：诸以熟铁及文字禁物与外国使人交易，罪轻者徒二年。看详此条，但系文字，不问有无妨害，便徒二年，则法意亦可见矣。以谓文字流入诸国有害无利，故立此重法，以防意外之患。前来许买册府元龟及北史，已是失错。古人有言：「一之为甚，其可再乎？」今乃废见行编敕之法，而用一时失错之例，后日复来，例愈成熟，虽买千百部，有司不敢复执。则中国书籍山积于高丽【二】，而云布于契丹矣。臣不知此事于中国得为稳便乎？昔齐景公田，招虞人以旌，不至。曰：「招虞人以皮冠。」孔子韪之曰：「守道不如守官。」夫旌与皮冠于事未有害，然且守之；今买书利害如此，编敕条贯如彼，比之皮冠与旌，亦有间矣。臣当谨守前议，不避再三论奏，伏望圣慈早赐指挥。
　　贴黄称：「臣点检得馆伴所公案内有行下承受所收买文字数，内有一项，所买册府元龟虽不曾卖与，然高丽之意亦可见矣。」
　　又称：「臣已令本部备录编敕条贯，符下高丽人使所过州郡，约束施行去讫，亦合奏知。」
</div>
    <div class="pagination">
<a href="续资治通鉴长编_page567.html">上一页</a><span>...</span><a href="续资治通鉴长编_page563.html">563</a><a href="续资治通鉴长编_page564.html">564</a><a href="续资治通鉴长编_page565.html">565</a><a href="续资治通鉴长编_page566.html">566</a><a href="续资治通鉴长编_page567.html">567</a><span class="current-page">568</span><a href="续资治通鉴长编_page569.html">569</a><a href="续资治通鉴长编_page570.html">570</a><a href="续资治通鉴长编_page571.html">571</a><a href="续资治通鉴长编_page572.html">572</a><a href="续资治通鉴长编_page573.html">573</a><span>...</span><a href="续资治通鉴长编_page569.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
