<!DOCTYPE html>
<html>
<head>
    <meta charset="UTF-8">
    <title>续资治通鉴长编 - 第 230 页/共 607 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续资治通鉴长编 - 第 230 页/共 607 页</h1>
    <div class="content">　　【二九】凡官吏先被体量者「先」字原脱，据宋本、宋撮要本补。
　　【三○】日夕忧嗟「夕」原作「多」，据宋本、宋撮要本及宋史全文卷八下、欧阳文忠公文集卷一○七论台官上言按察使状改。
　　【三一】耻以前失之丑「以」原作「其」，据宋本、宋撮要本、阁本及范文正公集奏议卷下奏元昊求和所争疆界乞更不问改。
　　【三二】使国富民强同上范文正公集同。宋本、宋撮要本作「富民强兵」。
续资治通鉴长编
卷一百五十二
卷一百五十二
　　起讫时间 起仁宗庆历四年九月尽是年十月
　　卷　　名 续资治通鉴长编卷一百五十二
　　帝　　号 宋仁宗
　　年　　号 庆历四年（甲申，1044）
　　全　　文
　　九月辛酉，田况奏保州平。
　　壬戌，诏保州官吏死乱兵而无亲属者，官为殡殓；兵官不从贼被害及战没，并优赐其家；近城民田遭蹂践者，蠲其租。
　　河北都转运按察使、工部郎中、天章阁待制张□之，落职知虢州。降转运按察使、刑部郎中、直史馆张沔为工部郎中、知汝州，提点刑狱司勋员外郎王仪知泽州，缘边安抚使兼知雄州、四方馆使、荣州刺史王德基为西上合门使，同提点刑狱东头供奉官合门祗候王秉、安抚都监东头供奉官合门祗候赵牧并为西头供奉官，走马承受、入内西头供奉官宋有言为入内殿头。大名府路都部署程琳以尝调发兵马，真定府路都部署李昭亮、缘边都巡检杨怀敏，尝领兵至保州，并特免罚。
　　初，□之闻保州乱，自魏驰至城下，召诸将部分攻城，使人谓怀敏曰：「不即来，当以军法从事。」既至，就坐，又以兵自卫。□之曰：「诸将方集【一】，独敢以兵随左右，岂欲反邪？」因叱去尉者。故怀敏深恨□之，尝密奏杀□之则贼降矣。会富弼力为□之辩，上意解，犹坐前事落职。富弼乞免责降河北监司奏议在第五卷。记闻云：初，怀敏与□之不协，密奏贼于城上呼云得张□之首我即降。愿赐□之首以示贼，宜可降。上从之，遣中使奉剑往，即军中斩□之首以示贼。宣抚使富弼遇之，亟遣中使还，且奏曰：「贼初无是言，必怨绚者为之，藉令有之，若以叛卒故斩都转运使头，此后号令何由得行？」上乃落□之待制，降知虢州。按以叛卒故斩都转运使头，本朝故无此事，况仁宗之盛德乎，今不取。若谓怀敏深谮□之，欲令重贬，则可尔。
　　知定州、皇城使、贺州刺史王果降知密州，坐攻保州城多杀伤士卒也。
　　诏诸路巡检、禁军指挥使特添支钱月一千，副指挥使七百，副都头以上五百，厢军指挥使七百，副指挥使五百，副都头以上三百。
　　乙丑，龙图阁直学士、右正言、知成德军田况为起居舍人，步军副都指挥使、感德军留后李昭亮为淮康军留后、知定州，洛苑使、普州刺史、入内内侍押班杨怀敏领通州团练使，赏平贼之功也。
　　昭亮初以叛卒女口分隶诸军，而辄有私入其家者，保州通判冯博文等亦效之，都转运使欧阳修捕博文系狱，昭亮皇恐，立出之。修因劾昭亮，上置不问。
　　西界内附蕃官莽布赛为右千牛卫将军，居汝州。当考。
　　丙寅，赠故西京左藏库副使、保州广信安肃军缘边巡检、都监王守一为成州团练使，录其子三班借职怀懿为西头供奉官；保州缘边走马承受刘宗言为左千牛卫将军，录其子景贤为右班殿直。
　　丁卯，以右侍禁郭逵为合门祗候。
　　升保州无敌第五指挥为云翼指挥。
　　戊辰，郑州言太尉致仕许国公吕夷简卒。帝见辅臣，涕下曰：「安得忧公忘身如夷简者！」赠太师、中书令，谥文靖。
　　自上初立，太后临朝十余年，内外无间，天下晏然，夷简之功为多。其后元昊反，四方久不用兵，师出数败，契丹乘之，遣使求关南地，颇赖夷简计划，选一时有名之臣，报契丹、经略西夏，二边以宁。然建募万胜军，杂市井小人，浮脆不任战斗，用宗室补环卫官，骤增俸赐，又加遗契丹岁金缯二十万，当时不深计之，至于后世费大而不可止。夷简当国柄最久，虽数为言者所诋，帝眷倚不衰。然所斥士，旋复收用，亦不终废。其于天下事，屈伸舒卷，动有操术。后卒配食庙庭，为世名相。始，王旦奇夷简，谓王曾曰：「君其善交之。」卒与曾并居相位。后曾家请御篆墓碑，帝因惨然思夷简，书「怀忠碑」三字以赐之【二】。此据夷简新传。执史笔者，颇为夷简地道，当别删修乃可。吕氏家塾记云：皇佑初，王沂公家始乞御篆碑额，仁宗同日自制二碑名，亲书以赐二家，沂公曰「旌贤碑」，文靖公曰「怀忠碑」各三字。王子融乞上为沂公亲书碑文【三】。上曰：「吕夷简何故无请？」左右曰：「非故事也。」遂请书「怀忠碑」赐之。以坟寺为怀忠荐福院，又改马亭乡为怀忠【四】。春明退朝录云「怀忠」踵沂公而赐，误也。实录云「怀忠之碑」四字，亦误。今不取。
　　庚午，刑部尚书、平章事兼枢密使晏殊罢为工部尚书、知颍州。
　　殊初入相，擢欧阳修等为谏官，既而苦其论事烦数，或面折之。及修出为河北都转运使，谏官奏留修，不许。孙甫、蔡襄遂言章懿诞生圣躬，为天下主，而殊尝被诏志章懿墓，没而不言。又奏论殊役官兵治僦舍以规利。殊坐是黜。然殊以章献方临朝，故志不敢斥言。而所役兵乃辅臣例宣借者，又役使自其甥杨文仲，时以谓非殊之罪云。苏辙龙川别志云：晏殊作相，八大王疾革，上亲往问疾，王曰：「叔久不见官家，不知谁作相？」上曰：「晏殊也。」王曰：「此人名在图谶，胡为用之？」上归，阅谶，得成败之语，并记章懿志文事【五】，欲重黜之。宋祁为学士，当草麻词，争之，乃降二官，知颍州。词曰：「广营产以殖私，多役兵而规利。」以它事罪之，殊免深谴，祁力也。按元俨以此年正月十二日乙亥薨，殊以九月十二日庚午罢，自春初至秋末，凡半载有余，乃罢殊相，此盖妄云。然诸书亦多有是说，今并不取。
　　降权保州都监、西头供奉官韦贵为右侍禁、监岳州茶盐酒税，监保州仓草场、权保州兵马监押、左班殿直侍其臻为右班殿直、监曹州仓。徙监保州屯田务、右侍禁贾世永监郓州仓，保州、广信军管界巡检、右侍禁史克顺为泽州管界巡检【六】。保州指使、三班奉职张渎，决脊杖二十，刺配沙门岛。
　　贵本刘从德家奴也，从德卒，恩补班行，累迁西头供奉官，权保州、广信军、安肃军缘边巡检。至是，权保州都监。会兵叛，贵虽不能死节，然屡发奏城中，又日趣乱军降，及城门开，居民赖贵不甚被杀害。臻父【七】知安肃军，领兵会城下，城中疑为内应，屡欲斩之，求哀得免。世永廨舍在南关城里，偶入城，遇乱，遂被留，及田况以敕牓招谕，世永为乱卒遣出城见况，欲得走马宋有言入城，乃开门，有言既不去，尝令世永复入城谕乱军。克顺廨舍在东关门。是日，领兵与乱军格斗，矢中其胸【八】。渎，府谷人，应进士举，因府州防城免解，授长史，试方略，得三班奉职，未仕时尝犯徒刑。韦贵既劝谕乱军，渎乃言我尝读法书，此非可赦之罪也。御史包拯言韦贵罪大责轻，如未欲便行严断，即乞于远恶处编管，不从。
　　户部判官、殿中侍御史赵佑言：「近乞上殿奏事得旨，寻牒合门，须索申状，仍要出身文状两本，比至引对，已经七日。窃缘台谏之官，俱职言事，台官则具奏候旨，谏官则直牒合门，事体有殊，欲望许依谏官例，直牒合门。」诏免供家状。此据会要九月十二日事，今时见庚午，当考。
　　辛未，保州指使、三班借职臧稹为奉职。稹见保州兵乱，走入甲仗库，被甲驰至定州告变，故赏之。
　　壬申，参知政事贾昌朝言：「用兵以来，天下民力颇困，请下诸路转运司，毋得承例折变科率物色，其须科折者，并奏听裁。即虽有宣敕及三司移文而于民不便者，亦以闻。」从之。范仲淹奏乞置官专管每年上供并军须杂物，与昌朝所言略同。实录独不载，当考。
　　乙亥，田况上保州城下官员有功者，第一等三人，诏迁两资，第二等三人，迁一资，第三等一十三人，与减二年磨勘，第四等二十八人，第五等十五人，并赐银绢有差。
　　淮南江浙荆湖制置发运使、工部郎中、直昭文馆徐的为度支副使、荆湖南路安抚使。先是，的自淮南受诏即湖外招辑叛蛮，既至，再宿，会蛮酋相继出降，三司以郊祀近，宜召还办计事【九】，既还，蛮复叛，于是更遣的安抚。的寻卒于桂阳。不知的初往湖外是何月日。据的传云再宿而蛮酋出降。蛮酋当是邓文志、黄文晟等也。文志等授官在十月，是出降必十月初，的先自淮南至湖外时，可以道里约度也。欧阳修疏云王丝方在路，又遣徐的。王丝以三月三日受安抚之命，其在路必是四月间，则不应云再宿，蛮酋出降。盖邓文志、黄文晟等出降，乃十月初事。又按余靖奏议，五月间黄捉鬼尝投衡州，为陈执方所杀。传称再宿，蛮酋出降。或指黄捉鬼也。反复推寻，的先至湖外，必是四月末五月初，其再至，必是十月，或十一月也。
　　丙子，殿中侍御史、荆湖南路体量安抚王丝为侍御史、广南东路转运按察使，兼本路安抚。初，遣丝安抚湖南，寻又遣徐的。谏官欧阳修言：「臣尝患朝廷虑事不早，及其临事，草草便行，应急仓皇，常多失误。昨湖南蛮贼初动，自升州差刘沆知潭州，授龙图阁学士，令专了蛮事。沆未到湖南，又差杨畋作提刑，又令专了蛮事。畋未到，又差周陵为转运使，令专了蛮事。周陵差敕未到，又自朝廷差王丝安抚，令专了蛮事。王丝方在路，又自淮南遣徐的往彼，令专了蛮事。不惟任人不一，难责成功，兼彼数人【一○】一时到彼，不相统制。凡于事体，见各不同，使彼一方从谁则可？若所遣皆是才者，则用才不必人多，若遣不才，虽多适足为害。此臣所谓临事仓皇，应急草草之失也。今刘沆自守方面不可动，杨畋、周陵自是本路不可动。徐的于数人中最才，又是朝廷最后差去，可以专委责成。其间惟有王丝一人在彼无用，可先抽回。近观丝有奏请，欲尽驱荆南土丁，往彼捉杀。臣曾谪官荆楚【一一】，备知土丁仔细，若果如此，则必与国家生患，朝廷虽不从之，然丝处事可见矣。若丝到彼，默然端坐，并无所为，一任徐的等擘画，则丝在彼何用，自可召还。若其自以身是台官，出礏朝命，耻以不才默坐，于中强有施为，窃虑的等不能制丝。又州县畏丝是朝廷差去，从其所见，误事必多。臣尚恐大臣有主张丝者，遂非偏执，曲蔽于丝，不欲中道召还，彰己知人之失，护其不才之耻，未肯抽回。即乞谕徐的等专了蛮事，只令丝至一路州军，篃行安慰讫即速还，庶无甚败。」奏入不报。而丝在湖南凡十月，蛮既衰息，乃徙广东。王丝竟了蛮事，此据范仲淹所作丝墓表也。墓表云：庆历中，湖南蛮人乱，攻劫郡县，言事者或请夷灭，或议招纳，岁时未决，生民甚苦之。朝廷选御史往究其事，以丝为湖南安抚，至则察访利病，而前之主者立重赏以诛蛮人，一级万钱，士卒贪之，往往害樵饷之人以为功。丝下令曰：「得贼之首者，必指其斗地以为质，其可擒者，当生致之。」自是无枉戮者。丝居军中凡十月，戎服葛履，与士卒同。惟石侦、钤景【一二】二洞，聚党数千，丝促官军力破之，斩首数百级，招安三千人，余皆窜匿英、连、韶间，自是衰息。朝廷奖丝之劳，迁侍御史，赐金紫，充广南东路转运、按察使。仲淹称丝如此，而修劾丝乃如此，不知何故？丝女貋冯京，岂京有以欺仲淹乎？今两存之，更俟考详。
　　丁丑，元昊复遣丁守素、尹悦则等来议事【一三】。按实录答契丹书云：延州奏，今月五日杨守素将誓文入界【一四】。今月五日，盖九月甲午也。丁丑，乃十月十九日，距甲午凡四十余日，不知守素于何处滞留，逮今始到。又前奏云杨守素，此云丁守素，不知守素是一人或是两人，又不知此来即是持誓文者否，当考。或丁守素即杨守素也。
　　辛巳，降同提点两浙刑狱、崇仪副使柴贻庆为宣州都监，坐不即按举钱仙芝赃罪也。钱仙芝以三月癸酉坐赃败，王琪、邵饰五月庚午坐按发仙芝在谏官奏劾之后，皆责官，而贻庆至九月辛巳乃及于责，不知何也？当考。
　　癸未，前镇戎军巡检、右班殿直，合门祗候李良臣为内殿承制、合门祗候、郓州都监，更名泰。定川之败，良臣为贼俘致契丹，朝廷始以良臣死事，尝赠左千牛卫将军、梅州刺史。后闻良臣尚在，谏官田况请且存恤其家，因封其母妻，而录其二子，至是脱身来归，上特贷而用之。御史中丞王拱辰言：「良臣虽能终自拔，前不死战为俘，实有罪【一五】。今遽增六官，复故职，无以示后。李广汉名将，陷匈奴得还，议当斩，赎为庶人。苏武不屈节，白首归汉，才得典属国。古之驭将法义如此，良臣宜待后效。」不听。
　　甲申，枢密使、吏部侍郎杜衍依前官平章事兼枢密使。衍务裁侥幸，每内降恩，率寝格不行，积诏旨至十数，辄纳帝前。谏官欧阳修对见【一六】，帝曰：「外人知杜衍封还内降耶？凡有求于朕，每以衍不可告之而止者，多于所封还也。」
　　右谏议大夫、参知政事贾昌朝为工部侍郎、充枢密使，资政殿学士、工部侍郎、知青州陈执中为参知政事。
　　先是，傅永吉以诛王伦故骤迁，得入见，上面奖之，永吉谢曰：「臣非能有所成也，皆陈执中授臣节度，臣奉之，幸有成尔。」因极言执中之美。上益嘉永吉之让，且贤执中，因问永吉曰：「执中在青州凡几岁？」对曰：「再岁矣。」未几，谓宰相曰：「执中在青州久，可召之。」遂诏执中参知政事。于是谏官蔡襄、孙甫等争言执中刚愎不学，若任以政，天下不幸。上不听。谏官争不止，上乃命中使赍敕告即青州赐之，且谕意曰：「朕用卿，举朝皆以为不可，朕不惑人言，力用卿尔。」明日，谏官上殿，上作色迎谓之曰：「岂非论陈执中耶？朕已召之矣。」谏官乃不敢复言。
　　谏官蔡襄言：「元昊使人，至已数日，如闻誓书大体颇如朝廷约束，兼余靖使北已有回奏，别无龃龉之意，臣窃谓宜速行封册。今契丹举兵西乡，在未胜负以前，使使报之，度其势，必不暇它议。苟有所埙，契丹幸而胜元昊，则其志益骄，或于赍谢之外，辄有所求，何以处之？臣故谓莫如速之利也。或报聘之礼已行，契丹虽乘间生端，则曲不在我，况存元昊之和，则契丹未敢轻绝中国而为患也。揣度事机，势不可缓，惟陛下速图之。」
　　始朝廷议封册元昊，而契丹使来，即遣余靖报契丹，而留元昊封册不发。靖见契丹主于九十九泉【一七】，还奏：「臣窃闻契丹国书到阙，议者纷纭，以『不请深入』为敌中微词，不敢与元昊誓书，缓行封册之礼，以观敌变，此皆游谈之过虑也。臣昨在敌中，预闻书意。敌主亲与臣言，如行封册，不请遣使深入军前，恐契丹军马到彼，误有杀伤，即别无微意。臣又详观二敌形势，唯有速行封册，使元昊得以专力东向，与契丹争锋。二敌兵连不解，此最中国之利。设若二敌交兵，虽有胜负，契丹不能止我之和，谋已先定故也。假如契丹战胜，元昊伏罪，则我与元昊通和，契丹自以为功。又如契丹战败，则我与元昊通和在前，固非观望。加以契丹意在绚赛元昊，岂复妄怨于我？此皆理之必然者也。傥或朝廷怀犹豫之意【一八】，谋不早定，则事久变生，非我之利。窃以元昊天生凶狡，非独今日知之，且以契丹强盛，尚敢侮慢，况于中国数战屡胜，徒诱于利，乃肯和尔，岂是心服！若知我逗遛以待其变，则翻然屈伏于契丹，而专力肆忿，为患于我，未必轻于契丹也。臣之愚虑，以谓封册元昊在二敌胜负未分以前，则元昊有以为恩，契丹无以为词。今若谋虑未定，二敌交兵，万一契丹战败，而遣使坚来止我之和，元昊亦遣使坚来求和，元昊已纳誓书不可违，契丹兵败不可违，未知朝廷此时何以处置？臣愚以为及杨守素等未出边境，先降敕命，差定夏国封册使，俾其知之【一九】，以坚西贼之心，专图北敌，此则斗二敌之策也。唯早图之。」诏从靖言，仍令延州先移文夏人。
　　丁亥，召宗室宴太清楼，射于苑中。
　　冬十月己丑朔，黎州邛部川山前、山后百蛮都鬼主牟黑遣将军阿济等三百三十九人来献方物。
　　初元昊以誓表来上，其词曰：「两失和好，遂历七年，立誓自今，愿藏盟府。其前日所掠将校民户，各不复还。自此有边人逃亡，亦无得袭逐，悉以归之。臣近以本国城寨进纳朝廷，其栲栳、镰刀、南安、承平故地及它边境蕃汉所居，乞画中央为界，于界内听筑城堡。朝廷岁赐绢十三万匹，银五万两，茶二万斤，进奉干元节回赐银一万两，绢一万匹，茶五千斤，贺正贡献回赐银五千两，绢五千匹，茶五千斤，仲冬赐时服银五千两，绢五千匹，及赐臣生日礼物银器二千两，细衣着一千匹，杂帛二千匹，乞如常数，无致改更【二○】，臣更不以它事干朝廷。今本国自独进誓文，而辄乞俯颁誓诏，盖欲世世遵承，永以为好。倘君亲之义不存，或臣子之心渝变，使宗祀不永，子孙罹殃。
　　庚寅，赐誓诏曰：「朕临制四海，廓地万里，西夏之土，世以为胙【二一】。今乃纳忠悔咎【二二】表于信誓，质之日月，要之鬼神，及诸子孙，无有渝变。申复恳至，朕甚嘉之。俯阅来誓，一皆如约。所宜明谕国人，藏书祖庙。」
　　辛卯，诏河南府，前令官属通领留守司事，如闻事有未便，宜复领之。检前诏，附见此，不必两载。熙宁四年九月二十四日复通管。
　　赠司空、兼侍中，谥文惠陈尧佐卒。
　　甲午，诏河北缘边安抚司械送契丹驸马都尉刘三嘏至涿州【二三】。初，三嘏恶其妻淫乱，遁至广信军，而知军刘贻孙听其自还，尝留所赋诗。及余靖使回，燕京留守耶律仁先言三嘏尚在汉界。盖其去累日，复携其子与一婢从间道走定州，匿望都民杨均庆家。至是，北界又移文督取，故有是命。
　　先是，辅臣议厚馆三嘏，以诘契丹阴事，谏官欧阳修亦请留三嘏。帝以问杜衍，衍曰：「中国主忠信，若自违誓约，纳亡叛，则不直在我。且三嘏为契丹近亲，而逋逃来归，其谋身若此，尚足与谋国乎【二四】！纳之何益？不如还之。」乃还三嘏。
　　壬寅，录故大名府成安县尉张允明子续为郊社斋郎【二五】，侄复为深州安平县主簿，以允明捕贼斗死也。
　　秘书丞、直史馆、同修起居注、知谏院蔡襄以亲老乞乡郡，己酉，授右正言、知福州。襄与孙甫俱论陈执中不可执政，既不从，于是两人俱求出，而襄先得请，时甫使契丹未还也。
　　庚戌，范仲淹言西界努玛族太尉香布以其族十八人内附，诏以香布为右千牛卫将军、本族巡检，香布子团练使玛尔布为右班殿直。玛尔布授官，乃十一月壬戌，今并书。
　　先是，髃臣丧遇假日，辍朝在闻讣数日外。礼官曾公亮引唐崔龟从奏，辍朝之礼，所贵及哀。自顷以来，辍朝于奏请之时【二六】，备礼于数日之后，虽遵常例，未本人情。是时，中书覆奏，古有当祭告丧之仪，若过时而戚，非所以为君臣之义【二七】，宜因韩亿丧，特正此礼。凡闻哀之明日，不以假休，并计辍朝日数，如值大朝会，或有大政须御前殿，自可略轻为重，更不辍朝，即直契丹使见辞，若春秋大燕，已告有司者，亦不可去乐。礼院以为公亮所请，恐将废辍朝，有亏恩礼，请自今有值此日，更以次日辍朝。
　　又定中书、枢密宣徽院、节度使、殿前马步军都副指挥使及曾任中书门下平章事致仕、上将军、皇亲观察使及追封郡王亲王夫人、皇后父母、驸马都尉、公主，并差官摄鸿胪卿护葬。尝有大功，虽官爵不该，临时听旨。内中大夫、宗室戚里，系有服纪，合差使臣勾当如例。官给葬家，除本坟合给外，诸丧未经，若无得官给，若虽该官给葬，而家不愿者听。定敕葬，乃八月甲辰日，今依本志并书。
　　壬子，范仲淹言：「据麟府路兵马都监张岊状，西界唐龙镇嘉舒、克顺等七族去汉界不远，可因西北交争之际，量援以兵马，而预为招纳之。兼体问得七族蕃部旧属府州，比因边臣不能存恤，逃入西界，在今府州东北缘黄河西住坐，其地面与火山军界对岸。昨西贼大掠麟府界，人户悉居于彼，遂分为十四族，近有内附首领香布言：『契丹领兵在宁仁静寇镇，待河冻即过唐龙镇劫之。』若契丹遂取七族，则府州河外又生一契丹。兼七族既有惊疑之心，必逃入火山界，契丹因而袭逐入汉地，则一带蕃、汉人户，必定遭驱虏。又麟府残破，难以守御。今若因此机会，先行招诱，使七族率其所掠麟府属户，复自来归，纳之不为无名。已令张岊与府州部署王凯、折继闵等商议，密行招引。今先次画到七族地图以闻。」时元昊已进誓表，诏仲淹更审计利害。仲淹亦言契丹与元昊今复解仇，则七族更无忧怕之心，自难招诱，先有投来一百六十三口，本汉界蕃户尔。其议遂罢。奏罢招诱，乃十一月二十八日乙酉，今并书。
　　仲淹又言：「麟、府二州，山川回环五六百里，皆蕃、汉人旧耕耘之地，自为西贼所掠，今尚有三千余户散处黄河东涯。自来所修堡寨，只是通得麟、府道路，其四面别无城寨防守，使边户至今不敢复业，地土既荒，故粮草涌贵，官中大费钱帛籴买，河东百姓，又苦馈运之役【二八】。今重屯不解，久则自难供亿，此实西贼困中原之策，谓如灵武，必须弃之。今二州之人皆愿修起城寨，若只以河西兵马粮草般移应用，自可办事。况折氏强盛之时，府州只屯汉兵二千，今虽残破，兵马常及万余。如向去招辑蕃、汉人户，从而安居，强人壮马又可得数千，却减屯汉兵，兹诚守御之长计也。」仲淹因奏张亢前所增广堡寨【二九】，宜使就总其役。
　　诏既下，而明镐持不可，屡牒止亢，亢曰：「受诏置堡寨，岂可得经略牒而止耶！坐违节度所甘心【三○】，堡寨必为也。」每得牒置案上，督役愈急，小堡或一日而成。卒事，乃发封自劾，朝廷不问。蕃、汉归者数千户，岁减戍兵万人，河外遂安。皇佑中，韩琦经略河东，案堡寨置处【三一】，多北汉名将杨业所度者，益知亢有远略云。张亢事附见。七月乙卯，亢始兼河东缘边安抚使。张岊传载岊擅易安丰寨地，坐责降。当考岊责降时，然亦不必书。
　　知潭州刘沆大发兵，以敕牓至桂阳监招降蛮二千余人，使散居所部。
　　癸丑，以蛮酋邓文志、黄文晟，黄士元并为三班奉职。
　　是月，太子中允、直集贤院兼国子监直讲石介通判濮州。富弼等出使，谗谤益甚，人多指目介，介不自安，遂求出也。介去太学，实录不记其时。今据尹洙与田况书云蔡、石相次补外，因附见十月末，更考之。
　　契丹夹山部落呆儿族八百户归元昊，契丹主责还，元昊留不遣，契丹主遂亲将至境上，各据山严兵相持【三二】，元昊奉潖酒为寿，大合乐，折箭为誓，乃罢。契丹夜以兵劫元昊，元昊有备，反以兵拒之，大败契丹主，入南枢密萧孝友寨，擒鹘突姑驸马。契丹主从数十骑走，元昊纵其去，寻复与契丹解仇如故。契丹兵败于元昊，史并不记其时，当考。
　　注　　释
　　【一】诸将方集「将」原作「军」，据宋本、宋撮要本、阁本及长编纪事本末卷四九保州兵乱、宋史卷三○三张□之传改。
　　【二】书怀忠碑三字以赐之「怀忠碑三字」，宋本、宋撮要本、阁本及宋史卷三一一吕夷简传均作「怀忠之碑四字」，惟据小字注谓「实录云怀忠之碑四字，亦误」，则似原刊为是。
　　【三】王子融乞上为沂公亲书碑文「融」原作「和」，据宋本、宋撮要本及宋史卷三一○王曾传改。
　　【四】又改马亭乡为怀忠「又」原作「为」，据宋本、宋撮要本改。
　　【五】并记章懿志文事「事」原作「字」，据宋本、宋撮要本及龙川别志卷上改。
　　【六】为泽州管界巡检「为」字原无，据宋会要职官六四之四八补。
　　【七】臻父其下同上宋会要有「浚」字。
　　【八】胸同上书作「目」。
　　【九】宜召还办计事「宜」原作「宣」，据阁本及宋史卷三○○徐的传改。
　　【一○】兼彼数人「彼」，欧阳文忠公文集卷一○五论讨蛮贼任人不一札子作「此」，疑是。
　　【一一】臣曾谪官荆楚「官」原作「宦」，据宋本、宋撮要本及同上欧阳文忠公文集改。
　　【一二】钤景原作「铨景」，据阁本及本书卷一五三庆历四年十二月甲辰条、范文正公集卷一四权三司盐铁判官尚书兵部员外郎王君墓表改。
　　【一三】元昊复遣丁守素尹悦则等来议事宋本、宋撮要本「尹悦则」下有「并每批」三字。
　　【一四】今月五日杨守素将誓文入界「月」原作「年」，「日」原作「月」，据阁本改。
　　【一五】实有罪「有」原作「为」，据宋本、宋撮要本、阁本改。
　　【一六】谏官欧阳修对见「对见」原作「入对」，据同上诸本及宋史全文卷八下改。
　　【一七】靖见契丹主于九十九泉「靖」上原有「余」字，据同上诸本删。
　　【一八】傥或朝廷怀犹豫之意「意」原作「心」，据同上诸本改。
　　【一九】俾其知之「其」原作「共」，据同上诸本改。
　　【二○】无致改更「无」原作「不」，据宋本、宋撮要本及宋大诏令集卷二三三赐西夏诏改。
　　【二一】世以为胙「胙」原作「服」，据同上宋大诏令集及宋史卷四八五夏国传、西夏书事卷一七改。
　　【二二】今乃纳忠悔咎「乃」原作「日」，据宋本、宋撮要本、阁本及同上宋大诏令集、宋史夏国传改。
　　【二三】诏河北缘边安抚司械送契丹驸马都尉刘三嘏至涿州「至」，宋本、宋撮要本、阁本作「过」。
　　【二四】尚足与谋国乎「与」原作「以」，据宋本、宋撮要本改。
　　【二五】录故大名府成安县尉张允明子续为郊社斋郎「成安」原作「安成」，按大名府无安成县，而有成安县，原刊乃系倒文，因乙正。
　　【二六】于奏请之时「于」，宋会要礼四一之五七作「非」。
　　【二七】为君臣之义「为」，同上宋会要作「笃」，疑是。
　　【二八】又苦馈运之役「又」原作「人」，据宋本、宋撮要本、阁本改。
　　【二九】仲淹因奏张亢前所增广堡寨「前」，宋本、宋撮要本及治迹统类卷八仁宗经制西夏要略均作「得」。
　　【三○】坐违节度所甘心「节度」下，宋史卷三二四张亢传有「死」字，同上治迹统类有「固」字。
　　【三一】案堡寨置处宋本、宋撮要本、阁本均无「置」字。
　　【三二】各据山严兵相持「相持」，宋本、宋撮要本及宋史全文卷八下均作「相待」。
续资治通鉴长编
卷一百五十三
卷一百五十三
</div>
    <div class="pagination">
<a href="续资治通鉴长编_page229.html">上一页</a><span>...</span><a href="续资治通鉴长编_page225.html">225</a><a href="续资治通鉴长编_page226.html">226</a><a href="续资治通鉴长编_page227.html">227</a><a href="续资治通鉴长编_page228.html">228</a><a href="续资治通鉴长编_page229.html">229</a><span class="current-page">230</span><a href="续资治通鉴长编_page231.html">231</a><a href="续资治通鉴长编_page232.html">232</a><a href="续资治通鉴长编_page233.html">233</a><a href="续资治通鉴长编_page234.html">234</a><a href="续资治通鉴长编_page235.html">235</a><span>...</span><a href="续资治通鉴长编_page231.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
