<!DOCTYPE html>
<html>
 <head>
  <meta charset="utf-8"/>
  <title>
   资治通鉴注 - 第 30 页/共 334 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   资治通鉴注 - 第 30 页/共 334 页
  </h1>
  <div class="content">
   ③王氏五侯争以奢侈相尚。成都侯商尝病，欲避暑，从上借明光宫。〔师古曰：黄图云：明光宫，在城内，近桂宫。〕后又穿长安城，引内沣水，〔地理志：丰水出鄠县东南，北流过上林苑，入渭。〕注第中大陂以行船，立羽盖，〔羽盖，编羽为之。〕张周帷，〔周帷，船之四周皆张帷。〕楫棹越歌。〔师古曰：楫、棹，皆所以行船也；令执楫棹人为越歌也。楫，谓棹之短者也，今吴、越之人谓之桡，音饶。越歌，为越之歌。〕上幸商第，见穿城引水，意恨，内衔之，未言。后微行出，过曲阳侯第，又见园中土山、渐台，象白虎殿，〔起土山、渐台，又为室屋象白虎殿也。〕于是上怒，以让车骑将军音。商、根兄弟欲自黥、劓以谢太后。〔劓，鱼器翻，又牛例翻。〕上闻之，大怒，乃使尚书责问司隶校尉、京兆尹，知成都侯商等奢僭不轨，藏匿奸猾，皆阿纵，不举奏正法；二人顿首省户下。〔司隶校尉察三辅，京兆尹治京邑，而阿纵不举奏，故责之。省户，禁门也。〕又赐车骑将军音策书曰：「外家何甘乐祸败！〔师古曰：言此罪过，并身自为之。余谓言商等奢僭，必将得罪，何乃甘心为之以为乐也！乐，音洛。〕而欲自黥、劓，相戮辱于太后前，伤慈母之心，以危乱国家！外家宗族强，上一身寖弱日久，今将一施之，〔师古曰：行刑罚。〕君其召诸侯，令待府舍！」〔诸侯，指商、根等。师古曰：令总集音舍待诏命。〕是日，诏尚书奏文帝诛将军薄昭故事。〔见十四卷文帝前十年。〕车骑将军音藉请罪，〔师古曰：自坐上，言待刑戮也。〕商、立、根皆负斧质谢，良久乃已。上特欲恐之，实无意诛也。
④秋，八月，乙卯，孝景庙北阙灾。
⑤初，许皇后与班倢呓皆有宠于上。上尝游后庭，欲与倢呓同辇载，〔倢呓，音接于；下同。〕倢呓辞曰：「观古图画，贤圣之君皆【章：十四行本「皆」下有「有」字；乙十一行本同；孔本同。】名臣在侧，三代末主乃有嬖妾；今欲同辇，得无近之乎！」〔师古曰：嬖，爱也，音必计翻，又卑义翻。近，音巨靳翻。〕上善其言而止。太后闻之，喜曰：「古有樊姬，〔张晏曰：楚王好田，樊姬为不食禽兽之肉。按樊姬事楚庄王。〕今有班倢呓！」班倢呓进侍者李平得幸，亦为倢呓，赐姓曰卫。
其后，上微行过阳阿主家，〔师古曰：阳阿，平原之县也。应劭曰：平原漯阴东南五十里，有阳阿乡，故县也。考异曰：五行志作「河阳主」，伶玄赵后外传及荀纪亦作「河阳」。外戚传颜师古注曰：阳阿，平原之县也。今俗书「阿」字作「河」，或为「河阳」，皆后人所妄改耳。今从之。〕悦歌舞者赵飞燕，〔师古曰：以其体轻，故曰飞燕。〕召入宫，大幸；有女弟，复召入，〔复，扶又翻。〕姿性尤醲粹，左右见之，皆啧啧嗟赏。〔啧啧，众口称羡而作声也；音侧革翻。〕有宣帝时披香博士淖方成在帝后，〔披香博士，后宫女职也。淖，音女教翻，姓也。〕唾曰：「此祸水也，灭火必矣！」姊、弟俱为倢呓，贵倾后宫。许皇后、班倢呓皆失宠。于是赵飞燕谮告许皇后、班倢呓挟媚道，〔妇人挟媚道者，蛊诅他人，求己亲媚。〕祝诅后宫，詈及主上。〔祝，职救翻。诅，庄助翻。詈，力智翻。〕冬，十一月，甲寅，许后废处昭台宫，〔师古曰：宫在上林苑中。处，昌吕翻。〕后姊谒【章：乙十一行本「谒」下有「等」字；孔本同；张校同。】皆诛死，亲属归故郡。〔后姊谒，为平安刚侯夫人。许氏，本山阳人也。〕考问班倢呓，倢呓对曰：「妾闻『死生有命，富贵在天。』〔论语载子夏答司马牛之言。〕修正尚未蒙福，为邪欲以何望！使鬼神有知，不受不臣之愬；〔师古曰：祝诅主上，是不臣也。〕如其无知，愬之何益！故不为也。」上善其对，赦之，赐黄金百斤。赵氏姊、弟骄勡，婕呓恐久见危，乃求共养太后于长信宫。〔师古曰：共，音居用翻。养，音弋向翻。宫阁记：长信殿，在长乐宫，太后常居之。〕上许焉。
⑥广汉男子郑躬等六十余人攻官寺，篡囚徒，盗库兵；自称山君。〔广汉郡，高帝分蜀郡置，属益州。师古曰：逆取曰篡。风俗通：寺，司也。诸官府所止皆曰寺。〕
四年〔（甲辰、前一七）〕
①秋，勃海、清河、信都河水湓溢，〔勃海，唐沧、景州。清河，唐贝州。信都，唐冀州。师古曰：湓，涌也；音普顿翻。〕灌县、邑三十一，败官亭、民舍四万余所。〔败，补迈翻。〕平陵李寻【章：乙十一行本「寻」下有「等」字；孔本同。】奏言：「议者常欲求索九河故而穿之。今因其自决，可且勿塞，以观水势；〔索，山客翻。塞，悉则翻；下同。〕河欲居之，当稍自成川，跳出沙土。然后顺天心而图之，必有成功，而用财力寡。」于是遂止不塞。朝臣数言百姓可哀，上遣使者处业振赡之。〔师古曰：处业，谓安处之，使得居业。数，所角翻。处昌吕翻。〕
②广汉郑躬党与寖广，犯历四县，众且万人；州郡不能制。冬，以河东都尉赵护为广汉太守，发郡中及蜀郡合三万人击之，或相捕斩除罪；〔师古曰：贼党相捕斩，赦其本罪。〕旬月平。迁护为执金吾，赐黄金百斤。
③是岁，平阿安侯王谭薨。上悔废谭使不辅政而薨也，乃复进成都侯商，〔复，扶又翻。〕以特进城门兵，置幕府，得举吏如将军。〔汉制，列将军置幕府，得举吏。〕
魏郡杜邺时为郎，素善车骑将军音，见音前与平阿侯有隙，即说音曰：「夫戚而不见殊，孰能无怨！〔师古曰：戚，近也。殊，谓异于疏也。说，输芮翻。〕昔秦伯有千乘之国而不能容其母弟，〔师古曰：秦景公母弟公子针有宠于其父桓公。景公立，针惧而奔晋。事在昭元年。故经书「秦伯之弟针出奔晋」，传曰：称弟，罪秦伯也。〕春秋讥焉。周、召则不然，〔师古曰：言周公、召公无私怨也。余谓不然者，不为秦伯之为也。召，读曰邵。〕忠以相辅，义以相匡，同己之亲，等己之尊，不以圣德独兼国宠，又不为长专受荣任，分职于陕，并为弼疑，〔师古曰：分职于陕，谓自陕以东周公主之，自陕以西召公主之。陕，即今陕州县也；音式冉翻。而说者妄云分陕是颍川郏县，谬矣。弼疑，谓左辅、右弼、前疑、后丞也。余按字书，陕从两「入」，郏从两「人」，人自不考耳。为，于伪翻。长，知两翻。〕故内无感恨之隙，〔师古曰：感，音胡闇翻。〕外无侵侮之羞，俱享天佑，两荷高名者，盖以此也。〔荷，下可翻。〕窃见成都侯以特进领城门兵，复有诏得举吏如五府，〔丞相，御史及车骑、左、右将军府也。复，扶又翻。〕此明诏所欲必宠也。将军宜承顺圣意，加异往时，每事凡议，必与及之。发于至诚，则孰不说谕！」〔师古曰：言皆出于至诚，彼必和说，无忧乖异也。说，读曰悦。〕音甚嘉其言，由是与成都侯商亲密。二人皆重邺。
永始元年〔（乙巳、前一六）〕
①春，正月，癸丑，太官凌室火。〔师古曰：凌室，藏冰之室。凌，音力证翻，又音陵。〕戊午，戾后园南阙火。〔考异曰：五行志及荀纪二「火」皆作「灾」，今从汉书。〕
②上欲立赵倢呓为皇后，皇太后嫌其所出微甚，难之。太后姊子淳于长为侍中，数往来通语东宫；〔数，所角翻。〕岁余，乃得太后指，许之。夏，四月，乙亥，上先封倢呓父临为成阳侯。〔恩泽侯表，成阳侯食邑于汝南新息。〕谏大夫河间刘辅上书，〔汉书：刘辅，河间宗室。〕言：「昔武王、周公，承顺天地以飨鱼、乌之瑞，然犹君臣祗惧，动色相戒。〔今文尚书泰誓曰：白鱼入于王舟；有火复于王屋，流为乌。周公曰：「复哉！复哉！」〕况于季世，不蒙继嗣之福，屡受威怒之异者虖！〔威怒，谓皇天降威震怒也。虖，古乎字。〕虽夙夜自责，改过易行，〔行，下孟翻。〕畏天命，念祖业，妙选有德之世，考卜窈窕之女，〔郑玄曰：考，犹稽也。师古曰：窈窕，幽闲也。〕以承宗庙，顺神祇心，塞天下望，〔塞，悉则翻。〕子孙之祥犹恐晚暮！今乃触情纵欲，倾于卑贱之女，欲以母天下，不畏于天，不愧于人，惑莫大焉！里语曰：『腐木不可以为柱；人婢不可以为主。』〔考异曰：刘辅传云：「腐木不可以为柱；卑人不可以为主。」荀纪「柱」作「珪」，「卑人」作「人婢」。今「柱」从汉书；「人婢」从荀纪。〕天人之所不予，必有祸而无福，市道皆共知之，〔师古曰：市道，市中之道也；一曰市人及行于道路者也。予，读曰与。〕朝廷莫肯壹言。臣窃伤心，不敢不尽死！」书奏，上使侍御史收缚辅，系掖庭秘狱，〔师古曰：汉旧仪：掖庭诏狱，令、丞，宦者为之，主理妇人、女官也。〕群臣莫知其故。于是左将军辛庆忌。右将军廉褒、光禄勋琅邪师丹、太中大夫谷永〔四人皆中朝官。〕俱上书曰：「窃见刘辅前以县令求见，擢为谏大夫，〔辅以襄贲令上书言得失，召见，擢谏大夫。襄贲，东海县也。贲，音肥。〕此其言必有卓诡切至当圣心者，故得拔至于此；旬月之间，收下秘狱。〔下，遐稼翻。〕臣等愚以为辅幸得托公族之亲，在谏臣之列，新从下土来，未知朝廷体，独触忌讳，不足深过。〔过，犹罪也。〕小罪宜隐忍而已，如有大恶，宜暴治理官，与众共之。〔理官，谓廷尉也。师古曰：令众人知其罪状而罚之。暴，显示也。显示其罪，使理官治之。〕今天心未豫，〔张晏曰：豫，悦豫也。〕灾异屡降，水旱迭臻，方当隆宽广问，褒直尽下之时也，而行惨急之诛于谏争之臣，〔争，读曰诤。〕震惊群下，失忠直心。假令辅不坐直言，所坐不着，〔师古曰：着，明也。〕天下不可户晓。〔师古曰：言不可家家晓谕之也。〕同姓近臣，本以言显，其于治亲养忠之义，〔治，直之翻。〕诚不宜幽囚于掖庭狱。公卿以下，见陛下进用辅亟而折伤之暴，人有惧心，精锐销耎，〔师古曰：人人皆惧也。苏林曰：耎，弱也。师古曰：耎，音乃乱翻，又乳兖翻。〕莫敢尽节正言，非所以昭有虞之听，〔师古曰：舜有敢谏之鼓，故言有虞之听也；一曰：谓达四聪也。〕广德美之风！臣等窃深伤之，惟陛下留神省察！」〔省，悉井翻。〕上乃徙辅系共工狱，〔苏林曰：考工也。师古曰：少府之属官，亦有诏狱。共，读与龚同。〕减死罪一等，论为鬼薪。〔应劭曰：取薪给宗庙为鬼薪，三岁刑也。〕
③初，太后兄弟八人，独弟曼早死，不侯；〔凤嗣父爵阳平侯。崇安成侯庶弟五人，同日封，谓之五侯。八人之中，独曼不侯。〕太后怜之。曼寡妇渠供养东宫，〔供，居用翻。养，余亮翻。〕子莽幼孤，不及等比；师古曰：比，音必寐翻；余谓当音毗至翻。〕其群兄弟皆将军、五侯子，乘时侈靡，〔师古曰：乘，因也，因富贵之时。〕以舆马声色佚游相高。〔师古曰：佚，与逸同。〕莽因折节为恭俭，勤身博学，〔折，而设翻。〕被服如儒生；〔师古曰：被，音皮义翻。〕事母及寡嫂，养孤兄子，行甚敕备；〔莽兄永早死，有子光。行，下孟翻。〕又外交英俊，内事诸父，曲有礼意。大将军凤病，莽侍疾，亲尝药，〔郑玄曰：尝药，度其所堪。〕乱首垢面，不解衣带连月。凤且死，以托太后及帝，拜为黄门郎，〔汉旧仪曰：黄门郎，属黄门令，日暮入对青琐门拜，名曰夕郎。董巴曰：禁门曰黄闼。〕迁射声校尉。久之，叔父成都侯商上书，愿分户邑以封莽。长乐少府戴崇、〔姓谱：戴，宋戴公之后；一曰：宋灭戴，子孙以国为氏。〕侍中金涉、中郎陈汤等皆当世名士，咸为莽言，〔为，于伪翻；下同。〕上由是贤莽，太后又数以为言。〔数，所角翻。〕五月，乙未，封莽为新都侯，〔莽传以南阳新野之都乡为新都侯国。〕迁骑都尉、光禄大夫、侍中。宿卫谨敕，爵位益尊，节操愈谦，散舆马、衣裘振施宾客，〔师古曰：振，举也。施，式智翻。〕家无所余；收赡名士，交结将、相、卿、大夫甚众。故在位者更推荐之，〔更，工衡翻。〕游者为之谈说，虚誉隆洽，倾其诸父矣。〔隆，盛也。洽，渐浃也，周也。〕敢为激发之行，处之不凓恧。〔师古曰：激，急动。恧，愧也。激，音工历翻。行，下孟翻。处，昌吕翻。恧，音女六翻。尝私买侍婢，昆弟或颇闻知，莽因曰：「后将军朱子元无子，〔朱博，字子元。〕莽闻此儿种宜子。」【章：十四行本「子」下有「为买之」三字；乙十一行本同；孔本同；张校同；退斋校同。】〔师古曰：此儿，谓所买婢也。种，章勇翻。〕即日以婢奉朱博。其匿情求名如此！〔王莽事始此。〕
皇后既立，宠少衰；而其女弟绝幸，为昭仪，居昭阳舍，其中庭彤朱而殿上髹漆；〔师古曰：以漆漆物谓之髹，音许求翻，又许昭翻。今关东俗，器物一再着漆者谓之捎漆；捎，即髹声之转重耳。「髹」，字或作「摅」，音义亦与髹同。今关西俗云黑髹盘、朱髹盘，其音如此。两义并通。毛晃曰：髹，赤黑漆。〕切皆铜沓，黄金涂；〔师古曰：切，门限也；音千结翻。沓，冒其头也。涂以金，涂铜上也。沓，音他合翻。〕白玉阶；〔师古曰：阶，所由升殿陛也。〕壁带往往为黄金釭，函蓝田璧、明珠、翠羽饰之；〔服虔曰：釭，壁中之横带也。晋灼曰：以金环饰之也。师古曰：壁带，壁之横木露出如带者也，于壁带之中往往以金为釭，若车釭之形也。其釭中，着玉璧、明珠、翠羽耳。蓝田，山名，出美玉。釭，音工；流俗读之音江，非也。〕自后宫未尝有焉。赵后居别馆，多通侍郎、宫奴多子者。〔侍郎，郎之得出入禁中者。宫奴，有罪没为宫奴，给使宫中者。〕昭仪尝谓帝曰：「妾姊性刚，有如为人构陷，则赵氏无种矣！」〔种，章勇翻。〕因泣下凄恻。帝信之，有白后奸状者，帝辄杀之。由是后公为淫恣，无敢言者，然卒无子。〔卒，子恤翻。〕
光禄大夫刘向以为王教由内及外，自近者始，〔诗大序：关睢，后妃之德也，风之始也，所以风天下而正夫妇也，故曰正始之道，王化之基。〕于是采取诗、书所载贤妃、贞妇兴国显家及孽、嬖乱亡者，〔师古曰：孽，庶也。嬖，爱也。〕序次为列女传，凡八篇，及采传记行事，着新序、说苑，凡五十篇，奏之；数上疏言得失，陈法戒。〔数，所角翻。〕书数十上，以助观览，补遗阙。〔上，时掌翻。〕上虽不能尽用，然内嘉其言，常嗟叹之。
初，解万年自诡昌陵三年可成，卒不能就；〔卒，子恤翻。〕群臣多言其不便者。下有司议，〔下，遐稼翻。〕皆曰：「昌陵因卑为高，度便房犹在平地上；〔汉书音义曰：便房，藏中便坐也。度，徒洛翻。〕客土之中，不保幽冥之灵，浅外不固。〔服虔曰：取他处土以增高，为客土。〕卒徒工庸以巨万数，至然指夜作，取土东山，且与谷同贾，〔师古曰：贾，读曰价。〕作治数年，天下被其劳。〔治，直之翻。被，皮义翻。〕故陵因天性，据真土，处势高敞，旁近祖考，〔初陵近渭陵，又西近茂陵。处，昌吕翻。近，其靳翻。〕前又已有十年功绪，〔师古曰：绪，谓端次也。〕宜还复故陵，勿徙民，便！」秋，七月，诏曰：「朕执德不固，谋不尽下，〔师古曰：言不博谋于群下。〕过听将作大匠万年言『昌陵三年可成』，〔师古曰：过，误也。万年，解万年也。〕作治五年，中陵、司马殿门内尚未加功。〔如淳曰：陵中有司马殿门，如生时制也。臣瓒曰：天子之藏圹中，无司马殿门也。此谓陵上寝殿及司马门也。时皆未作之，故曰尚未加功。师古曰：中陵，陵中正寝也。司马殿门，瓒说是也。〕天下虚耗，百姓罢劳，客土疏恶，〔罢，读曰疲。疏，音捤。〕终不可成，朕惟其难，〔师古曰：惟，思也。〕怛然伤心。〔怛．当割翻；惊也，惧也，悼也，不安也。〕夫『过而不改，是谓过矣』。〔师古曰：论语载孔子之言，故诏引之。〕其罢昌陵，及故陵勿徙吏民，〔罢昌陵，还故陵，而故陵勿起陵邑、徙吏民也。〕令天下毋有动摇之心！」
⑥初，酇侯萧何之子【章：十四行本「子」下有「孙」字；乙十一行本同；孔本同；张校同。】嗣为侯者，无子及有罪，凡五绝祀。高后、文帝、景帝、武帝、宣帝思何之功，辄以其支庶绍封。〔萧何薨，子禄嗣；薨，亡子，高后乃封何夫人同为酇侯，小子延为糂阳侯。孝文元年，罢同，更封延为酇侯；薨，子遗嗣；薨，亡子，文帝复以遗弟则嗣；有罪，免。景帝二年，封则弟嘉为武阳侯；薨，子胜嗣；有罪，免。武帝元狩中，复以酇户二千四百封何曾孙庆为酇侯。庆，则子也；薨，子寿成嗣；坐罪，免。宣帝封何玄孙建世为酇侯。凡五绍封。〕是岁，何七世孙酇侯获坐使奴杀人，减死，完为城旦。〔获，建世孙也。〕先是，上诏有司访求汉初功臣之后，久未省录。杜业说上曰：〔先，悉荐翻。省．悉井翻。说，输芮翻。〕「唐、虞、三代皆封建诸侯，以成太平之美，是燕、齐之祀与周并传，〔太公封于齐，至周安王二十三年，始为田氏所灭。召公封于燕，后周而灭。〕子继弟及，历载不堕。〔师古曰：弟继兄位谓之及。载，子亥翻。堕，毁也；音火规翻。〕岂无刑辟，〔辟，毗亦翻。〕繇祖之竭力，故支庶赖焉。〔师古曰：言国家非无刑辟，而功臣子孙得不陷罪辜而能长存者，思其先人之力，令有嗣续也。〕汉功臣，亦皆剖符世爵，受山、河之誓；〔高帝封爵之誓曰：「使黄河如带，泰山若厉，国以永存，爰及苗裔。」〕百余年间，而袭封者尽，朽骨孤于墓，苗裔流于道，生为愍隶，死为转尸。〔应劭曰：死不能葬，故尸流转在沟壑之中。师古曰：愍隶者，言为徒隶，在可哀愍之中。〕以往况今，〔师古曰：况，譬也。〕甚可悲伤。圣朝怜闵，诏求其后，四方忻忻，靡不归心。出入数年而不省察，恐议者不思大义，徒设虚言，则厚德掩息，吝简布章，〔吝，靳也。简，略也。言既诏求其后，复靳而不封，略而不问，若如此，必布闻于天下也。〕非所以示化劝后也。虽难尽继，宜从尤功。」〔言汉之功臣绝世者多，虽难尽继，宜取功尤重者后，绍其国封也。〕上纳其言。癸卯，封萧何六世孙南疖长喜为酇侯。〔地理志，南疖县属巨鹿郡。孟康曰：疖，音力全翻。百官表：县令、长皆秦官，掌治其县：万户以上为令，秩千石至六百石；减万户为长，秩五百石至三百石。长，知两翻。考异曰：成纪：「元延元年，封萧相国后喜为酇侯。」荀、胡皆用之。按功臣表，「永始元年，厘侯喜绍封；三年薨。永始四年，质侯尊嗣；五年薨，质侯章嗣。」盖本纪误以永始为元延故也。〕
⑦立城阳哀王弟俚为王。〔鸿嘉二年，哀王云薨，无后。考异曰：汉纪，「俚」作「悝」，今从汉书。〕
⑧八月，丁丑，太皇太后王氏崩。〔师古曰：宣帝王皇后也。〕
⑨九月，黑龙见东莱。〔见，贤遍翻。〕
⑩丁巳晦，日有食之。〔考异曰：荀纪作「乙巳」，按长历丁巳晦，荀悦误。〕
是岁，以南阳太守陈咸为少府，侍中淳于长为水衡都尉。
③乙酉晦，日有食之。
④三月，丁酉，以成都侯【章：十四行本「侯」下有「王」字；乙十一行本同；孔本同。】商为大司马、卫将军；红阳侯王立特进，领城门兵。
⑤京兆尹翟方进为御史大夫。〔翟，亭历翻，又直格翻。〕
⑥谷永为凉州刺史，奏事京师，讫，当之部，〔凉州部陇西、天水、武都、金城、安定、北地、武威、张掖、敦煌、酒泉等郡。汉制，诸州刺史常以八月巡行所部，录囚徒，考殿最；岁尽，诣京师奏事。〕上使尚书问永，受所欲言。〔师古曰：永有所言，令尚书即受之。〕永对曰：「臣闻王天下，有国家者，〔王，于况翻。〕患在上有危亡之事而危亡之言不得上闻。如使危亡之言辄上闻，〔师古曰：如，若也。有即上闻。〕则商、周不易姓而迭兴，正不变改而更用。〔更，工衡翻。〕夏、商之将亡也，行道之人皆知之；〔师古曰：凡在道路行者也。〕晏然自以若天有日，莫能危，〔尚书大传曰：桀云：天之有日犹吾之有民。日有亡哉﹖日亡，吾亦亡矣。师古曰：自谓如日在天而无有能伤危也。〕是故恶日广而不自知，大命倾而不【章：十四行本「不」下有「自」字；乙十一行本同；孔本同；张校同。】寤。易曰：『危者有其安者也，亡者保其存者也。』〔师古曰：易下系之辞也。言安必思危，存不忘亡，乃得保其安存。〕陛下诚垂宽明之听，无忌讳之诛，使刍荛之臣得尽所闻于前，〔刈草曰刍，采薪曰荛。文王询于刍荛。〕群臣之上愿，社稷之长福也！
元年，九月，黑龙见；〔见，贤遍翻。〕其晦，日有食之。今年二月，己未夜，星陨；乙酉，日有食之。〔「己」，当作「癸」。此承谷永传之误。〕六月之间，大异四发，二二而同月。三代之末，春秋之乱，未尝有也。臣闻三代所以陨社稷，丧宗庙者，皆由妇人与群恶沈湎于酒；〔丧，息浪翻。沈，持林翻。〕秦所以二世、十六年而亡者，〔秦始皇二十六年，初并天下，三十七年，崩，二世三年而亡，其有天下财十六年。〕养生泰奢奉终泰厚也。二者，陛下兼而有之，臣请略陈其效：
建始、河平之际，许、班之贵，倾动前朝，〔师古曰：许皇后及班倢呓之家。朝，直遥翻。〕熏灼四方，女宠至极，不可上矣；〔师古曰：上，犹加也。〕今之后起，什倍于前。〔如淳曰：谓赵、李本从微贱起也。〕废先帝法度，听用其言，官秩不当，纵释王诛，〔师古曰：纵，放也。释，解也。王诛，谓王法当诛者。当，丁浪翻。〕骄其亲属，假之威权，从权乱政，〔师古曰：从，音子用翻。横，音胡孟翻。〕刺举之吏，莫敢奉宪。又以掖庭狱大为乱阱，〔师古曰：阱，穿也；为坑阱以拘系人也。乱者，言其非正而又多也。阱，音才性翻。仲冯曰：言设狱陷人如阱耳。余谓仲说是。〕榜棰撸于炮烙，〔师古曰：撸，痛也。炮烙，纣所作刑也。膏涂铜柱，加之火上，令罪人行其上，辄堕炭中；笑而以为乐。撸，音千感翻。〕绝灭人命，主为赵、李报德复怨。〔师古曰：复，亦报也。为，于伪翻。〕反除白罪，建治正吏，〔师古曰：反，读曰幡。罪之明白者，反而除之；吏之公正者，建议劾治也。〕多系无辜，掠立迫恐，〔师古曰：掠，笞服之，立其罪名。〕至为人起责，分利受谢，〔师古曰：言富贾有钱，假托其名，代之为主，放与他人，以取利息而共分之；或受报谢，别取财物。为，于伪翻。〕生入死出者，不可胜数。〔胜，音升。〕是以日食再既，以昭其辜。〔孟康曰：既，尽也。师古曰：昭，明也。〕
王者必先自绝，然后天绝之。今陛下弃万乘之至贵，乐家人之贱事，〔师古曰：谓私畜田及奴婢财物。乐，音洛。〕厌高美之尊号，好匹夫之卑字，〔孟康曰：成帝好微行，更作私字以相呼。如淳曰：称张放家人为卑字。好，呼到翻。〕崇聚僄轻无义小人以为私客，〔师古曰：僄，疾也；音频妙翻，又匹妙翻。〕数离深宫之固，〔数，所角翻。离，力智翻。〕挺身晨夜，与群小相随，〔师古曰：挺，引也，音大鼎翻。〕乌集杂会，醉饱吏民之家，〔师古曰：言聚散不常，如乌鸟之集。〕乱服共坐，沈湎媟嫚，溷淆无别，黾勉遁乐，〔师古曰：黾勉，言不息也。遁，流遁也。言流遁为乐也。沈，持林翻。乐，音洛。〕昼夜在路，典门户、奉宿卫之臣执干戈而守空宫，公卿百僚不知陛下所在，积数年矣。
王者以民为基，民以财为本，财竭则下畔，下畔则上亡。是以明王爱养基本，不敢穷极，使民如承大祭。〔论语孔子答仲弓之言。师古曰：言常畏慎。〕今陛下轻夺民财，不爱民力，听邪臣之计，去高敞初陵，改作昌陵，役百干溪，费拟骊山，〔楚灵王侈心无厌，民不堪其役，溃于干溪，王缢而死。骊山事见秦纪。师古曰：拟，比也，言劳役之功百倍于楚灵王，费财之广比于秦始皇。杜预曰：干溪，在谯国城父县南。干，音干。〕靡敝天下，〔师古曰：靡，音武皮翻。〕五年不成而后反故。百姓愁恨感天，饥馑仍臻，〔师古曰：仍，频也。〕流散赜食，餧死于道，以百万数。〔师古曰：赜，亦散也。餧，饿也。赜，音人勇翻。餧，音乃贿翻。〕公家无一年之畜，〔师古曰：畜，读曰蓄。〕百姓无旬月【章：十四行本「月」作「日」；乙十一行本同；孔本同；张校同。】之储，上下俱匮，无以相救。诗云：『殷监不远，在夏后之世。』〔师古曰：大雅荡之诗也。〕愿陛下追观夏、商、周、秦所以失之，以镜考己行，〔师古曰：镜，谓鉴照之。考，校也。行，下孟翻。〕有不合者，臣当伏妄言之诛！〔师古曰：言上所为违于节俭，皆与永言同。余谓此言帝之失行，与夏、殷、周、秦所以失者合耳。〕
汉兴九世，百九十余载，〔载，子亥翻。〕继体之主七，皆承天顺道，遵先祖法度，或以中兴，或以治安；〔治，直吏翻。〕至于陛下，独违道纵欲，轻身妄行，当盛壮之隆，无继嗣之福，有危亡之忧，积失君道，不合天意，亦以多矣。为人后嗣，守人功业如此，岂不负哉！方今社稷、宗庙祸福安危之机在于陛下；陛下诚能昭然远寤，专心反道，〔师古曰：反，犹还也。〕旧愆毕改，新德既章，则赫赫大异庶几可销，天命去就庶几可复，〔师古曰：去就，言去离无德而就有德。〕社稷、宗庙庶几可保！唯陛下留神反复，熟省臣言！」
帝性宽，好文辞，而溺于宴乐，〔省，悉井翻。好，呼到翻。乐，音洛。〕皆皇太后与诸舅夙夜所常忧；至亲难数言，〔数，所角翻。〕故推永等使因天变而切谏，劝上纳用之。永自知有内应，展意无所依违，〔师古曰：展，申也。〕每言事辄见答礼。〔师古曰：如礼而答之。余谓答礼者、答之而又加礼也。〕至上此对，〔上，时掌翻。〕上大怒。卫将军商密擿永令发去。〔师古曰：擿，谓发动之。〕上使侍御史收永，敕过交道厩者勿追；〔晋灼曰：交道厩，去长安六十里，近延陵。〕御史不及永，还。上意亦解，自悔。〔悔遣侍御史收永也。〕
⑦上尝与张放及赵、李诸侍中共宴饮禁中，皆引满举白，〔服虔曰：举满桮，有余白历者罚之也。孟康曰：举白，见验饮酒尽不也。师古曰：谓引取满觞而饮，饮讫，举觞告白尽不也。一说：白者，罚爵之名；饮有不尽者，则以此爵罚之。魏文侯与大夫饮酒，令曰：「不爵者浮以大白。」于是公乘不仁举白浮君，是也。釂，子肖翻；饮酒尽爵也。〕谈笑大噱。〔师古曰：噱，笑声也，音其略翻。或曰，噱，谓唇口之中，大笑则见。此说非。〕时乘舆幄坐张画屏风，〔乘，绳证翻。师古曰：坐，音材卧翻。画，古宾字通；下同。〕画纣醉踞妲己，作长夜之乐。〔妲，当割翻。妲己，有苏氏之女。乐，音洛。〕侍中、光禄大夫班伯久疾所起，〔姓谱：班，楚令尹班之后。班书叙传自以为楚令尹子文之后。子文初生，缒于梦中而虎乳之。楚人谓乳为「谷」，谓虎为「于菟」，故名谷于菟，楚人谓虎「班」，其子以为号。师古注曰：子文之子班亦为楚令尹。余按左传庄三十年，申公班杀令尹子元，谷于菟为令尹，恐班非子文之子。〕上顾指画而问伯曰：「纣为无道，至于是虖﹖」〔虖，古乎字。〕对曰：「书云：『乃用妇人之言』，〔师古曰：今文尚书泰誓之辞。〕何有踞肆于朝！〔师古曰：肆，放也，陈也。朝，直遥翻。〕所谓众恶归之，不如是之甚者也！」〔师古曰：论语称孔子曰：「纣之不善，不如是之甚也！是以君子恶居下流，天下之恶皆归焉」。〕上曰：「苟不若此，此图何戒﹖」对曰：「『沈湎于酒』，微子所以告去也。〔孔颖达曰：酒诰注云：饮酒齐色曰湎。然则湎者，颜色湎然齐一之辞。师古曰：微子，殷之卿士，封于微，爵称子也。殷纣错乱天命，微子作诰，告箕子、比干而去。其诰曰：用沈酗于酒，用乱败厥德于下。我其发出狂，吾家耄逊于荒。事见尚书微子篇。『式号式謼』，大雅所以流连也。〔师古曰：大雅荡之诗曰：式号式謼，俾昼作夜。言醉酒号呼，以昼为夜也。流连，言作诗之人，嗟汉而泣涕流连也。而说者乃以流连为荒亡，盖失之矣。大雅所以流连，不谓饮酒之人也。謼，音火故翻。〕诗、书淫乱之戒，其原皆在于酒！」上乃喟然叹曰：「吾久不见班生，今日复闻谠言！」〔复，扶又翻。师古曰：谠言，善言也。谠，音党。〕放等不怿，〔师古曰：怿，悦也，音亦。〕稍自引起，更衣，〔更，工衡翻。〕因罢出。
时长信庭林表适使来，闻见之。〔孟康曰：长信，太后宫名也。庭林表，宫中妇人官名也。师古曰：长信宫庭之林表也。林表，官名耳。庭，非官称也。使，疏吏翻。〕后上朝东宫，〔朝，直遥翻。〕太后泣曰：「帝间颜色瘦黑。〔师古曰：间，谓比日也。〕班侍中本大将军所举，〔大将军，谓王凤也。〕宜宠异之；益求其比，以辅圣德！〔凤初荐伯宜劝学，召见亲近。今太后以其能谏正，欲令帝宠异之也。师古曰：比，类也；音必寐翻，当如字。〕宜遣富平侯且就国！」〔富平侯，张放。〕上曰：「诺。」上诸舅闻之，以风丞相、御史，〔师古曰：风，读曰讽。〕求放过失。于是丞相宣、御史大夫方进奏「放骄蹇纵恣，奢淫不制，拒闭使者，〔侍御史修奉使至放家，逐名捕贼；奴从者闭门，设弓弩，距使者，不肯内。〕贼伤无辜，〔放知李游君欲献女，求不得，使奴康等之其家，贼伤三人。〕从者支属并乘权势，为暴虐，〔从，才用翻。〕请免放就国。」〔考异曰：叙传云：「王音以风丞相御史。」按放传：「丞相宣、御史大夫方进奏放过恶。」音以正月乙巳薨，方进以三月丁酉为御史大夫，然则风丞相、御史者疑非音也。放传又云：「上诸舅皆害其宠。」故但云上诸舅。〕上不得已，〔师古曰：已，止也。〕左迁放为北地都尉。其后比年数有灾变，〔师古曰：比，频也。比，毗至翻。数，所角翻。〕故放久不得还。玺书劳问不绝。〔玺，斯氏翻。劳，力到翻。〕敬武公主有疾，诏征放归第视母疾。数月，主有瘳，后复出放为河东都尉。〔复，扶又翻。〕上虽爱放，然上迫太后，下用大臣，故常涕泣而遣之。
⑧邛成太后之崩也，〔邛成太后，孝宣王皇后也。父奉光，封邛成侯，故书邛成太后，以别孝元王皇后。恩泽侯表，邛成侯，国于济阴。〕丧事仓卒，吏赋敛以趋办，〔卒，读曰猝。敛，力赡翻。师古曰：趋，读曰趣；言苟取办。趣，与促同。〕上闻之，以过丞相、御史。〔过，罪也。〕冬，十一月，己丑，策免丞相宣为庶人，御史大夫方进左迁执金吾。二十余日，丞相官缺，群臣多举方进者；上亦器其能，十一月，壬子，擢方进为丞相，封高陵侯。〔恩泽侯表，高陵侯，国于琅邪。考异曰：方进传：「丞相薛宣免，方进亦左迁执金吾；二十余日，遂擢为丞相。」而荀纪云：「秋八月，方进贬为执金吾。」盖以公卿表云，「三月，丁酉，京兆尹翟方进为御史大夫；八月贬为执金吾。」故致此误也。按公卿表所云者，谓方进自三月为御史大夫，至十一月而，凡居官八月耳。又黑龙见东莱，在去年九月，谷永传着之甚明，而荀悦亦载之于此年，云「冬，黑龙见东莱。」盖因陈汤获罪在今年故也。汉春秋虽正黑龙之误，而方进贬官犹承荀悦之失。〕以诸吏、散骑、光禄勋孔光为御史大夫。〔散，悉亶翻。〕方进以经术进，〔方进以射策甲科为郎，举明经，迁议郎。〕其为吏，用法刻深，好任势立威；有所忌恶，峻文深诋，中伤甚多。〔好，呼到翻。恶，乌路翻。中，竹仲翻。〕有言其挟私诋欺不专平者，上以方进所举应科，不以为非也。〔科，律条也。〕光，褒成君霸之少子也，〔霸见二十八卷元帝永光元年。〕领尚书，典枢机十余年，守法度，修故事，上有所问，据经法，以心所安而对，不希指苟合；〔师古曰：希指，希望天子之意指也。〕如或不从，不敢强谏争，〔争，读曰诤。〕以是久而安。时有所言，辄削草笹，〔服虔曰：言已缮书，更削坏其草也。〕以为章主之过以奸忠直，人臣大罪也。〔师古曰：奸，求也；奸忠直之名也。奸，音干。〕有所荐举，唯恐其人之闻知。沐日归休，兄弟妻子燕语，终不及朝省政事。〔朝，直遥翻。〕或问光：「温室省中树，皆何木也﹖」光嘿不应，更答以他语，其不泄如是。
⑨上行幸雍，祠五畤。〔建始二年，罢雍五畤；今以久无继嗣，并甘泉泰畤皆复之。雍，于用翻。畤，音止。〕
⑩卫将军王商恶陈汤，奏「汤妄言昌陵且复发徙；〔初，汤请起昌陵邑；既罢昌陵，丞相、御史请废昌陵邑中室。奏未下，人以问汤：「第宅不彻，得无复发徙﹖」汤曰：「县官且顺听群臣言，犹复发徙之也。」恶，乌路翻。〕又言黑龙冬出，微行数出之应。」〔东莱郡黑龙出，人以问汤，曰：「是所谓玄门开；微行数出，出入不时，故龙以非时出也。」数，所角翻。〕廷尉奏「汤非所宜言，大不敬。」诏以汤有功，〔有斩郅支功。〕免为庶人，徙边。
上以赵后之立也，淳于长有力焉，故德之，乃追显其前白罢昌陵之功，下公卿，议封长。〔下，遐稼翻。〕光禄勋平当以为：「长虽有善言，不应封爵之科。」〔姓谱：平，齐相晏平仲之后；一曰：韩哀侯少子婼食采平邑，因以为氏。高祖之法，非有功不侯。〕当坐左迁巨鹿太守。上遂下诏，以常侍闳、卫【章：十四行本「卫」上有「侍中」二字；乙十一行本同；孔本同。】尉长首建至策，〔师古曰：闳，王闳也。〕赐长、闳爵关内侯。
初，少府陈咸，卫尉逢信，官簿皆在翟方进之右；〔逢，皮江翻，姓也；古有逢蒙。师古曰：簿，谓伐阅也。簿，音主簿之簿。〕方进晚进，为京兆尹，与咸厚善。及御史大夫缺，三人皆名卿，俱在选中，而方进得之。会丞相薛宣得罪，与方进相连，上使五二千石杂问丞相、御史，〔晋灼曰：大臣狱重，故以秩二千石者五人诘责之。〕咸诘责方进，冀得其处，方进心恨。〔诘，去吉翻。〕陈汤素以材能幸于王凤及王音，咸、信皆与汤善，汤数称之于凤、音所，〔数，所角翻。〕以此得为九卿。及王商黜逐汤，方进因奏「咸、信附会汤以求荐举，苟得无耻，」皆免官。〔考异曰：咸、信免官皆在明年以后，因陈汤事连言之。〕
是岁，琅邪太守朱博为左冯翊。博治郡，常令属各用其豪桀以为大吏，文、武从宜。〔师古曰：各因其材而任之。治，直之翻。〕县有剧贼及他非常，博辄移书以诡责之，其尽力有效，必加厚赏；怀诈不称，诛罚辄行。〔师古曰：称，副也。称，尺证翻。〕以是豪强慑服，事无不集。〔慑，之涉翻。〕
②初，帝用匡衡议，罢甘泉泰畤，〔事见上卷建始元年。〕其日，大风坏甘泉竹宫，〔武帝以正月上辛有事甘泉圜丘，自竹宫而望拜。韦昭曰：以竹为宫，天子居中。师古曰：汉旧仪，竹宫去坛三里。坏，音怪。〕折拔畤中树木十围以上百余。〔折，而设翻。〕帝异之，以问刘向；对曰：「家人尚不欲绝种祠，〔师古曰：家人，谓庶人之家也。种祠，继嗣所传祠也。〕况于国之神宝旧畤！且甘泉、汾阴及雍五畤始立，皆有神祇感应，然后营之，非苟而已也。〔武帝祠泰一于甘泉，夜常有神光如流星集于祠坛。〕汾阴男子公孙滂洋等见汾旁有光如绛，上遂立后土祠于汾阴脽上。文帝十四年，黄龙见成纪，始幸雍，郊见五畤。〕武、宣之世奉此三神，礼敬敕备，神光尤着。祖宗所立神祇旧位，诚未易动。〔易，以豉翻。〕前始纳贡禹之议，后人相因，多所动摇。〔元帝时，贡禹建言，汉家祭祀多不应古礼；韦玄成、匡衡等因之。〕易大传曰：『诬神者殃及三世。』恐其咎不独止禹等！」上意恨之，〔师古曰：恨，悔也。〕又以久无继嗣，冬，十月，庚辰，上白太后，令诏有司复甘泉泰畤、汾阴后土如故，及雍五畤、陈宝祠、长安及郡国祠着明者，皆复之。
是时，上以无继嗣，颇好鬼神、方术之属，〔好，呼到翻。〕上书言祭祀方术得待诏者甚众，祠祭费用颇多。谷永说上曰：〔说，输芮翻。〕「臣闻明于天地之性，不可惑以神怪；知万物之情，不可罔以非类。〔师古曰：罔，犹蔽。余谓罔，欺也，欺人以所无曰罔。〕诸背仁义之正道，〔背，蒲妹翻。〕不遵五经之法言，而盛称奇怪鬼神，广崇祭祀之方，求报无福之祠，及言世有仙人，服食不终之药，遥兴轻举、〔如淳曰：遥，远也。兴，举也。师古曰：兴，起也，谓起而远去也。〕黄冶变化之术者，〔晋灼曰：黄者，铸黄金也。道家言，冶丹沙令变化，可铸作黄金也。〕皆奸人惑众，挟左道，怀诈伪，以欺罔世主，〔师古曰：左道，邪僻之道，非正义也。王制曰：执左道以乱政者杀。听其言，洋洋满耳，若将可遇，〔师古曰：洋洋，美盛之貌。洋，音羊，又音祥。〕求之，荡荡如系风捕景，终不可得。〔师古曰：荡荡，空旷之貌也。荡，音荡。景，影也。〕是以明王距而不听，圣人绝而不语。〔师古曰：谓孔子不语怪神。〕昔秦始皇使徐福发男女入海求神采药，因逃不还，天下怨恨。〔事见秦始皇纪。〕汉兴，新垣平、〔事见文帝纪。〕齐人少翁、公孙卿、栾大等〔事见武帝纪。〕皆以术穷诈得，诛夷伏辜。〔师古曰：诈得，谓主上得其诈伪之情。〕唯陛下距绝此类，毋令奸人有以窥朝者！」〔朝，直遥翻。〕上善其言。
③十一月，尉氏男子樊并等十三人谋反，〔地理志，尉氏县属陈留郡。应劭曰：古狱官曰尉氏，郑之别狱也。臣瓒曰：郑大夫尉氏之邑，故遂以为邑名。师古曰：郑大夫尉氏，亦以掌狱之官故为族耳；应说是也。〕杀陈留太守，劫略吏民，自称将军；徒李谭、称忠、锺祖、訾顺共杀并，以闻，皆封为侯。〔姓谱：称，平声。汉功臣表有新山侯称忠。楚有锺仪、锺建，又有知音锺子期。訾，即移翻；何氏姓苑云：今齐人，本姓祭氏。谭，延乡侯。忠，新山侯。祖，童乡侯。顺，楼虚侯。考异曰：本纪云五人，而功臣表止有四人，盖纪误。〕
④十二月，山阳铁官徒苏令等二百二十八人攻杀长吏，盗库兵，自称将军；〔地理志，山阳郡有铁官。〕经郡国十九，杀东郡太守及汝南都尉。汝南太守严欣捕斩令等。迁欣为大司农。〔师古曰：欣，与欣同。〕
⑤故南昌尉九江梅福上书曰：〔地理志，南昌县属豫章郡。后汉志：尉，主盗贼；凡有贼发，主名不立，则推索行寻，按察奸宄，以起端绪。「昔高祖纳善若不及，从谏如转圜，〔师古曰：不及，恐失之也。转圜者，言其顺易也。〕听言不求其能，举功不考其素，〔师古曰：直取其功，不论其旧行及所从来也。〕陈平起于亡命而为谋主，韩信拔于行陈而建上将；〔事并见高帝纪。行，户刚翻。陈，读曰阵。〕故天下之士云合归汉，〔师古曰：言四面而至。〕争进奇异，知者竭其策，〔知，读曰智；下同。〕愚者尽其虑，勇士极其节，怯夫勉其死。合天下之知，并天下之威，是以举秦如鸿毛，取楚若拾遗，〔师古曰：鸿毛，论轻；拾遗，言其易也。〕此高祖所以无敌于天下也。孝武皇帝好忠谏，说至言，〔好，呼到翻。说，读曰悦。〕出爵不待廉、茂，〔廉、茂，孝廉、秀才也。光武讳秀，改为茂才。〕庆赐不须显功，〔师古曰：谓谏争合意，即得爵赐，不由荐举及军功也。廉，廉吏也。茂，茂材也。〕是以天下布衣各厉志竭精以赴阙庭，自衒鬻者不可胜数，〔师古曰：衒，行卖也。鬻，亦卖也。衒，音州县之县，又音工县翻。胜，音升。〕汉家得贤，于此为盛。使孝武皇帝听用其计，升平可致，〔张晏曰：民有三年之储曰升平。〕于是积尸暴骨，快心胡、越，故淮南王安缘间而起；〔间，古苋翻；下同。〕所以计虑不成而谋议泄者，以众贤聚于本朝，故其大臣势陵，不敢和从也。〔事见武纪。师古曰：本朝，谓汉朝也。大臣，谓淮南相、内史之属也。服虔曰：臣势陵君。和，户卧翻。〕方今布衣乃窥国家之隙，见间而起者，蜀郡是也。〔孟康曰：鸿嘉中广汉男子郑躬等反是也。〕及山阳亡徒苏令之群，蹈藉名都、大郡，〔贤曰：前书曰：十二万户为大郡。〕求党与，索随和，而无逃匿之意，〔李奇曰：求索与己和及随己者。原父曰：汉氏世宝随和珠玉，谓匹夫至欲求索此物，所谓与上争衡也。索，山客翻。〕此皆轻量大臣，无所畏忌，〔量，音良。〕国家之权轻，故匹夫欲与上争衡也。
士者，国之重器；得士则重，失士则轻。诗云：『济济多士，文王以宁。』〔师古曰：诗大雅文王之诗也。济济，盛貌也。言文王能多用贤人，故邦国得以安宁也。济，子礼翻。〕庙堂之议，非草茅所言也；〔汉书「所」字下有「当」字。〕臣诚恐身涂野草，尸并卒伍，故数上书求见，辄报罢。〔福去南昌归寿春，数因县道上书，求假轺传，诣行在所条对急政；辄报罢。数，所角翻。见，贤遍翻。〕臣闻齐桓之时，有以九九见者，桓公不逆，欲以致大也。今臣所言，非特九九也；陛下距臣者三矣，此天下士所以不至也。昔秦武王好力，任鄙叩关自鬻；〔事见三卷周赧王七年。周礼司关，凡四方之宾客叩关者，则为之告。注曰：叩关，谓谒关人也。疏曰：叩，犹至也。好，呼到翻。〕缪公行霸，由余归德。〔秦缪公开霸业，由余自西戎归之。缪，读曰穆。〕今欲致天下之士，民有上书求见者，辄使诣尚书问其所言，言可采取者，秩以升斗之禄，赐以一束之帛，若此，则天下之士，发愤懑，〔懑，音闷。〕吐忠言，嘉谋日闻于上，天下条贯，国家表里，烂然可睹矣。〔师古曰：烂然，分明之貌也。〕
夫以四海之广，士民之数，〔数，趋玉翻。〕能言之类至众多也；然其隽桀指世陈政，言成文章，质之先世【章：十四行本「世」作「圣」；乙十一行本同；孔本同；张校同。】而不缪，施之当世合时务，若此者亦无几人。〔师古曰：无几，言不多也。几，音居岂翻。〕故爵禄束帛者，天下之砥石，高祖所以厉世摩钝也。〔师古曰：砥，细石也；音之履翻，又音祇。〕
孔子曰：『工欲善其事，必先利其器。』〔师古曰：论语载孔子之言也。工以谕国政，利器谕贤材。〕至秦则不然，张诽谤之罔以为汉驱除，〔为，于伪翻。〕倒持泰阿，授楚其柄。〔师古曰：太阿，剑名，欧冶所铸也。言秦无道，令陈涉、项羽乘间而发，譬倒持剑，以把授人也。〕故诚能勿失其柄，天下虽有不顺，莫敢触其锋，此孝武皇帝所以辟地建功，为汉世宗也。〔师古曰：辟，读曰辟。〕
今陛下既不纳天下之言，又加戮焉。夫鸢鹊遭害，则仁鸟增逝，〔师古曰：鸢，鸱也。仁鸟，鸾凤也。鸢，音缘。〕愚者蒙戮，则智士深退。间者愚民上书，多触不急之法，〔师古曰：言以其所言为不急而罪之。〕或下廷尉而死者众。〔下，遐稼翻；下同。〕自阳朔以来，天下以言为讳，朝廷尤甚，〔惩王章之死也。师古曰：防人之口，法禁严切也。〕群臣皆承顺上指，莫有执正。何以明其然也﹖取民所上书，陛下之所善，试下之廷尉，廷尉必曰『非所宜言，大不敬，』以此卜之，一矣。故京尹王章，资质忠直，敢面引廷争，〔争，读曰诤。〕孝元皇帝擢之，以厉具臣而矫曲朝；〔元帝初，擢章为左曹、中郎将。师古曰：具臣，具位之臣，无益者也。矫，正也。朝，直遥翻。〕及至陛下，戮及妻子；〔事见上卷阳朔元年。〕且恶恶止其身，〔公羊传：恶恶止其身，善善及子孙。〕王章非有反畔之辜而殃及室家，〔言王章妻子坐徙也。孔颖达曰：左传曰：男有室，女有家。谓男处妻之室，女安夫之家，夫妇共为家室。故谓夫妇家室之道为室家也。〕折直士之节，〔折，而设翻。〕结谏臣之舌。群臣皆知其非，然不敢争，天下以言为戒，最国家之大患也！
愿陛下循高祖之轨，杜亡秦之路，除不急之法，下无讳之诏，博览兼听，谋及疏贱，令深者不隐，远者不塞，所谓『辟四门，明四目』也。〔师古曰：虞书舜典曰：「辟四门，明四目。」言开四门以致众贤，则明视于四方也。塞，悉则翻。辟，读曰辟。〕往者不可及，来者犹可追。方今君命犯而主威夺，〔师古曰：君命犯者，谓大臣犯君之命。〕外戚之权，日以益隆。陛下不见其形，愿察其景！建始以来，日食、地震，以率言之，三倍春秋，水灾亡与比数，〔师古曰：言其极多，不可比校而数也。亡，读曰无。〕阴盛阳微，金铁为飞，此何景也﹖〔张晏曰：河平二年，沛郡铁官铸铁如星飞，上去权、臣用事之异也。苏林曰：言之不从，是谓不又，则金不从革。景，象也；何象，言将危亡也。为，于伪翻。〕汉兴以来，社稷三危：吕，霍，上官；皆母后之家也。亲亲之道，全之为右，〔师古曰：务全安之，此为上。〕当与之贤师良傅，教以忠孝之道；今乃尊宠其位，授以魁柄，〔师古曰：以斗为谕也。斗身为魁。〕使之骄逆，至于夷灭，〔师古曰：夷，平也，谓平除之。〕此失亲亲之大者也。自霍光之贤，不能为子孙虑，故权臣易世则危。书曰『毋若火，始庸庸。』〔师古曰：周书洛诰之辞也。庸庸，微小貌也。言火始微小，不早扑灭，则至炽盛；大臣贵擅，亦当早图，黜其权也。〕势陵于君，权隆于主，然后防之，亦无及已！」〔师古曰：已语终辞。〕上不纳。
汉纪二十四〔起着雍涒滩（戊申），尽昭阳赤奋若（癸丑），凡六年。〕
《孝成皇帝中》
永始四年〔（戊申、前一三）〕
①春，正月，上行幸甘泉，郊泰畤；大赦天下。三月，行幸河东，祠后土。
②夏，大旱。
③四月，癸未，长乐临华殿、未央宫东司马门皆灾。〔师古曰：东面之司马门也。乐，音洛。〕六月，甲午，霸陵园门阙灾。
④秋，七月，辛未晦，日有食之。
⑤冬，十一月，庚申，卫将军王商病免。
⑥梁王立骄恣无度，〔立，梁孝王武八世孙也。〕至一日十一犯法。相禹奏「立对外家怨望，有恶言。」〔梁相，名禹。相，息相翻。〕有司按验，因发其与姑园子奸事，奏「立禽兽行，请诛。」〔汉法，内乱为禽兽行。行，下孟翻。〕太中大夫谷永上书曰：「臣闻礼，天子外屏，不欲见外也；〔师古曰：屏，谓当门之墙，以屏蔽者也。外屏，于门外为之。〕是以帝王之意，不窥人闺门之私，听闻中冓之言。〔韩诗云：中冓，中夜。应劭曰：中冓，材冓在堂之中也。晋灼曰：鲁诗以为夜也。师古曰：冓，谓舍之交积材木也。应说近之。冓，音工豆翻。〕春秋为亲者讳。〔春秋公羊传：闵元年，齐仲孙来。齐仲孙者何﹖公子庆父也。公子庆父则曷为谓之齐仲孙﹖外之也。曷为外之﹖春秋为亲者讳。为，于伪翻；下同。〕今梁王年少，〔少，诗照翻；下同。〕颇有狂病，始以恶言按验，既无事实，而发闺门之私，非本章所指。王辞又不服，猥强劾立，傅致难明之事，〔劾，户概翻。师古曰：傅，读曰附。〕独以偏辞成罪断狱，〔断，丁乱翻。〕无益于治道；〔治，直吏翻。〕污蔑宗室〔污，乌故翻。孟康曰：蔑，音漫。师古曰：蔑，音秣，谓涂染也。〕以内乱之恶，披布宣扬于天下，非所以为公族隐讳，〔为，于伪翻；下为公同。〕增朝廷之荣华，昭圣德之风化也。臣愚以为王少而父同产长，〔姑者，父之同产。长，知两翻。〕年齿不伦；梁国之富足以厚聘美女，招致妖丽；〔妖，巧也，艳也，好也。妖，于骄翻。〕父同产亦有耻辱之心；〔师古曰：言其姑亦当自耻，必不与奸。〕按事乃验问恶言，〔师古曰：本所问者，怨望朝廷之言也。〕何故猥自发舒！〔言何为而自发内乱之事。〕以三者揆之，殆非人情，疑有所迫切，过误失言，文吏蹑寻，不得转移。〔蹑寻者，谓蹑其失言之后，而寻其内乱之迹也。〕萌芽之时，加恩勿治，上也。〔如淳曰：覆盖之，则计之上。治，直之翻；下同。〕既已按验举宪，〔举宪者，举以法也。〕宜及王辞不服，诏廷尉选上德通理之吏更审考清问，〔上，与尚同。书吕刑：皇帝清问下民。孔安国曰：清问，详问也。马曰：清，讯。〕着不然之效，定失误之法，〔着，明也。效，验也。明其事之不然，具有证验也。失误，谓误入人罪为失。〕而反命于下史，〔师古曰：使者还，反以清白之状付有司也。〕以广公族附疏之德，〔附疏者，使疏属亲附也。〕为宗室刷污乱之耻，〔师古曰：刷，谓拭，刷除之也，言所劣翻。〕甚得治亲之谊。」天子由是寝而不治。
⑦是岁，司隶校尉蜀郡何武为京兆尹。〔姓谱：何，出自周成王母弟唐叔虞；后封于韩；韩灭，子孙分散，江、淮间音以「韩」为「何」，字随音变，遂为何氏。〕武为吏，守法尽公，进善退恶，所居无赫赫名，去后常见思。
②壬戌，王商复为大司马、卫将军。〔商去年以病免，今复位。〕
③三月，上行幸雍，祠五畤。〔雍，于用翻。畤，音止。〕
④夏，四月，丁酉，无云而雷；〔刘向曰：雷前托于云，犹君之托于臣，阴阳之合也。人君不恤天下，万民有怨畔之心，故无云而雷。〕有流星从日下东南行，四面耀耀如雨，自晡及昏而止。
⑤赦天下。
⑥秋，七月，有星孛于东井。〔孛，蒲内翻。〕
上以灾变，博谋群臣。北地太守谷永对曰：「王者躬行道德，承顺天地，则五征时序，〔五征，即洪范之八庶征，曰雨、曰旸、曰寒、曰燠、曰风也。〕百姓寿考，符瑞并降；失道妄行，逆天暴物，则咎征着邮，〔洪范之常雨、常旸、常寒、常燠、常风，为咎征着明也。天见咎征，以明着人君之过也。师古曰：邮，与尤同。尤，过也。〕妖孽并见，〔洪范五行传说曰：凡草木之类谓之妖；妖，犹夭胎，言尚微也。虫豸之类谓之孽；孽则芽孽矣。见，贤遍翻。〕饥馑荐臻；终不改寤，恶洽变备，不复谴告，更命有德。〔如鲁哀祸大天不降谴是也。复，扶又翻。更，工衡翻。〕此天地之常经，百王之所同也。加以功德有厚薄，期质有修短，时世有中季，〔师古曰：中，读曰仲。〕天道有盛衰。陛下承八世之功业，〔八世，高、惠、文、景、武、昭、宣、元。〕当阳数之标季，〔孟康曰：阳九之末季也。师古曰：标，音必遥翻。〕涉三七之节纪，〔孟康曰：至平帝，乃三七二百一十岁之厄，今已涉向其节纪。〕遭无妄之卦运，〔应劭曰：天必先云而后雷，雷而后雨；而今无云而雷。无妄者，无所望也。万物无所望于天，灾异之最大者也。师古曰：取易之无妄卦为义。项安世曰：古妄与望通，秦、汉言妄，皆无望也。朱英之说黄歇与扬子法言皆然。故太玄去准妄，谓其无所复望也。在易则自为诚妄之妄。〕直百六之灾総，〔易九繍曰：切入元，百六阳九。孟康曰：易传也。所谓阳九之繍，百六之会也。初入元，百六岁有繍者，则前元之余气也。师古曰：直，当也。孔颖达曰：凡水旱之岁，历运有常。按律历志云：十九岁为一章，四章为一部，二十部为一统，三统为一元。则一元有四千五百六十岁。初入元一岁有阳九，谓旱九年。次三百七十四岁阴九，谓水九年。以一百六岁并三百七十四岁为四百八十岁，注云，六乘八之数。次四百八十岁有阳九，谓旱九年。次七百二十岁阴七，谓水七年。次七百二十岁阳七，谓旱七年。又注云：七百二十者，九乘八之数次六百岁阴五，谓水五年。次六百岁阳五，谓旱五年。注云：六百岁者，以八乘八，八八六十四。又以七乘八，七八五十六，相并为一千二百岁。于易七、八不变，气不通，故合而数之，各得六百岁。次四百八十岁阴三，次四百八十岁阳三，除入元至阳三，除去灾岁，总有四千五百六十年。其灾岁，两阳九年，一阴九年，一阴、阳各七年，一阴、阳各五年，一阴、阳各三年，总有五十七年，并前四千五百六十年，通为四千六一十七岁。此一元之气终矣。此是阴阳水旱之大数也。所以正用七、八、九、六相乘者，以水数六，火数七，木数八，金数九，此交互相乘也。以七、八、九、六阴阳之数自然，故有九年、七年、五年、三年之灾。〕三难异科，杂焉同会；〔师古曰：杂，谓相参也。一曰，杂，音先合翻。杂焉，总萃。难，乃旦翻。〕建始元年以来，二十载间，〔载，子亥翻。〕群灾大异，交错锋起，多于春秋所书。内则为深宫后庭，将有骄臣悍妾、醉酒狂悖卒起之败，〔骄臣，指淳于长等。悍妾，指赵昭仪姊弟也。悍，下罕翻，又侯旰翻。师古曰：卒，读曰猝。悖，蒲内翻，又蒲没翻。〕北宫苑囿街巷之中、臣妾之家幽闲之处〔苑，园也。孔颖达曰：有蕃曰园，有墙曰囿；园、囿大同，蕃、墙异耳。囿者，域养禽兽之处。园者，种菜殖果之处。毛晃曰：苑，亦以养禽兽。直曰街，曲曰巷。师古曰：闲，读曰闲。〕征舒、崔杼之乱；〔陈灵公淫于夏姬，数如其家；夏姬之子征舒病之，自厩射而杀之。齐庄公通于崔杼之妻姜氏，数如崔氏；杼伏甲杀之。事并见左传。此指帝微行，将有征舒、崔杼之祸也。〕外则为诸夏下土，将有樊并、苏令、陈胜，项梁奋臂之祸。〔樊并、苏令事见上卷永始三年。陈胜、项梁事见七卷秦二世元年。夏，户雅翻；下同。〕安危之分界，宗庙之至忧，〔师古曰：分，音扶问翻。〕臣永所以破胆寒心，豫言之累年。下有其萌，然后变见于上，〔见，贤遍翻。〕可不致慎！祸起细微，奸生所易。〔易，轻也，忽也。言奸生于所轻忽也。易，以豉翻。〕愿陛下正君臣之义，无复与群小媟黩宴饮；〔师古曰：媟，狎也，音私列翻。黩，污也。复，扶又翻；下同。〕勤三纲之严，〔师古曰：三纲，君臣、父子、夫妇也。余按君为臣纲，父为子纲，夫为妇纲，所谓严也。〕修后宫之政，抑远骄勡之宠，崇近婉顺之行；〔远，于愿翻。近，其靳翻。行，下孟翻。〕朝觐法驾而后出，〔朝，直遥翻。〕陈兵清道而后行，无复轻身独出，饮臣妾之家。三者既除，内乱之路塞矣。〔三者，谓微行、崇饮、好色也。塞，悉则翻。〕诸夏举兵，萌在民饥馑而吏不恤，兴于百姓困而赋敛重，发于下怨离而上不知。〔永书曰：诸夏举兵，以火角为期。盖言已有其萌，而将至于兴发也。敛，力赡翻。〕传曰：『饥而不损，兹谓泰，厥咎亡。』〔师古曰：洪范传之辞。余按五行志，盖京房易传之辞也。〕比年郡国伤于水灾，禾麦不收，〔禾，粟苗也，又稼之总名。比，毗至翻。〕宜损常税之时．〔谓此时宜减税也。〕而有司奏请加赋，甚缪经义，逆于民心，市怨趋祸之道也。〔趋，读曰趣，与促同。〕臣愿陛下勿许加赋之奏，益减奢泰之费，流恩广施，〔施，式豉翻。〕振赡困乏，敕劝耕桑，以慰绥元元之心，诸夏之乱庶几可息！」〔赡，而艳翻。几，居希翻，又巨衣翻。〕
中垒校尉刘向〔武帝置中垒校尉，掌北军垒门之内，又外掌西域，八校尉之首也。〕上书曰：「臣闻帝舜戒伯禹『毋若丹朱傲』，〔师古曰：事见虞书益稷篇。丹朱，尧子也。敖，读曰傲。仲冯曰：此禹戒舜之语。非舜戒禹之辞也。上，时掌翻。〕周公戒成王『毋若殷王纣』，〔尚书无逸篇：周公戒成王曰：毋若殷王纣之迷乱，酗于酒德哉！〕圣帝明王常以败乱自戒，不讳废兴，故臣敢极陈其愚，唯陛下留神察焉！
谨按春秋二百四十二年，日食三十六，〔师古曰：从隐公元年至哀公十四年获麟，凡二百四十二年。日食三十六，谓隐三年二月己巳，桓三年七月壬辰朔，十七年十月朔，庄十八年三月，二十五年六月辛未朔，二十六年十二月癸亥朔，三十年九月庚午朔，僖五年九月戊申朔，十二年三月庚午，十五年五月，文元年二月己亥朔，十五年六月辛丑朔，宣八年七月甲子，十年四月丙辰，十七年六月癸卯，成十六年六月丙寅朔，十七年十二月丁巳朔，襄十四年二月乙未朔，十五年秋八月丁巳，二十年冬十月丙辰朔，二十一年九月庚戌朔，冬十月庚辰朔，二十三年二月癸酉朔，二十四年秋七月甲子朔，八月癸巳朔，二十七年冬十二月乙亥朔，昭七年夏四月甲辰朔，十五年六月丁巳朔，十七年六月甲戌朔，二十一年秋七月壬午朔，二十二年十二月癸酉朔，二十四年夏五月乙未朔，三十一年十二月辛亥朔，定五年正月辛亥朔，十二年十一月丙寅朔，十五年八月庚辰朔也。〕今连三年比食，〔比，毗至翻。〕自建始以来，二十岁间而八食，率二岁六月而一发，古今罕有。建始三年十二月戊申朔，河平元年四月癸亥晦，三年八月乙卯晦，四年三月癸丑朔，阳朔元年二月丁未晦，永始二年二月乙酉晦，三年正月己卯晦，四年七月辛未晦，凡八食，而是年春正月己亥又不预比数。〕异有小大希稠，占有舒疾缓急，观秦、汉之易世，览惠、昭之无后，察昌邑之不终，视考宣之绍起，皆有变异着于汉纪。天之去就，岂不昭昭然哉！〔按向书曰：秦始皇之末至二世时，日月薄食，山林沦亡，辰星出于四孟，太白经天而行，无云而雷，枉矢夜光，荧惑袭月，缋火烧宫，野禽戏庭，都门内崩，长人见临洮，石陨于东郡，星孛大角，大角以亡。及项籍之败，亦孛大角。汉之入秦，五星聚于东井，得天下之象也。孝惠时有雨血、日食于冲、灭光星见之异。孝昭时有太山卧石自立，上林僵柳复起，大星如月西行，众星随之，此为特异，孝宣兴起之表。天狗夹汉而西，久阴不雨者二十余日，昌邑不终之异也。〕臣幸得托末属，诚见陛下宽明之德，冀销大异而兴高宗、成王之声，〔向书曰：高宗、成王亦有雊雉、拔木之变，能思其故，故高宗有百年之福，成王有复风之报，向之所以望帝者如此。〕以崇刘氏，〔崇，增高也。谓增高刘氏之业，愈巍巍也。〕故恳恳数奸死亡之诛！〔师古曰：恳恳，款诚之意也。奸，犯也。数，所角翻。奸，音干。〕天文难以相晓，臣虽图上，犹须口说，然后可知；愿赐清燕之闲，指图陈状！」上辄入之，〔师古曰：谓召入也。上，时掌翻。闲，读曰闲；又如字。上辄之上，如字。〕然终不能用也。〔考异曰：向传云：星孛东井，岷山崩，向怀不能已，上此奏。按岷山崩在三年，此奏云「自建始以来，二十岁间而食八，率二岁六月而一发」，则上此奏当在今年也。胡旦亦载之三年。余按刘向传，若以星孛东井为据，则上奏当在今年。若以岷山崩为据，则上奏当在三年。若以二十岁间日八食为据，则上奏当在去年。然向言「日食之变率二岁六月而一发」，以班书考之，自建始三年十二月至河平元年四月，则一年五月而食；至四年三月癸丑朔则纔一年而食；又至阳朔元年二月丁未晦则又期年而食；永始元年九月丁巳晦，志书食而纪不书；至二年二月乙酉晦，则凡九期，而志所书永始元年九月丁巳晦不计也。又至永始三年正月己卯晦，则未及一期而食。又至四年七月辛未晦，则一年六月而食。向所谓率二岁六月而一发，亦通二十岁而约言之耳。自建始三年至今年，以纪考之则九食，以志考之则十食，此其差异又未有所折哀也。〕
⑦红阳侯立举陈咸方正；对策，拜为光禄大夫、给事中。丞相方进复奏「咸前为九卿，坐为贪邪免，〔咸免见上卷永始二年。复，扶又翻。〕不当蒙方正举，备内朝臣」，〔孟康曰：内朝，中朝也。大司马、前、后、左、右将军、侍中、常侍、散骑、诸吏、给事中为中朝官；丞相以下至六百石，为外朝官也。〕并劾「红阳侯立选举故不以实。」〔汉制，列侯选举不以实，削封户。劾，户概翻；下同。〕有诏免咸，勿劾立。
⑧十二月，乙未，王商为大将军。辛亥，商薨。其弟红阳侯立次当辅政；先是立使客因南郡太守李尚占垦草田数百顷，〔先，悉荐翻。据孙宝传：占垦草田，颇有民所假少府陂泽，略皆开发。师古曰：隐度而取之也。草田，荒田也。旧为陂泽，本属少府，其后以假百姓，百姓皆已田之。而立总谓为草田，占云新自垦。占，音之赡翻。百亩为顷。〕上书以入县官，〔师古曰：立上书云：新垦得此田，请以入官也。〕贵取其直一亿〔【章：十四行本「亿」作「万」；乙十一行本同；孔本同；退斋校同。】〕万以上，〔师古曰：直，价直也。贵者，增于时价。〕丞相司直孙宝发之，上由是废立，而用其弟光禄勋曲阳侯根。庚申，以根为大司马、骠骑将军。〔考异曰：荀纪云「十一月」，成纪云「十二月」。按是岁十一月甲子朔，无乙未、辛亥、庚申。荀悦误。今按考异又有扬雄待诏一条，注云：雄传云：「车骑将军王音奇其文雅，荐雄待诏。」按雄自序云：「上方郊祠甘泉泰畤，召雄待诏承明之庭，奏甘泉赋。其十二月，奏羽猎赋。」事在今年。时王音卒已久，盖王根也。胡旦遂误以为曲阳侯云。余按曲阳侯即王根也。王音则封安阳侯。〕
⑨特进、安昌侯张禹请平陵肥牛亭地；〔师古曰：肥牛，亭名。禹欲得置亭之处为耱茔。〕曲阳侯根争，以为此地当平陵寝庙，衣冠所出游道，宜更赐禹他地。〔请别以地赐之。更，工衡翻。〕上不从，卒以赐禹。〔卒，子恤翻。〕根由是害禹宠，数毁恶之。〔数，所角翻；下同。师古曰：恶，谓言其过恶。依颜注，恶，当读如字；后凡毁恶之恶皆同音。〕天子愈益敬厚禹，每病，辄以起居闻，〔师古曰：谓其饮食寝卧之增损。〕车驾自临问之，上亲拜禹上，禹顿首谢恩；禹小子未有官，禹数视其小子；上即禹下拜为黄门郎、给事中。〔即，就也。〕禹虽家居，以特进为天子师，国家每有大政，必与定议。〔师古曰：与，读曰豫。余谓与，读如字，言天子与禹定其可否也。〕
时吏民多上书言灾异之应，讥切王氏专政所致，〔上，时掌翻。〕上意颇然之，未有以明见；〔未能灼见人言之当否也。〕乃车驾至禹弟，〔弟，与第同，舍也，宅也。〕辟左右，〔师古曰：辟，读曰辟。〕亲问禹以天变，因用吏民所言王氏事示禹。禹自见年老，子孙弱，又与曲阳侯不平，恐为所怨，则谓上曰：「春秋日食、地震，或为诸侯相杀，夷狄侵中国。〔为，于伪翻。〕灾变之意，深远难见，故圣人罕言命，不语怪神，〔师古曰：罕，稀也。论语云：子罕言利与命与仁。又曰：子不语：怪、力、乱、神。〕性与天道，自子贡之属不得闻，〔师古曰：论语称子贡曰：夫子之言性与天道不可得而闻也。谓孔子未尝言性命及天道。〕何况浅见鄙儒之所言。陛下宜修政事，以善应之，与下同其福喜，〔汉书张禹传，「喜」作「善」。〕此经义意也。新学小生，乱道误人，宜无信用，以经术断之！」〔断，丁乱翻。〕上雅信爱禹，由此不疑王氏。〔元帝师萧望之，成帝师张禹，皆敬重之矣。元帝不能听望之言疏许、史而去恭、显，成帝则听禹言而不疑王氏；望之以此杀身，禹以此苟富贵。汉祚中衰，实由此也。又，成帝之时，吏民犹讥切王氏；平帝之末，吏民以王莽不受新野田，上书者至四十八万七千五百七十二人，何元、成之时吏民犹忠于汉，平帝之时吏民则附王氏也﹖政自之出久矣，人心能无从之乎！有国家者，尚监兹哉！〕后曲阳侯根及诸王子弟闻知禹言，皆喜说，遂亲就禹。〔张氏安矣，刘氏危矣。说，读曰悦。〕
故槐里令朱云〔元帝时，云为槐里令，坐论石显废锢，故称故。〕上书求见，〔见，贤遍翻。〕公卿在前，云曰：「今朝廷大臣，上不能匡主，下无以益民，皆尸位素餐，〔师古曰：尸，主也。素，空也。尸位者，不举其事，但主其位而已。素餐者，德不称官，空当食禄。〕孔子所谓『鄙夫不可与事君，苟患失之，亡所不至』者也！〔师古曰：论语所载孔子之言也。苟患失其宠禄，则言行僻邪，无所不至也。谨案孔子曰：鄙夫可与事君也与哉！其未得之也，患得之；既得之，患失之。苟患失之，无所不至矣！亡，与无同。〕臣愿赐尚方斩马剑，〔师古曰：尚方，少府之属官也，作供御器物，故有斩马剑；剑利，可以斩马。〕断佞一人头以厉其余！」〔断，丁管翻。〕上问：「谁也﹖」对曰：「安昌侯张禹！」上大怒曰：「小臣居下讪上，〔盖引用论语恶居下流而讪上之言。师古曰：讪，谤也，音所谏翻，又音删。〕廷辱师傅，罪死不赦！」御史将云下；云攀殿槛，槛折。〔师古曰：槛，轩前栏也。折，而设翻。〕云呼曰：「臣得下从龙逄、比干游于地下，足矣！〔师古曰：呼，叫也，音火故翻。关龙逄，桀臣，王子比干，纣臣，皆以谏而死，故云然。逄，音皮江翻。〕未知圣朝何如耳！」〔师古曰：言杀直臣，其声恶。余谓云盖言亦将如夏、殷之亡也。朝，直遥翻；下入朝同，每朝同。〕御史遂将云去。〔将，如字，挟也，携也。〕于是左将军辛庆忌免冠，解印绶，叩头殿下曰：「此臣素着狂宜于世，〔师古曰：着，表也。言此名久已章表。〕使其言是，不可诛；其言非，固当容之。臣敢以死争！」庆忌叩头流血；上意解，然后得已。〔言杀云之事得止也。〕及后当治槛，〔治，直之翻。〕上曰：「勿易，因而辑之，以旌直臣！」〔师古曰：辑，与集同；谓补合之也。旌，表也。〕
⑩匈奴搜谐单于将入朝；未入塞，病死。弟且莫车立，为车牙若鞮单于；以囊知牙斯为左贤王。〔单，音蝉。且，子余翻。车，尺遮翻。鞮，丁奚翻。〕
北地都尉张放到官数月，复征入侍中。〔复，扶又翻；下同。〕太后与上书曰：「前所道尚未效，〔张晏曰：谓太后言，「班侍中，大将军所举，宜宠异之。」详见上卷永始二年。〕富平侯反复来，其能默虖！」〔如淳曰：富平侯张放又来，太后安能默然不以为言。〕上谢曰：「请今奉诏！」上于是出放为天水属国都尉；〔地理志，天水属国都尉，治勇士县。〕引少府许商、光禄勋师丹为光禄大夫，〔姓谱：师，古者掌乐之官，因以为氏。〕班伯为水衡都尉，并侍中，皆秩中二千石，每朝东宫，常从；〔从，才用翻。〕及大政，俱使谕指于公卿。〔使传上指以谕公卿也。〕上亦稍厌游宴，复修经书之业；〔上为太子时，好经书；及即位，幸酒，乐宴乐。今出放等，复修经书业。〕太后甚悦。
是岁，左将军辛庆忌卒。庆忌为国虎臣，〔爪牙扞御之臣曰虎臣。〕遭世承平，匈奴、西域亲附，敬其威信。
①春，正月，上行幸甘泉，郊泰畤。三月，行幸河东，祠后土。既祭，行游龙门，〔师古曰：龙门山，在今蒲州龙门县北。〕登历观，〔晋灼曰：历观，在河东蒲反县。师古曰：历山上有观。观，音古玩翻。〕陟西岳而归。〔陟，登也。师古曰：西岳，华山也。〕
②夏，四月，立广陵孝王子守为王。〔广陵孝王霸，厉王胥之子也，元帝初元二年绍封；传子意，孙护人，薨，无后。今立守以绍封。考异曰：荀纪「守」作「宪」，今从汉书。〕
③初，乌孙小昆弥安日为降民所杀，诸翕侯大乱；〔降，户江翻。翕，许及翻。〕诏征故金城太守段会宗为左曹、中郎将、光禄大夫，使安辑乌孙；〔阳朔中，会宗复为西域都护，终更而还，以擅发戊己校尉兵迎康居降者不遂，劾乏兴，诏以赎论；拜金城太守，以病免，故曰金城太守。守，式又翻。〕立安日弟末振将为小昆弥，〔服虔曰：末振将，人姓名。师古曰：其名也；昆弥之弟，不可别举姓也。考异曰：乌孙传以末振将为安日弟，段会宗传以为兄，「兄」字误耳。〕定其国而还。〔还，从宣翻；又如字。〕时大昆弥雌栗靡勇健，末振将恐为所并，使贵人乌日领诈降，刺杀雌栗靡；〔刺，七亦翻。〕汉欲以兵讨之而未能，遣中郎将段会宗立公主孙伊秩靡为大昆弥。〔公主，谓楚主解忧也。公主之孙，于雌栗靡为季父。〕久之，大昆弥、翕侯难栖杀末振将，安日子安犁靡代为小昆弥。汉恨不自诛末振将，复遣段会宗发戊己校尉诸国兵，〔复，扶又翻。校，户教翻。〕即诛末振将太子番丘。〔即，就也。师古曰：番，音盘。〕会宗恐大兵入乌孙，惊番丘，亡逃不可得，即留所发兵垫娄地，〔服虔曰：垫，音垫総之垫。郑氏曰：娄，音羸。师古曰：垫，音丁念翻。娄，音楼。〕选精兵三十弩〔李奇曰：三千人，人持一弩。〕径至昆弥所在，召番丘，责以末振将之罪，即手剑击杀番丘。〔手执剑曰手剑。记檀弓曰：子手弓，子射诸。手，守又翻。〕官属以下惊恐，驰归。小昆弥安犁靡勒兵数千骑围会宗，会宗为言来诛之意，〔为言奉天子命来诛番丘之意。为，于伪翻。〕「今围守杀我，如取汉牛一毛耳。〔司马迁答任安书曰：假令仆伏法受诛，若九牛亡一毛，与蝼蚁何异！自谕其身甚微也。〕宛王、郅支头县街，〔宛王事见二十一卷武帝太初三年。郅支事见二十九卷元帝建昭三年。宛，于元翻。〕乌孙所知也。」昆弥以下服，曰：「末振将负汉，诛其子可也，独不可告我，令饮食之邪！」〔师古曰：饮，于禁翻。食，读曰坔；下同。〕会宗曰：「豫告昆弥，逃匿之，为大罪。〔谓豫以诛番丘之事告昆弥，昆弥以叔侄之情必使番丘逃匿，汉欲诛之而昆弥匿之，则于汉为有大罪也。〕即饮食以付我，伤骨肉恩。〔若饮食之而使之就死，则于骨肉为伤恩。〕故不先告。」昆弥以下号泣罢去。〔号，户刀翻。〕会宗还，奏事，天子赐会宗爵关内侯、黄金百斤。会宗以难栖杀末振将，奏以为坚守都尉。〔乌孙有大将、都尉各一人。以难栖能为雌栗靡复雠，坚守臣节，异于诸翕侯，故以「坚守」二字宠之。〕责大禄、大监雌栗靡见杀状，夺金印、紫绶，更与铜、墨云。〔宣帝甘露三年，大禄大监赐金印、紫绶。〕末振将弟卑爰疐〔师古曰：疐，音竹二翻。〕本共谋杀大昆弥，将众八万【章：十四行本「厉」下有「余口」二字；乙十一行本同；孔本同；张校同；退斋校同。】北附康居，谋欲借兵兼并两昆弥；〔卑爰疐自此强，其后都护孙建袭杀之。将，即亮翻。〕汉复遣会宗与都护孙建并力以备之。〔复，扶又翻；下同。〕
自乌孙分立两昆弥，汉用忧劳，且无宁岁。〔分立两昆弥，见二十七卷宣帝甘露元年。〕时康居复遣子侍汉，〔元帝时，康居遣子入侍，陈汤上言其非王子。今复遣子入侍。〕贡献，〔既遣子入侍，而又奉贡也。〕都护郭舜上言：〔此时郭舜为都护。平帝元始间，孙建始为都护。上，时掌翻。〕「本匈奴盛时，非以兼有乌孙、康居故也；及其称臣妾，非以失二国也。〔言匈奴之强弱，不系二国之叛服。〕汉虽皆受其质子，然三国内相输遗，交通如故；〔三国，谓匈奴、乌孙、康居。质，音致。遗，于季翻。〕亦相候司，〔司，读曰伺。〕见便则发：合不能相亲信，离不能相臣役。以今言之，结配乌孙，竟未有益，反为中国生事。〔谓自武帝以来，以宗室女下嫁乌孙也。为，于伪翻。〕然乌孙既结在前，今与匈奴俱称臣，义不可距。而康居骄黠，讫不肯拜使者；〔师古曰：讫，竟也。黠，户八翻。〕都护吏至其国，坐之乌孙诸使下，王及贵人先饮食已，乃饮啖都护吏，〔师古曰：饮，音于禁翻。啖，音徒滥翻。〕故为无所省以夸旁国。〔师古曰：言故不省视汉使也。余谓夸者，自矜耀其能傲汉也。旁国，邻国也。省，悉井翻。〕以此度之，何故遣子入侍﹖其欲贾市，为好辞之，诈也。〔谓特欲行贾以市易，其为好辞者，诈也。度，徒洛翻。贾，音古。〕匈奴，百蛮大国，〔师古曰：于百蛮中，最大国也。〕今事汉甚备；闻康居不拜，且使单于有悔自卑之意。〔师古曰：言单于见康居不事汉以为高，自以事汉为太卑而悔之也。〕宜归其侍子，绝不复使，〔师古曰：不通使于其国也。使，疏吏翻。〕以章汉家不通无礼之国！」〔章，显著也。〕汉为其新通，〔为，于伪翻。〕重致远人，〔师古曰：以此声名为重也。〕终羁縻不绝。
三年〔（辛亥、前一○）〕
①春，正月，丙寅，蜀郡岷山崩，〔地理志，岷山，在蜀郡湔氐道西徼外。禹贡所谓岷山导江，即此山也。水经注曰：岷山，即渎山，水曰渎水，亦曰汶阜山，在氐道徼外，江水所导也。大江泉源发羊膊岭下，缘崖散漫，小大百收，殆未滥觞，东南下百余里，至白马岭西，历天彭关，亦谓之天谷。天彭山两山相对，其高若阙，谓之天彭门。江水自此以上至微弱，所谓其源滥觞者也。汉元延中，岷山崩，壅江水三日不流，即其处。岷，音武巾翻。〕壅江三日，江水竭。刘向大恶之，〔恶，音乌路翻；恶其征异也。〕曰：「昔周岐山崩，三川竭，而幽王亡。〔周幽王二年，三川竭，岐山崩。师古曰：三川，泾、渭、洛也。洛，即漆、沮也。余按幽王时有是异，后卒为犬戎所杀。〕岐山者，周所兴也。〔周自太王避狄去豳，而邑于岐山之下，周之王业遂兴于此。〕汉家本起于蜀、汉，〔高帝始王汉中，起兵还定三秦，诛项羽，遂有天下。〕今所起之地，山崩川竭，星孛又及摄提、大角，从参至辰，〔天文志：房南众星曰骑官，左角理，右角将。大角者，天王帝?之吽A其两旁各有三星鼎足句之，曰摄提。摄提者，直斗杓所指，以建时节，故曰摄提格。晋天文志：参十星，于辰在申。至辰者，至大火也。自氐五度至尾九度，为大火，于辰在卯。如淳曰：孛星尾长及摄提大角，始发于参至辰也。孛，蒲内翻。参，疏簪翻。〕殆必亡矣！」
②二月，丙午，封淳于长为定陵侯。〔恩泽侯表，定陵侯，国于汝南。〕
③三月，上行幸雍，祠五畤。
④上将大夸胡人以多禽兽，秋，命右扶风发民入南山，西自褒、斜，〔师古曰：褒、斜，南山二谷名。余按自秦川径南山通汉中，南谷曰褒，北谷曰斜，径五百里。斜，余遮翻。〕东至弘农，〔长安南山连延，东至弘农，今商、虢二州之山皆是也。〕南驱汉中，〔驱，与驱同。〕张罗罔罝罘，〔罔，与网同，古字通用。罝，音咨邪翻，兔礶也。罘，音房尤翻，翻车大网也。〕捕熊罴禽兽，〔熊似豕而大，黑色。罴似熊，黄白色，被发人立，而绝有力。〕载以槛车，输之长杨射熊馆，〔师古曰：长杨宫中有射熊馆。〕以罔为周阹，〔李奇曰：阹，遮禽兽围陈也。师古曰：阹，音祛。〕纵禽兽其中，令胡人手搏之，自取其获，上亲临观焉。〔考异曰：成纪，「元延二年冬，行幸长杨宫，从胡客大校猎，宿萯阳宫，赐从官。」胡旦用之。按扬雄传：祀甘泉、河东之岁，十二月，羽猎，雄上校猎赋；明年，从至射熊馆还，上长杨赋。然则从胡客校猎当在今年；纪因去年冬有羽猎事，致此误耳。〕
四年〔（壬子、前九）〕
①春，正月，上行幸甘泉，郊泰畤。
②中山王兴、定陶王欣皆来朝，〔兴，帝少弟。欣，帝弟定陶共王康之子。朝，直遥翻。〕中山王独从傅，定陶王尽从傅、相、中尉。〔师古曰：三官皆从王入朝。相，息亮翻。〕上怪之，以问定陶王，对曰：「令：诸侯王朝，得从其国二千石。傅、相、中尉，皆国二千石，故尽从之。」上令诵诗，通习，能说。〔师古曰：说其义也。〕他日，问中山王：「独从傅在何法令﹖」不能对；令诵尚书，又废；〔师古曰：?之?之也。法令，力政翻。令诵，力呈翻。〕及赐食于前，后饱；起下，聩系解。〔师古曰：食而独在后饱；及起，又聩系解也。聩，音武伐翻。余谓赐食于君前，礼主于敬，食而独后，又致饱而止，皆非敬也。及起而降阶，聩系解而不知，是皆不能执礼。夫礼，所以固人肌肤之会，筋骸之束也。聩，足衣也；系，所以结聩。〕帝由此以为不能，而贤定陶王，数称其材。〔数，所角翻。〕是时诸侯王唯二人于帝为至亲，定陶王祖母傅太后随王来朝，〔傅太后，元帝傅昭仪，定陶共王母也；随共王就国，为定陶太后。〕私赂遗赵皇后、昭仪及票骑将军王根。〔遗，于季翻。票，匹妙翻。〕后、昭仪、根见上无子，亦欲豫自结，为长久计，皆更称定陶王，〔迭互称其材美也。师古曰：更，工衡翻。〕劝帝以为嗣。帝亦自美其材，为加元服而遣之，〔师古曰：为之冠也。为，于伪翻。〕时年十七矣。
③三月，上行幸河东，祠后土。
④陨石于关东二。〔据汉书，「关东」当作「都关」。师古曰：都关，山阳之县。〕
⑤王根荐谷永，征入，为大司农。〔自北地太守征入。〕永前后所上四十余事，〔上，时掌翻。〕略相反复，专攻上身与后宫而已；党于王氏，上亦知之，不甚亲信也。为大司农岁余，病；满三月，上不赐告，实时免。〔故事，公卿病，辄赐告；上以其党于王氏，故实时免。〕数月，卒。〔史终言之。〕
绥和元年〔（癸丑、前八）〕
①春，正月，大赦天下。
②上召丞相翟方进、御史大夫孔光、右将军廉褒、后将军朱博入禁中，〔票骑将军王根先劝帝立定陶王为嗣，汉书孔光传先书根劝立定陶王事，下即书召方进、光、褒、博入禁中。通鉴因之，亦不书根。今但以下文观之，根亦召入禁中也。〕议「中山、定陶王谁宜为嗣者﹖」方进、根、褒、博皆以为：「定陶王，帝弟之子。礼曰：『昆弟之子，犹子也。为其后者，为之子也。』〔昆弟之子，视犹子也。以弟之子为兄后，则为兄之子矣。公羊春秋：成十五年，仲婴齐卒。此公孙婴齐也，曷为谓之仲婴齐﹖为兄后也，为后兄，则曷为谓之仲婴齐﹖为人后者，为之子也。为其子则其称仲何﹖孙以王父字为氏也。〕定陶王宜为嗣。」光独以为：「礼，立嗣以亲。〔谓兄、弟，同父之亲子；其亲亲于兄弟之子。〕以尚书盘庚殷之及王为比，兄终弟及。〔兄终弟及，殷法也。殷自外丙、仲壬至盘庚；率多兄弟代立，而尚书无文；光所引盖今文尚书也。师古曰：比，音必寐翻；余谓当如字读。〕中山王，先帝之子，帝亲弟，宜为嗣。」上以「中山王不材；又礼，兄弟不得相入庙，」〔父为昭，子为穆，则兄弟不得相入庙也。〕不从光议。二月，癸丑，诏立定陶王欣为皇太子，封中山王舅谏大夫冯参为宜乡侯，益中山国三万户，以慰其意；〔师古曰：以不得继统为帝之后，恐其怨恨。〕使执金吾任宏守大鸿胪，持节征定陶王。〔大鸿胪，掌诸侯，故任宏守大鸿胪之官以征定陶王。守，权守也。任，音壬。胪，陵如翻。〕定陶王谢曰：「臣材质不足以假充太子之宫；〔师古曰：谦不言为太子，故云假充，若元非正。余谓王谢意，盖以将有皇嗣，今为太子特假充耳。〕臣愿且得留国邸，旦夕奉问起居，〔谓昏定晨省。记曰：文王之为世子也，朝于王季日三，鸡初鸣而衣服，至于寝门外，问内竖之御者曰：「今日安否何如﹖」内竖曰：「安。」文王乃喜。及日中又至，亦如之。及莫再至，亦如之。其有不安节，则内竖以告文王，文王色忧，行不能正履。此旦夕问起居之礼也。国邸，谓定陶国邸也。〕俟有圣嗣，归国守藩。」书奏，天子报「闻」。〔报闻，报已览其书，而不从其请也。〕戊午，孔光以议不合意，左迁廷尉；何武为御史大夫。〔光左迁廷尉，而何武自廷尉为御史大夫。〕
③初，诏求殷后，分散为十余姓，〔殷，子姓也，其后为宋、为孔、为华、为戴、为桓、为向、为乐等姓。〕推求其嫡，不能得。匡衡、梅福皆以为宜封孔子世为汤后，〔匡衡议，以为王者存二王后，所以尊其先王而通三统也。其犯诛绝之罪者，绝而更封他亲为始封君，上承其王者之始祖。春秋之义，诸侯不能守其社稷者绝。今宋国已不守其统而失国矣，则宜更立殷后为始封君而上承汤统；非当继宋之绝侯也，宜明得殷后而已。今之故宋，推求其嫡，久远不可得；虽得其嫡，嫡之先已绝，不当得立礼。孔子曰：「丘，殷人也。」先师所传，宜以孔子世为汤后。此元帝时议也；是时梅福复言之。〕上从之，封孔吉为殷绍嘉侯。〔恩泽侯表：殷绍嘉侯，国于沛。〕三月，与周承休侯皆进爵为公，地各百里。
⑦匈奴车牙单于死；弟囊知牙斯立，为乌珠留若鞮单于。乌珠留单于立，以弟乐为左贤王，舆为右贤王，〔乐，呼韩邪单于大阏氏之子。舆，第五阏氏之子。〕汉遣中郎将夏侯藩、副校尉韩容使匈奴。
或说王根曰：〔说，输芮翻。〕「匈奴有斗入汉地，直张掖郡。〔师古曰：斗，绝也；地之斗曲入汉界者也。直，当也。〕生奇材箭竿、鹫羽；〔师古曰：鹫，大鵰也，黄头赤目，其羽可为箭。竿，音工旱翻。鹫，音就。余按鹫羽可为箭翎也。山海经曰：景山多鹫，黑色多力，所谓皁鵰是也。〕如得之，于边甚饶，国家有广地之实，将军显功垂于无穷！」根为上言其利，〔言得此地为中国利也。为，于伪翻；下同。〕上直欲从单于求之，〔师古曰：直，犹正也。余谓直，径直也。〕为有不得，伤命损威。〔师古曰：诏命不行为伤命。余谓天子之命不行于夷狄为损中国之威。〕根即但以上指晓藩。令从藩所说而求之。〔师古曰：自以藩意说单于而求之。说，输芮翻；下同。〕藩至匈奴，以语次说单于曰：〔语次，交语之次也。〕「窃见匈奴斗入汉地，直张掖郡，汉三都尉居塞上，士卒数百人，寒苦，候望久劳，〔张掖两都尉，一治日勒泽索谷，一治居延；又有农都尉，治番和：是为三都尉。师古曰：泽，音铎。索，音先各翻。如淳曰：番，音盘。〕单于宜上书献此地，直断割之，〔谓从直割地，以其斗入者与汉也。断，丁管翻。上，时掌翻；下同。〕省两都尉士卒数百人，以复天子厚恩，〔师古曰：复，亦报也。〕其报必大。」〔师古曰：汉得此地，必厚报单于。〕单于曰：「此天子诏语邪，〔邪，音耶，疑未定之辞。〕将从使者所求也﹖」藩曰：「诏指也；然藩亦为单于画善计耳。」〔为，于伪翻。〕单于曰：「此温偶駼王所居地也，〔师古曰：偶，音五口翻。駼，音涂；下同。余按后汉书，匈奴有温禺犊王。班固燕然铭曰：斩温禺以衅鼓，血尸逐染锷。意温偶即温禺也，后人妄加「禺」旁从「人」耳；当读曰禺。〕未晓其形状所生，请遣使问之。」〔形状，谓地形之夷险，可割与不可割之状也。师古曰：所生，谓山之所生草木、鸟兽为用者。〕
藩、容归汉后，复使匈奴，〔复，扶又翻。〕至则求地。单于曰：「父兄传五世，〔呼韩邪传其长子复株絫，复株絫传其弟搜谐，搜谐又传其弟车牙，车牙传之囊知牙斯，是为五世。〕汉不求此地，至知独求，何也﹖〔单于名囊知牙斯。王莽专政，讽其慕中国不二名，始名知。史从简便，因以单名书于此。〕已问温偶駼王，匈奴西边诸侯作穹庐及车，皆仰此山材木，〔师古曰：谓诸小王为诸侯，效中国之言耳。仰，音牛向翻。〕且先父地，不敢失也。」〔先父，谓呼韩邪。〕藩还，迁太原太守。单于遣使上书，以藩求地状闻。〔守，式又翻。使，疏吏翻。〕诏报单于：〔【章：十四行本「于」下有「曰」字；乙十一行本同；孔本同。】〕「藩擅称诏，从单于求地，法当死；更大赦二，〔余按是年后至明年哀帝即位，大赦。又明年，改元，赦。昭云更大赦二，以此知夏侯藩再使匈奴，必在建平初。师古曰：更，经也；音工衡翻。〕今徙藩为济南太守，不令当匈奴。」〔济，子礼翻。〕
初，太子之幼也，王祖母傅太后躬自养视；〔在定陶国时也。〕及为太子，诏傅太后、【章：十四行本「后」下有「与太子母」四字；乙十一行本同；孔本同；退斋校同。】丁姬自居定陶国邸，〔丁姬事定陶共王，实生太子。〕不得相见。顷之，王太后欲令傅太后、丁姬十日一至太子家，帝曰：「太子承正统，当共养陛下，〔汉亦称太后为陛下；后世多称殿下，唯临朝乃称陛下。共，音居用翻。养，音弋尚翻。〕不得复顾私亲。」〔此私亲，谓傅太后、丁姬。复，扶又翻；下同。〕王太后曰：「太子小而傅太后抱养之；今至太子家，以乳母恩耳，〔谓抱养太子，恩犹乳母也。〕不足有所妨！」于是令傅太后得至太子家；丁姬以不养太子，独不得。
  </div>
  <div class="pagination">
   <a href="资治通鉴注_page29.html">
    上一页
   </a>
   <span>
    ...
   </span>
   <a href="资治通鉴注_page25.html">
    25
   </a>
   <a href="资治通鉴注_page26.html">
    26
   </a>
   <a href="资治通鉴注_page27.html">
    27
   </a>
   <a href="资治通鉴注_page28.html">
    28
   </a>
   <a href="资治通鉴注_page29.html">
    29
   </a>
   <span class="current-page">
    30
   </span>
   <a href="资治通鉴注_page31.html">
    31
   </a>
   <a href="资治通鉴注_page32.html">
    32
   </a>
   <a href="资治通鉴注_page33.html">
    33
   </a>
   <a href="资治通鉴注_page34.html">
    34
   </a>
   <a href="资治通鉴注_page35.html">
    35
   </a>
   <span>
    ...
   </span>
   <a href="资治通鉴注_page31.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
