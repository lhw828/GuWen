<!DOCTYPE html>
<html>
 <head>
  <meta charset="utf-8"/>
  <title>
   建炎以来系年要录 - 第 3 页/共 115 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   建炎以来系年要录 - 第 3 页/共 115 页
  </h1>
  <div class="content">
   ●建炎以来系年要录卷七 
　　宋 李心传 撰 
建炎元年秋七月己丑朔温州观察使枢密院都承旨王＜王燮＞为河东经制使通直郎直秘阁傅亮为副使 诏诸路常平司见在金银并起发赴行在 龙图阁学士提举鸿庆宫兼侍读耿延禧知宣州延禧与李纲不协自京城使还以父老乞去故有是命 朝请郎李积中知襄阳府奉直大夫赵岍知平江府朝请郎周杞知常州积中南昌人宣和末为宗正少卿坐元祐党送吏部至是再用之岍高密人也 
庚寅命御营使司都统制王渊讨军贼杜用都巡检使刘光世讨李昱御营使司左军统制韩世忠前军统制张俊分讨鱼台黎驿乱兵自宣和末群盗蜂起其后勤王之兵往往溃而为盗至是祝靖薛广党忠阎瑾王存之徒皆招安赴行在凡十余万人李纲为上言今日盗贼正当因其力而用之如铜马绿林黄巾之比然不移其部曲则易叛而徙之则致疑正当以术制之使由而不知乃命御营司委官分拣凡溃兵之愿归营与良农愿归业者皆听之所发至数万又择其老弱者纵之其他以新法团结择人为部队将及统制官而其首领皆命以官分隶诸将由是无叛去者独淮宁之杜用山东之李昱河北之丁顺王善杨进皆拥兵数万不可招而拱州之黎驿单州之鱼台亦有溃卒数千为乱纲以为专事招安则彼无所畏惮势难遽平乃白遣渊等率所部分往讨之时李昱犯沂州守臣某闭门拒守以官妓十人遗之昱乃去至滕县掠民董氏女有美色欲妻之董氏骂昱而死昱自费县引兵围长清光世遣其将乔仲福追击斩之既而用为渊所杀余悉殄平丁顺者尝为沧州兵马钤辖王善者为雷泽尉皆以罢从军不得志事见五月甲午杨进者进初见四月戊寅以其才为渊所忌惧罪亡去号没角牛兵尤众又李孝忠既破襄阳扰京西诸郡纲以京城都巡检使温州观察使范琼反侧不自安因命琼讨孝忠使离都城且示以不疑之意琼乃将所部赴行在既而丁顺等皆赴河北招抚司自效盗益衰 
辛卯籍东南诸州神霄宫田租及赡学钱以助国用从礼部请也 尚书兵部侍郎董耘试兵部尚书熊克小历在己丑本部题名在辛卯今从日历右谏议大夫宋齐愈罢初齐愈既论尚书右仆射李纲之过会朝廷治从逆者之罪言者论齐愈在皇城司首书张邦昌字以示议臣由是罢谏议大夫下台狱制曰所幸探符之未获奈何援笔以遽书遗毒至今造端自汝或曰齐愈论纲不巳故纲以危法中之赵甡之遗史曰宋齐愈新除谏议大夫是时李擢为给事中擢与齐愈在围城中皆非纯臣擢谓齐愈为谏官必论已必得罪且曰先发制人乃不书黄而缴驳之曰昨三月初王时雍等在皇城司聚议乞立张邦昌拜大金诏毕书议状时虽时雍亦恐惧不敢填邦昌姓名而齐愈奋然大书张邦昌三字仍自持其状以示人四座无不惊骇齐愈自言从二月在告不出欺诞若此今除谏议大夫当是陛下未知其人邪佞而朝廷未有人论列更乞圣裁遂罢谏议大夫令王宾根勘按日历齐愈以今年五月戊戌除谏议大夫而擢以五月甲寅除给事中在其后半月不知何以录黄方过后省兼擢以六月癸亥坐伪楚事责湖南去此已踰月不知所缴何以方下甡之所记恐或有误也然齐愈除谏议时擢已为中书舍人或者当时有论列而不行至是李纲方检举将上亦未可知姑附此更求他书考正之承务郎诸王府赞读江端友试尚书兵部员外郎端友休复孙也休复南昌人嘉祐中修起居注按史端友无前衔此据邵伯温辨诬所载端友上钦宗书增入隐居京城东郊躬耕蔬食素有高行蔡京欲辟之不能致靖康初上书论事后用吴敏荐授官至是召用 徽猷阁待制知平江府郑滋责授秘书少监分司南京筠州居住坐围城时日事燕饮为转运判官顾彦成所劾也滋建德人彦成邵武人或曰李纲之罢行营使也滋建德人彦成邵武人或曰李纲之罢行营使也滋当其责词颇肆丑诋故彦成以私书言之于纲复下彦成体量而有是命二年八月辛未改正 
甲午按原本缺甲午日查十月六日壬戌陆藻卒注云见七月甲午宜于此处补入龙图阁待制知杭州叶梦得复龙图阁直学士奉议郎李邴朝请大夫提举西京嵩山崇福宫陆藻并复徽猷阁待制邴邺兄藻侯官人也大观中尝为给事中靖康初坐避事夺职至是始复之 是日案二年四月丁卯注士珸于甲午入洺州则是日为甲午无疑皇叔右监门卫大将军贵州团练使士珸以义兵复洺州初士珸从上皇北狩次洺州城东五里与诸宗室议欲遁还据城谋未就而敌围巳合同行皆散去无一人留者士珸得蹇驴跨之西驰夜半为盗所夺徒步疾走迟明抵武安县憩于张氏酒肆语其人曰我皇叔也县官闻之俱来谒资以衣冠鞍马得少壮者百余人从至磁州舍于州治乃召集议军以解洺围不旬日得兵五千人归附者至数万以王江李京将之先是直宝文阁知洺州王麟自将勤王兵千人至大名既而以母老求去上疑其有异志然卒遣之及金人遣万户伊埒围洺州麟帅军民以城迎拜军民怒并其家杀之赵甡之遗史云金人围洺州以知州王麟是童贯旧属官遂于城下呼为王姑丈间其民心军民信之杀麟全家与此不同今据耿延禧中与记修入独余统制官韩一在城中士珸至邯郸而统制官李琮亦以兵会时金兵未退士珸夜半傅城下力战破其寨翌日入城部分守御金人力攻之士珸励将士以火炮中其攻具以计生获其将领乃解围而去士珸岐简献王少子岐简献王仲忽濮王孙澶渊郡王宗冶子天资警敏方童稚凛然如成人至是才弱冠也此据士珸附传及建炎三年正月河北东路制置司捷报参修传云至邯郸朝廷亦遣李剌史兵来会未至而李兵叛去遂收其散亡得六千余人自将之据史李剌史失其名而捷报云不期又有都统制军马李琮等两项人兵共议起发则李剌史即琮也琮非朝廷所遣当是河北义兵自诡王命者今略删润赵甡之遗史云金人自京师回经由洺州境内军民劫之得南班宗室士遂留为知州甡之所云即士珸也 
　　乙未温州观察使京城内都巡检使范琼为定武军承宣使御营使司同都统制 徽猷阁待制知密州郭奉世统兵勤王久而不至诏本路诸司寻访以闻此为杜彦据密州张本奉世行遣未见当考求附书之 
丙申诏诸路米纲以三分之一输行在其余悉赴京师先是汴河上流为盗所决闭塞久不合纲运不通乃责都水使者陈求道荣薿为散官仍领监事与提举京城所内侍陈良弱董治之再踰旬而水复故时京师军民方阙食故命济之仍以空舟载六曹案牍及甲器赴行在旧京师米升三百及是始平 朝奉郎曹大同落致仕提举淮南西路刑狱公事大同宣和七年七月除膳部员外郎未知何时致仕 直龙图阁江淮发运副使向子諲言去岁闰月刘顺赍到渊圣皇帝蜡诏令监司帅守募兵勤王臣即时镂板遍檄所部非不勤至而六路之间漠然无有应者间有团结起发去处类皆儿戏姑以避责而已非有救灾弭难之诚意也惟淮东一路臣亲率诸司为之粗成纪律然诸司犹有占吝钱物不肯应副略不念君父幽处围城之中臣当时恨无利刅以加其颈今京城既已失守二帝既已播迁夫复何言然窃谓傥置赏罚而不行则臣恐今日已后金人复为边患陛下复欲起天下之兵而诸路玩习故常恬不知畏则朝廷何恃以协济艰难哉愿明诏大臣按劾诸路监司昨承蜡诏指挥废格不勤王者与夫号为勤王而灭裂者悉加显黜以为将来误国忘君之戒诏诸路提刑司究实以闻日历臣僚上言无姓名以事考之则子諲也 
戊戌正议大夫忻州观察使张换为河北制置使 诏京东帅司相度自登莱至海州置斥堠熢燧等事先是朝请郎知海州魏和言海州至登莱最近而登州与金人对境近闻金人于燕山造舟欲来东南望造戈船修楼橹依登莱例屯兵二三千人以备缓急许之至是和代还复有此请 直秘阁知恩州赵子昉贬秩三等仍夺职坐河决所部也 东都宣武卒杜林谋掠成都以叛伏诛时淮甸秦陇皆用兵蜀人汹惧林本山东群盗后戍成都乘是与其徒二十九人谋招集亡命大掠成都驱民之东川由中水出峡南奔以应金兵自夏及秋计议已定至是会于城南汉昭烈庙将乘夜袭官船取器仗部分未发庙祝马古与其子信觉之驰诣府告变兵马都监陆世修等率吏士捕斩之后录古等功以为承信郎 初平阳府吏张昱坐法黥既而亡归聚众数千会慈州无守军民共议迎昱入州权领州事金人屡犯其境皆不攻径过至是以昱为合门祗候知慈州俄金人复引兵来攻慈无城不可守昱遂率其众出奔金人陷慈州抚定而去此据赵甡之遗史 金国通问使傅雱发东京此据雱通问录日历于此月壬辰方书雱借官出使恐误 是日渊圣皇帝自云中至燕山府居于愍忠寺赵子砥燕云录渊圣七月初至自云中七月上旬二圣相见戊戌初十日也故附此日 
己亥诏省台省寺监官减学官馆职之半三年四月庚申又减以常平事归提刑司绍兴八年十二月复市舶事归转运司三年五月复罢诸州分曹制掾县户不满万勿置丞堂吏磨勘止朝请大夫出职止为通判宰执子弟任待制以上者并罢执政官减奉钱三之一京官奉祠者亦如之先是宰臣李纲言艰难之际赋入狭而用度增广当内自朝廷外至监司州县皆省冗员以节浮费上命中书省条具至是行下自蔡京用事子孙皆至大官其后宰相郑居中刘正夫余深白时中诸子悉以恩泽为待制杂学士故纲有此请然未及行二年二月辛酉行遣居中开封人正夫西安人深闽县人也 尚书吏部员外郎卫肤敏守卫尉少卿肤敏自明州还朝事祖见今年四月末上书伏矫制之罪上嘉赏之肤敏言属者金犯汴京乘舆保金汤而居固善然知今虽弃去秋必复来而尚婴孤城此大臣不知变之过也今两河诸郡幸皆坚守臣谓宜阴以帛书许其世封使人知自爱不为贼有其狭西山东淮南则令增陴浚隍训齐其人而择大臣以镇抚之可也 尚书言浙江民间有钓鱼船谓之钓槽其船尾阔可分水面敞可容兵底狭尖可以破浪粮储器仗置之簧板下标牌矢石分之两傍可容五十卒者面广丈有二尺长五丈率直四百缗请下浙江诸州募豪民入中每十五艘授迪功郎从之 显谟阁学士知越州翟汝文贬秩二等先是汝文用赦放民租为四十万缗言于朝未报事见今年六月末两浙转运判官侯官吴昉以淮南军衣不足诘汝文汝文檄昉言宣和七年登极赦文应州县有合宽恤事许逐路帅臣一面施行讫奏今来漕司乃敢故违抗拒君命未欲奏劾昉愬于朝故贬 徽猷阁待制知平阳府高卫坐弃城落职卫安阳人也 
辛丑诏曰朕权时之宜法古巡狩驻跸近甸号召军马以防金人秋高气寒再来犯界朕将亲督六师以援京城及河北河东诸路与之决战已诏奉迎元祐太后津遣六宫及卫士家属置之东南朕与群臣将士独留中原以为尔京城及万方百姓请命于皇天庶几天意昭答中国之势寖强归宅故都迎还二圣以称朕夙夜忧勤之意应在京屯兵聚粮修治楼橹器具并令留守司京城所户部疾速措置施行时李纲入朝月余边防军政已略就绪独车驾行幸未有定所纲间为上言今纵未能入关犹当适襄邓以示不忘中原之意选任将帅控扼要害使今冬无虞车驾还阙天下之势遂定而近议纷纭谓陛下将幸东南果然臣恐中原非复我有上曰但欲迎奉太后及六宫往东南耳朕当与卿等留中原纲再拜贺因乞降诏上乃命纲草诏颁之两京焉 右正言邓肃请窜斥邦昌伪命之臣右司谏潘良贵亦言宜分三等定罪上以肃在围城中知其姓名令肃具奏肃言叛臣之上者其恶有五一曰诸侍从而为执政者王时雍徐秉哲吴幵莫俦李回是也其二曰诸庶官及宫观而起为侍从者胡思朱宗周懿文卢襄李擢范宗尹是也其三曰撰劝进文与撰赦书者颜博文王绍是也今绍已投岭外而撰赦文者止令分司亦何私于博文哉其四曰事务官者金人巳有立伪楚之语朝士集议恐不能如礼遂私结十友作事务官讲册立之仪搜求供奉之物悉心竭力无所不至其五曰因邦昌更名者何昌言昌辰是也已上数等乞定为叛臣之上寘之岭外所谓叛臣之次者其恶有三其一曰诸执政侍从台谏称臣于伪楚及拜于庭下者是也所谓执政者冯澥曹辅是也所谓侍从者其余已行遣矣独有李会尚为中书舍人所谓台谏者洪刍黎确等及举台之臣是也当时台中有为金人根括而被杖者四人以病得免其余无不在伪楚之庭矣其二曰以庶官而升擢者此不可胜数乞委留守司按籍考之则无有遗者其三曰愿为奉使者黎确李健陈戬是也巳上数等乞定为叛臣之次于远小处编管时王时雍徐秉哲已先窜乃诏责授昭信军节度副使吴幵移韶州责授昭信军节度副使吴幵移韶州责授宁江军节度副使莫俦移惠州太中大夫卢襄通直郎提举杭州洞霄宫范宗尹朝奉郎朱宗责成忻祁三州团练副使襄衡州宗尹鄂州宗岳州并安置中大夫提举成都府玉局观冯澥朝请郎试中书舍人李会并降三官为秘书少监分司南京澥成州会筠州居住故尚书工部侍郎何昌言追贬隰州团练副使通直郎新通判南剑州何昌辰除名永州编管朝请大夫黎确朝散郎李健尚书虞部员外郎陈戬并与远小监当承议郎侍御史胡舜陟朝散郎新知无为军胡唐老奉议郎守殿中侍御史马伸朝散郎监察御史齐之礼朝请大夫新知衢州姚舜明宣教郎新知江州王俣皆降二官撰劝进文及事务官令留守司具姓名申尚书省唐老舜明俣皆坐尝为台官伸尝请邦昌复辟而不自言故例贬秩日历六月乙亥胡舜陟胡唐老姚舜明王俣各降二官有诰词而于此又书之按此月所书比前为详今从之吕本中杂记曰邓肃前一年因李纲进得官时又用汪伯彦荐为右正言故傅会纲意专以围城为言既而潘良贵又乞分三等诛罚 观文殿学士提举杭州洞霄宫耿南仲龙图阁学士新知宣州耿延禧坐父子主和并夺职仍以延禧提举江州太平观用邓肃再疏也日历南仲落职于此日五月癸亥两书之盖误 诏江宁府因军变走避官并放罢 
壬寅侍御史胡舜陟充秘阁修撰知庐州舜陟尝论宰相李纲之罪上不听舜陟因求去会言者论其尝事伪庭乃命出守日历五月壬子胡舜陟除秘阁修撰知庐州七月壬寅降授宣教郎守侍御史胡舜陟特授秘阁修撰权发遣庐州按五月壬子舜陟未降官今附七月时淮西盗贼充斥庐人震恐日具舟楫为南渡计舜陟至修治城池建楼橹战棚具蔺石布渠答又增筑东西水门疏决壅溃因濠垒以备冲击繇是庐人始安 起复朝请郎王圭言金人攻城多是数处并攻如攻东者妄称西壁已破攻南者妄称北壁已破俟喧嚣不定即乘隙登城又金人多用黑旗上城务令守人夺取以惑众金人多抛大炮宜用囊盛麸糠布于敌楼则炮不能害又女墙头宜各置木椎一具遇敌登梯以椎击之不费矢石诏下其说使沿边知之圭真定人金之入汴也圭方持丧率众数万保山寨屡与敌角闻上登极自山寨间道来归故起复之 徽猷阁待制提举亳州明道宫王资深卒资深朐山人事上皇为中书舍人卒年七十八 宝文阁学士知江宁府兼江南东西路经制使翁彦国卒此据刘蒙自辨状日历无之 
癸卯尚书右丞吕好问充资政殿学士知宣州初好问与李纲论事不合会邓肃奏伪命臣僚其言事务官颇及好问侍御史王宾亦上疏极论好问在围城中方渊圣拘于敌营宜以蜡书至元帅府取兵而反劝进怀贰挟奸无大臣节况尝污伪命不可以立新朝上手札赐纲曰好问心迹与余人不同言者所不知仰尚书省行下好问惭力求去且上疏自理曰昨金人围闭邦昌僣号之时臣若闭门避事以洁其身实不为难况臣于邦昌未入城之际曾乞致仕重念臣世受国恩异于众人亲受贤者之责身任宗社之重故忍耻含垢逭死朝夕不避金人灭族之祸遣人冲围赍书于陛下而又画谋奉迎幸而天佑神助得睹今日中兴之业则臣之志愿毕矣向若金人网罗得臣之书而臣之谋画万一洩露则臣之一身与臣之家族当如之何区区之忠皇天后土知之宗庙社稷知之陛下又知之臣之心迹显然明白今若不速自引退使言者专意于臣而忘朝廷之急则两失其宜疏入乃有是命好问家传云好问罢政在七月己酉而日历于六月癸未七月癸卯两书之考其前后当是癸卯得旨而己酉出告耳 延康殿学士提举南京鸿庆宫许翰守尚书右丞靖康中李纲与翰同在枢府知其贤至是力荐于上谓翰外柔内刚学行纯美谋议明决宜在左右参决大政上亦喜其论事遂用之日历翰除命于此及八月甲子两书之盖误 是日腰斩通直郎宋齐愈于都市齐愈初赴狱以文书一缣囊授虞部员外郎张浚曰齐愈不过远贬它时幸为我明之此李会劝进张邦昌草藁也时御史王宾劾齐愈未得实闻齐愈有文书在浚所遽发箧取之宾密谕会妄自＜木片＞而证齐愈且归议状事于王时雍齐愈引伏法寺当齐愈谋叛斩该大赦罚铜十斤情重取旨黄潜善等颇营救之上曰使邦昌之事成置朕何地乃诏齐愈探金人之情亲书姓名谋立异姓以危宗社造端在先其罪非受伪命臣僚之比可特不原赦议者或以为冤熊克小历云赐齐愈死按诏旨云依法定断非赐死也张栻私记云张邦昌之挟敌以僣也在金营议巳定宋退翁自会议所归道遇乡人问之曰今日金所立者谁退翁疏书邦昌姓名于掌以示之而李丞相以为退翁自会议所即取纸笔书邦昌姓名造端谋立丞相与王宾又密谕李会使妄自＜木片＞而归其事于退翁丞相竟匿会劝进藁而执其章论退翁死李公旋罢相齐愈按款云军前遣吴幵等将文字称废渊圣皇帝齐愈孙傅等在皇城司集议遂到本司见众官及桌上有王时雍等众议推举张邦昌今已写下文字只空着姓名又看得金人元来文字声说请举军前南官以此参验王时雍语言即是要举张邦昌齐愈恐违时别有不测为王时雍说吴幵密谕张邦昌亦欲早图了结齐愈輙自用笔于纸上书张邦昌姓名三字欲要于举状内填写却将呈时雍其时时雍称是又节次遍呈在坐元集议官齐愈言道张邦昌众官看了别无言语齐愈令人吏依纸上所写于巳写选官元空缺姓名以治国事举状内填写张邦昌姓名三字后别写申状系王时雍等姓名时雍看了分付与吴幵莫俦将去其状内无齐愈姓名所有齐愈写张邦昌片字即将毁了并无见在收得王时雍等元议定推举状草归家初蒙勘问时雍惧罪隐伏不招再蒙取会到中书舍人李会状军前遣吴幵等传大金指挥选择异姓是日在皇城司聚议忽有右司员外郎宋齐愈自外至见商量不定即于本司厅前写文字吏人桌子上取纸一片上写张邦昌三字遍呈在坐相顾失色莫敢应其所写姓名文字系宋齐愈自将却会即时起去又根取到元状草子再勘方招按齐愈所坐乃首书张邦昌姓名而会所草乃空名议状又当时巳根取到元状草至狱而此云纲匿其藁盖误记也齐愈死小历及诸书在此月壬子日历在癸丑按壬子张浚巳入台无容不辩案款降旨在癸卯今从之三年十一月丁未追复 吕中大事记曰宋齐愈之罪当从王时雍等之例贬而窜之可也何至是耶洪刍陈冲王及之死纲尚救其死而独不救宋齐愈纲于是失政刑矣中兴之初大臣有一事之当理则足以兴起人心有一事之稍非亦足以抑遏人心此所以来张浚之疏也浚素与齐愈友而又潜善客也以潜善而忌李纲是以小人而忌君子也以张浚而攻李纲是以君子而攻君子其可乎岂非张浚初年之见耶 
甲辰卫尉卿孟忠厚充徽猷阁待制提举迎奉元祐皇后一行事务尚书司封员外郎杨迈沿路计置粮草济渡舟船 承议郎新通判荆南府程千秋丁父忧后九日湖北提刑司檄千秋权不拘常制起复此据绍兴六年八月一日臣僚论千秋不该荫补状修入 
乙巳手诏京师未可往当巡幸东南为避敌之计来春还阙令三省枢密院条具合行事件时执政黄潜善汪伯彦皆欲奉上幸东南故有是诏李纲留之因极论其不可且言自古中兴之主起于西北则足以据中原而有东南起于东南则不足以复中原而有西北盖天下之精兵健马皆出于西北委而弃之岂惟金人乘间以扰关辅盗贼且将蜂起跨州连邑陛下虽欲还阙不可得况治兵胜敌以迎还二圣哉夫江之险不如河而南人轻脆遇敌则溃南方城壁又非北方之比陛下必以建康为安臣窃以为过矣为今之计纵未能行上策当适襄邓以系天下之心夫襄邓之地西邻川狭可以召兵北近京畿可以进援南通巴蜀可以取货财东达江淮可以运榖粟山川险固民物淳厚愿为今冬驻跸之计俟两河就绪即还汴都策无出于此者上乃收还巡幸东南手诏令 
丙午纲及潜善等议于上前纲曰今乘舟顺流而适东南固甚安便但一去中原势难复还夫中原安则东南安失中原则东南岂能必其无事一失几会形势削弱将士之心离散变故不测且有后艰欲保一隅恐亦未易臣诚不敢任此责上乃许幸南阳以观文殿学士范致虚知邓州修城池治宫室又降盐钞钱帛付京西南路转运副使范之才储粮草且漕江湖纲运自襄汉蜀货出归峡以实之迁户部侍郎黄潜厚为本部尚书提举巡幸一行事务膳部员外郎陈兖掌顿递虞部员外郎李俦调刍粟直秘阁江淮发运副使李祐为随行转运使日历李祐今年五月乙未除京东漕未见迁发运使时日将以秋末冬初启行之才雍孙兖尧佐曾孙俦钱塘人父友闻集英殿修撰祐清臣子也雍河南人天圣中枢密副使尧佐阆中人景祐中平章事清臣莘县人崇宁中门下侍郎 同知枢密院事张悫言户部财用惟东南岁运最为大计自治平嘉祐岁以前轮发运使一员在真州催督江浙等路粮运一员在泗州催促自真州至京粮运自奸臣误国变祖宗转般仓良法以来每岁失陷粮斛不可胜计望依旧法责发运司官分认逐季地分各行检察催促从之 
丁未诏兵部郎官太常寺官各一员内侍二员诣京师奉迎所藏太庙神主赴行在刘观行状云公导驾朝鸿庆宫面陈藏木主事上嗟恻遂就命公如京师发木主赴行在除中书舍人按日历及太常寺题名观以今年四月迁中书舍人此时周望翁彦深为太常少卿行状恐误也先是上命京城留守宗泽移所拘金使于别馆优加待遇泽谓二圣在金必欲便行诛戮恐贻君父忧若纵之使还又有伤国体莫若拘縻于此俟车驾还阙登楼肆赦然后特从宽贷及是诏下泽上奏曰臣不意陛下复听奸臣之语浸渐望和为退奔计营缮金陵奉元祐太后仍遣官奉迎太庙木主弃河东河西河北京东京西淮南狭右七路生灵如粪壤草芥略不顾惜又令迁金使别馆优加待遇不知二三大臣于金人情款何如是之厚而于国家訏谟何如是之薄也臣之朴愚必不敢奉诏以彰国弱此我大宋兴衰治乱之机愿陛下察之陛下果以臣言为狂请投之远恶以快奸贼诏答曰卿弹压强梗保护都城深所倚仗但拘留金使未达朕心泽犹不奉诏泽遗事云公奉诏即出八人纵之且上表谢按傅雱通问录雱以今年十一月使还奏乞释金使诏可明年宇文虚中出使至汴泽在病告虚中始释之遗事误也今不取又请上回銮表曰臣闻禹之行水行其所无事所谓无事者非泊然无所为于事也无事而巳夫禹蒙天锡洪范九畴知水有润下之性且亲见尧有洪水滔天绩用弗成之患遂因水之性而顺道之故天下免乎昬垫而奠厥攸居兹无他皆尧用禹之力也臣窃闻将士籍籍皆愿陛下归京师云京师是众兵驻劄之本根也商旅籍籍皆愿陛下归京师云京师是天下贾贩之要区也农民籍籍皆愿陛下归京师云京师是天下首善之地也士大夫怀忠义者籍籍皆愿陛下归京师云京师是陛下朝宗之域也臣前在临濮兵寨中实忧群臣无远识见恐赞陛下去维扬金陵又见京城有贼臣张邦昌僣窃与范琼辈擅行威福无所忌惮所以曾暂乞驻跸南都以观天意以察人心仰蒙听从臣误被宸恩差知开封府事今到二十余日按原本作五十余日北盟会编作二十余日查泽于六月十七日到东京七月十九日奏到行在具奏时原止二十余日今从之物价市肆渐同平时每观天意眷顾清明每察人心和平逸乐且商贾农民士大夫之怀忠义者咸曰若陛下归正九重是王室再造大宋中兴也臣窃料百僚中唱为异议不欲陛下归京师者不过如张邦昌等奸邪辈阴与敌人为地耳臣愿陛下体尧禹顺水之性顺将士顺商旅农民顺士大夫之怀忠义者早降敕命整顿六师及诏百执事示谒款宗庙垂拱九重之日毋一向听张邦昌奸邪辈阴与敌人为地者之语不胜幸甚臣之少也犹不如人今年六十九矣眷眷血诚恨其学问荒鄙不能以激切忠义之辞仰动天听臣不胜涕泣痛怛之至诏赐泽袭衣金带 尚书虞部员外郎张浚为殿中侍御史上见浚雍容静重即欲用之黄潜善又称其贤遂有是命 新除中书舍人刘珏至泗州上书论时事大略言闻金人尚有屯河北者万一有数千骑猝然而南或趣宋亳则于六飞岂能无警乞早赐行幸候至来春复还京师此万全之策西兵骁勇异于它卒今车驾将巡幸正宜留以为用窃闻先遣西兵二万往江宁府屯驻臣窃又疑之又二圣播迁正宜内讲攻守之具外示谦屈之体乞今后诏令不必指斥金人亦可缓其侵犯江宁既不建都乞止令改建两殿庶几不至扰民车驾如幸东南所有西京以来舟船乞并令东下万一金人窥伺不得藉以为用时李纲建议营南阳而珏未知也 诏明达皇后明节皇后应干典礼并依温成皇后故事施行二后皆上皇后宫追册之初悉用后礼至是始厘正之 
己酉徽猷阁待制钱伯言试尚书吏部侍郎本部题名在六月 罢四道都总管初李纲请于狭西京东西河北东路各置制置使假以便宜使远近相应援上然之遂罢四总管而置诸路制置使时西道都总管孙昭远初至河南府调狭西河北义兵合万人栅伊阳使民入保会罢四总管昭远改除京西北路制置使日历不书置制置使月日今因罢四道都总管附见 起复朝请郎王圭为直秘阁提振民兵 
庚戌诏诸兵已令八月会行在后期者必诛无赦 
癸丑卫尉少卿卫肤敏言今汴都蹂践之余不可复处睢阳驻跸咸以为宜但城不高池不深封域不广不足以容千乘万骑而又逼近河朔敌易以至况我斥堠不明烽燧不谨万一奄至将如之何建康实古帝都外连江淮内控湖海负山带海为东南要会之地伏望观察时变从权虑远趣下严诏夙期东幸别命忠勇大臣总领六师留守京邑愿诏有司分筑堡寨扼江之险又行清野于河北山东诸道则可以伐彼之谋而沮其南牧之志俟军声国势少振然后驾还中都则天下定矣时上虽用李纲议营南阳而朝臣多以为不可中书舍人刘珏亦言当今之要在审事机爱日力为急自金北归已再踰时陛下中兴亦既数月矣而六飞时巡靡所定止攻战守备阙然不讲臣闻近臣有欲幸南阳者南阳密迩中原易以号召四方此固然矣然今日兵弱财殚陈唐诸郡新刳于乱千乘万骑何所取给南阳城恶亦不可恃夫骑兵金之长技而不习水战金陵天险前据大江可以固守东南久安财力富盛足以待敌于是汪伯彦黄潜善皆主幸东南故士大夫率附其议吕中大事记曰李纲请营南阳宗泽请幸京城汪黄请幸东南三者不同言京城之策为上况宗泽数月间城筑已增固楼橹巳修饰垄濠巳开浚寨栅已罗列义士已团结蔡河五丈河皆已通流狭西京东西河东北盗贼皆已归附又非靖康战守无备之比失此一机中原绝望矣周之失计未有如东迁之甚也然李纲之请又在宗泽规模未成之前故其谋请先幸襄邓以系中原之望西邻关狭可以招兵北近京畿可以进援南通巴蜀可以取财货东达江淮可以运榖粟候两河就绪即还汴京亦可也而汪黄侍高宗以乳妪护赤子之术曰上皇之子殆将三十人今所存惟圣体不可不自爱重故建为幸东南之策不知我往敌亦往上如扬州而敌亦至扬州上如镇江而敌亦至镇江行幸所至即为边面譬如泉流不知所届矣 
乙卯改府州靖康军为保成军以守臣折可求言其犯年号也可求德扆五世孙自国初以来世袭州事德扆其先云中人仕至永安军节度使 初李纲请改剌西北溃散之卒以为新军既行之矣六月丁亥至是上批有害军政宜罢之纲复力争事得暂止 
丙辰河北招抚使张所河东经制使王＜王燮＞副使傅亮辞行先是李纲建议遣所亮措置两河所六月丁亥除亮七月己丑除乃白上赐所内府钱百万缗为半年之费给空名告千余道又以京畿卒三千人为卫将佐官属许自辟置一切以便宜从事所入见条上利害上喜赐五品服遣行时起复直秘阁提振真定民兵王圭尚在南都纲奏用为宣抚司参谋官使佐所所请置司北京招谕山寨民兵俟就绪日渡河先复怀卫浚州及真定次解中山之围给地养民为兵如狭西弓箭手法亮＜王燮＞入辞上赐＜王燮＞器甲袍带亮五品服且予亮兵万人及蜀纲之在狭西者亮请置司狭府许之初靖康之割两河也所为御史独建言以蜡书募河朔民兵入援士民喜故所之声满河朔所募兵事见去年十一月己丑耿延禧中兴记云有使臣杨刚中赍蜡书募兵河北者乃张所建言委刚中兄弟起兵初不受帅府节制起民兵帛书末云招集民兵保义郎合门秪候杨刚中提领监察御史张所都大总领右仆射何■上喜而遣之知■所轻听妄举如此汪伯彦中兴日历云上在相州曰合门祗候杨刚中兄弟赍搉货务兑便盐钱空名关子三十万缗往洛州募士所差劄子系何■张所总领其后止募得五百人妄称万人皆以诸山水寨保聚民兵姓名收为虚数钱关子所存无几按延禧伯彦皆与李纲异论者恐未必然姑附此俟考亮西人习古兵法纲与语谓可为大将即奏用之上犹以亮前疏为言疏见五月戊申 按亮疏见甲午日纲曰亮所言但欲激陛下归京师耳况言劲气直乃关狭气习之常不足深责上乃召见而遣之亮言今经制使所得兵才万人皆盗贼及溃散之兵未经训练难以取胜狭西正兵及弓箭手皆精锐旧以童贯赏罚不当隐于民间每应点集者皆其家人也今厚资给以募之并将家子弟不旬日可得二万人与正兵相表里其胜可必度州县可复即复之纲以为然遂命亮募兵令狭西京西漕臣悉力应付所亮既行两河响应门下侍郎黄潜善疾纲之谋建议遣河北经制使马忠节制军马俾率兵渡河忠除经制使巳见六月乙丑有雄州归信县弓手李成者以勇闻河朔间积功为本县令及雄州失守成妻子在城中为乱兵所杀成以众数万来归累官忠州防御使河北京东都大捉杀潜善以成为可用令将所部与忠同捣敌虚欲使敌释两河之围以自救纲曰今日士怯兵弱恐未可深入且忠在靖康中虽尝宣力其后官崇志满不肯决战屡至败衄宜不足以任此责莫若令与所协力潜善固执上卒从之纲复奏以河北制置使张换为副于是权始分矣换除经制已见七月戊戌王明清挥麈后录云政和间置西城所西北之人不堪命皆去而为盗其后如曹成张遇钟相李成之徒皆其人也按张遇真定府马军也曹成拱圣役卒也钟相鼎州土豪也李成归信县弓手也其为盗悉在中原既乱之后与西北公田事不相干盖方滋误记之明清又弗深考耳 按此注但引王明清之言而无方滋之说盖传写脱误 工部员外郎李士观言江池饶建四州监岁铸钱百三十三万余缗淮南等九路十七州岁造上共军器亦百余万件多未输者望令发运司委官催督从之 合门宣赞舍人曹勋自燕山间行至南都以上皇所授御劄八字进入上泣以示辅臣事祖见今年四月末 诏华国靖恭夫人李氏杖脊配军营李氏既以宫人私侍张邦昌及邦昌还东府李氏送之有语斥乘舆上闻命留守司同御药院官即内东门推治李氏辞服上曰邦昌敢居寝殿奸私宫人此其情可见李纲曰邦昌既僭位号此乃细故耳上由是深罪邦昌有诛之之意矣上因言王时雍迫逐上皇之状纲曰边事少定当再议之 
丁巳诏慰抚东南诸路先是经制使翁彦国被旨修江宁城池宫室彦国言所赐钱不足用事见五月辛卯李纲白上益以淮浙盐钱四十万缗且令因陋就简不事华壮时彦国方暴赋横歛而两浙转运判官吴昉助之为虐人不堪命至有击登闻鼓以诉者黄潜善汪伯彦以彦国女为纲弟维妇因密启之时彦国已卒而朝廷未知前一日上批彦国昉骚扰东南并落职与宫观令学士院降诏慰抚命未下而江宁奏彦国卒纲为同列言昉无职名可落又奉祠太优至是进呈纲曰上以彦国已亡因贴改所画旨而独罢昉且降诏慰抚东南仍起复直龙图阁赵明诚知江宁府兼江东经制副使明诚挺之子也挺之胶西人崇宁右仆射日历明诚明年正月己亥除知江宁府而建康知府题名明诚以元年八月到任按江宁要地无缘彦国死半岁方除帅臣盖日历差误今附此中书舍人权直学士院朱胜非言舍渠魁而责支党臣所未谕请正彦国罪不从胜非行状云用胜非言卒正彦国罪按彦国追削在十一月庚子汪藻当制中兴玉堂制草载胜非草此诏亦云彦国寻已物故昉即罢黜与李纲进退志合今从之日历罢昉降诏慰抚东南乃在八月己未 通问使傅雱等至巩县即檄河阳具舟守臣张巨以国号不同拒不纳雱曰主上以皇弟康王勉徇群臣之请即皇帝位嗣大宋正统金人曰黄河以南知有张楚而巳不知有宋也雱曰张楚乃国朝大臣皇帝即位命五日一赴都堂参议大事使人之来张公实预其谋巨乃驰使禀命于云中凡九日而还自河阳至云中一千八百里四日到五日回雱乃得济 
是月赐故武功大夫淄州团练使广南西路兵马都监知融州李拱家银帛百匹两钱百千以拱领兵入援京城死于敌也此据会要 贼史斌据兴州僭号称帝斌本宋江之党至是作乱守臣向子宠望风逃去先是子宠在州设关隘甚备狭西士民避难入蜀者皆为子宠所扼流离困饿死于关隘之下者不可胜计斌未入境子宠弃城先遁斌遂自武兴谋入蜀成都府利州路兵马钤辖卢法原与本路提点刑狱邵伯温共议遣兵扼剑门拒之斌乃去蜀赖以安法原秉子伯温雍子也 
建炎以来系年要录卷七 




●建炎以来系年要录卷八 
　　宋 李心传 撰 
建炎元年八月戊午朔朝散大夫洪刍等八人流窜有差初刍等坐围城中事属吏上命殿中侍御史马伸劾之及是狱成刍坐纳景王宠姬曹氏降授朝散郎陈冲坐括金银自盗与宫人摘花饮酒朝请郎余大均坐盗禁中麝脐及私纳乔贵妃侍儿乔氏朝散大夫周懿文朝议大夫张卿材朝奉郎李彝皆坐与宫人饮朝请郎王及之坐苦辱宁德皇后女弟皆辞服刑寺当刍奸罪流冲赃罪绞大均及之赃罪流卿材彝赃罪徒懿文赃罪杖并该赦日历载此事甚略今以刍等案款增修议者以为刍冲大均当死上阅其狱甚怒李纲等共救解之上亦以新政重于杀士大夫乃诏刍等三人皆贷死长流沙门岛责懿文卿材彝及之为陇文茂随四州别驾懿文英州卿材雷州彝新之及之南恩州并安置始言者论及之污染国戚詈辱诸王及是以他罪贬彝尝为主客员外郎预根括事故得罪张邦昌之贬也朝散大夫胡思坐立邦昌时有不臣语诏御史鞫之思引中书舍人刘观为证观为辨其诬及狱具思坐于推择邦昌表内添改谄奉之词有司当罚铜七斤责沂州别驾连州安置幼老春秋曰周懿文余大均等不死惟从贬窜君子以知李纲诸人不能辅佐恢复河东北之境土也曰失其刑矣 朝议大夫知通州郭凝言通州地界东北正系海口南接大江最为要害已措置教阅水战人兵及募人许备战船入海卓望昼以旌旗夜以明火为号应港＜氵义＞两岸多积柴薪之属俟贼徒进入即纵火焚之仍于要害处筑土台觇望及募民间谙会出船入水之人相兼土军使唤凡出海船用箬蓬便于使风添长桨速于追寇或扬石灰以眯其目或涂泥浆以滑其足行则用蒙冲以长镰刀割其帆幔止则使善没者以利刃断其砧绁以至火箭手炮木棹竹牌手弩戈矛等从宜用之乞下扬州都作院支降神臂弓下属县支钱和买战船诏沿江淮海州军依此措置 徙诸宗室于江淮以避敌于是南宫北宅皆移江宁府愿留京师者听之南班至江宁者三十余人又移南外宗正司于镇江府西外于扬州西外二年正月甲午宗正司三年四月辛酉南外三年十二月又移 是日杭州军乱初上之立也遣勤王兵还诸道杭兵才三百其将得童贯残兵与之俱军校陈通等见杭州富实甲东南因谋为变会军士以衣粮不足有怨言结约巳定而两浙转运判官顾彦成行部未返需其还杀之至是彦成归宿于城外夜三鼓军士百余人纵火杀士曹参军及副将白均等十二人翌日执守臣龙图阁直学士叶梦得诣金紫光禄大夫致仕薛昂家杀两浙转运判官吴昉彦成闻乱亟奔湖州军士见昂数梦得不给衣粮之罪昂谕遣之众乃推通等七人为首释梦得而囚之逼昂权领州事浙东安抚使翟汝文闻变自将七千人屯西兴且奏请浙西兵受其节制昂余杭人尝为门下侍郎日历六月甲子诏杭州军贼陈通作乱闭守城壁差王渊张俊领人兵前去擒讨此时通未作乱日历误也又熊克小历称通等逼特进薛昂领州事按昂靖康元年已落特进克不详考耳克又称彦成为转运副使盖承洪迈夷坚志之误 
　　己未元祐太后发京师都人始望车驾还内及太后行莫不垂泣上遣御营前军统制张俊按原本作张浚今从宋史改奉迎至是擢俊带御器械上初未识太后比至宫中爱上如巳出衣服饮食必亲调制焉 
庚申侍卫亲军马军都虞候威武军承宣使御营使司提举一行事务都巡检使刘光世为奉国军节度使光州观察使带御器械御营使司左军统制韩世忠为定国军承宣使拱卫大夫徐州观察使带御器械御营使司前军统制张俊落阶官并赏平贼之劳也世忠俊迁官日历不载会要云以平黎驿鱼台叛兵各转三官时内侍康履始用事光世曲意奉之此据林泉野记附见日历庚申杨惟忠王渊刘光世并除节度使而明年二月二十六日庚辰又书渊除节度使且有制词不知何谓俟考 
辛酉右司谏潘良贵罢为尚书工部员外郎 洺州防御使龙神卫四厢都指挥使李庠为东京副留守时侍卫马军副都指挥使郭仲荀将所部扈元祐太后至南京故以庠代之按庠近以登极恩方复防御使而日历称观察使李庠为东京副留守恐误 都水使者陈求道坐河决责单州团练副使且令主管本监公事 
壬戌卫尉少卿卫肤敏言河朔国家根本之地前日既不能有割以与敌幸其能守而不下为今之计莫若阴降蜡书许以世守俾各知爱其土地而不轻与人又令坚壁清野使敌无所剽掠以至狭西京东淮南诸路并令增陴浚隍徙民入城多市积粟此不战而屈人兵之道也 御营司都统制范琼将至襄阳李孝忠闻之率兵犯荆南府入其郛置酒高会琼追及之孝忠乘醉跨马迎敌遂大败其将校死者四人孝忠率众趣景陵 尚书右仆射兼中书侍郎兼御营使李纲守尚书左仆射兼门下侍郎门下侍郎兼权中书侍郎兼御营使黄潜善守尚书右仆射兼中书侍郎先是纲为上谋以秋末幸南阳上许之矣潜善与知枢密院事汪伯彦力请幸东南上意中变于是纲所建白上多不从客或谓纲曰士论汹汹谓东幸巳决南阳聊复尔尔盍且从其议乎不然事将变纲曰天下大计在此一举国之存亡于是焉分果然吾当以去就争之纲知谮愬之言其入巳深一日留身奏事言臣近者屡蒙宸翰改正巳行事件又所进机务多未降出此必有间臣者因极论君子小人不可并立之理且言疑则当勿用用则当勿疑上但慰勉之纲拜谢而退后数日遂有并相之命建炎日历中兴制草并命二相在今年七月熊克小历亦载于七月壬寅而李纲建炎进退志云八月五日告廷纲自记必不妄今从进退志 同知枢密院事张悫兼御营副使 
癸亥命御营使副大阅五军人马自是执政皆有亲兵日历张悫除御营副使在壬申恐误 
　　丙寅京畿转运判官上官悟请悉发诸路坊场钱为行在赡军之费诏诸路提刑司具见在常平钱物数以闻自崇宁后州县常平钱未尝那移上京故所积甚厚悟既以为言其后悉令计置轻赍金帛赴行在悟均子也 
丁卯三省枢密院奏以诸路民兵为忠义巡社令宪臣提领张悫之为户部尚书也建言河朔之民愤于兵乱自结巡社请依唐人泽潞步兵三河子弟遗意联以什伍而寓兵于农使合力抗敌且从靖康诏旨以人数借补官资仍仿义勇增修条画下之诸路未及行会许翰与京东西路安抚大使兼知东平府权邦彦继以为言乃以忠义巡社为名仍自本院参酌立法行下其法五人为甲五甲为队五队为部五部为社皆有长五社为一都社有正副二都社有都副总首二都社共为一千二百五十人甲长已上免身役所结及五百人巳上借补官有差即有功或艺强及都总首满二年无过者并补正犯阶级者杖之岁冬十月按试于县仍听守令节制岁中巡社增耗者守贰令尉黜陟皆有差论者以为其法精审而详整可以久行前此论民兵者皆莫及也 
　　戊辰江南经制司遣干办公事宣教郎鲍贻逊将福建枪仗手二千五百人往杭州讨叛兵 
己巳诏诸路兵非专被旨者毋得会行在 命江淮发运副使李祐自南京至真州躬督粮运及见在金帛赴行在 直秘阁宋晦落职权中书舍人汪藻言自崇观以来兼官据势者无非赀结权幸与开边误国奴事阉宦之人今当尽行削夺何足一一烦朝廷词命望诏官制局取会凡有职名者自观文殿大学士而下直秘阁而上共若干人各具得职夺职因依及其劳效过恶申尚书省用祖宗旧法每等止留数人无其人则阙其余取旨虽未夺者并行追夺不止于不叙而巳又有虽尝落职而官乃叨窃至银青通议者皆前日奸凶邪佞之人非所当得亦乞降至中大夫而止如前宰执子弟因恩泽带贴职及待制已上者并乞明降指挥孰为当罢指定姓名镂板施行奏可然未克行明年二月辛酉所书可参考 是日通问傅雱等至河阳金遣接伴使王景彝来迓止许雱以五人自随日行百八十里 
庚午名元祐太后所居曰隆祐宫用学士院拟定也于是后更称隆祐太后隆祐本钦圣宪肃皇后宫名不当用盖权直学士院王绹朱胜非失之 
壬申召布衣谯定赴行在定涪陵人学于伊川程颐靖康中召为崇政殿说书定以言不用辞不受至是犹在东都尚书右丞许翰荐于朝诏宗泽津遣赴行在自熙丰间程颢程颐以道学为天下倡其高第门人有故监察御史建阳游酢监西京竹木务上蔡谢良佐今徽猷阁待制提举西京嵩山崇福宫将乐杨时其后党祸作颐屏居伊阙山学者往从之而定与尹焞为首至大观以后时名望益重陈瓘邹浩皆以师礼事时而胡安国诸人实传其学宣和末或说蔡攸以时事必败乃召时至经筵渊圣皇帝擢为谏官以论事不合去吕好问在政府首言时之贤于上复召还朝未至而又召定是时给事中许景衡左司员外郎吴给殿中侍御史马伸皆号得颐之学已而传之浸广好名之士多从之亦有托以自售于时而识真者寡矣焞渐孙也渐河南人仁宗朝为郡守焞绍兴五年赴召 诏真州守臣以礼敦遣长芦隐士张自牧赴行在宣和末或有言自牧沉毅知兵召至东都赐道士服以不肯屈下梁师成不果用许翰言其才可任以河北山东之事乃召之既至授从事郎充御营使司准备差使 延康殿学士知镇江府两浙西路兵马钤辖赵子崧言杭州军变遣京畿第二将刘俊往捕又命御营统制辛道宗将西兵二千讨之中兴遗史云道宗时为江南都统制恐误 直秘阁新知高邮军侍其传移知真州 
癸酉通议大夫提举杭州洞霄宫耿南仲责授单州团练副使南雄州安置侍御史王宾论南仲罪大责轻上曰南仲误渊圣天下共知朕尝欲手剑击之乃有是命熊克小历作建昌军居住误也明年二月戊午改临江 
乙亥尚书左仆射兼门下侍郎兼御营使李纲罢先是河北招抚使张所才至京师河北转运副使权北京留守张益谦附黄潜善意奏所置司北京不当且言所欲起北京戍兵给用器甲为非是又言自置招抚司河北盗贼愈炽不若罢之专以其事付帅司同知枢密院事张悫素善益谦每与之相表里纲言所今留京师以招集将佐故尚未行不知益谦何以知其骚扰朝廷以河北民无所归聚而为盗故置司招抚因其力而用之岂由置司乃有盗贼今京东西群盗公行攻掠郡县亦岂招抚司过邪方时艰危朝廷欲有所经略益谦小臣乃敢非理沮抑此必有使之者上乃令益谦分析是月甲子命既下知枢密院事汪伯彦犹用其奏诘责招抚司纲与伯彦悫争于上前言其不当沮抑之以害大计伯彦语塞而止所方招来豪杰以忠翊郎王彦为都统制效用人岳飞为准备将彦河内人世为高平大姓后徙居覃怀豪纵不事生产读韬略习骑射其父奇之使诣京师隶弓马子弟所稍迁清河尉能与敌角二圣北狩彦慨然弃家奔京师求自试所奇其才故擢为都统制飞安阳人尝为人庸耕去为市游徼使酒不检上之在相州也飞以效用从军至北京论事罪废飞建炎初论事坐罪他书皆无之绍兴日历十年九月二日辛酉岳飞奏臣昨建炎初因论事罪废偶幸免死实出圣造因投招抚使张所一见与言及两河利害臣自白身借补修武郎阁门宣赞舍人充中军统领又升充统制八年六月十三日丁卯飞又奏臣始从陛下至北京留妻刘氏侍臣老母云云以此知飞尝在元帅府军中但不知所论何事耳今并附见至是投所军中时河东经制副使傅亮军行才十余日伯彦等以为逗遛复命东京留守宗泽节制使即日渡河亮言今河外皆属金人而遽使亮以乌合之众渡河不知何地可为家计何处可以得粮恐误大事纲为之请潜善等不以为然上依违者累日纲留身极论其理且言潜善伯彦力沮二人乃所以沮臣使不安职臣每念靖康大臣不和之失凡事未尝不与潜善伯彦熟议而后行不谓二人设心乃如此如亮事理明白愿陛下虚心观之上曰俟批出如元指挥可也既而潜善有密启翊日上批亮兵少不可渡河可罢经制司赴行在是日辛未纲留御批再上上曰如亮人材今岂难得纲曰亮谋略知勇可以为大将今未尝用而遽罢之古人之用将恐不如此因求去上不语纲以御批纳上前曰圣意必欲罢亮乞以御批付潜善施行臣得乞身归田里纲退闻亮竟罢乃再章求去上犹以不允答之于是殿中侍御史张浚亦论纲案浚字原本误作俊今改正以为纲虽负才气有时望然以私意杀侍从典刑不当有伤新政不可居相位又论纲杜绝言路独擅朝政士夫侧立不敢仰视事之大小随意必行买马之扰招军之暴劝纳之虐优立赏格公吏为奸擅易诏令窃庇姻亲等十数事浚素与宋齐愈厚且潜善客也是日甲戌上召纲入对谕曰卿所争细事耳胡为乃尔纲曰人主之职在论一相宰相之职在荐进人材方今人才以将帅为急恐不可以为细事若以为细臣以去就争之而圣意不回臣亦安敢不去因再拜曰潜善伯彦自谓有攀附之功方虚位以召臣盖巳切齿及臣至而议论伪楚建请料理河东北两路谓车驾宜留中原皆不与之同宜其媢嫉无所不至臣东南人岂不愿陛下顺流东下为安便哉顾一去中原后患有不可胜言者故不敢雷同众说以误大事望陛下勿以臣去而其议遂改也因泣辞而退遂上第三表劄客或谓纲曰公决于进退于义得矣顾谗者不止将有患祸不测奈何纲曰大臣以道事君不可则止吾知全吾进退之节而巳畏祸患而不去彼独不能讽言者诋訾而逐之哉天下自有公议此不足虑是夕上召礼部侍郎兼直学士朱胜非草制责纲以狂诞罔悛谋谟弗效既请尽括郡县之私马又将竭取东南之民财以喜怒自分其贤愚致赏罚弗当于功罪出令允符于清议屡抗执以邀留用刑有拂于群情必力祈于亲劄以至帖改巳画之旨巧蔽外姻之奸兹遣防秋之师实为渡河之援预颁告命厚赐缗钱赏踰百万之多仅达京师而止每敦促其速进輙沮抑而不行设心谓何专制若此时浚章不下纲所坐皆潜善密以传胜非翌日遂罢纲为观文殿大学士提举杭州洞霄宫仍加恩纲在相位凡七十五日纲以六月己未入朝八月癸酉免去日历纲免相在八月二十日纲行状云八月十八日告廷汪伯彦时政记亦同从之 吕中大事记曰初论水灾于宣和之时而为宣和大臣所斥建守城之策陈邀击之谋于靖康之时而为靖康大臣所挤建炎之初公为首相慨然以修内攘外为巳任而为潜善伯彦所沮一人之身三定大策而三受重谤然谤之所至名亦随之使公之言用于宣和之初则城都必无匮迫之忧用于靖康则国家必无颠覆之危用于建炎之时则中原不至于沦没也以高宗即位之初召于贬所而任以台衡待之非不专而公亦以一身任天下之重边防军政已略就绪中山之功未成而谤书满箧矣公之去就甚轻而关于天下之安危者甚重纲在位则措置两河兵民稍集纲去则两河无兵而中原没矣纲在位则伪臣叛党稍正典刑纲去则叛臣在朝而政事乖矣纲在位则必主幸襄邓之策必从宗泽还京之疏纲去则维扬有警而翠华南幸矣当时犹以靖康京城之祸建炎维扬之祸归咎于纲小人之无忌惮一至于此哉右正言邓肃言人主之职在论一相陛下初登九五之位召李纲于贬所而任以台衡待之非不专也然纲学虽正而术疏谋虽深而机浅陛下尝顾臣曰李纲真以身徇国者今日罢之而责词甚严臣所以疑也且既非台章又非谏疏不知遣词者何所据而言臣若观望岂为爱君且两河百姓虽愿效死而数月间茫然无所适从及纲措置不一月而兵民稍集又伪楚之臣纷纷皆官于朝纲先逐邦昌而叛党稍正其罪今纲去则二事将何如哉两河无兵则强敌骄叛臣在朝则政事乖纲于此不可谓无一日之长也肃寻与郡而言者极论其罪上曰肃亦何罪然犹送吏部尚书右丞许翰亦言纲忠义英发舍之无以佐中兴今纲罢而留臣无益因力求去上未许然潜善等皆怒有逐之之意矣 
　　丙子浙东安抚使翟汝文以兵七千渡江先是杭贼陈通等绐汝文来受降汝文至城下贼不听命汝文复还越州于是通等尽剌城中强壮为军有众数万 
丁丑隆祐太后发南京侍卫亲军马军副都指挥使遂安军承宣使郭仲荀落副字部禁旅从太后行且制置东南诸盗应江淮荆浙闽广诸州皆为所隶仲荀请经制使巳下并受节制许之日历书殿前都指挥使郭仲荀明年七月自马帅再除副留守恐误 尚书吏部侍郎钱伯言为龙图阁直学士知杭州吏部题名伯言除显直知镇江今从日历本路军马并听节制 
己卯诏曰近者大臣以擅朝误国去位而小人在外乃谓请还京师争执而去未烛厥由可检会李纲乞都江宁府奏状榜示以解众惑纲之奏曰臣蒙恩复官见取真扬便路赴行在勘会都城实难安守宜有迁都之议以从一时之权江宁江山雄胜实为帝王之宅自六朝以来多都之今天下形胜之地惟西有长安逼近夏戎与河东土壤相接非有昔时阻固之利则建康之都理无可疑愿断自渊衷早定其议然后控扼沿河江淮之险保有东南制御西北任使材智养民训兵此最急务此奏议与纲元议不同当考 初纲尝请减上供之数以宽州县修盐茶之法以通商贾刬东南官田募民给佃仿狭西弓箭刀弩手法养兵于农籍狭西保甲京东西弓箭社免支移折变而官为教阅上命中书省条具会纲去位皆不果行至是黄潜善汪伯彦共议悉奏罢纲所施行者是日罢诸路买马惟狭西诸州各买百匹其劝民出财助国指挥勿行已而傅亮以母病归同州张所亦以罪贬招抚经制司皆废矣亮二年正月丁酉降金 何俌龟鉴曰纲之言虽忠纲之谤愈多颜岐邦昌党人也于公未至而沮之宗尹尝仕邦昌者也于公已至而沮之宋齐愈又尝豫立邦昌议也及与公议国事又从而沮之君子难进易退也如此加之藩邸旧人公肆排毁并相之命下而纲之权巳分经制之司罢而纲之去已决中山之功未成而谤书盈箧纲之秉政凡七十五日而所以共治者他有人矣当时挽而留之者不投之散地则寘之极典公之去就甚轻而关于天下之安危者甚重也 
　　庚辰诏赐杭州黄榜招谕作过军民若能率众归降当赦其罪一切不问仍审量事状情理命以官资若敢抗拒仍旧为恶则掩杀正贼外父母妻子并行处斩如大兵会合巳到城下即今来改过出降放罪推赏指挥更不施行仍令监司召募土豪自率乡兵会合讨荡亦许先次借补官职建炎后以黄榜招安叛兵自此始 
　　辛巳徽猷阁待制提举亳州明道宫颜岐复为御史中丞辞不拜改工部尚书 
壬午斩太学生陈东抚州进士欧阳澈于都市先是上闻东名东已见正月辛卯召赴行在东至上疏言宰执黄潜善汪伯彦不可任李纲不可去且请上还汴治兵亲征迎请二帝其言切直赵甡之遗史云东疏中有云上不当即大位将来渊圣皇帝来归不知何以处此按东书本不传今且附此章凡三上潜善等憾欲以伏阙事中东然未有间也会澈亦上书极诋用事者其间言宫禁燕乐事上谕辅臣以澈所言不审潜善乘是密启诛澈并以及东皆坐诛东始未识纲特以国故至为之死行路之人有为之哭者上甚悔之东死年四十二中兴姓氏录云东澈伏阙上书黄潜善汪伯彦及诸内侍譛于上驱东澈于市斩之识者哀其忠直且知丧乱未巳也此所云内侍不知谓谁当考东澈三年二月己亥赠官 
甲申给事中许景衡为御史中丞 中书舍人朱胜非试尚书礼部侍郎仍兼直学士院起居郎滕康起居舍人汪藻并迁中书舍人康仍召试后省题名除舍人在九月盖召而后命也 奉直大夫寇庠知单州庠已见今年二月癸酉进士王茂麟州乡贡进士何洋并补迪功郎以言利害可采也洋青神人旧游河朔间狭西转运使直龙图阁何渐言其有文武才召对献河防守御图言利害五十一事故有是命 
乙酉遣使往诸路抚谕时以金人内犯朝廷命令隔绝盗贼踵起民不奠居乃议遣朝臣分往诸路体访官吏廉污军民利病命殿中侍御史马伸使湖广吏部员外郎黄次山使京东西兵部员外郎江端友使闽浙监察御史寇防使江淮皆持诏书抚谕按寇防等四人同日受命而日历于明年九月庚寅又书以监察御史寇防为江淮四路抚谕不知何故时祠部员外郎喻汝砺往四川刬刷钱物而王＜王燮＞马忠经制河东北钱盖在狭西因就命之寻诏抚谕官所至决狱即死罪当议者许酌情减降以闻以道路不通用端友之请次山南昌人也许决狱在九月丙午今并书 御史中丞许景衡言臣闻议者多指开封尹宗泽过失未知所指何事若只拘留金国使人此诚泽之失也然原其本心但激于忠义未审国家事体耳臣自浙渡淮以至行在闻泽之为尹威名政术卓然过人诛锄强梗抚循善良都城帖然莫敢犯者又方修守御之备历历可观臣虽不识其人窃用叹慕以为去冬京城之内有如泽等数辈赤心许国相与维持则其祸变未至如此其酷也今若较其小疵便以为罪不顾其尽忠报国之节其不恕亦巳甚且开封宗庙社稷之所在苟欲罢泽别选留守不识今之缙绅其威名政绩亦有加于泽者乎伏望圣慈上为宗社下为亿万生灵特赐主张厚加任使先是论者多以泽为非景衡入朝以病未得见首上疏辩之疏入上大悟诏朝廷别无行遣亦无臣僚章疏仍封景衡奏示泽由是泽赖以安景衡又言南阳无险阻城池而密迩盗区且漕运不继不如建康天险可据请定计巡幸凡八上疏言之 
　　丙戌尚书右丞许翰充资政殿学士提举临安府洞霄宫陈东死翰谓所亲曰吾与东皆争李相者今东戮都市吾在庙堂可乎乃力求去故有是命翰之罢日历在乙酉今从熊克小历 
是月监察御史卢臣中守右正言臣中除正言谏院题名在六月御史台题名在七月日历无之按此月邓肃始罢右正言臣中当是代肃今且移附此俟考 京西转运判官程昌＜宀禹＞为尚书吏部员外郎昌＜宀禹＞昌弼兄也初为邓洵武使臣其后皆换授昌＜宀禹＞之除日历不载此据家传 博州卒宫仪聚众数万人迤逦寇莱州至是据即墨县时又有溃卒李汲刘三将合数千骑犯莱州仪利其马绐之神霄宫与之会伏兵击杀之尽并其众军势甚盛 通问使傅雱马识远至云中金左副元帅宗维在草地未还左监军完颜希尹遣其大理卿昭文馆学士李侗馆伴问雱使指雱以二帝表及国书授之凡六日乃得见希尹与右监军耶律伊都知枢密院事时立爱席地重氊参坐堂上兵部尚书高庆裔立其傍雱跪听其语希尹先言本朝不割三镇事又言通问之初安可遽及二帝即不得请殆以兵取之耶雱逊谢再三乃罢就舍立爱其先临洺人石晋之乱徙涿之新城立爱事辽为太子少保侗燕人粗知书宣和末避地中山詹度以侗知飞狐县间为雱言斡里雅布与南朝有善意尼玛哈乌舍坚持之繇是二帝北迁之举决矣 
建炎以来系年要录卷八 


●建炎以来系年要录卷九 
　　宋 李心传 撰 
　　建炎元年九月戊子朔卫尉少卿卫肤敏为起居舍人 诏诸军团结五人为伍等指挥并罢 
己丑建州军乱先是调建卒往守滑州为金人攻退故例当得卸甲钱转运司不时与是日大阅军校张员等作乱杀福建转运副使毛奎判官曾伃执守臣直龙图阁张勤提举常平公事直秘阁王浚明婴城固守提点刑狱公事陈桷檄朝请郎王淮将土军射士讨之不能克后诏奎伃各官子孙一人奎西安人伃勤侯官人浚明金华人桷永嘉人也 御营使司同都统制范琼至京西屡与李孝忠战败绩会诸郡兵皆至琼与统制官乔仲福及孝忠战于福州之云泽大败之斩其首其党张世立其弟孝义以拒王师 
辛卯尚书都官员外郎权太常少卿滕庚请巡幸所过遣官祠名山大川从之庚康兄也 
壬辰诏有司涓吉巡幸淮甸以御史中丞许景衡言谍报金人侵河阳汜水等处逼近东京乞车驾南巡以慰人心故也既而有司请用十一月朔日从之 河北经制使马忠贬秩二等坐逗遛不进也先是金左副元帅宗维自草地还云中遂起燕京西京中京上京东京平滦辽西长春八路民兵付诸万户遣保静军莭度使杨天吉约夏国内侵天吉诸书不见其官要盟录问罪书中有之今增入夏国主乾顺许之金人民兵之法有二一曰家户军以家产高下定之二曰人丁军以丁数多寡定之诸称家户者不以丁数论人丁者不以家业每签军则元帅府符下诸路帅司帅司次第下莭镇支郡诸县县籍户口家业定讫乃谕民间以所当军数多寡然后市鞍马置器械备糇粮或亲丁不足则募人代行贫者称贷于人以应军役俟其足备然后选千户百人长等部之以行其屯戍则人自营田以供粮无田者月给七斗粟每出疆不以远近人持一月粮将战各以所负米造饭而食食罢而出故其国平时无养兵之费行军无馈运之苦此其大略也初金太祖旻之正室生二子宗浚宗朝宗浚早死继室立亦生二子长曰宗杰次曰宗隽其庶长子曰宗干次曰宗辅次曰宗弼次曰宗敏金主旻既建国舍其子而传其弟晟晟嗣立复以其季弟赛音为安班贝勒都元帅金人谓大为安班谓官人为贝勒昔金主旻自是官而称帝故相承以为储副之名焉始宗杰等既陷京城赛音尝谋尽诛南人而未果及是卒时宗浚巳死其妻为宗干所纳故其子梁王亶养于宗干家金主晟遂以亶为安班贝勒都元帅宗辅为右副元帅宗浚即胜果宗隽即博勒和宗干即固伦宗辅即谔尔昆宗弼即乌珠也此据苗耀神麓记于是宗弼尚少乃以女真万户罗索为陕西诸路选＜釒夅＞都统先是河东之民心怀本朝所在出攻城邑皆用建炎年号金兵之在河东者稍稍北去金之兵械亦不甚精但心协力齐奋不顾死以故多取胜然河东之民与之稔熟略无所惧又于泽潞间劫左副元帅宗维寨几获之故金捕红巾甚急然真红巾终不可得但多杀平民亡命者滋益多而红巾愈炽朝廷先遣王＜王燮＞马忠经制河东北及闻敌且至又命带御器械郑建雄知河阳府而龙神卫四厢都指挥使保宁军承宣使主管侍卫步军司公事闾勍助之勍本以班直换授至是管军时＜王燮＞顿军狭府忠逗遛不前故坐贬秩于是黄潜善汪伯彦共政方决策奉上幸东南无复经制两河之意矣 秘阁修撰黄叔敖落职与监当坐失襄阳也 朝奉郎江南东路转运副使刘蒙朝奉郎提举常平公事陆友谅奏翁彦国亡请加优恤上以其观望李纲风旨命削蒙友谅二官中书舍人汪藻言向使纲未逐而蒙等之计得行其为纲所擢何疑今既败露而所黜止于如此则国家号令赏罚将何所恃所有录黄未敢书行乃贬秩各五等蒙滨州人也未几追夺彦国宝文阁学士其后蒙以尝举劾彦国不法事诉于朝复其官彦国夺职在十一月庚子蒙自诉复官在明年五月癸巳今并书之 言者谓去岁京城之破将士弛慢嬉戏城上坐观填濠纵敌攻城公然逃遁请命留守宗泽于金人登城之所考验将士效命与逃遁者而诛赏之诏以付宗泽 直徽猷阁京东转运副使程昌弼贬秩二等坐举错专恣为知青州曾孝序所劾也 武翼郎知麟州韩嗣忠为将士所逐诏镌秩罢之 朝奉郎方闻降两官冲替坐前提点江东刑狱不讨江宁军贼也 起居舍人卫肤敏言东南之地繁华富庶甲于天下金人所知其航海而可至者无虑数处明苏秀楚海等州是也东南城壁不修屯戍单弱彼若以数千兵奄忽而至何以御之望特诏州县增修城壁拨封桩钱米仍劝诱民户以助其役兼招募民兵弓手勤加训练遣使按视而赏罚之不惟金人不能窥而盗贼亦不能窃发矣 诏江池饶建州所铸钱以建炎通宝为文 
甲午命知扬州吕颐浩修城池发运副使李祐淮南转运副使李传正并为随军转运使以将南巡也熊克小历下巡幸诏及修扬州城并附此月己酉今依日历各附本日 徽猷阁待制席益坐弃河中落职 直龙图阁江淮发运副使向子諲罢仍夺职制略曰私拥众而多耗官财擅补官而不繇王命子諲为李纲所喜故黄潜善斥之 初命两浙提点刑狱公事周格高士瞳督捕杭寇士瞳戚里子也欲招安之浙东安抚使翟汝文奏今浙东军与经制司枪仗手合万人兵势已盛而宪臣意在党贼已受其降昨严贼有倪从庆者止十数辈跳踉山谷朝廷不责帅臣诛讨苟就招安致人无所畏今杭贼悖甚至于主帅横尸漕臣断首而反宠以官是诱人作贼也时帅臣叶梦得但为贼所拘而误报巳死故汝文之语如此贼乃遣其党往秀州诱士瞳及转运判官顾彦成来杭州受降复劫寓居朝奉郎李光至秀约士瞳以甲午素队入城比士瞳才至贼百余骑突出欲执以入赖鲍贻逊下枪仗手在北门士瞳跳奔获免继而格亦领兵至士瞳与格始别议约日进兵然诸军为贼诱去者甚众人无斗志又诸处所集皆乡夫不识金鼓故遇贼辄败先是御营统制官辛道宗奉诏讨贼军行至镇江府守臣赵子崧犒赐甚厚道宗掩有之行次嘉兴县始命给军士人五百钱众皆怒是夜其众自溃乱而去者六百人道宗挺身得小舟奔还镇江众推高胜为首胜者太行山之盗也谓之高托天乱兵攻秀州守臣直龙图阁赵叔近城守人遗以四缣贼乃北趋平江府叔近魏悼王元孙荣良孝公克类子也秀州军乱未见本月日按李纲行状云九月半抵镇江府闻辛道宗之兵变于秀州以地理考之必九月上旬事也日历附书于十四日辛丑盖不得其本日今并系此当求他书参考之 是日东京留守宗泽引兵至河北视师时真定怀卫间金兵甚盛州郡有乘城固守者金大治兵为攻拔计泽乃自游家渡过河会河西忠义统制等议所宜翌日以闻且乞罢讲和仍修武备 
丁酉诏荆襄关陕江淮皆备巡幸并令因陋就简毋得骚扰凡所过与所止之处当使百姓莫不预知朕饮食取足以养气体不事丰美亭传取足以庇风雨不易卑陋什器轻便不求备用供张简寡不求备仪可赍以行皆毋取于州县桥梁舟楫取足济渡道路毋治官吏毋出一切无所追呼有司百吏敢骚扰者重寘于法惟是军马刍粮必务丰洁将士寨栅必令＜宀十见＞爽官吏毋得少懈播告诸道咸使闻知 
　　戊戌杭贼陈通自小堰门出兵万余先冲浙东安抚司兵溃次攻鲍贻逊贻逊率将士迎敌杀七百余人 诏勒停人叶著复朝奉大夫著蔡京子壻也靖康初自显谟阁直学士斥去至是用赦复之 
己亥皇子旉为检校少保集庆军莭度使封魏国公 诏内外官司用元丰嘉祐敕以俟新书 
庚子道君太上皇帝渊圣皇帝自燕山徙居中京中京者在燕山之北千里金谓之霫郡盖古奚国也二帝既至即相府院居焉时嗣濮王仲理等千八百余人尚在燕金人计口给粮监视严密宗室之死者甚众中书侍郎陈过庭亦在燕左副元帅宗维议纵遣之俄押赴显州令厚加养济此以北狩行录及赵子砥燕云录参修 是日宗泽自河北引兵还京师 
辛丑杭贼夜劫直秘阁两浙路提点刑狱公事周格寨杀之提刑司所统苏秀兵遂入杭与贼合时格所部淮南兵不肯从尽为浙兵所害贼复以金帛遣人诱诸郡不逞使据城相应浙东安抚使翟汝文虑变生肘腋遂引兵还越州贼势愈炽 
壬寅诏遣官具舟奉迎太庙神主赴扬州就命徽猷阁待制从卫提举一行事务孟忠厚干办礼仪公事合用礼器随宜充代荐新物令本州酌量应付 直秘阁河北西路招抚司参谋官王圭升招抚判官代张所也于是所落直龙图阁岭南安置死贬所张所罢招抚月日及贬岭南事皆不见此据岳飞奏状修入所绍兴九年十月丙辰追复 新除左司员外郎辛炳守朝奉大夫致仕从所请也 起居舍人卫肤敏言今二圣北狩銮舆未复寰宇痛心况陛下抱父兄之念为何如哉惟陛下至诚克已处心积虑不忘报雪之志处堂陛则思二圣乖温凊之宜御饮食则思二圣失膳羞之莭念土地有所未复念人民有所未安日慎一日深自贬损卑宫室菲饮食恶衣服减嫔御之数斥声乐之奉以至岁时上寿春秋赐燕一切罢之虽享郊庙亦不用乐必俟奉迎二圣归复宫庭然后修礼之常庶几孝悌之诚上有以格天下有以感人人心得而天意孚则我之所向无有不遂矣 
甲辰勒停人刘僴复承议郎僴宣政间以大晟府道箓院属官迁徽猷阁待制靖康初废至是乃复之日历无此今以绍兴五年六月二十一日僴乞复职状修入 
乙巳诏沿河控扼州县团结民兵明远斥堠若金人欲乘船渡河先使善没水手钻穴其舟并力掩杀上下应援毋为自守之计有能没两舟者白身与进义副尉沿海州军依此 东京留守宗泽复上表请车驾还京师时泽募义士守京城且造决胜战车千二百乘每乘用五十有五人运车者十有一执器械辅车者四十有四回旋曲折可以应用汪伯彦中兴日历云宗泽战车初是刘浩创造每一两以二十五人为左角二十五人为右角二十五人为前拒二十五人为后拒共四队凡一车用百人今按泽车制甚备与伯彦所记殊不同疑伯彦得于传闻今不取又据形胜立二十四壁于城外驻兵数万泽往来按试之周而复始沿大河鳞次为垒结连两河山水寨及陕西义士开五丈河以通西北商旅京畿濒河七十二里命十六县分守之县各四里有奇皆开濠深广丈余于其南植鹿角又团结班直诸军及民兵之可用者乃上表曰臣闻君陈之尹东郊深敕谋猷之告后宋璟之守京兆极明得失而进言皆所以启沃君心箴规政阙矧荷圣神之知眷有怀宗社之安危敢忘斧钺之诛仰渎冕旒之听中谢窃以天子居九重之奥窔不可蒙尘京师为诸夏之本根当思奠枕傥值艰虞之会未详利害之几或轻万乘以远巡致骇四方之群听则本根斯弱华夏奚安远稽唐室之浸微实乃商鉴之可拟越自启运炎宋卜都大梁宅中而包三万里之幅员创业以贻二百年之基绪重熙累洽端拱垂衣非缘三岁之亲祠曷见六龙之远御曩值澶渊之役或陈楚蜀之巡赖有直臣卒排异议星奔一镞胆落四陲岂图奸蠹之擅朝继被强邻之犯阙二圣既以北狩中都几至内讧所幸人无离心市不易肆日徯真人之继统心倾我后之来苏果致宗庙降灵上穹赐福皇帝陛下天纵上圣运叶中兴载缵璇图增光火德亲屈銮舆以冒犯霜露躬整师旅以恢复封疆然行在久留于别都清跸未回于魏阙敌师尚炽群盗继兴比闻远近之惊传已有东南之巡幸此诚王室安危之所系天下治乱之所关仰祈圣虑之深详宜戒属车之轻动且以中国之倚恃实为两河之盛强前自敌骑长驱列城畏遁独怀忠愤紏进义兵力抗敌锋率多俘馘然久阙王师之助援已深民庶之暌疑近者虽时遣将徂征渡河深入尚阙肤功之奏先传南幸之音虑增四海之疑心谓置两河于度外因成解体未谕圣怀傥金人乘之而纵横则中国将何以制御臣叨膺委寄代匮留司兹缘密托于云天偶遂敉宁于畿甸遽报翠华之移幸深虞中外之难安愿罄孤忠冀回渊听昔奉春委辂建策犹止洛阳之都张禹驿马抗章尚返江陵之驾矧丁圣世曷愧前修伏望陛下秉虞舜察言之明体成汤从谏之圣辍巡南服回驾汴都以安东北兵民之情以慰溥率云霓之望则人神悦豫中外谧宁边陲指日以肃清盗贼不令而衰息咸资睿断用杜危机沥悃扣阍罔避龙鳞之触倾都拭目伫迎天仗之还愿俯徇于愚诚誓益坚于忠愤臣无任不报泽又上＜锍-釒＞曰臣闻圣人中天下而立定四海之民夫中原天下之中也京师又中原之中也我太祖太宗受天景命始基于汴肇造无疆大历服固欲传之亿万世偶去冬今春信凭敌人欺诈遂致二圣蒙尘陛下不得已应天顺人纂承宝绪四海生灵讴歌忭舞自西自东自南自北罔不率俾以俟庶绩咸熙万邦嘉靖陛下既即位乃宴安南京四方闻之怀疑胥动递相鼓扇闻诸州县间有惊劫伤残之患盖是小民无知因疑致忧因忧致变旋相践蹂弗奠攸居兹无他由陛下寅畏过当驻跸别都俯徇奸谋豫图迁幸使狡狯皇惑敢尔横肆盗据窃发因循局蹐有阙文以归□□犬亩以操耒耜铸剑戟为农器思不犯于有司尔若陛下敕翠华之御俾千乘万骑回复辇毂奠枕九重臣窃谓可垂衣裳而天下治可以坐视天民之阜王室自然再造大宋可以中兴尚何敌患之足忧盗贼之足虑乎古先哲王凡有大疑必询之左右又询之卿士又询之国人又询之卜筮臣蒙陛下矜怜顾遇待罪开封臣夙夜思念窃恐陛下所亲信左右辅弼之臣于对扬献纳之际不思祖宗创业之艰难与致一统之匪易轻徇臆说有误国家大计所以狂妄冒死触犯天威臣不胜忧愤战栗激切之至取进止再不报又上＜锍-釒＞曰臣恭惟我大宋深仁厚德渗漉方夏几二百年一旦金人邀迎二圣京师士民皇皇无依嗷嗷无告若穷民无所归者若婴儿而失其慈母者忽闻陛下龙潜于济于是讴歌竭蹷交走道路兹乃祖宗湛德浃洽得其心故也陛下绍登宝祚尚留南都臣自到京师闻道路籍籍或曰陛下何不认我宗庙乎何不眷顾我朝廷乎何故使我社稷无所依乎何轻舍我生灵使我未有所仰乎是都人之望陛下也切切如此臣愿早回六龙俾人感翠华之至深慰其心臣前劄具奏以谓得其民当得其心其所欲与之聚之所恶弗施尔也若陛下回銮汴邑是人心所欲也愿陛下与之聚之陛下听奸邪畏避强敌之言妄议迁幸是人心之所恶也愿陛下勿施尔也老臣血诚言不尽意取进止又不报遂抗＜锍-釒＞言臣学问肤浅不能式是古训对扬天休今再沥悃诚干冒睿听以臣耳目所亲闻见事一二＜锍-釒＞进伏望陛下哀怜特赐俞允伏睹国家当变更三舍之法以取士意谓皋夔稷禼皆自此涂出卒之迫于月试剽窃时文罔有稽古者是三舍果不足以取士也又尝尊崇道教以奉真亦谓神仙庄老皆自此涂出卒之诞谩谲怪污染成风罔有成就者是道术果不足以奉真也又尝进贡花石以昭享上卒之骄淫矜夸蠹耗财计无有纪极是贡花石果不足以享上也又尝结好金人欲以息民卒之邀迎二圣劫掠侵欺靡所不至是守和议果不足以息民也当时行之固有阿意顺旨作为歌颂以叨富贵者其间亦有毅然独立不相诡随以鲠亮获罪者陛下观之昔富贵者为是乎被罪者为非乎臣每思之宗庙社稷岌嶪如是者尽由奸邪憸人鼓唱四事俾民病毙几不聊生所以致有今日之患诗曰殷鉴不远在夏后之世兹覆辙正陛下萧墙之鉴今之言迁幸者犹前日之言四事为可行阿谀谄佞动为身谋翕翕訿訿更相助成今之言不可迁幸者犹前日之言四事不可行而罹其罪者也且我京师祖宗二百年积累之基业是天下大一统之本根陛下奈何听先入之言轻弃之欲以遗海陬一敌国乎臣观河东河西河北京东京西之民咸怀冤负痛感愤激切想其慷慨之气直欲吞此强敌陛下何忍恬听谀顺而不令刚正之士率厉同心痛雪此耻乎今东京市井如旧上下安帖但嗷嗷之人思望翠华之归谒款宗庙垂衣九重不啻饥渴之望饮食大旱之望云霓也臣窃谓陛下一归则王室再造矣中兴之业复成矣陛下如以臣为狂率诞妄愿延左右之将士试一询之昔周勃入北军使左袒右袒以卜刘吕盖非获已也臣区区诚意愿陛下以迁幸大计不独谋之一二大臣当与亿万之众同之臣忠愤不胜涕泪交下激切屏营之至取进止泽每＜锍-釒＞奏上以付中书省黄潜善汪伯彦皆笑以为狂张悫独曰如泽之忠义若得数人天下定矣二人语塞 
丁未中书舍人刘珏言伏闻圣旨擢黄潜厚为户部尚书臣窃以潜厚乃右仆射潜善之亲兄祖宗以来未有弟为宰相兄为八座而同居一省者惟蔡京蔡卞蔡攸则不然方绍圣间卞为右丞则京为翰林承旨盖有所避也及京既专政无所忌惮京为左相则卞为元枢京领三省则攸领密院其说则曰出于上意不可辞也当是之时虽使蔡氏门人一言及此上皇必以为异论蔡氏必以为背已必斥逐窜殛之而后已其肯听之乎如其听之则国家当无金人之祸蔡氏当无峤南之患矣窃闻潜厚潜善皆有章＜锍-釒＞力辞潜善身为宰辅必不肯私其兄以坏祖宗之法潜厚身为法从必不肯冒荣进而负天下之公论从而允之亦所以全其谦抑守法之美而不置之于有过之地陛下必以为潜厚通于财计熟于边事不若优与之职名使之总计巡幸财用或命之密院都承旨亦足以示恩眷之厚于旧僚示法之公于天下也潜厚之初除也珏以寒疾在告至是造朝首及之＜锍-釒＞入上遣同知枢密院事张悫谕旨曰卿所论固当但以潜厚明于国计姑从权宜可也珏言不已于是潜厚卒改命 直秘阁新知真州侍其传充集贤殿修撰知杭州 特进提举西京嵩山崇福宫庆国公白时中薨于镇江府 
戊申监察御史齐之礼罢坐奉使江淮催促纲运数月不还且无措置故也之礼罢御史日历及本台题名记皆不书今从会要 李孝义张世引步骑数万袭德安府诈称来受招守臣陈规登城视其营垒曰此诈也中夜孝义引兵围城规已为之备大败之孝义遁去 河北招抚司都统制王彦率裨将张翼白安民岳飞等十一将以所部七千人渡河与金人战破之是日遂复新兴县 
己酉诏谍报金人欲至江浙可暂驻跸淮甸捍御稍定即还京阙不为久计应合行事件令三省枢密院措置施行先是礼部侍郎兼直学士院朱胜非尝言睢阳特以基命故列圣建别都而要非用武之国脱有缓急大驾一动则河之南淮之北皆盗区矣今敌骑充斥两河云扰雍洛不可卒至惟襄阳接蜀汉而引江淮可以号令四方乞銮舆幸之控制南北以图中原执政不纳中书舍人刘观亦言今两河为金所躏独有渡江而南驻跸金陵而别诏老将总六师据长江以自卫徐观金人所向然后设奇出伏以攻其南北使金兵不专则其势易乘而吾可以得志今陛下不念天下之大势而迟迟于睢阳以幸一日之安臣所不取其言与执政合至是决策幸维扬乃下此诏 诏申严斥堠通报平安除在京已有御史台外应天府泗州各留监察御史一员督责传报仍令察视军政等事其后不果留 直秘阁知秦州赵点勒停坐献马于李纲也上初令夺职而中书舍人汪藻言点奴事阉官所至輙以赃败乃者以进马为名而择其良者献于相府卓然居群马之上附下背上罪当诛窜诏点特勒停寻又坐不勤王责全州居住点再责在明年正月己丑 募民入资授官自迪功郎以下凡六等寻命每路以监司一员董其事命监司在二年六月乙卯今并书之绍兴元年六月己巳可参考 是日军贼高胜等入常州先是胜等过平江守臣奉直大夫赵研乘城为备募举人出城外招安之胜坐举人于木驴碎之城下研乃诱胜使入即脔之众惧而退推其徒赵万为首至无锡县观文殿大学士李纲时方寓居惧及出家财散之贼乃去熊克小历云至无锡县知县郗渐单马造贼中大言曰圣驾幸东南先驱且至知之乎皆言不知渐曰若等无他宜于此时转祸为福众瞿然相视不敢动遂送之出境此盖据孙觌所作郗渐墓志恐未必果然今姑附此俟考至常州守臣朝散大夫何衮恬不为备厚以金帛犒之贼入城呼娼女痛饮大掠三日执通判州事曾纬而去纬布子也布南丰人建中初右仆射 
庚戌始通当三大钱于淮浙荆湖诸路用同知枢密院提举措置户部财用张悫请也政和旧法当三大钱止行于京畿东西及河东北由是东南小平钱甚重而物轻西北反是悫为上言大钱始不行于东南虑私铸耳其后改当十为当三则自无私铸之利矣何为而不可行况财货多出于东南常虑钱宝不足于交易望特诏三省参论以革因循之毙从之时更军旅之后诸道财赋亡于兵火委于川途乾没于胥吏者不可胜计自中都府藏迄于州县仓库往往毁案籍匿印章出纳之际谩无稽考悫在河朔时雅以心计为上所知自长地官至于执政上独委以理财之事悫严明通敏论钱榖利害犹指诸掌文移所至破奸若神东南诸路皆惕息承命国用赖以毋乏然悫在中书至于自作酒肆议者或以为苛碎焉悫自作酒肆此据朱胜非秀水闲居录附入熊克小历载载大钱通用在戊申今从日历 
辛亥诏自今京畿府县官初到任并进秩一等任满无遗阙亦如之此事日历不书今以绍兴二年三月十七日淮南通判酬奖指挥增入 
壬子诏责授昭化军节度副使张邦昌赐死始李纲议诛邦昌黄潜善汪伯彦皆持不可及是闻金以废邦昌为词复侵界张汇莭要云高庆裔语宗维曰吾君以邦昌废逐故再有河南之役又云金人入犯山东止以邦昌为名盖金人凭陵姑附此为说耳今删润修入上将南幸而邦昌在长沙乃共议赐邦昌死以其事付湖南抚谕官马伸诏曰张邦昌初闻以权宜摄国事嘉其用心宠以高位虽知建号肆赦度越常格优支赏钱数百万缗犹以逼于金人之势其示外者或不得已比因鞫治他狱始知在内中衣赭衣履黄裀宿福宁殿使宫人侍寝心迹如此甚负国家遂将盗有神器虽欲容贷惧祖宗在天之灵尚加恻隐不忍显肆市朝今遣殿中侍御史马伸问状止令自裁全其家属令潭州日给口券常切拘管伸至潭州邦昌读诏已徘徊退避不忍自尽执事者共迫之乃登平楚楼而缢蔡绦百衲丛谈云邦昌死于平楚门下官舍王明清挥麈录余话云平楚楼在天宁寺今从之邦昌之诛日历全不载不知何谓于是高州流人王时雍亦坐诛此据伪楚录附见不得其日建炎四年七月壬子时雍妻潘氏乞归葬状云亡夫得罪朝廷死于贬所当来行遣之时即无不许归葬指挥今累经赦恩欲遣亲人收拾残骸归埋邱陇得旨王时雍元无不许归葬指挥令本州照会此可见时雍行遣次第今附见以补史阙邦昌死年四十七 
癸丑诏曰朝廷以连年兵革国势未强所以长虑却顾巡幸淮甸访闻小人乐于侥幸撰造言语妄唱事端意在扇惑军民成其私计不可不治应敢妄议欲摇动朝廷者许人告有官人转五官白身人补保义郎同谋或为首始谋之人能自首者免罪依此推恩其同谋及知情曾见闻不告之人并行处斩 
　　甲寅诏行在及东京百司官如擅离任所并停官根捕就本处付狱根勘以尚书省有请也 
乙卯诏成都京兆襄阳荆南江宁府邓潭州皆备巡幸帅臣修城垒治宫室漕臣积钱粮京城留守宗泽上＜锍-釒＞言伏睹朝廷前遣翁彦国营缮金陵比有诏复欲遣官奉迎太后六宫以往且谓朕当独留中原臣伏读诏书私窃疑之此必有进言者劝陛下过江避敌而不思天下大计托为爱君之迹以济其不忠臣愿陛下察其利害之实断自渊衷早赐定论重念本朝提封万里京师号为腹心以祖宗都此垂二百年宗庙社稷所在而民人依之以居者无虑万万计今两河虽未敉宁犹一手臂之不伸也而乃遽欲去而之他非惟不能疗一手臂之不伸并与心腹而弃之岂祖宗所以付托之意与天下睽睽万目所以仰望之心哉彼进言之臣谈何容易且利害之端晓然可见臣乞陛下且驻跸南都未可轻议举动臣虽老矣尚当矍铄鼓勇立办御敌之具以图万全之举然后扫除宫禁严备扈从奉迎銮舆谒见九庙非特使神祗祖考安乐之庶几中原增重不失天下之大势也不然则是徒为走计尔示敌以弱非唯不恤两河抑又不恤中原且去宗庙社稷而不顾陛下岂忍乎臣重为陛下惜者此尔故敢直输血诚幸陛下留意无忽昔景德间契丹犯澶渊警报一闻中外震恐是时王钦若江南人即劝章圣幸金陵陈尧佐蜀人即劝幸成都惟寇准毅然辟之请帝亲征卒用成功顾臣庸谬何敢望准然事适相类不敢不以章圣望陛下也臣又自期既已奉迎銮舆还都即当身率诸道之兵直趋两河之外亲迎二圣以归庶雪靖康一再之耻然后奉觞玉殿以为圣天子亿万斯年之贺臣之志愿始毕矣窃自谓爱陛下者无踰老臣然不知臣者必指臣以为狂妄臣亦非所恤也伏望陛下观事之宜察臣之心则知臣之忠于为国取进止此系泽第九奏是时宗庙宫室台省泽皆营缮略备又以东门乃回銮奉迎之地特增修之徽猷阁直学士知成都府卢法原奉诏修城费九县市易常平钱八万缗有奇时苗役羡钱自市轻赍勤王及抚谕官根刷之余犹存此数修城明年二月毕工 河北招抚司都统制王彦及金人战于新乡县败绩兵溃彦奔太行山聚众准备将岳飞引其部曲去自为一军初彦既得新乡传檄诸郡金人以为大军之至也率众数万薄彦垒围之数重矢注如雨彦兵寡且器甲疏略疾战輙不利乃决围以出其众遂溃敌尽锐追击彦与麾下数十人驰赴之所向披靡转战十数里弓矢且尽会日暮得免他将复渡河以还彦收散亡得七百余人保龚城县西山常虑变生不测夜即徙其寝所部曲感其义乃皆刺其面曰赤心报国以示其诚彦益自感励与士卒同甘苦未几两河响应忠义民兵首领傅选孟德刘泽焦文通等皆附之绵亘数百里俱受彦约朿金人患之列戍相望间遣劲兵挠彦粮道彦每勒兵待之斩获甚众岳飞府境守臣延康殿学士赵子崧遣将逆击于丹徒调乡兵乘城为备禁居民毋出良久府兵败归乡兵惊溃子崧率亲兵保焦山寺贼踰城而入纵火杀人莫知其数万遂据镇江 
是月降授朝请郎提举亳州明道宫邓雍勒停以言者复论其弃城之罪也此以绍兴元年八月癸巳刑部检举状修入 初通问使傅雱既见金元帅府左监军完颜希尹于云中留弥月会河北经制使马忠制置使张换招抚使张所继遣兵渡河皆失利换为乱军所杀金以用兵责使者雱逊谢希尹乃以国书授雱等还书中索河东北人之在南者及为夏人请熙丰以来侵地又欲于河阳置榷场以通南货雱受书以归金人无聘币伴使李侗自以乳香白金等赆之此据雱通问录修入 金人遣直史馆王枢持册使高丽此据赵子砥燕云录 
建炎以来系年要录卷九 



●建炎以来系年要录卷十 
　　宋 李心传 撰 
　　建炎元年冬十月丁巳朔上登舟幸淮甸翌日发南京 
　　戊午隆祐太后至扬州初太后过高邮闻叛兵焚镇江乃遣兵扼瓜洲渡及是入城驻于州治名州之正衙曰车驾巡幸驻跸之门 
庚申诏诸路官司及寄居待次官或非王命备补之人以勤王为名擅募民兵溃卒者并令散遣有擅募者帅宪司按劾以闻 东京留守宗泽复上＜锍-釒＞论其治兵且言臣契勘京城四壁濠河楼橹与守御器具其当职官吏协心并力夙夜自公率励不懈增筑开浚起造辑理浸皆就绪臣又制造决胜战车一千二百两每两用五十有五人一卒使车八人推车二人扶轮六人执牌辅二十人执长枪随牌辅车十有八人执神臂弓弩随枪射远小使臣两员专干办阅习车事每十车差大使臣一员总领为一队见今四壁统制官日逐教阅坐作进退左右回旋曲折之阵委可以应用又沿河十六县与上下州军相接作联珠寨以严备御臣见使王彦曹中正在河西攻击收复州县西京河阳郑滑等州同为一体把截探伺次第敌人畏袭已不敢轻动冒犯臣自到京奉扬陛下仁风布宣陛下德意今街巷市井人情物态皆已忻悦敉宁嘉靖同祖宗太平时顾臣犬马之齿六十有九比缘陛下委付之重常患才力不任惕惕忧惧近日顿觉衰瘁万一溘先朝露辜负陛下眷恤怜悯之意臣死目不瞑傥使臣与官吏士民望翠华回辇之尘瞻仰天颜俯伏百拜然后臣填沟壑如生之年死骨不朽论语曰为政以德譬如北辰居其所而众星拱之京师乃我祖宗基命肇造二百年大一统基业本根之地陛下奈何偏听如张邦昌辈邪佞之语以巡幸为名轻去其所使四海来享来王之人徜徉道路于偏僻州军作朝宗之地乎臣果得以此老身俯伏道左迎陛下千乘万骑垂拱九重奉陛下指挥号令强敌可以消弭寇盗自然平荡王室于焉再造大宋中兴可必若诞妄之人言臣欲以敌国之患贻君父忧即臣自顶至踵甘俟斧钺臣已修整御街御廊护道＜木义＞子平整南薰门一带御路闻万邦百姓寓于京师者日夜颙颙望陛下迎奉祖宗之主与隆祐太后皇后妃嫔皇子天眷归安大内以福天下臣夙夜忧思眷眷念念继之以泣愿陛下怜臣孤忠矜臣衰暮惟恐心力不逮或有误陛下国家大计今年河流不冰惟陛下断自渊衷毋惑群邪之议书曰惟克果断乃罔后艰臣不胜激切之至取进止 始宗泽条上五事曰近者有旨桩占器甲不得擅支今命将出师而桩占军中当用之物此可疑一也近募兵于四城守御今枢密院问所募人系何色额如此则古人使贪使愚皆不可矣此可疑二也臣为平常防河止以数千卒沿河分布如有数骑侵越即奔溃不支故开濠劄寨亦似允当而枢密院乃用狭西例令三分出战七分出助军钱今京畿残破民未复业劳来安集犹恐散去又何以助军钱扼之使速去邪此可疑三也今守御之具与夫城池虽已粗办尚多卤莽而三省枢密院指挥所雇工役不令支钱此可疑四也臣窃见仆射黄潜善福建人枢密汪伯彦徽州人内张悫虽是北人然无公识无远见议论偏颇皆欲赞陛下南幸此可疑五也既而泽见诏书有俟四方稍定即还京阙之语壬戌泽上表以谢表曰臣今月六日承递报车驾将还阙者恭闻明命肃诏回銮欢腾率土之谣和浃中天之气里闾喜悦如婴孺之将见慈亲道路光辉若翳霾而忽瞻白日人情至此天意可知中谢窃以列圣格言先王垂裕天难谌而聪明自我人至众而好恶匪殊但观自我之是非可验匪殊之向背是知人所欲者自然天亦从之所以君子不务小同然后天下能成大顺恭惟皇帝陛下以道观政以德行仁密韬神武之机独斡乾刚之断整齐万乘来归九重宇宙澄鲜预想屡丰之庆庙堂肃穆式隆宏济之休昊穹降福以穰穰寰海来崇而济济六军有雷动云行之势四方蒙风驱电扫之威赫奕重光崇高再造列辟骏奔而抃舞寰区竭蹶以钦承臣无任又上表曰恭膺明命肃诏回銮下苏徯后之情仰对在天之意葱葱佳气增光二百年之休勉勉远猷骏惠大一统之盛伫观丕应聿享咸宁中谢窃以太祖肇基奕世嗣服并据本根之地宏施实德之风宅四表而率服吾君奄九有而来崇真主曩缘辰告暂听时巡知人久恋于睿慈聚议独形于英断欲继志而述事遂斡乾而转坤时方奉于诏书顾忽闻于雷震是天喜悦为人音声想众欢呼应时舞蹈河伯安流而迎驾雨师洒道以清尘儿童争提携于壶浆父老愿治平于道路里闾曍曍田野熙熙收两河山寨之心镇远徼人民之听然后御端门而肆赦涤旧染以惟新款宗庙而告归俨威容而如在忧勤祖述恭俭缉熙大成有截之功永以无疆惟恤臣无任先是群盗王再兴以兵数万人王贵万余人往来河上王善以车百乘寇濮州杨进兵尤众连扰京西诸郡至德安府守臣直龙图阁陈规昼夜不解甲昼则与战夜劫其营相持凡十有八日而进技穷乃以百余人自卫直抵濠上求和规即出城与进交臂而语进感其至诚折箭为誓明日引众去围光州甚急泽遣使招之皆听命即以进为留守司统制且择其军中老弱万人释之进明年二月乙丑补官泽理财有方凡两河及京东西诸郡求军须者皆辍东京所有与之不以为间上遣中使抚问既而泽闻上已南幸又上＜锍-釒＞请还京臣闻易于涣之卦曰涣汗其大号此言人君发号施令如汗焉一出而不可反也臣窃观陛下践膺大宝权时之宜驻跸近甸天下之民延颈企踵日望銮舆之归经理中原以建中兴之业故乃者亲降诏书即将还阙恭谒宗庙延见父老中外闻之莫不鼓舞相庆以谓陛下英断如此何事不立何功不就何浮言之可惑何强敌之足忧太平基业正在此举下诏之后日复一日尚未闻千乘万骑涓日启行民心不能无疑焉臣愚窃意陛下乾刚不挠离明并照洞见安危之机必不肯失信于天下是必有奸臣误陛下负失信之谤也伏见迩者河阳水涨断绝河梁有姓马人妻王氏者率众拒敌敌势穷窘不知所为此天亡之时也夫天与不取反受其咎臣欲因此时遣闾勍王彦各统大兵乘其危孤大振军声尽平敌垒伏愿陛下亟还京阙以系天下之心则孰不用命且投机之会间不容穗愿陛下毋惑于奸臣之言断自渊衷臣自谓兹举可保万全无可疑者也或奸谋蔽欺天听未即还阙伏愿陛下从臣措画勿使奸臣沮抑以误社稷大计陈师鞠旅与之决战扫尽边尘肃清海宇然后奉迎銮舆归还京阙以快天下之心以塞奸臣之口臣蒙陛下知遇誓效死节区区愚忠不能自巳伏望圣慈特赐睿断天下幸甚取进止上优诏答之泽条上五事在戊午今牵联书之 徽猷阁待制提举西京嵩山崇福宫陆藻卒藻巳见七月甲午 
　　癸亥募群盗能并灭贼众者授以官 
甲子观文殿大学士提举杭州洞霄宫李纲落职依旧宫祠时殿中侍御史张浚论纲罪未已大略言纲杜塞言路独擅朝政所陈敷奏之语无非杀戮之事盖欲阴为惨毒外弄威权当时台谏如颜岐孙觌李会李擢范宗尹重者陷之以罪轻则置之闲散若非察见之早而养成其恶则宗庙之寄几败于国贼之手可不为之寒心邪向使纲之辅相止于任职不堪当此危难尚当借纲行法以示惩戒矧其得罪于宗庙百姓与夫不道之迹显著如此愿早赐窜殛以厌士论章再上乃有是命 龙图阁直学士钱伯言移知镇江府 初两浙提点刑狱周格既死直龙图阁知秀州赵叔近权提刑司事招杭贼陈通降之贼闻枪仗手屯秀州界其兵精遂听命是日叔近以素队数十人入城通等犹不解甲叔近与通等相见置酒推心腹待之使皆驯伏以待朝廷授官之命城中稍定 
乙丑诏帅府辅郡要郡等招置新兵初不计合用钱粮止仰度牒紫衣之属及许杂兵改剌紊乱纪律为害甚大其罢之水军准此三年二月壬午又置新军 
　　丁卯御营使司都统制王渊为捉杀杭州盗贼制置使仍赐银帛万匹两为军费 有内侍自京赍内府珠玉二囊来上上投之汴水翌日以谕辅臣黄潜善曰可惜有之不必弃无之不必求上曰太古之世擿玉毁珠小盗不起朕甚慕之庶几求所以息盗耳 
庚午上次泗州
  </div>
  <div class="pagination">
   <a href="建炎以来系年要录_page2.html">
    上一页
   </a>
   <a href="建炎以来系年要录.html">
    1
   </a>
   <a href="建炎以来系年要录_page2.html">
    2
   </a>
   <span class="current-page">
    3
   </span>
   <a href="建炎以来系年要录_page4.html">
    4
   </a>
   <a href="建炎以来系年要录_page5.html">
    5
   </a>
   <a href="建炎以来系年要录_page6.html">
    6
   </a>
   <a href="建炎以来系年要录_page7.html">
    7
   </a>
   <a href="建炎以来系年要录_page8.html">
    8
   </a>
   <span>
    ...
   </span>
   <a href="建炎以来系年要录_page4.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
