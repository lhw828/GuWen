<!DOCTYPE html>
<html>
<head>
    <meta charset="UTF-8">
    <title>续资治通鉴长编 - 第 18 页/共 607 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续资治通鉴长编 - 第 18 页/共 607 页</h1>
    <div class="content">　　丁卯，幸武成王庙，遂幸新池，观习水战。
　　己巳，权知朗州薛居正，言贼将汪端领数万人寇州城，都监尹重睿击走之。（尹重睿，未见。）
　　赐荆南管内民今年夏租之半。
　　甲戌，周保权诣阙待罪，诏释之，以为右千牛卫上将军。
　　乙亥，命增筑朗州城，浚其壕，赐管内民今年夏租。
　　丁丑，分命近臣于京城祠庙祷雨。
　　戊寅，以定江都指挥使田汉琼为锦州刺史。（汉琼，未见。）
　　己卯，判大理寺事窦仪等上复位刑统三十卷，编敕四卷，诏刊板模印颁天下。先是，颇有上书言刑统条目之不便者，仪因建议请别商榷，即命仪及权少卿武功苏晓、正奚屿、丞张希逊与刑部大理法直官陈光乂、冯叔向等同撰集之。仪等参酌轻重，时称详允。（希逊、光乂、叔向，未见。）
　　北汉宿卫殿直行首王隐、刘诏、赵峦等谋叛，事觉被诛，其辞连枢密使段常。北汉主出常为汾州刺史，寻缢杀之。初，北汉主宠姬郭氏，医僧之女也。僧尝与嫠妇通，而生姬，有殊色，北汉主嬖之，将立为妃，常谓所出非偶，恐贻笑邻国，北汉主乃止。姬之昆弟姻戚，又多抑而不用，故诸郭咸怨，因谮杀常。常死非其罪，国人怜之。以司徒、兼门下侍郎、平章事赵弘兼枢密使，吏部侍郎、参议中书事郭无为为左仆射、兼中书侍郎、平章事。无为与弘不协，北汉主出弘为汾州刺史，无为兼枢密使，军国之务，一以委焉。无为又谮弘在汾州不治，徙岚州。（按国史赵文度传：天会四年，文度自翰林学士承旨、兵部尚书为中书侍郎、平章事，转门下侍郎、兼枢密使，加司徒。久之，与郭无为不协，乃出知汾州。而九国志文度传，云刘崇建国，即拜中书侍郎、平章事。又不载其后所迁门下、司徒等官，止于世家载文度以学士为兵部尚书、平章事、兼枢密使，郭无为同执政。而无为传又称文度与无为不协，既出知汾州，段常乃被杀。国史亦同。按崇初建国，郑琪、赵华为相，非文度也。出知汾州【一四】亦不在段常被杀之前，国史及九国志皆误。五代史及九国志又以常被杀在天会五年七月，亦误也。今并从十国纪年。）
　　八月庚辰朔，诏以冬至有事于南郊。既而有司言，冬至乃十一月晦前一日，皇帝始郊，不应近晦，请改用十六日甲子，诏可。（太祖干德元年初郊，有司以冬至迫近晦日，请用十一月十六日甲子。按章得象所编三朝会要，初不及此。而王珪等所编五朝会要始载近晦事。盖五朝会要得之于姚辟所修太常因革礼，而因革礼所载，实得之宋敏求。敏求春明退朝录云：欧阳修提总修太常因革礼，遣姚辟见问建隆四年南郊，改元干德，是岁十一月二十九日冬至，而郊礼在十六日何也？乃检日历，其赦制云：「律且协于黄锺，日正临于甲子。」盖避晦而用十六日。按敏求止云避晦，而因革礼、五朝会要则皆云逼近晦日，今据长历是年十一月晦亦在三十日，如此则不当云避晦，春明退朝录误也。然敏求又云：皇佑二年当郊而冬至复在晦，宋庠遂建明堂之议。敏求既援此以言，则干德、皇佑似是一例，疑历家当时亦有所避，故特移晦于三十日，其实当在二十九日也。因革礼及五朝会要遂承用之。不然，此事本自敏求发明，不应乃尔误，须通历算者细考之。熙宁三年八月癸亥，吕大防议天圣三年后注互可参考。）
　　郊天之礼，唐制每岁冬至圜丘，正月上辛祈谷，孟夏雩祀，季秋大享，凡四祭昊天上帝。亲祀，则并设皇地祇位。国朝因之，作坛于国城之南南熏门外，每岁令有司奉事于南郊。其祭皇地祇及神州地祇，亦因唐制。皇地祇祭以夏至，作方丘宫城北十四里。神州地祇祭以孟冬，别为坛于北郊云。
　　太常博士和岘言祭不欲数，今十一月十六日亲祀南郊，请权停二十九日南至之祀，从之。
　　壬午，殿前都虞候、嘉州防御使张琼自杀。琼性麤暴，多所陵轹，时军校史珪、石汉卿等方得幸，琼轻目为巫媪，珪、汉卿衔之切齿。琼尝擅选官马乘之，又纳李筠仆从于麾下。珪、汉卿因谮琼养部曲百余人，自作威福，禁旅畏惧，且诬毁皇弟光义为殿前都虞候时事。时上已下郊祀制书，方欲肃静京都，召琼面讯之，琼不伏。上怒，令击之，汉卿即奋铁檛击其首，气垂绝，乃曳出，遂下御史府按鞫。琼自知不免，行至明德门，解所系带以遗母，即自杀。上旋闻其家无余资，止有奴三人，甚悔之，责汉卿曰：「汝言琼部曲百人，今安在？」汉卿曰：「琼所养者一敌百耳。」亟命优恤琼家，官给葬事。以琼子尚幼，乃择其兄进为龙捷副指挥使。然亦不罪汉卿。珪，洛阳人。汉卿，孟州人也。（新录及国史并宋白所为琼传并云狱具乃赐死于城西井亭。今从旧录。疑新录与国史及宋白或加润饰也。珪，国初为御马直队长，四迁马步副都军头兼控鹤弓弩大剑都指挥使。开宝六年，加都军头、毅州刺史。汉卿附司超传，显德初【一五】，补散员指挥使，改殿前指挥使都虞候、袁州刺史。此史所载两人官职。汉卿不言国初所拜官职，疑脱略。又不知当此时两人官职果如何，故总目曰军校，更埙考之。实录：建隆三年十一月甲辰，以前羽林将军史珪为右神武将军。）
　　癸未，司徒、兼侍中范质为南郊大礼使，翰林学士承旨、礼部尚书陶谷为礼仪使，吏部尚书张昭为卤簿使，御史中丞刘温叟为仪仗使，皇弟开封尹光义为桥道顿递使。南郊五使，唐自元和以前，史籍不载。长庆后，礼仪使太常卿为之，大礼使御史中丞为之。哀帝时，中丞为仪仗使，而不载大礼使。梁以河南尹为大礼使，余二使如故，又有仪仗、法物二使，以武将为之。后唐以宰相为大礼使，兵部尚书为礼仪使，御史中丞为仪仗使，兵部侍郎为卤簿使，开封尹为顿递使。周唯以礼仪归太常，余如故。今依唐制，大礼、仪仗、顿递用宰相及台丞、京尹，余使则以学士及他尚书为之，而顿递使又增桥道之名。唐复有礼仪判官，五代有大礼副使判官、修装法物使，今皆不置，而命内臣与诸司同修饰法物云。
　　先是，龙捷左厢都指挥使、汉州防御使马仁瑀，尝私以士属知贡举薛居正，居正实不许而阳诺之。及闻喜宴日，仁瑀乘醉携所属士慢骂居正，御史中丞刘温叟劾奏仁瑀，上虽怒，曲为容忍。龙捷右厢都指挥使、彭州防御使王继勋，皇后母弟也，挟势骄倨，多凌蔑将帅。人皆侧目引避，仁瑀独与抗，相忿争，辄攘臂欲殴继勋。继勋惮其勇，颇为屈，而怨隙愈深。于是受诏都试郊外，两人因欲相图，阴勒所部兵，私市白梃。上微闻其事，即诏罢讲武。甲申，出仁瑀为密州防御使，置继勋不问。
　　以泰州团练使潘美为潭州防御使。南汉人数寇桂阳及江华，美击走之。溪峒蛮獠，自唐末之乱，不供王赋，颇恣侵掠，为居民患。美帅兵深入，穷其巢穴，斩首百余级，余党散溃。美悉令招诱，贷其罪，以己俸市牛酒宴犒，赐金帛慰抚之，夷落遂定。（潘美以甲申除防御使，此事当在后，今附见。）
　　丙戌，遣给事中刘载朝拜安陵。
　　丁亥，王全斌言，复与郭进、曹彬等帅师攻北汉乐平县，降其拱卫指挥使王超（超，未见。）等及所部兵一千八百人。北汉侍卫都指挥使蔚进、马军都指挥使郝贵超等悉蕃汉兵来救，三战，皆败之，遂下乐平，即建为乐平军。（九国志言郝贵超被擒。按贵超明年复战辽州，鴜误也，今不取。）
　　先是，上命唐主发遣扬州户口及周显德以来将吏隔在江南者，唐主遣使请缓期，戊子，许之。（国史载戊子初命李煜发遣，误也。今从实录。）
　　辛卯，以北汉乐平降兵为效顺军，赐钱帛有差。
　　壬辰，诏礼部贡院，所试九经举人落第，宜依诸科举人例，许令再试。
　　癸巳，女真国遣使来贡名马。
　　丙申，北汉静阳等十八寨首领相帅来降。
　　泉州陈洪进遣使朝贡。
　　济州言河决。
　　己亥，幸造船务。
　　幽州岐沟关使柴庭翰等来降。
　　丁未，诏蠲登州沙门岛居民租赋【一六】，令专治舟渡女真所贡马。
　　户部侍郎吕余庆母清河郡太君吴氏卒。余庆时权知襄州，诏遣中使护丧，送终之具，并官给焉。余庆寻起复本官。
　　是月，唐主以吏部尚书建安游简言知尚书省事，寻迁右仆射。（此据大定录及江南录。）
　　九月庚戌朔，户部判官、南面军前水陆转运使滕白坐军储损败，免所居官。
　　甲寅，髃臣三上表请加尊号曰应天广运仁圣文武，从之。
　　登州言，高丽国王昭遣使时赞等入贡，涉海，值大风船破，从人溺死者九十余人，赞仅而获免。诏劳恤之。
　　诏开封府选乐工八百三十人，权隶太常寺习乐，将行郊祀之礼也。
　　诏：「如闻诸州府长吏，多以仆从之人干预公事。自今禁止之。」
　　丙寅，大宴广政殿，始作乐。
　　丁卯，宣徽南院使、兼枢密副使李处耘，责授淄州刺史。荆湖之役，处耘以近臣护军，临事专断，不顾髃议。初至襄阳，衢肆鬻饼饵者率减少，倍取军士之直，处耘捕得尤甚者二人，送慕容延钊，延钊怒不受，往复三四，处耘遂命斩于市以徇。延钊所部小校司义，舍于荆州客将王氏，使酒凶恣，王氏愬于处耘，召义诃责。义又谮处耘于延钊。至白湖，处耘望见军士入民舍，良久，舍中人大呼求救，遣捕之，则延钊圉人也，乃鞭其背，延钊怒斩之。由是，大不协，更相论奏。上以延钊宿将，赦其过，止罪处耘，处耘亦恐惧不敢自明。
　　戊辰，幸金凤园。
　　女真国又遣使贡名马。
　　丙子，诏礼部贡举人，自今朝臣不得更发公荐，违者重置其罪。故事，每岁知举官将赴贡院，台阁近臣得保荐抱文艺者，号曰「公荐」，然去取不能无所私，至是禁止。
　　慕容延钊言获汪端，磔于朗州市。端初攻州城，不克，与其党聚山泽为盗。监军使疑城中僧千余人谋应端，悉捕系，欲诛之。薛居正以计缓其事，因督觽翦灭髃盗，生擒端而诘之，僧无与谋者，皆得全活。
　　先是，诏募诸军子弟数千人，引五丈河造西水硙，以八作使赵遂（遂，未见。）领其役。戊寅，硙成，上亲临视，赐丁夫钱。（本志称干德三年，误也。）
　　是月，北汉主诱契丹兵攻平晋军，命洺州防御使郭进、濮州防御使张彦进、（彦进，未见。）客省使曹彬、赵州刺史陈万通领步骑万余往救之，未至一舍，北汉引兵去。（国史契丹传载此事在杜延滔以辽州来降之后，今从新录及本纪。）郭进御军严而好杀，部下整肃，每入北汉境，无不克捷。上时遣戍卒，必谕之曰：「汝辈当谨奉法，我犹赦汝，郭进杀汝矣。」尝选御马直三十人，隶进麾下押陈，属与北汉人战，往往退怯，进斩十余人。奏至，上方阅武便殿，厉声曰：「御马直，千百人中始得一二人，少违节度，郭进遽杀之。诚如此，垄种健儿亦不足供矣。」乃潜遣中使谕进曰：「恃其宿卫亲近，骄倨不禀令，戮之是也。」进感泣。尝有军校诣阙诉进不法事，上谓近臣曰：「所诉事多非实，盖进御下严甚，此人有过，畏惧而诬罔之耳。」即命执以与进，令自诛之。进方奉表谢，会北汉入寇，进谓其人曰：「汝敢论我，信有胆气，今舍汝罪，汝能掩杀此寇，则荐汝于朝，如败，便可往降，勿复来也。」军校踊跃听命，果立功而还，进奏乞迁其职，上悦而从之。
　　冬十月己卯朔，德州刺史何隐擅发省仓给军士，判官郭象飞表上言，按验得实，乃责隐为亳州别驾，擢象权知德州。
　　庚辰，诏诸州版簿、户帖、户钞，委本州岛判官、录事掌之，旧无者创造。始令诸州岁所奏户帐，其丁口男夫二十为丁，六十为老，女口不须通勘。（据本志，丁口事当在此年，不得其月日，今附见。）
　　癸未，亳州蒙城县令朱英夺两任官。先是，英自通事舍人出为县令，上言愿与同列王信等校其能，既而宣赞不及信等，故黜之。
　　令襄州尽索湖南行营诸军所掠生口，遣吏分送其家；放潭、邵州乡兵数千人归农；减江陵府民旧租之半。
　　吏部尚书张昭上新撰名臣事迹五卷，诏藏史馆。
　　己丑，以前鼎州节度掌书记李观象为左补阙，嘉其始谋归顺也。
　　己亥，畋近郊。
　　丁未，吴越王俶遣其子惟浚入贡，助南郊。
　　翰林学士、中书舍人扈蒙，以仆夫扈继远为从子，属之同年生淮南转运使仇华，使厘务。继远盗官盐，事发，戊申，蒙坐夺金紫，黜为左赞善大夫。
　　是日，畋近郊。
　　魏仁济以陈洪进表至。洪进自称清源节度副使、权知泉、南等州，听命于朝。上先遣通事舍人王班赍诏抚谕。
　　十一月丁巳，赐唐主诏，具言所以纳洪进之意，且将授旄钺也。（王班，未见。）
　　庚申，皇弟开封尹光义为南郊御营使，殿前都指挥使韩重赟为仪仗都部署，殿前都虞候杨义副之。义，瀛州人也。
　　癸亥，飨太庙。是夕，阴晦，至夜分，开霁。上初诣太庙，乘玉辂。左谏议大夫崔颂摄太仆，上问仪仗名物甚悉，颂应对详敏，上大悦。
　　甲子，合祭天地于南郊，以宣祖配。还，御明德门。大赦，改元。抵法人及没配所者，许归葬。蠲建隆三年以前逋欠官物。开国以来将校死事者，录其子孙。髃臣奉册，上尊号于崇政殿。
　　先是，上谓大礼使范质曰：「中原多故，百有余年，礼乐仪制，不绝如覴。今幸时和岁丰，克举禋祀，报神资乎备物，卿与五使宜讲求遗逸，遵行典故，无或废坠，副朕寅恭之意焉。」于是质等相与讨寻故事【一七】，时官籍散落，旧吏皆物故，惟得天成中南郊卤簿字图，考以今文，颇为簄略，其相违戾者亦多。质等遂详定新本，曰南郊行礼图，又令司天监定从祀星辰图，上之。又言：「唐韦绦为太常卿知礼仪事，又杜鸿渐、杨绾并以太常卿为礼仪使，其职一也。准仪注，以礼仪使赞导，而开元礼合用太常卿，今请并置，分左右前引。又飨庙郊天，从祀髃官，合前七日受誓戒于尚书省。今并于一日受之，有亏诚□。望令分日各誓百官。」并从之。将升坛，有司具黄褥为道，上曰：「朕洁诚事天，不必如此。」命撤之。还宫，将驾金辂，顾左右曰：「于典故，可乘辇否？」左右对以无害，乃乘辇。
　　初，有司议配飨，请以僖祖升配，张昭献议曰：「隋、唐以前，虽追立四庙，或六、七庙，而无篃加帝号之文【一八】。梁、陈南郊祀天皇，配以皇考。北齐圜丘祀昊天，以神武升配。隋祀昊天于圜丘，以皇考配。唐贞观初以高祖配圜丘。梁太祖郊天，以皇考烈祖配。恭惟宣祖积累勋伐，肇基王业，伏请奉以配飨。」从之。
　　丙寅，唐主遣使来助祭南郊及贺册尊号。
　　赐文武近臣袭衣、金带、器币、鞍马有差。
　　诏防御、团练、刺史州旧有都督府号者并停，仍为上州。
　　壬申，以南郊礼成，大宴广德殿，号曰饮福宴。自是为例。
　　上谓宰相曰：「北门深严，当择审重士处之。」范质曰：「窦仪清介谨厚，然在前朝已自翰林迁端明，今又为兵部尚书，难于复召。」上曰：「禁中非此人不可，卿当喻朕意，勉再赴职。」癸酉，复命仪为翰林学士。时宰相有欲复用杜韡者，质曰：「近王着以酒失罢去，韡之酣醟，尤甚于着，岂当复用耶？」乃止。
　　乙亥，畋近郊。
　　初，上将有事于南郊，命沿边诸将分道略北汉境。磁州刺史、晋隰等州都巡检使孟人李谦溥（谦溥，初见显德元年。）与郑州防御使孙延进、（延进，未见。）绛州防御使沈维深、（维深，未见。）通事舍人王睿（王睿，未见。）等帅师出阴地。以谦溥为先锋，会霍邑。谦溥因画攻取之策，延进等不能用，军还至白璧关谷口，谦溥又曰：「敌必乘我后，当整觽备之。」延进又弗听，谦溥独令所部擐甲，俄顷追骑至，延进等狼狈入谷中，谦溥麾兵拒战，北汉人乃退。谦溥寻迁隰州刺史，都巡检使如故。（据实录，谦溥以此年二月乙未为磁州刺史。本传云是年即移隰州，而实录不载，明年三月辛卯，乃书以磁州刺史韩伦为亳州团练使，右卫将军白庭诲知磁州。不知谦溥果用何月日移隰州，今并附见于十一月南郊之后。又按新录于开宝五年四月甲辰，始书以济州团练使李谦溥为晋、隰等州都巡检，与周勋责官事相接，而旧录无之。盖谦溥凡两代隰州，其先即此时，其后乃代周勋。新录偶遗其初，但记其后耳。）
　　十二月庚辰，殿前散祗候李璘杀员寮陈友于市。璘自言复父仇，有司鞫实。开运末，友乘敌侵边杀璘父及其家四人，上壮而释之。
　　辛巳，以甲子赦书进髃臣阶、勋、爵、邑有差。司徒、兼侍中、萧国公范质，改封鲁国公。
　　癸未，荆南节度使高继冲为武宁节度使。先是继冲表乞陪祀，许之，因举族归朝，乃命易镇。
　　甲申，皇后王氏崩。后初寝疾，翰林医官王守愚进药不精审，疾遽加剧，守愚坐减死流海岛。
　　己亥，以殿中侍御史郑起为西河令。起，不知何许人，轻俊无检操。显德末，为殿中侍御史，见上握禁兵，有人望，乃贻书范质，极言其事，质不听。尝遇上于路，横绝前导而过，上初不问。于是出掌泗州市征，刺史张延范官检校司徒，吏辄呼以太保。起贫，常乘骡，一日，从延范出近郊，延范揖起行马，起曰：「此骡也，安用过呼！」延范深衔之，密奏起嗜酒废职，起坐左迁。
　　右拾遗浦城杨徽之，亦尝言于世宗，以为上有人望，不宜典禁兵。上即位，将因事诛之，皇弟光义曰：「此周室忠臣也，不宜深罪。」于是亦出为天兴令。（杨徽之与郑起同，此据实录及本传，事则取记闻。）
　　陈洪进遣使来朝贡。
　　庚子，尚书左丞高防卒于凤翔。上甚悼惜之，赐其子太府寺丞绪诏曰：「尔父有干蛊之才，怀匪躬之节，朕所倚毗，遽兹沦亡，闻之衋伤，不能自已。矧素尚清白，谅无余赀，殡殓所须，特宜优恤。今遣供奉官陈彦珣部署归葬西洛，凡所费用，并从官给。」防性沈厚，守礼法，所践历皆有能名，亦当世之循吏也。
　　癸卯，唐主上表，言陈洪进首鼠两端，不可听，乞寝其旄钺。上复以诏谕之，唐主乃听命。（李煜乞寝陈洪进恩命，止此一表耳。国史乃有二表，先在建隆三年，后在建隆四年。其称三年者误也，今不取。大抵国史洪进传误特甚。）
　　乙巳，唐主上表乞呼名，诏不允。
　　禁道州调民取朱砂，除衡、岳州二税外所赋米，并毋得发民烹铜铫及作炭【一九】。
　　遣内客省使曹彬、通事舍人王继筠（继筠，未见。）分诣晋、潞州，与节度使赵彦徽、李继勋会兵入北汉境，攻其边邑及辽、石州。
　　闺十二月己酉朔，命太常寺考翰林医官艺术，黜其不精者凡二十二人。
　　甲寅，命近臣祈雪于在京祠庙。
　　乙卯，山南东道节度使、赠中书令、河南郡王慕容延钊卒【二○】。上雅与延钊友善，常兄事之，及即位，犹呼为兄。延钊寝疾，上自封药以赐，闻其卒，哭之恸。礼官言：「为近臣发哀，哭声宜有常。」上曰：「吾不知哀之所从出也。」
　　龙捷军校王明诣阙献阵图，请讨幽州，上嘉之，赐以锦袍、银带、钱十万。（明，未见。）
　　或言上将北征，大发民馈运。河南民相惊，逃亡者四万家。上忧之，丙寅，命枢密直学士薛居正驰传招集，踰旬乃复故。（居正传称车驾将亲征太原，大发民馈运，故民逃亡。按此时不闻有亲征之议，盖传误也。今略删修，庶不失事实。）
　　丁卯，召翰林学士、中书舍人于内殿覆试吏部试中应拔萃科【二一】田可封、孙迈、宋白、谭利用。上临轩观之，试毕称旨，以利用为右拾遗，白为著作佐郎，各赐袭衣、犀带。利用加赐银鞍勒马。可封、迈授赤县尉。白，大名人也。（可封、迈、利用，未见。）
　　周世宗始征淮南之岁，宣祖崩，葬于安陵。安陵在京城东南隅。辛未，命司天监浚仪赵修己、（修己，初见干佑元年。）内客省使王仁赡等改卜于西京巩县西南四十里邓封乡南訾村。
　　乙亥，诏乘舆所服冠冕去珠玉之饰。
　　永安节度使折德扆言，败北汉军数千人于府州城下，获其卫州刺史杨璘。
　　国朝因唐制，每岁四郊迎气及土王日祀五方上帝，以五人帝配，五官、三辰、七宿从祀。于是，国子博士聂崇义上言：「皇家以火德上承正统，膺五行之王气，纂三元之命历，恭寻旧制，存于祀典。伏请奉赤帝为感生帝，每岁正月，别尊而祭之。」事下尚书省集议，如崇义奏。有司约隋制，感生帝为坛于南郊，高七尺，广四丈，奉宣祖升配。牲用骍犊二，玉用四圭有邸，币如方色，常以正月上辛奉祀。感生帝者，即五方上帝之一也。
　　丙子，诏一品致仕官曾带平章事者，每遇朝会，宜缀中书门下班。先是，太子太师致仕侯益等陪郊祀，上以耆旧待之，礼与丞相均，仍降是诏。
　　初，北汉主嗣位，所以事契丹者多略，不如世祖时每事必禀之。（刘昊庙号世祖。）于是，契丹遣使持书来责，其略曰：「尔先人穷来归我，我先兄天授皇帝待以骨肉。洎余继统，益修前好。尔父即世，我用命尔即位硕前，丹青之约，我无所负。尔父据有汾州七年，止称干佑，尔不遵先志，辄肆改更。李筠包藏祸心，舍大就小，无所顾虑，姑为觊觎，轩然举兵，曾不我告。段常尔父故吏，本无大恶，一旦诬害，诛及妻子，妇言是听，非尔而谁？我务敦大义，曲容瑕垢，父子之道，所不忍渝。尔宜率德改行，无自贻伊戚也。」北汉主得书恐惧，遣使重币往谢，契丹执其使不报。北汉主再遣使修贡，契丹又执其使不报。北汉地狭产薄，又岁输契丹，故国用日削，乃拜五台僧继颙为鸿胪卿。继颙，故燕王刘守光之子，守光死，以駆子得不杀，削发为浮图，后居五台山，为人多智，善商财利，世祖颇倚赖之。继颙能讲华严经，四方供施，多积畜以佐国用。五台当契丹界上，继颙常得其马以献【二二】，号「添都马」，岁率数百匹。又于柏谷置银冶，募民凿山取禑烹银。北汉主取其银以输契丹，岁千斤，因即其冶建宝兴军。静海节度使吴昌文卒，（昌文，初见显德元年正月。）其参谋吴处玶、槵州刺史桥知佑、武宁州刺史杨晖、牙将杜景硕等争立，交址十二州大乱，寇盗髃起。始，杨庭艺为静海节度使，遣牙将丁公着摄驩州刺史。公着死，子部领继之。于是，部领与其子琏同帅兵三万人击破处玶等，境内以安，遂自立为万胜王。以琏为静海节度使，遣使告南汉，南汉主因而授之。（十国纪年丁部领自称万胜王，以其子琏为静海节度使，告南汉乃干德三年事，今并书之。）
　　注　　释
　　【一】取之易耳「取之」原作「攻之」，据宋本、宋撮要本及长编纪事本末卷一改。
　　【二】二十一十「一十」二字原脱，据宋本、宋撮要本补。按原刊上文谓「笞刑五」，下仅列笞五十至二十四刑。宋刑统卷一作「笞贰拾、壹拾，决臀杖七下」，编年纲目卷一作「二十、十，为七」，可证宋本为是。
　　【三】常行官杖长三尺五寸「常」原作「长」，据宋本、宋撮要本及通考卷一六六刑考、宋史卷一九九刑法志改。
　　【四】务极严洁「极」原作「禁」，据宋本、阁本及宋史全文卷一改。
　　【五】后魏李崇「李崇」原作「李旦」，据宋本、宋撮要本、阁本及魏书卷六六李崇传、髃书考索前集卷三六改。
　　【六】澶濮曹绛等州「澶」原作「潭」，据编年纲目卷一、宋史卷一太祖纪改。
　　【七】髃臣三上表「上」、「表」原互倒，据宋本、阁本及宋史卷一太祖纪乙正。
　　【八】各令魜二员宋本、宋撮要本均作「今各魜二员」，义优。
</div>
    <div class="pagination">
<a href="续资治通鉴长编_page17.html">上一页</a><span>...</span><a href="续资治通鉴长编_page13.html">13</a><a href="续资治通鉴长编_page14.html">14</a><a href="续资治通鉴长编_page15.html">15</a><a href="续资治通鉴长编_page16.html">16</a><a href="续资治通鉴长编_page17.html">17</a><span class="current-page">18</span><a href="续资治通鉴长编_page19.html">19</a><a href="续资治通鉴长编_page20.html">20</a><a href="续资治通鉴长编_page21.html">21</a><a href="续资治通鉴长编_page22.html">22</a><a href="续资治通鉴长编_page23.html">23</a><span>...</span><a href="续资治通鉴长编_page19.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
