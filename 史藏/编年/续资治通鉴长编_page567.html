<!DOCTYPE html>
<html>
<head>
    <meta charset="UTF-8">
    <title>续资治通鉴长编 - 第 567 页/共 607 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续资治通鉴长编 - 第 567 页/共 607 页</h1>
    <div class="content">　　辛巳，皇城使、康州刺史訾虎专管勾麟府路军马，依旧权发遣太原府路都钤辖。知麟州、西作坊使王献可追一官勒停。皇城使、河东第一将彭保罚铜三十斤，冲替。坐不禀帅司节制，擅统领将兵击夏贼故也。
　　江、淮等路发运司言：「岁运上供斛斗，全藉所管汴河押纲使臣人员钤束兵梢，整葺船舟，方可办事。近年以来，其押纲人卸纳斛斗回，为见少欠未经结绝，或是年满替人未到，即妄称疾，擅离本纲，若不立法止绝，深虑其弊愈深。请应汴河押纲使臣人员卸粮回，如有疾病，并须随空纲将治，候到装发处申所属官司审验，差人权押，候痊安日，依旧管押元纲年满，不得擅离空纲，年月虽满，不候正人交割者准此。如违，并依元佑敕擅去官守法。」从之。（新无。）
　　壬午，权知干宁军张元卿言，本军当诸河之冲会，堤埽不可不治。诏：「干宁军埽岸，令工部指挥合属官司，每年依修检计合役夫功，从都水监相度，委合起夫，即于本军依近里州军条例，科夫功役不得过三百人，仍却于本路年额沟河夫内除豁。如功役稍大，本军夫不足，即令都水监那融应副。」
　　癸未，秦凤路经□司言：「近年兵将官与城寨等使臣，多是违朝旨及帅臣节制，以至败事。缘尝立边功，多从□减，上下玩习，浸已成风。今西贼拒命，常在对境，若不更法，无以惩戒。请今后将官及城、寨、堡使臣【六】，应缘战守有违朝旨，并乞不以边功□减，庶几人知畏懔，纪律稍严。」从之。
　　甲申，高丽国进奉使、通议大夫、兵部尚书黄宗□，副使、中大夫、尚书工部侍郎柳伸入见。
　　诏：「诸大中大夫、观察使以上，每员许占永业田十五顷，余官及民庶愿以田宅充祖宗飨祀之费者亦听，官给公据，改正税籍，不许子孙分割典卖，止供祭祀，有余均赡本族。已上辄典卖，依卑幼私辄典卖法。不限年，许理认田宅，仍先改正。诸太中大夫、观察使以上居住，虽有分人，不得无故毁拆，辄典卖者，依私辄典卖永业田法。」
　　乙酉，诏应重法地分，劫盗五人以上或凶恶者，行重法，余依常法，窝藏人准此。
　　御史中丞李之纯言：「请今后付章奏下六曹者，委逐部子细看详，长贰审行裁决，明白指挥符下，或具申禀知。委是无可施行，即令条析申都省。检会元佑通用令，诸受都省送下文书，未有处分者，并检勘施行，若理不可行，月终具状以闻，不应奏者申都省，仍关所属。」诏申明行下。（新无。）
　　丙戌，于阗国遣使入贡。
　　庚寅，上斋于大庆殿。
　　辛卯，荐享于景灵宫，遂斋于太庙。
　　壬辰，朝飨八室，至神宗室，上涕洟不止，陟降尽礼，黎明斋于南郊之青城。
　　癸巳，冬至，合祭天地于圜丘，以太祖配。礼毕，髃臣贺于端诚殿。还御宣德门肆赦。是日五鼓初，辇诣坛外壝，撤盖，及内壝，百官准诏不回班【七】，自小次历午陛下升坛，不设茵褥，稽首跪奠，致诚极恭。夜月澄爽，云物晏温，比还御楼肆赦，终日和暖，天惠昭答。翌日，风寒相属，时雪如期，宰臣、执政、侍从官皆进诗贺。御史董敦逸请以其事宣付史馆，从之。
　　上之在太庙也，内中朱红车子十余两，争道于干明寺，前有张红盖者。卤簿使苏轼即车中具奏曰：「臣谨按汉成帝郊祠甘泉泰畤、汾阴后土，而赵昭仪常从在属车间，时扬雄待诏承明，奏赋以讽，其□曰：『想西王母欣然而上寿兮，屏玉女而却虙妃。』言妇女不当与斋祠之间也。臣今备位夏官，职在卤簿，准故事，郊祀既成，乘舆还斋宫，改服通天冠、绛纱袍，教坊、钧容作乐，还内。然后妃嫔之属，中道迎谒，已非典礼，而况方当祀事未毕，而中宫掖庭得在勾陈、豹尾之间乎？窃见二圣崇奉大祀，严恭寅畏，度越古今，四方来观，莫不悦服。今车驾方宿斋太庙，而内中车子不避，仗卫争道乱行，臣愚窃恐于观望有损，不敢不奏。乞赐约束，仍乞取问随行合干勾当人施行。」上亟遣人以轼疏白太皇太后。翌日，中使传命，申敕有司，严整仗卫。上自太庙还，后以下皆不复迎谒中道。（陈师道谈丛云：故事，常赦，官典赃入己不赦。熙宁以后始赦吏罪。元佑七年，南郊赦杖罪。八年秋，皇太后服药而赦，则尽赦之矣。此事附注当考。）
　　辛丑，三省言，郊礼毕徐王加恩，当赐剑履上殿，缘虚文，已删去，请岁增公使缗钱。太皇太后曰：「尝有例耶？」吕大防等对曰：「仁宗时荆王元俨增至五万贯，徐王昨亦增赐，今为三万缗。」于是诏许增三千缗。又言，皇弟加恩，四人乃郡王，一为国公。旧例，出合进爵，今虽非出合，合取旨。太皇太后曰：「四人皆加恩国公，事体宜一。」于是五弟恩数均矣。
　　诏文武官并以南郊赦书加恩。
　　癸卯，兵部尚书苏轼乞越州，不允，改为端明殿学士、礼部尚书、兼翰林侍读学士。（御史黄庆基言轼三状，在八年五月壬辰。）礼部尚书胡宗愈为吏部尚书。（政目七年九月丙申，载宗愈权吏书。实录无之，今并入此。）枢密直学士赵彦若为翰林侍读学士，新知襄州、集贤殿修撰杨汲知越州。（十二月二日自襄加集学。）吕嘉问知襄州。（嘉问襄州惟政目有之，当考。五年六月八日汝州。）
　　诏宗女宗妇因作过披剃及一年者，许与祖父母及本宗有服儙亲妇人，并所生儿女，侧近处相见，即不得经宿，每月不得过一次。（新无。）
　　三省言：「检会赦文，应官吏、军民诸色人，诸般欠负官钱，在元丰八年三月六日大赦以前者，五百贯已下并与除放，五百贯已上奏裁，差侍从官与户部同点检催督，限一年毕。」诏翰林学士顾临、御史中丞李之纯，与户部长贰依赦施行，仍就本部置司。（时置司必以苏轼奏议，当考。乔执中传云：「执中为中书舍人，因降赦，乞免官逋五十万以上者，上特许之。置司或由执中也。」）
　　诏环州及诸镇、寨守御居民，及入保汉蕃人户等第所借口食，内有曾经贼马到处，令经□司并特蠲放，具数以闻。（十月十二日。）
　　又诏纲运听差管下使臣二员，不妨本职，与催纲使臣一员，及定地分相兼催遣，仍躬亲觉察盗贼。任满，每岁各催过年计官物及八分以上，内白波至泥水闸口，泥水沿汴至京，盗失舟船不及十五只，官物估价不及五百贯，升一年名次。白波向上至渑池阳湖炭场，舟船不及十只，官物不及三百贯，升半年名次。如过数之半，及催遣官物不及七分，从本司奏劾。并置印历抄上催出地界、月日时辰、纲分姓名、所装物数、下纳去处，每月本司检察，年终比较，如能获盗卖官物，许比折未获盗失之数。（新无，可削。）
　　甲辰，诣景灵宫、万寿观恭谢。
　　乙巳，幸凝祥池、中太乙宫、集禧观、大相国寺。
　　尚书左丞梁焘言：「臣昨在翰苑日，尝密具札子，披露肝胆，冒闻圣慈。陛下圣明洞察，不赐簄斥，嘉其忠荩，用之辅政。臣仰体眷遇，益坚臣节，重以身蒙宠荣而未行其言，是以夙夜不遑宁处，期必报补，不敢少怀不尽之意，致陛下有后时之悔。陛下每有宣谕，必以不喜管事为言，常欲安静，此圣意之本也。臣未尝一日不思，窃惟渊衷远虑，深识用臣前言，自适其时矣。伏望检会前奏，早赐诏音，断归人主，以全大功，臣不胜激切尽言之至。」（焘前奏附五月，此奏不得其时。行状云，南郊礼毕，焘上此奏。附十一月末。）
　　又言：「先帝大臣，多以材进，可稍复用，委以别都名藩，以全终始。」（此据梁焘行状附见，新、旧传俱无乞还政等事，当考。）尝有布衣刘正叟上书论复辟事，宰执以为狂，欲羁管湖南，焘争曰：「布衣敢言，何罪之有？况其言又非狂乎！」遂置之。（此据焘行状，并附见，当考详。）
　　吏部侍郎彭汝砺言：「臣闻不能知危，则不能有天下之安；不能知忧，则不能有天下之乐。臣伏观历代之君，其祖宗以劳苦得天下，至嗣子若孙，生于深宫之中，体安文绣，口甘滋味，耳习声音，目便技巧，一日出房闱而有天下，偃然自以为吾固当有之。甘于乐而不知忧，处于安而不知危，内为侈靡，外习苟简。谗谄之说行，因循之计用，骨鲠之臣簄弃，药石之言不纳，纲纪日坏，祸乱并作，而犹不悟，虽有圣知亦不能善其后矣。臣恭惟皇帝陛下，以盛德履帝位，今八年矣。内无过行，外无过举，明哲方发，如日之升，渊默不言，与天同德，非太皇太后所以扶持拥护，何以至此？谦虚退托，隐而未发于言也，有所闻而无所问于事也，有所知而无所命。臣闻诗曰：『弗躬弗亲，庶民弗信；弗问弗仕，勿罔君子。』此言人君擅开辟予夺之权，以制万物之命，无有远近幽深，知其来物如此，而后能治其国家。今其行则弗躬也，其事则弗亲也，虽有至德，民有所不信矣。弗能问以尽其事，弗能察以尽其物，于是小人得以勿罔君子矣。庶民不信，则不能安民矣；勿罔君子，则不能知人矣。夫人君之失，不独强暴威虐，驰骋田猎，而后谓之忧。不能知人，不能安民，其忧莫大焉。臣恭惟太皇太后陛下，以至德受天命，清明博大，齐庄中正，参贰天地，同信四时，自周以来，母后之德，未有如斯之盛者也。今人皆曰，太皇太后陛下无意于任天下，今且将还政。臣以谓太皇太后陛下三世为天下母，其崇高富贵，上无伦，下无敌，其于称制也宜矣。故其还政甚非难，既还政，而俾皇帝陛下能不失其圣惟难，其道无他，在教之安民知人而已。臣欲乞皇帝陛下同御前殿，稍令近臣及知州职司入对，俾稍见人才，察其邪正贤不肖之实，遂闻知天下之事。三省进呈公事，以发听断，俾日见之行。益进选道德忠信之士，置之左右前后，使告其所已治，而规其所未至，损其所有余，而补其所不足。使一日专政，则利害不能感君子，小人不能蔽。以事天地而享，以治万物而安，以承宗庙而固。太皇太后所以拥护之者，可谓全矣！（汝砺奏，不得其时，附十一月末梁焘奏后。）
　　注　　释
　　【一】北都水监丞李伟于任满日令再任「北」原作「比」，据阁本及长编纪事本末卷一一一回河上改。
　　【二】其发运司勾当公事官籴上供斛斗「司」原作「同」，据阁本改。
　　【三】又既得之或弃于无所用「既」原作「即」，据阁本改。
　　【四】按卤簿图曰「按」原作「鞍」，据宋史卷一四八仪卫志改。
　　【五】仍依卤簿图用缨「依」原作「令」，据同上书改。
　　【六】请今后将官及城寨堡使臣「今」原作「令」，据阁本及宋会要刑法七之二二改。
　　【七】百官准诏不回班「回」原作「同」，据阁本及宋会要礼二八之一二改。
续资治通鉴长编
卷四百七十九
卷四百七十九
　　起讫时间 起哲宗元佑七年十二月尽其月
　　卷　　名 续资治通鉴长编卷四百七十九
　　帝　　号 宋哲宗
　　年　　号 元佑七年（壬申，1992）
　　全　　文
　　十二月庚戌，军头司引见交趾奔回供奉官苏佐等三人。苏佐特与西京左藏库使；曹纮为全家陷没，能同母还归中国，特与三班差使，添差河北路州军指挥使；孙延太与州散教练使。每月支钱二千，米一石，各赐袍带有差。（八月二十四日当并此。）
　　集贤殿修撰知、襄州杨汲，知河阳章衡，并除集贤院学士。（绍圣元年正月二十二日甲午，诏章衡□集贤院学士，以刑部言三期满，应再□也。不知此何以书，或误也。汲于十一月二十四日已自襄州改越矣，当并考。政目十二月二日亦书章衡、杨汲并除集学【一】。）
　　中书舍人乔执中言：「刑房送到刑部检举邢恕复一官词头。按恕奔趋权势，鼓唱扇摇，交结蔡确，冀确复有进用。幸朝廷黜降监当，今来若遂与复官，恐中外疑之，所有词头难以具草。」诏邢恕更候一儙取旨。
　　河东路经略司言：「西界投来头首伊朗僧鄂及从人绥移，识认得伊郎僧鄂是西界正钤辖，乞特与一诸司副使名目，支与巡检请受。其从人绥移，曾差去探事，斗敌重伤。」诏：伊朗僧鄂与内殿承制，给驿券，差赴麟府路军马司使唤。候别立劳效，从军马司保明以闻，当便推恩。绥移为探事重伤，与副兵马使。
　　殿中侍御史□立礼与一子官，以使辽卒于道故也。（政目十二月二日事【二】。）
　　辛亥，西蕃邈川首领河西军节度使阿里骨授特进，与安南都护、南平王李干德并加食邑实封。
　　翰林侍读学士范祖禹言：「臣伏睹陛下近者郊见天地，雪止风和，景气清霁，神祇享答，福应尤盛。侍祠之臣以为前后未有，都城之人瞻望玉色，欢呼洋溢，皆云陛下克类仁宗。臣观天意人心，实宗社无疆之福也。然臣愚窃以圣人福至而益戒，则能长享其福；誉美而副之以实，则能永保其誉。唯兢兢业业，不自暇逸，乃可以答天休；觽之所欲，因而从之，乃可以副民望。若一有满假之意，则今日之福，乃他日危乱之基也；不能副之以实，则今日之誉，乃他日怨诽之端也。臣愿陛下既受天福，又获民誉，益思戒谨，惟勤修德。修德之实，唯法祖宗。恭惟一祖五宗，畏天爱民，后嗣子孙皆当取法。惟仁宗在位最久，德泽深厚，结于天下，是以百姓思慕，终古不忘。陛下诚能上顺天意，下顺民心，专法仁宗，则垂拱无为，海内晏安，成康之隆，不难致也。臣承乏史官，尝采集仁宗圣政，得数百事，欲乞撰录成书上进，少资睿览。监观成宪，皆举而行，副髃生之所愿，则天下幸甚！」祖禹寻采集仁宗圣政三百十七事，编录成书，名曰仁皇训典，凡六卷，上之。（此以十二月三日进呈迩英留对，其进呈仁皇训典在八年正月十九日，今附此。）
　　壬子，辽国贺兴龙节使奉国军节度使耶律可举，副使太常少卿、干文阁待制郑硕入见。
　　直集贤院兼侍讲□安诗为秘书少监，（安诗十月十二日已除天章阁侍讲，或误作「待制」，当考。）左朝请大夫柯述为光禄少卿。
　　诏：应狱死罪人，岁终，委提刑司，在京委御史台取索，具姓名、罪犯报刑部，数多者申尚书省。（八年二月五日可考。）
　　乙卯，龙图阁直学士、大中大夫、提举洞霄宫卢秉卒。
　　甲子，内侍省左班副都知、勾当御厨赵世长令再任。
　　诏今后南郊礼毕，饮福宴并罢。
　　诏：「太皇太后曾祖赠太师、开府仪同三司、追封□王琼改封韩王，曾祖母赠邠国太夫人李氏改□国，赠陈国太夫人李氏改越国。祖赠太师、开府仪同三司、追封□王继勋改封秦王，祖母赠楚国太夫人康氏改汉国，赠扬国太夫人郭氏改燕国，赠商国太夫人王氏改雍国。父赠太师、开府仪同三司、追封周王遵甫改封陈王，母赠越国太夫人曹氏改镇国，荆雍国太夫人李氏追封豫陈国。皇太后曾祖赠太师、开府仪同三司、追封定王敏中改封秦王，曾祖母赠荆国太夫人梁氏改韩国，赠陈国太夫人张氏改越国，赠豫国太夫人宋氏改荆国，赠唐国太夫人王氏改扬国。祖赠太师、开府仪同三司、追封卫王传亮改封燕王，祖母赠□国太夫人□氏改鲁国。父赠太师、开府仪同三司、追封秦王经改封冀王，母赠燕国太夫人李氏改周国，赠韩国太夫人张氏改陈国。皇后曾祖赠太师孟元追封温国公，曾祖母赠舒国太夫人范氏改蔡国。祖赠检校太傅、安化军节度使孟随改淮康军节度使、开府仪同三司，祖母赠潭国太夫人张氏改定国，赠随国太夫人刘氏改潞国。父荣州刺史、提举中太一宫兼集禧观公事孟在加轻车都尉，食邑五百户，母荣国夫人王氏追封庆国夫人。皇太妃曾祖赠太保任百祥改太傅，曾祖母赠秦国太夫人孙氏改陈国。祖赠太傅任士清改太师，祖母赠卫国太夫人康氏改楚国。父赠太师任延和追封康国公，母赠鲁国太夫人康氏改越国，赠周国太夫人王氏改□国，赠汉国太夫人逯氏改冀国，继父赠莱州防御使朱士安改青州观察使。」并以郊礼示优恩也。
　　丁卯，环庆路经略使章楶奏：「准枢密院札子：『合要见十月十二日西贼犯边，于当日甚时报到帅府，于甚时日差牒总管李浩统领兵马，令前去何处照援，委的于何日时起离帅府，如不即起发，有何的确因依。虽节次据经略司奏称，李浩十六日申时到故府寨，十七日未时到木波镇，十八日未时到环州。勘会尾击之师，三日之内共行一百七十五里；又十八日正是西贼头回，当日将官折可适在洪德寨外已出兵邀击，浩乃止在环州，不曾乘势统率人马，张大声势，前去照援。直至十九日贼已出界，方统领军马出离环州前去，称袭逐贼马，即未委别有是何因依，须议指挥。仰环庆路经略司详前项事理，疾速具诣实事状，入急递闻奏。』本司经体量得李浩自十六日巳时起离庆州，至十七日午时到木波，计一日两时辰，带领甲兵昼夜行一百四十里路。及到木波，西贼重兵在前，只于端正平下寨。至十八日西贼拔寨前去，寻那移人马，至未时到环州。是时浩未知折可适实在甚处行兵，兼洪德、肃远、乌兰三寨至环州相去共只四十里，其乌兰以北尽是西贼驻札之处，贼势至重，道路不通，不可不深防贼觽复来掩袭。浩遂将所统人马于环州城里外歇泊、喂饲，整龊阵队，迟明与贼决战。兼西贼人马数十万觽，而李浩所统庆州界四将人马不满二万，昼夜兼行，已是疲乏。若贼知我兵虚实，量那数万人复来掩击，必是失利。李浩知觽寡不敌，能持重养威，大张虚声，先选择精锐汉、蕃轻兵尾击追杀，而李浩勒重兵相续照应前去。其西贼到洪德，虽被折可适邀击溃散，亦缘李浩统领重兵在后，又遣张诚领蕃、汉轻兵梢击追袭。贼之所畏者腹背受敌，是致贼兵狼狈远遁，并是诣实。」
　　黄帖子：「兵有奇正，用之各有所宜。兵法曰：『避其实，击其虚。』折可适据要窥隙，得避实击虚之意，出其不意，掩其不备，故能以少击觽，力战成功。至于李浩，以二万之师，袭数十万之觽。又西贼自来行兵，入境则精锐在前，出境则精锐在后，若两军觽寡相敌，然而胜负未可必。彼以数十倍之觽，殿后者皆铁骑，又隐轻骑于其间，其气可吞我军，若侥幸尾击之胜，是击其实也，岂不危殆哉？我军与贼相拒久之，亦各有说。盖道路不通，彼此皆不知虚实。使西贼知浩所领之觽不多，驻兵决战，何啻拉朽？使李浩知洪德已挫其锋，当贼觽扰攘之际，则分遣将佐各取间道邀击其虚，必亦有功。李浩以兵少袭觽，能持重不轻易接战，张大声势，贼莫知我军之多寡，亦知避实之说。二人易地则皆然。事过之后，睹已然之势，人人皆能言胡不追袭尾击，必有大利。乃是因已然之事，责利害未形之时，岂不过哉！使浩不量觽寡，不度事势，轻易邀战，侥幸一胜，必有覆军亡将之虞，上则损国威灵，下则公违节制，浩死无所矣。浩既能不违节制，张大声势，袭贼之后，使贼不敢少留，而所部亡失甚少，为功亦不细。伏乞朝廷详察。契勘本路蕃、汉及东兵共五万余人，除疲癃、老弱、疾患、差出及州、县、城、寨、镇、堡防守外，系出战者共二万六千人，兵势单弱，幸贼不知虚实。贼未入寇以前，移文诸处，声言差总管将重兵带领诸将前去，皆是虚声，姑欲安慰人心，张大声势耳。考其实，张存带出五千余人，其后庆州之兵止于二千人，多拣选之余，则其单弱不言可知。又贼之师回，皆选精兵铁骑以为殿后，行阵坚壮，势甚雄伟。我之追兵，缘路屡为铁骑翼张围裹，难以追逐。权第四将马琮、蕃官布贝迫而击之，几为贼所得，赖战士同心戮力，以故得脱。觽之多寡，势之强弱，何啻倍蓰，便欲责以赴敌死战，恐非决胜之策。欲望朝廷深赐详察。又勘会折可适系准本司指挥，取间道由安塞、洪德寨十八日邀击西贼中军辎重人马，是时可适元未曾受得李浩统领节制，其李浩亦未知可适人马所在去处。本司于十月十九日、二十七日取到逐官状，可适称十九日方受得李浩节制文字，伏乞照会。又臣自贼入界，移那两州六将人马之后，自度别无重兵相继可遣，故于十四日遣路分都监张存，经两日又遣总管李浩前去，只是虚张声势，以示相续遣师击讨之势，贼果以此知惧，遂谋班师。」
　　庚午，诏辅臣分诣诸宫观祈雪。
　　以温州刺史、提举中太一宫兼集禧观事宗回知陈州【三】，从其请也。
　　壬申，起居舍人吕陶言：「伏睹迩英阁讲读罢，臣寮退，有顾临、吕希哲再留奏事，臣不复预闻。窃谓起居之职，记人主言动，凡讲读官有所奏陈，或陛下宣答访问，皆须载录，修为信史。今乃不得预闻临等所奏，深恐于分守未安。伏望特降睿旨，今后讲读罢，有臣寮再留奏，请并许记注官侍立，所贵操笔不敢阙略。」从之。
　　环庆路第七将、皇城使、贺州刺史折可适，领遥郡团练使、带御器械、环庆路兵马都监，依旧兼第七将。以能邀击西贼中砦有功也。（十月十二日章楶奏议，七年十月二十八日，保明西贼入寇环州诸将功劳，乞优加推恩状内一项，一，据皇城使、环庆路第七将权同管干第二将公事折可适中：「奉经略司指挥【四】，统领环州界三将汉、蕃军马，差人体探得西界举国犯境作过，可适于十月初八日，那移环州三将军马，分择地利，于不懃谷等处，据险保聚，等候西贼打劫，轻兵掩杀至故镇铺已来，逢西贼斗敌，微有斩获。及生擒下蕃贼，诘问贼中动息详细，遂将三将辎重在后，轻兵取金村堡，间道至安塞砦。贼马已先次发赴木波，续谍报木波贼马翻砦下环州，旦夕头回，并取洪德、大川路。可适寻于安塞砦将三将人马重行整龊阵队，俟夜由大虫谷道于贼砦傍偷路前去洪德下砦，仍分擘蕃官慕化等带领兵马留驻肃远砦，令探候西人头回，以举火把数为号。至十八日早，肃远举火认号，是西贼由洪德、大川头回，可适先于洪德西界城埋伏兵马，至当日卯时，贼马摆拽过砦，先从南门出兵邀击。战势欲酣，开放西门，劲兵疾攻，矢石俱发，杀散西贼中军人马，后军继亦奔溃。辎重孳畜惊乱，互相枕藉，扑入沟涧，死伤极觽。自卯至戌，血战不已，遂略那人马歇定，三更已来，再出兵冲击，其西贼实时败走，散往川原逃遁。为月黑风昏，难以深入追逐，并第二将副崇仪使冀德亦拣选守御人兵出战，共力破贼。计所部三将汉、蕃兵马八千四百八十八人，除亡失与所获准折外，计获首级三百二十一级，强壮蕃丁七人。」小贴子：「折可适自十月十二已后，统领环州三将出战人马节次那移，迨至马岭，与庆州三将人马各据高险札野砦，照应控扼。可适至十四日探得西贼稍欲引退，遂留下权第七将许良肱部领手龏迟钝之人，只在本处。再拣选精锐兵马将带第六副将刘珩同管干第六将人马党万、权第七副将张禧由间道取金村堡入安塞砦歇泊【五】，分遣蕃官将带军马四散于山谷间，梢击西贼。至十六日，带领刘珩、张禧、党万及蕃官孟真等先入洪德砦，又分遣蕃官摩勒博、慕化潜入乌兰、肃远砦观望伺候，分头邀击，及预与摩勒博、慕化约定暗为举燧火把数之号。至十八日，既见火把数，得知贼马更由洪德出塞，遂整龊军马，藏形匿迹，设伏伺候贼军前来，外示城砦空虚，佯为畏怯。亦不敢当锋接战。既见得贼马前锋已远，中砦方来，出其不意，遣伏兵邀击中砦，截断归路。自辰刻至未时以来，贼军铁鹞子数万迫近洪德寨，欲向城攻围，将佐领蕃汉兵与贼力战【六】。可适当来路多撒铁蒺藜，在城分布硬弩手、神臂弓更互射箭，然犹奔冲不止，因更设虎踞癔于城外，癔石与硬弩神臂弓箭及铁蒺藜伤害西贼人马驼畜既多，因此溃散。我军乘胜突击，贼觽不得已，遂登山引避。望见我军迫逐，因惊扰狼狈，自相腾蹋，坠入坑谷，驼马甲士枕藉积迭，死者不知其数。贼每以铁骑围裹，及以青幕夹道遮栏遁走，今遣将佐当锋力战，致贼退却，并是折可适武谋。党万与蕃部军主叶额领兵先据隘，截断来路，功力最多。张禧、刘珩、蕃官孟真死战，功亦甚大。其汉使臣李成、王涣、孙天觉、张康国、张万慕、秦吉、王常、郝亨，蕃官威凌干、白忠、梅怀德、叶额等一十二人，各能奋身用命，协力击贼，慕化、摩勒博在肃远首当贼锋接战，斩获七十七级，与可适南北相照，忘身并力，掩杀贼人，并是奇功。若只以常法论赏，恐未足以劝死战破敌之人。况夏贼举国入寇，事势不易，伏望圣慈特赐优加殊赏。」又小贴子：「洪德之战，贼军数十万，折可适等三将并本砦人马共不满九千，多寡不啻三十倍，卒能摧锋破敌，使贼遁去，若非人人死战，岂能成功？诸将及城砦官并部队将汉、蕃使臣等，若用常法计校亡失斩获为数，少推恩赏，则恐无以劝勉非常奋命之人。敢望圣慈更赐详酌事势，特降指挥。」又小帖子：「诸将下共斩获七百余级，夺到马六百余匹，驼九百余头到官。其落崖扑死及散在民间，不在此数。及夺到监军已下铜印共二十四面，伪国母梁氏随行衣服龙牌等。」欲详折可适击破西贼中砦事迹，故取章楶状附注，要当删修乃可。十二月十二日，明年正月二十三日。）
　　枢密院上本院条二十一策，目录二策，看详三十策，请自元佑八年正月一日颁行，从之。
　　癸酉，三省访闻缘边欲兑封桩钱物，多虚称止于别路桩定，及至过兑，却未有的实钱物拨还。不唯指望去官，赦降免罪，兼日渐侵使封桩钱物数多，深为不便。今立法：「擅支借朝廷及户部封桩钱物、并常平等钱物、及他司借常平钱籴买物料，应副对行交拨，未桩拨价钱而辄支用者，徒二年。内封桩钱物若系应副军兴，小可那调者，并所须急阙，委实不可待报者，方许支借。仍具数并急阙因依，申所属点检给限拨还。若兑缘边要切支用，而已于别州桩定钱物，或召人入便，省得运送之费而无妨阙者，申禀尚书省及本部。以上如违，并不以觉举、去官、赦降原减，未断而还足者，奏裁。」从之。
　　户部状：「检会今年九月六日役法朝旨节文下项一：『壮丁于本村合差人户，依版簿名次实轮充役，半年一替。除本等应副他役外，如一村有四十户合差壮丁之人，本村壮丁二人处，每一年轮四户祗应，十年轮遍，周而复始。』访闻外路官司，有将壮丁一役使空闲年限及有作十年轮遍者，勘会上条立定空闲年限，皆谓合雇之役。壮丁既系在家应役，自不合用空闲年限。其注文云『十年轮遍』，只是假令之法，除本等应副他役外，据合差壮丁人户实轮充役，周而复始，不必须限十年轮遍，亦不用空闲之法。兼勘会壮丁一役，虽近改作半年一替，虑差罢频数，人情苟简，于公别有妨废。并府界诸路见今壮丁额数，多是过于熙宁四年行募法日所定人额，今来合行裁损。」诏：府界诸路壮丁并依熙宁四年行募法日立定额数差置，内见今人数少者，只以见今数为额。其合减放人，即将先入役者放罢。如有村分合差壮丁户少役频者，即将邻村合差壮丁户遍轮充役勾当。仍并一年一替，先次施行。所有上件朝旨内壮丁半年一替指挥，更不施行。（法册：二月二十五日圣旨。）
　　甲戌，辽国遣使长宁军节度使萧昌佑、益州观察使萧福，副使中散大夫守太常少卿充史馆修撰刘嗣昌、海州防御使韩适，来贺正旦。
　　丙子，荆湖北路都钤辖唐义问言：「渠阳蛮连年作过，朝廷发近兵讨荡，已画江立定边面，今虽宁帖，然不可便恃无事，不为豫备。请今后蛮人结集、辄离巢穴入寇，即量事势，随机杀逐出界。若在溪洞自相绚杀，但令城寨密为堤备，毋轻出兵应援。若攻犯归明篱落，不侵省地，祇令沅州依杨晟同例，量事大小，支牛、酒、盐、彩，令自犒召邻近团洞救助杀逐。」从之。
　　中书侍郎范百禄言：
　　臣近以枢密院欲连书奏请进筑兰州纳迷、结珠龙川二城，累与宰执同议。臣以利害所系甚大，不敢果决。
　　臣窃维结珠龙川等处良田六千余顷，从来蕃界呼为御庄，今欲筑城而据有之，不过给与属户蕃弓箭手佃种，收得物斛中籴入官，因而保护得裕勒藏蕃族以此为利，此今日所欲进筑二城之本意也。臣窃虑进筑二城之后，未免贼马时出争占，则凡我佃种之人，何由耕得？纵能耕种，何由收得？若数年无收，则其利安在？当彼之时，却欲弃而与之和耶，则城功所费已是不赀。我必不与，则地界不定。地界不定，则争斗暴犯必无休时。今若为其累来作过，罪不可恕，须要筑城夺地以惩其侮，又不知蕃情因此果能畏我而不侵犯耶？或只转加怨忿，而逾更绚害吾边民也。为今日大计，臣愿罢进筑二城之议，止令诸边严斥堠，谨堤备，蓄积持重以待之。彼若来犯一处，则我诸路各选兵入捣其虚，更一二年，贼益困敝，待其再三恳款，然后为之分画疆界，将上件田土令蕃、汉除两不耕外，各自住坐耕种，官出价钱收籴，自然蕃、汉皆来粜卖，御庄之利，终亦归我。若自此一定，即永远为利无穷，颇得柔远之道。兼目下先且省得创建二城一二百万缗钱粮之费，数十万觽兵夫攻筑之劳。况攻筑之时，岂能保得寇贼不来，全无一事？
　　兼契勘自兰州以西至秦隆诺城边面凡三百里，昨范育等所请修筑二城之外，更有城寨五六，要相照望。于上件三百里之间，傥筑却二城，其它岂能但已？若一例营建，则其费又须不赀。今若徇一时好事者争利之谋，舍此取彼，直恐他日终有悔吝。
　　臣闻自古驭外蕃之道，只有以威制服，不则以德怀来。今强占必争之地，是德不足以怀来之矣。麟、环二境遭寇如此，是威不能以制服之矣。二者未能有其一焉，而又欲进筑二城，功费浩大，置城之处，分画未定，元非吾土，安得不争？既知其必争，安得更要造事端，激其很戾，坚其永远不和之心，而残暴吾边民生聚也哉！臣窃闻仁宗时范仲淹筑大顺城，刘沪筑水洛城，范祥筑通远军，英宗时郭逵筑治平寨，神宗时亦筑绥德城，其余不尽述。历世进筑，并是据其险要，固我边疆，皆不与之争膏腴之田，所以敌人终亦易为纳款。今乃侵占生界，止于奄有良田，必恐向去一二十年猝不能得其回心款附，边兵何由休息？臣伏望太皇太后陛下特留圣意，明断可否，别白是非，为边民久长安宁之计，勿使命令一误，动成遗策，生事无已，噬脐不及。（七年十月十二日敌围环州，此称麟、环遭寇，则当在十月后也。今附冬末，当考。）
　　先是，朝廷以夏人入河东，遂绝岁赐，禁和市，使沿边为浅攻之计。仍令熙河进筑定远城，夏人不能争。未几，复入环、庆，朝廷复议令熙河进筑汝遮，觽议皆允，独百禄以为不然。苏辙度百禄意，赵焑昔在延安议疆事，欲以绥州二十里为例，熙河指其不便，议久不决而焑死，百禄与焑姻家，故主此议。一日，吕大防先入尚书省，辙与百禄、韩忠彦、刘奉世分厅行，且告之曰：「公才地界之议，欲依绥州，于延安则可，它路远者或至七八十里，概以二十里可乎？虽然，此非独公才之失，朝廷自不审耳。方今共论国事，亲旧得失不宜置胸中也【七】。」忠彦、奉世抚掌称善，百禄悻然不可。会夏人乞和，议遂不成。既而苏颂罢相，百禄以同省待罪，因遂其请，盖坐汝遮故也。（此据苏辙龙川别志及颍滨遗老传，西人乞和在明年正月十二日，今因附百禄两奏，即见此。百禄罢在三月十四日，辙谓百禄实为汝遮，当考。六年七月二十七日都堂议分画、辙与韩忠彦所议、今年二月末、五月初，皆当考。）
　　是月，左仆射吕大防以疾恳求罢政，太皇太后宣谕曰：「主上富于春秋，相公未可去位，更少俟岁月，吾亦就东朝矣。」大防乃不敢请，复起视事。（此据大防行状，日历在十二月二十日。哲宗御集：「七年十二月二十二日，左仆射吕大防陈乞外郡，已降批答不允，可指挥收接文字去处，如下到文字不许收接投进。」）
　　是岁，宗室子赐名授官者四十七人，断大辟四千一百九十一人。
　　注　　释
　　【一】政目十二月二日亦书章衡杨汲并除集学「学」原作「贤」，据阁本、活字本改。
　　【二】政目十二月二日事「二日」，活字本作「二十日」。
　　【三】以温州刺史提举中太一宫兼集禧观事宗回知陈州「宗回」，阁本作「尚宗回」。
　　【四】奉经略司指挥「奉」原作「奏」，据阁本、活字本改。
　　【五】权第七副将张禧由间道取金村堡入安塞砦歇泊「入」字原脱。按金村堡属庆州，安塞砦属环州，又，上文作「轻兵取金村堡，间道至安塞砦」，并于安塞砦将三将人马重行整龊阵队，均表明宋军系由金村堡入安塞砦，今据阁本补「入」字。
　　【六】将佐领蕃汉兵与贼力战「汉」字原脱，据阁本及文义补。
　　【七】亲旧得失不宜置胸中也「宜」字原脱，据阁本、栾城后集卷一三颍滨遗老传及龙川略志卷六西夏请和议定边界条补。
续资治通鉴长编
卷四百八十
卷四百八十
　　起讫时间 起哲宗元佑八年正月尽其月
　　卷　　名 续资治通鉴长编卷四百八十
　　帝　　号 宋哲宗
　　年　　号 元佑八年（癸酉，1993）
　　全　　文
　　正月己卯朔，不受朝。
　　壬午，溪峒武宁州故彭如足男永懋授银青光禄大夫、检校国子祭酒、兼监察御史、武骑尉。
　　左朝奉郎邵龠□虒为户部郎中。
　　甲申，英州别驾、新州安置蔡确卒。（旧录蔡确传云：时上经略湟中，王韶抚纳西人，颇归附。郭逵等忌韶，韶亦自辨，乃遣确制勘于秦州。韶事既白，逵等坐谴。新录辨曰：此一段下语轻重皆不正，合去上文五十八字【一】。新录又辨建储事，已附见元丰八年二月。旧录又云：□处厚奏确车盖亭诗，谏官□安诗、刘安世、梁焘等相继论确诗怨谤，诏确具析，确辨疏甚详。确终坐黜，而梁焘等犹论不已，遂责确英州别驾、新州安置。确受先帝顾命，而奸臣睥睨，坐诬投遐荒，乃命中使驰传押至贬所。屡经赦罪，无不得省，独确四年不得还。八年正月六日卒于贬所，年五十七，天下莫不冤之。新录辨曰：确终坐黜，是□处厚缴诗事；梁焘等犹论不已，是确自称受遗事。若合为一说，使后世不可晓。又皆诬谤之言，今删去「确终」至「冤之」八十四字。）
　　丁亥，御迩英阁召宰臣执政暨讲读官讲礼记，读宝训。顾临读至「汉武帝籍提封为上林苑，仁宗曰：『山泽之利当与觽共之，何用此也。』丁度对曰：『臣事陛下二十年，每奉德音，未始不本于忧勤，此盖祖宗家法尔。』」读毕，宰臣吕大防等进曰：「祖宗家法甚多，自三代以后，唯本朝百三十年中外无事，盖由祖宗所立家法最善。臣请举其略：自古人主事母后朝见有时，如汉武帝五日一朝长乐宫，祖宗以来，事母后皆朝夕见，此事亲之法也。前代大长公主用臣妾之礼，本朝必先致恭，仁宗以侄事姑之礼见献穆大长公主，此事长之法也。」上曰：「今宫中见行家人礼。」大防等曰：「前代宫闱多不肃，宫人或与廷臣相见，唐入阁图有昭容位，本朝宫禁严密，内外整肃，此治内之法也。前代外戚多预政事，常致败乱，本朝皇后之族皆不预事，此待外戚之法也。前代宫室多尚华侈，本朝宫殿止用赤白，此尚俭之法也。前代人君虽在宫禁，出舆入辇，祖宗皆步自内廷，出御后殿，岂乏人力哉？亦欲涉历广庭，稍冒寒暑耳，此勤身之法也。前代人主在禁中冠服苟简，祖宗以来，燕居必以礼，窃闻陛下昨郊礼毕，具礼服谢太皇太后，此尚礼之法也。前代多深于用刑，大者诛戮，小者远窜，惟本朝用法最轻，臣下有罪，止于罢斥，此□仁之法也。至于虚己纳谏，不好畋猎，不尚玩好，不用玉器，饮食不贵异味，御厨止用羊肉，此皆祖宗家法，所以致太平者。陛下不须远法前代，但尽行家法，足以为天下。」上甚然之。（陈天倪录苏辙语云：元佑间，吕相为哲庙言祖宗有家法，禁中墙壁惟是赤白泥，尚俭如此。公进言曰：「祖宗别更有家法，殊不杀人，大辟则案条，疑狱则奏上，有司不若唐之州县得专杀人也。」因论孟子「不嗜杀人者能一之」，引汉、唐为证。旧录云：大防奏对十余，有论「人主步自内庭，出御便殿，欲涉历广庭，稍冒寒暑，此勤身之法也」。览之扼腕。盖大防以腐儒之学，斗筲之器，循至台鼎，因事辄发，以邪说猥词钤制人主，愚玩而已，强悍跋扈，莫此为甚。新录辨曰：大防奏人主勤身之法，谓之钤制、愚玩，是近臣不得尽规也。如曰「邪说猥词」，「强悍跋扈」，皆诬诋太过，合删去自「大防奏」至「莫此为甚」七十八字，依元佑日历只下四字云：「上甚然之。」）
　　戊子，都水外丞范绶言以武陟县年例买山梢五万束，应副河埽，若徙于荥泽埽收买，从都水监支遣为便。从之。
　　己丑，熙河兰岷路经略安抚使范育言：「阿里骨遣人以蕃字求各立文约，汉、蕃子孙不相侵犯。得朝旨，令谕之。阿里骨已如所谕，约永不犯汉，复求事汉，如已要结。臣再三计之，边防重事，恐害久远事机，欲且作迤逦之意，详为奏达【二】。」枢密院以阿里骨既自要结永不犯汉，若无文字答之，恐其生疑开隙。欲自范育报阿里骨云【三】：汝但子孙久远，常约束蕃部，永无生事，汉家于汝蕃界自无侵占。从之。
　　庚寅，三省、枢密院言：知河南府、观文殿学士、降授中大夫范纯仁昨以御戎失策，累章乞再行降黜，特降一官。诏范纯仁与复大中大夫。（旧录云：先是纯仁守太原，城戍彻备，敌寇麟府，大掠而去，纯仁初不知也【四】。未几复官。新录辨曰：因上文是三省、枢密院检举，纯仁累章自乞再行贬黜，有诏复原官。史官辄以诋诬之私，别立解说。今删去二十九字。）
　　光禄少卿柯述、兵部郎中范子谆两易其任【五】。（要考其故。）
</div>
    <div class="pagination">
<a href="续资治通鉴长编_page566.html">上一页</a><span>...</span><a href="续资治通鉴长编_page562.html">562</a><a href="续资治通鉴长编_page563.html">563</a><a href="续资治通鉴长编_page564.html">564</a><a href="续资治通鉴长编_page565.html">565</a><a href="续资治通鉴长编_page566.html">566</a><span class="current-page">567</span><a href="续资治通鉴长编_page568.html">568</a><a href="续资治通鉴长编_page569.html">569</a><a href="续资治通鉴长编_page570.html">570</a><a href="续资治通鉴长编_page571.html">571</a><a href="续资治通鉴长编_page572.html">572</a><span>...</span><a href="续资治通鉴长编_page568.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
