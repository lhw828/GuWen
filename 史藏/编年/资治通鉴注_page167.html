<!DOCTYPE html>
<html>
 <head>
  <meta charset="utf-8"/>
  <title>
   资治通鉴注 - 第 167 页/共 334 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   资治通鉴注 - 第 167 页/共 334 页
  </h1>
  <div class="content">
   徽以五十骑行，既至，止于宾馆；彦见徽单使，〔兵从不多，故曰单使。文选李陵答苏武书所谓「单车之使」者也。使，疏吏翻。骑，奇寄翻。〕不以为疑。徽遣人微劝彦归朝，〔朝，直遥翻。〕彦不从；徽又使赞成其留计；〔赞其留敦煌之计。〕彦信之，遂来至馆。徽先与州主簿敦煌令狐整等密谋，〔令狐整，瓜州之望也。姓谱：令狐本自毕万之后晋大夫令狐文子，即魏颗也。敦，徒门翻。令，音零。〕执彦于坐，〔坐，徂卧翻。〕责而缚之；因宣诏慰谕吏民，且云「大军续至」，城中无敢动者，〔邓彦久在瓜州，岂无党与﹖威之以大军继至，故惧而不敢动。〕遂送彦于长安。泰以徽为都官尚书。
中大同元年〔（丙寅、五四六）是年夏四月，方改元为中大同〕
1春，正月，癸丑，杨瞟等克嘉宁城，〔瞟，匹妙翻。考异曰：典略作「乙未」。今从梁帝纪。〕李贲奔新昌獠中，诸军顿于江口。〔江口，即苏历江入海之口。獠，鲁皓翻。〕
2二月，魏以义州刺史史宁〔先是东、西魏争义州，史宁先入城据之，西魏因以为刺史。〕为凉州刺史；前刺史宇文仲和据州，不受代，瓜州民张保杀刺史成庆以应之，晋昌民吕兴杀太守郭肆，以郡应保。〔刘昫唐志：瓜州晋昌县，汉敦煌郡之寘安县，旧置晋昌郡及寘安县，因改晋昌为永兴；隋改为瓜州，改寘安为常乐；武德七年，复为晋昌。唐又有常乐县，则汉之广至县地也。又按五代志，瓜州常乐县，后魏置常乐郡，后周并凉兴、广至、寘安、闰泉合为凉兴县；隋废郡，改县为常乐。参而考之，则晋昌郡当置于隋常乐县界。〕丞相泰遣太子太保独狐信、开府仪同三司怡峰与史宁讨之。
3三月，乙巳，大赦。
4庚戌，上幸同泰寺，遂停寺省，〔同泰寺有便省。〕讲三慧经。〔考异曰：典略云：癸卯，诏「以今月八日于同泰寺设无遮大会，舍朕身及以宫人并所王境土供养三宝。」四月，丙戌，公卿以钱二亿万奉赎。按韩愈佛骨表云，「三度舍身为寺家奴，」若并此则四矣。今从梁书。〕夏，四月，丙戌，解讲，大赦，改元。是夜，同泰寺浮图灾，上曰：「此魔也，宜广为法事。」群臣皆称善。乃下诏曰：「道高魔盛，行善鄣生，〔魔，鬼魔。鄣，鄣碍。魔，眉波翻。行，下孟翻。〕当穷兹土木，倍增往日。」遂起十二层浮图；将成，值侯景乱而止。
5魏史宁晓谕凉州吏民，率皆归附，独宇文仲和据城不下。五月，独孤信使诸将夜攻其东北，自帅壮士袭其西南，迟明，克之，〔将，即亮翻。帅，读曰率；下同。迟，直二翻。〕遂擒仲和。
初，张保欲杀州主簿令狐整，以其人望，恐失众心，虽外相敬，内甚忌之。整阳为亲附，因使人说保曰：「今东军渐逼凉州，〔东军，谓独孤信之军东自长安来。说，式芮翻。〕彼劫孤危，恐不能敌，宜急分精锐以救之。然成败在于将领，〔将，即亮翻；下同。〕令狐延保，兼资文武，〔令狐整，字延保。〕使将兵以往，蔑不济矣！」保从之。
整行及玉门，〔玉门县，汉、晋属酒泉郡。师古曰：阚骃云：汉罢玉门关屯，徙其人于此。五代志：瓜州玉门县，后魏置会稽郡，又有玉门郡。〕召豪杰保罪状，驰还袭之。先克晋昌，斩吕兴；进击瓜州，州人素信服整，皆弃保来降。保奔吐谷浑。〔降，户江翻。吐，从暾入声。谷，音浴。〕
众议推整为刺史，整曰：「吾属以张保逆乱，恐阖州之人俱陷不义，故相与讨诛之；今复见推，是效尤也。」〔左传曰：尤而效之，罪又甚焉。复，扶又翻。〕乃推魏所遣使波斯者张道义行州事，〔使，疏吏翻。〕具以状闻。丞相泰以申徽为瓜州刺史。召整寿昌太守，〔五代志：西城郡石泉县，旧曰永乐，置晋昌郡，西魏改为寿昌郡，又改永乐为石泉。守，式又翻。〕封襄武男。整帅宗族乡里三千余人入朝，从泰征讨，累迁骠骑大将军、开府仪同三司，加侍中。〔令狐整以忠顺贵显于魏，史终言之。朝，直遥翻。骠，匹妙翻。骑，奇寄翻。〕
6六月，庚子，东魏以司徒景为河南大将军、大行台。
7秋，七月，壬寅，东魏遣散骑常侍元廓来聘。〔散，悉亶翻。〕
8甲子，诏：「犯罪非大逆，父母、祖父母不坐。」
9先是，江东唯建康及三吴、荆、郢、江、湘、梁、益用钱，〔先，悉荐翻。〕其余州郡杂以谷帛，交、广专以金银为货。上自铸五铢及女钱，二品并行，〔杜佑曰：梁武帝铸钱，肉好周郭，文曰五铢，重二铢三絫二黍，其百文则重一斤二两。又别铸除其肉郭，谓之公式女钱，径一寸，文曰五铢，重如新铸五铢。二钱并行。及其末也，又有两柱钱。〕禁诸古钱。普通中，更铸铁钱。由是民私铸者多，物价腾踊，交易者至以车载钱，不复计数。〔更，工衡翻。复，扶又翻。〕又自破岭以东，八十为百，名曰「东钱」；〔破岭，在今镇江府丹杨县，秦始皇所凿，即破冈也。〕江、郢以上，七十为百，名曰「西钱」；建康以九十为百，名曰「长钱」。丙寅，诏曰：「朝四暮三，众狙皆喜，名实未亏而喜怒为用。〔庄子曰：狙公赋芋，曰朝三而暮四，众狙皆怒；曰朝四而暮三，众狙皆喜。狙，千余翻。〕顷闻外间多用九陌钱，陌减则物贵，陌足则物贱，非物有贵贱，乃心有颠倒。至于远方，日更滋甚，徒乱王制，无益民财。自今可通用足陌钱！令书行后，百日为期，若犹有犯，男子谪运，女子质作，并同三年。」〔谪运者，以谪发之转运；质作，质其身使居作；皆役之三年。此古所谓三岁刑也。〕诏下而人不从，钱陌益少；〔少，诗沼翻。〕至于季年，遂以三十五为百云。
10上年高，诸子心不相下，〔下，遐嫁翻。〕【章：十二行本「下」下有「互相猜忌」四字；乙十一行本同；孔本同；退斋校同。】邵陵王纶为丹杨尹，湖东王绎在江州，武陵王纪在益州，皆权侔人主；太子纲恶之，常选精兵以卫东宫。〔为帝诸子皆不终张本。恶，乌路翻。〕八月，以纶为南徐州刺史。
11东魏丞相欢如邺。〔自晋阳朝于邺而书「如邺」，言其威权陵上，若列国然。〕高澄迁洛阳石经五十二碑于邺。〔石经见五十七卷汉灵帝熹平四年。〕
12魏徙并州刺史王思政为荆州刺史，使之举诸将可代镇玉壁者。〔西魏置并州刺史，侨治玉壁。将，即亮翻。〕思政举晋州刺史韦孝宽，〔晋州属东魏，韦孝宽遥领刺史耳。〕丞相泰从之。东魏丞相欢悉举山东之众，将伐魏；癸巳，自邺会兵于晋阳；九月，至玉壁，围之。以挑西师，〔挑，徒了翻。〕西师不出。
13李贲复帅众二万自獠中出，屯典澈湖，〔复，扶又翻。湖亦当在新昌郡界。考异曰：典略云：「渡武平江，据新安村。」今从陈帝纪。〕大造船舰，充塞湖中。〔舰，户黯翻。塞，悉则翻。〕众军惮之，顿湖口，不敢进。陈霸先谓诸将曰：「我师已老，〔杨瞟等自去年夏五月出师，至是几一年半，故自谓师老。〕将士疲劳；且孤军无援，入人心腹，若一战不捷，岂望生全！今藉其屡奔，人情未固，夷、獠乌合，易为摧殄。〔獠，鲁皓翻；下同。易，弋豉翻。〕正当共出百死，决力取之；无故停留，时事去矣！」诸将皆默然莫应。〔诸将心不欲战，故默而莫敢应。〕是夜，江水暴起七丈，注湖中。霸先勒所部兵乘流先进，众军鼓噪俱前；贲众大溃，窜入屈獠洞中。
14冬，十月，乙亥，以前东扬州刺史岳阳王詧为雍州刺史。〔雍，于用翻。〕上舍詧兄弟而立太子纲，〔事见一百五十五卷中大通三年。〕内尝愧之，宠亚诸子。〔言詧被宠，亚于诸子。帝固知詧之才器足以自立矣。〔以会稽人物殷阜，〔会，工外翻。〕故用詧兄弟迭为东扬州以慰其心。詧兄弟亦内怀不平。詧以上衰老，朝多秕政，〔朝，直遥翻。秕，卑履翻，不成粟也。书曰：若粟之有秕。后汉书安帝赞曰：秕我王度。注曰：秕，谕秽也。〕遂蓄聚货财，折节下士，〔折，而设翻。下，遐嫁翻。〕招募勇敢，左右至数千人。以襄阳形胜之地，梁业所基，〔谓帝自襄阳起兵以得天下。〕遇乱可以图大功。乃克己为政，抚循士民，数施恩惠，延纳规谏，所部称治。〔为詧据襄阳张本。数，所角翻。治，直吏翻。〕
15东魏丞相欢攻玉壁，昼夜不息，魏韦孝宽随机拒之。城中无水，汲于汾，欢使移汾，一夕而毕。〔于汾水上流决而移之，不使近城。〕欢于城南起土山，欲乘之以入。城上先有二楼，〔先，悉荐翻。〕孝宽缚木接之，令常高于土山以御之。欢使告之曰：「虽尔缚楼至天，我当穿地取尔。」乃凿地为十道，又用术士李业兴孤虚法，〔汉书艺文志有风后孤虚二十卷。史记日者传曰：日辰不全，故有孤虚。注云：甲乙谓之日，子丑谓之辰。六甲孤虚法，甲子旬中无戌亥，戌亥即为孤，辰巳即为虚。甲戌旬中无申酉，申酉为孤，寅卯为虚。甲申旬中无午未，午未为孤，子丑为虚。甲午旬中无辰巳，辰巳为孤，戌亥为虚。甲辰旬中无寅卯，寅卯为孤，申酉为虚。甲寅旬中无子丑，子丑为孤，午未为虚。贤曰：对孤为虚。玄女谓黄帝曰：战陈之法，避孤击虚。〕聚攻其北，北，天险也。〔天险，自然之险也；天设地造，不假人力者也。易曰：天险不可升也。〕孝宽掘长堑，邀其地道，选战士屯堑上；每穿至堑，战士辄禽杀之。又于堑外积柴贮火，〔堑，七艳翻。贮，丁吕翻。〕敌有在地道内者，塞柴投火，以皮排扻之，〔塞，悉则翻。排，读与疒同，音步拜翻，韦囊也，所以吹火。〕一鼓皆焦烂。〔鼓排吹之，火气入地道，故敌人在其中者皆焦烂。〕敌以攻车撞城，〔撞，直江翻。〕车之所及，莫不摧毁，无能御者。孝宽缝布为幔，〔幔，莫半翻。〕随其所向张之，布既悬空，车不能坏。〔坏，音怪。〕敌又缚松、麻于竿，〔松薪麻骨之燥者，烧之易然，故敌用之。〕灌油加火以烧布，并欲焚楼。孝宽作长钩，利其刃，〔此所谓钩刀也。杜佑曰：钩竿如枪，两旁有曲刃，可以钩物。〕火竿将至，以钩遥割之，松、麻俱落。敌又于城四面穿地为二十道，其中施梁柱，纵火烧之，柱折，城崩。〔高欢尝用此术攻邺以擒刘诞，故复用之于玉壁。折，而设翻。〕孝宽于崩处竖木栅以扞之，〔竖，而主翻。〕敌不得入城。外尽攻击之术，而城中守御有余。孝宽又夺据其土山。欢无如之何，乃使仓曹参军祖珽说之曰：〔珽，他鼎翻。说，式芮翻。〕「君独守孤城而西方无救，恐终不能全，何不降也﹖」〔降，户江翻；下同。〕孝宽报曰：「我城池严固，兵食有余。攻者自劳，守者常逸，岂有旬朔之间，已须救援！〔浃日为旬，改月为朔。〕适忧尔众有不返之危。孝宽关西男子，必不为降将军也！」〔自谓男子，言决不怯懦如妇人。〕珽复谓城中人曰：「韦城主受彼荣禄，或复可尔；〔可尔，犹言可如此也。复，扶又翻。〕自外军民，何事相随入汤火中！」乃射募洛于城中，〔募格者，立赏格以募人。射，而亦翻；下同。〕云：「能斩城主降者，拜太尉，封开国郡公，赏帛万匹。」孝宽手题书背，返射城外云：「能斩高欢者准此。」珽，莹之子也。〔祖莹见一百五十卷普通六年。〕东魏苦攻凡五十日，士卒战及病死者共七万人，〔考异曰：北史韦孝宽传云：「苦战六旬，伤及病死者什四五。」今从北齐书。〕共为一家。欢智力皆困，因而发疾。有星坠欢营中，士卒惊惧。十一月，庚子，解围去。
先是欢别使侯景将兵趣齐子岭，〔河内郡王屋县，旧名长平，有齐子岭，有轵关。杜佑曰：按齐子岭在今王屋县东二十里，周、齐分界处。先，悉荐翻。将，即亮翻。趣，七喻翻。〕魏建州刺史杨檦镇车厢，恐其寇邵郡，〔先是，檦取建州，已而退还邵郡，西魏因授以建州刺史。车厢当在隋、唐之绛州垣县界。宋白曰：绛州绛县，本理车厢城，隋移县理于城北十里，檦，与标同。〕帅骑御久之。〔帅，读曰率。骑，奇寄翻。〕景闻檦至，斫木断路六十余里，〔断，音短。〕犹惊而不安，遂还河阳。〔杨檦常才耳，侯景何至惧之如此！史之所言容有过其实者。〕
魏以韦孝宽为骠骑大将军、开府仪同三司，进爵建忠公。〔赏守玉壁之功也。建忠公，建忠郡公。五代志：京兆郡三原县，后周置建忠郡。〕时人以王思政为知人。
十一【章：乙十一行本「一」作「二」；张校同。】月，己卯，欢以无功，表解都督中外诸军，东魏主许之。
欢之自玉壁归也，军中讹言韦孝宽以定功弩射杀丞相；〔射，而亦翻。〕魏人闻之，因下令曰：「劲弩一发，凶身自陨。」欢闻之，勉坐见诸贵，使斛律金作敕勒歌，〔斛律金，敕勒部人心，故使作敕勒歌。洪迈曰：斛律金唱敕律歌，本鲜卑语。按古乐府有其辞云：「敕勒川，阴山下，天似穹庐，笼罩四野。天苍苍，野茫茫，风吹草低见牛羊。」余谓此后人妄为之耳。敕勒与鲜卑殊种，斛律金出于敕勒，故使之作敕勒歌，若高欢则习鲜卑之俗者也。〕欢自和之，哀感流弟。〔和，胡卧翻。史言高欢将死，故当乐而哀，不能自揜。〕
16魏大行台度支尚书、司农卿苏绰，性忠俭，常以丧乱未平为己仕任，〔度，徒洛翻。丧，息浪翻。〕纪【章：十二行本「纪」上有「荐贤拔能」四字；乙十一行本同；孔本同；张校同。】纲庶政；丞相泰推心任之，人莫能间。〔间，古苋翻。〕或出游，常预署空纸以授绰；有须处分，〔处，昌吕翻。分，扶问翻。〕随事施行，及还，启知而已。绰常谓「为国之道，当爱人如慈父，训人如严师。」每与公卿论议，自昼达夜，事无巨细，若指诸掌，积劳成疾而卒。〔卒，子恤翻。〕泰深痛惜之，谓公卿曰：「苏尚书平生廉让，吾欲全其素志，恐悠悠之徒有所未达；如厚加赠谥，又乖宿昔相知之心；何为而可﹖」尚书令史麻瑶〔尚书令史，自东汉有之。唐六典曰：魏、晋以来，令史之任，用人常轻，齐、梁、后魏、北齐，虽预品秩，益又微矣。〕越次进曰：「俭约，所以其美也。」泰从之。归葬武功，〔苏绰，武功人，归葬乡里。〕载以布车一乘，〔乘，绳证翻。〕泰与群公步送出同州郭外。〔五代志：冯翊郡，后魏置华州，西魏改曰同州。孙愐曰：冯翊有九龙泉，泉有九源，同为一流，因以名州。〕泰于车后酹酒，〔酹，卢对翻，餟祭以酒沃地也。〕言曰：「尚书平生为事，妻子、兄弟所不知者，吾皆知之。唯尔知吾心，吾知尔志，方与共定天下，遽舍吾去，柰何！」因举声恸哭，不觉飜落于手。
17东魏司徒、河南大将军、大行台侯景，右足偏短，弓马非其长，而多谋算。诸将高敖曹、彭乐等皆勇冠一时，〔冠，古玩翻。〕景常轻之，曰：「此属皆如豕突，势何所至！」〔言其勇而无谋也。〕景尝言于丞相欢：「愿得兵三万，横行天下，要须济江缚取萧衍老公，以为太平寺主。」〔史言侯景夙有取江南之志。太平寺盖在邺。〕欢使将兵十万，专制河南，杖任若己之半体。〔杖，直两翻，凭也。〕
景素轻高澄，尝谓司马子如曰：「高王在，吾不敢有异；王没，吾不能与鲜卑小儿共事！」子如掩其口。及欢疾笃，澄诈为欢书以召景。先是，景与欢约曰：「今握兵在远，人易为诈，〔先，悉荐翻。易，弋豉翻。〕所赐书皆请加微点。」欢从之。景得书无点，辞不至；又闻欢疾荐，用其行台郎颍川王伟计，遂拥兵自固。
欢谓澄曰：「我虽病，汝面更有余忧，何也﹖」〔言澄当以得尽总内外大权为喜，不应更有余忧。〕澄去及对，欢曰：「岂非忧侯景叛邪﹖」对曰：「然。」欢曰：「景专制河南，十四年矣，〔东魏天平元年，欢使景取荆州，后遂委以河南，至是十三年。欢此语当在来春垂没之时。〕常有飞扬跋扈之志，顾我能畜养，〔畜，许竹翻。〕非汝所能驾御也。今四方未定，勿遽发哀。库狄干鲜卑老公，斛律金敕勒老公，并性遒直，终不负汝。〔遒，慈秋翻，健也，固也。〕可朱浑道元、刘丰生，远来投我，必无异心。〔可朱浑道元奔东魏见一百五十七卷大同元年。刘丰生奔东魏见二年。〕潘相乐本作道人，心和厚，汝兄弟当得其力。韩轨少戆，宜宽借之。〔少，诗沼翻。戆，陟降翻。〕彭乐心腹难得，宜防护之。〔终以邙山事衔之，为后彭乐被诛张本。〕堪敌侯景者，唯有慕容绍宗，我故不贵之，留以遗汝。」〔使澄厚以官爵，结绍宗之心。遗，于季翻；下患遗同。〕又曰：「段孝先忠高仁厚，〔段韶，字孝先。〕智勇兼备，亲戚之中，唯有此子，军旅大事，宜共筹之。」又曰：「邙山之战，吾不用陈元康之言，〔事见上卷大同九年。〕留患遗汝，死不瞑目。」〔瞑，莫定翻。〕相乐，广宁人也。
资治通鉴卷第一百六十
端明殿学士兼翰林侍读学士朝散大夫右谏议大夫充集贤殿修撰提举西京嵩
山崇福宫上柱国河内郡开国侯食邑一千八百户食实封六百户赐紫金鱼袋臣司马光奉敕编集
后学天台胡三省音注
梁纪十六〔强圉单阏（丁卯），一年。〕
高祖武皇帝十六
太清元年〔（丁卯、五四七）是年四月始改元太清。〕
1春，正月朔，日有食之，不尽如鹆。
2壬寅，荆州刺史庐陵威王续卒。〔谥法：猛以强果曰威。〕以湘东王绎为都督荆?雍等九州岛诸军事、荆州刺史。〔雍，于用翻。〕续素贪婪，〔婪，卢南翻。〕临终，有启遣中录事参军谢宣融献金银器千余件，〔中录事参军，盖使之录合中事，在左右亲近者也。件，其辇翻。〕上方知其富，因问宣融曰：「王之金尽此乎﹖」宣融曰：「此之谓多，安可加也！大王之过如日月之食，欲令陛下知之，故终而不隐。」〔终，谓卒也。〕上意乃解。
初，湘东王绎为荆州刺史，有微过，续代之，以状闻，〔按绎在荆州，有宫人李桃儿者，以才慧得进；及还，以李氏行。时得营户禁重，续具状以闻。绎对使者泣，诉于太子纲，太子和之，不得。绎惧，送李氏还荆州。〔自此二王不通书问。绎闻其死，入合而跃，屧为之破。〔屧，苏协翻，屐也，又履中荐也。史言绎、续生无友于之情，死则从而忻快。为，于伪翻。〕
3丙午，东魏勃海献武王欢卒。〔年五十二。〕欢性深密，终日俨然，人不能测，机权之际，变化若神。制驭军旅，法令严肃。听断明察，〔断，丁乱翻。〕不可欺犯。擢人受任，〔「受」，当作「授」。〕在于得才，苟其所堪，无问厮养；〔厮，音斯。养，余亮翻。〕有虚声无实者，皆不任用。雅尚俭素，刀剑鞍勒无金玉之饰。少能剧饮，自当大任，不过三爵。知人好士，全护勋旧；〔如尉景、司马子如、孙腾诸人是也。少，诗照翻。好，呼到翻。〕每获敌国尽节之臣，多不之罪。〔如泉企、裴让之是也。〕由是文武乐为之用。〔乐，音洛。〕世子澄秘不发丧，〔用欢遗言也。〕唯行台左丞陈元康知之。
侯自念己与高氏有隙，内不自安。辛亥，据河南叛，归于魏，颍州刺史司马世云以城应之。景诱执豫州刺史高元成、襄州刺史李密、广州刺史怀朔暴显等。〔诱，音酉。〕遣军士二百人载仗暮入西兖州、欲袭取之，刺史邢子才觉之，掩捕，尽获之，因散檄东方诸州，各为之备，由是景不能取。〔侯景之变，当时觉之而能发其奸者，邢子才一人耳。孰谓文士不可以当藩翰哉！〕
诸将皆以景之叛由崔暹，〔崔暹纠劾权贵，诸将恨之，故以景叛为暹罪。将，即亮翻；下同。〕澄不得已，欲杀暹以谢景。陈元康谏曰：「今虽四海未清，纲纪已定；若以数将在外，苟悦其心，枉杀无辜，亏废刑典，岂直上负天神，何以下安黎庶！晁错前事，愿公慎之。」〔晁错事见十六卷汉景帝三年。〕澄乃止。遣司空韩轨督诸军讨景。
4辛酉，上祀南郊，大赦；甲子，祀明堂。
5三【章：乙十一行本「三」作「二」；张校同；退斋校同。】月，魏诏：「自今应宫刑者，直没官，勿刑。」
6魏以开府仪同三司若干惠为司空，侯景为太傅、河南道行台、上谷公。
庚辰，景又遣其行台郎中丁和来，上表言：「臣与高澄有隙，请举函谷以东，瑕丘以西，豫、广、郢、【章：十二行本「郢」作「颍」；乙十一行本同；孔本同；张校同；退斋校同。】荆、襄、兖、南兖、济、东豫、洛、阳、北荆、北扬等十三州内附，〔洛、阳，二州名，注已见前。魏收志：武定二年置北荆州，领伊阳、新城、汝北郡。五代志：河南郡陆浑县有东魏北荆州。淮阳郡项城县，东魏置北扬州及丹杨郡、秣陵郡。济，子礼翻。考异曰：梁书景传云：「与豫州刺史高成、广州刺史暴显、颍州刺史司马世云、荆州刺史郎椿、襄州刺史李密、兖州刺史邢子才、南兖州刺史石长宣、济州刺史许季良、东豫州刺史丘元征、洛州刺史尔朱浑愿、扬州刺史乐恂、北荆州刺史梅季昌、北扬州刺史元神和等，阴结私图，克相影会。」萧韶太清纪又有兖州刺史胡延、豫州刺史傅士哲、扬州刺史可足浑洛，无邢子才。典略有荆州刺史库狄畅，无高成、暴显、许季良、尔朱浑愿、乐恂、梅季昌。今依梁书。而太清纪有两豫州，盖前官也。〕惟青、徐数州，仅须折简。且黄河以南，皆臣所职，易同反掌。〔易，弋豉翻。〕若齐、宋一平，〔齐，谓青州；宋，谓徐州。〕徐事燕、赵。」〔燕、赵，谓河北之地。〕上召群臣廷议。尚书仆射谢举等皆曰：「顷岁与魏通和，〔大同二年，东魏请和，自是交聘使命不绝。〕边境无事，今纳其叛臣，窃谓非宜。」上曰：「虽然，得景则塞北可清；机会难得，岂宜胶柱！」〔谓不能圆转，如胶柱鼓瑟。〕
是岁，正月，乙卯，上梦中原牧守皆以其地来降，举朝称庆。〔守，式又翻。降，户江翻。朝，直遥翻。考异曰：典略云去年十二月夜梦，今从梁书。〕旦，见中书舍人朱异，告之，且曰：「吾为人少梦，〔少，诗沼翻。〕若有梦必实。」异曰：「此乃宇宙【章：十二行本「宙」作「内」；乙十一行本同；孔本同。】混壹之兆也」。及丁和至，称景定斗以正月乙卯，上愈神之。〔帝不能自治其国，而妖梦是践，其亡宜矣。〕然意犹未决，尝独言：「我国家如金瓯，无一伤缺，今忽受景地，讵是事宜﹖脱致纷纭，悔之何及﹖」〔独言者，宴闲之时；非因与侍臣问答，独言其事。盖帝欲受景地，念兹在兹，而不能自己于言也。〕朱异揣知上意，对曰：「圣明御宇，南北归仰，正以事无机会，未达其心。今侯景分魏土之半以来，自非天诱其衷，〔杜预曰：衷，中也。揣，初委翻。诱，音酉。〕人赞其谋，何以至此！若拒而不内，恐绝后来之望。此诚易见，〔易，弋豉翻。〕愿陛下无疑。」上乃定议纳景。
壬午，以景为大将军，封河南王，都督河南?北诸军事、大行台，承制如邓禹故事。平西咨议参军周弘正，善占候，前此谓人曰：「国数年后当有兵起。」及闻纳景，曰：「乱阶在此矣！」为侯景乱梁张本。〕
7丁亥，上耕藉田。〔藉，在亦翻。〕
8三月，庚子，上幸同泰寺，舍身如大通故事。〔大通元年，帝舍身之始也，事见一百五十一卷。〕
9甲辰，遣司州刺史羊鸦仁、督兖州刺史桓和、〔梁纪作「土州刺史桓和」。五代志：汉东郡土山县，梁曰龙巢，置土州及东?西二永宁、真阳三郡。〕仁州刺史湛海珍等，〔魏收志：梁置仁州，治赤坎城，带临淮郡，领己吾、义城县。己吾之下，注云「州郡治」。五代志，彭城谷阳县有己吾、义城二县，后齐并以为临淮县。〕将兵三万趣悬瓠，〔将，即亮翻。趣，七喻翻。〕运粮食应接侯景。
10魏大赦。
11东魏高澄虑诸州有变，乃自出巡抚。留段韶守晋阳，委以军事；以丞相功曹赵彦深为大行台都官郎中。使陈元康豫作丞相欢条教数十纸付韶及彦深，在后以次行之。临发，握彦手泣曰：「以母、弟相托，幸明此心！」夏，四月，壬申，澄入朝于邺。〔朝，直遥翻。〕东魏主与之宴，澄起舞，识者知其不终。〔昔周景王丧太子及后，以丧宾宴。晋叔向曰：「王其不终乎！吾闻之，所乐必卒焉。今王乐忧，若卒以忧，不可谓终。」景王之丧，伉俪及耱适也，既葬而宴，贤者非之。高澄则丧父也，秘丧不发，死肉未寒，忘鸡斯徒跣之哀，纵鲲鲲僛僛之乐，尚为有人心乎！是故荣锜之祸犹轻，柏堂之祸为惨，苍苍之报应固不爽也。鸡斯，读为笄纚。〕
12丙子，群臣奉赎。〔自庚子舍身至丙子奉赎，凡三十七日。万机之事，不可一日旷废，而荒于佛若是，帝忘天下矣。三十七日之间，天下不知为无君，天下亦忘君矣。〕丁亥，上还宫，〔「丁亥」，当作「丁丑」。〕大赦，改元，如大通故事。
13甲午，东魏遣兼散骑常侍李系来聘。系，绘之弟也。〔李绘见一百五十八卷大同八年。考异曰：魏帝纪作「李纬」。今从本传。〕
14五月，丁酉朔，东魏大赦。
15戊戌，东魏以襄城王旭为太尉。〔旭，吁玉翻。〕
16甲辰，东魏以开府仪同三司库狄干为太师，录尚书事孙腾为太傅，汾州刺史贺拔仁为太保，司徒高隆之录尚书事，司空韩轨为司徒，青州刺史尉景为大司马，领军将军可朱浑道元为司空，仆射高洋为尚书令、领中书监，徐州刺史慕容绍宗为尚书左仆射，高阳王斌为右仆射。〔斌盖因玉仪而进用。斌，音彬。〕戊午，尉景卒。
17韩轨等围侯景于颍川。景惧，东荆、北兖州、鲁阳、长社四城赂魏以求救。〔东魏东荆州治北阳城，荆州治鲁阳，颍州治长社。时无北兖州，唯北荆州治伊阳，与西魏接境，岂史家误以「荆」为「兖」邪﹖〕尚书左仆射于谨曰：「景少习兵，奸诈难测，〔少，诗照翻。〕不如厚其爵位以观其变，未可遣兵也。」荆州刺史王思政以为：「若不因机进取，后悔无及。」即以荆州步骑万余从鲁阳关向阳翟。〔先是，王思政盖自恒农迁刺荆州。阳翟县，汉属颍川郡，晋属河南尹。魏收志：兴和元年，分置阳翟郡，属颍州。〕丞相泰闻之，加景大将军兼尚书令，遣太尉李弼、仪同三司赵贵将兵一万赴颍川。〔按赵贵开府仪同三司，此逸「开府」二字。〕
景恐上责之，遣中兵参军柳昕奉启于上，以为：「王旅未接，〔谓羊鸦仁等军未至也。昕，许斤翻。〕死亡交急，遂求援关中，自救目前。臣既不安于高氏，岂见容于宇文！但螫手解腕，〔蝮蛇螫手，壮士解腕。螫，音释。腕，乌贯翻。〕事不得已，本图为国，〔为，于伪翻。〕愿不赐咎！臣获其力，不容即弃，今以四州之地为饵敌之资，已令宇文遣人入守。自豫州以东，齐海以西，悉臣控压；见有之地，尽归圣朝，〔见，贤遍翻。朝，直遥翻。〕悬瓠、项城、徐州、南兖，事须迎纳。愿陛下速敕境上，各置重兵，与臣影响，〔言若影之随形，响之应声，彼此相应，不失机会也。〕不使差互！」上报之曰：「大夫出境，尚有所专；〔春秋之义，大夫出疆，专之可也。上引此义，欲以绥怀侯景，不知狼子野心之难驯扰也。〕况始创奇谋，将建大业，理须适事而行，随方以应。卿诚心有本，何假词费！」〔上报此诏，已为侯景所窥矣。〕
18魏以开府仪同三司独孤信为大司马。
19六月，戊辰，以鄱阳王范为征北将军，总督汉北征讨诸军事，击穰城。〔使范击魏荆州，欲以应接侯景。穰，如羊翻。〕
20东魏韩轨等围颍川，闻魏李弼、赵贵等将至，乙【章：十二行本「乙」作「己」；乙十一行本同；孔本同。】巳，引兵还邺。〔考异曰：周书帝纪：「三月，李弼救侯景。」今从典略。〕侯景欲因会执弼与贵，夺其军；贵疑之，不往。贵欲诱景入营而执之，弼止之。〔李弼之计，以为执侯景不能猝兼河南之地，徒为东魏去疾，故止贵。诱，音酉。〕羊鸦仁遣长史邓鸿将兵至汝水，弼引兵还长安。〔东魏之师已退，而梁之援兵始来，弼若不还师，则梁、魏之兵必浪战于汝、颍之间矣。引兵而还，则祸集于梁。〕王思政入据颍川。景阳称略地，引兵出屯悬瓠。〔景引兵出颍川，以城与魏，为王思政守颍川、没于东魏张本。〕
景复乞兵于魏，〔复，扶又翻。〕丞相泰使同轨防主韦法保及都督贺兰愿德等将兵助之。〔五代志：河南宜阳县，后周分置熊耳县、同轨郡。周、齐以宜阳为界；以同轨名郡者，言将自此出兵混壹东西，使天下军同轨也。〕大行台左丞蓝田悦言于泰曰：「侯景之于高欢，始敦乡党之情，终定君臣之契，〔高欢、侯景皆怀朔镇人，少相友善，中间同事尔朱。欢灭尔朱，景遂委质于欢。〕任居上将，位重台司；今欢始死，景遽外叛，盖所图甚大，终不为人下故也。且彼能背德于高氏，〔将，即亮翻。背，蒲妹翻。〕岂肯尽节于朝廷！今益之以势，援之以兵，窃恐贻笑将来也。」〔史言西魏多智士，宇文泰能用善谋，侯景之奸诈不得逞，而其祸移于梁矣。〕泰乃召景入朝。〔朝，直遥翻；下同。〕
景阴谋叛魏，事计未成，厚抚韦法保等，冀为己用，外示亲密无猜间。〔间，古苋翻。〕每往来诸军间，侍从至少，魏军中名将，皆身自造诣。〔从，才用翻。少，诗沼翻。将，即亮翻。造，七到翻。〕同轨防长史裴宽谓法保曰：「侯景狡诈，必不肯入关．〔言其不肯应召而入朝也。〕欲托款于公，恐未可信。若伏兵斩之，此亦一时之功也。如其不尔，即应深为之防，不得信其诳诱，自贻后悔。」〔诳，居况翻。诱，音酉。〕法保深然之，不敢图景，但自为备而已；寻辞还所镇。〔辞景而还同轨也。〕王思政亦觉其诈，密召贺兰愿德等还，分布诸军，据景七州、十二镇。景果辞不入朝，遗丞相泰书曰：「吾耻与高澄鴈行，安能比肩大弟！」〔记王制：父之齿随行，兄之齿鴈行。鴈行，言如鴈并飞而进也。景知泰觉其情，且知梁之可侮弄也，故以书绝泰而决意附梁。遗，于季翻。行，户刚翻。〕泰乃遣行台郎中赵士宪悉召前后所遣诸军援景者。景遂决意来降。魏将任约以所部千余人降于景。〔史言西魏诸将唯任约为侯景所诱。降，户江翻。任，音壬。〕
21高澄将如晋阳，以弟洋为京畿大都督，留守于邺，使黄门侍郎高德政佐之。德政，颢之子也。〔高颢见一百四十七卷天监七年。考异曰：北史作「德正」，今从北齐书。〕丁丑，澄还晋阳，始发丧。
22秋，七月，魏长乐武烈公若干惠卒。〔若干惠，魏司空。乐，音洛。〕
23丁酉，东魏主为丞相欢举哀，服缌缞，〔记闲传：缌麻之缞，十五升去其半。有事其缕、无事其布曰缌。为，于伪翻。缞，仓回翻。〕凶礼依汉霍光故事，〔凶礼，犹言丧礼也。〕赠相国、齐王，备九锡殊礼。戊戌，以高澄为使持节、大丞相、都督中外诸军、录尚书事、大行台、勃海王；澄启辞爵位。壬寅，诏太原公洋摄理军国，遣中使敦谕澄。
24庚申，羊鸦仁入悬瓠城。甲子，诏更以悬瓠为豫州，寿春为南豫州，改合肥为合州。〔后汉豫州治谯，魏治汝南安成，晋治陈国。晋氏南渡，石氏强盛，祖约自谯城退屯寿春，始侨立豫州于寿春。是后，庾亮以豫州刺史镇芜湖，毛宝治邾城，赵胤治牛渚，谢尚镇历阳，又进马头，桓冲戍姑孰，盖不常厥居也。宋武帝欲开拓河南，绥定豫土，割扬州大江以西悉属豫州，豫州基址因此而立。永初二年，分淮东为南豫州，治历阳；淮西为豫州，然犹治寿春也。大明以后，豫州治悬瓠。常珍奇归北，悬瓠入魏，豫州复治寿阳。齐东昏之时，裴叔业又以寿阳附魏，遂以历阳为豫州。至帝天监中，韦叡克合肥，以为豫州，复以历阳为南豫州；后复寿阳，又徙豫州复旧治。今得悬瓠，复宋之旧为豫州，以寿阳为南豫，以合肥为合州。南北兵争，疆场之间，一彼一此，易置州郡，类如是矣。〕以鸦仁为司、豫二州刺史，镇悬瓠；西阳太守羊思达为殷州刺史，镇项城。〔改东魏之北扬州为殷州。〕
25八月，乙丑，下诏大举伐东魏。遣南豫州刺史贞阳侯渊明、南兖州刺史南康王会理分督诸将。〔将，即亮翻。〕渊明，懿之子；会理，续之子也。始，上欲以鄱阳王范为元帅；朱异取急在外，〔谓取休假在外舍也。帅，所类翻。异，羊至翻。〕闻之，遽入曰：「鄱阳雄豪盖世，得人死力，然所至残暴，非吊民之材。且陛下昔登北顾亭以望，谓江右有反气，骨肉为戎首，〔登北顾亭，谓幸京口时也。江、郢、扬、南徐之地为江左，豫、南豫、南兖之地为江右。朱异告帝以防鄱阳而不知防临贺，帝知江右有反气而不料侯景自寿阳举兵，天邪，人邪﹖〕今日之事，尤宜详择。」上默然，曰：「会理何如﹖」对曰：「陛下得之矣。」会理懦而无谋，所乘襻舆，〔襻，普患翻。襻舆者，舆択施襻，人以肩举之。〕施板屋，冠以牛皮。〔冠，古玩翻。〕上闻，不悦。贞阳侯渊明时镇寿阳，屡请行，上许之。会理自以皇孙，复为都督，〔言既以皇孙之贵自高，又以都督之尊自处。复，扶又翻。〕自渊明已下，殆不对接。渊门与诸将密告朱异，追会理还，遂以渊明为都督。
26辛未，高澄入朝于邺，固辞大丞相；〔以通鉴书法言之，「辛未」之下当有「东魏」二字。朝，直遥翻。〕诏为大将军如故，余如前命。
甲申，虚葬齐献武王于漳水之西；潜凿成安鼓山石窟佛寺之旁为穴，〔魏收志：魏郡临漳县有鼓山。成安县，后齐分临漳置。宋白曰：成安县，本汉斥丘县地，春秋时干侯邑也。土地斥卤，故曰斥丘。其地在邺，北齐分邺置成安县。按临漳县亦分邺县所置。〕纳其柩而塞之，〔柩，音旧。塞，悉则翻。〕杀其群匠。及齐之亡也，一匠之子知之，发右取金而逃。〔史言潜葬之无益。〕
27戊子，武州刺史萧弄璋攻东魏碛泉、吕梁二戍，拔之。〔五代志：下邳郡下邳县，梁曰归政，置武州。魏收志，彭城郡吕县有吕梁城。水经注曰：泗水之上有石梁焉，故曰吕梁。〕
28或告东魏大将军澄云：「侯景有北归之志。」会景将蔡道遵北，言「景颇知悔过」。景母及妻子皆在邺，澄乃以书谕之，语以阖门无恙，若还，许以豫州刺史终其身，还其宠妻、爱子，所部文武，更不追摄。〔语，牛倨翻。摄，收也。〕景使王伟复书曰：「今已引二邦，〔二邦，谓梁及西魏也。〕扬旌北讨，熊豹齐奋；克复中原，幸自取之，何劳恩赐！昔王陵附汉，母在不归，〔事见九卷汉高帝元年。〕太上囚楚，乞羹自若，〔事见十卷高帝四年。〕矧伊妻子，而可介意！脱谓诛之有益，欲止不能，杀之无损，徒复坑戮，家累在君，何关仆也！」〔复，扶又翻。累，力瑞翻。〕
29东魏静帝，美容仪，旅力过人，〔旅，与膂同，脊骨也。〕能挟石师子踰宫墙，射无不中；好文学，从容沈雅。〔中，竹仲翻。好，呼到翻。从，千容翻。沈，持林翻。〕时人以为有孝文风烈，大将军澄深忌之。
始，献武王自病逐君之丑，〔谓逐孝武帝使入关也。〕事静帝，礼甚恭，事无大小必以闻，可否听旨。〔言不敢专决也。〕每侍宴，俯伏上寿；帝设法会，乘辇行香，欢执香炉步从，〔上，时掌翻。从，才用翻。〕鞠躬屏气，〔屏，必郢翻。〕承望颜色，故其下奉帝莫敢不恭。
及澄当国，倨慢顿甚，使中书黄门郎崔季舒察帝动静，大小皆令季舒知之。〔晋书职官志：曹魏黄初初，中书既置监、令，又置通事郎，次黄门郎，及晋，改曰中书侍郎。环济要略：汉置中书，掌密诏，有令、仆、丞、郎。汉旧仪云：置中书领尚书事。魏黄初，中书置监、令，又置通事郎，次黄门郎，即中书侍郎之任也。按二书皆谓黄门、中书通为一官；而五代志纪北齐之制，黄门侍郎属门下省，中书侍郎属中书省，分为二官。高澄以崔季舒为中书黄门郎者，盖澄欲使季舒伺察静帝，以为黄门郎则侍从左右，以为中书郎则典掌诏命，故兼领二职也。〕澄与季舒书曰：「痴人比复何似﹖〔比，毗至翻。复，扶又翻。〕痴势小差未﹖〔差，楚懈翻；本作「瘥」。疾稍愈谓之差。〕宜用心检校。」帝尝猎于邺东，驰逐如飞，监卫都督乌那罗受工伐从后呼曰：「天子勿走马，大将军嗔！」〔监，工衔翻。监卫都督，高氏置此官以监宿卫，所以防制其君者也。乌那罗，虏三字姓。呼，火故翻。嗔，昌真翻，怒也。〕澄尝侍饮酒，举大觞属帝曰：「臣澄劝陛下酒。」〔属，之欲翻。举酒相属，如侪辈然，无复君臣之敬。〕帝不胜忿，曰：「自古无不亡之国，朕亦何用此生焉！」澄怒曰：「朕﹖朕﹖狗脚朕！」使崔季舒殴帝三拳，奋衣而出。明日，澄使季舒入劳帝，〔胜，音升。殴，乌口翻。劳，力到翻。〕帝亦谢焉，赐季舒绢百匹。
帝不堪忧辱，〔徐知训陵侮其主，与高澄异世同辙，皆不能保其身。诗云：「人而无礼，胡不遄死！」谅哉。〕咏谢灵运诗曰：「韩亡子房奋，秦帝仲连耻。本自江海人，忠义动君子。」〔谢灵运作诗事见一百二十二卷宋文帝元嘉十年。〕常侍、侍讲颍川荀济知帝意，〔荀济以散骑常侍侍讲。〕乃与祠部郎中元瑾、长秋卿刘思逸、华山王大器、淮南王宣洪、济北王徽等谋诛澄。大器、鸷之子也。〔东魏华山王鸷卒于大同六年。华，户化翻。济，子礼翻。〕帝谬为敕问济曰：「欲以何日开讲﹖」乃诈于宫中作土山，开地道向北城。至千秋门，门者觉地下响，以告澄。澄勒兵入宫，见帝，不拜而坐，曰：「陛下何意反﹖臣父子功存社稷，何负陛下邪！此必左右妃嫔辈所为。」欲杀胡夫人及李嫔。帝正色曰：「自古唯闻臣反臣君，不闻君反臣。王自欲反，何乃责我！我杀王则社稷安，不杀则灭亡无日，我身且不暇惜，况于妃嫔！必欲弒逆，缓速在王！」澄乃下床叩头，大啼谢罪。〔高澄虽悖逆，不能不屈于静帝之言，理所在也。〕于是酣饮，夜久乃出。居三日，幽帝于含章堂。〔含章堂，盖取坤卦「含章可贞」之义，必在邺宫之内殿左右。幽者，闭帝于内不使出，而专杀于外也。〕壬辰，烹济等于市。
初，济少居江东，〔少，诗照翻。〕博学能文。与上有布衣之旧，知上有大志，然负气不服，常谓人曰：「会于盾鼻上磨墨檄之」。〔言上若有非常之举，亦当起兵，于盾鼻上磨墨作檄以声其罪。〕上甚不平。及即位，或荐之于上，上曰：「人虽有才，乱俗好反，不可用也。」济上书谏上崇信佛法、为塔寺奢费，上大怒，欲集朝众斩之；〔朝众，即谓在朝百官。好，呼到翻。朝，直遥翻。〕朱异密告之，济逃奔东魏。澄为中书监，〔大同十年，东魏以高澄领中书监。〕欲用济为侍读，献武王曰：「我爱济，欲全之，故不用济。济入宫，必败。」澄固请，乃许之。〔史言高欢识鉴非澄所及。〕乃败，侍中杨遵彦谓之曰：〔杨愔，字遵彦。〕「自伤年纪摧颓，功名不立，故欲挟天子，诛权臣。」澄欲宥其死，亲问之曰：「荀公何意反﹖」济曰：「奉诏诛高澄，何谓反！」有司以济老病，鹿车载诣东市，并焚之。〔章怀太子贤曰：鹿车，小车仅容一鹿也。〕
澄疑咨议温子升〔子升盖为大将军府咨议参军。〕知谨等谋，方使之作献武王碑，既成，饿于晋阳狱，食弊襦而死。弃尸路隅，没其家口，〔没其家口为官奴婢，填晋阳宫。〕太尉长史宋游道收葬之。澄谓游道曰：「吾近书与京师诸贵〔诸贵，谓司马子如、孙腾等。〕论及朝士，以卿僻于朋党，将为一病；今乃知卿真是重故旧、尚节义之心，天下人代卿怖者，是不知吾心也。」〔史言士之徇义者固不计身之死亡，亦未必死也。怖，普布翻。〕九月，辛丑，澄还晋阳。
30上命萧渊明堰泗水于寒山以灌彭城，俟得彭城，乃进军与侯景掎角。〔左传曰：譬如捕鹿，晋人角之，诸戎掎之。角者，当其前；掎者，亢其下。掎，居绮翻。〕癸卯，渊明军于寒山，去彭城十八里，断流立堰。〔断，音短。〕侍中羊侃监作堰，再旬而成。〔监，工衔翻。〕东魏徐州刺史太原王则婴城固守，侃劝渊明乘水攻彭城，不从。诸将与渊明议军事，渊明不能对，但云「临时制宜」。
31冬，十一月，魏丞相泰从魏主狩于岐阳。〔岐阳，岐山之阳也。五代志：扶风雍县有岐阳宫。〕
32东魏大将军澄使大都督高岳救彭城，欲以金门郡公潘乐为副。〔五代志：河南郡宜阳县有东魏所置金门郡，因金门山以名郡。〕陈元康曰：「乐缓于机变，不如慕容绍宗；且先王之命也。〔高欢令澄用慕容绍宗以敌侯景，见上卷上年。〕公但推赤心于斯人，景不足忧也。」时绍宗在外，澄欲召见之，恐其惊叛；元康曰：绍宗知元康特蒙顾待，新使人来饷金；〔近时之事谓之新。〕元康欲安其意，受之而厚答其书，保无异也。」〔言保绍宗必无所违异。〕乙酉，以绍宗为东南道行台，与岳、乐偕行。初，景闻韩轨来，曰「噉猪肠儿何能为！」〔噉，吐滥翻。〕闻高岳来，曰：「兵精人。」凡诸将无不为所轻者。及闻绍宗来，叩鞍有惧色，曰：「谁教鲜卑儿解遣绍宗来！〔解，胡买翻。〕若然，〔若然，犹今人言若如此也。〕高王定未死邪﹖」
澄以廷尉卿杜弼为军司，摄行台左丞，临发，问以政事之要、〔杜弼临发从军，澄方问以政事之要，盖弼在欢府夙有声称，故问之也。〕可为戒者，使录一二条。弼请口陈之，曰：「天下大务，莫过赏罚。赏一人使天下之喜，罚一人使天下之人惧，苟二事不失，自然尽美。」澄大悦，曰：「言虽不多，于理甚要。」
绍宗帅众十万据橐驼岘。〔帅，读曰率。岘，户典翻。〕羊侃劝贞阳侯渊明乘其远来击之，不从，旦日，又劝出战，亦不从；侃乃帅所领出屯堰上。〔羊侃知渊明必败，故出屯堰上，欲全所领而退。若以行兵之节制言之，则安营次舍，皆当听命于元帅，岂有擅移屯之理哉！〕
丙午，绍宗至城下，引步骑万人攻潼州刺史郭凤营，〔魏收志：梁置潼州，武定七年，改曰睢州，治取虑城，领淮阳、谷阳、睢南、南济阴、临潼郡。五代志：下邛郡夏丘县，东魏置临潼郡，梁置潼州。〕矢下如雨。渊门醉，不能起，命诸将救之，皆不敢出。北兖州刺史史胡贵孙谓谯州刺史赵伯超曰：〔魏收志：景明中，置谯郡于涡阳城，孝昌中陷，领南谯、汴、龙亢、蕲城、下蔡、临涣、蒙郡。五代志：谯郡山桑县，后魏置涡州涡阳郡，东魏改曰谯州。〕「吾属将兵而来，〔将，即亮翻；下同。〕本欲何为，今遇敌而不战乎﹖」伯超不能对。贵孙独帅麾下与东魏战，斩首二百级。伯超拥众收千不敢救，谓其下曰：「虏盛如此，与战必败，不如全军早归。」【章：十二行本「归」下有「可以免罪」四字；乙十一行本同；孔本同；张校同；退斋校同。】皆曰「善！」遂遁还。
初，侯景常戒梁人曰：「逐北不过二里。」绍宗将战，以梁人轻悍，〔悍，侯旰翻，又下罕翻。〕恐其众不能能支，一一引将卒谓之曰：「我当阳退，诱吴儿使前，〔诱，音酉。〕尔击其背。」东魏兵实败走，梁人不用景言，乘胜深入。魏将卒以绍宗之言为信，争共掩击之，梁兵大败，贞阳侯潚明及胡贵孙、赵伯超等皆为东魏所虏，失亡士卒数万人。羊侃结陈徐还。〔陈，读曰阵。〕
上方昼寝，宦者张僧胤白朱异启事，上骇之，〔非时启事，故骇。〕遽起升舆，至文德殿阁。〔文德殿，建康宫前殿也。〕异曰：「韩山失律。」〔韩山，即寒山。〕上闻之，怳然将坠床。〔怳，呼广翻。〕僧胤扶而就坐，〔坐，徂卧翻。〕乃叹曰：「吾得无复为晋家乎！」〔谓为夷狄所取也。史言帝危亡将至，神不守舍。复，扶又翻。〕
郭凤退保潼州，慕容绍宗进围之。十二月，甲子朔，凤弃城走。
东魏使军司杜弼作檄移梁朝〔朝，直遥翻；下同。〕曰：「皇家垂统，光配彼天，唯彼吴、越，独阻声教。元首怀止戈之心，上宰薄兵车之命，〔元首，谓东魏主。上宰，谓高欢。〕遂解絷南冠，〔左传：楚伐郑，郑人军楚师，囚郧公锺仪献诸晋，晋人囚诸军府。晋侯观于军府，见锺仪，问曰：「南冠而絷者谁也﹖」有司对曰：「郑人所献楚囚也。」命税之使归，合晋、楚之成。〕喻以好睦。〔大同三年，梁初与东魏通和。好，呼到翻；下同。〕虽嘉谋长算，爰自我始，罢战息民，彼获其利。侯景竖子，自生猜贰，远托关、陇，依凭奸伪，逆主定君臣之分，伪相结兄弟之亲，〔谓侯景先降西魏也。分，扶问翻。相，息亮翻。〕岂曰无恩，终成难养，俄而易虑，亲寻干戈。衅暴恶盈，侧首无托，〔谓侯景不见容于西魏也。〕以金陵逋逃之薮，江南流寓之地，甘辞卑礼，进孰图身，〔此以下皆言侯景归梁之心迹。孰，古熟字通。言进软熟之辞梁，以为容身之图。〕诡言浮说，抑可知矣。而伪朝大小，幸灾忘义，主荒于上，臣蔽于下，连结奸恶，断绝邻好，征兵保境，纵盗侵国。盖物无定方，事无定势，或乘利而受害，或因得而更失。是以吴侵齐境，遂得句践之师，〔左传：吴伐齐，败齐师于艾陵，遂与晋侯会于黄池。越子句践乘虚伐吴，获其太子，遂入吴，吴王归，及越平。其后越遂伐吴，灭之。句，音钩。〕赵纳韩地，终有长平之役。〔事见五卷周赧王五十三年至五十五年。〕矧乃鞭挞疲民，侵轶徐部，筑垒拥川，舍舟徼利。〔轶，徒结翻，又音逸。杜预曰：轶，突也。「拥」，当作「壅」。舍，读曰舍。徼，一遥翻。〕是以援枹秉麾之将，拔距投石之士，〔师古曰：拔距者，有人连坐相把，据地以为坚，而能拔支之；投石者，以石投人；皆言其有勇大也。援，于元翻。枹，音肤。将，即亮翻。〕含怒作色，如赴私雠。彼连营拥众，依山傍水，〔傍，步浪翻。〕举螳蜋之斧，被蛣蜣之甲，〔螳蜋举臂以捍物，微有锋利，故以谕斧。蛣蜣，蜣蜋也，翼在甲下，故以谕甲。言梁兵之轻弱也。蛣，音诘。〕当穷辙以待轮，〔古语云：螳蜋怒臂以当车辙。陆佃曰：螳蜋，有斧虫也。兖人谓之拒斧，奋之当辙不避。释虫：不鲽，蟷蠰；其子螵蛸。舍人云：不鲽名蟷蠰，今之螳蜋也。方言云：谭、鲁以南谓之蟷蠰，三河之域谓之螳蜋，燕、赵之际谓之食庬，齐、杞以东谓之马谷，然名其子同云螵蛸也。〕坐积薪而候疗。及锋刃纔交，埃尘且接，已亡戟弃戈，土崩瓦解，掬指舟中，衿甲鼓下，〔左传：晋荀林父帅师及楚子战于邲，楚乘晋师。林父不知所为，鼓于军中曰：「先济者有赏。」中军与下军争舟，舟中之指可掬也。又：晋伐齐，齐师夜遁，晋师从之。夙沙卫连大车塞隧以殿，殖绰、郭最曰：「子殿齐师，国之辱也，」乃代之殿，卫杀马于隘以塞道。晋州绰及之，射殖绰中肩，弛弓而自后缚之；其右具丙亦舍兵而缚郭最，皆衿甲面缚，坐于中军之鼓下。衿，其鸩翻。〕同宗异姓，缧绁相望。曲直既殊，强弱不等，获一人而失一国，〔左传：宋猛获与南宫万弒其君，宋讨之，猛获奔卫。宋人请之，卫人欲弗许。石祁子曰：「天下之恶一也，恶于宋而保于我，保之何补！得一夫而失一国，与恶而弃好，非谋也。」卫人归之。〕见黄雀而忘深?，〔?，疾正翻。〕智者所不为，仁者所不向。诚既往之难逮，犹将来之可追。〔逮，及也。此二语以诱梁，欲再与讲和以携侯景。〕侯景以鄙俚之夫，遭风云之会，位班三事，邑启万家，揣身量分，久当止足。而周章向背，离披不已，〔周章，征营貌。离披，分散不可收束之意。揣，初委翻。量，音良。分，扶问翻。背，蒲妹翻。〕夫岂徒然，意亦可见。彼乃授之以利器，诲之以慢藏，〔老子曰：国之利器，不可以授人。易曰：慢藏诲盗。藏，徂浪翻。〕使其势得容奸，时堪乘便。今见南风不竞，〔左传：晋围齐，楚乘其间伐郑。晋人闻之，师旷曰：「不害。吾骤歌南风，又歌北风，南风不竞，多死声，楚必无功。」果如其言。〕天亡有征，〔征，读曰证。〕老贼奸谋，将复作矣。然推坚强者难为功，〔复，扶又翻。推，吐雷翻。〕摧枯巧者易为力，计其虽非孙、吴猛将，燕、赵精兵，犹是久涉行陈，〔将，即亮翻。燕，因肩翻。易，弋豉翻。行，户刚翻。陈，读曰阵。〕曾习军旅，岂同剽轻之师，〔汉张良曰：「楚兵剽轻」。剽，匹妙翻。轻，牵正翻。〕不比危脆之众。〔脆，此芮翻。〕拒此则作气不足，攻彼则为势有余，终恐尾大于身，踵粗于股，倔强不掉，〔倔，其勿翻。强，其两翻。〕狼戾难驯，〔狼，当作很。〕呼之则反速而衅小，〔衅，许觐翻。〕不征则叛迟而祸大。会应遥望廷尉，不肯为臣，〔用苏峻事，见九十三卷晋成帝咸和二年。〕自据淮南，亦欲称帝。〔用黥布事，见十二卷汉高帝十一年。〕但恐楚国亡粫，祸延林木，城门失火，殃及池鱼，〔池鱼，人姓名。风俗通有池仲鱼。城门失火，仲鱼烧死，故谚曰：「城门失火，殃及池鱼。」一曰：城门失火，汲城下之池水以救之，池涸则鱼受其殃。〕横使江、淮士子，荆、扬人物，死亡矢石之下，夭折雾露之中。〔横，户孟翻。夭，于绍翻，折，而设翻，又之舌翻。〕彼梁主者，操行无闻，轻险有素，射雀论功，荡舟称力，〔国语：晋平公射鷃不死，使竖襄搏之，失，公怒，将杀之，以告叔向。叔向曰：「君必杀之。昔先君唐叔射兕于徒林以为大甲，以封于晋。今君嗣先君唐叔，射鷃不死，搏之不得，是扬吾君之耻者也，必杀之。」君忸怩颜，乃赦之。鷃扈，小鸟，即鷃雀也。左传：齐桓公与蔡姬乘舟于囿，荡公。杜预注曰：荡，摇也。操，七到翻。行，下孟翻。射，而亦翻。〕年既老矣，耄又及之，政散民流，礼崩乐坏。加以用舍乖方，废立失所，〔用舍乖方，谓免周舍、责顾琛而用朱异。废立失所，谓衔昭明而不立世适孙，乃立太子纲也。舍，读曰舍。〕矫情动俗，饰智惊愚，毒螫满怀，妄敦戒业，躁竞盈胸，谬治清净。〔此数语苗尽帝之心事。螫，音释。躁，则到翻。治，直之翻。〕灾异降于上，怨讟兴于下，人人厌苦，家家思乱，履霜有渐，坚冰且至。〔易坤卦初六爻辞曰：履霜坚冰至。象曰：屡霜坚冰，阴始凝也，驯致其道，至坚冰也。文言曰：臣弒其君，子弒其父，非一朝一夕之故，其所由来者渐矣，由辩之不早辩也。〕传险躁之风俗，任轻薄之子孙，朋党路开，兵权在外。必将祸生骨肉，衅起腹心，强弩冲城，长戈指阙；徒探雀鷇，无救府藏之虚，〔探雀鷇，赵武灵王事，见四卷周赧王二十年。探，吐南翻。藏，徂浪翻。〕空请熊蹯，讵延晷刻之命。〔左传：楚世子商臣围其父成王，王请食熊蹯而死，不许，乃缢。杜预注曰：熊蹯难熟，冀久将有外救。蹯，音烦。〕外崩中溃，今实其时，鹬蚌相持，我乘其弊。〔战国策：赵且伐燕，苏代为燕谓惠王曰：「今者臣来，过易水，蚌方出暴，而鹬啄其肉，蚌合而拑其喙。鹬曰：『今日不雨，明日不雨，即有死蚌。』蚌亦谓鹬曰：『今日不出，明日不出，即有死鹬。』两者不肯相舍，渔父得而并禽之。今赵且伐燕，燕、赵久相支以弊大众，臣恐强秦之为渔父也。」〕方使骏骑追风，精甲辉日，四七并列，〔汉光武用二十八将以定天下，后人赞之曰：「授钺四七。」〕百万为群，以转石之形，〔孙子曰：任势者，其战人也，如转木石。木石之性，安则静，危则动；方则止，圆则行。故善战人之势，如转圆石于千仞之山者，势也。〕为破竹之势。〔破竹，杜预之言，见八十一卷晋武帝太康元年。〕当使钟山渡江，青盖入洛，荆棘生于建业之宫，麋鹿游于姑苏之馆。〔青盖入洛事见七十九卷晋武帝泰始八年。汉淮南王安阴有邪谋，伍被谏曰：「昔子胥谏吴王，吴王不用，乃曰：『臣今见麋鹿游姑苏之台也』。今臣亦见宫中将生荆棘，露沾衣也。」〕但恐革车之所躏轹，〔躏，力刃翻，践也。轹，来各翻，碾也。〕剑骑之所蹂践，杞梓于焉倾折，竹箭以此摧残。〔杞梓、竹箭，东南之嘉产也。蹂，人九翻。践，息浅翻。折，而设翻。〕若吴之王孙，蜀之公子，〔晋左思设为东吴王孙、西蜀公子以赋三都，弼引用之。〕归款军门，委命下吏，当即授客卿之秩，特加骠骑之号。凡百君子，勉求多福。」〔李斯自楚入秦为客卿，孙秀自吴奔晋为骠骑将军。弼以此诱南人，要亦书檄之常谈耳。〕其后梁室祸败，皆如弼言。
侯景围谯城不下，退攻城父，拔之。壬申，遣其行台左丞王伟等诣建康说上曰：〔说，式芮翻。〕「邺中文武合谋，召臣共讨高澄，事泄，澄幽元善见于金墉，杀诸元六十余人。河北物情，俱念其主，请立元氏一人以从人望，如此，则陛下有继绝之名，臣景有立功之效，河之南北，为圣朝之邾、莒，〔言为小国以附于大国。朝，直遥翻。〕国之男女，为大梁之臣妾。」上以为然，〔此杜弼所谓「进孰图身」者也。帝早在兵间，曾不见此，盖天夺其鉴也。〕乙亥，下诏以太子舍人元贞为咸阳王，〔考异曰：梁纪作「戊辰遣贞」。今从典略。〕资以兵力，使还北主魏，须渡江，许即位，〔须，待也。〕仪卫以乘舆之副给之。〔乘，绳证翻。〕贞，树之子也。〔元树来奔，中大通四年，为樊子鹄所禽。〕
萧渊明至邺，东魏主升阊阖门受俘，让而释之，送于晋阳，大将军澄待之甚厚。〔为澄因渊明约和以间侯景张本。〕
慕容绍宗引军击侯景，景辎重数千两，马数千匹，士卒四万人，退保涡阳。〔「辎重」之上当有「景」字，文意乃明。重，直用翻。两，音亮。涡，音戈。〕绍宗士卒十万，旗甲耀日，鸣鼓长驱而进。景使谓之曰：「公等为欲送客，为欲定雌雄邪﹖」绍宗曰：「欲与公决胜负。」遂顺风布陈。〔陈，读曰阵；下魏陈同。〕景闭垒，俟风止乃出。〔战不逆风，故景俟风止乃出。〕绍宗曰：「侯景多诡计，好乘人背。」使备之，果如其言。景命战士皆被短甲，〔好，呼到翻。被，皮义翻。〕执短刀，入东魏陈，但低视，斫人胫马足。东魏兵遂败，〔被短甲，执短刀，入敌陈力战，此必死之兵也。绍宗之败，不亦宜乎！其后景用此以敌陈霸先，亦此术耳；惟陈坚不可破，是以一败不能复振，卒以走死。〕绍宗坠马，仪同三司刘丰生被伤，显州刺史张遵业为景所擒。〔魏收志：永安中置显州，治汾州六〔玉〕壁城，领定戎、建平、真君郡。〕
绍宗、丰生俱奔谯城，裨将斛律光、张恃颢尤之，〔尤之者，责过之也。将，即亮翻。〕绍宗曰：「吾战多矣，未见如景之难克者也。君辈试犯之！」光等被甲将出，绍宗戒之曰：「勿渡涡水。」二人军于水北，光轻骑射之。〔被，皮义翻。涡，工禾翻。射，而亦翻；下为射、迁射同。〕景临涡水谓光曰：「尔求勋而来，我惧死而去。我，汝之父友，〔光父斛律金，与景同事尔朱、高欢，故自谓父友。〕何为射我﹖汝岂自解不水南，〔解，户买翻。〕慕容绍宗教汝也。」光无以应。景使其徒田迁射光马，洞胸；光易马隐树，又中之，〔中，竹仲翻。〕退入于军。景擒恃显，既而舍之。光走入谯城，绍宗曰：「今定何如，而尤我也！」光，金之子也。
开府仪同三司段韶夹涡而军，潜于上风纵火，景帅骑入水，出而却走，草湿，火不复然。〔斛律光之勇虽不利，段韶之智虽不获逞，然东魏之士气未衰也，故慕容绍宗乘机而运其巧，得以成功。观史者若祗以一时胜负论人，非有识略者也。帅，读曰率。复，扶又翻。〕
33魏岐州久经丧乱，〔丧，息浪翻。〕刺史郑穆初到，有户三千，穆抚循安集，数年之间，至四万余户，考绩为诸州之最；丞乳泰擢穆为京兆尹。
34侯景与东魏慕容绍宗相持数月，景食尽，司马世云降于绍宗。〔至是，则侯景溃败之形成矣。〕
资治通鉴卷第一百六十一
端明殿学士兼翰林侍读学士朝散大夫右谏议大夫充集贤殿修撰提举西京嵩
山崇福宫上柱国河内郡开国侯食邑一千八百户食实封六百户赐紫金鱼袋臣司马光奉敕编集
后学天台胡三省音注
  </div>
  <div class="pagination">
   <a href="资治通鉴注_page166.html">
    上一页
   </a>
   <span>
    ...
   </span>
   <a href="资治通鉴注_page162.html">
    162
   </a>
   <a href="资治通鉴注_page163.html">
    163
   </a>
   <a href="资治通鉴注_page164.html">
    164
   </a>
   <a href="资治通鉴注_page165.html">
    165
   </a>
   <a href="资治通鉴注_page166.html">
    166
   </a>
   <span class="current-page">
    167
   </span>
   <a href="资治通鉴注_page168.html">
    168
   </a>
   <a href="资治通鉴注_page169.html">
    169
   </a>
   <a href="资治通鉴注_page170.html">
    170
   </a>
   <a href="资治通鉴注_page171.html">
    171
   </a>
   <a href="资治通鉴注_page172.html">
    172
   </a>
   <span>
    ...
   </span>
   <a href="资治通鉴注_page168.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
