<!DOCTYPE html>
<html>
 <head>
  <meta charset="utf-8"/>
  <title>
   续资治通鉴长编 - 第 424 页/共 607 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   续资治通鉴长编 - 第 424 页/共 607 页
  </h1>
  <div class="content">
   戊辰，知夏州索九思遁去，种谔入夏州。（二十六日己卯奏到。旧纪于己巳日书入银州，新纪戊辰入夏州，己巳入银州，当考入银州实日。又十二月戊午诏沈括勿守银州，当并考。旧纪及新纪并于戊寅再书种谔入夏州，戊寅，二十五日也。夏州或作贡州，盖字误尔。）
　　朝廷既不用林广所奏，促广进军，广发泸州，越四日抵江安，以所招降夷人渠帅及其质子皆随军，复令其次诸酋各占所居地，防援饷道，故入生界免寇抄之患。（戊辰十五日次江安，此据平蛮录【一】。）
　　太中大夫、集贤殿修撰、知□州张景宪卒。
　　己巳，诏措置麟州路军马、鄜延环庆路行营经略司、熙河路都大经略司、泾原路行营总管：「候官军抚定河南地，其旧属汉郡，如城垒粗完，地居形势，速以闻，当命官置守。」
　　是日，（己巳，十六日。）种谔入银州。（此据本纪增入，新记并同。）
　　庚午，高遵裕言：「环州河水咸苦，大军至州，盐水骤变味甘，盖应时助顺，有非人力所致者。」（「应时」以下，据河渠志增入。）
　　手诏：「近诏河东、陕西诸路转运司应副军兴事件，并仰聚议或公牒会定允当，方得施行，即不得独用己见，逐急行下。如委是事干机速，移文计议不及，即一面施行，仍须互相关报照会，不得致有抵牾、重复、漏落。」
　　是日，王中正至夏州，时夏州已降种谔，谔寻引去。（据十一月五日丁亥奏。）中正军于城东，城中居民数十家。先是，朝旨禁入贼境抄掠。贼亦弃城邑，皆走河北，士卒无所得，皆愤色思战。诸将谓中正曰：「鄜延军先是获功甚多，我军出界近二旬，所获才三十余级，何以复命？且食尽矣，请袭取宥州，聊以借口。」中正从之。（此据记闻。）
　　高遵裕过横山之萌井，次故清远军，（此据二十六日戊寅奏。张舜民南迁录云：十九日壬申次故清远军。与实录差两日，今从实录【二】。）鄜延钤辖张守约白遵裕曰：「此去灵州无三百里，请以前军先出，直捣灵州。今夏州以一方之力，应接五路之师，犹以一支抗全体，难保无误。又探知我师将合泾原兵出胡卢河川，河南部落悉往枝梧，横山无人，灵州城中惟僧道数百人，若裹十日粮疾驰，不三四日可至城下，大军无事矣。或以万八千人为不多，去则可忧，然大军在后，彼不测其厚薄浅深，真所谓附虎而行，莫敢乡迩也。兵贵神速，祗此是矣。」遵裕不能用。（此据张守约墓铭，亦张舜民所为也。新记于庚午日书环庆行营经略司高遵裕复清远军，入环州。旧纪系遵裕入清远军于戊寅日。）
　　辛未，详定礼文所言：「古者宗庙有时享、月祭，而无月半祭，月半有祭者，非古礼也。记曰：『春祀、夏禴，秋尝、冬烝。』又曰：『远庙为祧，享尝乃止。』此所谓时享也。又曰：『考庙曰王考庙，曰皇考庙，曰显考庙，曰祖考庙，皆月祭之。』又曰：『诸侯皮弁，听朔于太庙。』而左传亦曰：『闰月不告朔，犹朝于庙。』此所谓月祭也。至于仪礼月半奠，大夫以上则有之，此所谓非古礼也。然而五庙皆月祭，而二祧止享尝者，何也？曰仁之行有亲簄，礼之施有隆杀，其义然也。其止享而不与乎烝，则又加杀矣。自秦、汉以来，始建陵寝，而朔望上食，已非古礼。唐天宝末，因而举行于太庙，非礼甚矣。本朝缘唐故，未暇厘正，伏请翼祖、宣祖时享止于秋尝，僖祖、太祖、太宗、真宗、仁宗、英宗时享外，仍行朔祭庙，各一献牲，用特牛，若不亲祠，则以太常卿摄事，牲用羊。礼记正义曰：『按羊人云：衅积共羊牲。』熊氏云：『谓祭日月以下。』小司徒云：『凡小祭祀奉牛牲。』然则王者之祭无不用牛，盖日月以下常祀则用羊，王亲祭则用牛。又其月半上食及宗正丞行事，伏请罢之。」诏祧祭候庙制成日取旨，八庙并月祭用牲，余依奏。
　　又奏：「谨按礼记祭法曰：『王自为立七祀，曰司命，曰中溜，曰国门，曰国行，曰泰厉，曰户，曰醦。』孟春其祀户，祭先脾；孟夏其祀醦，祭先肺；中央土，其祀中溜，祭先心；孟秋其祀门，祭先肝；孟冬其祀行，祭先肾。又传曰：『春祠司命，秋祠厉。』此所祀之位，所祀之时，所用之俎也。又周礼，司服掌王之吉服，『祭髃小祀则服玄冕』。注：『所谓髃小祀，宫中七祀之属。』又礼记曰：『一献熟。』注：『谓若宫中髃小神七祀之等。』又周礼大宗伯：『若王不与祭祀，则摄位。』此所祀之服，所献之礼，所摄之官也。自周礼废，汉兴，始祭族人，炊于宫中，而谓之醦。又南山巫祀南山秦中，而谓之厉。而唐祭七祀于太庙，合布席于庭西门之内，以致近世禘祫而篃祭之。其四时分祭，又随时享，以庙卿行礼，而服七旒冕，分太庙牲以为俎，一献而不荐熟，皆非礼制。臣等量今之宜，参用古义，伏请立春祭户于庙室户外之西，祭司命于庙门之西，制脾于俎；立夏祭醦于庙门之东，制肺于俎；季夏土王日祭中溜于庙廷之中，制心于俎；立秋祭门及厉于庙门外之西，制肝于俎；立冬祭行于庙门外之西，制肾于俎。皆用特牲，更不随时享分祭。有司摄事，以太庙令摄礼官，服必玄冕，献必荐熟。其亲祠及猎享，即依旧礼篃祭。」从之。（十月十八日依奏。）
　　癸酉，王中正至宥州，城中居民五百余家，遂屠之。斩首百余级，降者十数人。获马牛百六十，羊千九百。军于城东二日，杀所得马牛羊以充食。（此据记闻。旧纪及新纪载王中正入宥州并在辛巳日，今不取。）
　　高遵裕至韦州，及监军司，令将士勿毁官寺民居，以示招怀。（十一月一日奏到。新纪亦于癸酉书入韦州，旧纪系之壬午，今不取。）
　　甲戌，王中正遣开封府界将官张真知齐州，折克行分兵二千余人发糜窖，遇贼骑千余，与战破之，斩首九百余级。（此据记闻。二十八日辛巳中正奏，甲戌次宥州西北左村泽，与贼战。当即是此时战也。）
　　详定礼文所言：「臣等谨按记曰：『礼不王不禘，王者禘其祖之所自出，以其祖配之。』又曰：『有虞氏禘黄帝而郊喾，祖高阳而宗尧。夏后氏亦禘黄帝而郊鲧，祖高阳而宗禹。商人禘喾而郊冥，祖契而宗汤。周人禘喾而郊稷，祖文王而宗武王。』仪礼曰：『都邑之民则知尊祢矣，大夫及学士则知尊祖矣，诸侯及其太祖，天子所其始祖之所自出。』周礼有追享、朝享，说者以为禘、祫也。禘及祖之所自出，故谓之追享；祫者自即位朝庙始，故谓之朝享。诗周颂雝，禘太祖也；商颂长发，大禘也。周无四时之禘，则雝序以为禘太祖，商有四时之禘，则长发序以为大禘。四时之禘为小，则禘其祖之所自出为大矣。由是而言，禘者宗庙追崇远祖之祭，惟王者得行之。王者至尊，享及七世，推亲以及祖，推祖以及始祖，四时各于其庙而祭之，于是有祠、礿、尝、烝焉。既有祠、礿、尝、烝矣，而毁庙之主不及，犹以为未也，缘生有合族缀食之恩，乃于始祖之庙合毁庙亲庙之主而祭之，于是有祫焉。既祫矣，而远祖不及，犹以为未也，又推而上审禘其祖所自出而祭之，于是有禘焉。至此而仁之至，义之尽也。然而积德有薄厚，流泽有广狭，以其大夫、学士知尊祖，故为时祭而不为祫；诸侯及其太祖，故为祫而不为禘；天子及其始祖之所自出，故禘其祖之所自出，以其祖配之。若舜、禹祖高阳，高阳世系出自黄帝，则虞、夏禘黄帝以高阳氏配。高祖契，出自帝喾，则商人禘喾以契配。周祖文王，亦出自喾，故周人禘喾以文王配。虞、夏、商、周四代所禘，皆以帝有天下，其世系所自出者明，故追祭所及者远也。
　　自汉、魏以来，世系不明，传袭莫纪，加以诸羌乱晋，南北幅裂，百宗荡析，士去坟墓。降及隋、唐，谱录都废，言李悉出陇西，言刘悉出彭城，姓氏所起，谩无足考。则后世禘祖之所自出，有不得而行焉。汉自太上皇以前无闻，故高帝而上惟见太上皇一世而已。魏自处士君而上亦无闻，故明帝太和中止事高祖之父处士以下五世而已。晋自征西将军而上系序不着，故武帝事三昭三穆六世而已。然刘氏出于刘累，而汉不禘尧；曹氏出于陆终之子曰安，是为曹姓，而魏不禘汉相国曹参；司马氏出于程伯休父，而晋不禘司马漖；宋出于楚元王交，齐出于汉相国萧何，陈出于汉太邱长陈实，隋出于汉太尉杨震，皆不禘以为祖之所自出者，良以谱牒不明故也。唐之黎干言禘非祭天，作十诘十难以明之。且曰虞、夏、商、周以前禘祖之所自出，其义昭然，自汉、魏、晋以还千余岁，其礼遂阙。恭惟艺祖受命，初有天下，踵汉、唐故事，祭四亲庙【三】，惟僖祖而上所自出者，谱失其传，有司因仍旧说，三年一祫，五年一禘。禘与祫皆合髃庙之主缀食于始祖，虽禘、祫之名不同，而礼实无异，其为讹舛莫甚焉。臣等辄推本先王立禘之意，以为国家世系所传，与虞、夏、商、周不同，既求其祖之所自出而不得，则禘礼谓当阙之，必也推见祖系所出，乃可以行。惟圣神裁择。」从之。（据郊祀礼文。元丰四年十月二十一日乙亥依奏。实录乃不载此，今具载之。）
　　又言：「王者举事，必告天地祖宗，示不敢专，若受命然，此礼之有告也。然而礼不虚动，必有诚意气臭以歆神明，此告之有牲币也。故曾子问曰：『凡告必用牲币。』无亲告、祝告之别。后世亲告之礼不行，故学者因有亲告用牲、史告用币之文，又曰：『吉告用牲，凶则用币。』皆非经礼之制。后魏孝文延兴二年诏曰：『夫神聪明正直，飨德与信，何必在牲？』遂令非天地、宗庙、社稷之祀，皆无用牲。髃祀悉用酒脯，始于此也。盖礼经脯醢皆不独荐，仪奠脯醢，言不食粮也。大夫聘礼以脯醢，位卑而礼薄也。冠、乡饮酒、乡射、燕祭用脯醢，皆兼牲俎也。礼无告用脯醢之文，诚以礼微不足以歆神故也。伏请应缘亲祠告天地、宗庙、社稷，并依令用牲。」从之。（四年十月二十一日。）
　　又言：「特牲馈食礼：『祝筵几于室中东面。』少牢馈食礼：『司宫筵于奥，主人户内西面。』释者曰，古之为室，户不当中而近东，则西南隅最为深隐，故祭祀及尊者常处也。尔雅云：『西南隅谓之奥，西北隅谓之屋漏。』是以宗庙祭初阴，厌于室之西南隅，祭未阳，厌于室之西北隅。公羊说藏主石祏，复在西壁，取西方长考之处，盖神位之所在也。大夫、士但馈熟于室，故堂上无朝事之位。若天子、诸侯朝事，延尸于户西南面，布主席东面，至荐熟乃更延主于室之奥。则古者室中神位在奥，堂上神位在户外之西，故宗庙之祭，君卷冕立于室之阼，祼鬯与读祝、荐熟皆立于户内西面。开元礼、开宝通礼及朝飨太庙仪注，诸室神坐皆设于户内南向，皇帝奉祀则户外北向而拜。今当设皇帝版位于阼，而室中神位不在奥，有违古义。伏请布陈神坐于室之奥东面，当行事时，皇帝立于户内西向，即拜于户内。有司摄事，晨祼馈食亦立于户内西向【四】，更不出户而拜。其堂上荐腥，则设神坐于扆前南面。古者大祫，当朝事时，自户而堂，太祖南向，昭西面，穆东面，主客在右。若时祭，则尸席于户西南面，布主席东面。尸，神象也，今既无尸，堂上不可虚南向位。伏乞设神坐于扆前南向，皇帝位于中堂北向，有司摄事同此。」诏送礼院，候庙制成日取旨。（四年十一月二十一日。）
　　又言：「谨按周礼，守祧掌守先王、先公之庙祧，隶仆掌五寝之扫除，皆所以典司宗祏，严奉神灵。汉、晋以来，庙有令丞，即亦其比也。隋、唐又置宫闱令，并用宦者，以出纳后主，乃周礼守祧奄八人之比。自唐开元中废局令，以太常少卿一员知太庙事，良以太常职奉宗庙故也。近世太庙职务既归宗正，每遇亲祠及有司摄事，别差官摄知庙卿，殊无义理。又宫闱令职掌宫内门合之禁及出纳后主，今或行朔望祠事及荐新物，滋为非礼。臣等欲乞依唐初之制，置太庙局令，以宗正寺丞充，宫闱令仍不与祀事。」黄贴子称：「今置太庙令，可专行荐新之礼，至亲祠及禘祫、常祀及七祀功臣之礼，知庙少卿更不差摄。」从之。（四年十月二十一日中书札子，奉圣旨依奏。）
　　又言：「谨按国语曰：『古者使先圣之后之有光烈而能知山川之号，高祖之主，宗庙之事，昭穆之世，礼节之宜，威仪之则，忠信之质，禋洁之服，而肃恭明神者以为之祝。』窃详太祝之官，近世名存而实废，凡任子皆授此职。至于临祭祠，一切以不闲仪则之人假摄为之，郊庙亲祠则使内臣以玉帛置于篚，皇帝饮福、受胙、酢酒、持俎，旧用太祝者，今皆代以内臣，但取其详熟而已，是于名又有所不存焉。伏请建置祝官，必择才实如国语观射父之言，增其爵秩，用汉故事，使典领祀事，庶不失礼意。」从之。
　　又言：「谨按礼记曰：『凡宗庙之祭，犬曰羹献，鲜鱼曰脡祭。』又周礼，大司寇大祭祀奉犬牲，大司马大祭祀奉鱼牲。盖天子之祭备其百官，而四海之内各以其职来祭，而天之所生，地之所长，四海九州岛之美味莫不咸在。官备则物备，物备则诚备，诚备则福备，此先王事神之方也。本朝亲祠太庙，三牲之外荐犹未备，不足以称孝思无穷之意。伏请设刑部尚书一员以奉犬牲，兵部尚书一员以奉鱼，仍分腥熟之荐。」从之。（元丰四年十月二十一日中书札子，奉圣旨依奏。）
　　又言：「亲祠仪注，皇帝至罍洗，侍中跪取匜沃水，又侍中跪奉盘承水，皇帝搢圭盥手，门下侍郎跪取巾于篚以进。按周礼小臣，上士四人，大祭祀沃王盥；御仆，下士十有二人，大祭祀相盥而登。郑氏注云：『相盥，谓奉盘授巾也。』今侍中、门下侍郎皆执政官，使之沃盥、相盥，皆非是。伏请亲祠以御药院内臣一员沃盥，一员授巾。」从之。（礼文元丰四年十月二十一日依奏，今附本月日。）
　　乙亥，详定礼文所言：「冬祀昊天与黑帝，请皆服大裘，被以笃，其余非冬祀昊天及夏至祭地，则皆服笃。」从之。（其详具郊庙奉祀礼文，今止存其要。）
　　是日，李宪至屈□山破贼，裕藏颖沁萨勒来降。（此据十一月五日丁亥经制司奏略出，其详仍具本日。）
　　丙子，种谔言：「蕃官三班差使麻也讹赏等，十月丙寅于西界德靖镇七里平山上，得西人谷窖大小百余所，约八万石，拨与转运司及河东转运司。」（丙寅，十月十三日也。按王中正以不得鄜延粮，故军溃，恐种谔未必肯拨谷子之，当考。）
　　诏：「泾原路兵战胜磨□隘，并与特支钱，遣使抚问。」刘昌祚、姚麟及将官等捷书始闻也。
　　种谔以得石州奏。（癸亥日当考。）
　　上批：「鄜延路行营经略司军马，已降宣不隶麟府路措置军马司节制，今两路兵相去不远，令王中正、种谔如行营相近，即应缘进讨事和同商量，择利而往。」
　　是日，王中正至牛心亭，食尽。丁丑，至奈王井，遇鄜延路掌机宜景思谊，得其粮，遂引兵趣保安军顺宁寨。
　　诏泾原卢秉：「诸道之师，元议同驱并进，至兴、灵会合。今不惟前后已愆元约，又环庆之军逾期两旬尚未出界，本路之军虽已启行，盘缠并塞，尚未深入，独鄜延、麟府之兵进程已远。如此前却，势力不齐，济办大事，实为可忧。卿可速具令诏指挥移刘昌祚等，勿为逗遛，自取悔咎。」
　　又诏秉：「闻西贼见于浅水啸聚，与本路静边、隆德甚近，必以昨九月入塞得利，又欲豕突为寇。卿宜密檄刘昌祚详觇其事，收聚老小、牛羊入保城寨，量遣兵将伏险邀击。」
　　是日，鄜延路钤辖曲珍破贼于蒲桃山。（十一月初三日李稷奏，今略见于此，其详具彼。）
　　高遵裕次旱海。（此据张舜民南迁录。）先是，李察请以驴代夫运粮，驴塞路，馈不继，师病
　　戊寅，诏泾原路行营总管司：「磨□隘胜捷已三日，尚未前进，随军粮草有限，令刘昌祚等速进兵，深入攻讨兴、灵。」
　　又诏环庆路行营经略司：「出界未及百里，便欲于清远军留连兵马，为苟止之计，乃正犯画一约束。令高遵裕速部分诸将进兵，与诸路会合，攻讨兴、灵。」（新旧记并于戊寅书种谔入夏州，今不取，已具注十五日戊辰。）
　　是日，林广军次土城山，与韩存宝旧营相峙。存宝自夷牢口入界五十七日，凡七徙营，乃至此，遂班师。广戊辰发江安，距今才十日耳。始，军有二道可进，自纳溪夷牢口至江门近而险，自宁远至乐共坝回远而平。贼意官军必出江门，盛兵距隘，而广实趋乐共，贼兵不能支，皆逃遁。
　　己卯，命宝文阁待制、知汝州李承之权管勾陕西都转运司公事，以上批：「访闻陕西自朝廷以军兴于四路各权置转运使已来，逐人惟以调度军食为急，其所取办金帛，又仰朝廷分颁之数，是以本路经费岁入，全阙官主领。继又诸道经略、转运司辟除文武官属不少，知、监县务多是寄居或衙校权摄，即目所在，茶、盐、酒税常课，率皆亏耗。朝廷虽已命钱勰权领转运司旧日职事，缘勰非有兼人干力，虑不可独倚办集。况向者兵屯虽解，完葺故坏，费用尚多，若不从今加意经营，深恐异时烦中都供馈。中书可速选所宜佐勰之官。」故以命承之。其汝州兼买木，令承之速举官以闻。（要见钱勰受命兼陕漕的月日。）
　　种谔言：「暛顺人已刺『归汉』二字，恐诸路其在臣后者，一例杀戮，乞赐约束。」诏：「种谔所过招纳暛顺人，令王中正如行营经过，指挥诸将更加存抚。」
　　又言收复夏州。（新、旧纪于戊寅日书种谔入夏州，盖因此奏也。戊寅乃二十五日。据密院时政记，谔奏十月
　　泾原路经略司言，已差权总管刘惟吉量带义勇等赴静边等寨接引降人。诏：「西界近边若果有愿来投降之人为贼所制，须多遣兵破强梗之觽，方可接纳附顺人口。今本路乃令刘惟吉领义勇、保甲并带彼军人往，恐无益于事，令卢秉更详审施行。」
　　鄜延路经略司言：「米脂寨收窖藏谷万九千五百余石，弓箭器械什物四千。城周围千一百九步。」诏改米脂寨为米脂城。
　　诏泾原卢秉：「闻缘边诸寨见粮不多，复今物价甚贵，其屯聚防拓军马速详度，如贼已散去，即放下番人归聚营处【五】，节次抽减歇泊。」
　　是日，王中正引军驻归娘岭下，不敢入寨，遣官属运粮于福宁寨，兵夫冻馁，僵仆于道，未死，觽已剐其肉食之。（此据记闻。）
　　庚辰，诏：「自今除授职事官，并以寄禄官品高下为法。凡高一品以上者为行，下一品者为守，下二品以下者为试，品同者不用行、守、试。」
　　诏：「三省印用银铸金涂，给事中印为门下外省之印，舍人印为中书外省之印。」
　　鄜延路走马承受杨元孙言：「大兵已过夏州，闻缘路有败残西贼啸聚，杀略行人，道路梗□。虑奏报及粮道阻节，乞指挥下经略使差兵马缘路巡防。」诏沈括详度施行。
　　是日，林广军次乐共坝，谍言乞贼犹未离巢穴，始议置乐共城驻军马。
　　详定礼文所言：「古者神民不杂，礼刑异制，故治礼之官常得以事神。如左氏所谓使名姓之后率旧典者为之宗，故神降之嘉祥，民以物享。周礼王与后不行祭事，则宗伯摄，得其任矣。自汉以来，治礼事神之官不得其职，始杂以他，故后汉志太尉掌郊祀亚献，光禄掌三献。夫太尉，秦、汉用以掌兵，今为三公，坐而论道者也。光禄本掌宫殿门户，皆非祠官之任。伏请诸祠祭应摄太尉并以礼部尚书充，如正官阙则南北郊以中书臣僚摄，太庙以宗室摄，其余及亚献太常卿并以太常寺、太常礼院主、判官摄；其光禄卿并罢终献，仍以太常卿行礼。又博士之官掌通古今、赞相祭祀，本朝始有监礼之名，今若俾之摄行祠事，正合古义，缘已有御史监祭，合罢监礼。」诏：「南、北郊，差执政官为初献，礼部尚书、侍郎为亚献，太常少卿为终献；诸祭，礼部尚书、侍郎、太常卿为初献，太常少卿、礼部、祠部郎中、员外郎为亚献，太常博士为终献；宗庙，亲王、宗室、使相、节度使为初献，正任已上为亚献。已上如阙，即递差以次官充，仍罢监礼。」（四年十一月二十一日圣旨，今附本月日。）
　　辛巳，史馆修撰曾巩言：「臣修定五朝国史，要见宋兴以来名臣良士，或尝有名位，或素在邱园，嘉言善行，历官行事，军国勋劳，或贡献封章，着撰文字。本家碑志、行状记述，或他人为作传记之类，今所修国史须当收采载述。恐旧书访寻之初，有所未尽，乞京畿委开封知府及畿县知县，外委逐路监司、州县长吏，博加求访，有子孙者延至询问。所有事迹或文字，尽因郡府纳于史局，以备论次。或文字稍多，其家无力缮写，即官为佣写校正。其尝任两府、两制、台谏官之家，家至询访，各限一月发送史局。并中书编集累朝文字及枢密院机要文字，并累朝御扎、手诏副本，送本局以备讨论。」从之。
　　诏沈括：「据王中正发来宥州奈王井所遣奏称获贼界蕃部，及甲戌次宥州西北左村泽与贼战斗次第，乃知贼会庆州相对之兵，尽在宥州之侧，万一非计，并横山精锐之人，势不可轻。卿近遣景思谊将三千余人使前，卿又欲渐次部兵迤逦前去照应，且甚不可容易，恐思谊年少，又平生不惯战斗，万一为大军之累。卿且宜镇安帅府根本，以安固内地之心。其本路元留守兵，虑中正至，有行营日久疲于征役之人，可与更易兑换以往。」
　　先是，蕃部数万人寇顺宁，觽欲闭壁入保，括以谓示弱骄寇非策也，使前锋将李达以千人出顺宁，具十万人食，言括将自将以往。先使骁将景思谊、屈理以三千人尝之，贼惊溃，拔磨崖寨，得男女万人、牛羊三万以还。（此据括自志，附见，当考。）
　　泾原兵既破磨脐隘，行次赏移口，有二道，一北出黛黛岭，一西北出鸣沙川。鸣沙少迂，诸将欲之黛黛，刘昌祚曰：「离汉时运司备粮一月，今已十八日，未到灵州，傥有不继，势将若何？吾闻鸣沙有积粟，夏人谓之御仓，可取而食之，灵州虽久，不足忧也。」既至，得窖藏米百万，为留信宿，重载而趋灵州。壬午，师次城下。是时环庆军未至，城门未阖，先锋夺门几入。高遵裕遣李临、安鼎赍札子，且曰：「已使王永昌入城招安，可勿杀。」少闲门阖城守。斩级四百五十，得战马牛羊千余。昌祚曰：「城不足下，独嫌于环庆尔，朝廷在远，必谓两道争功。」遂按甲。（十一月一日泾原师次灵州城下，此张舜民志刘昌祚墓所云。据实录十一月二十一日奏，乃云壬午趋灵州城下，先锋获捷。壬午，十月二十九日也。今从实录。实录十一月十七日己亥，泾原路行营总管司言：「大兵至鸣沙川，分兵搜得窖藏粟及杂草三万三千余石束，牛羊万余，已犒设使臣将士等。」十二月二十一日癸卯，泾原路行营总管司言：「十月丁丑，于鸣沙城外下寨，搜获窖粟万八千余石。壬午，趋灵州城下，先锋遇贼接战，斩首二百七十二级，生擒四十三人，获老少妇女二百，夺马牛羊驼畜万余，粮草五万余。」今并入此。数目不同，当考。）
　　废泸州大硐寨。校勘记
　　注　　释
　　【一】此据平蛮录「此」原作「批」，据阁本、活字本改。
　　【二】今从实录「实录」原作「日录」，据上文及阁本改。
　　【三】祭四亲庙「亲」原作「时」，据长编纪事本末卷七九详定郊庙礼文、宋史卷一○七礼志改。
　　【四】晨祼馈食亦立于户内西向「祼」字原脱，据阁本补。
　　【五】即放下番人归聚营处「番」原作「审」，据阁本改。
续资治通鉴长编
卷三百十九
卷三百十九
　　起讫时间 起神宗元丰四年十一月癸未尽是月庚子
　　卷　　名 续资治通鉴长编卷三百十九
　　帝　　号 宋神宗
　　年　　号 元丰四年（辛酉，1081）
　　全　　文
　　十一月癸未朔，日有食之。（两纪□书。）
　　永兴军路安抚司言：「自发义勇保甲人夫赴边，盗贼颇多，乞自军兴后应强盗三人已上并窝藏之家，捕获并用重法。」从之。陕西路准此，命河东转运司详度以闻。
　　诏沈括：「闻夏人渡河东山界簇围罢，欲至宥州。所至之地，皆并汉边，戎人狡狯，举动难测，不可不谨为之备。其严敕守将日夕明远斥候，广募闲牒，伺其所向，无失枝梧，有误边计。」
　　高遵裕言，以环庆兵趋灵州，是日次南平州，（遵裕传以为南平泺，今从张舜民墓志及南迁录。）距城三十里遇贼接战，转运副使李察、判官范纯粹夜以手书闲道促泾原兵来援，刘昌祚即委姚麟留屯，自将选锋数千人赴之，未至而贼已退。
　　先是，昌祚言军事不称旨，上赐遵裕手札云：「昌祚所言迂阔，必若不堪其任者，宜择人代之。」遵裕由是轻昌祚。既而昌祚先至灵州城下，或传昌祚已克灵州，遵裕未至灵州百里闻之，亟具表，称臣遣昌祚进攻，拔灵州城。寻知所传皆虚，乃斩谍者以徇。于是昌祚诣遵裕，遵裕讶其来晚，坐帐外移时不见，既见，问灵州何如，昌祚曰：「畴昔即欲取之，以幕府在后，故止，城不足拔也。前日磨脐隘之战，余觽皆保东关镇，东关在城东三十里，旁直兴州渡口，平时自是要害，今复保聚，若乘此急击之，外援既歼，孤城当自下。」遵裕怒未解，且方欲攻城，谓昌祚曰：「吾夜以万人负土平垒，黎明入之矣。」因檄昌祚以泾原兵付姚麟，麟不敢当，遵裕亦已。
　　甲申，种谔言：「蕃官借职刘良保、麻七讹赏二人为军向导，自绥德城出横山至夏州，水草丰足，及差使高福进指发官私窖谷，军粮充备，已补右班殿直。」
　　诏：「降五路对境图付王中正、种谔，据所分地招讨，俟略定河南，如可乘势渡河，方得前进荡覆贼巢。缘环庆、泾原行营已至灵州界，其鄜延、河东兵马路尚远，不须必赴会合，但能平静所分一道，将来议赏，不在克定兴、灵之下。其措置麟府路军马司可自西界并边取便路速往，及令赵□应副粮草，如未到本路，即鄜延路借给，委路昌衡照会。其赵咸、庄公岳元无朝旨令就鄜延粮草通融支用，既以馈运不继，乃妄陈奏，及走失人夫万数不少，委赵□遣官押送就近里州军械系，令沈括选官鞫之。」后公岳、咸自诉深入贼境，暴露得疾，乞免械系。上批令在外承勘。
　　初，王中正在河东，奴视转运司官，凡有须索，不行文书，但遣人口传指挥，转运使惕息不敢违。公岳等以口语无所凭，从容白中正云：「太尉所指挥事多，恐将命者有所忘误，乞记之于纸笔。」自后始以片纸书之。公岳等白中正：「军出境应备几日粮？」中正以为鄜延受我节制，前与鄜延军遇，彼粮皆我有也，乃书片纸云：「止可备半月粮。」公岳等恐中正道乏绝，阴更备八日粮。及种谔既得诏不受中正节制，委中正去，鄜延粮不可复得，人马渐乏。中正不习军事，自入贼境，望空而行，无乡导斥候。性畏怯【一】，所至逗遛，恐贼知其营栅之处，每夜二更辄令军中灭火，后军饭尚未熟，士卒食之多病，又禁军中驴鸣。及食尽，士卒愤怒，流言：「当先杀王昭宣及庄、赵二漕，乃溃归。」中正颇闻之，阳于觽中大言，必竭力前进，死而后已，阴令走马承受全安石奏：「转运司粮运不继，故不能进军，今且于顺宁寨境上就食。」公岳等亦奏：「本期得鄜延粮，因朝廷罢中正节制，故粮乏。」上怒，故令□置狱劾公岳等。公岳等急，乃奏：「臣等在麟府本具四十日粮，王中正令臣止备半月粮，片纸为验。臣等阴备八日粮，今出塞二十余日，始至宥州，粮不得不乏。」上徐悟非公岳等过，乃有后命。时即隰州置狱，中正恐公岳等复有所言，甚惧，及还朝过隰州，谓公岳等曰：「二君勿忧，保无它。」既而公岳等各降一官，职事皆如故。（此并据记闻附见，当考。黄庭坚作黄廉行状云云，已附十月二十日。）
　　权鄜延路转运使李稷言：「粮道阻节，见开路折运，乞朝廷指挥讨除后患。」上批：「详稷所论事理，极为可忧，委是轻进未得，宜依所奏下种谔速移军近塞，并力讨除不顺羌贼，应接馈饷。俟一切清荡，本路相直河南之地，朝廷当别下所向指挥。」（朱本签贴云：「此事上已收，削去。」今复存之，上所收元与此不相干也。）
　　种谔初被诏当以兵会灵州，而谔枉道不进，既发夏州，即馈饷乏绝。谔驻兵麻家平，士卒饥困，皆无人色。谔欲归罪漕臣，诛稷以自解，或私告稷，稷请身督漕运，乃免。民夫苦折运，多散走，稷不能禁，使士卒斩其足筋，宛转山谷闲，数日乃死，至数千人。稷初被诏得斩知州以下乏军兴者，上下以严令相驱迫，选人摄官，部夫上道，即专戮，惟百姓多被杀云。（此据种谔及李稷传并谔墓志。朱本签贴云：「稷所斩九十六人，前史官以为数千人，多张人数，以害先朝政事。」删改云：「民苦折运，多散走，稷不能禁，遣属吏斩三百余人，躬自监斩九十余人。」新本复用墨本，今从之。墨本又云：「稷举张亚之督运司，亚之斩民夫。」按亚之乃稷所辟举，随稷而已，今不别出亚之姓名。）
　　徙知河阳、观文殿学士冯京知青州。
　　乙酉，诏：「王中正军马已经宥州战胜，其兵员并与特支钱，以鄜延路抚养库钱给。」
　　又诏：「王中正已不节制鄜延，兼画定河东对境地分，别未有官司商量照管军事，宜增差赵□措置麟府路军马事。仍差蔡烨权管勾河东转运判官，径赴军前，往来计置馈运，赵□权兼都转运司职事，候蔡烨到日更不管勾。」（要见烨何官。）
　　初，河东发民夫十一万，中正减粮数，止用六万余人，余皆待命于保德军。既而朝旨令余夫运粮，自麟州出，踵中正军后，凡四万人，遣晋州将官訾虎将兵八千护送之。虎等奏兵少夫多，不足护送，乞益兵出塞，及不知中正何所之。有诏召夫还，更令自隰州趣延州饷中正军。于是□奏役非其时，遂罢之。（罢取保安粮，据墓志载十一月九日，此据记闻。□奏冬气已深，冰冻草枯，馈运难通。乃罢之。奏语颇同。□谓王中正为种谔所欺，乞罢取保安粮。今但存其事，又恐前后只是一事。河东第五副将訾虎等奏：「准都转运司牒令裹送粮草前去，即日亦不知王中正札寨去处。臣等带领人兵五千一百四十一人，裹送人夫三万有余，其夫粮连夜至，二十四日酉时后离寨，尚未及一二里，臣等纔候夫粮引拽通行，本将兵马收后进发。」御批：「宜再下王克臣，仰火急催促依前降指挥，更不得前去。」元丰四年十二月十一日下，此据御集，当与记闻参考其时日别修。恐十二月初，赵□已不在河东漕司矣，十一月九日□已责相州，纵敕命到迟，不应一月后犹未受也。）
　　权发遣鄜延路转运判官张亚之言：「西界□堡、义合、细浮图寨日惧讨杀，又未有官军至彼应接，及经种谔杀败蕃贼，残党窜山谷闲，虑出没邀截粮道，乞下鄜延路经略司遣兵将晓谕招降。」诏沈括详亚之所奏，应接招纳，如兵不足，即牒种谔相度施行。
　　权鄜延路转运使李稷言：「十月丙子，兵夫夜结阵驻移埚河，西贼屯兵蒲桃山。丁丑未明，曲珍领步骑先与贼接战，分锐兵绕蒲桃山出贼后，首尾合击走之，斩首四百级，获器甲二千、马五十、伪宣敕七、铜印一，降四十余人。进宿曲水平。戊寅驻大里川，至晓收集不齐，人夫冻死在道，无复收敛。役非其时，理无可济，见今极力催驱。」
　　鄜延路经略司言：「准转运司牒，闻昨随大军不及并逃亡禁军、人夫、避役厢军等，藏伏于延州东路山涧，遮略行人。本司已牓诸处，限半月赴所在官司自陈，与免罪。」
　　是日，高遵裕次灵州城下，鄜延、环庆两路合一军，凡兵及夫三十万有奇。遵裕以为城朝夕可拔，不欲刘昌祚分其功，乃遣昌祚与种谔、桑湜同巡逻营寨，行二日皆遇贼，战却之。初，贼数万奔冲，势颇急，昌祚令中军射神臂弓，又自出阵射之，凡数百发，射中首领仁多啀丁，贼稍北。乘胜掩击，获印二、马一百四十匹，器甲倍之，归纳遵裕帐下。遵裕犹不怿，责昌祚不禀节制，每马一匹给银楪子一，觽諠哗，昌祚密谕止之。城久不下，粮草告乏，昌祚侦巾子岌、鸣沙川有积聚，白遵裕，愿遣骑往取之。凡往复两日，得草一万余束，粟、豆千三百斛，使自输官取直，泾原兵仰给有余，则转给环庆。两军有无虽通，然人情终各自为计云。（此据昌祚墓志及本传并南迁录。取鸣沙川粟，已详见十月二十八日辛巳。）
　　丙戌，泾原路经略司言：「刘昌祚战磨□隘口，生擒西贼二十二人，留为乡导，斩唱塆等十二人。」（磨□隘之捷已详见十月十二日乙丑。）
　　诏：「王中正兵自麟州出界，已至鄜延路，闻暴露日久，人多疾病，今虽驻并边，亦虑无以休息。可令计会沈括，分擘于延州、保安军诸城寨歇泊，委赵□、王中正指挥将佐存恤照管，整齐器甲，补葺衣装，屋宿火食，赡养士气。候歇泊定，即令迤逦起发，取便路往河东，依近降图画地分讨定贼境。仍令中正具析元领若干人马，若干伤折病死，若干逃亡，见管若干，以闻。」于是中正引军还延州，计士卒死亡者近二万；民夫逃归大半，死者近三千人，随军入寨者万一千余人；马二千余匹，死者几半；驴三千余头无还者。（此据司马记闻，附丙戌得旨班师归延州下。）
　　雄州言：「准涿州牒，请早根勘经历官司妄申举及深入当界地分村坊检问贼寇。」诏：「雄州自今凡与北人理辨边界小事，不得全无瞻顾，务为枝词，致招引北界移书侮慢。」
　　丁亥，诏尚书都省及六曹各轮郎官一员宿直，寺、监长贰五日一宿。
　　令少府监铸省、台、寺、监印记凡六十三。
　　河东路提点刑狱黄廉言：「准朝旨往代州定验有无人侵北界地采薪，臣亲往瓶形等十二寨缘边界壕按视，一一详考。委是古道，即不根究，内有道近铺屋及密抵林木，委是人迹往还，本铺守卒朝夕采薪，舍远就近，不能无之；及有避远取直过往，虽非采薪，亦不当直过。」诏：「逐寨不觉察采柴及取直过往寨官并本地守铺人员，令河东路经略司劾之。」（八月七日廉初受命，明年正月十二日、二十五日，又二月六日，当考。元符二年，内殿承制吉先上书云：「昔在元丰之闲，夏国囚废其主，朝廷兴师以伸吊伐之义，兵未出境而契丹应之，乃以争团山子道路为名，移牒瓦桥云：『代州瓶形寨使臣非礼遮本国巡边人马，当道已指挥本地分官司御敌拒捍去讫，请达于南朝照会。』朝廷委河东路提点刑狱黄廉诣瓶形寨按问其事，厥后未踰浃旬，北界之兵果来压境，此盖为夏国之声援也。是时臣任瓶形寨监押，睹契丹军马蚁聚甚觽，臣奋不顾身，入北人白刃中，以理道婉顺说谕，而事以和解。寻准神宗皇帝御前札子云：『北人开张旗帜，彀弓露刃，本欲示强，不肯回屈，本寨使臣又惧纵其侵轶之患，必与之斗争，则恐激成边事。今后权听出入，别取朝廷处分。』因与契丹再分画团山子以西边界。臣以此知二国相援，不啻如左右之手也。」此事与实录所载差不同，当考。黄庭坚行状云云，更详之，已附八月七日。）
　　诏：「熙河路都大经制司已分画地分讨贼，更不节制泾原路军马，令刘昌祚等依旧受高遵裕节制。」
　　环庆路经略司言：「第三副将傅谏申：『西蕃部香都称夏国主遣人追礓诈寨守兵约三千人，香都焚本寨楼橹，与妻屈名来降。』已令傅谏往收礓诈寨及发撅窖物。」诏礓诈寨令经略司应副修葺，仍指挥傅谏量差兵防拓。
　　种谔言：「自十月庚午离夏州，遣曲珍等领兵通黑水、安定堡路折运粮，遇贼与之战，斩获贼钤辖、首领以下七十八级，降六百五十人。」余如李稷奏。（新纪丁亥诸军合攻灵州，种谔败夏人于黑水。按合攻灵州非丁亥日也。旧纪但书丁亥种谔败夏人于黑水，获首千七百级，级数与谔奏不同，当考。）
　　熙河路都大经制司言：「十月乙亥至屈□山遇贼，斩获四百级，生擒百人，获牛马羊万余，见于打啰城川【二】下营。西界禹藏郢成四自贼寨遣人以蕃首乞发兵应接，分遣将士招纳，本人以汪家等族大首领六人并蕃部及母、妻、男三十余人来降，各赍伪印并伪宣告数道。郢成四于西域一带世为酋豪，族望最大，今既内附，郢成四已授内殿崇班，其余六人与右班殿直及三班差使。遣家属老小复归西使城及龛谷堡族帐，其郢成四等并令随军。」
　　戊子，高遵裕始自以环庆兵攻灵州城，时军中皆无攻具，亦无知其法者，遵裕旋令采木为之，皆细小朴拙不可用。又欲以军法斩刘昌祚，觽共救解之。昌祚忧恚成疾，泾原兵皆愤怒。转运判官范纯粹谓遵裕曰：「两军不协，恐生他变。」力劝遵裕诣昌祚营问疾，以和解之。遵裕又使呼城上人曰：「汝何不速降？」其人曰：「我未尝叛，亦未尝战，何谓降也？」（此据记闻。）
　　己丑，增制五辂，玉辂建大常，金辂建大□，象辂建大赤，革辂建大白，木辂建大麾。从详定礼文所奏请也。初，礼文所言：「臣等看详周礼巾车，天子五辂，曰玉辂，曰金辂，曰象辂，曰革辂，曰木辂。皆载旗，谓之道德之车。考工记载：戟常，崇于殳四尺；酋矛常有四尺，崇于戟。戟矛皆插车□，谓之兵车。至战国之闲左为尚，故增插四戟，谓之闟戟。则知德车、武车固异用矣。汉卤簿前驱有凤皇闟戟，犹未施于五辂。江左以来，五辂乃加棨戟于车之右，韬以黻绣之衣，益为乱制。后周司辂左建旗，右建闟戟，方六尺而被之以黻，惟天子之辂建焉，滋为谬误。伏请五辂除去闟戟，以应道德之称，而建太常于车后之中央，升辂则由左。已具奏闻讫。」（礼文无月日，今附增制五辂后。）
　　又言：「看详法驾之行，所与共舆者，以承清问。古者天子居左，仆居中央，参乘居右。仆必授绥，以备惊奔，则谨之至也。周官有大仆、齐仆、道仆，所以御车。而孔子曰：『吾执御矣。』至礼骖乘又益重。故道德之车则有齐右、道右，武车则有戎右，皆以士大夫为之。国朝之制，乘舆有大仆而无参乘。伏请亲祠乘辂，除旧已有大仆外，仍增近臣一员参乘，立于车右。」
　　又言：「谨按周礼巾车之职，一曰玉辂，建太常，十有二斿，以祀。又大驭掌玉辂以祀，及犯軷遂驱之。此祀则乘玉辂也。又孔子曰：『天子巡守，以迁庙主行，载于齐车，言必有尊也。』周礼齐仆驭金辂，齐右充金辂之右。此斋则乘金辂也。斋祀之车异用而不相因，礼之明证也。国朝亲祠太庙，致斋文德殿，翌日即进玉辂，于礼非是。伏请致斋文德殿，翌日进金辂，至太庙斋宿，翌日行礼毕，进玉辂，赴南郊。」
　　诏：「环庆、泾原、熙河军马并趋灵州，今闻西贼聚重兵以抗官军，若灵州坚守，王师深入，粮馈已远，岂可专与土木为敌？必俟破灵州，虑劳费日久。令高遵裕、李宪互相计会，纔候败贼援军，分兵留攻灵州。乘河冰合，简精锐兵将径趋兴州。若先下兴州，则灵州不攻自破。更审度机便施行。」
  </div>
  <div class="pagination">
   <a href="续资治通鉴长编_page423.html">
    上一页
   </a>
   <span>
    ...
   </span>
   <a href="续资治通鉴长编_page419.html">
    419
   </a>
   <a href="续资治通鉴长编_page420.html">
    420
   </a>
   <a href="续资治通鉴长编_page421.html">
    421
   </a>
   <a href="续资治通鉴长编_page422.html">
    422
   </a>
   <a href="续资治通鉴长编_page423.html">
    423
   </a>
   <span class="current-page">
    424
   </span>
   <a href="续资治通鉴长编_page425.html">
    425
   </a>
   <a href="续资治通鉴长编_page426.html">
    426
   </a>
   <a href="续资治通鉴长编_page427.html">
    427
   </a>
   <a href="续资治通鉴长编_page428.html">
    428
   </a>
   <a href="续资治通鉴长编_page429.html">
    429
   </a>
   <span>
    ...
   </span>
   <a href="续资治通鉴长编_page425.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
