<!DOCTYPE html>
<html>
 <head>
  <meta charset="utf-8"/>
  <title>
   建炎以来系年要录 - 第 96 页/共 115 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   建炎以来系年要录 - 第 96 页/共 115 页
  </h1>
  <div class="content">
   戊午直龙图阁知平江府汤鹏举罢以右正言张扶论其窃取悻直之名以济贪污之行长恶不悛治郡亡状故也先是扶入对论明州通判黄卓费耗财用乞赐罢黜上谕以其他州县官果有似此等人一一奏来扶奉诏而退后四日遂疏鹏举上之卓罢在是月甲寅或谓卓与曹泳不相能扶所言盖承其风旨尔 
　　己未右通直郎福建路转运司主管文字王瀹提举福建路常平茶事 
　　庚申成都府言新繁县药师院太祖皇帝御容殿夹柱损坏及壁上衣纹坣裂礼部乞许令修换粉饰从之御容本雍熙间僧道辉所画熙宁间赵抃初设栏楯帷帐以崇奉之元丰七年走马承受赵选者更具奏得旨修建殿宇创置门钥官设监守崇谒以时绍兴元年太平宫道士訾全真等复持太宗真宗御容自凤翔诣宣抚使张浚浚即遣使安奉于太祖之侧四年宣抚副使吴玠更自兴州送仁宗英宗神宗御容至此安奉于是本院始有六圣御容 
　　辛酉殿中侍御史徐嚞言直徽猷阁知静江府吕愿中悖逆害民时己召愿中赴行在上览疏谓大臣曰闻诸蛮之来尽令于帅司歃血此乃乱世诸侯事其妄作如此乃与愿中宫观令漳州居住其随行人马官物差官前去交割壬戌上曰愿中既罢恐群蛮生疑可检举典故优与推恩以慰其向化之心于是以左中大夫提举江州太平兴国宫施钜为资政殿学士知静江府 
　　癸亥刑部员外郎许兴祖面对言仰惟陛下以至德要道临御天下嘉与一德大臣都俞一堂之上至诚恻怛仁民爱物靡不用其至焉故灵芝产于庙楹瑞麦秀于留都以彰至治臣窃谓宜如汉斋房之歌制为乐章登歌郊庙以答扬神贶从之 尚书兵部侍郎王会充敷文阁学士知平江府 
　　丙寅左朝请郎张士襄主管台州崇道观从所请也此为士襄责监当事祖 
　　丁卯南丹州剌史莫延沈为本州防御使依例给长生券月给盐三百斤吕愿中之未罢也乞令延沈尽承袭父官上可其奏且谕秦桧曰宜令施钜谕诸蕃以愿中自别以不法罢去于外国了不相干庶绝疑虑戊辰右通直郎添差通判衢州汪召锡直秘阁提举荆湖南路常平茶盐公事秦桧赏其讦赵令衿且令图张浚乃奏昨得旨汪召嗣已死欲与其弟召锡推恩诏令除职上因言伯彦钝而轻信在相州时先在朕之左右故际会致大用秦桧曰陛下天命所集系隆正统非相州守臣之功而召锡因奏事上殿自拟父谥忠献乞建定策之碑可见其无识也上曰善帝王之兴自有天命岂人力所能为也 
　　己巳直秘阁知福州方滋移知明州 
　　甲戌静海军节度使安南都护交趾郡王李天祚进封南平王加赐衣一袭六事御仙花金带银匣涂金银器二百两衣著三百匹鞍辔一副马二匹天祚遣使入贡故有是命上谕宰执曰所授天祚及莫延沈告敕卿等可详视仍与修改播告远人欲令得体也秦桧时已病上顾桧曰昨医者谓卿膝弱今已安可喜更当节饮食桧称谢 左朝请郎陈诚之为敷文阁直学士知泉州诚之服阕上欲召之为秦桧所沮乃有是命 左从事郎莫汲行国子正 
　　八月丁丑左奉议郎知大宗正丞兼工部员外郎王圭面对言县令之职于民尤亲近年以来告讦成风善于其治或遭诬诉有司极其锻炼故作邑者惧祸之及一切因循苟且为自全之计责其尽绥抚之方势有不可欲望圣慈付之有司略为措置申严行下不惟以绝冤滥亦使能者知勉以副陛下责成之意诏刑部措置申省 
　　戊寅左朝散大夫汀州居住赵令衿追一官勒停令南外宗正司委官专一拘管法寺言令衿谤讪不逊故有是命 
辛巳秦桧进乞差刑部尚书韩仲通户部侍郎曹泳看详守臣到任所陈裕民五事上曰守臣陈献利害当令国与民皆足乃为称职如建炎间时方艰难财用匮乏翟汝文知越州乃尽放散和预买及鉴湖官租不恤国计而专欲盗名如此等人国家何赖也中兴圣政臣留正等曰古之为国者有城郭宫室宗庙祭祀之礼有诸侯币帛饔飱百官有司之事是其势不得不取诸民然而圣人犹以为不得已也由是量所用以赋之为之什一之法不敢有加焉过乎此则百姓有不足是桀之道也不及乎此则君孰与足是貉之道也二者圣人皆以为有罪也今之事君者曰我能为君惠养元元爱惜生民彼国计之有无吾不知焉是贼国盗名之人也若夫剥下以益上献佞以营私曰我欲为君充府库而已此又古之所谓民贼而其罪当不止与盗名者同科由是观之太上皇帝论臣所言利害必国与民皆足乃为称职者盖古者取民之法当如此 殿中侍御史徐嚞言近者臣僚论列赵令衿罪恶已蒙付之有司施行臣访闻事目内一项称令衿与赵鼎之子汾终日开怀痛饮临别厚赆之且寄以书信未知所寄何人臣窃谓汾故宰相之子乃甘心与人递送书信决有奸谋密计窥伺朝廷事机傥不究治则罪恶不彰为国产祸不可不虑诏送大理寺究治 
壬午左中大夫知镇江府张修国子正王复并为监察御史修厌次人曹泳之为小吏也尝以赃污被劾修力庇之复自枢密院效士登第骤除台官人皆骇愕 右承议郎新浙东安抚司主管机宜文字王晓通判温州晓会弟也 
　　癸未左从事郎秘书省正字张震特引对诏改合入官 
　　甲申秦桧进呈敷文阁待制提举台州崇道观苏符右宣奉大夫知建康府宋贶欲并复敷文阁直学士上曰符轼之孙与复职名甚善上因言和议之初李光凶悖蔑视朝廷专欲沮坏大计符初赞和议甚力后乃变其说盖有捭阖之风也 国子司业兼权直学士院沈虚中权尚书兵部侍郎 大理卿张柄权刑部侍郎 秘书省正字洪遵兼权直学士院遵之除日历不载但于此月壬辰书宰执进呈洪遵乞罢翰苑事壬辰在此月后八日按是时翰苑乃虚中独员虚中既改除则不容一日无官也且附此更求他书参考 
　　丙戌尚书吏部侍郎兼侍讲董德元参知政事德元登第七年而执政自吕蒙正以后所未有熊克小历德元自吏部尚书除盖误 诏人户身丁免丁钱可特放一年以御前钱依数还户部凡为绢二十四万匹 
　　丁亥尚书刑部员外郎张嶬陈良翰并为大理少卿 
　　己丑广东经略司言于占城国计置驯象来贡称真腊国自要进献上曰祖宗时每遇大礼须用此今见有驯象若其未至姑俟之可也 诏都督府所至官庄及牛租可日下放免今后不得起理元降指挥更不施行 
　　庚寅殿中侍御史徐嚞右正言张扶监察御史王葆并兼崇政殿说书 左朝请郎新知泰州王扬英直秘阁知眉州 左文林郎行国子录曹冠为左宣义郎冠特被引对乃有是命后三日除太常博士寻兼权中书门下检正诸房公事冠引对在是月己丑 
　　辛卯枢密院编修官兼权检详权枢密都承旨薛仲邕面对论今明良一德坐致太平使监司守贰不妄用不横歛则郡县无缘骚扰乞申严行下从之 
　　壬辰宰执奏事次上曰顷韩世忠纳宅子当令移左藏库及仓欲以仓基造二府以处执政此祖宗故事今各散居非待遇之体降指挥已三年矣转运未见施行可呼至都堂传旨催促并要日近了毕合用物料工钱于御前请降不得科敷 权尚书刑部侍郎张柄充敷文阁待制知潭州柄秦桧死党也时张浚谪居永州桧犹忌浚故俾柄与汪召锡共察之 权尚书兵部侍郎沈虚中依旧权直学士院秘书省正字洪遵改兼权中书舍人遵乞罢权翰苑故有是命 
　　癸巳左朝散大夫昭州编管洪兴祖卒初赵鼎罢相居会稽其门人方畴为言桧答张九成有立朝须优游委曲之语事见绍兴八年十月因曰秦相亦今之贤者安得有此怪论鼎曰此南方之所谓贤者北方之贤者必不尔也畴曰公既知之安得荐之于上乎鼎曰张德远罢相之后鼎再相上曰卿既还朝见在政府去留惟卿意鼎曰秦桧不可令去一日桧留身下殿有喜色谓鼎曰桧适求去上云公自知桧令桧与公商量鼎握桧手曰吾辈当以国事为心也桧由是安迹盖行止非人之所能为也至是畴默数桧再专国柄十有八年士大夫死于其手者甚多则鼎言非人之所能为信哉 右迪功郎张用和赠承务郎官其一子以权潭州安化县尉捕贼死事本路提刑司为之请也 
　　甲午直秘阁两浙转运副使钟世明乞四川诸路应系大铁钱并依利州路作二文使用官司不得括责拘收从之蜀自汉以来用铜钱至公孙述据蜀始更造铁钱历代仍用铜钱孟氏广政初复铸铁钱与铜钱互用国朝乾德三年平蜀后吕余庆镇蜀日首与沈义伦奏乞拣出铜钱计纲发充上供其川界止行用铁钱后以为非便淳化间仍令两川铜铁钱兼用先是益卭嘉眉等州皆铸铁钱每岁五十余万缗后因李顺之乱罢铸久之民间阙钱始用私行交子因而弊端百出景德三年张咏上言受诏与转运使黄观同裁度嘉卭二州所铸钱每铜钱一小铁钱十相兼行用自后人多盗镕大中祥符七年凌荣又请铸大钱以一当十嘉州钱监名丰远卭州钱监名惠民止于两州置炉鼓铸嘉祐四年赵抃为转运使奏以蜀中铁钱甚多乞罢铸十年以宽民力是岁祫享赦文中行之熙宁间转运司复言罢铸累年民间见钱阙少乞行下三司详度减半铸钱与交子相权诏从之后废嘉州丰远监至建炎二年卭州复罢铸绍兴十五年郑刚中为宣抚副使始复利州绍兴监铸大小钱岁各五万施州广积监者起于绍圣三年其所用炉料悉于清江县籍定人户家业敷买南平军广惠监者所用铁炭皆取于炉户而于所佃田上捐其租税广积监岁额万缗广惠监万五千缗皆供本州省计而已 
　　丙申宰执进呈直秘阁提举福建路市舶郑震劄子占城国遣使赍到进奉表章方物并书信上宰相见听候指挥缴纳礼部欲令近上二十三人到阙仍令本司差熟事使臣引伴前来宰臣秦桧奏欲依所请内献宰臣等物乞说谕不当创例上曰可依典故其书信婉顺说谕不须创开新例 
　　丁酉左承议郎秀州州学教授陈岩肖为诸王宫大小学教授岩肖在秀州为秦桧立祠堂于学舍熺归稍荐用之俄兼权考功郎官 
　　己亥龙图阁直学士知洪州张宗元罢时秦桧忌特进永州居住张浚尤甚每台谏官劾疏必使及之殿中侍御史徐嚞即言今阴邪逆党尚尔交结簧鼓众听撼摇国是宗元天资阴狡顷在川陕与浚大误国事今书问往来健步络绎无一日无之浚之诸仆皆寄名帅司亲兵月置银与之时江西转运判官张常亦笺注宗元与浚寿诗右宣教郎添差安抚司主管机宜文字徐樗又疏宗元之短宗元遂罢樗南昌人也 
　　庚子宰执进呈大理寺丞郭唐卿面对劄子论远方公皂买卖文引乞取扰民乞申严法禁 大理评事沈正度劄子论朝廷罢免行钱尚虑四方官吏仍旧于行市亏价买物望委监司常切觉察皆从之 
　　辛丑诏臣寮合得紫衣师号昨因住卖权停给赐可依条给还宰执除落职等人外令有司检举今后与免厘革 
　　壬寅右朝请郎知衢州王彦傅为江淮荆浙福建广南路都大提点坑冶铸钱 右中大夫新知泸州王师心改知洪州左朝请郎新知阆州周执羔改知夔州夔路诸州地接蛮獠易以生事至是或告溱播夷叛其豪帅请遣兵致讨执羔使诫之曰朝廷用尔为帅今一方驿骚责将焉往能尽力则贳尔而已一兵不可得也豪惧斩叛者以献此事不得其时熊克小历系之绍兴二十四年六月末误也是时执羔方知眉州今因执羔除帅附见 右中奉大夫直龙图阁钱端礼知衢州 
　　九月丙午左朝奉大夫新知资州左守道言国家推行茶法为利甚大比年以来给卖茶引多有亏欠欲乞应州县产茶地分官募有力之家权给木记置场收买候收成毕日差官秤盘见数依字号给卖与有引商旅庶几私贩之弊自革而官课日益增羡诏户部看详申省后数日宰执奏事上因问今天下一岁茶利所入几何秦桧曰都茶场等三处一岁共得卖茶钞钱二百七十余万贯上曰比承平时少陕西诸路故其数止此上问在辛亥今联书之 
　　丁未大理评事巩衍面对论远方受纳人户匹帛不应绳式者往往以退印为名用油墨损污或乾没入官甚者掩为已有望申严禁止仍许越诉诏监司按劾御史台弹奏 
　　辛亥降授左奉议郎知遂宁府李文会知泸州 直秘阁提举福建路市舶郑震知严州 左朝散大夫直秘阁杨揆特降一官仍落职揆尝以事为秦桧所憾屏居台州不敢出者将二十年桧怒不已守臣刘景即奏揆有田在黄岩县不依上户输纳科敷虽会赦犹有是命王明清挥麈录称揆知楚州欲斩秦桧事盖误已辩之见建炎四年十月 
　　癸丑权户部侍郎曹泳言江淮荆湖广福九路上供钱物粮斛依条发运司注籍稽考催促自罢司之后别无总辖拘考缘铸钱司职事简少欲望就委兼管拘催驱考九路上供钱物粮斛每岁以诸路漕司催发及一路州军起发数目比较申取朝廷指挥从之时新除铸钱官王彦傅本泳辟客故其所陈如此 
　　乙卯持服前安德军节度使龙神卫四厢都指挥使张子盖依前官提举佑神观免奉朝请以服阕从吉也 
　　丙辰大理评事俞长吉面对论村落酒坊多因农民婚嫁之礼纵其私酝不即掩捕望许保伍告官重寘典宪诏申严买引条法行下 
　　丁巳太师尚书左仆射提举详定一司敕令秦桧等进呈绍兴宽恤诏令二百卷自郑康佐建请已见绍兴二十三年八月乙酉至是再踰年乃成凡五十门诏镂板颁降 
　　己未大理评事刘敏求面对言在法夏秋二税分立三限近年县邑往往初限未周即行监拷望申严法禁从之 
　　辛酉右承议郎新福建路安抚司主管机宜文字王韅添差通判秀州 
　　丙寅秘阁修撰提举佑神观秦堪充敷文阁待制堪妻令人赵氏进封郡夫人直徽猷阁主管佑神观吴益升直宝文阁以秦桧提举编宽恤诏令推恩也 
　　丁卯敷文阁直学士提举佑神观秦埙试尚书礼部侍郎 
　　冬十月乙亥朔秘书省正字张震面对言陛下临御以来兴学校制礼乐天下学士靡然乡风臣愿申敕天下学校禁专门之学使科举取士专以经术渊源之文其涉虚无异端者皆勿取庶几士风近古从之 
　　丙子右朝请郎新知无为军张永年直秘阁永年阁之子与秦桧连婚至是献其父文集于朝故有是命仍诏阁身后依条合得恩数令永年经有司陈乞 
　　戊寅诏绍兴二十六年分民户二税不得合零就整令户部行下诸路监司州军遵守如违许经尚书省越诉 
　　己卯军器监丞孙祖寿面对论川广守令有阙违法差官俾之久摄妨公虐民至有新授人不敢之任或有至而不许赴者望行下诸路遇守令有阙以见任正官暂时兼权即申朝省及吏部选择差官不得隐藏阙次从之 
　　庚辰右朝散郎朱敦儒特引对秦桧喜敦儒之才欲为其子孙模楷敦儒已告老强起之既至落致仕仍诏陈乞过恩泽免追夺日后致仕更不推恩比对即除鸿胪少卿人始少其节建炎中废鸿胪寺及是复置敦儒落致仕在是月丙子 
　　壬午礼部侍郎王珉为贺大金正旦使合门宣赞舍人王汉臣副之宗正丞郑楠为贺生辰使合门宣赞舍人李大授副之 
　　癸未右正言张扶言谨按右通直郎陈祖安本李光庶婢之子其天资凶险实酷似之光为朝廷擢用之时祖安出入其门助为傲虐近者以沉长卿谤讪为乡人所讼平日所与唱和独祖安为多及赴逮棘寺而郑仲熊叔侄力为营救州县观望悉为改易文字遂致漏网而祖安偃然自恣益无忌惮每对人必盛谈光之为人叹惜嗟恨谓不遇其时功业勿遂一时无知群小为所簧鼓往往靡然从之毗陵去行朝不远而祖安负罪之人乃敢遨游其间朝夕窥伺虽朝廷未欲明正典刑望将祖安勒归建州本贯令官司常切觉察月具存在申尚书省庶不复为盛世患实天下幸甚从之 右宣教郎添差通判衢州周麟之言今天子受命中兴功光创业近者太庙生灵芝九茎连叶此尤瑞应之大卓绝而创见者宜令有司考故事特制华旗绘灵芝之形于其上以彰一代之伟绩实宗社大庆诏令所属制造既而礼部侍郎王珉秦埙权员外郎赵逵等乞以诸处申到瑞木嘉禾瑞瓜双莲等并绘为旗从之王珉等申请在是月乙酉 何俌龟鉴日蚀之变高宗犹减膳避殿而桧则以阴云不见贺彗星之异高宗犹以＜宀十见＞民力出滞狱降诏而康与之以彗为不足畏桧则畀之改秩草木之瑞高宗尝谓不如铁骑十万而桧则绘芝草于旗矣高宗不敢有欺天之心桧乃敢有欺君之心桧之心直欲掩蔽灾异缘饰祥瑞以文中兴而为固宠之资耳 
　　甲申国子正莫汲大理评事莫蒙并罢殿中侍御史徐嚞言赵令衿与汲评论日月无光若非平日交结之深岂肯披露心腹遽发是言今赵汾已送狱而汲在朝列蒙为寺官若不区处则狱吏观望不尽实情必遗祸胎贻国后患望将汲罢斥蒙别与差遣庶几赵汾等狱事研究尽实灼见其奸重寘典宪使阴邪交结之徒稍知惩戢故有是命 
　　乙酉右正言张扶言谨按右承议郎张祁本农家子缘其兄邵奉使遂叨一命乃私犯其嫂以致有娠于蓐中阴杀以灭口胡寅从而庇之邵归因此失心不复视为兄弟前此孝祥新第而归终不敢往见且寅之为人凶悖险诈专事胁持范宗尹赵鼎之徒畏之如鬼虽在谪籍其势力犹可以造张祁父子之大福又能使举世不敢言祁此其力不小若不治之则轻儇之徒观望胡寅虽不附丽一朝为国生事悔之无及臣身任言责岂敢避忌不为国家远虑伏望付于有司正其罪名以快天下公论诏大理寺根治 
　　辛卯太师尚书左仆射秦桧言衰老交侵日就危惙伏望许臣同男熺致仕二孙埙堪改差在外宫观上赐诏曰卿比失调护日冀勿药之喜遽览封奏深骇听闻其专意保摄以遂平复副朕所望桧秉政十八年富贵且极老病日侵将除异己者故使徐嚞张扶论赵汾张祁交结事先捕汾下大理寺拷掠无全肤令汾自诬与特进永州居住张浚责授建宁军节度副使昌化军安置李光责授果州团练副使致仕新州安置胡寅谋大逆凡一时贤士五十三人桧所恶者皆与狱上而桧已病不能书矣此以朱熹所撰张浚行状修入臣尝见前校书郎魏了翁言在馆中时闻今敷文阁直学士吴猎言秦桧病时大理寺官以赵汾等狱案上省桧夫人王氏却之语家吏曰太师病势如此且休将这般文字来激恼他如此者再三桧死事遂已故以桧之恶如此而其子孙未尽绝灭盖王氏此举能全数十家性命故也臣又尝见蜀之老士人有为薛仲邕馆客者言仲邕时持案牍入桧卧内是时已拟定刑名只取桧一押字会其疾笃乃巳所谓五十三人赵令衿胡铨汪应辰张孝祥之徒皆是也臣按此时仲邕以枢密院编修官兼权检详仲邕乃曹泳甥与秦桧有连故得出入卧内也但五十三人不能尽得其名惜哉 中兴圣政大事记曰甚矣桧之忍也不惟王庶胡铨赵鼎张浚李光张九成洪皓李显忠辛企宗之徒相继贬窜而吕颐浩之子摭赵鼎之子汾王庶之子之荀之奇皆不免焉盖桧之心大狠愎尤甚于章蔡窜赵鼎而必置之死杀张浚而犹及其家甚至萧振以附程氏之学而得祸洪兴祖以序冯瑀论语注而得祸末年欲杀张浚胡寅等五十三人而桧已病不能书可畏哉 
　　壬辰少傅观文殿大学士秦熺言父以久病未安乞谢事纳禄伏望许臣守本官致仕庶几父子俱退追迹汉疏上赐诏曰朕方赖卿父子同心合谋共安天下岂可遽欲舍朕而去效汉二疏哉癸巳桧再请诏答曰卿独运庙堂再安社稷朝廷恃以为轻重天下赖以为安危勿药之喜中外所期纳禄有陈岂朕所望甲午熺再奏臣已与臣父议定盖是素志乞同降处分诏曰宗社再安卿与有力方将同德之求遽有纳禄之请非朕所望勿复有陈是时桧病已笃而熺秘不以闻但以满盈求退为请而已乙未上幸秦桧第问疾桧朝服拖绅无一语惟流涕淋浪上亦为之挥涕就解红帕赐桧拭泪熺奏请代居宰相者为谁上曰此事卿不当与乃赐干办府丁禩金带已刻还内是夕召权兵部侍郎兼权直学士院沈虚中草桧父子致仕制夜熺遣其子礼部侍郎埙与其党右司员外郎林一飞宗正丞郑楠等见殿中侍御史徐嚞右正言张扶谋奏请除熺为宰相此以汤鹏举劾疏修入疏称十月二十一日事故附于此林泉野记乃称董德元曹泳等谋荐即相位于此不同 是日左朝奉郎主管台州崇道观洪皓卒于南雄州年六十八后谥忠宣 
　　丙申太师尚书左仆射同中书门下平章事兼枢密使益国公秦桧进封建康郡王少傅观文殿大学士充万寿观使兼侍读提举秘书省秦熺为少师并致仕诏桧熺已降制其孙试尚书礼部侍郎兼实录院修撰埙敷文阁待制提举佑神观堪并提举江州太平兴国宫埙仍充敷文阁直学士初桧病笃招参知政事董德元签书枢密院事汤思退至卧内以后事嘱之且赠黄金各千两德元以为若不受则他时病愈疑我二心矣乃受之思退以为桧多疑心他时病愈必曰我以金试之便待我以必死邪乃不敢受上闻之以思退为非桧之党是日以思退兼权参知政事臣尝见故武学谕范子该言秦桧当国执政官不敢独奏事汤思退初入枢府一日桧拟除局务官二人上偶不付出桧疑之谕思退令留身请其故思退连称不敢桧曰此是桧意无伤也明日思退留身如所戒上见已惊曰有何事乃不与秦桧同奏耶思退具白云云上曰此细事朕偶忘记非有他也思退将下殿奏曰臣自此恐不复望清光上曰何故思退曰臣今日留身虽出桧意但其人多疑必谓臣更及他事且谕言路挤排臣去无日矣上曰无虑朕当保全思退因略言桧专权蒙蔽之状上颔之退至殿庐告以上意未至省已批出依奏桧甚喜其后台谏数劾思退党附秦桧之罪乞罢相上曰他人言桧擅权皆言于其死后独思退于桧在日为朕言之非党也子该所言必有据故具载之夜桧薨年六十六遗表略曰愿陛下益固邻国之欢盟深思宗社之大计谨国是之摇动杜邪党之窥觎林泉野记云熺尤恣横不学闻桧死置酒大喜初靖康末桧在中司以抗议请存赵氏为金所执而去天下高之及归骤用为相桧力引一时仁贤如胡安国程瑀张焘之徒布在台省士大夫亟称之未几为吕颐浩朱胜非所排遂不复用会张浚与赵鼎有隙因荐为枢密使浚罢鼎复相诸执政尽逐而桧独留既而与鼎并居宰席卒倾鼎去之金人渝盟军民皆归咎于桧桧傲然不肯退又使王次翁奏留之韩世忠张俊岳飞方擅兵桧与俊密约议和而以兵权归俊飞既诛世忠亦罢俊居位不去桧乃使江邈论罢之由是中外大权尽归于桧非桧亲党及昏庸谀佞者则不得仕宦忠正之士多避山林间绍兴十二年科举谕考试官以其子熺为状元二十四年科举又令考试官以其孙埙为状元上觉彗星见桧不乞退频使臣僚及州县奏祥瑞以为桧秉政所致上见江左小安以为桧力任之不疑桧阴结内侍及医师王继先伺微旨动静必具知之日进珍宝珠玉书画奇玩羡余帝宠眷无比命中使陈腆续瑾赐珍玩酒食无虚日两居相位凡十九年荐执政必选世无名誉柔佞易制者不使预事备员书姓名而已其任将帅必选奴才初见财用不足密谕江浙监司暗增民税七八故民力重困饿死者众又命察事卒数百游市间闻言其奸者即捕送大理寺狱杀之上书言朝政者例贬万里外日使士人歌诵太平中兴圣政之美故言路绝矣士人稍有政声名誉者必斥逐之固宠市权谏官匪人略无敢言其非者自刘光世薨其家建康园第并以赐桧及张俊薨其房地宅缗日二百千其家献于国桧尽得之性阴险如崖阱深阻世不可测喜赃吏恶廉士略不用祖宗法每入省已漏即出文案壅滞皆不省贪墨无厌监司帅守到阙例要珍宝必数万贯乃得差遣及其赃污不法为民所讼桧复力保之故赃吏恣横百姓愈困腊月生日州县献香送物为寿岁数十万其家富于左藏数倍士大夫投书启者皋夔稷契为不足比拟必曰元圣或曰圣相至有请加桧九锡及置益国官属者自非桧亲党以下至富于左藏数倍以林泉野记本文自士大夫投书启以下并据赵甡之遗史删附圣相事详具绍兴十四年六月益国官属事详具十七年三月九锡事详具二十三年正月王循友知建康府注然自渡江后诸大将皆握重兵难制张浚赵鼎为相屡欲有所更张而终不得其柄桧用范同策悉留之枢府而收其部曲以为御前诸军息兵以来诸郡守臣有至十年不易者又以僧道太冗乃不鬻度牒暗消其弊使民知务本由是中外少安至于忘讎逆理陷害忠良阴阻宗资之议又其罪之大者上久知桧＜叐＞扈秘之未发至是首勒熺致仕余党以窜逐天下咸仰英断焉 
　　丁酉执政奏事上曰秦桧力赞和议天下安宁自中兴以来百度废而复备皆其辅相之力诚有功于国伤悼久之 权尚书户部侍郎兼知临安府曹泳特勒停新州安置右朝散郎守鸿胪少卿朱敦儒令依旧致仕枢密院编修官兼权检详文字薛仲邕右朝请郎江淮等路提点坑冶铸钱王彦傅左奉议郎提举两浙西路常平茶盐公事杜师旦并放罢日下押出门秦桧既死右正言张扶乃奏泳肆为凶悖傲诞不逊招权怙势以收人情监司郡守必欲出其门下广为死党一或不然则必以事阴中之摈斥废罢者踵常相继搢绅畏之视如鬼蜮近见太师秦桧不安未赴朝参日与群小妄议朝政动摇国是专欲离间君臣窃恐别有觊觎将致误国殿中侍御史徐嚞言泳性资凶险貌状奸雄威声虐焰震慑朝野而又招权市恩擅作威福引援市井不逞之人结为心腹如朱敦儒者乃赵鼎之心友杜师旦者李光之上客王彦傅者赃污淫滥专事刻剥薛仲邕乃泳之甥踪迹诡秘唯务躁进而泳悉致之门下国家财赋自有常经泳巧计百出必为额外多方聚歛较利之锱铢割民之脂膏怨嗟之声满于道路甚者幸大臣之有疾遂日与群小会聚妄议朝政便欲窃弄权柄恣其悖逆不臣之心以摇国是罪恶贯盈未易殚举欲望屏窜远方以快天下仍将敦儒师旦彦傅仲邕等并行罢黜使凶恶不有君父之臣及阴邪奸赃交结之徒皆知所惩艾故有是命 
　　庚子殿中侍御史兼崇政殿说书徐嚞权尚书吏部侍郎兼侍讲 诏敷文阁直学士陈诚之魏良臣敷文阁待制沈该直龙图阁汤鹏举并召赴行在令疾速起发 
　　辛丑右正言兼崇政殿说书张扶试国子祭酒兼侍讲上既亲政首易言事官前一日批出除扶太常卿执政言正言自来不除太常卿遂改宗正复言之乃有是命 
　　壬寅诏保信军承宣使提举万寿观曹勋保康军承宣使提举佑神观韩公裔并令行在居住二人皆上使令之旧久为秦桧所逐故也 
　　甲辰秦桧妻韩魏国夫人王氏乞改赐一道号诏特封冲真先生 直宝文阁主管佑神观吴益充敷文阁待制提举江州太平兴国宫秦熺言益先臣长孙女夫望特赐推恩改差在外宫观故有是命 诏敷文阁学士知平江府王会按原本脱此句今增敷文阁直学士知建康府宋贶两易其任以秦熺言会臣亲舅望令与贶两易庶得相聚照顾家属故也 熺又言先臣葬事乞令江东转运使应副从之仍令入内内侍省副都知陈永锡管葬事 
　　建炎以来系年要录卷一百六十九 
　 

●建炎以来系年要录卷一百七十 
　　宋 李心传 撰 
　　绍兴二十有五年十有一月戊申右承事郎赵汾特降二官制曰汝大臣子不自爱重言者谓汝交通宗室窥伺机事朕议汝于法究其始末亦既有状从有司议姑削二官尚体宽恩毋重后戾制词权中书舍人赵逵所行也日历云汾故宰相鼎之子徐嚞任御史日言其甘心与人递送书信窥伺朝廷事机法寺鞫治故有是命按此乃与张浚行状所书鞫治本意全不同必桧死后所拟也臣尝闻前校书郎魏了翁言吴猎在馆中尝云张浚谪居永州杜门不通人惟穴墙以通薪水一日有自穴中掷身而下者巳困顿不省其子栻往问之乃赵删定者为栻言秦桧方起大狱相公与某皆在其中势不免死故来相别尔栻不敢以白浚延之别室浚微闻之召栻谓曰吾曾荐秦会之必不见杀然亦当往海南橐中有银苕子留其半汝奉吾母归长沙其余中分半以予赵半以备海南之行可也又数日有黄衣卒复自穴中掷身而下其家以为谪命至大惧亟往视之卒困甚不能言指腰间小纸文书取视之乃湖南漕臣所寄也其书云十月二十二日秦太师已致仕伏乞钧照浚始命撤关启门猎潭州人旧游栻之门其言必有据故附著于此赵删定未得其名当考 
　　己酉诏秦桧神道碑以决策元功精忠全德八字为额以熺言臣父际遇圣主获依末光眷礼始终旷古未有今合立神道碑望特赐御题八字故也 
辛亥诏大理少卿张嶬与外任 右宣教郎王锜直秘阁锜继先孙以继先郊祀合得荐奏恩泽而命之制曰朕酬乃祖之劳将益录其子孙既而曰与其益之盍增异焉用是以汝进直秘阁夫父祖之于子孙无所不用其爱其亦荣汝之承吾赐而归侍于侧也汝克孝秀祗听吾训显身扬名兹其所以报君亲与制词权中书舍人赵逵所行也 
　　壬子敷文阁直学士魏良臣参知政事 左中大夫直龙图阁汤鹏举行殿中侍御史 监察御史张脩行右正言 
　　乙卯诏秦桧合该赐谥令太常寺拟定于是博士曹冠撰谥议曰故太师赠申王秦桧光辅圣主绍开中兴安宗社于阽危之中恢太平于板荡之后道德光天地勋业冠古今虽备道全美不可主一善名一功而崇报之典严于定谥尤当先其报国之大节传道之显效焉谨按谥法虑国忘家曰忠文贤有成曰献宜赐谥曰忠献 右朝奉郎通判常州秦烜为光禄寺丞烜梓子也熺言臣本家御书阁及赐第家庙并未有人看守望改烜行在差遣就令专一照管故有是命 
　　丙辰执政进呈赦书副本九十三条上曰依前郊体例还有增改否参知政事董德元奏今所进本除依前赦外增改十八条新添二十三条上曰民间利害宜讲究详备务在宽恤无所冤滥 右司员外郎林一飞罢 直秘阁两浙转运副使钟世明兼权郊祀大礼提点一行事务官以都司全阙故也 
　　丁巳直秘阁新知眉州王扬英落职催赴新任殿中侍御史汤鹏举奏扬英寡廉鲜耻近除职知眉州可谓幸矣嫌其地远而不行方且对众扬言我尝荐秦熺为宰相必为我致力命下三月傲然自安方命不恭无甚于此故有是命 太常博士兼权中书门下省检正诸房公事曹冠右通直郎司农寺主簿林一鸣监文思院上界门林一鹗并罢先是殿中侍御史汤鹏举奏一鸣一鹗乃一飞之兄弟恃权挟势輙得进用冠秦桧之馆客也试官观望叨冒登科平江教授到任三月遽得改官遂迁太常博士如此则国家清要任使宰相用以酬门客可乎中外士大夫莫不饮恨而窃笑之望将一鸣一鹗及冠特赐罢黜以俯慰中外臣下积愤之心是日执政进呈毕新除右正言张修入对亦论宗正寺丞郑楠天资险诐贿赂狼籍冠章句鲰生人物凡下二人者朝夕出入大臣之门复交结曹泳楠之奉使泳力与为地今冠为检正实政事之本楠为奉使盖国体所系若不亟罢黜深恐别致生事传笑四方上面谕修以开广言路之意时冠巳用鹏举章先斥于是楠相继亦罢 左奉议郎知池州青阳县褚籍充御史台检法官左承务郎监镇江府榷货务都茶场门张坚充御史台主簿时台属阙官上面谕汤鹏举令举荐遂用二人籍丹阳人坚纲子也 荣州刺史阶成西和凤州兵马都钤辖御前后部同统制军马吴拱兼知成州 
　　戊午执政进呈激赏库所卖锦三千余匹系曹泳行下江浙诸州办卖已依圣旨拘收上曰自古帝王多事土木台观游燕田猎朕皆不好正恐有害吾民如敷出许多锦帛决致科扰岂可不禁朕深居九重百姓愁叹之苦朕安得知乎 是日占城进奉使□□陆逵麻等入见贡沉笺等香万余斤乌里香五万五千余斤犀角象牙翠羽玳瑁等赐酒食殿门外后三日即怀远驿燕之其后交趾三佛齐使人率如此例占城者在中国之西南东至大海西南至真腊北至交趾之欢州东北至吉阳军所统大小州三十八通不盈三万家其戎器以标枪旁牌竹弦弓无翎箭民有罪轻者笞臀背罪重者笼而掷之水中杀人者复使其亲属殴杀偿之大略如此时占城国王杨卜麻叠死其子邹时兰巴嗣立故遣使入贡焉 
　　己未宗正丞充大金贺生辰使郑楠罢用右正言张脩奏也奏已见丁巳脩又言曹泳先权户部侍郎兼知临安府日与郑楠曹冠缔交合谋朋附大臣将平昔交结不逞之徒狥情辟差共为奸恶乞行下户部及临安府尽行减罢又奏左迪功郎监文思院曹纬实泳之侄先持祖母服泳力挽其来俾就试省闱试官观望滥缀科第使其留行朝深虑造作语言动摇国是诏纬放罢 权尚书吏部侍郎徐嚞充大金贺生辰使 利州观察使御前前军统制王彦特迁保宁军承宣使左部统制杨从仪王宗尹右游奕统制王喜中部统制傅忠信右部统制李思颜等九人并转行一官以都统制吴璘杨政言彦等供职满十年从四川制置司保明也 右武大夫刘允升带御器械 
　　癸亥冬至日合祀天地于南郊赦天下应命官缘事流放累该赦宥未曾施行令刑部开具元犯因依申尚书省取旨应剌面不剌面配军编管羁管人等内命官具元犯因依闻奏其永不移放人祖父母父母年八十以上或笃疾者保明以闻其情巨蠹人录元犯因依并自到后来有无过犯开析奏裁当议看详特与量移勘会进士因事送州军听读并无放年限实可矜悯可令刑部看详如元无的实罪犯行下所在州军并发归本贯听读自今赦后及一年别无公私过犯给据放令自便取应是岁郊祀增卤簿为万五千二百二十有二人建灵芝瑞木等为旗用乾德故事也 
　　甲子上幸秦桧第临奠面谕桧夫人王氏以保全其家之意 
　　乙丑敷文阁直学士新知平江府宋贶罢右朝请大夫知广州周三畏复敷文阁待制知平江府先是贶以祖讳平乞避魏良臣等奏令与三畏两易上曰贶小人妄作向知临安府因官妓公事甚喧可直与宫观理作自陈三畏廉谨守法中间被黜无辜与复职知平江甚当三畏复职必三省所拟也熊克小历载二语减去甚当二字遂失其实 左朝奉郎主管台州崇道观袁州居住洪皓复敷文阁直学士皓谪居九年至是已卒十月二十一日魏良臣等言皓在贬所病甚欲复旧职宫观任便居住上曰皓顷在敌中屡有文字到朝廷甚忠于国中间以语言得罪事理暧昧可依所奏上因语及大理寺官多是观望廷尉天下之平如此朕何所赖赵令衿赵汾被罪事起莫汲汪召锡如近日张祁坐狱皆是曹泳以私憾诬致其罪卿等可速治之 
　　丙寅徽猷阁待制张纲落致仕召赴行在 保信军承宣使提举万寿观曹勋干办皇城司 
　　丁卯手诏曰廷尉为天下平而年来法寺惟事旬白探大臣旨意轻重其罪致民无所措手足玩文弄法莫此为甚比恐尚尔任情亟罢旧吏所冀端方之士详核审覆一切以法而不以心俾无冤滥副朕丁宁之谕 诏建宁军承宣使王继先供进汤药有劳特与转两官依条回授 右奉议郎江南西路转运判官张常先直秘阁提举荆湖南路常平茶盐公事汪召锡并罢令逐路提刑司取勘闻奏右正言张修论常先心怀倾险专事把持尤工告讦召锡倚恃荣势奸滥贪污侵扰公私故有是命 
　　庚午手诏近岁以来士风浇薄持告讦为进取之计致莫敢耳语族谈深害风教可戒饬在位及内外之臣咸悉此意有不悛者令御史台弹奏当重寘于法 参知政事董德元魏良臣签书枢密院事汤思退言天下之事皆人主总揽人臣不过奉行而巳近来诸路监司郡守以事达朝廷止云申尚书省取指挥殊失经意欲自今以后事无巨细皆湏奏闻如或准前违戾许臣等具名衔进呈当以黜责示权柄悉归于君上非臣下所敢专也上曰此乃大臣任意所为不欲朕知天下事耳此奏可即行下德元等又言今州县之官贪墨残忍尚容有之监司郡守职在按察务相隐蔽以市私恩斯民何赖欲自今后有不廉不恤之士失于举觉别因事彰露其按察之官重加黜责上曰此诚今日之毙当如此奏行上又曰三省行首司贾雩罪恶甚多执政大臣乃朕之股肱皆被譛讦不容安迹须与编置卿等宜速治之 皇叔右监门卫大将军和州防御使士俴为崇庆军节度使嗣濮王皇叔左朝议大夫直秘阁福建路提点刑狱公事赵令詪为利州观察使安定郡王士俴和僖穆王宗朴孙荣国公仲悯子也自秦桧当国二王不袭封者十有余年至是始命之时令衿当封而方坐累拘管乃封令詪安懿王曾孙五百五十有三人得绍封者自士俴始令詪已见 直秘阁两浙转运副使钟世明守尚书右司员外郎兼权户部侍郎上览除目曰世明廉谨解事前往闽蜀颇有劳但事止申省无一字至朕前今可诏谕朕此意 右正言张修言人才自有公议乞诰诫臣僚今后荐举必三人以上同衔列荐庶无私于亲党免取讥于公议从之 
　　辛未执政进呈淮南转运判官龚鉴恃势妄作乞放罢仍差知扬州楼璹权兼管运司事上曰扬州正当人使往来之地须欲得人闻璹亦不能称职卿等可与易一差遣 三省枢密院言士大夫当修行义以敦风俗顷者轻儇之子輙发亲戚箱箧私书讼于朝廷遂兴大狱因得美官缘是之后相习成风虽朋旧骨肉亦相倾陷收尺牍于往来之间录戏语于醉饱之后况其间固有暧昧而傅致其罪者薄恶之风莫此为甚臣等愿陛下特降睿旨令刑部开具前后告讦姓名议加黜罚庶几士风丕变人知循省诏刑部开具申省取旨 敷文阁学士新知建康府王会罢殿中侍御史汤鹏举言恭惟陛下慎简群材鼎新百度内外莫不欢欣而和气所以充溢中兴之治可以持守然近者士论皆言朝廷未除宰相于十月二十一日秦桧未薨之前曾遣林一飞郑楠秦埙计会台谏奏请秦熺为相以此传播中外臣僚犹且指望熺必复用以苟进取以坚党锢恐天下士庶不能无疑惑臣切见熺父薨之后陈乞数事止有营私之心初无忧惨之意且如乞王会知建康共办父之葬事可也乃云庶得相聚照顾家属建康屯驻大兵为守臣者一路军民所寄事体非轻若止为私家相聚朝廷何赖焉伏乞差会自陈宫观与熺共集桧之葬事臣更乞睿慈将臣之论列报行中外使臣下咸知尊君亲上精白以承休德则浮言自息公道自行故有是命 直秘阁知太平州王晌右朝请郎知宣州王铸直秘阁知庐州郑侨年直秘阁新知严州郑震直敷文阁知明州方滋并罢亦用汤鹏举劾＜锍-釒＞也鹏举言晌附势作威寡廉鲜耻铸专事謟谀出官未久遽得监司郡守侨年不通世务沉湎贪饕震不历州县骤躐监司顷为福建市舶每有货物半入私帑滋阴狠恣横奸赃狼籍自楚州移桂府自广帅移福州其所出珠翠犀象尽入于权贵之家复得明州优厚之处此诚公议不行私恩特甚高官美禄一家有暖衣饱食之幸而孤寒远官数年不得差遣终身有号寒啼饥之忧其怨将何归耶伏望将晌等特赐罢黜以慰臣下孤寒之心故皆黜之铸今年七月己未自江东转运判官改知宣州 初和州州学教授卢傅霖尝作雪诗有云寒乡只愿春来早暖日寒风尽荡摩右朝散郎通判州事范洵按其怨望遂罢傅霖至是右正言张修劾洵罢之寻复令傅霖还任傅霖十二月戊寅还任 
　　壬申国子祭酒兼侍讲张扶罢以殿中侍御史汤鹏举论扶顷为明州教授奴事曹泳夤缘改官用泳之荐遂为正言凡有奏陈尽出泳口岂能为学者模范故也 秘书省校书郎兼吴王益王府教授兼权礼部员外郎赵逵兼普安恩平郡王府教授及引对上曰卿乃朕擢秦桧日荐士曾无一言及卿以此知卿不附权贵真天子门生也又曰两王方学诗冀有以切磋之逵因奏言路久壅愿陛下广览兼听勿以贱微为间庶养成敢言之气上嘉纳之此据周麟之所撰逵墓志修入他书并无之按逵今年二月入馆至桧薨仅半年未为久次如董德元汤思退林机葛立方王曮皆桧所亲厚者曮入馆踰年立方思退皆二年机二年半方除郎德元亦二年半方除察官则逵亦未为滞也且据麟之所云附此更须详之 皇叔宣州观察使知西外宗正事士衎转一官再任 保信军承宣使曹勋知合门事兼干办皇城司 右正言张修奏右通直郎福建路提举常平茶事王瀹左承事郎添差通判广德军郑时中以大臣之亲骤加进用左奉议郎知邵州林机以宰相姻娅进躐清显附下罔上妄立异议宰相曾不以为罪犹付之名郡物议籍籍诏并罢修又言两浙东路提举常平茶盐公事黄兑以大臣之侄壻累冒差除唯知謟事曹泳浙东提举阙官泳何与焉輙敢以兑姓名达之天听望赐罢黜以协中外之望从之 
十有二月甲戌朔礼部奏郊祀行礼圣孝等事乞宣付史馆上曰霜露之感人子常礼所不必书上又谓辅臣曰顷委官看详监司郡守所条裕民之事已数年而未尝进呈必是取宰相意旨不欲令朕见也又所条止于民事自今有已见利害并许敷奏于是降旨行下 手诏曰台谏风宪之地振举纪纲紏剔奸邪密赞治道年来用人非据与大臣为党而济其喜怒甚非耳目之寄朕今亲除公正之士以革前弊继此者宜尽心迺职惟结主知无更合党缔交败乱成法当谨兹训毋自贻咎 端明殿学士提举临安府洞霄宫程克俊知建康府 左朝奉郎提举江州太平兴国宫章厦知太平州 光禄寺丞秦烜与外任殿中侍御史汤鹏举言熺乞留烜守家庙不过使之探伺朝廷之施设稽察百官之向背况熺身在草土不当数有陈乞望与烜在外差遣将带桧家庙归建康上从之 右正言张修言资政殿大学士郑亿年以宰相子身为近臣不能捐躯报国乃甘事逆臣刘豫既还朝大臣力为之地高爵重禄坐享累年端明殿学士郑仲熊与大臣连姻不一二年致身右府贿赂狼籍诏并落职亿年南安军安置仲熊依旧提举江州太平兴国宫修高邮人也 特进提举江州太平兴国宫永州居住张浚降授左朝请大夫提举临安府洞霄宫郴州居住折彦质降授左中大夫提举江州太平兴国宫沅州居住万俟卨左中大夫提举江州太平兴国宫南康军居住叚拂并令任便居住卨仍复左通奉大夫 责授建宁军节度副使昌化军安置李光移郴州安置光年八十矣 左奉议郎主管台州崇道观道州居住何麒勒停人前左朝散郎直显谟阁兴化军居住徐林并放逐便 严州观察使殿前司选＜釒夅＞军统制李捧为随州观察使皆以积阀迁也 
乙亥左通奉大夫万俟卨复资政殿学士提举万寿观兼侍读 诏行在百司阙官甚多可令侍从共举一二十人务要真材实能不得輙狥私意傥不如所举必罚无赦 左朝请郎主管台州崇道观张士襄责监南康军在城酒税务是日执政进呈次上曰张士襄去岁奉使回当朕前奏事欺罔不实宰相止以奉使不肃罢续以宫祠处之卿等可与远小监当以为后来奉使之戒 左朝奉郎直秘阁杨偰为尚书驾部员外郎 左宣教郎直秘阁杨倓为将作监丞 殿中侍御史汤鹏举言敷文阁直学士徐宗说不学无术夤缘幸会遽躐版曹而为时相管庄自为苟贱敷文阁待制曹筠因秦桧荐为台臣凡有奏陈尽出于桧右正言张修言敷文阁直学士徐琛贪污叨窃诏并夺职罢祠 直龙图阁提举台州崇道观蒋璨为淮南路转运副使璨不为秦桧所喜自镇江罢去为祠官者十二年 
　　丙子淮南转运判官王秬为父云请谥执政乞下太常寺上曰若下太常则又申请迟滞可特赐谥卿等便与议定进呈于是赐谥忠介 左朝散郎王大宝守国子司业兼崇政殿说书是日执政进呈次上曰王大宝向来曾进诗书易三经解甚有可采朕录一本留中以进本付中书省此人留意经术卿等可与行在差遣董德元曰臣等方议欲除国子司业上喜曰朕意与卿等适合甚善经筵亦阙官可与兼崇政殿说书 左承事郎张孝祥为秘书省正字故事殿试第一人次举始召先是秦桧以孝祥父祁为胡寅所厚命有司按以反谋系诏狱上祀郊之二日魏良臣密启释出之因有是命 
　　丁丑敷文阁直学士提举台州崇道观宋贶落职以右正言张修论贶天资刻薄恃大臣之知已恣为不法故也明年十月再贬 诸王宫大小学教授陈岩肖为尚书祠部员外郎寻兼权中书门下省检正诸房公事 诏除名勒停前右朝散大夫武冈军编管人万俟卨除名勒停前右朝请郎直秘阁南剑州编管人夏珙勒停前右朝散大夫直徽猷阁大宁监羁管人王良存除名勒停前左承议郎象州编管人高頴并放令逐便 
　　戊寅御笔应先统兵官差破使臣军兵随年被赏以转官资者不得以冒赏罪之内代名人依绍兴十三年四月八日指挥改正今后准此翌日执政奏臣等未谕此意上曰只为十三年以前立功将士有曾将决配甚非朕意时上喜见颜间又曰今后文字有疑处次日可复将上执政又奏熙宁崇宁封占城国王典故上曰昨问客省亦不知此例可依此行之勿失远人归附之意 左朝请郎南安军居住郑亿年再责建武军节度副使南安军安置 右朝奉大夫知南剑州沙县张松就差知琼州用本路安抚司请也按明年二月辛卯汤鹏举论魏良臣章＜锍-釒＞称所荐张松自知县造朝輙除郡守与此不同又按良臣今年十一月癸丑方除参知政事抵今二十七日广西经略司所请必在良臣执政之前当考 
　　己卯左朝奉郎通判婺州周方崇为监察御史方崇海陵人汤鹏举所荐也 直龙图阁知绍兴府赵士粲直秘阁知温州高百之并罢殿中侍御史汤鹏举论士粲为时相家作媒毕婚嫁故连作帅臣进升秘职百之与秦埙为姻家故骤为提举继守乡郡公论谓何乃罢之 
　　庚辰安丰军进虫□咸鲊白鱼御笔朕不欲以口腹劳人可下本军自今免进翌日执政进呈上曰温州柑橘福建荔枝去年皆令罢进独虫□咸鲊淮白皆宗祖岁进之物朕恐劳百姓所以再降指挥住罢 
　　辛巳左奉议郎知广德军王纶守起居舍人纶为察官以不合桧故峻用之 右正言张修言江南东路提点刑狱公事黄然傝冗□辱庸懦昨为两浙转运判官其于漕计漫无措画将一路常赋妄行折科民苦其扰州郡申陈则曰此曹侍郎指挥也夫何疑焉为江东提刑案牍积压一听人吏乞与宫观差遣以协望从之 左朝散郎金安节知严州安节为御史再＜锍-釒＞论秦梓罢之由是久废至是复起 
　　壬午三省枢密院言近岁监司守城竞事刻剥重为民蠹者其事未易缕数摭其尤者则羡余不可不禁权摄不可不罢苞苴所当戢宴饮所当节欲望严申禁约或有违戾仰御史台及监司弹奏重寘宪典庶几副升下爱养元元之意上曰此等无非害民者可依此申严行下 执政进呈刑部状开具到前后告讦人右朝奉郎张常先先任江西运判告讦知洪州张宗元与张浚书并寿诗右通直郎直秘阁汪召锡左从政郎莫汲并告讦衢州寄居官赵令衿有谤讪语言右朝散郎范洵告讦和州教授卢傅霖作雪诗称是怨望左朝奉郎提举两浙路市舶陆升之告讦亲戚李孟坚将父光所作文集告人及有讥谤语言左从政郎福建路安抚司干办公事王洧任两浙转运司催纲日告讦知常州黄敏行不法等事追官勒停人前右通直郎明州鄞县丞王肇诬告程纬慢上无人臣之礼等语言致兴大狱并是虚妄降授承信郎雍端行先任监潭州湘潭县酒税告讦本县丞郑＜王巳＞主簿贾子展因筵会酒后有嘲讪语言致兴大狱福州进士郑炜告吴元美讥谤等事上曰此等须痛与惩艾近日如此行遣想见人情欢悦感召和气于是并除名勒停常先送循州召锡容州汲化州洵梅州升之炜雷州洧南恩州肇高州端行宾州并编管洧鈇子端行蜀人祖孝闻崇宁初举进士南省第一坐上书诋斥废死父子纯建炎间为右职隶赵哲军哲诛子纯亦编置张浚怜之复授端行一官至是抵罪后不知所终黄敏求自常州对移和州不知洧所讦何事端行事述以王明清挥麈前录修入但录称雍安行恐小误郑＜王巳＞贾子展未知何时行遣此月十一日甲申复官 诏除名勒停前左朝请郎荆门军编管人范彦辉坐作夏日久阴诗前右朝奉大夫展州编管人王趯坐与李光通书及借人前右朝散大夫夔州编管人元不伐坐撰造行在言语特勒停前右承议郎徽州编管人苏师德坐其子撰常同祭文称奸人在位除名勒停前右承务郎峡州编管人李孟坚坐父光所撰小史皆非事实右承务郎绍兴府羁管人李孟津坐鼓唱台州人乞管镐为知州除名勒停前右承务郎梅州编管人王之奇前右承务郎容州编管人王之荀坐怨望谤讪特勒停前右朝散大夫鼎州编管人阎大钧坐依随郑刚中并放令遂便 诏诸扑买坊场并遵依常平法施行如有违戾去处仰提举司检举改正此当是为罢诸军酒坊酒库张本 秘书省校书郎兼普安恩平郡王府教授赵逵左宣教郎通判徽州周麟之并为著作佐郎逵仍兼权中书舍人 是日制授占城蕃首邹时兰巴怀远军节度观察留后占城国王散官检校官宪御勋邑如故事加赐宽衣一对金带一条细衣着百匹金花银器二百两衣着百匹银帛千匹两又以其进奉使□□陆逵麻为归德郎将使副见日皆赐金带判官金花银带袭衣衣着辞日皆赐衣服器币有差 
　　甲申御笔醴泉观使孟忠厚令行在居住奉朝请翌日参知政事魏良臣奏曰忠厚在戚里最号贤者上曰向来徽宗梓宫须宰相护送秦桧辞不肯行遂差忠厚以枢密事护送朕深不欲以国戚任军旅及朝廷之事万一有过治之则伤恩释之则废法如太后家子弟但加以爵禄奉祠而已良臣曰陛下圣明深得所以待国戚之体 诏命官犯罪勘鞫已成具案奏裁比年以来多是大臣便作已奉特旨一面施行自今后三省将上取旨 敷文阁待制刘一止落致仕召赴行在 右朝散大夫直秘阁宗頴行尚书兵部郎中 左朝散郎周葵复直秘阁知绍兴府 诏除名勒停前左朝请郎处州编管人邵大受坐朋附范同浮言无稽前左从政郎武冈军编管人芮晔坐赋牡丹花诗怨望前右从政郎万安军编管人杨炜坐上李光书诋和议前左迪功郎横州编管人郑＜王巳＞前右迪功郎肇庆府编管人贾子展坐酒后有嘲讪语言并放令逐便仍与复元官炜渡海而卒 徽猷阁待制致仕陈橐卒 
　　乙酉参知政事董德元罢为资政殿学士提举江州太平兴国宫先是殿中侍御史汤鹏举言德元器能浅陋徒以巧言令色取媚权贵叨窃进取既参大政又以承乏得权宰执兴利除害岂能任其责乎进贤退不肖岂能任其怨乎是真伴食备员者也望将德元罢黜以为贪进无耻之戒右正言张修言仰惟陛下聪明灼见大臣前此专权自恣一时小人有害于政者奋由英断旋加斥逐中外之人获睹朝廷清明百度鼎新之日无不欢呼鼓舞稽颡相贺其有朋比大臣欺罔君父罪状显著物议沸腾乃尚参与大政不知引退可不论列贬窜以昭天下四海乎臣谨按参知政事董德元以猥琐之才偶中巍科大臣当轴欲其附会遂啖以要官至如台谏人主耳目之寄尤非他官比而德元为侍御史与之交通令憸人往来传道密意所喜者即骤进之所怒者即挤排之群小得计相为党与善类惴栗若无所容此实台谏附会以至于此极也近日圣诏初颁在位之臣敢不精白一心仰承休德如德元自宜告退犹洋洋然不以为耻处庙堂与机政士论切齿若不亟行罢黜深虑有误国事鹏举又奏去岁省闱德元为参详官偶于誊录处取号而得秦埙卷子对众曰吾曹可以富贵矣今房中以得埙之试卷更相自庆而德元复对众又曰此卷子高妙魁等有余近日遂接引乡人之浮浪者公然鼓噪于市肆中乞朝廷除德元为相是真不量力取笑于一时莫此为甚伏乞早赐罢黜以为謟奉权贵妄意进用之戒修又言人臣之罪莫大于附会德元之罪中外固已知之惩一劝百以戒饬在位之臣诚不可缓也鹏举又言德元权宰臣职事以来两月余矣才力不逮智能无取日甚一日贪不知耻况复历官未久骤躐政机徒知归德于时相不知恩出于陛下近日擅支激赏库钱物犒给胥吏诚何心哉是使胥吏归恩于德元不知激赏库钱物实出于朝廷也＜锍-釒＞入德元乃求去上犹以不允答之奏上上始有是命鹏举又言德元贪鄙之心知无不为且如近遣王珉出疆德元遂令其子克正充上节礼物官今端坐于家公然循资殊不知耻珉之行日有云众人皆有所得独参政令嗣略不念盛寒中万里之行耶人皆传之以为笑德元贪鄙如此尚得资政殿学士而窃宫祠厚禄公议谓何望将德元职名镌褫仍将臣前后论列报行中外以戒臣下贪得无耻之心诏德元落职制略曰不思临轩之恩遂决媚灶之策间不一岁来参万几权舍人赵逵所行也 左朝散郎通判明州凌哲又承议郎添差通判严州何溥并为监察御史汤鹏举荐之也哲吴县人初见绍兴十四年七月溥永嘉人初见绍兴十二年三月溥入见首论天子之耳目所恃以周知天下之故者内则寄之台谏外则寄之监司故监司权与台谏等陛下励精求治尊用台谏言无不从今兹朝廷之治可谓肃矣而臣窃怪州县之间贪吏为虐搏噬良民甚于豺虎监司不问郡守不诃往往甘受佞巧先食其饵是为足以当陛下耳目之寄哉臣愚以谓州县之贪吏郡守不治而监司得以按之则郡守当坐纵容之罪监司不按而台谏得以劾之则监司当受失察之罚而又每岁校其所按之多寡以为殿最之课如是则非惟监司不容于匿奸而贪吏亦将歛迹而不敢犯矣此非臣意度而为之说也比居田里所亲见故敢为陛下言之伏望睿慈断以必行则实惠及民天下幸甚从之溥奏下在十三日丙戌盖此日引对所上也 右司员外郎兼权户部侍郎钟世明言契勘天下财赋窠名不一有归之朝廷者有归之户部者要之均济国家之用而已故朝廷之与户部事实一体户部阙乏朝廷未尝不应副也比年以来朝廷每月支降券食钱三十万缗又于数内克还给关子钱而户部窠名钱物又有为朝廷拘收支用者户部所得无几欲望特降睿旨令户部条具自来支使钱物窠名拨归户部每月以实阙钱申朝廷取旨贴降又言江浙等路有绝户没官等田宅绍兴二十年内节次指挥拨赴常平司措置其间州县官吏往往应副形势有力之家量力租课佃赁不惟暗失官课而州县又缘此失去二税岁计之用乞将上件田宅尽行出卖令户部参照条具申朝廷取旨并从之 右承议郎谢伋知处州王明清挥麈后录云绍兴二年秦桧之罢右仆射制词綦叔后之文褫职告词谢任伯之文綦谢姻家也秦大憾之先是高宗有亲批云秦桧不知治体信任非人人心大摇怨讟载路丁卯岁上诏毁宰执拜罢录谓载训词也至乙亥岁秦复知御札在任伯之子伋景思处作劄子自陈大概云陛下是时尚未深知臣所以有此乞行抽取得旨下台州从伋所追索得之是秋又令其姻党曹泳为择酷吏刘景者擢守天台专欲鞫勘景思时景思寓居外邑黄岩山间景视事之次日捕吏追逮景思直以姓名传檄县令差人防护甚峻景思自分必死将抵郡城外渡舟中望见景备郊迎仪一见执礼甚恭至馆舍则美其惟帐厚其饮食景思叵测是晚置酒延伫坐间笑语极欢而罢始闻早已得桧之讣音矣又踰旬景思拜处牧之命然终不知所兴之狱谓何也按此所云谢克家草秦桧制词及丁卯岁毁拜罢录乙亥岁秦桧乞下台州取索御札皆小误前已辩之刘景今年四月己丑差知台州 诏右通直郎陈祖安令遂便以刑部检举也祖安初坐不告沉长卿谤讪事勒归建州本贯 
　　丙戌武泰军节度使充侍卫亲军马军都虞候提举江州太平兴国宫刘锜知潭州敷文阁待制知潭州张柄提举江州太平兴国宫是日执政奏事魏良臣言锜一时名将久闲上曰朕闻其贫甚昨赐田百顷仍官给牛种良臣言锜有申状到朝廷称官田并拨入常平司止得荒田数顷臣已下本州只就常平田拨赐欲差帅潭州见任人张柄与宫祠上曰甚善 直秘阁江东转运副使州石罢以右正言张修论石缘大臣有父执之旧滥被任使贪污不法也 
　　辛卯执政进呈监察御史王葆自劾徐嚞曾与臣议除秦熺事上曰王葆徐嚞王复虽言官所荐皆出秦桧意想其不自安须与外任于是次第罢之 参知政事魏良臣等言仰惟国家累圣相承法令全备以为万世不易之典自比年以来间有一时申请权宜而行其间致与祖宗成法有相抵牾者臣等近面奉圣训国家政事当并遵祖宗旧制欲望特降睿旨令省部节次条具续降申明指挥付有司看详可否取旨施行庶与旧法罔或背戾又言朝廷偃兵息民于今十五年矣典章文物粲然备具惟是衣冠旧制狃于近习竞以紫衫为自便之服公卿皂隶混为一区甚非所以明等威定民志也欲望除诸军将校许服紫衫外自余并依承平旧制施行仍自绍兴二十六年正月一日为始皆从之 诏比年诸军统兵官类多私役军士至于托名回易赡军以茶盐布帛之属敷配倍取价直因致贫乏可令刑部行下诸军如或依前违犯在内御史在外委总领官按察劾奏三省枢密院取旨重寘宪典如按劾官司知而不紏与同罪 徽猷阁待制张纲试尚书吏部侍郎 右正言张修为太常少卿 监察御史凌哲为右正言 左朝散郎葛立方为尚书吏部员外郎葛郯题立方文集后云太上更化伯父被召复为郎数日沈公该始除参知政事而言者乃谓赂该之子得之后议该者往往以为口实而伯父亦卒以此一跌不振伯父既捐馆诸孤上书叫阍下其事于吏刑部而吏刑部考冤状甚白谓伯父除郎乃绍兴二十五年十二月十八日而沈该除参知政事乃当年十二月二十一日也 左奉议郎通判绍兴府黄中为秘书省校书郎中进士廷试第一官州县近二十年至是始召 御笔敷文阁学士王会落职罢宫观后九日勒停 诏应召赴行在臣寮入国门日令即时具状闻奏 右朝奉郎通判袁州蔡掸提举荆湖南路常平茶盐公事掸初见绍兴二十二年十一月 左承议郎充两浙东路安抚司参议官何逄原提举荆湖北路常平茶盐公事 
　　癸巳责授果州团练副使致仕胡寅复徽猷阁直学士致仕 诏追官勒停人赵令衿复左朝请大夫追官勒停人阎大钧除名勒停人元不伐复右朝散大夫万俟止复朝散大夫止明年四月庚寅带右字范彦辉复左朝请郎李孟坚王之奇王之荀并复右承务郎勒停人苏师德复右承议郎 
　　甲午敷文阁待制沈该参知政事该自蜀归召还入见上曰秦桧何忌卿之深该曰臣始用桧荐及登从列圣知益深桧稍相猜上笑曰然遂有是命该首奏曰朝廷机务至繁所赖以同力协济者惟二三执政比岁大臣怙权参枢皆取充位政事例不关决宜特诏三省务各尽诚以赞国事时上复亲庶政躬揽权纲首诏该及万侯卨还朝已而二人共政无所建明益不厌天下望云 敷文阁直学士知泉州陈诚之为翰林学士诚之至泉才数日也 
　　乙未上谓魏良臣沈该汤思退曰两国和议秦桧中间主之甚坚卿等皆预有力今日尤宜协心一意休兵息民确守无变以为宗社无穷之庆良臣等唯唯奉诏 左奉议郎知大宗正丞兼权工部员外郎王圭面对即日除监察御史日历绍兴三十年八月沈介论圭召摄宰士桧泳逐圭失所恃巧入汤鹏举滥升御史按前后荐除察官例引对今日历所书乃云某官王圭轮当面对则似非荐对也圭除御史告词有云尔仕于朝知之者鲜一言之间朕乃得之则非台端所荐可知又按秦桧死日宰士止有右司林一飞一员而曹冠权检正右司自去年六月张士襄迁后更不除人或者圭所权即左司也然工部郎官题名止书圭迁台察不云圭改权都司介所云更当详考 左朝散郎叶义问行太常博士 右朝奉大夫王会特勒停送循州编管殿中侍御史汤鹏举言会初无履历恃桧与熺之亲党致身禁从出守便郡置田产于湖秀造大宅于平江三州之物聚于私宅恬不知耻新除右正言凌哲言会专恃权势肆为贪酷其知湖州也民间私造酒醋斗升之犯即拘没家财逮移明州益严其禁加之违法横歛托名羡余贮之别库谓之措置曹泳尝倡之于前已不堪其毙矣至会复增其数岁至三十万缗于是多置税场以掊克商旅增造酒额以抑配贫民以为未足也则又侵夺诸司正额之钱悉充措置之数及其还朝席卷而去帑藏为之一空凡典三州皆二浙膏腴之地其去之日公库所有多择以自随所至萧然恬不知恤治第平江极于华侈皆出于三州兵民之力望投窜遐裔以为臣子慢令贼民之戒上谓魏良臣等曰会所至狼籍止缘恃秦桧之势乃敢如此可与广南编置故有是命太尉御前诸军都统制知兴州吴璘乞赴阙奏事诏不许 
　　丙申执政进呈诸处申到祥瑞乞宣付史馆上曰此等极有不足纪者卿等宜斟酌不中理者删去之中兴圣政史臣曰中兴以来言祥瑞者类多贬秩罢官红光有火德之祥赤芝应建炎之号禾穟生于枯桔甘露降于潜邸此其尤怪诞也圣谕及此欲屏绝之也 上曰近日叶义问劄子极言州县添差官之毙所给俸禄皆生灵膏血岂得不为民害祖宗旧法止宗室戚里添差差遣及比年因军中立功人离军将校例与添差除此外当尽罢去数十人不无怨嗟然爱惜民力要当如此魏良臣等言容续次修具取旨熊克小历止书诏罢添差官五字 左朝散大夫福建路安抚司参议官贺允中守太常少卿左朝奉郎荆湖北路提点刑狱公事杨椿试秘书少监左朝散郎吕广问为尚书礼部员外郎三人皆为秦桧所抑久于外故上擢用之 左承议郎提举江州太平兴国宫萧振充敷文阁直学士四川安抚制置使兼知成都府时上既蠲蜀民旧逋而敷文阁待制知成都府符行中督责甚峻蜀人怨之双流令冯光邦贼杀不辜为监司按治行中以光邦为秦桧所厚反坐告者杖脊编管朝廷知其不可任乃召行中还而复用振降授左朝请大夫折彦质复端明殿学士左朝议大夫 左文林郎衢州州学教授胡沂左从政郎宣州州学教授叶谦亨并为秘书省正字 右奉议郎莫蒙复为大理评事 左承议郎通判盱眙军祝闵行宗正寺主簿左承议郎朱夏卿行司农寺主簿闵德兴人夏卿胜非子皆用近臣荐故有是命闵二十二年十一月戊戌除盱眙倅其后言者论闵知海盐县作将觉堂由此除宗簿恐误 左从政郎范成象行太学录成象成大兄也 责授左承事郎将作少监分司南京朱翌复左承议郎充秘阁修撰 降授右承务郎赵汾复右承事郎特与改正过名汾还家而卒除名勒停人高頴复左承议郎 吉阳军编管人胡铨量移衡州从刑部检举也 直秘阁提举淮南东路常平茶盐公事齐旦直秘阁添差通判平江府王伯庠并落职放罢殿中侍御史汤鹏举论旦奴事权臣减克盐本钱以资妄用伯庠以王会亲戚寡廉鲜耻违法贪饕故皆黜之鹏举又奏右承事郎福建路安抚司主管机宜文字康与之赃滥尤甚右宣教郎江西路安抚司主管机宜文字徐樗初受秦桧奏补即在行在守官撰造言语桧酷信之尝中害张宗元范彦辉与之顷在平江干求州县稍不如意遂撰造言语致周三畏放罢苏师德编管伏乞重加窜殛以为臣下赃污告讦之戒诏并除名勒停与之送钦州樗高州编管 右司员外郎兼权户部侍郎钟世明言近年民间销毁钱宝法禁虽严尚未止绝盖缘出卖器皿其利不啻数倍今措置欲责令州县应街市见卖铜器限半月并拘催入官严行禁止其犯人不论轻重并押赴铸钱监充役官吏知而不觉者从违制论仍行放罢论逐路坑冶兴废不常难以立为永额近来铸钱司督责严紧往往销钱为铜上下期于脱责今欲令逐路提刑司选官检视坑冶所出多少令分数认纳不得抑勒其全无所出去处即保明申朝廷放免又近来钱宝多有流入外界盖缘场务官司利于收息博易今欲严行禁止如有透漏其巡尉并场务官司知而不觉者以违制论仍行放罢犯人许诸色人及徒伴告首即以随行财物多寡全行给赏民间有铜宝兴发去处官司量支贷听人户随多寡轮纳不得抑勒庶几诸处铜坑不致隐蔽不告其金银等坑及胆水兴发处亦乞依此施行从之 
　　丁酉特进提举江州太平兴国宫和国公张浚复观文殿大学士 右通直郎知真州陈正同为枢密院检详诸房文字上览除目曰今此差除皆合公议自两月以来卿等除用人材无非尽公想见外议皆以为当如朕未尝容纤毫之私于其间若行公道不变天下何忧不治上又曰近日两浙闽广市舶司及四川茶马诸处进贡真珠文犀等此物何所用当批出禁止 御史台主簿张贤为国子监主簿右通直郎陈洪为太府寺主簿洪与义子也 诏直秘阁知荆南府孙汝翼专恣妄作直秘阁都大主管四川茶马郑霭职事不修唯务掊克可并罢 直秘阁新知无为军张永年罢以淮南转运判官王秬奏其以权贵姻连得贴职而不请避父名也 诏监司约束所部州县受纳秋苗不得过加收耗先是监察御史王圭以大宗正丞入对言今之急务莫先于富国裕民今四境无虞干戈不用而小有水旱一方之人多致流离死徙不能自存且以目前利害言之蠹民之财莫甚于输纳二税之毙大率加耗之入或过于正数官收一岁之租而人输两倍之赋中下之家逃租弃产漂寓他乡者往往而是朝廷虽申严约束而州县公肆歛取无所畏惮唯其所说可以藉口循习之久不以为怪也臣愚以谓莫若度州县所用多寡之数立为定例使上下通之此外不得分毫有所湏索必重寘典宪不唯少宽民力亦使官租易办公私之利无以踰此故有是命 右朝请大夫主管台州崇道观霍蠡复直徽猷阁为京西南路转运副使 左朝请大夫熊彦诗知鄂州 左中奉大夫提举台州崇道观叶三省复直龙图阁 除名勒停人王趯复右朝奉大夫朝奉郎主管台州崇道观刘岑复左朝散大夫 
　　戊戌敷文阁待制刘一止充敷文阁直学士依旧致仕一止被召至国门病不能拜复求去乃有是命 诸王宫大小学教授朱三思罢以右正言凌哲论其謟事王会遂得教授官学会之去朝复附曹泳以短卷密＜锍-釒＞人事于泳多非其实故也 
　　己亥金国贺正旦使奉国上将军太子詹事耶律归一副使左中大夫行大理少卿马枫见于紫宸殿 诏少傅醴泉观使信安郡王孟忠厚押百官班 特进观文殿大学士和国公张浚判洪州宝文阁学士张焘知建康府浚以母忧不赴 端明殿学士新知建康府程克俊依旧提举临安府洞霄宫从所请也 左中大夫知洪州王师心复敷文阁待制知荆南府 左朝奉郎通判筠州刘章为尚书司封员外郎左朝奉郎通判庐州张晟为司勋员外郎上览除目曰晟会稽人前日论本府科买箭笋扰民想皆曹泳赵士粲所为魏良臣曰不独越之箭笋如平江之洞庭柑每对直二千宣之蜂儿每斤三四十千多是科买民极苦之皆郡守无状以此取悦权幸上乃诏悉罢之因曰朕平时未尝毫末有取于民如日用纸亦不委临安府只自令人买于市肆便得佳者良臣等曰陛下圣德恭俭如此虽古帝王何以复加 昭信军承宣使潘端卿依旧带御器械 
　　庚子诏御前诸军都统制可依见任管军法不许出谒及接见宾客内兼州事者依本法
  </div>
  <div class="pagination">
   <a href="建炎以来系年要录_page95.html">
    上一页
   </a>
   <span>
    ...
   </span>
   <a href="建炎以来系年要录_page91.html">
    91
   </a>
   <a href="建炎以来系年要录_page92.html">
    92
   </a>
   <a href="建炎以来系年要录_page93.html">
    93
   </a>
   <a href="建炎以来系年要录_page94.html">
    94
   </a>
   <a href="建炎以来系年要录_page95.html">
    95
   </a>
   <span class="current-page">
    96
   </span>
   <a href="建炎以来系年要录_page97.html">
    97
   </a>
   <a href="建炎以来系年要录_page98.html">
    98
   </a>
   <a href="建炎以来系年要录_page99.html">
    99
   </a>
   <a href="建炎以来系年要录_page100.html">
    100
   </a>
   <a href="建炎以来系年要录_page101.html">
    101
   </a>
   <span>
    ...
   </span>
   <a href="建炎以来系年要录_page97.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
