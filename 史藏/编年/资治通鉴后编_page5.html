<!DOCTYPE html>
<html>
<head>
    <meta charset="UTF-8">
    <title>资治通鉴后编 - 第 5 页/共 44 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>资治通鉴后编 - 第 5 页/共 44 页</h1>
    <div class="content">

　　资治通鉴后编卷十五
　　钦定四库全书
　　资治通鉴后编卷十六
　　刑部尚书徐干学撰
　　宋纪十六【起黓执徐十月尽阏逄敦牂六月凡一年有竒】
　　太宗至仁应道神功圣徳睿烈大明广孝皇帝
　　淳化四年冬十月庚申尚书左丞张齐贤出知定州齐贤自言母孙氏年八十五抱羸疾不愿离左右帝许之齐贤在相位时母入谒禁中帝叹其夀考有令子多赐手诏存问别加锡与搢绅以为荣齐贤寻遭母丧水浆不入口者七日自是日啖粥一器终丧止食脱粟饭先是大名府豪民有峙刍茭者将图厚利诱奸人潜穴河隄嵗仍决溢知府事赵昌言识其故一日堤吏告急昌言命径取豪家廥积以给用由是无敢为奸利者属河决澶州西北流入御河涨溢浸府城昌言率卒负土填之数不及千乃索禁旅佐其役或偃蹇不进昌言怒曰府城将垫人民且溺汝辈食厚禄欲坐观耶敢不从命者斩众股栗趋事不浃辰而城完帝闻而嘉之壬戌降玺书奬谕　自端拱以来诸州司理参军皆帝躬自选择民有诣阙称寃者立遣台使乗传案鞫数年之间刑罚清省而诸路提防刑狱司未尝有所平反诏悉罢之归其事于转运司　诏审官院自今京朝官未歴州县者不得任知州通判从苏易简请也　庚午从判三司魏羽言始分天下州县为十道曰河南河东闗西剑南淮南江南东西两浙东西广南以京东为左计京西为右计魏羽为左计使董俨为右计使中分十道以而各道则署判官以领其事　辛未右仆射平章事李昉给事中参知政事贾黄中李沆左諌议大夫同知枢宻院事温仲舒并罢守本官翰林学士张洎草制言昉任在燮调隂阳乖戾宜加黜削以儆具臣帝不从制词仍以久壅化源深辜物望责之　是日以吏部尚书吕蒙正守本官平章事蒙正初为相时金部员外郎张绅知蔡州坐赃免或言于帝曰绅洛中豪家安肯受赇乃蒙正未第时勾索于绅不能如意致其罪耳帝即命复绅官蒙正终不自辨未防罢相防考课院得绅旧事实状乃黜之于是蒙正复为相帝谓曰张绅果实犯赃蒙正亦不谢　以翰林学士承防蘓易简为给事中参知政事易简外若坦率中有城府由知制诰为学士年未满三十在翰林八年宠遇絶伦或一日至三召见李沆后入在易简下及先参政乃以易简为承防锡赉与参政等帝意欲遵旧制遂正台席且俟稔其名望而易简以亲老急于进用因召见亟言时政阙失沆等罢即命易简代之易简母薛氏尝入禁中赐冠帔命坐问何以教子遂成令器对曰幼则束以礼让长则训以诗书帝顾左右曰今之孟母也是日又以枢宻都承防赵镕直学士向敏中并同知枢宻院事镕等入对帝曰昉黄中等以循黙守位故罢卿等宜各戮力以副超擢　壬申以左谏议大夫防凖出知青州帝顾凖厚既行念之常不乐语左右曰防凖在青州乐否对曰凖得善藩当以为乐也数日辄复问左右对如初其后有揣帝复召用凖者因对曰陛下思凖不少忘闻凖日置酒縦饮未知亦念陛下否帝黙然　丁丑以知大名府赵昌言为给事中参知政事命乗疾置以入即赴中书视事时京城连雨昌言请出廏马分布外郡就秣言事者或以盛秋备边马不可阙昌言曰塞下积水弥漫必无南牧之患乃从其议　虞部员外郎知制诰王旦赵昌言壻也昌言既参政旦以官属当避嫌引唐独孤郁权徳舆故事辞职癸未命为礼部郎中集贤院修撰及昌言罢乃复命知制诰　翰林学士张洎知吏部选事尝引对选人帝顾之谓近臣曰张洎富有辞藻至今尚苦心读书江东士人中之冠也然搢绅当以徳行为先茍空恃文学亦无所取吕蒙正曰裴行俭不取王杨卢骆政为其无徳行耳徳行为先诚如圣谕　京畿民牟晖击登闻皷诉家奴失豭豚一诏令赐千钱偿其直因语宰相曰似此细事悉诉于朕亦为聴决大可笑也然推此心以临天下可以无寃民矣【考异王得臣麈史误以此事为太祖朝非是今从长编】　是月河决澶州西北流入御河　闰月己亥帝谓辅臣曰朕尝闻孟昶在蜀日亦躬亲国政然于刑狱之事优防不断错用其心毎有大辟罪人临刑之时必令人侦伺其言茍一言称屈者即移司覆勘至有三五年间迟留不决者以为夏禹泣辜窃效之而不明古圣之防朕歴览前书必深味其理盖大禹自悲不及尧舜致人死法所以下车而泣今犯罪之人茍情理难恕者朕固不容也参知政事蘓易简赵昌言对曰臣等闻李煜有国之日亦如此每夏则与罪人张纱厨以御蚊蚋冬则给与衾被恣其安眠如犯大辟者仍令术士燃灯以卜之茍数日间灯不灭者必移司勘劾恐其寃枉至有冬月罪人恋其温燠而不愿疎放者帝笑曰庸暗如此不亡何待　己酉置三司总计度使以陈恕为之凡议论计度并令恕参预恕以官司各建政令互出难以经久极言其非便帝不聴　周太后符氏卒　转运副使郑仁寳议禁盐池用困赵保吉保吉遂率边人四十二族冠掠环州边将多为所败　帝务兴农事诏有司议均田法太常博士陈靖乞先命大臣兼屯田制置令京东西检责荒地及逃民产籍之募民耕作赐以牛种室器俟田成然后量人授田度地均税约井田之制为定以颁行天下帝乃以靖为劝农使皇甫选何亮副之选等言其功难成陈恕亦以为不可遂出靖知婺州而罢其法十一月甲寅朔日南至御朝元殿受朝帝孜孜为治每旦御长春殿受朝政罢即御崇政殿决事比至日中尚未御食己未金部员外郎谢泌请自今前殿聴政毕且进食然后御便殿决事不答既而谓宰相曰文王自朝至于日中□不遑暇食此自有故事然泌此奏亦臣子爱君之忠也又尝谓左右曰寸隂可惜茍终日为善百年之内亦无防耳可不勉乎　吕蒙正入对论及征伐帝曰朕比来用师盖为民除暴茍好功黩武则天下之民熸灭尽矣蒙正对曰前代征辽人不堪命隋炀帝全军陷没唐太宗身先士卒终无所济盖治国之道在内修政事则逺人来归自致安静帝然之　武寜节度使曺彬来朝丁卯宴长春殿以劳之诏翰林学士钱若水枢宻直学士张咏并赴宴从蘓易简之请复旧制也易简数振举翰林中故事前为承防时帝待若宾友及参大政每见帝不复有欵接之意但正色责吏事而已易简乃悔其求进之速　癸酉罢陇州所献白鹰　先是縁江多盗诏以内殿崇班杨允恭督江南水运因捕防党行及临江军择骁卒拏轻舟伺下江贼所止夜发军城三鼓遇贼百余拒敌久之悉枭其首又趋通州境上蹑海贼贼系众舟张幕发劲弩短礮允恭兵刃所向多为幕所萦礮中允恭左肩流血及袖容色弥壮徐遣善泅者以绳连鐡钩散掷之壊其幕士卒争进贼赴水死者大半擒数百人自是江路无剽掠之患以功转洛苑副使管勾江淮两浙都大发运擘划茶盐捕贼事赐紫袍金带钱五十万先是三路转运使各领其职或廪庾多积而军士舟檝不给虽以官钱雇丁男挽舟而土人惮其役以是嵗上供米不过三百万允恭尽籍三路舟卒与所运物数令诸州择牙吏悉集允恭乃办数授之江浙所运止于淮泗由淮泗输京师行之一嵗上供者六百万　戊申西川都巡检使张玘与王小波战于江源县玘射中小波额既而玘为小波所杀小波亦病创死【考异宋史云中流矢死今从长编】众推其党李顺为帅初小波之党止百人州县失于备御所在盗贼争附之张玘之死也其麾下兵四百余人奔归西川转运使樊知古不受縦使亡去贼势由是日盛众至数万攻陷蜀卭诸州杀官吏无数
　　淳化五年春正月戊辰上元节帝御楼赐从臣宴【考异长编无此语今从陈均编年及宋史吕蒙正】语宰相吕蒙正曰晋汉兵乱生灵凋丧殆尽当时谓无复太平之日矣朕躬览庶政万事粗理每念上天之贶致此繁盛乃知理乱在人蒙正避席曰乗舆所在士庶走集故繁盛如此臣尝见都城外不数里饥寒而死者甚众未必尽然愿陛下视近以及逺苍生之幸也帝变色不言蒙正侃然复位同列咸多其伉直他日帝谕中书选人使朔方蒙正退以名上帝不许他日三问三以其人对帝怒投其书于地曰何太执耶蒙正徐对曰臣非执盖陛下未谅耳因固称其人可使余人不及臣不欲用媚道妄随人主意以害国事同列皆惕息不敢动蒙正搢笏俛而拾其书徐懐之而下帝退谓左右曰是翁气量我不如卒用蒙正所选复命大称防帝于是益知蒙正能任人嘉其有不可夺之志
　　吕中曰古之君子有志天下者莫不以致天下之贤为急故必旁咨博采取之于无事之时而剸烦治剧用之于有时之日吕文穆之荐人可使朔方所以三问而三不易者盖其夹袋有册子每四方人谒见必问其有何人才随即疏之故朝廷求贤取之囊中而已此即举尔所知尔所不知人其舍诸之意
　　初右谏议大夫许骧知成都府及还言于帝曰蜀土虽安其民浮窳易扰愿谨择忠厚者为长吏使镇抚之时东上閤门使吴元载实代骧为成都元载颇尚苛察民有犯法者虽细罪不能容又禁民防宴行乐人用胥怨王小波起为盗元载不能捕灭于是李顺构乱东上閤门使郭载受命知成都行至梓州有日者潜告载曰成都必陷公往亦当受祸少留数日则可免载怒曰天子诏吾领方面阽危之际岂敢迁延遂行先是李顺引众攻成都烧西郭门不利去攻汉州彭州连陷之载既入城贼攻愈急己巳城陷载与转运使樊知古斩闗而出帅余众奔梓州李顺入据成都僣号大蜀王改元曰应运遣兵四出侵掠北抵剑闗南距巫峡郡邑皆被其害焉　寛饥民罪从蔡州知州张荣等请也凡因饥持杖刼人家蔵粟止诛为首者余悉以减死论　灵州及通逺军皆言赵保吉攻围诸堡寨侵掠居民焚积聚帝闻之大怒曰保吉受国恩宠可谓极矣乃敢如是朕今决意讨之癸酉命马步军都指挥使李继隆为河西兵马都部署尚食使尹继伦为都监以讨保吉　甲戌帝始闻李顺攻刼剑南诸州命王继恩为西川招安使率兵讨之军事委继恩制置不从中覆　吏部尚书宋琪上书言边事曰臣顷任延州节度使判官经涉五年戎人之事熟于闻聴大约党项吐蕃风俗相类其帐族有生熟户接东汉界入州城者谓之熟户居深山僻逺横过冦界者谓之生户我师如入夏州之境宜先招到接界熟户使为乡导其强壮有马者令去官军三五十里踏白先行而步卒多持弓弩枪随之以三二千人登山侦逻俟见坦途寜静可传号勾马遵路而行我皆严备保无虞也党项号为小蕃非是勍敌城如鸡肋若得出山布阵止劳一战便可荡除深入则馈运艰难穷追则窟穴幽邃莫若縁边州镇分屯重兵俟其入界侵渔方可随时掩击非惟养勇亦足安边矣又臣曽受任西川数年经歴江山备见形胜要害利州最是咽喉之地西过桔柏江去剑门百里东南去阆州水陆二百余里西北通白水清川是龙州入川大路邓艾于此破蜀其外三泉西县兴鳯等州并为要冲请选有武畧重臣镇守之奏入帝宻冩其奏令李继隆王继恩择利而行　左正言直昭文馆王禹偁言臣淳化二年任商州团练副使之日故团练使翟守素两曽夏州驻泊守素与臣同看报状见李继迁进奉事因谓臣曰此贼未是由衷必恐终懐反侧臣自闻此语常贮于心以为此贼不必力除自可计取语曰重赏之下必有勇夫伏望晓谕蕃戎及部下逼胁之徒边上骁雄之士多署赏赐髙与官资使左右生心蕃戎并力继迁身首不枭即擒恐小蕃力所不加则少以官军应接何必苦烦睿略多举王师且自陕已西嵗非大稔加之餽饷转恐雕残河北虽是丰登须修边备况此贼连北虏朝廷具知周亚夫所谓击东南而备西北正在此时也不可忽兹小竖弗顾逺图契丹霸州民李在宥年百三十有三赐束帛锦袍银
　　带月给羊酒仍复其家　辛巳诏除两京诸州淳化三年逋负　二月甲申朔帝始闻成都陷召宰相谓曰岂料贼势猖炽如此万方有罪罪在朕躬忍令陇蜀之民陷于涂炭朕当部分军马旦夕讨平之遂命少府少监雷有终监察御史裴庄并为峡路随军转运使工部郎中刘锡职方员外郎周渭为峡路西至西川随军转运使马步军都军头王杲帅兵趋剑门崇仪使尹元帅兵由峡路以进并受昭宣使王继恩节度或言庄本蜀人不宜复遣入蜀帝益倚信之　李顺分遣数千众北攻剑门剑门疲兵才数百都监上官正奋励士卒出御之防成都监军宿翰领麾下投剑门适与正兵合遂迎击贼众大破之斩馘防尽余三百人奔还成都顺怒其惊众悉命斩于东门外初朝廷深以栈道为忧正等力战破贼自是阁道无壅我师得以长驱而入奏至帝喜甲辰以正为剑门刺史充剑门兵马部署翰为昭州刺史己酉以两川盗贼徙封益王元杰为吴王领淮南镇
　　江节度使初考功郎中姚坦为益王府翊善好直諌王尝作假山所费甚广既成召僚属置酒共观之众皆叹美坦独俛首不视王强使视之坦曰但见血山耳安得假山王惊问其故对曰坦在田舍时见州县督税里胥临门捕人父子兄弟送县鞭笞血流满身此假山皆民租赋所为非血山而何时帝亦为假山未成有以坦言告者帝曰伤民如此何用山为命亟毁之王每有过失坦未尝不尽言规正宫中自王以下皆不喜左右乃教王称疾不朝帝日使医视疾逾月不瘳帝甚忧之召王乳母入宫问状乳母曰王本无疾徒以翊善姚坦检束王起居曽不得自便王不乐故成疾帝怒曰吾选端士为王僚属者固欲辅王为善耳今王不能用规諌而又诈疾欲使朕逐去正人以自便王年少未知出此必尔辈为之谋因命捽至后园杖之数十召坦慰谕之曰卿居王官为羣小所嫉大为不易卿但能如此无患谗言朕必不聴也【考异李焘曰石介圣政录谓闻坦言亦毁山者真宗也盖误以元杰此事为封兖王时故耳据本传乃元杰为益王时元杰二十三嵗自益改封吴真宗初乃自吴改封兖其封益时才十二嵗故太宗传云王年少不知出此也本传载此事殊不详颇讥坦讦直盖真宗尝召戒坦令婉辞非太宗也本传但云上不云真宗疑亦以上为太宗也今并从圣政录及司马光记闻所载然记闻犹以益王为兖王今改之】吕中曰血山之喻不惟使益王惊问虽天子亦为之辍役则国朝侍读之职不虚设矣
　　令诸路转运使每嵗部内诸州民租输他郡者通水运处当调官船不通水运处当计度支给勿得烦民转输　帝谓宰臣曰幸门如防穴何可尽塞但去其甚者斯可矣近来纲运之上篙工楫师有少贩鬻但不妨公一切不问兾得官物至京无侵损耳吕蒙正对曰水至清则无鱼人至察则无徒小人情伪君子岂不知盖以大度容之则庶事俱济昔曺参以狱市为寄政恐奸人无所容也　三月甲寅诏王继恩戒前军所至贼党敢抗王师即当诛杀其偶被胁从而能归顺者并释之倍加安抚　大理评事陈舜封父教坊为伶官坐事黥面流海岛舜封举进士及第任望江主簿转运使言其通法律宰相以补廷尉属因奏事言辞防给举止类倡优帝问谁之子舜封自言其父帝曰此真杂类岂得任清望官盖宰相不为国家澄汰流品之所致也遂命改秩为殿直　宋亳民市牛江淮间未至帝以时雨沾足虑其耕稼失时防太子中允武允成献踏犂以人力运之不用牛帝亟令秘书丞陈尧叟等往宋州依其制造成以给民民甚赖焉　戊辰复以国子学为国子监改讲书为直讲従判学李至请也　赵保忠闻王师来讨保吉乃先擕其母及妻子卒吏壁野外上言己与保吉觧仇贡马五十疋乞罢兵帝怒立遣中使命李继隆移兵撃保忠于是继隆兵压境保吉反图保忠夜袭之保忠仅以身免走还城中资财器用保吉悉夺之初保忠遣其指挥使赵光嗣入贡光嗣颇输诚欵诏补供奉官再迁礼宾副使保忠动静光嗣必以闻及保忠隂结保吉光嗣潜知之因出家财散士卒誓以効顺保忠既还光嗣执之幽于别所丁丑开门纳我师继隆入夏州擒保忠槛车送阙下收获牛羊铠甲数十万保吉引众遁去禆将侯延广等议诛保忠及出兵追保吉继隆曰保忠机上肉耳当请于天子今保吉逺窜千里穷碛难于转饷宜养威持重未易轻举也延广等伏其言【考异秦翰传云王师次延州翰虑保忠遁逸即乗驿先往矫诏安抚以缓其隂谋及王师至翰又讽保忠以地主之礼郊迎因并驱而出保忠遂就擒按保忠先已出次野外既为保吉所袭乃还光嗣遂执之安得与翰俱迎王师也】初环州民与吐蕃相贸易多欺夺之或致鬬讼官又弗直故蕃情常怨及崇仪使栁开知州事乃命一其物价平其权量擒民之欺夺者寘于法部族翕然向化是春徙知邠州时调民送军储环州嵗已再运民皆荡析产业而转运司复督后运民数千人入州署号诉且曰力所不逮愿就死开亟移书转运使曰开近离环州知其刍粟可支四年今蚕农方作再运半发老幼疲畜乗困竭奈何又苦之如不罢开即驰诣阙下白于上前矣卒罢之　夏四月壬午朔诏应天下主吏先逋欠官物令元差官典及旁亲人均配填纳者凡四十五万贯疋斤石勿复理自今守蔵掌庾筦等亏欠官物止令主吏及监临官均偿之　癸未以吏部侍郎兼秘书监李至翰林学士张洎史馆修撰张佖范杲同修国史先是帝语宰相曰太祖朝事耳目相接今实录中颇有漏略可集史官重撰蘓易简对曰近代委学士扈蒙修史蒙性选怯逼于权势多所回避甚非直笔帝曰史臣之职固在善恶必书无所隠耳昔唐宗欲焚武后史左右以为不可使后代闻之足为鉴戒因言太祖受命之际固非谋虑所及昔曺操司马仲达皆数十年窥伺神器先邀九锡至于易世方有传禅之事太祖尽力周室中外所知及登大寳非有意也当时本末史官所记殊为阙然宜令至等别加缀缉故有是命　甲申帝闻赵保忠成擒诏以赵光嗣为夏州团练使髙文岯为绥州团练使削保吉所赐姓名复为李继迁初保吉徙绥州民于平夏文岯击走之以绥州内属故有是命【考异稽古录载复李继迁姓名在至道元年九月与本传不同今两存之】　帝以夏州深在沙漠本奸雄窃据之地将隳其城迁民于银绥间因问宰相夏州建置之始吕蒙正等对曰昔赫连勃勃于后魏道武末僣称大夏天王蒸土筑城号曰统万言统领众多也自赫连筑城已来颇与闗右为患若遂废毁万世之利也己酉诏隳夏州故城迁其民于绥银等州分给官地长吏倍加安抚　李继隆闻朝议欲隳夏州遣其弟洛苑使继和与监军秦翰等入奏以为朔方古镇贼所窥觎之地存之可依以破贼并请于银夏两州南界山中増置保戌以扼其冲且为内属蕃部之蔽而断贼粮运皆不报　丙戌史馆修撰张佖言圣朝编年谓之曰厯惟纪报状畧叙文至于圣政嘉言皇猷美事羣臣之忠邪善恶庶务之沿革弛张汗简无闻国经曷纪臣欲请置起居院修左右史之职以记录为起居注与时政记逐月终送史馆以备修日厯帝览而嘉之乃置起居院于禁中命梁周翰掌起居郎事李宗谔掌起居舍人事丙申以虢州团练副使梁朂为镇国行军司马初王化基治祖吉狱询其豪王姓者云吾小民见州将贫乏相醵率为一日之夀岂知其犯法哉怅叹不已化基诘其前后郡守王言三十年以来唯梁都官不受一钱余无免者梁都官乃朂也有文词太祖常欲令知制诰为时宰所忌遂止化基因言于上时朂已老病不任吏事特授华州行军司马给郎中俸料　丁酉掌起居郎事梁周翰请以所撰毎月先进御后降付史馆从之起居注进御自周翰始
　　吕中曰修时政记则可李昉欲以奏御则不可修起居注则可梁周翰欲以进御则不可
　　帝尝谓左右曰大凡帝王举动贵其自然朕览唐史见太宗所为盖好虚名者也每为一事必豫张声势然后行之贵传策简此岂自然乎且史才甚难务摭实而去爱憎乃为良史也　壬寅王继恩言我师破贼于研口寨北过青强岭遂平剑州【考异李焘曰按张洎集赐王继恩诏云大军十八日到绵州界其取剑州必又在此数日前既无可考姑从实录竢奏到乃书之今按宋史太宗纪云四月壬午朔己亥王继恩帅师过绵州贼溃走追杀及溺死者甚众庚子复绵州内殿崇班曺习破贼于老溪复阆州绵州巡检使胡正逺帅兵进撃复巴州壬寅西川行营撃贼于研口寨破之与长编畧有异同今当参阅】　先是陈滑蔡颍郢邓金房州信阳军皆不禁酒太平兴国初京西转运使程能请之所在置官吏局署嵗计所获利无防而主吏规其盈羡又酒多醨薄不可饮至课民婚葬量户大小令酤帝知其樊戊申下诏募民自酿输官钱减常课三之二使其易办民有应募者检视其资产长吏及其大姓共保之后课不登者均偿之　己酉王继恩言我师破贼五千众于栁池驿峡路行营言贼三千众攻广安军击走之
　　淳化五年五月甲寅王继恩言克绵州又言内殿崇班曺习分兵自葭萌趋老溪破贼万余众遂克阆州又言巡检使胡正远率兵破贼克巴州　丁巳王继恩至成都引师攻其城即拔之破贼十余万斩首三万擒贼帅李顺　王师之讨李继迁也府州观察使折御卿以所部兵来助赵保忠既擒御卿又言银夏等州蕃汉户八千帐族悉归附录其马牛羊万计戊午授御卿永安节度使赏其功也　丙寅赵保忠至自夏州白衫纱帽待罪崇政殿庭帝诘责数四保忠但顿首称死罪诏释之赐冠带器币令还第聴命仍劳赐其母丁卯以保忠为右千牛卫上将军封宥罪侯　己巳以右諌议大夫张雍为给事中仍知梓州都巡检内殿崇班卢斌为西京作坊使领城州刺史通判将作监丞赵贺为太子舎人监军供奉官辛规为内殿崇班节度掌书记施谓为节度判官节度推官陈世卿为掌书记盐院判官谢涛为观察推官皆赏劳也雍初闻李顺乱西川即谋为城守计训练城中兵又募强勇共四千余令官属分主之辇绵州金帛以实帑蔵销铜钟为箭镝伐木为竿纫布为索守械悉备遣官请兵于朝既而斌以十州之众援成都弗克而还雍即委以监防之任子城先为江水所毁斌谕民掘堑深丈引河水注之以环城李顺寻遣其党相贵帅众二十万来攻斌遂突出与贼战贼大设梯冲夜攻城雍命发机石碎之火箭杂下贼稍却复治攻具于城西北隅雍绐曰军士趣治装吾将开东门击贼阳遣步骑五百临东门贼升牛头山瞰城中见之谓雍必出乃设伏于山之东隅以待我雍即召敢死士百辈缒而下焚其攻具殆尽一日北风昼晦贼乗风縦火急攻北门雍与斌等领兵据门立矢石间固守不动贼不能进世卿素善射当城一面亲中数百人贼浸盛同幕者皆谋自全世卿正色谓曰食君禄当委身报国奈何欲避难为他图耶亟白雍曰此辈皆怯懦存之适足惑众不若遣出求援雍从其言时贼围城凡八十余日防王继恩遣内殿崇班石知颙分数千兵来救贼始溃去斌出兵追击之降者二万余又破贼数万众解阆州围斩三千人平蓬州于是雍使谓驰骑入奏帝手诏褒美自雍以下悉加赏焉　以少府少监雷有终为谏议大夫知成都府有终由峡路入蜀调发兵食规画戎事皆有节制师行至峡中遇盗格鬬且行且战进至广安军贼众奄至鼓噪举火士伍恐惧有终安坐栉发神气自若贼既合围有终引竒兵出其后撃之贼惊扰赴水火死者无算　王继恩之克剑州也西京作坊使马知节实为先锋继恩嫉其不附已遣守彭州配以羸兵三百州之旧卒悉召还成都贼十万众攻城知节率兵力战逮暮退守州廨慨然叹曰死贼手非壮夫也即横槊溃围而出休于郊外黎明救兵至复鼓噪以入贼众败去帝闻而嘉之曰贼盛兵少知节不易当也授益州钤辖时继恩虽拔成都郭门十里外犹为贼党所据是月伪帅张余复啸聚万余众攻陷嘉戎泸渝涪忠笃开八州开州监军江寜秦传序死之初贼众奄至传序督士卒昼夜拒战婴城既久长吏皆奔窜投贼传序谓士卒曰尽死节以守郡城吾之职也安可茍免乎城中乏食传序尽出囊橐服玩市酒肉以犒士卒而慰勉之众皆感泣力战既而贼势日盛传序度力屈终不能拒贼乃为蜡丸帛书遣人间道上言臣尽死力战誓不降贼城既壊传序投火死贼乗胜攻防州列阵西津口矢石如雨先是帝遣如京使白继赟为峡路都大巡检统精卒数千人晨夜兼行助讨遗冦是月庚午继赟入夔州出贼不意与巡检使解守颙腹背夹撃之贼众大败斩首二万余级流骸塞川而下水为之赤　辛未降成都为益州壬申右仆射李昉以司空致仕大朝防令缀宰相班
　　嵗时赐予不絶每防宴多召之　丙子磔李顺党八人于鳯翔市　六月壬午朔白继赟等捷书闻帝降诏嘉奬奏传序家寄荆湘间其子奭泝峡求其父尸比至防州船覆而死咸谓父死于忠子死于孝奏至帝嗟恻久之录传序次子煦为殿直以钱十万赐其家　辛夘诏赦李顺胁从诖误　贼攻施州指挥使黄希逊击走之戊戌陕西行营破贼于广安军又破贼张罕二万众
　　于嘉陵江口又破于合州西方溪俘斩甚众　戊申以侍卫步军都指挥使髙琼为镇州都部署　贼攻陵州知州张旦招集民丁大破之斩首五千余级　庚戍高丽国王治以契丹侵掠其境遣使来乞师帝以北边甫寜不可轻动干戈厚礼其使而归之仍优诏荅治自是髙丽朝贡遂絶　是月契丹行大明厯可汗州刺史贾俊所造也











　　资治通鉴后编卷十六
　　钦定四库全书
　　资治通鉴后编卷十七
　　刑部尚书徐干学撰
　　宋纪十七【起阏逢敦牂七月尽柔兆涒滩五月凡一年有竒】
　　太宗至仁应道神功圣德睿烈大明广孝皇帝
　　淳化五年秋七月辛丑朔贼攻眉州知州李简等坚守逾月贼引去　以户部员外郎魏廷式同勾当自陜西至益州转运事廷式尝入朝奏事帝曰有事当白中书廷式曰臣三千七百里外乗驿而至以机事上闻愿取宸断非为宰相而来也帝即时召对问方畧称防赐钱五十万令还任　乙亥李继迁牙校以良马来献且谢过犹称所赐姓名答诏因称之　是月女真遣使贡于契丹自是不絶　八月壬午帝谓近臣曰孝者人伦之重古之人三年守坟墓今臣僚子弟以祖父亡没或与叙用意在继其后嗣然有不俟百日便与朝集者朕每覩之中心不忍赵昌言曰陛下如此宣谕乃敦厚风俗之防也遂诏文武百官子孙因父兄亡没叙用未经百日不得辄赴公参令御史台专知纠察并有冒哀求仕释服从吉者并以名闻　庚寅殿中丞建安李虚巳以得御书印纸上表献诗自陈祖母年八十余喜闻其孙中循良之目帝悦批纸尾曰朕得良二千石矣赐以五品服虚巳先受诏知荣州因改知遂州又别赐钱五十万以遗其祖母翌日对宰相言及之且曰已与五十缗矣吕正曰前所赐盖五百缗帝曰此误也然不可追虚巳父寅举进士年六十余以母老求致仕得著作郎有词学操行清苦虚己亦纯孝笃谨家极贫虽一时误恩人以为殆天赐也　甲午诏自今京朝幕职州县官等不得辄献诗赋杂文若指陈时政阙失民间利害直言极谏书即许通进其有宏才奥学为人所称者令投献于中书宰相第其臧否上之　以劒南招安使昭宣使王继恩为宣政使顺州防御使先是继恩有平贼功中书建议欲以为宣徽使帝曰朕读前代书史多矣不欲令宦官干预政事宣徽使执政之渐也止可授以他官宰相力言继恩功大非此不足以赏帝怒深责宰相等因议别立宣政使名以授之　左谏议大夫知审刑院许骧等上重删定淳化编敕三十卷诏颁行之　王小波李顺之初作乱也朝议欲遣大臣慰抚参知政事赵昌言独请发兵捕斩议久不决贼连陷卭蜀等州始命王继恩等分路进讨继恩握重兵久留成都专以宴饮为务每出入前后奏音乐又令骑兵持博局碁枰自随纵所部剽掠子女金帛余贼迸伏山谷间郡县有复陷者帝屡遣使督战意颇厌兵会昌言摄祭太庙宿斋中因召对滋福殿昌言即于帝前指画攻取之防帝甚善癸夘命昌言为川陜两路都部署自继恩以下并受节度昌言恳辞帝不许厚赐遣行别赐手札数幅亲授方畧焉　峡路行营破贼帅张余复云安军　李继迁遣其弟延信奉表待罪且言违叛事岀保忠愿赦勿诛帝召见延信面加慰抚赐赉甚厚　九月有司详定大射仪并图来上帝谓宰相曰俟弭兵与卿等行之　上以蜀防未平工部尚书辛仲甫素着恩信将令舆疾招抚防疾甚不可遣先是参知政事苏易简荐枢密直学士虞部郎中张咏可属四川事于是诏咏知益州得便宜从事　时京兆剧贼焦四等啸聚数百人刼掠居民为三辅害帝令悬赏招募待以不死焦四等请罪自归各赐锦袍银带衣服缗钱并擢为龙猛军使　先是有峨嵋山僧茂贞者以术得幸尝言于帝曰赵昌言鼻折三根此反相也不宜委以蜀事于是昌言行既旬余或又奏昌言素负重名又无嗣息今握兵入蜀恐后难制帝亟幸北苑门召宰相谓曰蜀贼小丑昌言大臣不可轻动宜令且驻凤翔为诸军声援但遣内侍押班衞绍钦赍手书徃指挥军事亦可济矣昌言巳至凤翔诏追及之因留候馆　己未罢诸州酤　以折御卿为永安节度使　契丹尚父室昉卒昉自保宁以来为相与韩德让耶律色珍同心辅政务在息民薄赋慎刑由是法度修明国无异议帝再遣使如契丹约和弗许于是募人泛海赂女真及乌舍等部叛之二部不从　乙丑崇仪副使王得一求解官优诏许之得一以方技进授使职数召见锡赉甚厚未半载上表自陈不愿乆当荣遇并请舍所居宅为观帝悉嘉纳赐观名曰寿宁得一尝入对禁中或至夜分颇敢言外事又潜述人望请立襄王为皇太子焉　壬申以襄王元侃为开封尹改封寿王用防凖之言也帝谓寿王曰政教之设在乎得人心而不扰之得人心莫若示之以诚信不扰之无如镇之以清净推是而行虽虎兕亦当驯狎况于人乎书云抚我则后虐我则仇信哉斯言也尔宜戒之　以左谏议大夫防凖参知政事帝因谓宰相吕防正曰防凖临事明敏今再擢用想益尽心吕端为右谏议大夫请居凖下丙子命端为左谏议大夫立凖上　丁丑帝以蜀防渐平下诏罪己初命翰林学士钱若水草诏既成进御帝命笔亲窜数字皆引咎深切尤为精当其略曰朕委任非当烛理不明致彼亲民之官不以惠和为政筦之吏惟用刻削为功挠我烝民起为狂防念兹失德是务责躬改而更张永鍳前而今而后庶或警予　是月张咏始至益州先是陜西课民运粮以给蜀师者相属于路咏亟问城中所屯兵数凡三万人而无半月之食咏访知民间旧苦盐贵而私廪尚有余积乃下盐价聴民得以米易盐民争趋之未逾月得好米数十万斛军士驩腾时四郊尚多贼垒城门昼闭王继恩日务宴饮不复穷讨官支刍粟饲马咏但给以钱继恩怒曰马岂能食钱耶咏曰草场焚荡刍粟取之民间公今闭门髙会刍粟何从而出若开门撃贼何虑马不食粟乎咏已具奏矣继恩乃不敢言会卫绍钦以诏书来督捕余防继恩始令兵四出绍钦等连破贼众遂克蜀州继恩尝送贼三十余辈请咏治之咏悉遣令归业继恩怒咏曰前日李顺胁民为贼今日咏与公化贼为民何有不可哉继恩有帐下卒恃势掠民财或诉于咏咏密戒曰得即缚置井中勿以来也吏如其戒继恩不敢恨其党亦自敛戢云继恩既分兵四出咏计军食可支二嵗乃奏罢陜西运粮帝喜曰此人何事不能了朕无虑矣【考异韩作咏神道碑云王继恩纵军士剽夺民财咏召继恩用事吏面数其过将斩之吏股栗求活咏赦之因令劝继恩分屯继恩即自分兵屯邻州当还京师者遣之此事固善但恐不然咏诛继恩帐下卒犹不欲与继恩失欢若果如此则嫌隙显矣且载咏在蜀事中或先后失序今不取】募富民出粟济饥授爵有差　庚辰西州行营指挥使张嶙杀其将王文寿以叛遣使招抚其众遂共斩嶙首以降　冬十月丙戌以杨徽之毕士安并为开封府判官乔维岳杨砺夏侯峤并为推官徽之等入谢帝召升殿赐坐谕以辅之防　给事中贾黄中出知澶州帝谕之曰夫小心翼翼君臣皆当然若太过亦失大臣之体非分之事己固不为又何必如是乎黄中顿首谢帝因谓左右曰黄中母有贤德年七十殊未衰每与之语甚明敏黄中终日忧畏必先其母老矣又顾参知政事苏易简曰卿母亦然自古贤妇人不可多得易简曰陛下孝治天下重人之亲臣实何人老母倍防圣奬此人子之荣也　乙未杨琼等复邛州　乙巳改青州平卢军为镇海军杭州镇海军为宁海军　十一月庚戌帝遣张崇贵持诏谕李继迁赐以器币茶药衣服　张洎性险诐尤善事宦官尝引唐故事奏内供奉官蓝敏正为学士使内侍裴愈副之帝覧奏谓曰此唐弊政朕安可踵其覆辙卿言过矣洎惭而退然以文彩清丽巧于逢迎帝卒喜之癸亥贼攻眉州崇仪使宿翰等撃败之　丙寅上幸
　　国子监赐直讲孙奭五品服令奭讲尚书説命三篇帝意欲切励辅臣因叹曰天以良弼赉商朕独不得耶丁夘大雪近臣称贺帝因言多士盈朝求一材堪转运使三司判官者了不可得宰相吕正对曰臣等职任辨论官材使陛下孜孜求贤臣等之罪也帝诏防正以下至知制诰各举有器业可任事者一人防正奏曰臣备位宰相可以进退百官今独举一二人恐示天下不广也帝曰前代亦合有宰相举官故事可令史馆检讨之既而有司具以歴代故事来上帝复召正等谓曰虞邱子孙叔敖崔祐甫举吏八百狄仁杰自举其子光嗣何谓无也因书优孟对楚王録孙敖之嗣故事为一幅以赐防正防正等退而各举所知以闻　是月契丹令郡邑举明经茂材异等之士　十二月戊寅朔司天言日当食至是阴云蔽自旦及中而散羣臣称贺贺日不食始此　王继恩御军无政其下恃功暴横张咏恐军还日有意外之变乃密奏请遣腹心近臣可以弹压王师者亟来分屯师旅辛巳命枢密直学士张鉴西京作坊副使冯守规偕徃召对后苑门面授方畧鉴曰益部新复卒乗不和若闻使者骤至易其戍伍虑或猜惧变生不测请假臣安抚之名帝称善鉴之行帝付以空名宣头及廷臣数人鉴至与咏即遣部戍兵出境继恩麾下使臣亦多遣东还督继恩讨捕残防而鉴等招辑反侧蜀民始安　庚寅宿翰等引兵趋嘉州伪知州王文操以城降　乙未秘书丞知防州张枢坐降贼弃市　辛丑罢总计使三司复置使一员命陈恕等领之恕出入三司首尾十八年帝尝题于殿柱曰真盐铁陈恕时言称职者以恕为首恕将立茶法召茶商数十人俾各条利害恕阅之第为三等语副使宋太初曰吾观下等固灭裂无取上等取利太深此可行于商贾不可行于朝廷惟中等公私皆济吾裁损之可以经久于是始为三法行之货财流通恕每便殿奏事帝或形诮让恕敛板退至殿壁负立若无所容俟意稍解复执前奏或至三四帝以其忠多从之　髙丽进妓于契丹契丹主却之
　　至道元年正月戊申朔改元赦京畿繋囚蠲诸州逋租丙辰上清宫成总千二百四十二区帝亲为书额车
　　驾即日徃谒焉　辛酉帝御乾元门楼观灯赐宴　度支判官陈尧叟梁鼎上言自汉魏晋唐以来于陈许邓颍暨蔡宿亳至于寿春用水利垦田陈迹具在望选稽古通方之士分为诸州长吏兼管农事大开公田以通水利发江淮下军散卒及募民以充役每屯十人人给牛一头治田五十亩虽古制一夫百亩今且垦其半俟久而古制可复也亩约收三斛嵗可得十五万斛凡七州之间置二十屯嵗可得三百万斛因而益之数年必致仓廪充实可省江淮漕运其民田之未辟者官为种植公田之未垦者募民垦之嵗登所取其数如民闲主客之例此又敦本劝农之要道也帝覧奏嘉之　始命司门员外郎孙蠙为皇侄皇孙教授故涪陵悼王廷美诸子之在京者皆令肄业焉　癸亥契丹大将韩德威率数万骑自振武入冦永安节度使折御卿率轻骑邀之大败其众于子河汊悉委其辎重而遁防闻帝谓左右曰契丹小丑轻进易退朕尝诫边将勿与争锋待其深入分兵以邀其归必无遗类今果如吾言　端拱末诏以兴道坊宣祖旧第建宫乙丑成赐名曰洞防　初赵赞自京兆罢归才数月帝复令赞钩校三司簿领会改创三司官属以赞为西京作坊副使度支都监有郑昌嗣者亦起三司走吏与赞亲比累迁至西上閤门副使盐铁都监二人既得聨职由是益横恣不法丁夘诏削夺赞官爵其家配房州昌嗣责授唐州团练副使既行数日并于所在赐死　戊辰以翰林学士钱若水为右谏议大夫同知枢密院事枢密副使刘昌言罢为给事中　二月甲申命宰相羣官祷又命中使分祀五岳故事御署祝版以遣之翰林学士王禹偁上言凖礼五岳视三公今虽加王爵犹人臣尔天子称名恐非古制请自今更不御署帝亲批其纸尾曰朕为万民祈福桑林之祷犹无惮至于亲署又何损乎　丙午宿翰等至嘉州函贼帅张余首送西川行营其党悉平　令节度至刺史勿与金谷刑狱止委通判及判官　三月丁未朔诏以官仓菽数十万石贷京畿及内郡民为种有司言请量留以供国马帝曰但竭廪以给之国马食以刍藁可矣　庚申诏诸路转运司告谕部下幕职州县官等一应公私利害并许上闻送中书舍人阅视可否李继迁遣银州五部押衙张浦来贡己巳帝令衞士
　　数百辈射于崇政殿庭召浦观之先是李延信还帝赐继迁劲弓三皆力一石六斗继迁意谓威示蕃部非有人能挽也至是士皆引满平射有余力浦大骇帝笑问浦蕃部敢敌否浦曰蕃部弓弱矢短不敢敌也帝因谓浦曰蕃无可恋继迁何不束身自归永保冨贵　诏权停贡举　夏四月癸未吏部尚书平章事吕防正罢为右仆射以参知政事吕端为户部侍郎平章事帝谓正曰仆射师长百僚朕以中书多务与卿均劳逸耳又谓端曰庙堂之上固无虚授但能进贤退不肖便为称职卿宜勉之端歴官仅四十年至是骤被奬遇帝常恨任端之晚端为相持重识大体以清净简易为务奏事帝前同列多异议端罕所建明一日内出手札戒谕自今中书事必经吕端详酌乃得闻奏端谦让不敢当【考异吕诲补正惠公传改本史语罕所建明作端笏却立候顾问盖饰辞今但用本语】　宣徽北院使知枢密院事柴禹锡罢为镇宁节度使　参知政事苏易简罢为礼部侍郎以翰林学士张洎为给事中参知政事洎与易简尝同在翰林不协及易简迁中书洎多攻其失易简去位洎因代之初防凖知吏部选事洎掌考功凖年少新进思欲老儒附巳洎夙夜坐曺视事每冠带候凖出入于省门揖而退不交一谈凖益重焉极口荐洎于帝帝亦欲用洎第知其在江表日多防毁良善李煜杀潘佑洎尝预谋心疑焉翰林待诏尹熈古等皆江表人洎尝善待之帝一夕召熈古等侍书禁中因从容问以佑得罪之故熈古言李煜忿佑谏説太直耳非洎谋也自是遂洗然而凖又数荐洎不已既同执政洎奉凖愈谨政事一决于凖无所参预专修时政记甘言善柔而已　甲申以宣徽北院使同知枢密院事赵镕知枢密院事　乙酉契丹犯雄州知州何承矩撃败之戊子诏参知政事与宰相分日知印押班同列位塼
　　遇宰相使相视事及议军国大政并得升都堂从吕端之请也先是赵普独相太祖特置参知政事以佐之其后复有厘革吕端初与冦凖同列及先任宰相虑凖不平乃上言臣兄余庆任参知政事日悉与宰相同愿复故事帝特从其请亦以慰凖意云
　　吕中曰国初置参政所以贰宰相也然其初不使之押班知印者所以正中书之权其后复令同知印押班者所以防中书之专然为宰相者必如吕端之待防凖为参政者必如王文正之在政府每事必咨禀同列而后行则有同舟共济之义推车叶力之风若荆公为参政则置中书条例以夺宰相之权为宰相则置中书检正以夺参政之职何徃而不为私哉
　　丙申赐布衣潘阆进士及第未几追还诏书以阆狂妄故也　开寳皇后疾甚迁于故燕国长公主故第甲辰崩权殡于普斋佛舍諡孝章皇后后三日大雷街中水深数尺　五月帝召三司孔目官李溥等二十七人对于崇政殿问以计司钱谷之务溥等条上利害七十一事中书参校其可行者四十四事遂着于籍
　　吕中曰国朝以宰相掌民枢密掌兵三司掌财目为计相其权至重正使位亚执政恩数与参枢同副使位亚待制廪禄与卿监同太祖之时既分三司各制使矣后又并三司为一使又置三司总计使以陈恕为之分则出纳移用政令互出动相违戾合则钱谷繁剧非一人所能总然使三司得如陈晋公之通晓则合而为一可也否则不如分之可以互相稽考抑财利之职必专其权久其任而后可司马温公尝论先朝陈恕在三司十余年至今称能治赋者以恕为首岂恕之才独异于人哉盖得久于其职故也
　　翰林学士王禹偁兼知审官院及通进银台封驳司制敕有不便多所论奏开寳皇后之丧羣臣不成服禹偁对宾客言后尝母天下当遵用旧礼或以告帝不悦甲辰禹偁坐轻肆罢为工部郎中知滁州禹偁尝为李继迁草制继迁送马五十疋禹偁以状不如式却之及在滁州闽人郑褒徒步来谒禹偁爱其才及别去为买一马或言其买马亏价者帝曰彼能却继迁五十疋马顾肯亏价哉　癸亥帝语及三司因谓侍臣曰前代帝王昏弱天下十分财赋未有一分入于王室唐德宗在梁洋公私窘乏韩滉专制镇海积聚财货徳宗遣其子臯徃求得百万斛防以济艰危即当时朝廷时势可见矣朕今收拾天下遗利以赡军国以济穷困若豪户猾民望毫髪之惠不可得也　丁夘召三司使陈恕等责以职事旷弛恕等对曰今国用军需所费浩瀚诸州凢有灾沴必尽蠲其租臣等每举利朝廷以侵民为虑皆柅而不行纵使耿寿昌桑羊复生亦所不逮臣等才力驽下惟尽心簿领终不足上禆圣理帝曰卿等清而不通专守绳墨终不能为国家度长絜大剖烦析滞只如京城仓库主吏当改职者簿领中一处节目未备即十年五年不与决断以至贫无资给转死沟壑此卿等之过也岂不伤和气哉恕等顿首称罪　六月己夘诏重造州县二税版籍颁其式于天下　乙酉遣内侍裴愈乗传徃江南诸州购募图籍愿送官者给其直不愿者借本于所在州命吏缮冩以旧本还之　李继迁上表乞禁边盗掠诏从之丙戌遣閤门使冯讷持诏以继迁为鄜州节度使继迁不奉诏丁亥以张浦为郑州刺史充本州团练使留京　丁酉诏许民请佃诸州旷土便为永业仍蠲三嵗租三年外输三分之一州县官吏劝民垦田悉书其数于印纸以竢旌赏　八月乙亥朔荆湖转运使何士宗上言自今执政大臣出领外郡应合申转运使公事只署通判以下姓名帝谓宰相曰大臣品位虽崇若临外藩即转运使所部要繋州府不繋品位此朝廷典宪未可轻改也　壬辰制以开封尹寿王元侃为皇太子改名恒大赦天下诏太子兼判开封府自唐天祐以来中国多故立储之礼废及百年帝始举而行之中外胥悦初参知政事防凖自青州召还入见帝足创甚自褰衣以示凖且曰卿来何缓凖曰臣非召不得至京师帝曰朕诸子孰可以付神器者凖曰陛下为天下择君谋及妇人宦官不可也谋及近臣不可也惟陛下择所以副天下之望者帝俯首久之屏左右曰元侃可乎对曰知子莫若父圣虑既以为可愿即决定帝遂以元侃为开封尹改封寿王至是立为太子庙见还京师之人拥道喜跃曰少年天子也帝闻之不怿召凖谓曰人心遽属太子欲置我何地凖再拜贺曰此社稷之福也帝入语后嫔六宫皆前贺帝复出延凖饮极醉而罢
　　吕中曰东汉李唐所以有女主宦官外戚之祸者以立天子之权尽出其手虽李固杜乔裴度郑覃之徒不能正之也凖之一言真万世法岂徒见于景徳澶渊之一役已耶
　　癸巳以尚书右丞李至礼部侍郎李沆并兼太子宾客见太子如师之仪太子见必先拜至等上表恳让诏不许帝谓至等曰太子仁孝贤明今立为储贰正頼卿等辅之以道事或未当必须力言勿顺从也至等顿首谢　癸夘禁縁边诸州民与内属戎人昏娶　丙午西南蕃牂牁诸蛮来贡诏封西南蕃主龙汉为归化王丁夘上御朝元殿册皇太子陈列如元防之仪皇太
　　子自东宫常服乗马赴朝元门外幄次改服逺游冠朱明衣三师三少从入殿受册寳太尉率百官奉贺皇太子易服乗马还宫百官常服诣宫参贺庚午皇太子具卤簿谒太庙五室　清逺军言李继迁入冦率兵撃走之　冬十月乙亥皇太子让宫僚称臣许之　乙酉帝出新制琴阮示近臣曰琴七今増为九弦曰君臣文武礼乐正民心则九奏克谐而不乱矣阮四今増为五曰金木水火土则五行并行而不悖矣因命待诏朱文济蔡裔赍琴阮诣中书弹新声诏宰相以下皆聴由是中外献歌诗颂者数十人初帝欲増琴阮文济以为不可増裔以为増之善及新制琴阮成召文济抚之辞以不能帝怒面赐裔绯衣文济班裔上独衣緑欲以此激文济文济终守前説及遣中使押送中书文济不得已取琴中七抚之宰相问曰新曲何名文济曰古曲松入风也帝嘉其有守亦赐绯衣　十一月己未帝阅武于便殿卫士挽弓有及一石五斗者矢二十发而绰有余力因谓近臣曰寰海无事美材间出悉在吾彀中矣又令骑兵步兵各数百东西列阵挽彊彀弩视其进退发矢如一容止中节帝曰此殿庭间数百人耳犹兵威可观况堂堂之阵数万成列者乎　置转运使承受公事选朝官及三班为之每路二员常事与转运聨署施行非常事许乗驿入奏帝曰逺民有事不能自达故置此职　召王继恩还以峯州团练使上官正右谏议大夫雷有终并为西川招安使　契丹置义仓髙丽连嵗贡于契丹契丹主遣使册王治为髙丽国王治遣其童子十人徃习契丹语　十二月甲戌羣臣奏表加上尊号曰法天崇道上圣至仁皇帝凡五上不许庚辰铜浑仪候仪成秋官正韩显符所造也诏于司
　　天监筑台置之【考异张思训及韩显符并有浑仪本志但记张思训所作而显符所作则畧之独着其候仪法不知何也】永安节度使折御卿被病契丹谍知之韩德威复为李继迁所诱遂率众入防以报子河汊之役御卿舆疾而行德威闻其至顿兵不敢进会疾甚其母遣亲信召御卿归就医药御卿曰世受国恩强防未灭御卿之罪也临敌安可弃士卒自便死于军中乃其分耳为白太夫人无念我忠孝岂得两全言讫泣下翌日卒帝闻痛悼久之赠侍中以其子惟正为洛苑使知府州事御卿累世边将习知蕃夷情状忠勇感慨常欲立功以报恩朝廷亦以麟府逼近外敌倚为一面捍蔽自子河汊之战敌人丧气不敢深入为冦　戊戌斩澄州刺史孙賛帝谓宰相曰賛近请徃河西效用及与蕃贼接战违主将令陷却百余人朕已遣使臣就斩之似兹将领稍失律不与寛贷则偏禆行伍安敢更不用命也初汴河嵗运江淮米三百万石菽一百万石非水旱
　　蠲租未尝不及数是嵗运米至五百八十万石　契丹以韩德让为大丞相
　　二年春正月己酉亲享太庙辛亥合祭天地于圜丘大赦天下帝以文物仗卫之盛诏有司画为南郊图　二月壬申朔司空致仕李昉卒赠司徒諡文正昉寛厚无城府与人多恕在相位虽无赫赫称然小心循谨动持大体不市恩威参知政事时帝一日语侍臣曰朕何如唐太宗左右互辞以赞独昉无言微诵白居易七徳舞词曰怨女三千放出宫死囚四百来归狱帝遽兴曰朕不及朕不及卿言警朕矣昉年七十以特进司空致仕朝防燕飨令缀宰相班赐与加厚尝侍宴赐坐帝亲酌御樽饮之顾谓侍臣曰李昉事朕两入中书未尝有伤人害物之事宜其今日所享如此可谓善人君子矣昉素病心悸发必经年尝语诸子曰我前后典诰命三十年劳役思虑致是疾耳昉为文明畅易晓尤慕白居易云　庚辰以李昌龄为给事中参知政事帝谓昌龄曰中书政本当进用善良博询众议以正道公议临之即怨谤无由生矣　帝初命白守荣防送刍粟四十万于灵州李继迁邀撃于浦洛河守荣众溃运饷尽为继迁所夺帝怒夏四月甲戌以李继隆为环庆十州都部署将兵讨之　先是遣使访川峡诸州守贰之能否通判查道等七人以称职闻戊子皆赐诏书奬谕道元方之子也事母至孝以进士除馆陶尉性廉介与妻采野蔬杂米为薄粥以疗饥税过期不办州召县吏悉枷之既出门他吏皆脱去道独荷之下乡督税乡之冨民盛具酒馔以待道不食杖其冨民于是余民皆惊逋税立办道不胜贫与妻谋去官卖药会都运使樊宗古素知道节行欲荐之辞以与其县主簿叶齐宗古曰齐素不识也道曰公不荐齐道亦不敢当公荐宗古不得已两荐之齐縁是得改光禄寺丞直史馆道寻自遂州徙知果州【考异道为馆陶尉荐主簿叶齐此据司马日记日记乃以道为主簿叶齐为县令据叶齐以馆陶主簿改光禄寺丞直史馆实録载于端拱二年十月日记误也】时余盗何彦忠等集二百余众止西充之大木槽诏书招谕未下咸请发兵殄之道曰彼愚人也殆惧罪欲延数刻命耳其党岂无诖误耶即微服单马数仆不持尺刅间闗林壑间百里许直趋贼所谕以诏意或识之曰郡守也尝闻其仁是宁害我者乃相率投兵罗拜号呼请罪悉给劵归农驿奏之又赐诏书奬谕　乙未诏自今五品以上官任子止赐同学究出身依例赴选集不得滥授摄官骤通闺籍
　　富弼曰古者赏延于世止传其禄堪其事者乃授以官今之门荫坐置国籍此最滥也若取太宗之诏一切授以出身则近古矣
　　吕中曰用人以世唐虞三代法也非以豪异俊秀之才俱出于公卿大夫之族盖以仁义道德之教素行于圣贤明哲之家自汉以下公卿之家法既不如古而朝廷教课国子之意一切废弃此任子之法所以而我太祖太宗与范富诸人所以裁抑而不恤也
　　李继迁帅万余众防灵州围城嵗余地震二百余日城中粮糗皆絶中使窦神寳潜遣人市籴河外宵运以入间出兵击贼卒全其城　司天中官正韩显符言荧惑犯舆鬼秦雍之分国家当有兵在西北冬官正赵昭益言犯舆鬼中积尸秦分野有兵人民灾害之象帝语宰相等曰天文谪见如此秦地民罹其灾朕旦夕念之不遑宁处李继隆等兵马已到环庆贼闻王师之至固已破胆其如灵州救援未及万一不守城中皆汉民必尽屠戮因嗟叹久之辛亥诏辅臣陈灵州事宜帝以灵州孤絶救援不及令宰相吕端知枢密院事赵镕等各述所见利害端等请共为一状张洎越次曰吕端等备位辅弼上有所询乃缄黙而不言深失谋谟之体端曰洎欲有言不过揣摩陛下意耳帝黙然壬子洎上疏请弃灵州帝初亦有此意既而悔之及览洎奏不悦却以付洎曰卿所陈朕不晓一句洎惶恐流汗而退帝乃召同知枢密院事向敏中谓曰张洎上言果为吕端所料己未诏西京作坊使钦州刺史石普下御史府案问坐为西川廵检擅离本部入奏事故也既而召见赦其罪复为西川都提举捉贼使时贼党王鸬鷀复聚集剽畧伪称卭南王普因言蜀之乱由赋敛迫急使农民失业不能自存并入于贼望一切蠲其租赋令自为生则不讨自平矣帝许之普既还揭牓告谕蜀民无不感悦部内以安











　　资治通鉴后编卷十七
　　钦定四库全书
　　资治通鉴后编卷十八
　　刑部尚书徐干学撰
　　宋纪十八【起柔兆涒滩六月尽疆圉作噩十二月凡一年有竒】
　　太宗至仁应道神功圣徳睿烈大明广孝皇帝
　　至道二年六月庚辰温州言永嘉县民陈侃五世同居内无异防侃事亲至孝为乡里所称诏旌表门闾赐其母粟帛帝谓侍臣曰徳安陈旭一族孝友恭俭未见其比参知政事张洎奏曰旭家长幼千口余世世守家法孝谨不衰闺门之内肃如公府帝曰近闻嵗或小歉本郡以官米二千石贷之旭但受其半或谓之曰曷不受而粜之可以得善价旭曰朝廷以旭羣从聚居特出王赋贷私室岂可见利忘义为罔上之事乎此深可嘉赏旭侃之从父弟也　乙未以秘书丞任中正为江南转运副使中正躯干颀长帝择大笏命取绯衣之长者赐之至部嵗大稔赋租平籴皆有羡盈发运使王子舆欲悉调饷京师中正曰东南嵗输五百余万江南所出过半今虽有余而后或小歉则数不登将急取吾民乎子舆乃止　秋七月己亥朔命殿前都指挥使王超为夏绥麟府州都部署　庚申太常博士直史馆陈靖上言古者彊干弱枝之法必先实富于内今京畿周环二三十州幅员数千里地之垦者十才二三税之入者又十无五六国用不充民食不足望择大臣一人有深识逺畧者兼领大司农事典领于中又于郎吏中选才智通明能抚民役众者为副执事于外自京东西择其膏腴未耕之处申以劝课借闲旷之地募游惰之民别置版图便宜从事酌民力之丰寡相农畆之硗瘠均配畀之无烦督课耕桑之外更课令益种杂木蔬果孳畜羊犬鸡豚俟至三五年间生计成立有家可恋有土可懐即计户定征量田输税斯实敦本化人之宏畧也帝览奏召对奬谕令条奏以闻寻以靖为劝农使按行陈许蔡颍襄邓唐汝等州劝民垦田以大理寺丞皇甫选光禄寺丞何亮副之未防三司以为多费其事遂寝　丙寅参知政事防凖罢为给事中先是郊祀行庆中外官吏皆进秩凖遂率意轻重其素所喜者多得台省清秩所恶及不知者即平叙之广州左通判左正言冯拯转虞部员外郎右通判太常博士彭惟节乃转屯田员外郎拯尝与凖有隙凖故抑之惟节自以素居拯下章奏列衔皆如旧不易凖怒以中书劄子升惟节于拯上帝切责拯仍特免勘罪拯忿曰上日阅万几宁察见此细事盖防凖弄权耳因上疏极言并及岭南官吏除拜不均凡数事又封中书劄子以进岭南东路转运使康戬亦言吕端张洎李昌龄皆凖所引端心徳之洎曲奉凖昌龄畏懦皆不敢与凖抗故得以任胸臆乱经制帝大怒凖适祀太庙摄行事召端等责之端曰臣等皆陛下擢用待罪相府至于除拜专恣实凖所为凖性刚自任臣等忝备大臣不欲忿争虑伤国体因再拜请罪既而凖入对前殿帝语及冯拯所诉事凖抗言与端等同议除拜帝曰若廷辩是非又深失执政之体矣凖犹力争不已帝叹曰雀防尚知人意况人乎翌日凖又抱中书簿领论曲直于帝前帝益不悦遂罢之寻出知邓州　是月以丁惟清知西凉府凉州周回二千里东界原州南界雪山吐谷浑兰州西界甘州北界吐蕃领姑臧神乌蕃禾昌松嘉麟五县户二万五千有竒城周四十五里李轨所筑久不内属至是请帅从之　闰七月庚寅诏江浙福建民负人钱没入男女者还其家敢匿者有罪九月戊寅右仆射宋琪卒赠司空諡惠安琪素有文学尤通明吏术颇谐给能周知人之情伪在相位日百执事有所求请多面折之以是取怨于人　己夘夏州延州行营言两路合势破贼于乌白池斩首五千级生擒二千余人贼首李继迁遁去先是帝部分诸将攻讨李继隆自环州范廷召自延州王超自夏州容州观察使丁罕自庆州锦州刺史张守恩自麟州凡五路率兵抵乌白池皆先授以方畧守恩令铎子也师巳有期银夏钤辖卢斌求对恳言曰蕃夷之族马骄兵悍徃来无定败则走他境疾战沙漠非天兵所利不若坚保灵州于内地多积刍粟以师援送茍其至也会兵首尾撃之庶几无枉费且不失固圉之防帝不从改授斌环庆钤辖领兵二万为继隆前锋斌谓继隆曰灵州趋乌白池月余方至若自环州橐駞路才十日程耳继隆因遣其弟继和驰驿上言赤柽路囬逺乏水请自清冈峡直抵继迁巢穴不及援灵州帝怒召继和于便殿诘之曰汝兄如此必败吾事矣因手书切责继隆命引进使周莹赍诣军前督之莹至继隆巳便宜发兵矣既而与罕兵合行数十日不见虏引兵还张守恩见虏不撃率兵归本部独超廷召至乌白池与贼遇大小数十战虽频克防而诸将失期士卒困乏终不能擒贼焉时超子徳用年十七为先锋部万人战铁门闗斩首十三级俘掠畜产以万计及进师乌白池虏鋭甚超不敢进徳用请乗之得精兵五千转战三日虏既却徳用曰归师迫险必乱乃领兵距夏州五十里先絶其险下令曰敢乱行者斩一军肃然超亦为之按辔虏蹑其后望见队伍严整不敢近超抚其背曰王氏有子矣　丙戌秦晋诸州地昼夜十二震　甲午诏寿宁节赐翰林学士两省五品尚书省四品以上一子出身先是近臣因诞节或以疎属求荫补至是始为限制非其子孙及亲兄弟多寝而不报冬十月己未以池州新铸钱监为永丰监嵗増铸钱
　　数十万缗　甲子并三司勾院为一工部员外郎刘式专领之上面命式曰以汝一人当三人之职宜勉尽力副朕所望式久居计司深究簿领之江淮间旧有横赋积逋至多式奏免之然检校过峻卒为下吏所讼免官　十一月丁夘朔司天冬官正杨文镒上言请于新厯六十甲子外更増二十年事下有司判司天监苖守信等议以为无所稽据不可行用帝曰支干相承虽止于六十倘两周甲子共成上寿之数期頥之人得见所生之嵗不亦善乎因诏有司新厯以百二十甲子为限十一月乙巳礼部侍郎知陈州苏易简卒易简少好
　　学才思敏赡在翰林八年眷遇夐絶遂参大政性嗜酒沉湎不已帝亲书劝酒戒酒二诗以赐令对其母读之自是每入直不敢饮帝闻其死曰易简竟以酒败深可惜也赠礼部尚书　辛亥有司言凤州出铜定州出银请置官掌其事帝曰地不爱寳当与众庶共之不许　戊午诏自今州县官部内流民及亡失租调什之一者并书下考　是嵗大有年天下户三百五十七万有竒
　　三年春正月丙子以户部侍郎温仲舒礼部侍郎王化基并参知政事给事中李惟清同知枢密院事化基寛中有度量所在僚属或慢于礼者不以介意时边境多事帝欲相仲舒而罢吕端会不豫乃止　参知政事张洎罢为刑部侍郎　乙酉葬孝章皇后于永昌陵　辛夘以步军都虞候傅潜为延州路都部署殿前都虞候王昭逺为灵州路都部署戸部使张鉴调陜西诸州军储鉴上疏曰伏见闗辅之民数年以来并有科役畜产荡尽室庐顿空今若复有差率益致流亡纵使驱迫而前复恐逗挠而溃愿陛下特垂诏防无使重劳因兹首春俾务东作况灵州一方僻居塞外虽曰西陲之要地实为中夏之蠧区竭物力以供须困甲兵而援送事当深虑患宜预防若待川决而后隄火炽而方戢则焚溺之患深矣虽欲拯救其可得乎　二月丙申朔灵州行营破李继迁继迁遁　辛丑帝不豫始决事于便殿甲辰降京畿死罪囚流以下释之　三月壬辰帝不视朝癸巳崩于万嵗殿参知政事温仲舒宣遗制令皇太子即位于柩前初帝不豫宣政使王继恩忌太子英明与参知政事李昌龄知制诰胡旦等【考异陈桱通鉴续编又有殿前都指挥使李继勲今从长编】谋立楚王元佐颇间太子宰相吕端问疾禁中见太子不在旁疑有变乃以笏书大渐字令亲密吏趣太子入侍及帝崩继恩白后至中书召端议所立端前知其谋即绐继恩使入书阁检太宗先赐墨诏遂鏁之亟入宫后谓曰宫车晏驾立嗣以长顺也今将奈何端曰先帝立太子政为今日岂容更有异论后黙然太子既即位端平立福宁殿下不拜请卷帘升殿审视然后降阶率羣臣拜呼万嵗【李焘曰王继恩等谋废立实録国史絶不见其事迹盖若有所隠讳今据吕诲集正惠公补传及司马光记闻増修补传所载比之记闻尤详也】　夏四月乙未朔尊皇后为皇太后大赦天下常赦所不原者咸除之制曰先朝庶政尽有成规务在遵行不敢失坠然而纂图伊始惧德弗明所宜防茂异之才开谏诤之路抚绥鳏寡惠复疲羸庶几延宗社之鸿休召天地之和气京朝官衣绯緑及二十年并与改服色官未陞朝亦聴叙赐绯紫自此始　戊戌始见羣臣于崇政殿西序　癸夘宰相吕端加右仆射　改封弟元份雍王元杰兖王元偓封彭城郡王元偁封安定郡王　甲辰以太子宾客李至为工部尚书李沆为户部侍郎并参知政事　丁未中外羣臣进秩一等　工部侍郎郭贽出知大名府贽翌日求对恳辞帝曰全魏之地所寄尤重卿宜亟去贽退帝召辅臣问曰郭贽愿留如何对曰近例亦有之帝曰朕初嗣位命贽治大藩而不行则何以使人卒遣之　帝谓宰相曰朝行中颇有淹滞之人如梁周翰夙负词名三十年屈于众僚甚可念也朕在宫府多令杨亿草牋奏文理精当冝即加奬擢辛亥以工部郎中史馆修撰周翰为驾部郎中知制诰著作郎直集贤院亿为左正言馆职并如故故事入西阁皆中书召试制诰三篇惟周翰不召试而命焉　李应机者尝知咸平县帝尹开封时遣散从以帖下县有所追捕散从恃王势讙謼县廷应机怒曰汝所事者王也我所事者王之父也父之人可以笞子之人杖之二十散从泣诉于王王不答而黙记其名及即位擢应机通判益州召之登殿谓曰朕方以西蜀为忧故除卿此官此未足为大任也有便宜事密疏以闻应机至州未几有走马入奏事前一日知州置酒饯之应机故称疾不会走马心已不平及暮应机又谓走马曰应机有密疏欲附走马入奏明日未可行也走马不知其受上防愈怒彊应曰诺明日使人谓应机曰某治装已具且行矣愿得所赍之疏应机曰疏不可与人传也当自来受之走马虽怒甚意欲积其骄横之状诉于帝乃诣应机廨舍受其疏以行既至升殿帝迎问曰李应机无恙乎有疏来否走马愕然失据即对曰有因探其懐出之帝周览称善数四因问应机在蜀治行如何走马踧踖转辞更为称誉帝曰汝还语应机凡所言事皆善已施行矣更有意见尽当以闻蜀中无事行召卿矣顷之召入迁擢数嵗中至显官应机为吏彊敏而贪财多权诈后帝察其为人浸疎之　进封交趾郡王黎桓为南平王　辛酉知制诰胡旦责授安逺节度行军司马旦与王继恩等邪谋既露帝新即位未欲穷究之而旦草行庆制词颇恣胸臆多所溢美语复讪帝故先绌之　五月丙寅从羣臣请始御正殿视朝退御后殿阅事如常仪　丁夘诏谕内外文武羣臣自今人君有过时政或亏军事臧否民间利害并许直言极谏抗疏以闻　庚午诏三司及嵗稔市籴以实仓廪　壬申罢江淮发运使诸路转运使司承受公事朝臣使臣悉召归阙帝初聴政务从简易也　甲戌参知政事李昌龄责授忠武节度行军司马宣政使王继恩责授右监门衞将军均州安置胡旦削籍流浔州太宗之即位也继恩有力焉自是宠遇莫比继恩喜结党邀名誉乗间言事或荐外朝臣故士大夫之轻薄好进者辄与徃来每以多寳僧舍为期潘阆得官亦继恩所荐也阆倾险士尝説继恩乗间劝立储贰且言南衙自谓当立立之将不徳我即议所立宜立诸王之不当立者南衙谓帝也继恩信其説颇惑太宗太宗讫立帝阆寻坐狂妄绌太宗疾革继恩与昌龄及旦更起邪谋吕端觉之谋不得逞帝既即位加恩百官继恩又密托旦为褒词旦已先坐绌于是并逐三人籍继恩家赀多得蜀土僣侈之物寻诏中外臣僚曽与继恩交结及通书疏者一切不问后二年继恩死于贬所甲申上谓辅臣曰宫中嫔御颇多幽闭可闵朕已令
　　给事嵗深者悉放出之吕端等曰陛下践阼之初首行此令实哲王之懿范也　丁亥立秦国夫人郭氏为皇后帝为太子每事谦让郭氏未尝正妃号也　庚寅追尊母陇西夫人李氏为贤妃妃真定人干州防御使英之女帝及楚王元佐皆妃所生也【考异庚寅二十七日追尊贤妃实録本纪并阙此据防要】　六月戊戌追复皇叔涪王廷美为秦王赠皇兄魏王徳昭太傅岐王徳芳太保　帝谓宰相曰诸州多以珍兽异禽祥瑞之物来献此甚无益在朕薄徳非所敢当但令稼穑丰稔且得贤臣乃为瑞也辛丑诏天下勿复献珍禽异兽及诸祥瑞　先是南康军建昌县民洪文抚六世同居室无异爨就所居雷湖北创书院舍来学者太宗遣内侍裴愈赍御书赐其家文抚遣弟文举诣阙贡土物为谢太宗书飞白一幅曰义居人以赐之授文举江州助教于是诏旌表其门闾自是每嵗入贡必厚赐答之　甲辰以皇兄元佐为左金吾衞上将军复封楚王聴养疾不朝帝始欲幸元佐第元佐固辞以疾曰虽来不敢见也由是终身不复见　罢盐铁度支户部副使　乙巳追册莒国夫人潘氏为皇后工部侍郎同知枢密院事钱若水罢为集贤院学士判院事先是太宗为若水言士遭时得位纡金拖紫延赏宗族岂得不竭诚报国乎若水对曰髙尚之士固不以名位为光宠忠贞之士亦不以穷达易志操其或以爵禄荣遇之故而效忠于上中人以下之所为也太宗然其言及刘昌言罢太宗问赵镕等曰见昌言否镕等曰屡见之太宗曰涕泣否对曰与臣等言多至流涕太宗曰大率如此当进用时不能悉心补职一旦斥去即汍澜涕泗若水曰昌言实未尝涕泣盖镕等迎合上意耳吕防正罢太宗又谓若水曰防正望复位目穿矣若水对曰正虽登显贵然其风望不为忝冒仆射师长百僚非寂寞之地且防正固未尝以退罢郁悒当今岩穴髙士不求荣爵者甚多如臣等軰但茍贪官禄诚不足重太宗黙然若水因念人主待辅臣如此盖未尝有秉节髙迈不贪名势能全进退之道者以感动之故也将移疾会太宗晏驾不果帝即位若水以母老请解机务章再上乃得请召谢便殿命坐问近臣谁大用者若水言中书舍人王旦有徳望帝曰此固朕心所属也若水好汲引后进推贤重士其在枢密同年生有为县佐者每谒见若水必序齿而拜之【考异谈苑载若水辞位事甚美但颇颠倒又悮以对吕防正寂寞事为刘昌言事按昌言罢枢密在防正罢相前三月防正罢相时昌言已在襄州矣今皆改正之又田画记若水事云王曽罢相章圣语若水若水愤而出被道士服归嵩山此甚误今不取】　帝居忧日对辅臣于禁中每见吕端等必肃然拱揖不以名呼端等再拜而请帝曰公等顾命元老朕安敢上比先帝又以端肤体洪大宫庭阶戺命梓人皆为纳陛焉秋七月乙丑御崇政殿召端等访以军国大事经久之制端陈当世急务皆有条理帝甚嘉纳　丙寅令诸路转运使更互赴阙询以民间利病　吏部郎中直集贤院田锡应诏上疏言陜西数十州苦于灵夏之役生民重困上为之戚然他日谓宰相吕端等曰近诏中外直言羣臣奏对多及细之事惟田锡康戬陈词不繁指事尤切张齐贤颇留意于民政乃出其疏示端等曰卿等详酌行之　八月己亥赵镕罢为寿州观察使李惟清罢为御史中丞以曹彬为枢密使兼侍中罢旄钺以戸部侍郎同知枢密院事向敏中给事中夏侯峤并为枢密副使帝谓曰近密之司典领尤重必端亮谨厚者处之彬以耆旧冠枢衡之首敏中及峤佽助之兵机边要有所望矣敏中明辨有才畧先是西北用兵敏中专主谋议至于二边道路斥堠走集之所莫不周知峤仕藩府最旧故首加擢用焉　先是帝以汉唐封乳母为夫人邑君故事付中书因问吕端等曰斯礼可行否如不可行则止朕不敢以私恩紊正法也端等奏曰前代旧规斯可行矣或加以大国或益之美名事出宸衷礼无定制己酉诏封乳母齐国夫人刘氏为秦国延寿保圣夫人　是月西川戍卒刘旴叛攻掠蜀汉等州益州钤辖马知节领兵三百追击之招安使上官正飞书召知节还成都计议知节曰贼兵已数千若少缓之劳费必倍不如急击破之必矣即率所部前进正亦寻至共击斩旴其党悉平旴自起至灭凡十日正始无出兵意知益州张咏以言激正将行仍盛为供帐饯之酒酣举爵谓诸军校曰尔曹俱有亲属在东防国厚恩无以报此行当亟殄贼无使越逸若师老旷日即此地还为尔死所矣正由是倍道力战及凯旋咏迎劳大出金帛行赏众皆悦服　九月丙子帝因言西川叛卒事辅臣或曰盖地无城池所以失其制御帝曰在德不在险傥官吏得人善于绥抚使之乐业虽无城可也【考异寳训以蜀城为赵镕之言然镕时已罢枢密矣今不取】　戊寅以长葛县令孔延世为曲阜县令袭封文宣公并赐九经及太宗御书祭器加银帛而遣之诏本道转运使本州长吏待以賔礼延世孔子四十五世孙也　壬午左正言孙何表献五议一参用儒将二申明太学三厘革迁转四议复制科五举行乡饮奏入帝称善　监察御史王济上疏陈十事一择左右二分贤愚三正名品四去冗食五加俸禄六谨政教七选良将八分兵戎九修民事十开仕进　刑部员外郎马亮上疏言陛下初政军赏宜速而所在不时给请遣使分徃督视又州县逋负至多赦书虽为蠲除而有司趣责如故非所以布宣恩泽也国朝故事以亲王判开封府地尊势重疑隙易生非保亲全爱之道契丹仍嵗内防河朔萧然请修好以息边民凡四事帝善其言　庚寅閤门奏每月朔望羣臣赴万嵗殿哭临十月朔在壬辰请改用九月晦帝问吕端曰此何礼也端曰阴阳家以辰日为哭忌帝曰哀疚之情宁有所避乎不许　冬十月陈宋州并言先贷民钱千万令市牛价纳外所负尚多许随来嵗夏秋税输送诏悉除之　己酉葬神功圣徳文武皇帝于永熈陵庙号太宗十一月甲子祔神主于太庙以懿徳皇后配又祔庄懐皇后于别庙帝初践阼告天地宗庙有司请署祝版帝涕泗交下不能署者久之灵驾发引帝与诸王徒步号恸从至乾元门礼官具仪遣奠毕改吉服帝不忍哭踊尽哀缞服还宫及神主至京迎拜涕咽观者莫不歔欷先是帝谓参知政事李至等曰神主至京朕欲亲及拜辞于礼可乎至曰此礼前代所阙陛下行之足以为万世法矣即具仪以闻时有建议请増损旧政者帝曰先帝赐名之日抚朕背曰名此欲我儿有常德久于其道也罔极之训朕何敢忘因涕泣沾衣左右无不感咽　丙寅德音降两京死罪以下囚縁山陵役民赐租有差　复分三司勾院为三命官各判之以太常丞新喻王钦若判三司都催欠凭由司钦若初为亳州判官监仓天久仓司以谷湿不为受民自逺来输租食谷且尽不得输钦若悉命输之仓且奏不拘年次先支湿谷即不至朽败太宗大喜手诏褒答因识姓名及开封府以嵗旱蠲租时有言按田官司蠲放不实者御史台请遣使覆实诏从之亳州当按太康咸平二县州遣钦若覆按甚详抗疏言田实旱开封止放七分今乞全放既而他州所遣官并言诸县放税过多悉追收所放税物人皆为钦若危之至是擢用帝以其事语辅臣曰当此时朕亦自惧钦若小官独敢为百姓伸理此大臣节也钦若既为三司属虞部员外郎母宾古谓钦若曰天下宿逋自五代迄今理督未巳民病不能胜仆将啓而蠲之钦若即夕命吏治其数翌日上之帝大惊曰先帝顾不知耶钦若徐曰先帝固知之殆留与陛下收天下人心耳　己巳诏工部侍郎集贤院学士钱若水修太宗实録若水举官同修起居舍人李宗谔与焉帝曰自太平兴国八年已后皆李昉在中书日事史防本慿直笔若子为父隠何以传信于后代乎除宗谔不可余悉许之【考异按若水本传初诏修太宗实録若水引柴成务宗度呉淑杨亿同修成八十卷真宗览书流涕锡赉有差无宗谔也既又重修太宗实録参以王禹偁李宗谔梁颢赵安未周嵗毕则宗谔与矣而又不载帝除宗谔一事至于长编亦不别言此为初修重修又按宗谔本传则又但云预修太祖实録而不及太宗应是以帝不许宗谔之故今从长编】吕中曰以李昉之子宗谔而修太宗实録真宗犹虑其隠父之事以章蔡之修神宗实録乃用王安石日録则神宗末年之悔与安石不尽之奸皆无所考矣此陈莹中尊尧集所以作也
　　是日同干当审官院通进银台司封駮事田锡上疏曰今地震之灾渐见下动之象已萌臣见银台司诸道奏报自九月初至冬节前申奏贼盗不少今不一一具奏且据其可言者言之九月四日施州奏羣贼四百余人惊刼人户十月七日滑州奏有贼四十余人过河北十五日衞州奏有贼七十余人过河北十九日绛州奏垣县贼八十余人杀尉成柄西京奏十月二十三日有贼一百五十人入白波兵马都监廨署并刼一十四家至午时夺舟船徃向垣曲至河阳巩县界濮州奏羣贼入鄄城县单州奏羣贼入归恩指挥营济州奏羣贼刼金乡钜野县郭十九家永兴军奏虎翼军贼四十余人刼永兴南庄今月二日西京奏王屋县贼一百余人白髙渡溃散军贼六十余人七日陜府奏集津镇羣贼六十余人并惊刼人戸至午时乗船下去峡石县军贼自河北渡过河南八日西京奏草贼见把截土壕镇官私徃来不得岂有京师咫尺而羣盗如此边防宁静而叛卒如是臣所谓地震之灾渐见下动之象已萌臣为陛下忧之今庙堂之上必有嘉谋枢轴之间必有善计若言小小防盗不劳圣意忧虞遍遍指挥只令使臣捕逐如此则羣盗终难剪灭诸处终未平宁若贼徒聚得二三千人径度淮南徃保呉越则运粮纲船不至京师矣若贼徒取得一二州郡扼据要冲则上供钱帛不充国用矣人心必有向背军情岂无动揺当此之时契丹辄来骚边陛下不得不忧西戎辄来犯塞大臣不得不惧臣今所言激切不为身谋所虑安危实为国计　先是西鄙运粮诏以诸军代民挽送己夘士卒亦令放归仍赐缗钱苦寒故也　帝御便殿阅殿前指挥使内殿直骑射鬭槊擢精鋭者十余人迁其职　是月有司言冬至祀圜丘孟夏雩祀夏至祭方丘请奉太宗配上辛祈谷季秋大飨明堂奉太祖配上辛祀感生帝孟冬祭神州地只奉宣祖配其亲郊圜丘奉太祖太宗并配诏可是月髙丽国王王治卒从子诵立诵遣兵校徐逺来请命不得达而还遂与中国絶　十二月甲午钱若水等言所修太宗实録自太平兴国八年以前君臣献替不着于话言淳化五年以前亲决万几不闻于防府请降诏防许臣等于前任见任宰相参知政事枢密院使三司使等处移牒求访以备阙文许之　丙申追尊母贤妃李氏为皇太后后丧先殡于普安院于是议改卜圜陵立忌建庙有司言按周礼春官大司乐之职奏夷则歌仲吕以飨先妣先妣姜嫄也是帝喾之妃后稷之母特立庙曰閟宫晋简文宣后以不配食筑室于外嵗时享祭唐先天元年始祔昭成肃明二后于仪坤庙又宗元献杨后立庙于太庙之西稽于前文咸有明据望令宗正寺于后庙内修奉庙室为殿三间设神门斋房神厨以备荐飨从之　辛丑诏诸路转运使申饬令长劝课农桑　先是帝访宰辅以灵武事宜参知政事李至上疏以为灵州不可坚守万口同议望释李继迁之罪厚推赐与降诏绥懐反覆言之甚切至是继迁遣使修贡求备藩任帝虽察其变诈时方在谅闇姑务宁静因从其请复赐姓名官爵甲辰以银州观察使赵保吉为定难节度使遣内侍右班都知张崇贵赍诏赐之甲寅遣张浦还【考异李焘日继迁入贡正史实録会要并不着其月日不知何也制辞据朝野杂编与实録所载差异疑史官或加润色耳杂编云在真宗即位之次年又云张洎苏易简草制不称防皆谬也今削去】　初刑部郎中知扬州王禹偁凖诏上疏言五事其一日谨边防通盟好使辇运之民有所休息方今北有契丹西有继迁戍兵餽饷固难寝停闗辅之民倒悬尤甚臣愚以为宜敕封疆之吏致书辽人请寻旧好下诏赦继迁罪复与夏台彼必感恩内附且使天下知陛下屈己而为人也其二曰减冗兵并冗吏使山泽之饶稍流于下当乾道开寳之时土地未广财赋未丰然而击河东备北鄙国用亦足兵威亦彊自后尽取东南数国又平河东土地财赋可谓广矣而兵威不振国用转急其义安在所蓄之兵冗而不尽鋭所用之将众而不自专故也臣愚以为宜经制兵赋如开寳中则可以髙枕而治矣且开寳中设官至少一州止有刺史一人司户一人当时未尝阙事自后有团练推官一人又有通判副使判官推官而监库监酒税筭又増四员曹官之外更益司理问其租税减于曩日也问其人民逃于昔时也冗吏耗于上冗兵耗于下此所以尽取山泽之利而不能足也夫山泽之利不可弃也亦不可尽即如茶法从古无税唐元和中以用兵齐蔡始建其法唐史称是嵗得钱四十万贯东师以济今则数百万矣民何以堪三曰艰难选举使入官不滥太祖之世每嵗进士不过三十人经学五十人重以周祖之后诸侯不得奏辟士大夫罕有资荫故有终身不获一第没齿不获一官者先帝在位将逾二纪登第殆近万人不无俊秀之才亦有容易而得臣愚以为数百年之艰难故先帝济之以泛取二十载之霈泽陛下宜纠之以旧章望以举场还有司如故事至于吏部铨官亦非帝王躬亲之事太祖以来始令后殿引见因为常例以至先朝调选之徒多求侥幸臣愚以为宜以吏部还有司依格勅注拟其四沙汰僧尼使民无耗汉明之后佛法流入中国度人造寺歴代増加不蚕而衣不耕而食是五民之外又益一而为六矣假使天下有万僧日食米一升嵗用绢一疋是至俭也犹月费三千斛嵗用万缣何况五七万軰哉又富者穷极口腹一斋一衣贫民百家未能供给不曰民蠧其可得乎愿深鍳治本亟行沙汰如以嗣位之初未欲惊骇此軰且可一二十载不度人修寺使自销铄其五曰亲大臣逺小人使忠良謇谔之士知进而不疑奸憸倾巧之徒知退而有惧疏奏即召禹偁还朝既用其防以夏绥银宥静五州赐赵保吉翌日命禹偁守本官复知制诰　是嵗始分天下为十五路一曰京东路二曰京西路三曰河北路四曰河东路五曰陜西路六曰淮南路七曰江南路八曰荆湖南路九曰荆湖北路十曰两浙路十一曰福建路十二曰西川路十三曰峡路十四曰广南东路十五曰广南西路
　　富弼曰人君尚俭前代稍贤者能之太宗之尚俭其难哉时天下平定功业盛大自唐及五代四方僣伪之国尽为我有贡献之物府无虚月加之生民脱去乱世各居富乐三代之下帝王致太平如此盛者有几虽尚奢侈固有余力亦未掩大徳而过为俭素所难能也此无他正以厚天下之俗为子孙之法耳祖宗时天子尝自选知州今宰相亦不自选委之审官审官亦不选而依次拨人故州郡多不治其长育人才文武不乏冯继业自矜守边之功以为他人难继太宗命一郎官代之威名方畧过于继业当时养材如此之盛岂不休哉
　　史臣曰帝沉谋英断慨然有削平天下之志既即大位陈洪进钱俶相继纳土未几取太原伐契丹继有交州西夏之役干戈不息天灾方行俘馘日至而民不知兵水旱螟蝗殆徧天下而民不思乱其故何也帝以慈俭为寳服澣濯之衣毁竒巧之器却女乐之献悟畋游之非絶逺物抑符瑞闵农事考治功讲学以求多闻不罪狂悖以劝谏士哀矜恻怛勤以自励日晏忘食至于欲自焚以答天谴欲尽除天下之赋以纡民力卒有五兵不试禾稼荐登之效是以青齐耆耋之叟愿率子弟治道请登禅者接踵而至孟子曰得乎丘民而为天子其是之谓乎故帝之功德炳焕史牒号称贤君若夫太祖之崩不逾年而改元涪陵县公之贬死武功王之自杀宋后之不成丧则后世不能无议焉



　　资治通鉴后编卷十八
<史部,编年类,资治通鉴后编>
　　钦定四库全书
　　资治通鉴后编卷十九
　　刑部尚书徐干学撰
　　宋纪十九【起着雍□茷正月尽屠维大渊献五月凡一年有竒】
　　真宗膺符稽古神功让德文明武定章圣元孝皇帝
　　【帝名恒太宗第三子也母曰元德皇后李氏后梦以□承日有娠开寳元年十二月二日生帝于开封府第赤光照室左足指有文成天字幼而聪睿姿表特异与诸王戏好作战阵之状自称元帅太祖爱之抚而问曰天子好作否对曰由天命耳初名德昌太平兴国八年授检校太保同中书门下平章事封韩王改名元休端拱元年封襄王改元侃淳化五年九月进封寿王加检校太开封尹至道元年八月立为皇太子改今名仍判府事】
　　咸平元年春正月辛酉朔改元　癸亥赐近臣嵗节宴于宰相吕端第自是遂以为例　丙寅有司上皇太后李氏諡曰元德　翰林学士杨砺等受诏知贡举请对帝召坐语之曰贡举重任当务选擢寒俊精求艺实以副朕心　壬申昭宣使王延徳上太宗皇帝南宫事迹三卷命送实録院　癸酉始令诸王府记室翊善侍读等官分兼南北宅教授【南北宅始此当考详】时又有伴读然无定员【是年十一月赐南宫伴读李文益绯然不知始于何时今附见百官志系之祥符二年后悮也】　甲戌诏诸路场务逋欠官物令主典赔偿者监临官非同为欺隠勿令填纳　初李至判国子监校定诸经音疏荐国子博士杜镐直讲孙奭崔頥正皆苦心强学博贯九经问义质疑有所依据望令重加刋正除去舛谬太宗从之丁丑帝访羣臣通经义者至复以頥正对帝曰朕宫中无事乐闻讲诵因召頥正于后苑讲尚书大禹谟赐五品服他日谓辅臣曰頥正讲诵甚精卿等更于班行中选经明行修之士一二人具以名闻自是日令頥正赴御书院待对讲尚书至十卷
　　吕中曰本朝以家学为家法故子孙之守家法自家学始此范祖禹帝学一书极言本朝承平百三十年异于汉唐由祖宗无不好学也然人君之学尤在于所共学之人故在太祖时则有若王昭素太宗时则有若孙奭邢昺在真宗时则有若崔頥正冯元之徒皆极一时之选也
　　戊寅帝御崇政殿召御龙直二百七十余人阅试武艺迁擢者二十六人　庚寅审刑院详议官监察御史韩见素表求致仕时年四十八帝问辅臣曰见素齿髪尚少遽求致仕何也吕端曰见素性恬退喜修炼帝难之李至曰近世朝行中躁竞求进者多知止求退者少若允其请亦足以激劝薄俗帝黙然乃授刑部员外郎致仕见素凤翔人退居华山年八十余乃卒　甲申有彗出营室北光芒尺余　二月壬辰帝谓辅臣曰朕即位以来罔敢暇逸今彗出甚异为将奈何吕端等言变在齐鲁之分帝曰朕以天下为忧岂独一方耶李至曰陛下此言可以却妖星矣　甲午诏百官极言得失避正殿减常膳
　　臣干学曰以丰稔得贤为瑞此得太宗不喜芝草之心也因彗变而却分野之説此即赵普上疏之意也然自景徳以前一瑞不敢贺一灾不敢忽诚真宗之本心景德以来奸臣初意不过欲排防公耳于是请行封禅以夸示夷狄虽天书之诈而士大夫无敢言其非者矣虽升州之火而士大夫有争奏符瑞者矣此李文靖日奏水早告其君刘元城所以称其为真宰相王文正所以称其为真圣人欤
　　乙未虑系囚老幼疾病流以下聴赎杖以下释之诏诸州长吏平决狱讼申理寃滥　吏部郎中直集贤院田锡出知泰州未之任会星变锡上疏言李继迁不合与夏州又不合呼之为赵保吉以臣愚料彼变诈必不肯久奉朝命永保塞垣是时事舛误之大者又言密院公事宰相不得与闻中书政事枢密使不得与议致兵谋不精国计未善去年灵州之役闗西之民无辜而死者十五万余罪在何人而不问咎将谁执而不知此政化堙郁之大者也疏奏即日召对移晷将行又贡封事复召对谓曰卿第去不半嵗召卿归矣事有当面论者聴乗传赴阙再遣中使赐与之甚厚　丁酉彗灭　戊戌诏以久停贡举颇滞时才今礼部据合格人内进士放五十人诸科百五十人来嵗不得为例　三月壬申赐进士孙仅等宴琼林　先是吏部铨拟官告身悉书其过犯癸酉诏自今勿复书　淳化初宗正少卿赵安易言别庙祭飨懿德皇后在淑徳皇后之上臣未测升降之由请改正之太宗不许及议合食有司咸请以懿徳升配安易又言百官议论茍且隳渎尊卑若序以后先当用淑徳配食诏尚书省集议及礼官同详定上议曰淑徳皇后生无位号没始追崇况在初潜早已薨谢懿徳皇后享封大国作配先朝虽不及临御之期已夙彰贤懿之美请奉懿徳皇后神主升配大宗室诏从之其淑徳皇后仍旧别庙祭飨　辛巳以赵保吉归顺遣使谕陜西纵绥银流民还乡家给米一月　夏四月己丑朔诏诸州长吏防除牢狱疏理淹系有疾病及贫乏者疗治资给之　壬寅赵保吉遣弟继瑗入谢　帝谓宰相曰诸路逋欠先朝每有赦宥皆有蠲放而有司尚更理督颇闻细民愁叹己丑遣使乗传按百姓逋欠悉除之用判理欠司王钦若之言也除逋欠凡一千余万释系囚三千余人帝由是眷钦若益厚
　　吕中曰汉唐之小人易知我朝之小人难见熈宁以后之小人易知熈宁以前之小人难识盖自古小人之所以误国者聚敛也严刑也用兵也而我朝之指目为小人者自钦若丁谓始然钦若则请蠲负释系囚谓则请罢兵抚蛮防自今观之与君子之处事何异惜其入政府以后患得患失之心生而改节易行矣故为判官之时一钦若也为参政之时一钦若也为转运之时一谓也为宰相之时一谓也故当时知二子之奸者王旦李沆而已
　　五月戊午朔日有食之　是时旱甲子幸大相国寺祈雨升殿而　六月庚寅密州发解官鞠传坐荐送非其人当赎金特诏停任仍令告谕诸道以警官吏帝谓辅臣曰凡所举官多闻谬滥宜选择举主以类求人今外官要切惟转运使卿等可先择人后令举之辛夘诏于常参官内举材堪转运使者不限人数
　　富弼曰祖宗朝转运使并是朝廷先择举主举主择转运使惟材堪者为之不治资序今来只是依资循例又不由举主所以大半不才致州县之不治也
</div>
    <div class="pagination">
<a href="资治通鉴后编_page4.html">上一页</a><a href="资治通鉴后编.html">1</a><a href="资治通鉴后编_page2.html">2</a><a href="资治通鉴后编_page3.html">3</a><a href="资治通鉴后编_page4.html">4</a><span class="current-page">5</span><a href="资治通鉴后编_page6.html">6</a><a href="资治通鉴后编_page7.html">7</a><a href="资治通鉴后编_page8.html">8</a><a href="资治通鉴后编_page9.html">9</a><a href="资治通鉴后编_page10.html">10</a><span>...</span><a href="资治通鉴后编_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
