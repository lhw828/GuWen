<!DOCTYPE html>
<html>
 <head>
  <meta charset="utf-8"/>
  <title>
   续资治通鉴长编 - 第 550 页/共 607 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   续资治通鉴长编 - 第 550 页/共 607 页
  </h1>
  <div class="content">
   辛卯，中大夫、守门下侍郎刘挚为太中大夫、守尚书右仆射兼中书侍郎，龙图阁学士、御史中丞苏辙为中大夫、守尚书右丞，龙图阁待制、权知开封府王岩叟充枢密直学士、签书枢密院事。（按：吕大防政目及刘挚日记，苏辙、王岩叟并以二月二日除执政，实录乃系岩叟于四日，本纪因之，误也，今改正。刘挚自记云：「前月二十四日有所问，挚对以元佑以来，政事虽有更张，臣僚虽有进退，皆天下公议，顺人心者。若异时之是与非固不能保，然自有公论也。今不若引用正人，布在近列，以辅佐主上，维持善政，如此而已。若用小人在左右，则异同纷纷，何待后日也？因以数人可保者附奏，而辙、岩叟与焉，遂与挚并命。挚不负天地神明，听上所择耳。」吴敏中按【二】：见闻录，范元章言，元佑间冯当世以宫使至京师，亦时相意，已而改命刘莘老。此事当考。按：冯京以此六年正月十一日辛未除中太一兼侍读，五月六日甲子除南宣徽、判陈州，二十二日庚辰免判陈州，仍以南宣徽充中太一，明年遂致仕。）
　　监察御史徐君平前奏新差权发遣开封府推官孙贲，昨知开封县所为不法，及知真州秽滥匿哀等事，未蒙施行。贲到任不数日，自请外补，召，近诏差知和州，而训辞不由内出。且远召而来，无故而去，亦朝廷所宜惜也。诏孙贲差知和州因依札下吏部。
　　癸巳，龙图阁学士、御史中丞苏辙为中大夫、守尚书右丞，龙图阁学士、吏部尚书苏轼为翰林学士承旨，翰林学士承旨邓温伯为端明殿学士、礼部尚书。
　　先是，温伯撰兴龙节祝寿词，用负黼扆、凭玉几等字【三】，殿中侍御史岑象求劾温伯非所当用以祝寿。象求差入别试所，侍御史孙升继论之，章三上。寻有诏，复召朱光庭为给事中，刘安世为中书舍人。及除苏轼吏部尚书，太皇太后谕执政令兼承旨，对以承旨今有人，问为谁？对以温伯。欲俟轼至，别降指挥。已而苏辙除尚书右丞，故即命轼为承旨，而温伯有是命。辙言：「臣幼与兄轼同受业先臣，薄佑早孤，凡臣之宦学，皆兄所成就。今臣蒙恩与闻国政，而兄适亦召还，本除吏部尚书，复以臣故，改翰林承旨，臣之私意，尤不遑安。况兄轼文学、政事，皆出臣上，臣不敢远慕古人举不避亲，只乞寝臣新命，得与兄轼同备从官，竭力图报，亦未必无补也。」不听。
　　翰林学士范百禄为龙图阁学士、权知开封府，龙图阁待制、权礼部尚书赵彦若为翰林学士，天章阁待制、枢密承旨赵君锡为御史中丞。
　　左司谏兼权给事中杨康国言：「中书省送到画黄，苏辙除尚书右丞。臣伏读数四，为陛下深思远虑，且疑且惧。未测陛下选用执政之意，将欲垂衣拱手，坐享安静乎？常欲烦□圣聪，汨汨而不已乎？必欲安静，则不宜用辙，盖与今执政相暌矣。臣愚以谓暌乖不共事，睚鴺不同室，其势然也。故自圣朝祖宗以来，官吏之有嫌隙不和者，率许相避。盖其情终不可以强同，而适足以败事故也。且以近事言之，昨贾易怀州上谢表，言苏辙持密命以告人，志在朋邪而害正。后易为殿中侍御史，辙为御史中丞，不可以同处台中，朝廷遂罢易，出为淮东提刑。如此之类甚觽，不可缕陈。近日中书侍郎傅尧俞，同知枢密院事韩忠彦因理会职事，而辙弹奏尧俞等，以谓无礼无仪，见欺自解，欲擅威权，互相纷争，而又旁及吕大防、刘挚、苏颂。当时士论不平，皆谓弹奏不当，致使尧俞等居席不安，紊烦天听，乞解机务。幸赖陛下体察，宣押尧俞等依旧供职。弹墨未干，遽擢辙与尧俞等同参大政。且辙与易台中尚不并处，况庙堂之上，动系天下安危，岂可与尧俞等共事哉？有此未安，所系甚大，所有画黄未敢行下，谨具封还。伏望陛下再三反复思之，精赐裁处。」贴黄：「况辙天资很戾，更事不久[四]，自长宪台，前后言事多不中理，若使同参大政，必致乖戾，紊烦圣听。更望陛下深思，追寝新命，则天下幸甚。」（编类章疏系二月初三日。苏辙弹傅尧俞、韩忠彦章，已见去年十一月。【五】）
　　诏范祖禹侍读【六】。
　　诏宗室士俔特追魏国公，依法别定承袭之人。坐以倡女为妾也。（士俔谁子，当检附。）
　　龙神卫四厢都指挥使、昌州刺史张守约卒。
　　甲午，右仆射刘挚朝于垂拱殿，立新官班。退，入第一表，免恩命。遂还家，以札子奏云：「今日依宣旨已入朝，所是供职，缘见方辞避，不敢赴省，见居家以尽臣子辞逊之礼。」前例，宣麻后即入省，挚以谓未受命先治新官职事，又一面辞免，皆非是。故且辞免居家，以听否可，俟受讫，虽未谢【七】，可以入矣。觽颇以为是。
　　内降监察御史徐君平论王岩叟，及新除尚书右丞苏辙论杨康国二章，付三省。君平言岩叟才不足以不次用之，指其向日缴邓温伯制非是，贾易之徒相继去而独留，是出处不明，诬善人，是罔上，乞因其辞免从之。刘挚以为君平温伯之所与，而不知岩叟昨缴词头时在舍人院，非有言责，止可封缴而已，难责以继论，又难责其去也，岩叟今日之进，诚稍超峻，然以人物言之，不次不为过也，君平意异，故有此作。辙言：「杨康国指臣谓昨者不合弹傅尧俞、韩忠彦，又旁及吕大防、刘挚、苏颂，此乃是庙堂之仇【八】。于法官吏有嫌当避，臣之新命决不敢当；而康国昨尝申救傅尧俞、韩忠彦，是结私恩，不可不治其奸邪。」挚谓辙此章不作可也。
　　乙未，提举河北盐税司言：「请自今许令商贾以所贩盐，于有监官处所属场务【九】，依条例输纳税钱。召本处等第人户，委保出给小引，量所卖处人烟、地里远近、盐数多少，给凿日限，毋得过三十日，搬运赴无监官镇店从便货卖，依限勾收元引。」从之。
　　初，河东经略安抚使滕元发言，请自元佑二年后卖到盐数【一○】，与熙宁中课额比较，取酌中一年为法。寻下河东转运司及河东、陕西措置矾事所同相度，欲将代州管界卖盐年额，先除去元佑元年所增斤两，仍于旧额内量减零数，每年以八十五万斤为卖盐祖额【一一】，应所管界内外场务，并于旧额上据斤两多少，均匀裁减。从之。（元发五年五月二日已自太原改扬州【一二】，不应此时犹带河东，旧录必误，新录因之，当考正。）
　　丁酉，诏高丽进贡，特赐银器五千两。（政目云高丽回赐别银五千。）
　　户部言：「请诸路转运司管当帐司兼管当本司文字官，职事繁冗。乞比类选人充提刑司检法官、州学教授及监当场务，给驿料。」从之。
　　专切提举出卖解盐官孙迥言：「请西京、河阳、郑州并管下逐县并非本司所差官卖盐地分，其巡检、县尉等自来所获犯人并送所属州县断赏。窃恐不依条法，请令西京、河阳、郑州并管下逐县断赏有不如法，并依本司见管卖盐州县条例按劾。」从之。
　　己亥，诏文武官有犯同案，事干边防军政者，令刑部定断，申尚书省，仍三省、枢密院同取旨。从苏辙为御史中丞时所请也。（去年十一月五日，又十二月末。）
　　庚子，于阗国、拂林国遣使入贡。
　　辛丑，诏三省，集英殿试举人权罢春宴。
　　诏少府监，见计料造皇后重翟等车六乘，其罢之。（御集。）
　　诏以富弼预配飨功臣，其遗表恩泽特许奏异姓一人，余人毋得引例。弼子绍庭请奏甥，故有是诏。
　　殿中侍御史岑象求言：「王安礼平生猥滥，至老不悛，典领雄藩，为恶尤甚。近褫职名，若及一年还复仍旧，于安礼曾无少损。伏乞放归田里，或安置散官，仍乞将京东路容庇安礼监司悉加降黜。」诏王安礼特展一期检举取旨，京东路转运使王同老知齐州，副使范锷知蔡州，提点刑狱刘赛罚金十斤。
　　枢密院上冬教保甲敕。诏行之。
　　夔州路转运司言：「本路军监所产盐，有诏立定分数，应副支还熙河路入中钞凭。缘逐处自来别无见盐依入中先后支还，其商贾常候三五年间方得请盐。伏见熙河入中射请大宁监盐系立限十年，请将三路、熙河路等处入纳钱银粮草，射请本路开达忠万涪州、云安军六处盐钞，并依大宁监年限施行。」从之。
　　故左班殿直余宪特赠左藏库副使。以死事也。（何处死事当考。）
　　诏内外差遣及本等改易者，止给敕，无告。（政目十二日事。）
　　是日，苏辙、王岩叟皆押入，随班奏事。
　　壬寅，江、淮、荆、浙等路发转运司言：「请博易籴买纲运斛岗并粜卖人，并许人告捕断罪外，每获不及一石，赏钱三贯，一石五贯，每石加五贯，至五十贯止。」从之。
　　癸卯，宝文阁待制、知庆州范纯粹为户部侍郎，左司郎中章楶为直龙图阁、权知庆州。（章楶本传云：「时朝廷戒边吏毋得外侵，夏人繇此骄横。比入寇，乃更斥葭芦、安疆等四砦予之【一三】，使归我永乐之人。楶奏夏人不知义，惟嗜利而畏刑，不稍惩革，边未得宁也。古者诸侯有罪，贬爵削地，甚则六师移之。今既惮用兵，宜稍收入其土疆，如古削地之制。举西人之师，止当我一路，请诏诸道豫具版筑，俟一入寇，即诸路皆出师，择要地而置城砦。彼虽猖獗，壤地褊小，不过一再举而势蹙力窘矣。又请复安疆砦以固吾圉，招部族以离其觽，及遣间谍，设方略。时伺利出讨，斩获甚觽。贼不知我师所出，并边部族不敢宁居。」今附七年十月十二日贼围环州后。）
　　甲辰，新除给事中朱光庭辞免除命，尚书右丞苏辙与同列议，欲如所请，签书枢密院事王岩叟曰：「用忠实所得多。又垂帘之初，光庭排邪助正甚有力，岂可弃？」乃降诏不允。
　　丁未，左司谏杨康国奏：（编类章疏六年二月十八日。）「臣僚累具弹奏尚书右丞苏辙不可为执政者，其事有六，至今未蒙听纳。臣自惟遭遇陛下，不以臣不肖，擢臣置之谏垣者，度陛下必欲激臣懦衷，使之夙夜恐惧，日思所以图报也。今豺狼当路，奸恶在朝，臣若持禄取容，畏惮缄默，不为陛下言之，则是臣有负陛下任使矣，臣何面目复见陛下乎？此臣所以宁犯颜，竭忠而死，不愿箝口，持禄而荣。万一开悟圣聪，屏去奸恶，使朝廷清明，听断无惑，召来和气，天下大安，岂独愚臣惓惓之望，朝论上下，端人正士，以朝廷为忧者，莫不有此望也。辙有六事而陛下不以为过，此恐陛下以辙兄弟并有文学，所以眷奖之厚而用辙之坚也。果如此，则尤不可也。陛下岂不知王安石、章惇、吕惠卿、蔡确亦有文学乎？而所为如此。若谓辙兄弟无文学则非也，蹈道则未也。其学乃学为仪、秦者也。其文率务驰骋，好作为纵横捭阖，无安静理致，亦类其为人也。比王安石则不及，当与章惇、蔡确、吕惠卿相上下。其所为美丽浮侈、艳歌小词则并过之，虽辙亦不逮其兄矣，兄弟由此故多得名于戚里、中贵人之家。其学如此，安足为陛下谋王体、断国论，与共缉熙天下之事哉！王安石以文学进，而天下扰扰，此陛下之所知也。当时吕诲大奋忠义，屡疏安石，谓乱天下者必此人也，又曰必无安静之理，皆果如其言，此亦天下所共知也。陛下若悦苏辙文学而用之不疑，是犹又用一安石也。辙以文学自负，而刚很好胜，则与安石无异矣。安石进而韩琦、富弼、司马光不能并处，相继罢去，何哉？盖趋向不同而所见者异也。正人皆去，故安石得以援引同类，则吕惠卿、章惇、蔡确接迹居廊庙，故天下扰扰，此亦陛下之所知也。今陛下顾辙之厚而用辙之坚，臣恐宰执之间，自非贪荣苟禄，有如韩琦、富弼、司马光之人，不能与辙并处，有相继而去者矣，又况复有睚鴺者乎！则辙于私计得行，援引朋邪，又如安石之引惠卿、惇、确共处庙堂，则天下之事又不可知也。此皆治乱所系，非同寻常弹奏庶官违法害公之事而已。臣今所言，上可以系朝廷安危，下可以系生民休戚，此事甚大，不可不虑也。臣是以忘身捐命，不避祸患而为陛下言之。惟望陛下深加省察，断自宸衷，检会臣前后章奏，降付三省，早赐罢辙，则天下幸甚。」
　　集贤校理、秘书郎陈察为太常博士。
　　辛亥，诏：「已令供备库使、诚州刺史杨昌达【一四】知诚州，供备库副使杨昌寿同知诚州。自今知州阙，迁同知州充，无，即以前知州子孙充，同知如无子孙【一五】，即令新知州选择前知州族内忠顺协力之人。其同知州阙，即以前同知州子孙充，如无子孙，令知州于同知州族内选择忠顺协力之人。令荆湖北路都钤辖司遇有阙即保明以闻。」（五年十二月十六日可考。）
　　是日，辅臣延和殿奏事毕，右仆射刘挚留身曲谢，因劝上以勤于学，髃臣累年未闻德音，方垂帘之时，陛下谦嘿固甚盛德，然于经筵宜频有询问，将逐次所讲所读之书宫中详阅；或有议论，即明日见经筵官访问，再令进说，所贵讲学之道日益圣德。
　　签书枢密院事王岩叟奏事罢，留身曲谢，太皇太后谕曰：「知卿材望，故不次用卿，更宜尽心，以报朝廷。」岩叟进曰：「臣久去言路，不得□对清光，今欲小陈区区，幸垂听。」问：「何事？」岩叟曰：「陛下听政以来，纳谏从善，凡所更改，务合人心，所以朝廷清明，天下安静，百姓无怨叹之声。此成效也，愿信之不疑，守而勿失，则宗社千万世之福也。但愿每于用人之际，更加审察，盖邪正难辨，辨之一差，治乱所系。固有外与觽同而中怀异趣，不以今日之事为然者，惟伺间隙，以幸反复，此等不可一日容于朝。」太皇太后曰：「此事里面常说与官家，只为官家未苦理会得，卿更说与官家。」因少进而言曰：「陛下今日进圣学者，正为要理会邪正两字。正人在朝廷，朝廷安，人君无过，举天下有治平之理；一邪人进，朝廷便有不安之象。非为一人遂能致此也，盖其类应之者觽，上下蒙蔽，人主无由得知，不觉养成祸患耳。」太皇太后甚然之。又进曰：「或闻曾有以君子小人参用之说以告陛下者，果然如此，乃误陛下之言，不可听。君子小人无参用之理，圣人惟说君子在内、小人在外则成泰，小人在内、君子在外则成否。小人既进，君子不肯与小人争进，惟自引去。君子既去，小人竞进，则危乱之基也，不可不谨，陛下当用心于此。」太皇太后曰：「会当得。」岩叟乃退。（张舜民因岩叟系年录志其墓云：六年二月，拜枢密直学士、签书枢密，公力辞，诏遣近侍促之视事。曲谢延和，太皇太后谕曰：「知卿材望，故不次进用。」公逊谢，既而进曰：「陛下听政以来，纳谏从善，务合人心，所以朝廷清明，天下安静，愿信之勿失，则宗社千万世之福也。用人之际，望更加以审察。邪正难辨，辨之少差，治乱所系。」又少进而言曰：「陛下今日进圣学者，正欲理会邪正两字。正人在朝，则朝廷安，人君无过，举天下平治；邪人一进，则朝廷有不安之象。非谓一人便能如此，乃其类应之者觽，上下蒙蔽，人主无由得知，不觉养成祸患耳。」二圣然之。公又进曰：「或闻有以君子小人参用之说告陛下者，不知果有之否，此乃欲深误陛下也。自古君子小人无参用之理，圣人惟说君子在内、小人在外则成泰；小人在内、君子在外则成否。小人既进，君子不肯与小人争进，自然稍稍引去。君子去，小人竞进，则危乱之基也，此际不可不察，幸陛下常用心于此。」）
　　端明殿学士、礼部尚书邓温伯称疾卧家，固辞新命，五上章乞补外。癸丑，三省进呈，降诏不允。初，王岩叟劝刘挚，可因温伯自请，遂出之。挚曰：「待与渠，当恶其意。」为吕大防右温伯故也。会大防谒告，挚携以进呈，既，复携以下。及大防出，始同进呈，皆相顾不言。傅尧俞独进曰：「欲且依前降指挥。」乃卷之而退。先是，岩叟又移书督大防，挚及尧俞等答曰：「敢不以身任之。」然卒不果。（五月十八日。）
　　丙辰，大理寺言：「因举官缘坐已经恩者，如罪人不该原减，听减一等；若再会恩，从原减法。罪人该特旨及于法不以赦降原减者，举主自依赦降。」从之。
　　丁巳，左朝请大夫张公庠为提点京东西路刑狱，寻罢之，与知州差遣。坐前知深州，公使库违法也。（公庠罢提刑在四月六日【一六】，今并书。）
　　西蕃阿里骨男都军主溪邦彪籛为化外庭州团练使，邈川首领、瓜州团练使温溪心男巴温为化外胜州刺史，同管当邈川部族，月等第支茶彩有差。仍令范育告谕阿里骨，使知优恩；及谕温溪心，阿里骨屡欲召汝父子离邈川上青唐，朝廷特与巴温除官，以破阿里骨奸谋之意。（正月二十四日有此议，今乃行之。元佑四年正月，邈川温溪心男推恩，妻封县君。六年五月，阿里骨遣温溪心入贡。陇右录云：「溪巴乌者，唃厮啰兄扎实庸咙之孙、扎实庸咙子必噜匝纳之子也。溪巴乌有深识，初避祸居河南，后益西走，依隆博部。」又别出大酋温溪心，注云：「温溪心，仁温布之后，世有邈川地【一七】。」又云：「阿里骨疑大酋温溪心，被囚在七年八月。」盖溪巴乌自别一大酋，而温溪心子亦名巴温也。）
　　讲筵所言：「奉旨进汉唐故事及史记事，其间可观事迹多已录进，请将稽古录节次进呈，以代汉唐故事。」诏依前旨进故事。（五年七月十八日。）
　　是日，辅臣对于延和殿，同问两宫圣安。候奏事已，密院退，苏辙面奏云：「臣闻谏官论臣不已，昨日又闻备录奏状申三省。臣望轻德薄，不可以任执政，臣欲乞一外任。」谕曰：「言官之言皆不当，切勿轻入文字。」并进呈徐君平状，云：「言事无状，乞赐黜逐。」谕曰：「与一外任，并杨康国亦与外任。」辙再奏言：「决不敢贪恋恩赐，取辱天下，今日更不入省。」退，留身论事。
　　挚先与大防议同留，及节议康国所备录事六状，大要与初状同，意谓辙刚很自任，曾论觽执政，不可使之共政，恐怀疑相倾，傅尧俞、韩忠彦办理断案事，尧俞不直，而辙劾二人，有二章，又因及挚辈。此盖言者常事，遂以为仇，非也。又言曾受张方平赠遗，今乃举王巩，报其私恩。又言不合弹王觌、朱光庭，不合乞弃质孤、胜如二堡，欲表里赵□。又云辙他日必为王安石之乱法度，引奸邪。又云决辙去留，不可谋于宰执，盖其间恐有曾误陛下谓辙可任者，有以嫌疑自处者，有怀利心不肯忤陛下用辙之意者，今须出于宸断。大燍如此。内论二堡及王、朱事，觽议以为得之，他皆无理。方轼、辙困于流离，方平爱其才，有所资助，此天下之义也，岂可以为货取也？轼、辙之所取，非若方平者亦不可受也，此论鄙哉！具以其事奏之。谕以为然。
　　挚又奏：「果辙曾言及臣等，今便以为仇，臣等虽浅陋，未至如此，以辙为王安石，此则事不相类。又康国云恐觽执政畏避辙强，相引而去，天下之事又不可知，亦无此理。」谕曰：「与一平平外任。」再奏曰：「康国之论虽过，而其心亦忠谅，愿少□容，只与一在京差遣，并徐君平亦待移动，皆罢言路也。」俞之。因从容论议人物，愿常以邪正为心，辨察其心。又因辅导圣志，叩以宫中进学如何？皇帝答曰：「见读孟子、论语。」又说及稽古录，再曰：「已降出。」从来未尝闻上德音，今闻是三语也。太皇太后又说魏征、长孙无忌事，久之乃退。逢密院上殿，挚谕王岩叟使略谢上保全之意，盖已许罢君平。辙隔门上马，觽勉之曰：「且只入文字，不须居家。」否曰：「适已奏知。」遂出。（此并据刘挚日记增入。三月二日苏辙押入视事。）
　　先是，右仆射刘挚过都省，左仆射吕大防不至。大防为挚言，欲间日入，就当笔日故也。挚以为若如此，则两揆于都省遂无聚议，恐未安；兼门下事简，三日一留亦无害，况旧例已如此。是日挚过都省，大防亦至，盖觉前所云就当笔日始入为未安也。大抵都省不可阙宰相，又不可不集也。问行官制后【一八】，左相日日入省，以门下无事耳。右揆间日留中书，自有法，以中书事繁也。元佑元年，司马光作相，画旨小事听左右丞，批判并词状亦归二厅，宰相可以精意于大事。至三年四月，大防及范纯仁拜相，遂以光之请为一时指挥，事无巨细并讼诉，一归左右仆射，收权则可，谓之是则挚不知也。今自上马伏几案，纷纷落笔，惟虞不能毕，至五六鼓已逼，上厅览词状，遂聚厅矣。旧中书、密院不如此也，徐当议复光之制。（此据挚日记增入，不知后来竟复光旧制否，当考。）
　　注　　释
　　【一】□安诗侍讲「□安诗」原作「□安时」，阁本作「□安持」。案：安持未尝为讲读官，据本书卷四三四元佑四年十月庚子条，左司谏□安诗除直集贤院兼侍读，可证「时」乃「诗」之讹，据改。
　　【二】□敏中按「□」上原衍「在」字，据阁本删。
　　【三】用负黼扆凭玉几等字「字」上原衍「故」字，据长编纪事本末卷一○四邓温伯罢翰苑删。
　　【四】更事不久阁本作「遇事不明」。
　　【五】苏辙弹傅尧俞韩忠彦章已见去年十一月此段文字原误植于「诏范祖禹侍读」句下，据阁本及文义乙正。
　　【六】诏范祖禹侍读「侍」原作「书」，据阁本改。
　　【七】虽未谢「未」原作「非」，据阁本改。
　　【八】此乃是庙堂之仇「乃」原作「及」，据阁本改。
　　【九】于有监官处所属场务「监」原作「盐」，据阁本及宋会要食货二四之二九改。下同。
　　【一○】请自元佑二年后卖到盐数「后」原作「从」，据阁本及同上书改。
　　【一一】祖额「祖」原作「租」，据阁本改。
　　【一二】元发五年五月二日已自太原改扬州「日」原作「十」，据阁本及本书卷四四二元佑五年五月丙寅条改。
　　【一三】乃更斥葭芦安疆等四砦予之「乃」原作「及」，据阁本及东都事略卷九七章楶传改。
　　【一四】杨昌达「达」原作「逵」，据宋会要蕃夷五之九一、宋史卷四九四蛮夷二及本书卷四五三元佑五年十二月丙午条改。
　　【一五】同知如无子孙据上下文文义，「同知」二字疑衍。
　　【一六】公庠罢提刑在四月六日「日」原作「月」，据阁本、活字本改。
　　【一七】世有邈川地「世」原作「共」，据阁本改。
　　【一八】问行官制后据文义，「问」疑当作「间」。
续资治通鉴长编
卷四百五十六
卷四百五十六
　　起讫时间 起哲宗元佑六年三月尽其月
　　卷　　名 续资治通鉴长编卷四百五十六
　　帝　　号 宋哲宗
　　年　　号 元佑六年（辛未，1091）
　　全　　文
　　三月庚申朔，御迩英阁。宰相吕大防奏曰：「仁宗所书三十六事，禁中有否？」上曰：「有。」大防请令图写置坐隅，以备观览。从之。（四月壬辰可考。）
　　辛酉，中书舍人郑雍为左谏议大夫，右朝奉大夫张修为光禄少卿，度支员外郎田子谅为右司员外郎，左司谏杨康国为吏部员外郎，（政目在四日。）秘阁校理、右正言刘唐老为兵部员外郎。（四日郑雍云云。）徐王府翊善陈轩、侍讲乔执中并为秘阁校理，王以例请故也。
　　礼宾使邢佐臣为西上合门副使、大名府路副总管，从安抚使张璪辟也。（四月八日当并考。）
　　知府州折克行、通判梁子雅缮葺城壁，兵民安居，赐诏奖之。
　　给事中朱光庭言：「近除刘定为京西南路提刑。按定天姿刻薄，罪恶不一，向任河北路提举保甲，一路被害，觽所共知，岂可更擢监司，复为一路之害？」诏依前行下。光庭又言：「窃以监司为一路表率，必择公正仁厚者为之，则人人受赐，定之奸恶，安得预兹选？」诏刘定为江、淮、荆、浙、福建、广南路提点坑冶铸钱事。（定改命乃三月十六日，今并书。定初除在正月十八日。）
　　是日，尚书右丞苏辙押入，随班奏事已，辙留身久之。又遣中使阎安押入省。杨康国、刘唐老皆罢言职为尚书郎。刘挚自言：「论者皆欲分别是非，以正黜陟，此诚为国之要务，所以服天下。然有不可为者，以朝廷进退大臣，不当用一二人言而罢。若遂谓言者为不当而黜之乎，则二人之言非尽为失，外议一词，率以二人为是矣。以二人为是，遂罢大臣乎，则所指之事未足以为大臣重轻，而于国体未便，兼亦可否在宸衷开陈之际，不能无嫌。故止于两平，既以全上恩，进任大臣之体，又以保二人，养忠直之气，难哉！难哉！」中书舍人郑雍申三省，禀康国当作何词？吕大防批云：「作平词。」挚谓大防曰：「东台又何如？」指朱光庭也。大防曰：「已有嫌迹，恐不敢作。」光庭昨为辙所弹，故云尔。（此据刘挚日记增入。）
　　癸亥，进神宗皇帝实录。上东向再拜，然后开编。宰臣吕大防于帘前披读，未久，帘中恸哭，止读，令进。（王岩叟朝论云：三月四日，常朝起居，升延和，左相前奏。以今日进神宗实录，不奏事，遂东下于幕次。两宫引公事退，入进膳。先引实录十一床，床一函幕【一】，凡三百卷，各列东厢。久之，更衣，黄帕，垂帘。丞相而下再奏圣躬万福，西厢东向立，候修实录官翰林赵彦若、给事范祖禹、著作黄庭坚起居毕，同升殿序立。上□头、服浅色袍，乌靴，皁带，从西间出，俯阶迎。实录第一函置案卓，对设案，启封，两拜，焚香，又拜，复入帘。故事如此，今皆用故事。左相提举修与彦若对展表读之。取第一帙读，开编，两宫皆哭，侍臣掩涕。少之，上劝太母曰：「天寒，休哭，且听读。」读尽四板，上曰：「进入。」遂止。趋下，再拜。又召赐茶，茶起，右相已降先就次。左相再拜，奏修书官推恩事。既而促彦若辈谢恩，乃出。刘挚日记：四日，忌前假。假日班朝延和，不奏事，以今日进呈神宗实录。进神宗实录。进神宗实录，再坐，宣宰执同观。先立班，宣名奏万福，宰执面东，少立，俟修撰、编修官起居谢毕，同升殿。三省、密院由右阶，修撰官赵元考、范纯夫、黄鲁直由右阶升，立定，取第一册置帘前案上。左相读数行，两殿举哭，上勉太母曰：「天寒，恐饮冷气，且止哭听读。」读四板，宣谕曰：「可止，只进入。」觽下殿，提举以下告谢，移班。礼毕退立，挚同余执政别班告谢曰：「伏蒙圣慈以编修院进神宗实录，宣召臣等使观览[二]，不任云云。」移班如之。宣赐茶，挚独升右阶。茶毕，退，左相独奏事【三】。再升，不久下，自再坐。立班前行，二仆射左右自皆分立如故。后行间班，然止移右省侍郎为左班首【四】，密院不过，何也。）
　　王岩叟从容劝上读书，曰：「古人多早读经，午间读史及诸子，或唐人有讽谏底诗篇。」上云：「如何得入道深？」对曰：「读书要入道深，自有诀。须将先圣之言一一着心承当，便如先圣专为陛下说此事，则承当得有力，读书方济事。其善者受之以为法，其不善者受之以为戒。如此则便如终日与先圣先贤说话，圣德日新矣。」上论射，进曰：「此读书之余，聊以适性则可，然非帝王之所学也，不宜专留神以妨圣学。就射之中，亦有修身、治天下之道。礼记有射义一篇，说射之法。进退周旋必中礼，内志正，外体直，然后持弓矢；审固，然后可以言中。此可观德行矣。陛下若取射之义以临天下，凡于事皆平心正己，审而后发，则发而无不当矣。」又曰：「射求诸己，正而后发，发而不中，不怨胜己者，反求诸己而已矣。此乃圣人因射以教人，每事惟在求己，不以责人。又陛下不可将习射便为帝王之武。春秋左传论止戈为武，言能止定干戈，使之不作，则为武也。武有七德：禁暴、戢兵、保大、定功、安民、和觽、丰财，为七德。陛下常以七德为心，则陛下之武无敌于天下矣。愿留神省纳，幸甚。」
　　中书舍人郑雍言：「昨左司谏杨康国除吏部员外郎。按：故事，台谏官言事称职，甚者不次进擢，其次亦叙迁美职，或谬妄不职，则明示降黜。今康国除员外郎，谓称职而迁，则员外郎在司谏之下，谓以妄言而黜，则未见降黜之因。」诏康国改为郎中。韩川亦封还刘唐老除兵部员外郎词头，云不见所以罢免右正言之故。唐老与康国卒俱出守。（出守在三月二十六日。元佑八年五月，黄庆基言刘唐老疏苏轼与赵□交通诬罔之迹，当考。杨康国章已见二月四日并十八日。康国，魏人，刘挚铭其父墓。朝安录：唐老、康国皆论苏辙故也。）
　　甲子，诏皇太妃侄、右侍禁朱孝孙特与合门看班祗候，左门殿直朱孝章寄班祗候。
　　乙丑，监察御史徐君平为度支员外郎。君平自言累论签书枢密院王岩叟差除不当，不蒙听纳，愿从黜逐，故有是命。
　　己巳，御集英殿，策试礼部奏名进士。
　　庚午，策试特奏名进士及武举。
　　壬申，试明经诸科、经律科，并诸科特奏名人。
　　癸酉，诏右正议大夫、端明殿学士、礼部尚书邓温伯，朝请大夫、翰林学士、知制诰赵彦若，左朝奉郎、给事中范祖禹，左朝请郎、宝文阁待制、知应天府曾肇，左朝奉大夫、天章阁待制、知杭州林希各迁一官。龙图阁待制、知颍州陆佃为龙图阁直学士，著作佐郎黄庭坚为起居舍人。都大管勾入内内侍省都知张茂则与男一名迁一官。承受入内内侍省内侍押班、文思使、嘉州刺史梁惟简，入内内侍省内东头供奉官、管当御药院、寄供备库使陈衍，供备库副使郝终吉，内殿承制冯珣各迁一官，内陈衍寄资。温伯等并以神宗皇帝实录书成赏功也。（佃、庭坚，二十六日、二十八日可考。刘挚十四日记云：实录修撰官推恩，提举官从别制外，余不以岁月久近、在内外，例增一秩。谕中书令十六日进熟状【五】。）
　　殿中侍御史岑象求为金部郎中。以避苏辙亲嫌也。
　　诏御史中丞举堪充殿中侍御史二员，翰林学士至谏议大夫同举堪充监察御史二员以闻。
　　三省言：「武举绝伦人辛育等十六人弓应法、弩射得，与三班借差，减五年磨勘，边上指使差遣，依令支赐。弓不应法、弩射不得，欲且令温习事艺。内借职郭彦卿弓应法，欲减三年磨勘，特赐袍带、靴笏。」从之。
　　乙亥，权发遣河东路转运使林旦面辞，赐三品服。（面辞当考。）
　　诏入内内侍省都知张茂则与孙或侄有官人一名迁一官，前诏勿行。又诏神宗皇帝实录书成，其修撰官锡赐，令入内内侍省取旨，内故提举官司马光、吕公着各赐银绢各三百匹两，并付其家。
　　殿中侍御史岑象求言：「右朝奉大夫宋彭年向知邢州，秽滥不检，郡政颓废。乞朝廷委官体量，或投之散地，或授以闲局。」诏河北转运司体量诣实以闻。
　　鄜延路经略使赵□言：「若西人来延安府商议分画熙兰界至，一向倔强，要还本国，未审如何回答，不致阻绝【六】？」诏赵□以前后指挥敷演，节次令所委官婉顺应折。如坚不听从，便欲归国，即徐云：「此来开谕，于理当然。今既全不相听，即当具此申覆枢密院，以俟指挥。」或西人须要暂归本国，亦听其便，仍谕以使、副到本国，亦须更与近上首领详悉商议。若申覆枢密院后，万一别有处分，当令人于界首相招，即请来延安府商议。务要羁縻西人，不致阻绝。其西人未肯听从，合申覆事，令赵伋赴三省、枢密院禀议。
　　始，□连檄宥州，俾遣首领来听疆议，久之不答。既而顺宁砦捕得生虏乙□麻，乃所使出入汉边，达言语通事类者。□厚予金帛，俾以朝廷怀柔意归谕乙逋，曰：「朝廷令夏国遣人来听疆议，非惮汝也，特以和好垂成，不忍遽自绝尔。乙逋欲和即来，不欲从汝自便。移书往返，不若遣使面议之。详汝尝为行人，非寇也，汝归，以吾言告乙逋。」时乙逋方集数万觽于密木关，将以某日寇熙兰。吴麻至，贼期乃缓，遽遣亲信嵬名麻胡、乙吉埚丹来。□呼前诘折，开晓累日【七】，麻胡等辞穷，曰：「公言无不是，皆为民为国，奈我家不利何！」（正月十二日。）
　　丙子，太中大夫、守尚书左仆射兼门下侍郎吕大防特授正议大夫。实录成，大防当迁通议大夫，其祖讳通，执政同进呈，请超迁之。大防固辞，不许。
　　先是一日，延和奏事毕，大防面奏：「臣近有札子【八】，乞罢实录提举官推恩，决望允从。窃闻有旨中书具推恩例，伏乞用近例，许免。」奏讫先退。右仆射刘挚及两省以例进呈真宗实录并正史成，提举并转官；后来仁宗、英宗实录并两朝正史成，提举韩琦、曾公亮、王珪并辞之，但赐器币有差，珪又增一子六品服。谕以大防官尚卑，可勿听辞，今晚可锁院。挚奏：「兼神宗实录功绪甚大，实宜增秩。然大防当迁通议大夫，通字犯其祖讳，理当避。官制以前祖宗比例，首相多是超转，今可改两官为左正议大夫，不为过【九】。」又谕曰：「避讳自来如何？」对曰：「若百执事则寄理官资，候再磨勘日转两官。今大防首相，恐难用此。」谕曰：「甚善。」又奏宰臣转官，须宣召学士面授旨，难拟熟状，容中书具转官及加恩等事奏入，乞留中作中旨施行。可之。退如所奏具状进入。草制者，中书舍人、直学士院韩川也。（此据刘挚日记增入。）
　　丁丑，殿中侍御史岑象求言：「王安礼向在青州，纵恣不法。节度推官倪直侯者，助其为恶，掌公使出纳不明，及发露，遂匿其籍，阳为寻访，终不获。秽滥不悛，吏民具知。请下本路体量，果有实状，乞致之法。」诏本路转运司体量以闻。
　　中书舍人韩川言：「新除陆佃龙图阁直学士，按佃为人污下，无以慰天下之望。」诏命词行下。（初四日除。）
　　先是，佃及黄庭坚除命下中书，川并封还。是日，吕大防不入，川过都省禀议，刘挚谕以佃为侍从十余年，昨乞外任，自当加职。是时方以言者有所及，故降旨候实录成，不转官加职。今书成，行前旨尔。言者所指，后制狱根究无罪也。川晓然而去，庭坚方议之。（此据刘挚十八日所记增入。韩川同徼佃及庭坚除目，今先行佃词，庭坚竟罢，在二十八日丁亥。）
　　诏河外麟、府、丰州上番四将并兼都同巡检，与堡寨使臣同管边面及贼盗公事，更不下番，依极边堡寨使臣及陕西将官赏罚，仍废罢河外都同巡检六员上番兵马。从河东帅臣范纯仁请也。
  </div>
  <div class="pagination">
   <a href="续资治通鉴长编_page549.html">
    上一页
   </a>
   <span>
    ...
   </span>
   <a href="续资治通鉴长编_page545.html">
    545
   </a>
   <a href="续资治通鉴长编_page546.html">
    546
   </a>
   <a href="续资治通鉴长编_page547.html">
    547
   </a>
   <a href="续资治通鉴长编_page548.html">
    548
   </a>
   <a href="续资治通鉴长编_page549.html">
    549
   </a>
   <span class="current-page">
    550
   </span>
   <a href="续资治通鉴长编_page551.html">
    551
   </a>
   <a href="续资治通鉴长编_page552.html">
    552
   </a>
   <a href="续资治通鉴长编_page553.html">
    553
   </a>
   <a href="续资治通鉴长编_page554.html">
    554
   </a>
   <a href="续资治通鉴长编_page555.html">
    555
   </a>
   <span>
    ...
   </span>
   <a href="续资治通鉴长编_page551.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
