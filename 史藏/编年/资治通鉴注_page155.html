<!DOCTYPE html>
<html>
 <head>
  <meta charset="utf-8"/>
  <title>
   资治通鉴注 - 第 155 页/共 334 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   资治通鉴注 - 第 155 页/共 334 页
  </h1>
  <div class="content">
   4辛酉，上祀明堂。
5三月，琅邪民王万寿杀东莞、琅邪二郡太守刘砜，〔邪，音耶。莞，音管。砜，之舌翻。考异曰：梁帝纪云「三月辛丑」，按长历是月丁酉朔，而卢昶传云「三月二十四夜，万寿等攻掩朐城」。盖辛酉也。今不日以阙疑。又梁马仙琕传及魏帝纪卢昶传皆云「刘砜」，而梁帝纪云「邓砜」，盖字误也。〕据朐山，召魏军。〔朐，音劬。〕
6壬戌，魏广阳懿烈王嘉卒。
7魏徐州刺史卢昶遣郯城戍副张天惠、〔秦置郯郡，汉改为东海郡，魏复置郯郡，属东徐州。郯，音谈。〕琅邪戍主傅文骥相继赴朐山，青、冀二州刺史张稷遣兵拒之，不胜。〔梁青、冀二州治郁洲。〕夏，四月，文骥等据朐山，诏振远将军马仙琕击之。〔琕，部田翻。〕魏又遣假安南将军萧宝寅、假平东将军天水赵遐将兵据朐山，受卢昶节度。〔将，即亮翻。〕
8甲戌，魏薛和破刘龙驹，悉平其党，表置东夏州。〔东夏州领偏城、朔方、定阳、上郡。唐之延州，魏之东夏州也。夏，户雅翻。〕
9五月，丙辰，魏禁天文学。
10以国子祭酒张充为尚书左仆射。充，绪之子也。〔张绪，岱之兄子，善谈名理。〕
11马仙琕围朐山，张稷权顿六里以督馈运，上数发兵助之。〔数，所角翻。〕秋，魏卢昶上表请益兵六千，米十万石，魏主以兵四千给之。冬，十一月，己亥，魏主诏扬州刺史李崇等治兵寿阳，以分朐山之势。〔治，直之翻。〕卢昶本儒生，不习军旅。朐山城中粮樵俱竭，傅文骥以城降；〔降，户江翻。〕十二月，庚辰，昶引兵先遁，诸军相继皆溃，会大雪，军士冻死及堕手足者三分之二，仙琕追击，大破之。二百里间，僵尸相属，魏兵免者什一二，收其粮畜器械，不可胜数。〔属，之欲翻。胜，音升。考异曰：魏帝纪，卢昶败在十一月。今从梁帝纪。梁纪云「斩馘十余万」，按卢昶表云：「此兵九千，贼众四万，求益兵六千，」魏主以四千给之。安得十余万众！盖梁史为夸大耳。〕昶单骑而走，弃其节传、仪卫俱尽；〔传，张恋翻。〕至郯城，借赵遐节以为军威。魏主命黄门侍郎甄琛驰驲锁昶，穷其败状，〔甄，之人翻。琛，丑林翻。驲，人质翻，驿传也。〕及赵遐皆免官。唯萧宝寅全军而归。
卢昶之在朐山也，御史中尉游肇言于魏主曰：「朐山蕞尔，僻在海滨，卑湿难居，〔蕞，祖外翻。〕于我非急，于贼为利。为利，故必致死以争之；非急，故不得已而战；以不得已之众击必死之师，恐稽延岁月，所费甚大。假令得朐山，徒致交争，终难全守，所谓无用之田也。〔左传吴将伐齐，子胥谏曰：「得志于齐，犹获石田也，无所用之。」〕闻贼屡以宿豫求易朐山，若必如此，持此无用之地，复彼旧有之疆，兵役时解，其地为大。」魏主将从之，会昶败，迁肇侍中。肇，明根之子也。〔游明根事魏太武及孝文，以耆宿见重。〕
马仙琕为将，能与士卒同劳逸，所衣不过布帛，所居无帏幕衾屏，饮食与厮养最下者同。〔将，即亮翻。衣，于既翻。厮，息移翻。养，养马者，音余亮翻。韦昭曰：析薪为厮，炊烹为养。〕其在边境，常单身潜入敌境，伺知壁壨村落险要处，〔伺，相吏翻。〕所攻战多捷，士卒亦乐为之用。〔乐，音洛。为，于伪翻。〕
12魏以甄琛为河南尹，琛表曰：「国家居代，患多盗窃，世祖发愤广置主司里宰，皆以下代令长及五等散男有经略者乃得为之。〔长，知两翻。五等散男，谓爵为五等男而居散官者。魏书曰：魏公、侯、伯、子、男，有开国，有散，凡散各降开国一品。非以其居散官而谓之散男也。散，悉亶翻。〕又多置吏士为其羽翼，崇而重之，始得禁止。今迁都已来，天下转广，四远赴会，事过代都，五方杂沓，寇盗公行，里正职轻任碎，多是下材，人怀苟且，不能督察。请取武官八品将军已下干用贞济者，〔贞济，谓坚贞而济事也。〕以本官俸恤领里尉之任，高者领六部尉，中者领经途尉，下者领里正。〔魏官既给俸，又给恤亲之禄，故谓之俸恤。魏分洛阳城中为六部，置六部尉。因张平子东京赋「经途九轨」，置经途尉。经途，城中之大途也。其余处各置里正。〕不尔，请少高里尉之品，〔少，诗沼翻。〕选下品中应迁者进而为之，督责有所，辇毂可清。」〔自汉以来，京师谓之辇毂下。〕诏曰：「里正可进至勋品，〔勋品，勋官初品也。〕经途从九品，六部尉正九品，〔洛阳六部尉并置于东汉之时，曹操为洛阳北部尉，此其证也。从，才用翻。〕诸职中简取，不必武人。」琛又奏以羽林为游军，于诸坊巷司察盗贼，于是洛城清静，后常踵焉。
13是岁，梁之境内有州二十三，〔此据五代史志。按萧子显齐志，齐有扬、南徐、豫、兖、南兖、北徐、青、冀、江、广、交、越、荆、巴、郢、司、雍、梁、秦、益、宁、湘、南豫二十三州。时已废巴州，当以王茂所立宛州足之。〕郡三百五十，县千二十二。是后州名浸多，废置离合，不可胜记。〔胜，音升。〕魏朝亦然。〔朝，直遥翻；下同。〕
14上敦睦九族，优借朝士，有犯罪者，皆屈法申之。百姓有罪，则案之如法，其缘坐则老幼不免，一人逃亡，举家质作，〔质，音致，又如字。质作，质其家属而罚作之。〕民既穷窘，奸宄益深。尝因郊祀，有秣陵老人〔江南以建康、秣陵为赤县；隋废秣陵、建康并为江宁县。窘，渠陨翻。宄，音轨。〕遮车驾言曰：「陛下为法，急于庶民，缓于权贵，非长久之道。诚能反是，天下幸甚。」上于是思有以宽之。
十一年〔（壬辰、五一二）〕
1春，正月，壬辰，诏：「自今逋?之家及罪应质作，若年有老小，可停将送。」〔所谓宽庶民者，如此而已。而不能绳权贵以法，君子是以知梁政之乱也。〕
2以临川王宏为太尉，骠骑将军王茂为司空、尚书令。〔骠，匹妙翻。骑，奇寄翻；下同。〕
3丙辰，魏以车骑大将军、尚书令高肇为司徒，清河王怿为司空，广平王怀进号骠骑大将军，加仪同三司。肇虽登三司，犹自以去要任，怏怏形于言色，〔要任，谓尚书令。怏，于两翻。〕见者嗤之。〔嗤，丑之翻。〕尚书右丞高绰、国子博士封轨，素以方直自业，〔业，事也。以方直为事，所谓强作之也，作之不已，乃成君子。〕及肇为司徒，绰送迎往来，轨竟不诣肇。绰顾不见轨，乃遽归，叹曰：「吾平生自谓不失规矩，今日举措，不如封生远矣。」绰，允之孙；轨，懿之族孙也。〔高允事魏世祖以下四朝。封懿去燕归魏，以疏慢见黜。〕
清河王怿有才学闻望，惩彭城之祸，〔谓彭城王勰无罪见杀也。闻，音问。〕因侍宴，谓肇曰：「天子兄弟讵有几人，而翦之几尽！〔谓又杀京兆王愉也。之几，居依翻。〕昔王莽头秃，藉渭阳之资，遂篡汉室。〔事见汉纪。〕今君身曲，亦恐终成乱阶。」会大旱，肇擅录囚徒，欲以收众心。怿言于魏主曰：「昔季氏旅于泰山，孔子疾之。〔朱元晦曰：旅，祭名也。礼，诸侯祭封内山川。季氏祭之，僭也。〕诚以君臣之分，〔分，扶问翻。〕宜防微杜渐，不可渎也。减膳录囚，乃陛下之事；今司徒行之，岂人臣之义乎！明君失之于上，奸臣窃之于下，祸乱之基，于此在矣。」帝笑而不应。
4夏，四月，魏诏尚书与群司鞫理狱讼，令饥民就谷燕、恒二州及六镇。〔燕，因肩翻。恒，户登翻。〕
5乙酉，魏大赦，改元延昌。
6冬，十月，乙亥，魏立皇子诩为太子，始不杀其母。〔为后胡后乱魏张本。〕以尚书右仆射郭祚领太子少师。祚尝从魏主幸东宫，怀黄箛以奉太子；〔箛，扶田翻。博雅，白鲅，瓜属。此黄鲅，又一种也。〕时应诏左右赵桃弓深为帝所信任，祚私事之，时人谓之「桃弓仆射」、「黄鲅少师。」
7十一月，乙未，以吴郡太守袁昂兼尚书右仆射。
8初，齐太子步兵校尉平昌伏曼容表求制一代礼乐，世祖诏选学士十人修五礼，〔五礼：吉、凶、军、宾、嘉。〕丹杨尹王俭总之。俭卒，〔卒，子恤翻。〕以事付国子祭酒何胤。胤还东山，〔胤隐会稽东山。〕齐明帝敕尚书令徐孝嗣掌之。孝嗣诛，率多散逸，诏骠骑将军何佟之掌之。〔佟，徒冬翻。〕经齐末兵火，仅有在者。帝即位，佟之启审省置之宜，〔启之于上，审礼局之宜省、宜置也。〕敕使外详。〔使外详议以闻也。〕时尚书以为庶务权舆，〔毛苌曰：权舆，始也。此言王业创始也。〕宜俟隆平，欲且省礼局，并还尚书仪曹，诏曰：「礼坏乐缺，实宜以时修定。但顷之修撰不得其人，所以历年不就，有名无实。此既经国所先可即撰次。」〔左传曰：礼，经国家，定社稷，序人民，利后嗣者也。撰，具也，述也。〕于是尚书仆射沈约等奏：「请五礼各置〔旧学士十人共修五礼，今请分五礼，各置学士。〕旧学士一人，令自举学古一人相助抄撰，〔抄，楚交翻，录也。〕其中疑者，依石渠、白虎故事，请制旨断决。」〔石渠事见二十七卷汉宣帝甘露三年。白虎事见四十六卷章帝建初四年。断，丁乱翻。〕乃以右军记室【章：十二行本「室」下有「参军」二字；乙十一行本同。】明山宾等分掌五礼，佟之总其事。佟之卒，以镇北咨议参军伏暅代之。暅，曼容之子也。〔暅，古邓翻。〕至是，五礼成，列上之，合八千一十九条，诏有司遵行。
9己酉，临川王宏以公事左迁骠骑大将军。
10是岁，魏以桓叔兴为南荆州刺史，治安昌，〔汉南阳郡有安昌侯国。晋泰始中，割南阳东鄙之安昌、平林、平氏、义阳四县，置义阳郡，治安昌城。后义阳移治石城山上，因梁希侵逼，徙治仁顺城，而安昌则俗谓之白茅城。〕隶东荆州。
十二年〔（癸巳、五一三）〕
1春，正月，辛卯，上祀南郊，大赦。
2二月，辛酉，以兼尚书右仆射袁昂为右仆射。
3己卯，魏高阳王雍进位太保。
4郁洲迫近魏境，〔近，其靳翻。〕其民多私与魏人交市，朐山之乱，或阴与魏通，朐山平，心不自安。青、冀二州刺史张稷不得志，政令宽弛，僚吏颇多侵渔。庚辰，郁洲民徐道角等夜袭州城，杀稷，送其首降魏，〔朐，音劬。降，户江翻。考异曰：魏帝纪作「郁州人徐玄明」，今从梁康绚传。又绚传，稷死在朐山叛之明年。今从魏帝纪。按郁洲即郁洲。〕魏遣前南兖州刺史樊鲁将兵赴之。〔将，即亮翻。〕于是魏饥，民饿死者数万，侍中游肇谏，以为「朐山滨海，卑湿难居，郁洲又在海中，得之尤为无用。其地于贼要近，〔要，谓海道之要；近，谓南近江、淮。〕去此闲远，〔魏图东南，其用兵必于淮、汉之间；郁洲介在海中，又非兵冲，故曰闲远。〕以闲远之兵攻要近之众，不可敌也。方今年饥民困，唯宜安静，而复劳以军旅，费以馈运，臣见其损，未见其益。」魏主不从，复遣平西将军奚康生将兵逆之。〔复，扶又翻。〕未发，北兖州刺史康绚遣司马霍奉伯讨平之。〔梁北兖州当治淮阴。绚，许县翻。〕
5辛巳，新作太极殿。
6上尝与侍中、太子少傅建昌侯沈约各疏栗事，约少上三事，出，谓人曰：「此公护前，不则羞死！」〔帝每集文学之士策经史事，群臣多引短推长，帝乃悦，故约退有是言。护前者，自护其所短，不使人在己前。忌前者，忌人在己前也。约少，诗沼翻。不，读曰否。〕上闻之怒，欲治其罪，徐勉固谏而止。〔治，直之翻。〕上有憾于张稷，〔以其怨望，故憾之。〕从容与约语及之，〔从，千容翻。〕约曰：「左仆射出作边州，〔谓为青、冀二州刺史。〕已往之事，何足复论！」〔复，扶又翻。〕上以【章：十二行本「以」下有「为」字；乙十一行本同。】约与稷昏家相为，〔为，于伪翻。〕怒曰：「卿言如此，是忠臣邪！」乃辇归内殿。约惧，不觉上起，犹坐如初；及还，未至床而凭空，顿于户下，〔踣而首先至地为顿。〕因病。梦齐和帝以剑断其舌，〔断，丁管翻。〕乃呼道士奏赤章于天，称「禅代之事，不由己出。」上遣主书黄穆之视疾，夕还，增损不即启闻，惧罪，乃白赤章事。上大怒，中使谴责者数四。〔帝本信释氏报应之说，谓天可欺也，故因赤章之事而怒责约。古人不肯移腹心之疾而置诸股肱，雅异于是。使，疏吏翻。〕约益惧，闰月，乙丑，卒。〔卒，子恤翻。〕有司谥曰「文」，上曰：「情怀不尽曰隐，」改谥隐侯。
7夏，五月，寿阳久雨，大水入城，庐舍皆没。魏扬州刺史李崇勒兵泊于城上，水增未已，乃乘船附于女墙，〔城上短墙曰女墙，所谓陴也，今人谓之女头。〕城不没者二板。将佐劝崇弃寿阳保北山，〔寿阳北山即八公山。〕崇曰：「吾忝守藩岳，德薄致灾，淮南万里，系于吾身，一旦动足，百姓瓦解，扬州之地，恐非国物，吾岂爱一身，取愧王尊！〔汉王尊为东郡太守，河水盛溢，泛浸瓠子金堤，老弱奔走。尊止宿堤上，吏民争叩头救止，尊不肯去。及水盛堤坏，吏民皆奔走，唯一主簿泣在尊旁立不动，而水波稍却回还，吏民咸壮尊之勇节。〕但怜此士民无辜同死，可结筏随高，人规自脱，〔规，图也。筏，音伐。〕吾必与此城俱没，幸诸君勿言！」
扬州治中裴绚帅城南民数千家泛舟南走，避水高原，〔绚，许县翻。帅，读曰率。〕谓崇还北，因自称豫州刺史，〔自宋以来，置豫州于寿阳。绚乘水聚民，自称豫州刺史，以求梁应援。〕与别驾郑祖起等送任子来请降。马仙琕遣兵赴之。
崇闻绚叛，未测虚实，遣国侍郎韩方兴单舸召之。〔崇爵陈留公，故有国侍郎。降，户江翻。琕，部田翻。舸，古我翻。〕绚闻崇在，怅然惊恨，报曰：「比因大水颠狈，为众所推。〔比，毗至翻。〕今大计已尔，势不可追，恐民非公民，吏非公吏，愿公早行，无犯将士。」崇遣从弟宁朔将军神等将水军讨之，〔将，即亮翻。从，才用翻。〕绚战败，神追拔其营。绚走，为村民所执，还，至尉升湖，曰：「吾何面见李公乎！」乃投水死。绚，叔业之兄孙也。〔裴叔业降魏见一百四十三卷，齐东昏侯之永元二年。〕郑祖起等皆伏诛。崇上表以水灾求解州任，魏主不许。
崇沈深宽厚，〔沈，持林翻。〕有方略，得士众心，在寿春十年，〔天监六年魏主命李崇镇寿春，至是年才七年耳，至十五年乃征拜尚书左仆射，适十年，史终言之。〕常养壮士数千人，寇来无不摧破，邻敌谓之「卧虎」。上屡设反间以疑之，〔间，古苋翻。〕又授崇车骑大将军、开府仪同三司、万户郡公，诸子皆为县侯；而魏主素知其忠笃，委信不疑。
8六月，癸巳，新作太庙。
9秋，八月，戊午，以临川王宏为司空。
10魏恒、肆二州地震、山鸣，〔魏世祖真君七年置肆州，领新兴、秀容、鴈门郡，治九原。恒，户登翻。〕踰年不已，民覆压死伤甚众。〔是后破六韩拔陵等作乱，恒、肆以北悉为盗区，此其祥欤！〕
11魏主幸东宫，以中书监崔光为太子少傅，命太子拜之；光辞不敢当，帝不许。太子南面再拜，詹事王显启请从太子拜，于是宫臣皆拜；光北面立，不敢答，唯西面拜谢而出。
十三年〔（甲午、五一四）〕
1春，二月，丁亥，上耕藉田，大赦。宋、齐藉田皆用正月，至是始用二月，及致斋祀先农。〔汉仪，正月始耕，耕日以太牢祀先农。臣瓒注曰：先农，即神农炎帝也。〕
2魏东豫刺史田益宗衰老，与诸子孙聚敛无厌，〔敛，力赡翻。厌，于盐翻。〕部内苦之，咸言欲叛。魏主遣中书舍人刘桃符慰益宗，〔劳，力到翻。〕桃符还，启益宗侵扰之状。魏主赐诏曰：「桃符闻卿息鲁生在淮南贪暴，〔此淮南大概谓淮水之南。〕为尔不已，损卿诚效。可令鲁生赴阙，当加任使。」鲁生久未至，诏徙益宗为镇东将军、济州刺史；又虑其不受代，遣后将军李世哲与桃符帅众袭之，奄入广陵。〔此新息之广陵也。济，子礼翻。帅，读曰率。〕鲁生兴其弟鲁贤、超秀皆奔关南，招引梁兵，攻取光城已南诸戍。〔宋文帝元嘉十五年，以豫部蛮民立光城等七县；明帝大明中，立光城左郡。五代志：弋阳郡光山县旧置光城郡。〕上以鲁生为北司州刺史，鲁贤为北豫州刺史，超秀为定州刺史。〔北司、北豫，因各人所统之地授以刺史。魏收志，定州治蒙笼城，领弋阳、汝阴、安定、新蔡、北建宁郡，皆蛮郡也。水经注：举水出龟头山西北流，径蒙笼戍南，梁定州治。〕三月，魏李世哲击鲁生等，破之，复置郡戍。〔复，扶又翻。〕以益宗还洛阳，授征南将军、金紫光禄大夫。益宗上表称为桃符所谗，及言「鲁生等为桃符逼逐使叛，乞摄桃符与臣对辩虚实」诏不许，曰：「既经大宥，〔谓已宥其谋叛之罪。〕不容方更为狱。」
3秋，七月，乙亥，立皇子纶为邵陵王，绎为湘东王，纪为武陵王。
4冬，十月，庚辰，魏主遣骁骑将军马义舒慰谕柔然。〔骁，坚尧翻。骑，奇寄翻；下同。〕
5魏王足之入寇也，〔事见一百四十六卷五年。〕上命宁州刺史涪人李略御之，〔涪，音浮。〕许事平用为益州。足退，上不用，畈怨望，有异谋，上杀之。其兄子苗奔魏，步兵校尉泰山淳于诞尝为益州主簿，自汉中入魏，二人共说魏主以取蜀之策，〔说，式芮翻。〕魏主信之。辛亥，以司徒高肇为大将军、平蜀大都督，将步骑十五万寇益州；命益州刺史傅竖眼出巴北，〔巴北，巴郡以北也。巴西郡，梁置。北巴州阆中县，梁置北巴郡。将，即亮翻。竖，而涪翻。〕梁州刺史羊祉出庾城，安西将军奚康生出绵竹，抚军将军甄琛出剑阁；〔甄，之人翻。琛，丑林翻。〕乙卯，以中护军元遥为征南将军，都督遏梁、楚。〔此梁、楚，谓古梁、楚大界汴、汝之间也。〕游肇谏，以为「今频年水旱，百姓不宜劳役。往昔开拓，皆因城主归款，故有征无战。〔不因薛安都、常珍奇、沈文秀，魏不得淮、汝、青、徐；不因裴叔业，魏不得寿阳。游肇之言，可谓深知当时疆事者。〕今之陈计者真伪难分，或有怨于彼，不可全信。蜀地险隘，镇戍无隙，岂得虚承浮说而动大军！举不慎始，悔将何及！」不及，以淳于诞为骁骑将军，假李苗龙骧将军，皆领乡导统军。〔以统军乡导，因以名官。骁，坚尧翻。骑，奇寄翻。骧，思将翻。乡，读曰向。〕
6魏降人王足陈计，〔王足来奔见上卷六年。降，下江翻。〕求堰淮水以灌寿阳。上以为然，使水工陈承伯、材官将军祖暅视地形，〔暅，居邓翻。〕咸谓「淮内沙土漂不坚实，功不可就。」上弗听，发徐、扬民率二十户取五丁以筑之，假太子右卫率康绚都督淮上诸军事，并护堰作于锺离。〔康绚护堰作而置司于锺离。率，所律翻。绚，许县翻。〕役人及战士合二十万，南起浮山，北抵巉石，〔水经注，淮水自锺离县又东径浮山，山北对巉石山。巉，助衔翻。杜佑曰：浮山堰在濠州城西一百一十二里。〕依岸筑土，合脊于中流。
7魏以前定州刺史杨津为华州刺史，〔华，户化翻。〕津，椿之弟也。先是，官受调绢，尺度特长，任事因缘，共相进退，〔先，悉荐翻。调，徒吊翻；下同。任事，谓任调绢之事者也。任，音任。因缘，谓因缘为奸。进退，谓有赂者则进而为长，无赂者则退而为短。〕百姓苦之。津令悉依公尺，其输物尤善者，赐以杯酒；所干少劣，亦为受之，〔少，诗沼翻。为，于伪翻。〕但无酒以示耻。于是人竞相劝，官调更胜旧日。
8魏太子尚幼，每出入东宫，左右乳母而已，宫臣皆不知之。詹事杨昱上言：「乞自今召太子必降手敕，令臣等翼从。」〔从，才用翻。〕魏主从之，命宫臣在直者从至万岁门。〔万岁门盖洛阳宫城之东门。〕
9魏御史中尉王显谓治书侍御史阳固曰：〔治，直之翻。〕「吾作太府卿，府库充实，卿以为何如﹖」固曰：「公收百官之禄四分之一，州郡赃赎，悉输京师，以此充府，未足为多。且『有聚敛之臣，宁有盗臣，』〔记大学之言。敛，力赡翻。〕可不戒哉！」显不悦，因事奏免固官。
资治通鉴卷第一百四十八
端明殿学士兼翰林侍读学士朝散大夫右谏议大夫充集贤殿修撰提举西京嵩
山崇福宫上柱国河内郡开国侯食邑一千八百户食实封六百户赐紫金鱼袋臣司马光奉敕编集
后学天台胡三省音注
梁纪四〔起旃蒙协洽（乙未），尽着雍阉茂（戊戌），凡四年。〕
高祖武皇帝四
天监十四年〔（乙未、五一五）〕
1春，正月，乙巳朔，上冠太子于太极殿，〔古者冠于庙。冠，古玩翻。〕大赦。
2辛亥，上祀南郊。
3甲寅，魏主有疾；丁巳，殂于式干殿。〔三十三，谥宣武皇帝，庙号世宗。〕侍中?中书监?太子少傅崔光、侍中?领军将军于忠、詹事王显、中庶子代人侯刚迎太子诩于东宫，至显阳殿。王显欲须明行即位礼，〔须，待也。〕崔光曰：「天位不可暂旷，何侍至明！」显曰：「须奏中宫。」光曰：「帝崩，太子立，国之常典，何须中宫令也！」于是，光等请太子止哭，立于东序；丁忠与黄门郎元昭扶太子西面哭十余声止。光摄太尉，奉策进玺绶，〔玺，斯氏翻。绶，音受。〕太子跪受，服衮冕之服，御太极殿，即皇帝位。〔帝讳诩，宣武皇帝之第三子。〕光等与夜直群官立中，北面稽首称万岁。〔苍猝不暇集百官，备高氏也。稽，音启。〕昭，遵之曾孙也。〔魏略阳公遵见一百八卷晋孝武太元一〔二〕十年。〕
高后欲杀胡贵嫔，中给事谯郡刘腾以告崔光，光使置贵嫔于别所，严加守卫，由是贵嫔深德四人。〔为刘腾等乱政，崔光尊宠而不能矫正张本。〕戊午，魏大赦。己未，悉召西伐、东防兵。〔西伐，谓伐蜀之兵；东防，谓防淮之兵。〕
骠骑大将军广平王怀扶疾入临，〔骠，匹妙翻。骑，奇寄翻。临，力鸩翻。〕径至太极西庑，哀恸，呼侍中、领军、黄门、二卫，〔二卫始于晋初，左、右卫将军统之。此二卫即谓左、右卫将军。庑，音武。〕云「身欲上殿哭大行，又须入见主上。」众皆愕然相视，无敢对者。崔光攘衰振杖，〔见，贤遍翻。衰，叱雷翻。振，举也。〕引汉光武崩赵熹扶诸王下殿故事，〔事见四十四卷光武中元二年。〕声色甚厉，闻者莫不称善。怀声泪俱止，曰：「侍中以古义裁我，我敢不服！」遂还，仍频遣左右致谢。
先是高肇擅权，尤忌宗室有时望者，太子太傅任城王澄数为肇所谮，惧不自全，〔惩彭城王勰之祸也。先，悉荐翻。任，音壬。数，所角翻。〕乃终日酣饮，〔酣，户甘翻。〕所为如狂，朝廷机要无所关豫。及世宗殂，肇拥兵于外，〔谓高肇方拥伐蜀之兵也。〕朝野不安。于忠与门下议，〔门下者，侍中等官居之。朝，直遥翻。〕以肃宗幼，未能亲政，宜使太保高阳王雍入居西柏堂省决庶政，〔省，悉景翻。〕以任城王澄为尚书令，总摄百揆，奏皇后请即敕授。〔请即以手敕授二王，仓猝不及下诏，虑有沮阁者也。〕王显素有宠于世宗，恃势使威，为众所疾，恐不为澄等所容，与中常侍孙伏连等密谋寝门下之奏，矫皇后令，以高肇录尚书事，以显与勃海公高猛同为侍中。于忠等闻之，托以侍疗无效，执显于禁中，〔观此则侍卿师王显、詹事王显又似一人。〕下诏削爵任。显临执呼冤，直合以刀镮其掖下，〔撞，直江翻。掖，与腋同。〕送右卫府，一宿而死。庚申，下迢如门下所奏，百官总己听于二王，中外悦服。
二月，庚辰，尊皇后为皇太后。
魏主称名为书告哀于高肇，且召之还。肇承变忧惧，〔承告哀之变也。〕朝夕哭泣，至于羸倅，〔羸，伦为翻。悴，奏醉翻。〕归至瀍涧，〔书：我乃卜涧水东，瀍水西。水经：瀍水出河南谷城县北山，东与千金渠合，又东过洛阳县南，又东过偃帅县，又东入于洛。涧水出新安县南白石山，东南入于洛。此瀍涧直谓瀍水，非如书及水经之瀍、涧为二水也。瀍，直连翻。〕家人迎之，不与相见；辛巳，至阙下，衰服号哭，〔衰，七回翻。号，户刀翻。〕升太极殿尽哀。高阳王雍与于忠密谋，伏直寝邢豹等十余人于舍人省下，〔舍人省，即中书省，通事舍人宿直之所。〕肇哭毕，引入西庑，〔庑，音武。〕清河诸王皆窃言目之。肇入省，豹等搤杀之，〔搤，于革翻。〕下诏其罪恶，称肇自尽，自余亲党悉无所问，削除职爵，葬以士礼；逮昏，于厕门出尸归其家。
4魏之伐蜀也，军至晋寿，蜀人震恐。傅竖眼将步兵三万击巴北，上遣宁州刺史任太洪自阴平间道入其州，〔傅竖眼以益州刺史镇晋寿。此阴平非邓艾所由之阴平，今利州之阴平县是也。间，古苋翻。竖，而庾翻。将，即亮翻。任，音壬。〕招诱氐、蜀，绝魏运路。〔氐、蜀，氐人及蜀人也。诱，音酉。〕会魏大军北还，太洪袭破魏东洛、除口二戍，〔唐利州景谷县，旧白水县也，置东洛郡，后周省郡入平兴郡，隋又废平兴为景谷县。水经，汉水过大、小黄金南，东合蘧蒢口。注云：蘧蒢水出就谷南，历蘧蒢溪，又南流，注于汉，谓之蒢口。〕声言梁兵继至，氐、蜀翕然从之。太洪进围关城，竖眼遣统军姜喜等击太洪，大破之，太洪弃关城走还。〔关城即白水关城。〕
5癸未，魏以高阳王雍为太傅、领太尉，清河王怿为司徒，广平王怀为司空。
6甲午，魏葬宣武皇帝于景陵，甫号世宗。己亥，尊胡贵嫔为皇太妃。三月，甲辰朔，以高太后为尼，徙居金墉瑶光寺，〔子无废母之义，魏之乱亡宜矣。按魏废后率居瑶光寺，冯后、高后是也。〕非大节庆，不得入宫。
7魏左仆射郭祚表称：「萧衍狂悖，谋断川渎，〔谓筑浮山堰也。悖，蒲妹翻。断，丁管翻。〕役苦民劳，危亡已兆；宜命将出师，长驱扑讨。」〔将，即亮翻。扑，普木翻。〕魏诏平南将军杨大眼督诸军镇荆山。〔水经，淮水过涂山北而后至荆山，今涂山在锺离县西九十五里，荆山在锺离县西八十三里。〕
8魏于忠既居门下，又总宿卫，〔门下，谓为侍中。宿卫，谓为领军。〕遂专朝政，权倾一时。〔朝，直遥翻。〕初，太和中，军国多事，高祖以用度不足，百官之禄四分减一，忠悉命归所减之禄。旧制：民税绢一匹别输绵八两，布一匹别输麻十五斤，忠悉罢之。乙丑，诏文武群官各进位一级。〔史言于忠擅魏，欲收众心。〕
9夏，四月，浮山堰成而复溃，或言蛟龙能乘风雨破堰，其性恶铁，〔复，扶又翻。恶，乌路翻。〕乃运东、西冶铁器数千万斤沈之，〔建康有东、西二冶，各置冶令以掌之。沈，持林翻。〕亦不能合。乃伐树为井干，〔井干，井栏也。言迭木为井干之形。干，扬子注及西都赋注音寒，庄子音如字。〕填以巨石，加土其上；缘淮百里内木石无巨细皆尽，负檐者肩上皆穿，夏日疾疫，死者相枕，〔檐，都滥翻。枕，职任翻。〕蝇虫昼夜声合。
10魏梁州刺史薛怀吉破叛氐于沮水。〔水经：沔水出武都沮县东狼谷中，又东南流，径沮水戍。注云：沔水一名沮水。阚骃曰：以其初出沮洳然，故曰沮水。师古曰：沮，子余翻。〕怀吉，真度之子也。〔薛真度见一百四十卷齐明帝建武二年。〕五月，甲寅，南秦州刺史崔暹又破叛氐，解武兴之围。〔魏南秦州治骆谷城，领天水、汉阳、武都、武阶、修武、仇池郡。此时盖叛氐围武兴也。〕
11六月，魏冀州沙门法庆以妖幻惑众，〔妖，于骄翻。幻，户办翻。〕兴勃海人李归伯作乱，推法庆为主。法庆以尼惠晖为妻，以归伯为十住菩萨、平魔军司、定汉王，〔魏书，法庆以杀一人者为一住菩萨，杀十人者为十位菩萨。菩，薄乎翻。萨，桑葛翻。〕自号大乘。又合狂药，〔合，音合。〕令人服之，父子兄弟不复相识，〔复，扶又翻。〕唯以杀害为事。刺史萧宝寅遣兼长史崔伯驎击之，伯驎败死。〔驎，力珍翻。〕贼众益盛，所在毁寺舍，斩僧尼，烧经像，云「新佛出世，除去众魔」。〔去，羌吕翻。〕秋，七月，丁未，诏假右光禄大夫元遥征北大将军以讨之。〔假者，未正以征北大将军授之。〕
12魏尚书裴植，自谓人门不后王肃，〔植，裴叔业之兄子也。后，户遘翻。〕以朝廷处之不过，〔处，昌吕翻。〕意常怏怏，〔怏，于两翻。〕表请解官隐嵩山，世宗不许，深怪之。及为尚书，志气骄满，每谓人曰：「非我须尚书，尚书亦须我。」每入参议论，好面讥毁群官，〔好，呼到翻。〕又表征南将军田益宗，言：「华、夷异类，不应在百世衣冠之上。」于忠、元昭见之切齿。〕忠、昭皆北人，故深讳此言。〕
尚书左仆射郭祚，冒进不已，自以东宫师傅，【章：十二行本「傅」下有「列辞尚书四字；乙十一行本同；孔本同；张校同；退斋校同。】望封侯、仪同，〔天监十年，魏以祚领太子少师。〕诏以祚为都督雍?岐?华三州诸军事、征西将军、拥州刺史。〔魏太和十一年置岐州，治雍城镇，领平秦、武都、武功三郡。雍，于用翻。华，户化翻。〕
祚与植皆恶于忠专横，密劝高阳王雍使出之；忠闻之，大怒，令有司诬奏其罪。尚书奏：「羊祉告姑子皇甫仲达云『受植旨，诈称被诏，〔恶，乌路翻。横，户孟翻。被，皮义翻。〕帅合部曲欲图于忠。』〔帅，读曰率；下同。〕臣等穷治，辞不伏引；〔伏引，犹引伏也。治，直之翻。〕然众证明昺，〔昺，音丙。〕准律当死。众证虽不见植，皆言『仲达为植所使，植召仲达责问而不告列』。推论情状，不同之理不可分明，不得同之常狱，有所降减，计同仲达处植死刑。〔处，昌吕翻；下裁处同。〕植亲帅城众，附从王化，〔谓齐东昏侯永元二年，植以寿阳降魏。〕依律上议，〔谓依八议之律也。上，时掌翻。〕乞赐裁处。」〔处，昌吕翻。〕忠矫诏曰：「凶谋既尔，罪不当恕；虽有归化之诚，无容上议，亦不须待秋分。」〔魏旧刺，秋分然后决死刑。〕八月，己【张：「己」作「乙」。】亥，植与郭祚及都水使者杜陵韦儁皆赐死。儁，祚之婚家也。忠又欲杀高阳王雍，崔光固执不从，乃免雍官，以王还第。朝野冤愤，莫不切齿。〔使，疏吏翻。朝，直遥翻。〕
13丙子，魏尊胡太妃为皇太后，居崇训宫。于忠领崇训卫尉，刘腾为崇训太仆，加侍中，侯刚为侍中抚军将军。〔三人者，胡后所深德者也。〕又以太后父国珍为光禄大夫。
14庚辰，定州刺史田超秀帅众三千降魏。〔超秀叛魏见上卷上年。帅，读曰率。降，户江翻。〕
15戊子，魏大赦。
16己丑，魏清河王怿进位太傅，领太尉，广平王怀为太保，领司徒，任城王澄为司空。庚寅，魏以车骑大将军于忠为尚书令，特进崔光为车骑大将军，并加开府仪同三司。〔任，音壬。骑，奇寄翻；下同。〕
17魏江阳王继，熙之曾孙也，〔熙，道武之子。〕先为青州刺史，坐以良人为婢夺爵。继子叉娶胡太后妹，壬辰，诏复继本封，以叉为通直散骑侍郎，叉妻为新平郡君，仍拜女侍中。〔为元叉囚灵太后张本。散，悉亶翻。〕
群臣奏请太后临朝称制，九月，乙未，灵太后始临朝听政，〔胡太太谥曰灵。〕犹称令以行事，群臣上书称殿下。太后聪悟，颇好读书属文，射能中针孔，〔好，呼到翻。属，之欲翻。中，竹仲翻。〕政事皆手笔自决。加胡国珍侍中，封安定公。
自郭祚等死，诏令生杀皆出于忠，王公畏之，重足胁息。〔重，直龙翻。胁息者，屏气鼻不敢息，唯两胁潜动以舒气息耳。〕太后既亲政，乃解忠侍中、领军、崇训卫尉，止为仪同三司、尚书令。后旬余，太后引门下侍官于崇训宫，〔门下侍官，自侍中至散骑常侍、侍郎。崇训宫，盖太后所居宫也。〕问曰：「忠在端揆，声望何如﹖」咸曰：「不称厥任。」〔称，尺证翻。〕乃出忠为都督冀?定?瀛三州诸军事、征北大将军、冀州刺史；以司空澄领尚书令。澄奏：「安定公宜出入禁中，参谘大务，」诏从之。〔人之老也，戒之在得，任城王澄自气衰矣。〕
18甲寅，魏元遥破大乘贼，擒法庆并渠帅百余人，〔帅，所类翻。〕传首洛阳。
19左游击将军赵祖悦袭魏西硖石，〔水经：淮水东过寿春县北，又北径山峡中，谓之峡石。对岸山上结二城以防津要，在淮水西岸者谓之西硖石。杜佑曰：颍州下蔡县有硖石山，梁筑城以拒魏，今县城也。〕据之以逼寿阳；更筑外城，徙缘淮之民以实城内。将军田道龙等散攻诸戍，魏扬州刺史李崇分遣诸将拒之。〔将，即亮翻。〕癸亥，魏遣假镇南将军崔亮攻西硖石，又遣镇东将军萧宝寅决淮堰。
20冬，十月，乙酉，魏以胡国珍为中书监、仪同三司，侍中如故。
21甲午，弘化太守杜桂举郡降魏。〔弘化地阙，盖亦缘边蛮郡也。降，户江翻。〕
22初，魏于忠用事，自言世宗许其优转；太傅雍等皆不敢违，加忠车骑大将军。忠又自谓新故之际有定社稷之功，讽百僚令加己赏；雍等议封忠常山郡公。忠又难于独受，乃讽朝廷，同在门下者皆加封邑，雍等不得已复封崔光为博平县公，而尚书元昭等上诉不已。〔魏主之立也，元昭亦同在门下，故上诉不已。复，扶又翻。上，时掌翻。〕太后敕公卿再议，太傅怿等上言：「筅帝升遐，〔记曲礼曰：告丧曰天王登假。注云：登，上也；遐，已也；上已者，若仙去云耳。登，即升也。假，读与遐同。〕奉迎乘舆，侍卫省闼，乃臣子常职，〔乘，绳证翻。〕不容以此为功。臣等前议授忠茅土，正以畏其威权，苟免暴戾故也。若以功过相除，悉不应赏，请皆追夺。」崔光亦奉送章绶茅土，表十余上，太后从之。
高阳王雍上表自劾，称「臣初入柏堂，见诏旨之行一由门下，臣出君行，深知其不可而不能禁；〔谓杀生予夺皆出于于忠之意，而以诏旨行之。上，时掌翻。劾，户概翻，又户得翻。〕于忠专权，生杀自恣，而臣不能违。忠规欲杀臣，赖在事执拒；〔在事，谓在位任事之臣，此指言崔光。执拒，谓执不可而拒忠。〕臣欲出忠于外，在心未行，返为忠废。忝官尸禄，孤负恩私，请返私门，伏听司败。」〔司败，即司寇也。〕太后以忠有保护之功，不问其罪。十二月，辛丑，以忠【严：「忠」改「雍」。】为太师，领司州牧，寻复录尚书事，与太傅怿、太保怀、侍中胡国珍入居门下，同厘庶政。〔复，扶又翻。厘，力之翻，治也。〕
23己酉，魏崔亮至硖石，赵祖悦逆战而败，闭城自守，亮进围之。
24丁卯，魏主及太后谒景陵。
25是冬，寒甚，淮、泗尽冻，浮山堰士卒死者什七八。
26魏益州刺史傅竖眼，性清素，民、獠怀之。龙骧将军元法僧代竖眼为益州刺史，〔此魏之东益州也。竖，而庾翻。獠，鲁皓翻。骧，思将翻。〕素无治干，加以贪残；〔治，直吏翻。〕王、贾诸姓，本州岛士族，法僧皆召为兵。葭萌民任令宗因众心之患魏也，杀魏晋寿太守，以城来降，民、獠多应之；〔葭，音家。任，音壬。守，式又翻。降，户江翻。獠，鲁皓翻。〕益州刺史鄱阳王恢遣巴西、梓潼二郡太守张齐将兵三万迎之。〔将，即亮翻。法僧，熙之曾孙也。
27魏岐州刺史赵王谧，干之子也，〔赵郡王干见一百四十卷齐明帝建武二年，此于「王谧」之上逸「郡」字。〕为政暴虐。一旦，闭城门大索，执人而掠之，〔索，山客翻。掠，音亮。〕楚毒备至，又无故斩六人，阖城凶惧；众遂大呼，屯门，〔凶，许拱翻。呼，火故翻。〕谧登楼毁梯以自固。胡太后遣游击将军王靖驰驲谕城人，城人开门谢罪，奉送管钥，乃罢谧刺史。谧妃，太后从女也。至洛，除大司农卿。〔史言魏母后擅朝，城狐社鼠有所依凭。驲，音日。从，才用翻。〕
太后以魏主尚幼，未能亲察，欲代行祭事，礼官博议以为不可。太后以问侍中崔光，光引汉和熹邓太后祭宗庙故事，太后大悦，遂摄行祭事。〔史嗺光逢女主之恶。〕
28魏南荆州刺史桓叔兴表请不隶东荆州，许之。〔南荆隶东荆见上卷十一年。〕
十五年〔（丙申、五一六）〕
1春，正月，戊辰朔，魏大赦，改元熙平。
2魏崔亮攻硖石未下，与李崇约水陆俱进，崇屡违期不至。〔李崇时镇寿阳。〕胡太后以诸将不壹，乃以吏部尚书李平为使持节、镇军大将军兼尚书右仆射，将步骑二千赴寿阳，别为行台，节度诸军，〔将，即亮翻。使，疏吏翻。骑，奇寄翻。〕如有乖异，以军法从事。萧宝寅遣轻车将军刘智文等渡淮，攻破三垒；二月，乙巳，又败将军桓孟孙等于淮北。〔败，补迈翻。〕李平至硖石，督李崇、崔亮等水【章：十二行本「水」上有「刻日」二字；乙十一行本同。】陆进攻，无敢乖互，〔乖，异也。互，差也。〕战屡有功。
上使左卫将军昌义之将兵救浮山，未至，康绚已击魏兵，却之。〔绚，许县翻。考异曰：绚传：「十二月魏遣李昙定督众军来战。」按魏帝纪此年正月乃遣李平节度诸军，绚传误也。昙定，即平字也。〕上使义之与直合王神念泝淮救硖石。〔泝，苏故翻。考异曰：李崇传：「衍遣赵祖悦袭据西硖石，又遣义之、神念帅水军泝淮而上，规取寿春。」按义之传，绚破魏军，义之乃救硖石，今从之。〕崔亮遣将军博陵崔延伯守下蔡，〔下蔡县，汉属沛郡，梁置下蔡郡，属豫州。水经注：淮水自峡石北径下蔡故城东本州岛来之城也。吴季札始邑延陵，后邑州来，故曰延州来季子。春秋，襄二年，蔡成公自新蔡迁于州来，谓之下蔡。淮之东岸又有一城，下蔡新城也。二城对据，翼带淮濆。按蔡有三：蔡州上蔡县，蔡仲始封之邑也；又有新蔡，蔡平侯自上蔡迁都于此；又有下蔡县，蔡成公所迁也。〕延伯与别将伊瓮生夹淮为营。延伯取车轮去辋，削锐其辐，两两接对，揉竹为焴，〔将，即亮翻。去，羌吕翻。辋，扶纺翻，车之牙，车輮也。辐，方目翻，轮轑也。揉，人九翻。焴，古恒翻，大索也。〕贯连相属，并十余道，横水为桥，两头施大鹿卢，〔鹿卢，圆转之木。属，之欲翻。〕出没随意，不可烧斫。既断赵祖悦走路，又令战舰不通，义之、神念屯梁城不得进。〔呜呼，吾国之失襄阳，亦以水陆援断而诸将不进也！断，丁管翻。舰，户黯翻。〕李平部分水陆攻硖石，〔分，扶问翻。〕克其外城；乙丑，祖悦出降，斩之，尽俘其众。〔降，户江翻。〕
  </div>
  <div class="pagination">
   <a href="资治通鉴注_page154.html">
    上一页
   </a>
   <span>
    ...
   </span>
   <a href="资治通鉴注_page150.html">
    150
   </a>
   <a href="资治通鉴注_page151.html">
    151
   </a>
   <a href="资治通鉴注_page152.html">
    152
   </a>
   <a href="资治通鉴注_page153.html">
    153
   </a>
   <a href="资治通鉴注_page154.html">
    154
   </a>
   <span class="current-page">
    155
   </span>
   <a href="资治通鉴注_page156.html">
    156
   </a>
   <a href="资治通鉴注_page157.html">
    157
   </a>
   <a href="资治通鉴注_page158.html">
    158
   </a>
   <a href="资治通鉴注_page159.html">
    159
   </a>
   <a href="资治通鉴注_page160.html">
    160
   </a>
   <span>
    ...
   </span>
   <a href="资治通鉴注_page156.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
