<!DOCTYPE html>
<html>
 <head>
  <meta charset="utf-8"/>
  <title>
   资治通鉴注 - 第 150 页/共 334 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   资治通鉴注 - 第 150 页/共 334 页
  </h1>
  <div class="content">
   高祖友爱诸弟，终始无间。〔间，古苋翻。〕尝从容谓咸阳王禧等曰：〔从，千容翻。〕「我后子孙邂逅不肖，〔不期而会曰邂逅。肖，似也；不似其先曰不肖。邂，户懈翻。逅，胡豆翻。〕汝等观望，可辅则辅之，不可辅则取之，勿为他人有也。」〔以禧之骄贪如此，孝文以此语之，是启其奸心也。景明之祸，帝实胎之。〕亲任贤能，从善如流，精勤庶务，朝夕不倦。常曰：「人主患不能处心公平，推诚于物。〔处，昌吕翻。〕能是二者，则胡、越之人皆可使如兄弟矣。」用法虽严，于大臣无所容贷，然人有小过，常多阔略。尝于食中得虫，又左右进羹误伤帝手，皆笑而赦之。天地五郊、宗庙二分之祭，〔五郊，谓迎气五郊也。按郑康成说：古者，天子春分朝日，秋分夕月，故曰二分之祭。魏则朝日以朔，夕月以朏，犹仍古谓之二分之祭。〕未尝不身亲其礼。每出巡游及用兵，有司奏修道路，帝辄曰：「粗修桥梁，通车马而已，勿去草爕令平也。」〔粗，坐五翻。去，羌吕翻。爕，楚限翻。〕在淮南行兵，如在境内。禁士卒无得践伤粟稻；〔践，息浅翻。〕或伐民树以供军用，皆留绢偿之。宫室非不得已不修，衣弊，浣濯而服之，鞍勒用铁木而已。幼多力善射，能以指弹碎羊骨，〔魏纪云：能以指弹碎羊髆骨。羊骨唯髆骨颇脆，他骨未易弹碎也。弹，徒丹翻。〕射禽兽无不命中；〔先命其处而后射中之，谓之命中。射，而亦翻。〕及年十五，遂不复畋猎。〔复，扶又翻；下同。〕常谓史官曰：「时事不可以不直书。人君威福在己，无能制之者；若史策复不书其恶，将何所畏忌邪！」〔自此以上，史言魏孝文德美。〕
彭城王勰与任城王澄谋，以陈显达去尚未远，恐其覆相掩逼，〔覆，反也；恐凶问外露，陈显达知之，反兵追掩以相逼。〕乃秘不发丧，徒御卧舆，唯二王与左右数人知之。勰出入神色无异，奉膳，进药，可决外奏，一如平日。数日，至宛城，〔宛，于元翻。〕夜，进卧舆于郡听事，得加棺敛，〔魏书礼志：卧辇，饰如干象辇，丹漆，驾六马。听，他经翻。听，受也。中庭曰听事，言受事察讼于是也。汉、晋皆作听事，六朝以后乃始加「捜」作「厅」。棺，古玩翻。敛，力赡翻。〕还载卧舆内，外莫有知者。遣中书舍人张儒奉诏征太子；密以凶问告留守于烈。烈处分行留，举止无变。〔史言魏孝文之殂，执羁绁、守社稷者皆能以常处变，不动声色，盖其善用人之效也。处，昌吕翻。分，持问翻。〕太子至鲁阳，〔鲁阳县，汉、晋属南阳郡。魏太和十一年，置鲁阳镇；十八年，改为荆州；二十年，罢州，置鲁阳郡。唐汝州鲁山县，本鲁阳县也。〕遇梓宫，乃发丧；丁巳，即位，〔帝讳恪，孝文皇帝第二子也。〕大赦。
彭城王勰跪授遗敕数纸。东宫官属多疑勰有异志，密防之，而勰推诚尽礼，卒无间隙。〔推诚，谓推诚于东宫官属也；尽礼，谓事嗣君尽礼也。卒，子恤翻。间，古苋翻。〕咸阳王禧至鲁阳，留城外以察其变，久之，乃入，〔亦疑勰有异志也。〕谓勰曰：「汝此行不唯勤劳，亦实危险。」勰曰：「兄年长识高，故知有夷险；〔长，知两翻。〕彦和握蛇骑虎，不觉艰难。」〔勰，字彦和。蛇螫、虎噬，握之、骑之，罕有能免于螫、噬者，故以为喻。〕禧曰：「汝恨吾后至耳。」
勰等以高祖遗诏赐冯后死。北海王详使长秋卿白整入授后药，〔长秋卿，皇后宫卿也，即汉之大长秋。〕后走呼，不肯饮，〔走且呼也。呼，火故翻。〕曰：「官岂有此，是诸王辈杀我耳！」整执持强之，乃饮药而卒。〔强，其两翻。考异曰：元嵩传曰：「将遣使者赐冯后死，而难其人，顾任城王澄曰：『任城不负我，嵩亦当不负任城，可使嵩也。』乃引高平侯嵩入内，亲诏遣之。」高祖纪曰：「诏司徒勰征太子与丧会鲁阳践阼。」按冯后传，梓宫至鲁阳，乃行遗诏赐后死，安有高祖遣嵩之事！又勰传：「高祖崩，勰遏秘丧事，遣张儒征世宗。」亦无高祖诏勰征太子事。〕丧至洛城南，咸阳王禧等知后审死，相视曰：「设无遗诏，我兄弟亦当决策去之；岂可令失行妇人宰制天下、杀我辈也！」〔去，羌吕翻。行，下孟翻。〕谥曰幽皇后。〔谥法：壅遏不通曰幽。〕
12五月，癸亥，加抚军大将军始安王遥光开府仪同三司。
13丙申，魏葬孝文帝于长陵，〔长陵在瀍西。〕庙号高祖。
魏世宗欲以彭城王勰为相；勰屡陈遣遗旨，请遂素怀，帝对之悲恸。勰恳请不已，乃以勰为使持节、侍中、都督冀?定等七州诸军事、骠骑大将军、开府仪同三司、定州刺史。〔使，疏吏翻。骠，匹妙翻。骑，奇寄翻。七州，冀、定、相、瀛、幽、平、营也。〕勰犹固辞：帝不许，乃之官。
14魏任城王澄以王肃羇旅，位加己上，〔王肃本江南人而奔魏，故以为羁旅。肃为尚书令，而澄为右仆射，故以为位加己上。〕意颇不平。会齐人降者严叔懋告肃谋逃还江南，〔降，户江翻。〕澄辄禁止肃，〔禁止不令入宫省。〕表称谋叛，案验无实。咸阳王禧等奏澄擅禁宰辅，免官还第，寻出为雍州刺史。〔按史官称任城王澄之才略，魏宗室中之巨擘也。太和之间，朝廷有大议，澄每出辞，气加万乘而轶其上。孝文外虽容之，内实惮之，况咸阳王禧等乎！因王肃而斥逐之耳。主少国疑之时，澄之能全其身者，幸也。雍，于用翻。〕
15六月，戊辰，魏追尊皇妣高氏为文昭皇后，〔高氏卒见上卷明帝建武四年。〕配飨高祖，增修旧耱，号终宁陵。〔据后传，陵在长陵东南。〕追赐后父扬爵勃海公，谥曰敬，〔扬，余章翻。〕以其嫡孙猛袭爵；封后兄肇为平原公，肇弟显为澄城公；〔澄城，汉冯翊之征县，左传之北征也；魏真君七年置澄城郡。〕三人同日受封。魏主素未识诸舅，始赐衣帻引见，〔见，贤遍翻。〕皆惶惧失措；数日之间，富贵赫奕。〔赫，明也；奕，盛也。为高肇以擅权致祸张本。〕
16秋，八月，戊申，魏用高祖遗诏，三夫人以下皆遣还家。〔魏高祖始定内官，左、右昭仪位视大司马，三夫人位视三公。〕
17帝自在东宫，不好学，〔好，呼到翻。〕唯嬉戏无度；性重涩少言。〔涩，色入翻。〕及即位，不与朝士相接，〔朝，直遥翻；下同。〕专亲信宦官及左右御刀、应敕等。〔御刀，捉御刀在左右者。应敕，在左右祗应敕命者。应，于证翻。〕
是时，扬州刺史始安王遥光、尚书令徐孝嗣、右仆射江祏、〔祏，音石。〕右将军萧坦之、侍中江祀、卫尉刘暄更直内省，分日帖敕。〔内省在禁中，以别华林省及下省。帖敕者，于敕后纸书行，所谓画敕也。更，工衡翻。〕雍州刺史萧衍闻之，谓从旧录事参军范阳张弘策曰：〔张弘策，范阳方城人。衍母张氏，弘策之从父弟。雍，于用翻。从，才用翻。〕「一国二公犹不堪，〔左传：晋士蒍曰：「狐裘蒙茸，一国三公，吾谁适从﹖」〕况六贵同朝，势必相图；乱将作矣。避祸图福，无如此州。但诸弟在都，恐罹世患，当更与益州图之耳。」〔衍兄懿时为益州刺史。〕乃密与弘策修武备，他人皆不得预谋；招聚骁勇以万数，多伐材竹，沈之檀溪，〔水经注：檀溪水出襄阳县西柳子山下，溪去城里余，北流注于沔，即刘备乘的卢堕处也。骁，坚尧翻。沈，直禁翻，又持林翻。〕积茅如冈阜，〔大脊曰冈，大陵曰阜。〕皆不之用。中兵参军东平吕僧珍觉其意，亦私具橹数百张。先是，僧珍为羽林监，〔羽林监，汉官，监羽林兵。先，悉荐翻。〕徐孝嗣欲引置其府，僧珍知孝嗣不能久，固求从衍。是时，衍兄懿罢益州刺史还，仍行郢州事，衍使弘策说懿曰：〔说，输芮翻；下又自说同。〕「今六贵比肩，人自画敕，争权睚鈪，理相图灭。〔图，谋也；谋相灭也。或曰：「图」当作「屠」。睚，五懈翻。鈪，士懈翻。〕主上自东宫素无令誉，媟近左右，慓轻忍虐；〔媟，私列翻。近，其靳翻。慓，匹妙翻，急疾也。轻，区竟翻。〕安肯委政诸公，虚坐主诺！〔言必不肯付朝政以听于六贵，但拥虚位，有可无否，唯主作诺而已。〕嫌忌积久，必大行诛戮。始安欲为赵王伦，形迹已见；〔赵王伦事见八十四卷晋惠帝永宁元年。见，贤遍翻。〕然性猜量狭，徒为祸阶。萧坦之忌克陵人，徐孝嗣听人穿鼻，〔言如牛然，听人穿鼻而受制于人。〕江祏无断，〔断，丁管翻。〕刘暄闇弱；一朝祸发，中外土崩。吾兄弟幸守外藩，宜为身计；及今猜防未生，当悉召诸弟，恐异时拔足无路矣。〔后卒如衍所料。史言朝政不纲，则奸雄生心。〕郢州控带荆、湘，〔郢州当荆、湘下流，二州之所赴集也。〕雍州士马精强，世治则竭诚本朝，〔治，直吏翻。朝，直遥翻。〕世乱则足以匡济；兴时进退，此万全之策也。若不早图，后悔无及。」弘策又自说懿曰：「以卿兄弟英武，天下无敌，据郢、雍二州为百姓请命，废昏立明，易于反掌，〔为，于伪翻。易，以豉翻。〕此桓、文之业也；勿为竖子所欺，取笑身后。雍州揣之已熟，〔揣，初委翻。〕愿善图之！」懿不从。衍乃迎其弟骠骑外兵参军伟及西中郎外兵参军憺至襄阳。〔憺，徙滥翻。〕
初，高宗虽顾命群公，而多寄腹心在江祏兄弟。〔顾命见上卷上年。江祏、江祀兄弟，高宗母景皇后之侄也，故寄以腹心。〕二江更直殿内，〔更，工衡翻，更迭也。〕动止关之。帝稍欲行意，徐孝嗣不能夺，萧坦之时有异同，而祏执制坚确；帝深忿之。帝左右会稽茹法珍、吴兴梅虫儿等，为帝所委任，〔会，工外翻。茹，音如。〕祏常裁折之；法珍等切齿。徐孝嗣谓祏曰：「主上稍有异同，讵可尽相乖反！」〔立异为乖，不顺指为反。〕祏曰：「但以见付，必无所忧。」
帝失德寖彰，祏议废帝，立江夏王宝玄。〔夏，户雅翻。〕刘暄尝为宝玄郢州行事，执事过刻。有人献马，宝玄欲观之，暄曰：「马何用观！」妃索煮肫，〔肫，之春翻；鸟藏曰肫。又徒浑翻，豕也。〕帐下谘暄，暄曰：「旦已煮鹅，不烦复此。」〔复，扶又翻，又也。〕宝玄恚曰：「舅殊无渭阳情。」〔诗渭阳序曰：秦康公之母，晋献公之女。文公遭骊姬之难，未反，而秦姬卒。穆姬卒。穆公纳文公。康公时为太子，赠送文公于渭之阳。念母之不见也，我见舅氏，如母存焉。刘暄，明帝刘皇后之弟，故宝玄呼之为舅，今按诗小序渭阳之事，乃甥用情于舅，后世率以舅不能用情于甥者为无渭阳情，误矣。恚，于避翻。〕暄由是忌宝玄，不同祏议，更欲立建安王宝寅。祏密谋于始安王遥光，遥光自以年长，欲自取，以征旨动祏。祏弟祀亦以少主难保，〔长，知两翻。少，诗照翻；下同。〕劝祏立遥光。祏意回惑，以问萧坦之，坦之时居母丧，起复为领军将军，〔起复者，起之于苫块之中，使复其位也。〕谓祏曰：「明帝立，已非次，天下至今不服。若复为此，〔复，扶又翻；下可复、复能、不复、生复同。〕恐四方瓦解，我期不敢言耳。」遂还宅行丧。〔萧坦之冒于荣势，岂能终丧者！直以废立大事，不欲预其祸，托此以引避耳。〕
祏、祀密谓吏部郎谢朓曰：「江夏年少，脱不堪负荷，〔朓，土了翻。荷，下可翻，又如字。〕岂可复行废立！始安年长，入纂不乖物望。非以此要富贵，〔要，读如邀。〕政是求安国家耳。」〔政与正同。〕遥光又遣所亲丹阳丞南阳刘沨密玫意于朓，〔沨，房戎翻。〕欲引以为党，朓不答。顷之，遥光以朓兼知卫尉事，朓惧，〔以郎兼卿，事本无足惧；其所惧者，以为为遥光所引用，将罹其难也。〕即以祏谋告太子右卫率左兴盛，〔率，所律翻。〕兴盛不敢发。朓又说刘暄曰：「始安一旦南面，则刘沨、刘晏居卿今地，但以卿为反复人耳。」晏者，遥光城局参军也。暄阳惊，驰告遥光及祏。遥光欲出朓为东阳郡，朓常轻祏，〔谢朓以人门轻江祏。〕祏固请除之。遥光乃收朓付廷尉，与孝嗣、祏、暄等连名启「朓扇动内外，妄贬乘舆，窃论宫禁，间谤亲贤，〔乘，绳证翻。间，古苋翻。〕轻议朝宰。」朓遂死狱中。〔谢朓以告王敬则超擢而死于遥光之手，行险以徼幸，一之谓甚，其可再乎！朝，直遥翻。〕
暄以遥光若立，已失元舅之尊，不肯同祏议；故祏迟疑久不决；遥光大怒，遣左右黄昙庆刺暄于青溪桥。〔昙，徒含翻。刺，七亦翻。〕昙庆见暄部伍多，不敢发；暄觉之，遂发祏谋，帝命收祏兄弟。时祀直内殿，疑有异，遣信报祏曰：「刘暄似有异谋。今作何计﹖」祏曰：「政当静以镇之。」俄有诏召祏入见，停中书省。〔见，贤遍翻。〕初，袁文旷以斩王敬则功当封，〔斩敬则，见上卷明帝永泰元年。〕祏执不与；〔时崔恭祖以刺仆敬则，与文旷争功；祏执不与，当为此也。〕帝使文旷取祏，〔取，谓杀之也。〕文旷以刀环筑其心曰：「复能夺我封不！」〔不，读曰否。〕并弟祀皆死。刘暄闻祏等死，眠中大惊，投出户外，问左右：「收至未﹖」良久，意定，还坐，大悲曰：「不念江，行自痛也！」〔暄自知祸将及己。〕
帝自是无所忌惮，益得自恣，日夜与近习于后堂鼓叫【张：「叫」作「吹」。】戏马。常以五更就寝，至晡乃起。群臣节、朔朝见，〔朔，谓每月朔旦。朔旦朝参之外，一月之内又自有朝参日分，因谓之节。〕晡后方前，或际闇遣出。〔晡后造朝，帝复不出，故际闇而遣退。〕台阁案奏，月数十日乃报，或不知所在；宦者以裹鱼肉还家，并是五省黄案。〔魏、晋以来，有六曹尚书，江左有吏部、祠部、五兵、左民、度支五尚书，各为一省，谓之尚书五省。案，文案也；藏之以为案据。尚书用黄札，故曰黄案。〕帝常习骑致适，〔致，极也；适欢适也。〕顾谓左右曰：「江祏常禁吾乘马；小子若在，吾岂能得此！」因问：「祏亲戚余谁﹖」对曰：「江祥今在冶。」〔帝诛祏兄弟，独祥免死配东冶。〕帝于马上作敕，赐祥死。
始安王遥光素有异志，与其弟荆州刺史遥欣密谋举兵据东府，使遥欣引兵自江陵急下，刻期将发，而遥欣病卒。江祏被诛，〔被，皮义翻。〕帝召遥光入殿，告以祏罪，遥光惧，〔惧祸及也。〕还省，〔省谓中书省也。遥光时为中书令。〕即阳狂号哭，遂称不复入台。〔还东府，遂称疾不复入台城。号，户高翻。〕先是，遥光弟豫州刺史遥昌卒，〔先，悉荐翻。卒，子恤翻。〕其部曲皆归遥光。及遥欣丧还，停东府前渚，荆州众力送者甚盛。〔前渚，秦淮渚也。东府前临秦淮。〕帝既诛二江，虑遥光不自安，欲迁为司徒，使还第，〔迁司徒以崇其位望，而使还第养疾。〕召入谕旨。遥光恐见杀，乙卯晡时，收集二州部曲于东府东门，〔二州部曲，自荆州、豫州来者。〕召刘沨、刘晏等谋举兵，以讨刘暄为名。夜，遣数百人破东冶，出囚，于尚方取仗。〔仗，兵仗也。〕又召骁骑将军垣历生，〔骁，坚尧翻。〕历生随信而至。萧坦之宅在东府城东，遥光遣人掩取之，坦之露袒踰墙走〔露者，露髻；袒者，肉袒。〕向台。〔向台而走，欲入言其事。〕道逢游逻主颜端，〔游逻主，将兵在台城外巡逻者也。逻，郎佐翻。〕执之，〔见坦之露袒挺身走，疑其得罪逃窜，故执之。〕告【章：十二行本「告」上有「坦之」二字；乙十一行本同；孔本同。】以遥光反，不信；自往诇问，知实，〔诇，火迥翻，又翾正翻；有所候伺谓之诇。〕乃以马与坦之，相随入台。遥光又掩取尚左仆射沈文季于其宅，欲以为都督，会文季已入台。垣历生说遥光帅城内兵夜攻台，辇荻烧城门，〔荻，亭历翻，萑也。说，输芮翻。帅，读曰率；下同。〕曰：「公但乘轝随后，〔轝与舆同。〕反掌可克！」遥光狐疑不敢出。天稍晓，遥光戎服出听事，命上仗登城行赏赐。〔上，时掌翻。〕历生复劝出军，遥光不肯，冀台中自有变。及日出，台军稍至。台中始闻乱，众情惶惑；向晓，有诏召徐孝嗣，孝嗣入，人心乃安。左将军沈约闻变，〔据梁书沈约传，约时为左卫将军。此逸「卫」字。〕驰入西掖门，〔掖，音亦。〕或劝戎服，约曰：「台中方扰攘，见我戊服，或者谓同遥光。」乃朱衣而入。
丙辰，诏曲赦建康，中外戒严。徐孝嗣以下屯卫宫城，萧坦之帅台军讨遥光。孝嗣内自疑惧，与沈文季戎服共坐南掖门上，欲与之共论世事，文季辄引以他辞，终不得及。萧坦之屯湘宫寺，〔湘宫寺，宋明帝所起。〕左兴盛屯东篱门，〔台城外城六门皆设篱门而已，无郛郭。东府在台城东，故命兴盛屯东篱门以讨遥光。〕镇军司马曹虎屯青溪大桥。〔按曹虎传：大桥，青溪中桥也。〕众军东城，三面烧司徒府。〔宋元嘉中，彭城王义康为司徒，徙居东府，于东府之侧起司徒府。〕遥光遣垣历生从西门出战，台军屡败，杀军主桑天爱。遥光之起兵也，问咨议军参军萧畅，畅正色不从。戊午，畅与抚军长史沈昭略潜自南门出，诣台自归，众情大沮。〔东府之众情也。沮，在吕翻。〕畅，衍之弟；昭略，文季之兄子也。己未，垣历生从南门出战，因弃抬降曹虎，虎命斩之。〔抬，色角翻。降，户江翻。考异曰：南史云：「历生出战，为曹虎所禽，谓虎曰：『卿以主上为圣明，梅、茹为贤相，我当死，且我今死，卿明日亦死。』遂杀之。」按历生若见获，遥光不当杀其子。今从齐书。〕遥光大怒，于上自踊，使杀历生子。其晚，台军以火箭烧东北角楼。至夜，城溃，遥光还小斋帐中，着衣帢坐，秉烛自照，令人反拒，斋合皆重关，〔着，陟略翻。帢，苦洽翻。重，直龙翻。〕左右并踰屋散出。台军主刘国宝等先入，遥光闻外兵至，灭烛扶匐下。〔扶音蒲。匐，蒲北翻。〕军人排合入，于闇中牵出，斩之。台军入城，焚烧室屋且尽。刘沨走还家，为人所杀。荆州将藩绍闻遥光作乱，谋欲应之。〔欲以江陵应之也。将，即亮翻。〕西中郎司马夏侯详〔时南康王宝融以西中郎将镇江陵，以夏侯详为司马。夏，户雅翻。〕呼绍议事，因斩之，州府以安。〔州，荆州；府，西中郎府也。〕
己巳，以徐孝嗣为司空；加沈文季镇军将军，侍中、仆射如故；〔沈文季加镇军将军号，本职如故。〕萧坦之为尚书右仆射、丹杨尹，右将军如故；〔帝即位之初，坦之为右将军。遥光既平，使为右仆射、丹杨尹，而右将军军号如故。〕刘暄为领军将军；曹虎为散骑常侍、右卫将军；〔散，悉亶翻。骑，奇寄翻。〕皆赏平始安之功也。
18魏南徐州刺史沈陵来降。〔魏高祖置南徐州于宿豫。降，户江翻。〕陵，文季之族子也。〔沈文秀为宋守东阳，明帝泰始五年没于魏。文秀，文季群从也；陵之内魏，当在是时。〕时魏徐州刺史京兆王愉年少，〔少，诗照翻。〕府事皆决于长史卢渊。渊知陵将叛，敕诸城潜为之备；〔敕，戒也。〕屡以闻于魏朝，魏朝不听。陵遂杀将佐，帅宿预之众来奔，〔朝，直遥翻。将，即亮翻。帅，读曰率。〕滨淮诸戍以有备得全。陵在边历年，阴结边州豪杰。陵既叛，郡县多捕送陵党，渊皆抚而赦之，唯归罪于陵，众心乃安。〔根连株逮，则沿边豪杰惧罪，必相帅南奔，故悉赦之以安反侧。〕
19闰月，丙子，立江陵公宝览为始安王，奉靖王后。〔遥光既诛，靖王无后故也。始安贞王道生长子凤卒于宋世。明帝建武元年，赠始安靖王。遥光，靖王子也。〕
20以沈陵为北徐州刺史。〔齐南徐州治京口，北徐州治锺离。今沈陵自魏南徐州来降，因其位任，改曰北徐。〕
21江祏等既败，帝左右捉刀、应敕之徒皆恣横用事，〔横，户孟翻。〕时人谓之「刀敕」。萧坦之刚狠而守，嬖幸畏而憎之；遥光死二十余日，帝遣延明主帅黄文济将兵围坦之宅，杀之，〔延明主帅，盖延明殿主帅也。狠，户垦翻。嬖，卑义翻，又博计翻。帅，所类翻。将，即亮翻；下同。〕并其子秘书郎赏。坦之从兄翼宗为海陵太守，〔沈约志：晋安帝分广陵立海陵郡，今泰州即其地。从，才用翻。守，式又翻。〕未发，〔受海陵之命而未行也。〕坦之谓文济曰：「从兄海陵宅故应无他。」〔无他，言无他变，犹今人言无事也。〕文济曰：「海陵宅在何处﹖」坦之以告。文济白帝，帝仍遣收之；检其家，至贫，唯有质钱帖数百，〔质钱帖者，以物质钱，钱主给帖与之以为照验，他日出子本钱收赎。赎〕还以启帝，原其死，系尚方。
茹法珍等谮刘暄有异志，〔茹，音如。〕帝曰：「暄是我舅，岂应有此﹖」直合新蔡徐世标曰：「明帝乃武帝同堂，〔明帝，高帝兄子，于武帝同堂兄弟也。〕恩遇如此，犹灭武帝之后；〔恩遇事见一百三十八卷武帝永明十一年。灭武帝后见明帝纪。〕舅焉可信邪！」〔焉，于虔翻，何也。〕遂杀之。
曹虎善于诱纳，日食荒客常数百人。〔诱，音酉。食，读曰坔。荒客自蛮中及化外来者。〕晚节吝啬，罢雍州，有五千万，他物称是。〔雍，于用翻。称，尺证翻。〕帝疑虎旧将，且利其财，遂杀之。坦之、暄、虎所新除官，〔坦之，虎新除官，见上。〕皆未及拜而死。
初，高宗【章：十二行本「宗」下有「临」字；乙十一行本同；孔本同。】殂，以隆昌事戒帝曰：「作事不可在人后。」〔谓郁林王欲杀高宗，持疑不发以及祸，高宗以是而戒帝，自谓密矣；而非所以贻谋燕翼子也。〕故帝数与近习谋诛大臣。〔数，所角翻。〕皆发于仓猝，决意无疑；于是大臣人人莫能自保。〔史言帝昏暴，果于诛杀，上下摇心。〕
22九月，丁未，以豫州刺史裴叔业为南兖州刺史，征虏长史张冲为豫州刺史。
23壬戌，以频诛大臣，大赦。
24丙戌，魏主谒长陵，欲引白衣左右吴人茹皓同车。〔虽引在左右，未命以官，故曰白衣左右。茹，音如。〕皓奋衣将登，给事黄门侍郎元匡进谏，帝推之使下，〔推，吐雷翻。〕皓失色而退。匡，新城之子也。〔阳平王新城，魏高宗之弟。〕
25益州刺史刘季连闻帝失德，遂自骄恣，用刑严酷，蜀人怨之。是月，遣兵袭中水，不克。〔沈约宋书：资江为中水，涪江为内水；今谓之中江，在资州资阳县西。资州，汉犍为郡之资中县地。〕于是蜀人赵续伯等皆起兵作乱，季连不能制。
26枝江文忠公徐孝嗣，以文士不显同异，〔言依违取容于昏暴之朝。〕故名位虽重，犹得久存。虎贲中郎将许准为孝嗣陈说事机，〔贲，音奔。即亮翻。为，于伪翻。〕劝行废立。孝嗣持【章：十二行本「持」作「迟」；乙十一行本同；孔本同。】疑久之，谓必无用干戈之理；须帝出游，〔须，待也。〕闭城门，召百官集议废之，虽有此怀，终不能决。诸嬖幸亦稍憎之。西丰忠宪侯沈文季自托老疾，不豫朝权，〔嬖，卑义翻，又博计翻。朝，直遥翻。〕侍中沈昭略谓文季曰：「叔父行年六十，为员外仆射，〔文季虽为仆射而不预事，故昭略谓之员外仆射。〕欲求自免，岂可乎！」文季笑而不应。冬，十月，乙未，帝召孝嗣、文季、昭略入华林省。文季登车，顾曰：「此行恐往而不反。」帝使外监茹法珍赐以药酒，昭略怒，骂孝嗣曰：「废昏立明，古今令典；宰相无才，致有今日！」以瓯掷其面〔瓯，小器也。所以盛酒。〕曰：「使作破面鬼！」孝嗣饮药酒至斗余，乃卒。〔卒，子恤翻。〕孝嗣子演尚武康公主，祝尚山阴公主，〔武康公主，武帝女；山阴公主，明帝女，〕皆坐诛。昭略弟昭光闻收至，家人劝之逃。昭光不忍舍其母，入，执母手悲泣，收者杀之。昭光兄子昙亮逃，已得免，闻昭光死，叹曰：「家门屠灭，何以生为！」绝吭而死。〔昙，徒含翻。吭，户郎翻，又户浪翻。沈庆之、沈文季皆托老疾不预朝权而终不免于死。国无道而富贵，则进退皆陷危机也。〕
27初，太尉陈显达自以高、武旧将，〔将，即亮翻；下同。〕当高宗之世，内怀危惧，深自贬损，常乘朽弊车，道从卤簿止用羸小者十数人。〔道，读曰导。从，才用翻。羸，伦为翻。〕尝侍宴，酒酣，启高宗借枕，高宗令与之。显达抚枕曰：「臣年衰老，富贵已足，唯久枕枕死，〔酣，户江翻。枕枕，上如字，下之任翻。〕特就陛下乞之。」高宗失色曰：「公醉矣。」显达以年礼告退，〔礼，大夫七十而致事。时显达年已七十矣。〕高宗不许。及王敬则反，时显达将兵拒魏，〔事见上卷高宗永泰元年。〕始安王遥光疑之，启高宗欲追军还；会敬则平，乃止。及帝即位，显达弥不乐在建康，得江州，甚喜。〔乐，音洛。显达自马圈败还，除江州刺史。〕尝有疾，不令治，既而自愈，意甚不悦。〔盖求死不得死，以至于反也。悲夫！治，直之翻。〕闻帝屡诛大臣，传云当遣兵袭江州，十一月，丙辰，显达举兵于寻阳，令长史庾弘远等朝贵书，数帝罪恶，〔朝，直遥翻。数，所具翻。〕云「欲奉建安王为主，〔帝弟宝寅封建安王，时为郢州刺史。〕须京尘一静，西迎大驾。」〔郢州治夏口，在寻阳西。〕
乙丑，以护军将军崔慧景为平南将军，督众军击显达；后军将军胡松、骁骑将军李叔献帅水军据梁山；〔骁，坚尧翻。骑，奇寄翻。帅，读曰率；下同。〕左卫将军左兴盛督前锋军屯杜姥老。〔姥，莫补翻。〕
28十二月，癸未，以前辅国将军杨集始为秦州刺史。〔杨集始请降，见上卷明帝建武四年。〕
29陈显达发寻阳，败胡松于采石，〔采石山，在今太平州当涂县北八十里，山下有采石矶。败，补迈翻。〕建康震恐。甲申，军于新林，左兴盛帅诸军拒之。显达多置屯火于岸侧，潜军夜渡，袭宫城。乙酉，显达以数千人登落星冈，〔石头城西有横泺，谓之落星冈。〕新亭诸军闻之，奔还，宫城大骇，闭门设守。〔守，舒救翻。〕显达执马抬从步兵数百，于西州前与台军战，再合，显达大胜，手杀数人，抬折；〔抬，色角翻。折，而设翻。〕台军继至，显达不能抗，走，至西州后，〔据萧子显齐书，显达走至西州后乌榜村。〕骑官赵潭注刺显达墬马，斩之，〔显达传云：潭注抬刺显达落马，盖尽力注抬而刺之也。骑官盖在马队主副之下，犹今傔官也。骑，奇寄翻。刺，七亦翻。〕诸子皆伏诛。长史庾弘远，柄之之子也，〔庾炳之柄用于宋元嘉之季。〕斩于朱雀航。将刑，索帽着之，曰：「子路结缨，〔索，山客翻。着，陟略翻。左传：卫侯辄既立，其父蒯聩入争国，劫□卿孔悝与之登台。子路曰：「太子无勇，若燔台，半，必舍孔叔。」太子惧，下石乞、孟黡以敌子路，以戈击之，断缨。子路曰：「君子死，冠不免。」结缨而死。〕吾不可以不冠而死。」谓观者曰：「吾非贼，乃是义兵，为诸军请命耳。〔为，于伪翻。「军」当作「君」。〕陈公太轻事；若用吾言，天下将免涂炭。」弘远子子曜，抱父乞代命，并杀之。
帝既诛显达，益自骄恣，渐出游走，又不欲人见之；每出，先驱斥所过人家，唯置空宅。〔所谓屏除也。〕尉司击鼓蹋围，〔晋初洛阳置六部尉。江左建康亦置六部尉。〕鼓声所闻，〔闻，音问。〕便应奔走，不暇衣履，犯禁者应手格杀。〔格，击也。〕一月凡二十余出，出辄不言定所，东西南北，无处不驱。常以三四更中，〔更，工衡翻。〕鼓声四出，火光照天，幡戟横路。士民喧走相随，老小震惊，啼号塞路，处禁断，〔号，户高翻。塞，悉则翻。断，音短。〕不知所过。〔言虽奔走而路断，不知何所可过。〕四民废业，樵苏路断，吉凶失时，〔吉，谓冠、婚；凶，谓丧葬；皆不得以时而行事。〕乳母寄产，〔乳，儒遇翻，育也。〕或舆病弃尸，不得殡葬。巷陌悬幔为高鄣，置仗人防守，谓之「屏除」，〔幔，莫半翻。仗人，谓执仗之人。屏，必郢翻。〕亦谓之「长围」。尝至沈公城，有一妇人临产不去，因剖腹视其男女。又尝至定林寺，〔定林寺，旧基在蒋山应潮井后。〕有沙门老病不能去，藏草间；命左右射之，百箭俱发。〔射，七亦翻。〕帝有膂力，牵弓至三斛五斗。又好担幢，白虎幢高七丈五尺，于齿上担之，折齿不倦。〔好，呼到翻。担，都甘翻。幢，传江翻，旛也。高，居号翻。〕自制担幢校具，〔校具，犹言器械也。〕伎衣饰以金玉，〔伎，渠绮翻。〕侍卫满侧，逞诸变态，曾无愧色。学乘马于东冶营兵俞灵韵，常着织成袴褶，金薄帽，〔着，则略翻。褶，音习。〕执七宝抬，急装缚袴，凌冒雨雪，不避坑?。驰骋渴乏，辄下马，解取腰边蠡器，酌水饮之，〔冒，莫北翻，又如字。?，疾正翻。骋，丑郢翻。蠡，怜题翻，瓠瓢也，今谓之马杓。尔雅翼曰：嬴，古字通于蠡，嬴之为量小。传曰：以蠡测海，言不能极其量也。〕复上马驰去。〔复，扶又翻。上，时掌翻。〕又选无赖小人善走者为逐马，左右五百人，常以自随。或于市侧过亲幸家，环回宛转，周徧城邑。或出郊射雉，置射雉场二百九十六处，奔走往来，略不暇息。〔史言帝之昏狂，甚于宋郁林王。射，而亦翻。〕
30王肃为魏制官品百司，皆如江南之制，凡九品，品各有二。〔九品，每品各有正、从二品，历隋、唐至今犹然。〕侍中郭祚兼吏部尚书。祚清谨，重惜官位，每有铨授，虽得其人，必徘徊久之，然后下笔，曰：「此人便已贵矣。」人以是多怨之；然所用者无不称职。〔称，尺证翻。〕
资治通鉴卷第一百四十三
端明殿学士兼翰林侍读学士朝散大夫右谏议大夫充集贤殿修撰提举西京嵩
山崇福宫上柱国河内郡开国侯食邑一千八百户食实封六百户赐紫金鱼袋臣司马光奉敕编集
后学天台胡三省音注
齐纪九〔上章执徐（庚辰），一年。〕
东昏侯下
永元二年〔（庚辰、五○○）〕
1春，正月，元会，帝食后方出；朝贺裁竟，即还殿西序寝。〔孔安国曰：东西厢谓之序。朝，直遥翻；下同。〕自巳至申，百僚陪位，皆僵仆饥甚。〔僵，居良翻。〕比起就会，〔比，及也。礼记檀弓：孟献子比御而不入。陆德明经典释文曰：比，必利翻；下比及同。以此知比及之比皆音必利翻，比近之比毗至翻，两音故自不同也。〕忽遽而罢。
2乙巳，魏大赦，改元景明。
3豫州刺史裴叔业闻帝数诛大臣，〔数，所角翻；下数遣同。〕心不自安；登寿阳城，北望肥水，谓部下曰：「卿等欲富贵乎﹖我能辨之！」及除南兖州，〔事见上卷上年。〕意不乐内徙。〔乐，音洛。〕会陈显达反，〔亦见上卷上年。〕叔业遣司马辽东李元护将兵救建康，〔将，即亮翻。〕实持两端；显达败而还。〔还，从宣翻，又如字。〕朝廷疑叔业有异志，叔业亦遣使参察建康消息，〔使，疏吏翻。〕众论益疑之。叔业兄子植、扬、粲皆为直合，在殿中，惧，弃母奔寿阳，说叔业以朝廷必相掩袭，宜早为计。〔扬，余章翻。说，输芮翻；下等说同。〕徐世檦等以叔业在边，〔檦，与标同。〕急则引魏自助，力未能制，白帝遣叔业宗人中书舍人长穆宣旨，许停本任。〔宗人，同宗之人也。〕叔业犹忧畏，而植等说之不已。
叔业遣亲人马文范至襄阳，〔亲人，所亲信者。〕问萧衍以自安之计，曰：「天下大势可知，恐无复自存之理。〔复，扶又翻；下可复、复奔同。〕不若回面向北，不失作河南公。」〔言若降魏，不失爵赏也。〕衍报曰：「群小用事，岂能及远！计虑回惑，自无所成，唯应送家还都以安慰之。〔萧衍密呼诸弟，而令裴叔业送家还都，此亦华言耳。〕若意外相逼，当勒马步二万直出横江，以断其后，〔自寿阳南至历阳，出横江。断，丁管翻。〕则天下之事，一举可定。若欲北向，彼必遣人相代，以河北一州相处，〔处，昌吕翻。〕河南公宁可复得邪！如此，则南归之望绝矣。」〔裴叔业之问，萧衍之报，虽二人者所志有大小，而齐之边镇皆有异心矣，帝谁与立哉！〕叔业沈疑未决，〔沈，持林翻；沈疑，沈吟疑虑也。〕乃遣其子芬之入建康为质，〔质，音致。〕亦遣信诣魏豫州刺史薛直度，〔魏豫州治悬瓠城，领汝南、新蔡、弋阳等郡。〕问以入魏可不之宜。〔不，读曰否。〕真度劝其早降，〔降，户江翻；下同。〕曰：「若事迫而来，则功微赏薄矣。」数遣密信，往来相应和。〔和，户卧翻。〕建康人传叔业叛者不已，芬之惧，复奔寿阳。叔业遂遣芬之及兄女伲杜陵、韦伯昕奉表降魏。〔昕，许斤翻。〕丁未，魏遣骠骑大将军彭城王勰、车骑将军王肃帅步骑十万赴之；〔骠，匹妙翻。骑，奇寄翻。勰，音协。帅，读曰率。〕以叔业为使持节、都督豫?雍等五州诸军事、征南将军、豫州刺史，封兰陵郡公。〔使，疏吏翻。雍，于用翻。〕
庚午，下诏讨叔业。二月，丙戌，以卫尉萧懿为豫州刺史。戊戌，魏以彭城王勰为司徒，领扬州刺史，镇寿阳。〔寿阳自东汉以来为扬州治所，宋始为豫州治所，今复其旧。勰，音协。〕魏人遣大将军李丑、杨大眼将二千骑入寿阳，又遣奚康生将羽林一千驰赴之。大眼，难当之孙也。〔杨难当，氐王也。宋元嘉中，据仇池。眼、生将字，皆即亮翻。〕
魏兵未渡淮，己亥，裴叔业病卒，僚佐多欲推司马李元护监州，一二日谋不定。〔卒，子恤翻。监，工衔翻。〕前建安戍主安定席法友等〔北史曰：魏正光中群蛮出山居边城、建安者八九千户。边城郡治期思，则建安戍亦当相近。隋改期思县为殷城县，取县东古殷城为名。我宋建隆元年改殷城为商城，避宣祖讳也；后省为镇，入光州固始县。〕以元护非其乡曲，死有异志，共推裴植监州，〔裴叔业本河东人，席法友安定人，不同州部；盖并侨居襄阳，遂为乡曲。〕秘叔业丧问，教命处分，皆出于植。〔处，昌吕翻。分，扶问翻。〕奚康生至，植乃开门纳魏兵，城库舌钥，悉付康生。康生集城内耆旧，宣诏抚赉之。魏以植为兖州刺史李元护为齐州刺史，席法友为豫州刺史，军主京兆王世弼为南徐州刺史。
巴西民雍道晞聚众万余逼郡城，〔巴西郡治阆中县，今之阆州即其地也。雍，于用翻。〕巴西太守鲁休烈婴城自守。三月，刘季连遣中兵参军李奉伯帅众五千救之，〔帅，读曰率。〕与郡兵合击道晞，斩之。奉伯欲进讨郡东余贼，涪令李膺止之曰：「卒情将骄，乘胜履险，非完策也；〔完，全也；言非全胜之策。涪，音浮。将，即亮翻；下同。〕不如少缓，更思后计。」〔少，诗沼翻。〕奉伯不从，悉众入山，大败而还。〔还，从宣翻，又如字。〕
5乙卯，遣平西将军崔慧景将水军讨寿阳，帝屏除，出琅邪城送之。〔萧子显曰：琅邪太守本治江乘蒲州上之金城，永明徙治白下。屏，必鄙翻。〕帝戎服坐楼上，召慧景单骑进围内，〔围内，即屏除长围之内也。骑，奇寄翻。〕无一人自随者。裁交数言，拜辞而去。慧景既得出，甚喜。
豫州刺史萧懿将步军三万屯小岘，〔岘，户典翻。〕交州刺史李叔献屯合肥。〔武帝永明三年，李叔献自交州入朝，至今犹带交州刺史，盖以其阻险不庭，逼以兵威而后至，废弃不用也。〕懿遣裨将胡松，李居士帅众万余屯死虎。〔杜佑通典曰：死虎，地名，在寿州寿春县东四十余里。以此证之，足知宋明帝泰始三年刘籝破刘顺于宛唐，宛唐即死虎字之误也。〕骠骑司马陈伯之将水军泝淮而上，〔上，时掌翻。〕以逼寿阳，军于硖石。寿阳士民多谋应齐者。
魏奚康生防御内外，闭城一月，援军乃至。丙申，彭城王勰、王肃击松、伯之等，大破之，进攻合肥，生擒叔献。统军宇文福言于勰曰：「建安，淮南重镇，彼此要冲；〔魏兵南来，齐兵北内，建安皆为要冲之地，故曰彼此。〕得之，则义阳可图；不得，则寿阳难保。」〔魏得建安，则西南可图义阳。齐司州治义阳；若增建安之兵，北断魏援，东临寿阳，则寿阳难保。〕勰然之，使福攻建安，建安戍主胡景略面缚出降。〔降，户江翻。〕
6己亥，魏皇弟恌卒。〔恌，他雕翻。〕
7崔慧景之发建康也，其子觉为直合将军，密与之约；〔约为变也。〕慧景至广陵，觉走从之。慧景过广陵数十里，召会诸军主曰：「吾荷三帝厚恩，〔三帝，高帝、武帝、明帝也。荷，下可翻；下人荷同。〕当顾托之重。〔明帝遗诏，慧景与刘悛、萧惠休同任心膂。〕幼主昏狂，朝廷坏乱；危而不扶，责在今日。欲与诸君共建大功以安社稷，何如﹖」众皆响应。于是还军向广陵，司马崔恭祖守广陵城，〔崔恭祖为慧景平西司马。〕开门纳之。帝闻变，壬子，假右卫将军左兴盛节，都督建康水陆诸军以讨之。慧景停广陵二日，即收众济江。
初，南徐、兖二州刺史江夏王宝玄娶徐孝嗣女为妃，孝嗣诛，〔诛事见上卷上年。〕诏令离婚，宝玄恨望。慧景遣使奉宝玄为主，宝玄斩其使，因发将吏守城，〔使，疏吏翻。将，即亮翻；下同。〕帝遣马军主戚平、外监黄林夫助镇京口。〔戚，姓也。姓谱：卫大夫食邑于戚，因以为姓。汉有戚夫人，又有临辕侯戚鳃。助镇者，助宝玄守。〕慧景将渡江，宝玄密与相应，杀司马孔矜、典签吕承绪及平、林夫，开门纳慧景，使长史沈佚之、咨议柳竏分部军众。〔竏，署陵翻。〕宝玄乘八択舆，〔択，古郎翻，又居浪翻；択，举也。八択舆，盖八人举之，即今之平肩舆。舆，不帷不盖。萧子显曰：舆，车形，如轺车，下施八択，人举之。字林曰：捎、択，舁也。〕手执绛麾，随慧景向建康。台遣骁骑将军张佛护、直合将军徐元称等六将据竹里，为数城以拒之。〔骁，坚尧翻。骑，奇寄翻。〕宝玄遣信谓佛护曰：「身自还朝，君何意苦相断遏﹖」〔朝，直遥翻。断，音短；下所断同。〕佛护对曰：「小人荷国重恩，使于此创立小戍。殿下还朝，但自直过，岂敢断遏！」遂射慧景军，〔射，而亦翻。〕因合战。崔觉、崔恭祖将前锋，皆荒伧善战，又轻行不爨食，〔伧，助庚翻。爨，取乱翻。〕以数舫缘江载酒食为军粮，〔舫，甫妄翻；下同。〕每见台军城中烟火起，辄尽力攻之。台军不复得食，〔复，扶又翻；下乃复、帝复同。〕以此饥困。元称等议欲降，〔降，户江翻；下同。〕佛护不可。恭祖等进攻城，拔之，斩佛护；徐元称降，余四军主皆死。
乙卯，遣中领军王莹都督众军，据湖头筑垒，上带蒋山西岩实甲数万。莹，诞之从曾孙也。〔王诞见宠信于司马元显及宋武帝。从，才用翻。〕慧景至查硎，〔查，鉏加翻。硎，户经翻。〕竹塘人万副儿〔万副儿，善射猎，能捕虏，来投慧景。〕说慧景曰：〔说，输芮翻。〕「今平路皆为台军所断，不可议进；唯宜从蒋山龙尾上，出其不意耳。」〔筑道陂陀以上蒋山，若龙尾之垂地，因曰龙尾。上，时掌翻。〕慧景从之，分遣千余人，鱼贯缘山，自西岩夜下，鼓叫临城中。〔城中，即湖头所筑垒中也。鼓叫者，既击鼓又叫呼也。柳元景曰：「鼓繁气易衰，叫数力易竭。」鼓叫，即鼓噪也。〕台军惊恐，实时奔散。帝又遣右卫将军左兴盛帅台内三万人拒慧景于北篱门，〔帅，读曰率；下同。考异曰：纪云「王莹屯北篱门」，传云「左兴盛」。今从传。〕兴盛望风退走。
甲子，慧景入乐游苑，〔乐游苑在玄武湖南。乐，音洛。〕崔恭祖帅轻骑十余突入北掖门，乃复出。〔掖，音亦。〕宫门皆闭，慧景引众围之。于是东府、石头、白下、新亭诸城皆溃。左兴盛走，不得入宫，逃淮渚舫中，〔淮渚，秦淮渚也。〕慧景擒杀之。宫中遣兵出荡，不克。〔荡，度朗翻，又他浪翻。〕慧景烧兰台府署为战场。〔兰台，御史台也。〕守御【章：十二行本「御」作「卫」；乙十一行本同；孔本同。】尉萧畅屯南掖门，处分城内，〔处，昌吕翻。分，持问翻。〕随方应拒，众心稍安。慧景称宣德太后令，废帝为吴王。〔文惠太子妃王氏，郁林之立，尊为皇太后；海陵之废，出居鄱阳王故第，号宣德宫，称宣德皇太后。〕
陈显达之反也，帝复召诸王【章：十二行本「王」下有「侯」字；乙十一行本同；孔本同。】入宫。巴陵王昭冑惩永泰之难，〔明帝永泰元年，王敬则反，帝召诸王入宫，欲杀之而中止。事见一百四十一卷。陈显达反，帝复召之。故昭冑惧祸而逃。难，乃旦翻。〕与弟永新侯昭颖诈为沙门，逃于江西。〔江西，横江以西之地。宋白曰：永新县本汉庐陵县地，吴宝鼎中，立永新县，属安成郡。〕昭冑，子良之子也。〔竟陵王子良，武帝次子。〕及慧景举兵，昭冑兄弟出赴之。慧景意更向昭冑，〔宝玄，明帝之子。昭冑，武帝之孙；武帝，高帝之大宗，故慧景意向之。〕犹豫未知所立。
竹里之捷，崔觉与崔恭祖争功，慧景不能决。恭祖劝慧景以火箭烧北掖楼。慧景以大事垂定，后若更造，费用功多，不从。〔言费功力为多也。〕慧景性好谈义，兼解佛理，〔好，呼到翻。义，亦理也。佛理，诸有皆空之说。解，晓也，音户买翻。〕顿法轮寺，对客高谈，〔客谓何点。〕恭祖深怀怨望。
时豫州刺史萧懿将兵在小岘，〔懿将兵讨寿阳屯小岘。将，即亮翻。岘，所典翻。〕帝遣密使告之。懿方食，投箸而起，〔使，疏吏翻。箸，除据翻。〕帅军主胡松、李居士等数千人〔帅，读曰率。〕自采石济江，顿越城举火，城中鼓叫称庆。〔城中，台城中也；以援兵至而喜。〕【章：十二行本正作「台城中」；乙十一行本同；孔本同；张校同。】恭祖先劝慧景遣二千人断西岸兵，令不得渡。〔断，音短。西岸兵，谓萧懿兵入援自江西来也。〕慧景以城旦夕降，外救自然应散，不从。〔降，户江翻。〕至是，恭祖请击懿军，又不许；独遣崔觉将精手数千人渡南岸。〔精手，军中事艺高强者。南岸，秦淮南岸也。〕懿军昧旦进战，数合，〔昧旦，天微明之时。〕士皆致死，觉大败，赴淮死者二千余人。觉单马退，开桁阻淮。〔开朱雀桁以懿兵，阻秦淮水为固。〕恭祖得东宫女伎，觉逼夺之。恭祖积忿恨，其夜，与慧景骁将刘灵运诣城降，〔崔觉以是日败，恭祖等以其夜降。伎，渠绮翻。骁，坚尧翻。〕众心离坏。
夏，四月，癸酉，慧景将腹心数人潜去，欲北渡江；城北诸军不知，犹为拒战。〔为，于伪翻。为慧景战也。〕城中出，荡杀数百人。懿军渡北岸，秦淮北县即台城。〕慧景余众皆走。慧景围城凡十二日而败，从者于道稍散，单骑至蟹浦，〔从，才用翻。蟹，户买翻。〕为渔人所斩，〔考异曰：齐本纪：「四月丁未，以张冲为南兖州刺史。崔慧景于广陵起兵袭京师。壬子，左兴盛督众军。宝玄以京口纳慧景。乙卯，王莹屯北篱门。壬戍，慧景至，莹等败。甲子，慧景入京师，萧懿入援。癸酉，慧景弃众走死。」慧景传：「四月至广陵回军，十二日，攻陷竹里。」按长历：是岁二月辛丑朔，四月庚午朔。丁未三月七日，壬子十二日，乙卯十五日，壬戌二十二日，甲子二十四日：四月皆无也。盖四月当作三月；至癸酉，乃四月四日耳。南史云：「时江夏王宝玄镇京口，闻慧景北行，遣左右余文与说之曰：『江、刘、徐、沈，君之所见。今拥强兵北取广陵，收吴、楚劲卒，身举州以相应，取大功如反掌耳。』慧景常不自安，闻言响应。于时庐陵王长史萧寅、司马茌恭祖守广陵城，慧景以宝玄事告恭祖；恭祖口虽相和，心实不同。俄而慧景至，恭祖闭门不敢出。慧景密遣军主刘灵运间行突入，慧景俄亦至，遂据其城。子觉至，仍使领兵袭京口。宝玄本谓大军并来；及见人少，极失所望，拒觉，击走之。恭祖及觉精兵八千济江。恭祖心本不同，及至蒜山，欲斩觉，以军降京口，事既不果而止。觉等军器精严，柳竏、沈佚等谓宝玄曰：『崔护军威名既重，乃诚可见。既已唇齿，忽中道立异。彼以乐归之众乱江而济，谁能拒之！』于是登北固楼，并千蜡烛为锋火，举以应觉。慧景停二日。便率大众一时俱济，趣京口。宝玄仍以觉为前锋，恭祖次之，慧景领大都督为众军节度。」又云：「时柳竏别推宝玄。崔恭祖为宝玄羽翼，不复承奉慧景，慧景嫌之。巴陵王昭冑先逃人间，出投慧景，意更向之，故犹豫未知所立。此声颇泄，竏、恭祖始贰于慧景。」又云：「慧景景单马至蟹浦，投渔人太叔荣之。荣之故为慧景门人，时为蟹浦戍，斩慧景，送都。」按恭祖始若闭城拒慧景，慧景袭得其城而据之，岂肯更授以兵柄！又，慧景若不立宝玄，柳竏岂能别推！又，荣之既云渔人，又云为戍，自相违错。今并从齐书。〕以头内犸篮，担送建康。〔犸，即由翻。犸鱼，今江、淮间湖荡河港皆有之；春二月时，人取食之，其味甘美。至三月后，人不甚食，谓之杨花犸。犸篮，所以盛犸者。〕恭祖系尚方，少时杀之。〔少时，言不多时也。〕觉亡命为道人，捕获，伏诛。
宝玄初至建康，军于东城，〔东城，即东府城。〕士民多往投集。〔往投宝玄而集于东城也。〕慧景败，收得朝野投宝玄及慧景人名，〔朝，直遥翻。〕帝令烧之，曰：「江夏尚尔，岂可复罪余人！」〔昏暴之君，岂无一言之几乎理！东昏候此语是也。复，扶又翻。〕宝玄逃亡数日乃出。帝召入后堂，以步障裹之，令左右数十人鸣鼓角驰绕其外，〔晋志曰：鼓，按周礼以薣鼓鼓军事。角，说者云，蚩尤氏帅魑魅与黄帝战于涿鹿，黄帝乃始吹角为龙鸣以御之。其后魏武北征乌丸，越沙漠，而士卒思归，于是减为中鸣，尤更悲矣。〕遣人谓宝玄曰：「汝近围我亦如此耳。」
初，慧景欲交处士何点，〔处，昌吕翻。〕点不顾。及围建康，逼召点；点往赴其军，〔何点门世信佛，齐朝累征不就。从弟遁以东篱门园居之，故为慧景逼召往赴其军。〕终日谈义，不及军事。慧景败，帝欲杀点。萧畅谓茹法珍曰：〔茹，音如。〕「点若不诱贼共讲，未易可量。〔言何点若不与慧景讲义，则慧景日以攻城为事，安危未可量也。诱，音酉。易，以豉翻。量，音良。〕以此言之，乃应得封！」帝乃止。点，胤之兄也。〔何胤隐于会稽若邪山。〕
8萧懿既去小岘，王肃亦还洛阳。荒人往来者妄云肃复谋归国；〔复，扶又翻；下当复同。〕五月，乙巳，诏以肃为都督豫?徐?司三州诸军事、豫州刺史、西丰公。
9己酉，江夏王宝玄伏诛。〔夏，户雅翻。〕
10壬子，大赦。
11六月，丙子，魏彭城王勰进位大司马，领司徒；王肃加开府仪同三司。〔赏取寿阳之功也。〕
12太阳蛮田育丘等二万八千户附于魏；〔「太阳」，当作「大阳」。〕魏置四郡十八县。
13乙丑，曲赦建康、南徐?兖二州。〔崔慧景自南兖还兵而南，徐州之人从之，进围建康，而建康之人又多从之。既大赦，而诛纵失实，故又曲赦三处。〕先是，崔慧景既平，〔先，悉荐翻。〕诏赦其党。而嬖幸用事，不依诏书，〔嬖，卑义翻，又博计翻。〕无罪而家富者，皆诬为贼党，杀而籍其赀；实附贼而贫者皆不问。或谓中书舍人王咺之云：「赦书无信，人情大恶。」〔咺，况晚翻。恶，如字，不善也。〕咺之曰：「正当复有赦耳。」由是再赦。既而嬖幸诛纵亦如初。
是时，帝所宠左右凡三十一人，黄门十人。直合、骁骑将军徐世檦素为帝所委任，凡有杀戮，皆在其手。及陈显达事起，加辅国将军；虽用护军崔慧景为都督，而兵权实在世檦。世檦亦知帝昏纵，密谓其党茹法珍、梅虫儿曰：「何世天子无要人，但侬货主恶耳！」〔侬，吴语，我也。茹，音如。〕法珍等与之争权，以白帝。帝稍恶其凶强，〔恶，乌路翻。〕遗禁兵杀之，世檦拒战而死。自是法珍、虫儿用事，并为外监，口称诏敕；王晅之专掌文翰，与相唇齿。
帝呼所幸潘贵妃父宝庆及茹法珍为阿丈，〔前汉书匈奴传曰：汉天子，我丈人行也。师古注：丈人，尊老之称。阿，乌葛翻；下同。〕梅虫儿、俞灵韵为阿兄。帝与法珍等俱诣宝庆家，躬自汲水，助厨人作膳。宝庆恃势作奸，富人悉诬以罪，田宅赀财，莫不启乞，〔启上而多所求乞。〕一家被陷，祸及亲邻；又虑后患，尽杀其男口。〔被，皮义翻。〕
帝数往诸刀敕家游宴，〔数，所角翻。时人谓捉刀应敕之徒为刀敕。〕有吉凶辄往庆吊。
奄人王宝孙，年十三四，〔周礼注：奄，精气闭藏者，今谓之宦人。陆德明曰：奄，于检翻。刘曰：于验翻。徐曰：于剑翻。今读作阉，音于炎翻。〕号为「伥子」，〔伥，褚羊翻，狂也。〕最有宠，参预朝政，虽王咺之、梅虫儿之徒亦下之；〔朝，直遥翻。下，遐嫁翻。〕控制大臣，移易诏敕，乃至骑马入殿，诋诃天子；公卿见之，莫不慑息焉。〔慑息，犹言惕息也。慑，惧也，屏气而息。诋，丁礼翻。诃，虎何翻。慑，之涉翻。〕
14吐谷浑王伏连筹事魏尽礼，〔言尽藩臣之礼。吐，从暾入声。谷，音浴。〕而居其国，置百官，皆如天子之制，称制于其邻国。〔称制于其邻国，示君临之。〕魏主遣使责而宥之。〔使，疏吏翻。〕
15冠军将军、骠骑司马陈伯之再引兵攻寿阳，〔是年春，伯之攻寿阳败退，今再攻之。冠，古玩翻。骠，匹妙翻。骑，奇寄翻。〕魏彭城王勰拒之。援军未至，汝阴太守傅永将郡兵三千救寿阳。〔勰，音协。将，即亮翻；下同。〕伯之防淮口甚固，〔此汝水入淮之口也。水经：汝水东至阴原鹿县入于淮。〕永去淮口二十余里，牵船上汝水南岸，〔上，时掌翻；下同。〕以水牛换之，〔水牛形力倍于黄牛。挽，音晚。〕直南趣淮，〔趣，七喻翻。〕下船即渡；适上两岸，齐兵亦至。会夜，永潜入城，勰喜甚，曰：「吾北望已久，死洛阳难可复见；〔守寿阳而援兵不至，其心孤危，故云然。复，扶又翻。〕不意卿能至也。」勰令永引兵入城，永曰：「永之此来，欲以却敌；若如教旨，〔诸王与任专方州者皆得下教于其属，故云教旨。〕乃是与殿下同受攻围，岂救援之意！」遂军于城外。秋，八月，乙酉，勰部分将士，与永并势，击伯之于肥口，〔分，扶问翻。水经：淮水东过寿春县北，肥水自黎浆北过寿春城东，又北流而入于淮，谓之肥口。时陈伯之盖军于肥口以逼寿阳也。〕大破之，斩首九千，俘获一万，伯之脱身遁还，淮南遂入于魏。〔寿春县自汉以来为淮南郡治所。史言伯之既败，建康寻受兵，遂不能争寿阳。〕
魏遣镇南将军元英将兵救淮南，未至，伯之已败，魏主召勰还洛阳。勰累表辞大司马、领司徒，乞还中山；〔中山，定州也。去年，魏命勰刺定州，今年春赴寿阳，故乞还本任。还，从宣翻，又如字；下同。〕魏主不许。以元英行扬州事。寻以王肃为都督淮南诸军事、扬州刺史，持节代之。
16甲辰，夜，后宫火。时帝出未还，〔出市里游走未还也。〕宫内人不得出，外人不敢辄开；〔谓不敢辄开后宫门。〕比及开，死者相枕，〔比，必利翻。枕，之任翻。〕烧三十【章：十二行本「十」作「千」；乙十一行本同；孔本同。】余间。
时嬖幸之徒皆号为鬼。有赵鬼者，能读西京赋，言于帝曰：「柏梁既灾，建章是营。」〔后汉张衡作东京、西京赋。柏梁灾，营建章，事见二十一卷汉武帝太初元年。〕帝乃大起芳乐、玉寿等诸殿，〔乐，音洛。〕以麝香涂壁，〔麝状如小麋，其脐有香，华山之阴多有之。陆佃曰：商洛山中多麝，所遗粪常就一，虽远逐食，必还走其地，不敢遗迹他所，虑为人所获。人反以是从迹其所在，必掩群而取之。麝绝爱其香，每为人所迫逐，势且急即自投高岩，举爪剔出其香，就絷且死，犹拱四足抱其脐。麝，神夜翻。〕刻画装饰，穷极绮丽。役者自夜达晓，犹不副速。〔副，称也；不能称其欲速之意也。〕
后宫服御，极选珍奇，府库旧物，不复周用。〔复，扶又翻。〕贵市民间金宝，价皆数倍。建康酒租皆折使输金，〔使以金折钱输官。折，之舌翻。〕犹不能足。凿金为莲华以帖地，令潘妃行其上，曰：「此步步生莲华也。」〔华，读曰花。〕又订出雉头、鹤氅、白鹭缞。〔订，丁定翻，平议也。齐、梁之时，谓赋民为订，盖取平议而赋之之义。雉头上毛细而色红鲜如锦，晋程据缉以为裘。鹤氅，鹤翎毛也。白鹭缞，鹭头上毦也。鹤氅、鹭缞，皆取其洁白。诗疏曰：鹭，水鸟，毛白而洁，顶上有毛毵毵然，此即缞也。尔雅释名曰：鹭，舂鉏。郭璞曰：白鹭也。头、翅、背上皆有长翰毛，今江东人取以为睫攡，名之曰白鹭缞。陆机曰：鹭头上有毛十数枚，长尺余，毵毵然与众毛异。氅，音齿两翻。缞，音仓回翻。〕嬖幸因缘为奸利，课一输十。又各就州县求为人输，准取见直，〔为人，于伪翻；下不为同。见，贤遍翻。〕不为输送，守宰皆不敢言，重更科敛。〔重，直用翻。更，居孟翻，再也。〕如此相仍，前后不息，百姓困尽，号泣道路。〔号，户高翻。〕
17军主吴子阳等出三关侵魏，九月，与魏东豫州刺史田益宗战于长风城，〔左传：定公四年，蔡侯与吴子、唐侯伐楚，还塞大隧、直辕、冥総。所谓大隧，即黄岘关；直辕、冥総，乃武阳、平靖三关也。黄岘，今名九里关，在义阳郡南百里。武阳，在今大寨岭，郡东南九十里。平靖，今名行者坡，郡南七十五里。魏太和十七年，田益宗降魏。十九年，置东豫州于新息广陵城，以益宗为刺史。长风城在阴山关南，阴山关在弋阳县界。宋文帝元嘉二十五年，以豫部蛮民立十八县，长风其一也，属西阳郡。九域志，舒州怀宁县有长风镇。怀宁，汉皖县地，晋安帝立晋熙郡，仍立怀宁县为郡治所。盖以怀宁蛮左名县也。〕子阳等败还。〔考异曰：此一事，齐书纪传皆无之。魏帝纪：「九月乙丑，东豫州刺史田益宗破宝卷将吴子阳、邓元起于长风。」梁书邓元起传云：「蛮帅田孔明附于魏，自号郢州刺史，寇掠三关，规袭夏口。元起帅锐卒攻之，旬月之间，频陷六城，斩获万计，余党皆散走，仍戍三关。」二书胜败不同如此。今从魏纪。〕
18萧懿之入援也，萧衍驰使所亲虞安福说懿曰：〔说，输芮翻；下说帝同。〕「诛贼之后，则有不赏之功。当明君贤主，尚或难立；况于乱朝，何以自免！〔朝，直遥翻；下同。〕若贼灭之后，仍勒兵入宫，行伊、霍故事，〔使之废立也。〕此万世一时。若不欲尔，便放表还历阳，托以外拒为事，则威振内外，谁敢不从！一朝放兵，受其厚爵，高而无民，必生后悔。」〔谓官爵虽高而兵权去己，必将束手就死。〕长史徐曜甫苦【章：十二行本「苦」上有「亦」字；乙十一行本同；孔本同；张校同。】劝之；懿并不从。
崔慧景死，懿为尚书令。有弟九人：敷、衍、畅、融、宏、伟、秀、憺、恢。〔憺，徒敢翻，又徒滥翻。〕懿以元勋居朝右，畅为卫尉，掌管钥。时帝出入无度，或劝懿因其出门，〔谓出台城门而游走也。〕举兵废之。懿不听，嬖臣茹法珍、王咺之等惮懿威权，说帝曰：「懿将行隆昌故事，〔谓隆昌废郁林王也。嬖，卑义翻，又博计翻。茹，音如。咺，况晚翻。〕陛下命在晷刻。」帝然之。徐曜甫知之，密具舟江渚，劝懿西奔襄阳。懿曰：「自古皆有死，岂有叛走尚书令邪！」〔史言萧懿忠于齐室。〕懿弟侄咸为之备。冬，十月，己卯，帝赐懿药于省中。懿且死，曰：「家弟在雍，深为朝廷忧之。」〔雍，于用翻。时以襄阳为雍州治所，言衍必将举兵也。为，于伪翻。〕懿弟侄皆亡匿于里巷，无人发之者；〔史言人心皆为萧懿兄弟覆护。〕唯融捕得，诛之。
19丁亥，魏以彭城王勰为司徒，录尚书事；勰固辞，不免。勰雅好恬素，不乐势利。高祖重其事干，〔好，呼到翻。乐，音洛。干，用也；谓临事有干用也。〕故委以权任，虽有遗诏，〔遗诏见上卷上年。〕复为世宗所留。〔谓出当方面，复入为司徒，录尚书也。复，扶又翻。〕勰每乖情愿，常凄然叹息。为人美风仪，端严若神，折旋合度，〔记曰：周旋中规，折旋中矩。注云：折旋，曲行也。〕出入言笑，观者忘疲。敦尚文史，物务之暇，披览不辍。小心谨慎，初无过失；虽闲居独处，〔处，昌吕翻。〕亦无惰容。爱敬儒雅，倾心礼待。清正俭素，门无私谒。〔史言彭城王勰为魏宗室诸王之秀。〕
20十一月，己亥，魏东荆州刺史桓晖入寇，拔下笮戍，〔下笮戍在沔北，直襄阳东北。笮，侧百翻，又在各翻。〕归之者，二千余户。晖，诞之子也。〔宋明帝泰豫元年，桓诞降魏。〕
21初，帝疑雍州刺史萧衍有异志。直后荣阳郑植弟绍叔，为衍宁蛮长史，帝使植以候绍叔为名，往刺衍。〔使为刺客。刺，七亦翻。〕绍叔知之，密以白衍，衍置酒绍叔家，戏植曰：「朝廷遣卿见图，今日闲宴，是可取良会也。」宾主大笑。又令植历观城隍、府库、士马、器械、舟舰，〔舰，户黯翻。〕植退，谓绍叔曰：「雍州实力未易图也。」绍叔曰：「兄还，具为天子言之：〔易，以豉翻。为，于伪翻。〕若取雍州，绍叔请以此众一战！」送植于南岘，〔南岘，盖即马鞍山道。〕相持恸哭而别。〔各尽力于所事，恐不复相见，故恸哭而别。〕
及懿死，衍闻之，夜，召张弘策、吕僧珍、长史王茂、别驾柳庆远、功曹吉士瞻等入宅定议。〔宅，谓州宅也。考异曰：南史云：「茂与梁武帝不睦，帝诸腹心并劝除之。而茂少有骁名，帝又惜其用，令腹心郑绍叔往候之，告以欲起义。茂因掷枕起，即袴随绍叔入见。武帝大喜，下迎。因结兄弟，被推赤心。」按茂若与梁武不睦，梁武何敢豫告以大事！茂亦安能便响应！今不取。〕茂，天生之子；〔王天生事齐高帝攻袁粲，见一百三十四卷宋顺帝升明元年。〕庆远，元景之弟子也。〔诸柳，雍州豪望，世不乏人。〕乙巳，衍集僚佐谓曰：「昏主暴虐，恶踰于纣，当与卿等共除之！」是日，建牙集众，〔考异曰：齐帝纪：「十二月，梁王起义兵于襄阳，」误也。今从梁书高祖纪。〕得甲士万余人，马千余匹，船三千艘。〔艘，苏遭翻。〕出檀溪竹木装舰，葺之以茅，事皆立办。诸将争掳，吕僧珍出先所具者，每船付二张，争者乃息。〔掳，与橹同。僧珍具橹劓事见上卷元年。然僧珍所具者数百张橹耳，安能给三千艘邪﹖每船付二张，盖给诸将所乘之船耳。〕
是时，南康王宝融为荆州刺史，西中郎长史萧颖冑行府州事，〔南康王以西中郎将镇荆州，颖冑为长史行事。〕帝遣辅国将军、巴西?梓潼二郡太守刘山阳将兵三千之官，〔守，式又翻。将，将亮翻。〕就颖冑兵使袭襄阳。衍知其谋，遣参军王天虎诣江陵，徧与州府书，〔州谓荆州官属，府谓西中郎府官属。〕声云：「山阳西上，并袭荆、雍。」〔衍书宣布此声也。上，时掌翻。雍，于用翻。〕衍因谓诸将佐曰：「荆州素畏襄阳人，〔襄阳被边，人皆习兵，故荆州人畏之。〕加以唇亡齿寒，宁不闇同邪！我合荆、雍之兵，鼓行而东，虽韩、白复生，不能为建康计；〔复，扶又翻；下衍复、非复、复不、州复、岂复、佐复同。〕况以昏主役刀敕之徒哉！」颖冑得书，疑未能决；山阳至巴陵，〔晋武帝太康元年立巴陵县，属长沙郡。宋武帝元嘉十六年分立巴陵郡，时属郢州。今岳州即其地。〕衍复令天虎赍书与颖冑及其弟南康王友颖达。〔王国官有师，有友。〕天虎既行，衍谓张弘策曰：「用兵之道，攻心为上。〔孙武子兵法有是言。〕近遣天虎往荆州，人皆有书。今段乘驿甚急，〔今段，犹云今来一段事也。〕止有两函与行事兄弟，〔行事兄弟，谓颖冑、颖达。〕云『天虎口具』；〔书中不言事，但云天虎口具，所以疑之。〕及问天虎而口无所说，〔盖天虎之行，衍亦未尝以一语属之。〕天虎是行事心膂，〔据颖冑传，天虎，颖冑亲人，故云然。〕彼间必谓事与天虎共隐其事，则人人生疑。山阳惑于众口，判相嫌贰，〔判，决也。嫌，疑也。贰，持两端也。〕则行事进退无以自明，必入吾谋内。是持两空函定一州矣。」〔萧衍举事于襄阳，智计横出；及遇侯景，庸夫之不若。岂耄邪，抑天夺其鉴也﹖〕
山阳至江安，〔晋武帝太康元年立江安县属南平郡。水经注：江安即公安，晋平江南，杜预罢华容置江安县，以吴之南郡为南平郡治焉。〕迟回十余日，不止。〔自江安至江陵，泝江北上而后至。上，时掌翻。萧子显齐书曰：至巴陵，迟回十余日不进。〕颖冑大惧，计无所出，夜，呼西中郎城局参军安定席阐文、咨议参军柳忱，闭斋定议。〔定议，以决其所从。忱，氏壬翻。〕阐文曰：「萧雍州畜养士马，非复一日。〔畜，许六翻。〕江陵素畏襄阳人，又众寡不敌，取之必不可制；就能制之，岁寒复不为朝廷所容。〔四时运而成岁，岁至极寒而终矣。岁寒，以喻世事终极处。孔子曰：「岁寒然后知松柏之后雕」，亦此意。〕今若杀山阳，与雍州举事，立天子以令诸侯，则霸业成矣。山阳持疑不进，是不信我。今斩送天虎，则彼疑可释。至而图之，罔不济矣。」忱曰：「朝廷狂悖日滋，京师贵人莫不重足累息。〔悖，蒲内翻，又蒲没翻。重，直龙翻。重足而立，累息而不敢出气，惧之甚也。〕今幸在远，得假日自安。雍州之事，且藉以相毙耳。〔藉，借也，音慈夜翻。〕独不见萧令君乎﹖〔萧懿为尚书令，故呼为令君。〕以精兵数千，破崔氏十万众，竟为群邪所陷，祸酷相寻。『前事之不忘，后事之师也。』〔史记郑世家太史公之言。〕且雍州士锐粮多，萧使君雄姿冠世，〔冠，古玩翻。〕必非山阳所能敌。若破山阳，荆州复受失律之责，进退无可，宜深虑之。」萧颖达亦劝颖冑从阐文等计。诘旦，〔诘，去吉翻。〕颖冑谓天虎曰：「卿与刘辅国相识，今不得不供卿头！」乃斩天虎送示山阳，发民车牛，声云起步军征襄阳。山阳大喜。甲寅，山阳至江津，单车白服，从左右数十人诣颖冑。颖冑使前汶阳太守刘孝庆等伏兵城内，山阳入门，〔入城门也。〕即于车中斩之。副军主李元履收余众请降。〔降，户江翻。〕
柳忱，世隆之子也。〔柳世隆为高、武佐命功臣。〕颖冑虑西中郎司马夏侯详不同，以告忱，忱曰：「易耳！〔易，以豉翻。〕近详求婚，未之许也。」乃以女嫁详子夔，而告之谋，详从之。乙卯，以南康王康融教纂严，又教赦囚徒，施惠泽，颁赏格。〔纂，集也。严，装也。纂严，纂集行装也。纂严，一教；赦囚徒，施惠泽，颁赏格，又一教。〕丙辰，以萧衍为使持节都督前锋诸军事。〔使，疏吏翻；下同。〕丁巳，以萧颖冑为都督行留诸军事。〔行，谓东下之军；留，谓留守之军。〕颖冑有器局，既举大事，虚心委己，众情归之。以别驾南阳宗夬，〔夬，古迈翻。〕及同郡中兵参军刘坦、【章：十二行本「坦」作「垣」；乙十一行本同；孔本同。】咨议参军乐蔼为州人所推信，军府经略，每事谘焉。颖冑、夬各献私钱谷及换借富赀以助军。长沙寺僧素富，铸黄金为金龙数千两，埋土中。〔长沙寺在江陵，宋元嘉中，临川王义庆镇江陵起寺，为其本生父长沙王道怜资福，因名长沙寺。〕颖冑取之，以资军费。
颖冑遣使送刘山阳首于萧衍，且言年月未利，当须明年二月进兵。衍曰：「举事之初，所藉者一时骁锐之心。〔骁，坚尧翻。〕事事相接，犹恐疑怠；若顿兵十旬，必生悔吝。〔兵以气势为用者也，是以巧迟不若拙速。〕且坐甲十万，粮用自竭；若童子立异，则大事不成。况处分已定，安可中息哉！〔处，昌吕翻。分，扶问翻。〕昔武王伐纣，行逆太岁，岂复待年月乎﹖」
戊午，衍上表劝南康王宝融称尊号；不许。十二月，颖冑与夏侯详移檄建康百官及州郡牧守，数帝及梅虫儿、茹法珍罪恶。〔数，所角翻。〕颖冑遣冠军将军天水杨公则向湘州，〔使攻张宝积也。冠，古玩翻。〕西中郎参南郡邓元起向夏口。〔使助萧衍攻张冲也。夏，户雅翻。〕军主王法度坐不进军免官。乙亥，荆州将佐复劝宝融称尊号；不许。夏侯详之子骁骑将军亶为殿中主帅，〔帅，所类翻。〕详密召之，亶自建康亡归。壬辰，至江陵，称奉宣德皇太后令：「南康王宜纂承皇祚，方俟清宫，未即大号；可封十郡为宣城王、〔时以宣城、南琅邪、南东海、东阳、临海、新安、寻阳、南郡、竟陵、宜都十郡为宣城王国。盖以明帝自宣城王入纂大统，故假宣德太后令以是肇封。〕相国、荆州牧、加黄钺，选百官，西中郎府、南康国如故。须军次近路，〔须，待也。〕主者备法驾奉迎。」
竟陵太守新野曹景宗遣亲人说萧衍，〔说，输芮翻。〕迎南康王都襄阳，先正尊号，然后进军；衍不从。王茂私谓张弘策曰：「今以南康置人手中，彼挟天子以令诸侯，节下前进为人所使，此岂他日之长计乎！」弘策以告衍，衍曰：「若前涂大事不捷，故自兰艾同焚；〔兰有国香，人贵之。艾，萧艾也，人贱之。言若事不捷，则无贵无贱同于死也。〕若其克捷，则威振四海，【章：十二行本「海」下有「谁敢不从」四字；乙十一行本同；孔本同；张校同；退斋校同。】岂碌碌受人处分者邪！」〔萧衍此言已有代齐之心，特权宜推奉南康以举兵耳。处，昌吕翻。分，扶问翻。〕
初，陈显达、崔慧景之乱，人心不安。或问时事于上庸太守杜陵韦叡，〔杜陵自汉以来属京兆，晋侨立京兆太守及杜陵令，寄治襄阳。宋大明土断，割襄阳西界为实土。〕叡曰：「陈虽旧将，非命世才；崔颇更事，懦而不武；〔将，即亮翻。更，工衡翻。〕其赤族宜矣。定天下者，殆必在吾州将乎﹖」〔州刺史当方面，总兵权，故曰州将。将，即亮翻。〕乃遣二子自结于萧衍。及衍起兵，叡帅郡兵二千倍道赴之。〔帅，读曰率；下同。〕华山太守蓝田康绚帅郡兵三千赴衍。〔蓝田县，汉属京兆；宋置侨县，属华山郡。康绚传云：其先本康居侍子，待诏河西，因留不去，其后遂氏焉。晋乱，迁于蓝田。绚祖穆帅乡族三千余家入襄阳，宋为置华山郡蓝田县于襄阳。宋白曰：宋大明元年立华山郡于大堤村，后魏改华山郡为宜城郡，唐为宜城县，属襄州。华，户化翻。绚，翾县翻。〕冯道根时居母丧，【章：十二行本「丧」下有「闻衍起兵」四字；乙十一行本同；孔本同；张校同；退斋校同。】帅乡人子弟胜兵者悉往赴之。〔冯道根，酇人。酇县时属广平侨郡。胜，书烝翻。〕梁、南秦二州刺史柳惔亦起兵应衍。惔，忱之兄也。〔惔，徒甘翻。〕
帝闻刘山阳死，发诏讨荆、雍。戊寅，以冠军长史刘浍为雍州刺史；〔欲以代萧衍。雍，于用翻。冠，古玩翻。浍，古外翻。〕遣骁骑将军薛元嗣、制局监暨荣伯将兵及运粮百四十余船送郢州刺史张冲，使拒西师。〔荆、雍在西，故谓之西师。暨，姓也，音居乙翻，又臮、既二音。将，即亮翻。骁，坚尧翻。骑，奇寄翻。〕元嗣等惩刘山阳之死，疑冲，不敢进，停夏口浦；闻西师将至，乃相帅入郢城。前竟陵太守房僧寄将还建康，至郢，帝敕僧寄留守鲁山，除骁骑将军。张冲与之结盟，遣军主孙乐祖将数千人助僧寄守鲁山。〔水经注：江水东径鲁山，南与沔水会；山左即沔水口，沔左有偃月城。汉阳志：大别山在沔阳县东，一名鲁山。〕
萧颖冑与武宁太守邓元起书，招之。〔晋安帝隆安五年，桓玄以沮、漳降蛮立武宁郡，属荆州。五代志：竟陵郡乐乡县，旧置武宁郡。刘昫曰：乐乡，汉鄀县地。我宋废县为乐乡镇，入长林县。〕张冲待元起素厚，众皆劝其还郢，〔还郢州也。〕元起大言于众曰：「朝廷暴虐，诛戮宰辅，群小用事，衣冠道尽。荆、雍二州同举大事，何患不克！且我老母在西，若事不成，正受戮昏朝，幸免不孝之罪。」〔时邓元起之母盖在江陵。元起，南郡人也，守武宁，其母留乡里。朝，直遥翻。〕即日治严上道，至江陵，为西中郎中兵参军。〔是时，西台方遣元起向夏口，观者不以史文先后之次而害意可也。治，直之翻。上，时掌翻。〕
湘州行事长宝积发兵自守，未知所附。杨公则克巴陵，进军白沙，〔水经注：白沙戍在黄陵庙北。黄陵庙，舜二妃庙也。罗含湘中记曰：湘川，白沙如霜雪，赤崖若朝霞。〕宝积惧，请降，〔降，户江翻。〕公则入长沙，抚纳之。
22是岁，北秦州刺史杨集始将众万余自汉中北出，规复旧地。〔杨集始失国事，见一百四十一卷明帝建武四年。将，即亮翻；下同。〕魏梁州刺史杨椿将步骑五千出顿下辩，〔辩，皮苋翻。〕遗集始书，开以利害，集始遂复将其部曲千余人降魏。〔遗，于季翻。复，扶又翻。〕魏人还其爵位，使归守武兴。〔集始降齐，魏人削其所授爵位，而所领北秦州刺史则齐所授也；今降魏，魏人还其元授爵位也。〕
  </div>
  <div class="pagination">
   <a href="资治通鉴注_page149.html">
    上一页
   </a>
   <span>
    ...
   </span>
   <a href="资治通鉴注_page145.html">
    145
   </a>
   <a href="资治通鉴注_page146.html">
    146
   </a>
   <a href="资治通鉴注_page147.html">
    147
   </a>
   <a href="资治通鉴注_page148.html">
    148
   </a>
   <a href="资治通鉴注_page149.html">
    149
   </a>
   <span class="current-page">
    150
   </span>
   <a href="资治通鉴注_page151.html">
    151
   </a>
   <a href="资治通鉴注_page152.html">
    152
   </a>
   <a href="资治通鉴注_page153.html">
    153
   </a>
   <a href="资治通鉴注_page154.html">
    154
   </a>
   <a href="资治通鉴注_page155.html">
    155
   </a>
   <span>
    ...
   </span>
   <a href="资治通鉴注_page151.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
