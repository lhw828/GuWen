<!DOCTYPE html>
<html>
<head>
    <meta charset="UTF-8">
    <title>建炎以来系年要录 - 第 27 页/共 115 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>建炎以来系年要录 - 第 27 页/共 115 页</h1>
    <div class="content">甲子龙神卫四厢都指挥使平海军承宣使权主管侍卫马军司公事兰整充两浙东路马步军副都总管绍兴府驻劄 
乙丑诏见任令丞簿尉未经交割离任不许从军中辟置及兼带军中干办事务专委监司觉察殿中侍御史张绚言近县官赃污惧罪者往往干诸将为官属一践军门则监司无从按发宿奸巨蠹多以此为得计故条约之 命湖南帅司遣使臣持金字牌旗榜兼程至雷州招安海贼陈感感有舟数十与官军战统领官余铸陷焉广西提点刑狱公事董弅亲往督捕且言感乞降金字牌招安虽未足信乞速赐指挥故令河南就近遣之 太平州编管人范焘许自便焘坐诋诬昭慈圣献皇后远斥至是始释之 罢都司官签贴词状事祖在四年五月以尚书省言都司事繁虚费日力故也 
丙寅殿中侍御史张绚乞于经筵读三朝宝训上曰可从其请上又曰祖宗故事朕尝省阅然宫禁间事亦有外朝所不知者朕昨日见毛刚中所进鉴古图乃仁宗皇帝即位之初春秋尚幼故采古人行事之迹绘而成图便于省阅因以为鉴也朕顷驻跸会稽一日过昭慈圣献皇后殿中闻昭慈言哲宗皇帝初即位宣仁圣烈皇后谓帝年幼寝处起居不离宣仁卧内至纳后始归本殿宣仁保祐之功如此而奸臣诬罔輙生谤议可为痛愤赵鼎曰是时范祖禹刘安世以宫中买乳媪事上疏极谏以为似闻后宫有当就馆者宣仁令宰相吕大防宣谕圣旨曰无此事前日买乳媪乃先帝一二小公主尚吃乳也祖禹等方知其详上曰近见范冲为父祖禹作家传尝进来亦载此事盖宫禁间事外人多不能知也 中书门下省请创宫观添给以处见待阙及未有差遣愿就宫观之人内尝任都司以上及帅臣职司依第二等知州任监察御史以上及知节镇州杂监司依第三等知州即曾任都司郎官以上人仍充提点宫观省诸路帅司官属员并令帅臣举辟更不堂除从之 诏江东浙西路各造九车战船十二艘浙东造十三车战船八艘时王＜王燮＞自荆湖得二巨舰以归故命三路漕司仿其制为之又令江浙荆湖福建诸路宪司督诸州岁额弓甲及物料人匠赴军器所用枢密院请也 都督行府关就差起复秘阁修撰淮东宣抚司参议官陈桷兼行府随军转运判官许辟属官二员如发运司条例关送尚书省指挥从之先是右仆射张浚至镇江召韩世忠亲谕上旨使举军前屯楚州以撼山东世忠欣然承命浚遂至建康抚张俊军至太平州抚刘光世军军士无不踊跃思奋浚以诸路军马所用钱粮当从督府总制故悉以上佐兼之行府关三省指挥自此始前已有关送尚书省事今此则径用便宜除属吏而但关尚书省出敕又差不同故复记其始 
丁卯诏足食足兵今日先务户部尚书章谊可专切措置财用参知政事孟庾提领 资政殿大学士秦桧言金人便于弓矢乞多造强弩神臂弓以备攻讨上曰桧虽在宫祠不忘朝廷 右司谏赵霈言今天下之弊正患县令之非其人愿罢去注授格法尽归堂选应内外侍从官各举有才德堪充县令人岁有限员赴都堂审察讫始除此职举得其人者有赏不得其人者有罚见任及待次有贪污苛刻者悉汰逐之癃老罢懦者或改以外祠或处以监当理作亲民资序如是一二年间所在临民之政必有可观民岂有不被其泽者辅臣进呈上曰比已降诏慎择监司郡守然县令于民尤亲亦宜遴选令侍从官岁举五人如何沈与求曰昨者陛下驻跸会稽亦尝降诏令内外侍从官各举三人堪充县令者中书籍记以备采择圣意非不美也然所举多不得人往往并缘诏令以私亲旧至于有罪又不加缪举之罚似未足以称陛下责实之意上曰检举以行赏罚乃中书职事苟若此则诏令为虚文而已赵鼎曰莫若监司郡守举治状显著者稍加擢用其尤无良重寘之法或足以示劝惩 诏右奉议郎江东宣抚使司干办公事黄览追夺已转一官览以张俊奏功增秩而殿中侍御史张绚言览被辟之时敌骑已去数日且身在江西袮未尝至本司供职望赐追夺仍降指挥如诸军官属更有辟差在敌人巳退之后推赏在未到军中之前者并限一月自首特与免罪止夺今来所转一官如敢隐匿却致觉察得实即于元官上再行贬秩庶人知自奋实中兴之要务从之 命广东提点刑狱公事郭孝友同帅司会合申世景赵详韩京王进人马招捕虔寇时孝友自礼部员外郎补外未行仍趣令之任 右朝奉郎新添差通判处州赵寿别与差遣寿彦若孙也朝廷以其祖故录用之御史张绚言元祐之臣名隶党籍者陛下临御以来辨别邪正明订是非复其职名则恩加于泉壤世其禄仕则泽及于子孙天下至公之论也若乃创立添差之例则臣以为不然盖石刻名臣故家尚多展转援例何时可巳故有是命 诏川狭宣抚司近上谋议官一员权管宣司职事应干军马权行节制别听朝旨以都督府主管机宜文字杨晨言卢法原疾病故也时宣抚副使吴玠在军前闻之檄取其印参议官直徽猷阁范正已等行本司事不肯与正已命内外诸军除沿边及调发赴军前并听玠节制外余委逐军统制官循抚弹压玠忿之金房镇抚使兼本司同统制王彦有众七千在渠州正已令彦往夔州路照管关隘玠以其不先白已大怒三月丁丑行遣 除授龙神卫四厢都指挥使建武军承宣使权主管侍卫马军司公事王＜王燮＞提举江州太平观免谢辞初＜王燮＞既除骑帅而侍御史张致远奏＜王燮＞之罪恶不在辛企宗下而善交结则过之岂圣意以为＜王燮＞提兵寖久军众未有所隶姑示眷留行遣自有次第耶臣窃谓＜王燮＞提兵虽久侵剥少恩其下多厌苦之故每出輙有溃散者此可验也然别选制将事干众情明正典刑贵于早断臣愿陛下速与大臣计之免致譊譊重干圣听契勘三衙之职寄任尤重陛下倘以＜王燮＞兵未有所隶不可遽议罢黜即乞且改授职事速选制将往领其众仍自睿断正＜王燮＞典刑虽外国闻之亦当畏服臣缘虑此曲折故未敢显然论奏并乞睿察殿中侍御史张绚奏＜王燮＞之败师误国擢发莫数其罪即欲上章论列深恐圣意已有所处兼＜王燮＞之兵马未有分隶定所臣以此二者未敢显陈但＜王燮＞之过恶非他人比况陛下方经理边事正赖赏罚严明乃克有济若舍＜王燮＞而不问更加除命非臣所敢闻也两日来外间公议不容籍籍可畏尚虑九重深邃未知舆情臣故略举大体上彻宸聪伏望断自乾刚将＜王燮＞部曲早行分拨速罢＜王燮＞新除职任明正典刑庶几内振朝纲外儆将士恢复之功在此一举惟睿明勿疑特加省察右司谏赵霈奏＜王燮＞素无武艺不闲戎律偶缘遭遇滥窃兵权建炎间为河东经制敌骑将至乃拥兵自卫避地入蜀使州狭之民闻风震恐陛下贷之而弗诛责其后效而＜王燮＞不务循省以赎前愆方杜充之守建康也＜王燮＞闻敌至不复应援而引兵先遁直趋闽中其罪一也方扈驾离永嘉也＜王燮＞持军无律不能统御而致溃散为盗毒流东南其罪二也及出师讨杨么旷日持久攻取无策而崔增吴全之军遂致陷失其罪三也比诏回军镇江中外欣悦皆谓陛下必欲正其罪状重寘典宪今＜王燮＞以轻骑造行朝曾未数日忽有侍卫马军之命士论喧鬨滋不能平迩者陛下以诸军捍江有功既已优加赏典今＜王燮＞有三罪独置而不问是有赏而无刑恐非所以示劝惩也伏乞断自圣意重加窜斥＜王燮＞闻亦奏辞新命乞在外宫观乃诏权主管侍卫步军司公事边顺兼权马军司公事而以＜王燮＞兵万五千人隶淮东宣抚使韩世忠后三日又从＜王燮＞奏罢军职 
戊辰左宣教郎敕令所删定官金安节入对安节上三事其一请专任理财之臣大略谓天下所急惟兵与食国家本兵之地任归宥密军旅之政皆自此出既得其要矣唯财用所总则委之户部庙堂之上无有专其任者于足食之计未可谓得也夫奉行法令稽考簿书以谨有司之职者户部之所能也若乃调国用之盈虚察计臣之能否谋画陛下之前而施之天下则户部有不得而与者矣自军兴以来公私率皆匮急臣谓今日之计宜求干实之士明于财计者使居钱谷之官久于任使勿亟迁徙核兵数省吏员节赐予罢浮费又专置一职以大臣领之如枢密之处本兵使修其政以足财用凡内外钱谷官之长皆得察其勤惰考其殿最而黜陟之常令财赋所出转输所由悉在目中如指诸掌国家有征伐戍守之事则参画于一堂之上而兵食两足以成陛下恢复之功焉昔司马光以财用窘乏欲救其弊请以宰相领摠计之职而思所以救补之术自谓当时之务莫急于此况在今日其二论行在职事官堂除猥冗大略谓朝廷除授与铨选异吏部所掌者有司之法尔法所当得则与之人之才行不暇悉也方吏员众之日许用将来远阙其势当然无可言者至于朝廷除授则略资格先简拔当以人才为意岂可苟遂其私而长奔竞之习哉当今内外差遣出于堂除者尤为猥冗而行在为甚寺监丞而下有一官而除代至于四五人者计其莅官之期或在十年之后是岂堂除之本意哉或谓居是官者率多迁徙未尝终更虽久且近则是示人以躁进而使不安其职业也其又可乎遂使趋竞之士不安义命侥幸一时得以为后图既得之后复叹滞淹假以求进奔走干托无时而已夫朝廷之上当激厉士风使人知自重庶几他日不负国家任使今乃若此安可循习而不革哉前日之失不可追改臣愿陛下训敕大臣自今以始应在内差遣有不待见阙而进拟者亦湏已授人到任然后除代仍各量其才行使称厥职以重朝廷选任庶几授受之间不至太滥人绝觊觎稍息奔竞是亦厚风俗之一端也其三论士风不竞不恤国事自为身谋愿招股肱耳目之司察其趋向考其勤惰而升黜之以风天下翌日赵鼎等进呈言安节奏疏语言有未习知国体者上曰人才要当长养成就之使见闻习熟则知国体矣乃取其第二奏行下又旬日以为司农寺丞安节歙县人也安节奏议集载此第二劄云臣愿陛下训饬大臣自今以始应在内差遣有不待见阙而进拟者亦湏已授人到任然后除代日历所载乃止云明诏大臣铨量而存留之二书所载不同今从奏议安节除寺丞在三月辛巳 诏江浙湖广福建等路各置路分总管一员于帅府驻劄应训练教阅调发等事并系衔申奏如狭西河东北三路例以枢密院言武臣内近有立功并官序资格已高之人别无窠阙故有是命 登州文学吴敦礼特许参选敦礼以布衣为沿海制置使郭仲荀遣往高丽伺敌中事得其报以归故录之 宣庆使康州防御使入内内侍省都知梁邦彦武功大夫文州剌史入内内侍省押班陈永锡各进遥郡一官以枢密院言自敌犯淮甸至车驾回临安府本省计发过金字牌文字一千二十三封即无稽滞理宜推恩故也 
己巳参知政事孟庾言准敕差提领措置财用今乞以总制司为名专察内外官司隐漏违欠行移如三省体式应本司措置事件依例进呈得旨关申尚书省仍铸印以赐诸路系省钱出入旧经制司每千收头子钱二十三其十上供其十三州县及漕计支用庾请增十钱四月己未又请收耆户长雇钱抵当四分息钱转运司移用钱勘合朱墨钱常平司七分钱茶盐司袋息等钱四月癸亥又收人户合零就整二税钱免役一分宽剩钱又收官户不减半民户增三分役钱四月辛未又收常平司五文头子钱八月乙酉并令诸州通判诸路提刑司拘催其后东南诸路岁收总制钱七百八十余万缗而四川不预焉大凡东南诸路经总二司钱岁收一千四百四十余万缗四川岁收五百四十余万缗 左承议郎颜为追毁出身以来告敕除名勒停展三期叙坐前守严州犯自盗赃当徒六年也 大理评事李洪李志行并改合入官初洪等自言建炎二年春试刑法入第三等上乞依条改秩吏部言无案牍可考令召本司官一员结除名编置之罪委保诣实许之中书舍人刘大中言有司当守法何至为一侥□之人委曲求改官之路恐人人援此作伪生奸何所不至翌日辅臣进呈赵鼎曰古者以刑弼教宜崇奖之上曰刑名之学其废久矣不有以崇奖之使人竞习则其学将绝沈与求曰法家者流虽别一科然人命所系不可不重此选乃令吏部重别取索有无的实干照事遂寝三月己卯吏部申明给据事恐因此 是日经筵开讲自上视师暂辍讲读至是复之 
庚午尚书左司员外郎王俣直秘阁添差两浙转运副使李谟各进秩一等上之视师也俣以漕司职事往绍兴府明台温处州刷钱帛而谟先往平江桩办钱粮至是本司以为言故赏及焉 
辛未右宣教郎知婺州金华县孙纬为宗正丞填复置阙用少卿范冲奏也自建炎初宗正移司而属籍诸书中道散佚无有知其法者冲言纬谙晓编修次第遂以命之纬沂州人也 侍御史张致远言中外诸军屠酤成市日夺官课重载络绎不税一钱回易悉据要津逃亡更不开落凡所侵擅皆云制造军器臣取绍兴四年逐军认造器甲考之全然不多而度支细计岁内降给凡一百二十万缗朝廷又岁岁抛买如羽毛箭簳打造甲叶箭头之类动以千万计筭工董役无日少休不知所造几何逐时分给诸军及桩留之数又不知几何也器械非如他物今日之事孰急于此惟有司全不曾会计遂使诸军坐收厚利伏望睿断速命兵工部将军器所与诸路诸军累岁巳造之数诸路巳买到物料并见买未到之数视其多寡度其缓急别为之区处若诸军愿自造则量其所用应副价钱而诸路工役抛买可罢军器所亦可省若并就军器所则张官置吏专司措置仍于诸军下抽取人匠不必更令认造事既归一自无横费愿陛下姑听臣言务宽民力诏工部详度申尚书省 诏荆南府归峡州荆门公安军岁贡上供更与免二年用镇抚使解潜请也分镇指挥免上供三年今已二年故潜有请 
壬申上谓辅臣曰昨范温带来京东民兵比效用请给春秋特支衣绢一匹昨日中军引见颇有蓝缕者朕出内帑绢二千匹赐之赵鼎等曰陛下内帑缣帛之数非承平比每推以赐将士此盛德也上曰朕宫中未尝妄费虽内帑所有不多专用以激犒将士而已 诏六院官左藏库监官并依旧堂除 户部尚书章谊请诸州县抵当物货并限一年不赎检估从之去岁以调兵始令诸路依旧质当金银疋帛等每贯月收息钱三分满十月不赎者并没官已而两浙西路提点刑狱兼提举常平朱缔乞依绍圣旧法以二年为准许之谊谓即今州县与昔日事体不同恐难以积压本钱守待二年故有是命州县复置抵当库日历不载今因谊申请遂书之缔所奏在今年二月己亥然史亦不书今附此当求去年降旨月日别书之 诏右承奉郎徐度令中书舍人试策一道左迪功郎胡珵左朝散郎主管江州太平观钱＜茺-儿木＞新授太常博士张宧并召试馆职左朝奉郎新提举浙东常平茶盐公事汪恺左承议郎新通判潭州王棠并与升擢差遣度处仁子宧守兄也自诏复十科荐士而龙图阁直学士汪藻荐度及棠资政殿学士叶梦得荐恺及度显谟阁待制提举亳州明道宫葛胜仲荐珵宧棠沈与求为龙图阁直学士荐＜茺-儿木＞胡交修为给事中荐恺故有是命已而度除太府寺丞珵除秘书省正字宧除秘书郎＜茺-儿木＞除诸王宫大小学教授珵除正字＜茺-儿木＞除宫教并在四月乙卯宧除秘书在八月度改除正字在七月恺除江南西路转运判官棠知江阴军三月辛巳中兴后士以十科荐用者自此始 命经制福建财用章杰市耕牛千头赐韩世忠为淮东屯田之用选军校部送十不失一者迁资给赏所失过分者抵罪仍责偿之 是日神武中军春大阅诏户部赐钱万缗充激犒 
癸酉右朝议大夫主管江州太平观徐康国叙中散大夫用刑部检举也殿中侍御史张绚奏康国尝投进销金屏风及刷刬州县羡余二事以为康国当艰难之时剥下以媚上虐民以希功望赐寝罢以为监司之戒命遂格 
　　是月真阳县观音山盗起攻剽乡落举人吴琪窜去琪妻谭氏与邻妇数人俱被执谭在众中颇洁白盗欲妻之谭诟之曰尔辈贼也官军旦夕将至将为虀粉我良家女何肯为汝妇盗强之不已至于捶击愈极口肆骂为所杀此据洪迈所作传修入传以为今年闰二月事故附此月末 
　　建炎以来系年要录卷八十六金人地名考证 
　　萨里罕原书作撒离喝误改见卷十一 
呼善原书作虎山即金史之胡山并误今改正 


●建炎以来系年要录卷八十七 
　　宋 李心传 撰 
　　绍兴五年三月甲戌朔建武军承宣使提举江州太平观王＜王燮＞降授濠州团练使＜王燮＞既罢军职而侍御史张致远殿中侍御史张绚再论其罪致远言昔秦穆公赦孟明遂霸西戎周世宗杀樊爱能等乃走契丹臣尝考其故盖孟明以力战而败爱能等以临敌无斗志此可赦可杀之分也往者敌骑窥江＜王燮＞闻风引避所过纵兵大掠江东骚动驻军上饶观望进退审知敌去方议赴行在乃取道福建尽破隘栅一路讹传寇至襁负奔避城邑几空行次处州后部杨勍遽叛＜王燮＞纵而不追建剑焚荡无余流毒两路杨么负固洞庭累年于兹陛下命＜王燮＞为制置倚以成功而＜王燮＞畏懦寡谋不亲戎事悉留骁健自卫崔增吴全皆非素偏裨也则迫使深入遂堕贼计与知鼎州程昌＜宀禹＞计校苛细至形纸墨又于岳州劳役军民营葺居第脩廊复屋极其宏壮凡所辟置寮属多缘赍献奇玩岂复责以职事蠹耗财用蔑败纪律求于诸将无＜王燮＞比者如＜王燮＞频年剥众稍入又复优厚度其装橐可富数世方将臣立功各思蹈万死一生之时而＜王燮＞缘败事独优游图书声色之奉为＜王燮＞谋则善矣非所以训众也绚言＜王燮＞怯懦无谋驱迫崔增吴全致有鼎江之败＜王燮＞恬不为惧方且虚张军数干索钱粮又纵其部曲捉剌农夫剽掠杀伤莫知其数湖南之民愿食其肉而不可得故有是命 诏诸路监司帅守条具被受专法来上用太府寺丞王良存请也自兵火后省部无一州一路专法及州县引用则往返诘问有三四年不决者良存以为朝廷立法之原四方申述不从中揆而乃疑其诈□动经岁月望令州县条具所得专法上之朝廷付有司详定著为成书颁之内外从之限一月 命总制司措置出买官田 左中奉大夫提举亳州明道宫王羲叔右中奉大夫提举江州太平观黄愿并复直徽猷阁右朝奉郎新知宣州李膺复直秘阁亦以赦叙也起居郎兼权中书舍人胡寅奏羲叔无耻不才贪墨之尤顾幸进偷生苟全文过又言膺顷守虔诸县百姓相扇为贼膺与其魁首交通阴受厚赂相约不犯城郭自以为功若缘赦复职恐非迪简多士旌别淑慝之道命遂寝 
乙亥淮东宣抚使韩世忠言昨措置防扼专委其兄带御器械世良承受奏报文字及催促器甲钱粮等事不无劳效昨来奏功偶以亲嫌不敢列上中书门下省因奏世良专被旨护卫六宫未经推恩上曰朕以世忠之故于世良加厚然赏罚国之大典所以砺世磨钝安可阙也如王＜王燮＞提大兵往上江所用钱粮不可纪而败军覆将连年不能了杨么岂可不行遣今降官落军职不特少慰公议又＜王燮＞平日专事交结亦使知交结不足恃也乃进世良一官为武义大夫世良转官在是月庚辰 诏左中奉大夫直龙图阁王琮前差宫观指挥勿行琮既以赦奉祠而右司谏赵霈言张邦昌僣位琮自庶官为侍从特修剌字遍谢同列交结王时雍徐秉哲日造其门与之谋议敌骑既退时雍乃荐琮知邓州因以家属托其将行乞禠去职名仍永不与宫祠差遣故有是命 录故朝请郎陈伯强子献为将仕郎伯强以言事废死上既官其子而都司看详以为在谪籍中致仕寝不行谏官赵霈又言其忠命乃下事祖见三年八月戊申 免岳州上供钱一年 
丙子川陕宣抚副使吴玠奏已复秦州诏玠速第上有功将士 命枢密院计议官吕用中徐康右宣教郎新国子监丞权都督府干办公事范伯伦催促江浙四路折帛经总制上供等钱用户部尚书章谊等请也用中康先被旨促造战舰伯伦以行府之命督江西粮解故就用焉 
丁丑起复秘阁修撰淮东宣抚司参谋官陈桷入对右仆射赵鼎奏臣已细询桷据言韩世忠已过淮南视控扼之所桷今来乞兵守建康盖欲张俊分占江上同负此责臣以通泰盐利为重乞饬世忠且在承楚捍敌或采石等处有警即令引前军趋江东或浙西而通泰盐利在所不顾也桷又言世忠军老幼在镇江非便臣与桷议欲令迁平江桷以为然此亦张俊之意也桷乞解官持服不许乞追还赏功例进一官许之桷乞持服在是月丁丑寝转官在戊寅 诏侍讲朱震范冲专讲春秋左氏传孙近唐煇仍讲论语孟子郑滋胡交脩读三朝宝训上雅好左氏故择儒臣进讲焉 礼部侍郎兼侍讲唐煇言榷酤征商皆取利于民非先王美政盖不得已要亦观时之宜度民之力知与为取勿病斯民可也淮甸屡遭寇攘凋毙为甚近者朝廷极意料理州县官并省者十五六常赋悉蠲庶流亡之来归惟是酒税务恐尚仍旧贯若非此州郡无他入臣窃谓酒务尚可税务专以责利官得其一公吏取其十物价必贵民益无聊是利不可得而害则多也望俾有司相度旧有酒税官处更加减省前日为县者今已改而为镇人户必稀少愿罢勿置姑捐以予民惟舟车冲会之地存留俟三二年旅人通行民稍归业复旧未晚诏以付淮南提点官张澄照会 诏职事官监察御史至侍从并馆职正字已上及在外侍从官监司帅守各举所知充监司守令限半月具奏余依元年十一月壬子荐举手诏赏罚施行时侍御史张致远乞除言事官外自监察御史至侍从并馆职正字已上各举所知不限员数不拘官品某人可为监司郡守某人可为县令举词并载事实无用虚文实封投进降付三省编类籍记参考除授顷岁宰执侍从多分符竹则监司之任宜稍增重臣今乞每路改置一都转运使以侍从官为之宗室参选许压在部名次县令有阙十占六七臣今乞以令阙通注其他方许升压仍视郡邑之大小以处资格之浅深事务之繁简以称才力之优劣远方尤慎其选许之久任庶几能为陛下宣布德泽惠养赤子以称诏旨臣所乞请可参酌众言以得其实然识见不同兼恐各怀恩怨或举一二人以塞命则无益于事昔人有言曰进贤受上赏伏望圣慈更议有以劝率之使之尽言无隐则旁搜远访罕有弃遗故有是命 左朝奉大夫刘黻以明堂恩乞任子吏部言黻改官非格法诏特许之仍命今后更有似此之人依此赵鼎独相而有此指挥此事当考黻成都人宣和末献玉带于王黼召对赐进士出身改京秩黻献玉带事此据赵子崧中外遗事侍御史张致远奏黻出身□滥今夤缘轻授仍启幸门何以厉世磨钝望令吏部更切考究黻之本末依格改官乃命吏部再行取会申省 右朝请大夫直徽猷阁范正已左中奉大夫陆彦钦并降二官罢川狭宣抚司参谋仍令都督行府取勘时宣抚副使吴玠言正已等乘卢法原病笃擅移王彦军马更不与臣商量离间将帅有害军机乞重赐施行又言缘臣人微望轻致本司官属輙敢凌忽伏望将臣先赐罢黜诏玠无罪可待二人遂坐黜初玠疑正已等私有印章下其事于潼川府签书节度判官厅公事史炜具以枉报会朝廷察其实事乃已炜眉山人也史炜事以邵博所撰墓志附入但博谓二人以此得末减则非也今且删润书之日历绍兴六年五月二十三日庚寅中书门下省勘会吴玠元按发范正已陆彦钦事理已明别无勘问事有旨特与免勘 右宣义郎直秘阁江南西路提点刑狱公事张叔献及本司官吏并转一官资时诸路以逃移民数除豁上供户部疑其欺奏遣宪臣核实至是叔献言江州隐匿上供绢共一万二千匹户部尚书章谊等言叔献委是尽心职事若不褒赏窃虑无以激劝故有是旨其后当制舍人言臣取到户部公案点对得叔献所申乃是江州先申省部并转运司合纳数目即非数少至叔献到江州本州为见归业人户不多开垦田亩比未残破已前共止及三分之一其和买比旧却是一分半已上所以根究元申人吏行遣外申提刑司比元申数少即非隐匿上供兼叔献自牒本州今劝诱人户输纳即是实纳数未足契勘江州在江西一路累经敌马残破并马进等在城下半年杀戮至今户口十损七八诸路申逃绝之数多是承例不敢尽数除豁所以本州虑后来催纳不足无所从出故后申提刑司数少叔献心知如此更不恤民力有无但将多数迎合省部妄申检察到隐落以为已功侥□恩赏若是人户合输之物如何却牒江州令劝诱输纳显见叔献奸伪情状甚明臣窃见前后＜宀十见＞恤诏令多委提刑检察盖为漕臣钱榖之任利在敛取故以＜宀十见＞恤责宪臣推行谓其利害无所关涉必为朝廷尽心行法今叔献身持宪节其所为反如此则凋瘵之民将何赴愬乎今既未能正其为奸失职之罪又从户部之请特转官资是赏奸也是诱诸路宪臣皆为欺妄以幸赏也欲望圣明察叔献之奸妄将前降各转一官资追寝不行上为寝其命寝命在七月庚子今并书之是时刘大中胡寅并为舍人 秘书省著作佐郎兼都督府主管机宜文字熊彦诗提举两浙东路常平茶盐公事右朝散大夫宇文师瑗知漳州右朝散郎陈敏识知太平州敏识谪官凡五岁至是始录之 诏诸路勘合钱每贯收十文足勘合钱即所谓钞旁定帖钱者 尚书省令史董弦罢令大理寺治罪弦隶左右司而私受广东统制官韩京劄子充本军收接文字为之经营功赏都司官言恐因而剌探朝廷事务漏洩机密故黜之 故迪功郎范端益特赠承事郎官一子端益为雩都尉捕剧贼死于阵 
戊寅故进士赵沾特赠右承务郎沾弟右司谏霈乞以扈驾增秩恩回增沾一官故有是命 尚书吏部员外郎兼都督府咨议军事王纯吏部员外郎李元瀹金部员外郎吴并皆卒近臣章谊等言其贫乃各赐银百两使韩世忠兼镇江府宣抚使 诏自今春秋铨试出官及试刑法教官或文武官应举试中之人并令所属官司出给公据以革诈□用吏部侍郎郑滋请也近方降旨罢试教官此复令给公据 
辛巳诏川陕监司知通去替一年令转运司具状申尚书省余依八路旧法差注以中书门下言今道路稍通合循旧制也自是宣抚司之权稍杀矣 新除国子监丞程克俊守尚书驾部员外郎 诏泰兴县依旧隶扬州 川陕宣抚司续奏仙人关胜捷内阶州杨家崖捍御官兵武节大夫姜成等二千八百三十七人各转一官资 诏客贩淮浙盐至荆湖州军如愿般贩往襄阳府路者听从便京西旧东北盐地分至是始通焉 
壬午起复徽猷阁待制都督府参议军事邵溥兼权川陕宣抚副使置司绵州应军期钱粮等事与吴玠通行主管余依卢法原所得指挥时溥寓居犍为县故就用之然自是战守事玠始专行溥盖不得预 秘书省正字李公懋入对言荆南自孔彦舟钟相之乱移治枝江今六年矣荆襄俱重地若荆南不守襄阳难以独立盖枝江非要害之冲上连宜都祇可为走计异时襄阳失守犹可为辞今收复襄阳而荆南尚寓枝江朝廷何赖始闻解潜遣人到朝廷云百姓恸哭不肯归府可谓欺诞上曰帅臣若归后民自安之但帅臣不肯归耳先是潜遣镇抚司主管机宜文字右从事郎刘时赴都堂白事前一日召对改京官故公懋及之 诏制造御前军器所隶工部罢提举所今工部郎官军器监官轮日往军器所检视遂以户部尚书章谊兼权工部尚书 英州覊管人傅雱量移南雄州权中书舍人胡寅奏其罪请永不量移以为后来乱贼之戒命乃寝 右承务郎张省括特补右修职郎省括洺州人举进士不第马扩为节制应援军马使用便宜补初品官至是自言说谕靳赛之劳乞正补京秩故有是命 
癸未诏殿前马步军司各据见管兵数权行排置指挥初禁卫诸军遇赦转员其法甚备自中原俶扰军营纷乱排转不行时诸将所总岁岁奏功而天子亲兵久无升迁之望左仆射赵鼎请据三衙见管人数仿佛旧例立为转员之法乃诏诸班直将校亲从亲事官各依条排转一资三司将校亦与转行时殿前司有兵九百余人马步司各六百余人而已 左宣教郎王居脩充敕令所详定官 右从事郎权判汀州郭涛特改合入官先是清流县民李丛率众二百为盗涛合军民之兵掩捕尽殪之言者奏其事下帅司核实如章乃有是命 
甲申淮东宣抚使韩世忠以大军发镇江世忠将行上赐手劄曰昨因敌退议者以经理淮甸为言人多惮行卿独请以身任其责朕甚嘉之翌日赵鼎进呈世忠已过淮南乞遣中使抚问上曰当别有所赐近刘光世进马来问朕乞花瓶已辍玉瓶赐之矣乃复赐世忠银合茶药且以手劄劳之曰今闻全师渡江威声遐畅卿妻子同行否乍到医药饮食或恐未备有所须一一奏来也时山阳残毙之余世忠披荆棘立军府与士同力役其夫人梁氏亲织薄为屋将士有临敌怯懦者世忠遗以巾帼设乐大燕会俾为妇人妆而耻之军垒既成世忠乃抚集流散通商惠工遂为重镇 
乙酉侍御史张致远权尚书户部侍郎 观文殿大学士李纲进省记列建炎时政记二册上谓大臣曰朕已看过皆是实事纲近日论事非往时之比赵鼎曰纲才气过人但向辟属官多少年浮躁之士致有所累耳 武显大夫湖秀州管界巡检崔慎由特差浙西路兵马副都监始用魏矼荐也矼荐慎由见四年八月戊戌 武义大夫合门宣赞舍人曹勋为浙东路兵马副都监勋除江西副都监未上以阙远为请故改命之言者论勋不习武艺专事请求宣和间补官首尾一年即带合职遂至大夫侥幸之速无如勋者艰难之时文武并用欲其协济事功岂有武臣差除不合公论者乃置而不问乞夺勋敕命依旧令待阙从之勋自燕山得归凡九年未尝迁秩也罢勋新除在三月丁酉、 
丁亥参知政事孟庾言检察内外官司钱物并从总制司一面拟定取旨行下仍申尚书省其利害明白事体稍重合从宜更改并内外主管财计官吏遇有阙及不堪倚仗之人并依今来所得圣训与宰执商议施行从之庾初受命乞本司事依例进呈得旨关申尚书省至是上谕庾以事重者与宰执同议故有是请焉 故端明殿学士左正议大夫卢法原特赠五官令所属量给葬事 
戊子诏两浙诸郡市客舟为起纲之用仍立纲官赏罚以给事中陈与义言雇舡转输官民交毙故也 福建路兵马都监神武前军左部统领申世景充都督府选锋统制王＜王燮＞之罢也其兵皆隶淮东宣抚使韩世忠麾下世景时方捕虔寇未获故世忠请之行府言已遣他将代赴淮东故世景改命 太常谥故陆海军节度使郑翼之曰荣恭翼之绅子也 
己丑提点淮南两路公事都督府提领市易务张澄乞泗楚濠庐州寿春府市易务监官到任半年转一官二年更转一官选人通三考改合入官本钱十万缗以上收息一倍即与转一官仍减二年磨勘亏折元本者展二年磨勘每万缗收息钱三分已上给五十千官吏均给折一分巳上仍与专副备偿其余以是为差岁终委建康府都市易场监官点筭置籍申本司比较并从之 
庚寅左朝请郎王缙守尚书金部员外郎右通直郎周三畏守刑部员外郎 
　　辛卯中书门下后省奏上殿臣寮有亲闻圣语者乞依庆历七年诏旨备录关修注官如循习故例隐匿不报以违制论以监察御史许抟有请也 起复秘阁修撰淮东宣抚使司参谋官陈桷言濒淮之地久经兵火官私废田一目千里连年既失耕耨草莽覆养地皆肥饶臣愿敕分屯诸帅占射无主荒田度轻重之力斟酌多寡给所部官兵趁时布种或体仿陕西弓箭手法从长区处因地土所宜种麻粟稻麦一切听之无问租税力耕之人添破粮米朝廷逐旋应副耕牛委之诸帅计置种子将来尽还其价不特人粮可以足办如饲马刍秣之用亦皆霈然矣仍乞委自都督府选官兼总其事令亲到逐司与主帅熟议俟上下情通然后行之每军就令统制统领官管认监督近上谋议官领之收成受纳之日同认所得之数并随时价直具申都督府籍记支还价钱以金银见钱品搭给降将逐司所得除一岁合支数外余就令封桩为储积之计诏关都督行府 
壬辰左奉议郎李椿年入对上问以民间利害椿年曰今日法令非不善财用非不足而州县每每不治者在不得人耳若于二税稍加措置不至失陷用度自足若转运司更将常赋随时转易通一路之有无财不可胜用也上曰今日监司郡守不相协济朕在河朔亲所备见监司所至不恤州郡有无尽行刬刷州郡往往藏钱不令监司知椿年奏曰诚如圣训椿年浮梁人尝知宁国县刘大中所荐也寻以椿年通判洪州四月辛亥 殿中侍御史张绚言建康见今修城浚濠调五县夫计役三千人建康累经残破兼屯大军比之它州民力最为凋毙况方农桑之月妨费本业诚为可虑乞令帅司权于邻近太平广德宣池诸郡均差厢军及在城人兵赴本府执役将见科诸县人夫并行放散从之 诏广东福建路招捕海贼朱聪时商舶且来而海道未可涉提举广南市舶姚焯言近有海南纲首结领＜舟宗＞伴前来号为东船贼亦素惮乞优立赏典同力掩捕乃命福建广西帅臣疾速措置 
癸巳初令诸州通判印卖田宅契纸自今民间竞产而执出白契者毋得行用从两浙转运副使吴革请也 
甲午赵鼎奏近久雨恐伤苖稼欲下临安府祈晴孟庾沈与求曰以天气久寒蚕损甚众上曰朕见令禁中养蚕庶使知稼穑艰难祖宗时于延春阁两壁画农家养蚕织绢甚详元符间因改山水 左迪功郎夔州路关寨干办官张戒特改左承奉郎戒正平人以赵鼎荐得召对上谓鼎曰戒礼貌生疏必未曾大叚历任鼎曰自登第十余年只曾作县令上曰论事颇有理然为文未成就鼎曰如其为人大刚拙上曰人才和柔者多刚直者最难得乃以戒为国子监丞戒除监丞在四月辛亥 
乙未初榷铅锡应产铅锡坑冶尽行封桩具数并价申部令榷货务依茶盐法措置印造文引许客人筭请给卖赍赴指定州军坑场又请通行兴贩所有铸钱司合用鼓铸数仰赍钱赴坑场依价收买本钱依旧令转运司支拨如不足于上供钱内贴支如数目比额增减其守令监官巡尉并比类买纳盐增立赏罚用总制司请也 右儒林郎福建路安抚司干办公事王傅入对乞召见武臣上曰如诸将佐朕皆识其面目其能否亦皆知之论久任因言近岁如明州镇江建康守帅更易频数上曰太守止是治民傅对曰如到任一两月间官吏面目犹未能识岂暇询究民间利病上曰然寻以傅为右宣教郎 尚书右仆射张浚言臣被旨暂往江上措置边防臣近到镇江建康府以相去行在所地理未远即不敢一面施行节次关报动经旬月窃虑误事臣将来到上江日如有似此事件欲并依先降指挥施行讫具奏从之初浚既定招来湖寇之计乃命荆湖制置使岳飞先以兵往浚又虑诸将未谕此意或逞兵杀戮则失胜筭伤国体遂具奏请行上许焉徐梦莘北盟会编云张浚以都督收杨么先遣飞屯于鼎州吴锡军于桥口浚即欲进兵或说浚曰不可进而胜则捕一渔人耳如其不胜则都督为诸将轻矣浚曰奈何或曰不如先扬声言诸军人马各已差官犒设矣唯岳制置之军当躬诣军中是以犒设而进也或不胜犹有说焉浚从之未几以辅逵军桥口浚驻潭州 诏福州因缘军期借用常平钱特与除破时本路提刑司以朝旨责偿甚峻帅臣张守请于朝乃命分限二年后省奏窃详福州所申事理若朝廷察知其不涉欺罔如委实逐急应副军须用过虽尽免放可也今徒分限责还要之终取于民而已当时移用官吏必无备偿之理彼民何辜而重困之哉若来年又于科率之外别敷常平积欠臣恐愈见难办徒挂簿书资吏奸耳区区愚虑陛下傥以为然乞降指挥近日所遣闽广之使与逐路提刑只令检察欺毙与非理移用其缘军须支费过常平钱物往者不问来者如律如此则四方皆知朝廷初非利其数多而欲取之也不亦善乎上乃寝前命既而漕臣薛昌宗又请其余七州军借过常平司钱物并特与除破从之昌宗建请在七月癸丑 初命翰林院医官王继善入内看医本院以未经试补用旧法执奏御宝批特依今来指挥后省言医不三世不服其药今骤令继善入内看医失立法之意开幸进之门利害所关不敢忽而不论望赐追寝从之王继善恐是继先弟当考 
丙申龙图阁直学士知抚州汪藻提举江州太平观时朝廷议铨量监司郡守其资序已深虽无显过而才非所宜者以祠禄处之张致远为侍御史尝言藻素多玷阙白简具存湖州之政至今传笑法行自贵始先罢藻彼有歉于中者将望风投劾而去矣此亦铨量之至要也故藻遂罢 降授左朝奉郎胡蒙复所降一官以赦叙也权中书舍人胡寅言考之公论蒙在五使最无善状夫人臣受命于君有殒无二蒙乃慢陛下之命惮权贵之威罪不容于死今以赦宥稍叙旧官则当为他日任用之渐俾附下罔上之人无复忌畏而刑赏乱矣命乃寝 
丁酉复移浙西安抚司于临安府以驻跸之地理宜增重事权故也徽猷阁直学士知临安府梁汝嘉兼两浙西路安抚使徽猷阁待制知镇江府沉晦兼沿江安抚使熊克小历载移浙西帅司事在闰二月己巳今从日历 试尚书吏部侍郎兼侍读郑滋与权户部侍郎张致远两易 左迪功郎敕令所删定官兼史馆校勘邓名世守秘书省正字仍与正字王苹喻樗并兼校勘 诏端明殿学士知饶州董耘累请宫祠可依所乞提举江州太平观徽猷阁待制提举亳州明道宫程瑀知抚州直龙图阁新知泉州魏矼知饶州自是郡守之非才者稍稍被汰矣矼在台时尝论江东提点刑狱公事虞□□昙与执政连亲不可任修注乃引嫌移建州 命榷货务降盐钞六十万缗赴都督行府收籴江南早禾米 
戊戌诏枢密院计议官吕用中徐康编修官霍蠡并以检察逐路经费财用为名用中浙西康江东蠡浙东路仍借奉使印上皆召见赐装钱而遣之 右承奉郎宋应追三官应父乔年为殿中监以修明堂增秩恩回授应京官用吏部审量而有是命 诏道州丁米依旧于田亩上均敷用本州请也先是湖南诸郡岁调上户充土丁戍边其下户不行之丁则随税输米后以官军戍边而丁米如故道州岁输米二千余斛近岁为群盗所残人丁益少遂以田税取之守臣右朝奉大夫赵坦乞以二分敷于田亩一分敷于民丁事下转运司而坦已去代者言如此则每丁当输二斗有奇贫户丁多之人犹为偏重故有是旨既而言者以为湖南民力重困乞将一路有丁米去处并与蠲减一分乃命转运司相度申尚书省后不果行后旨在四月甲辰明年八月己亥王迪又请尽均之田税十四年十月戊戌所书可参考 
己亥诏诸部尚书遇阙许除侍郎两员 集英殿修撰提举江州太平观姚舜明升徽猷阁待制以中书门下省言舜明自除权侍郎至今通及二年也 诏沉晦累请宫祠可依所乞提举江州太平观秘阁修撰提点江淮等路坑冶铸钱刘宁止知镇江府促之任 言者请进纳武臣候转至大夫日遇郊方得封赠从之 
庚子罢饶州孳生监鄱阳地高寒非马所宜自置监至今所蓄牝牡马五百六十二而毙者三百十有五驹之成者二十有七而已其刍粟又皆赋于民人不以为便故罢之左朝请大夫提举孳生监牧事郗渐坐失职免官仍削二秩 兵部侍郎王居正献辩学四十三篇居正尝入见请以旧所论著王安石父子平昔之言不合于道者为献上许之居正乃厘为七卷其一曰蔑视君亲亏损恩义凡所褒贬悉害名教其二曰非圣人灭天道诋诬孔孟宗尚佛老其三曰深惩言者恐上有闻其四曰托儒为奸以行私意变乱经旨厚诬天下其五曰随意互说反覆皆违其六曰排斥先儒经术自任务为新奇不恤义理其七曰三经字说自相抵牾集而成之谓之辩学诏送秘书省崇观间王安石学益盛内外校官非三经义字说不登几案居正独非之至是因事请对进言曰臣闻陛下深恶安石之学久矣不识圣心灼见其弊安在敢请上曰安石之学杂以伯道取商鞅富国强兵今日之祸人徒知蔡京王黼之罪而不知天下之乱生于安石居正对曰祸乱之源诚如圣训然安石所学得罪于万世者不止此因为上陈安石训释经义无父无君者一二事上作色曰是岂不害名教孟子所谓邪说者正谓是矣居正退即序上语系于辩学书首上之 
辛丑都督行府言左朝散郎知泰州邵彪具到营田利害应请射荒田每亩纳课子五升田土瘠薄者量与裁减耕种五年仍不欠官司课子许认为已业限外元主识认或照验明白即许自踏逐荒田依数指射以为已业如是五年内归业即许佃人画时交还量出工力钱还佃人勘会所陈委可施行令关送尚书省指挥从之初傅崧卿之经始营田也十年内许地主识认后用陈规议满三年不欠官税者许充已业最后有旨三年外田主自言者给还三分之一余听指射荒田以足元数彪谓前旨有害力耕之人后旨有妨归业之户故有是请浚用便宜行之参知政事孟庾沈与求见其所关曰三省枢密院乃奉行行府文书邪皆不乐宰相赵鼎一切不较人以为难行府关三省事以赵鼎事实修入前此未有称关送尚书省指挥者故因此遂书之 赐光州度僧牒二 
　壬寅丁忧人韩琎起复右朝奉大夫充淮西宣抚使司参议官琎开封人其父为省吏刘光世所辟也 
癸卯刑部请因事到官实负冤抑而呼万岁者杖一百旧法概徒二年言者以为情有重轻乃申明行下其余论如律 移镇江府榷货务都茶场于真州 初诏问宰执以战守方略镇南军节度使开府仪同三司提举临安府洞霄宫吕颐浩言谨析为十事一论用兵之策大略以为敌性贪婪吞噬不已若不用兵则二圣必不得还中原必不可复伪齐资粮必不可焚和议之计必不可谐大江之南必不可保宜间遣使臣再贻书以骄之复示弱以绐之而我急为备出其不意乘时北伐二论彼此形势大略谓尼玛哈之性好杀喜战用兵不巳昧于不戢自焚之祸部曲离心已久将士厌苦从军讴吟思乡势必溃散又刘彦宗斡里雅布伊都栋摩国王罗索贝勒皆已死所存者材气皆在数人下子女玉帛充满于室志骄意满有将亡之兆而我之形势比之数年前则不同何以言之数年以前金人所向我之战兵未及交锋悉已遁走今二三大将下兵已精矣器械已略备矣臣窃料刘光世韩世忠张浚杨沂中岳飞王＜王燮＞下兵数得二十万人除辎重火头外战士不下十五万夫太祖太宗有兵十四万而平定诸国遂取天下今有兵十五万若不用兵则必有后时之悔三论举兵之时大略谓金人风俗每于四月尽括官私战马逐水草放牧号曰入淀禁人乘骑八月末各令取马出淀准备战斗又金人所长在弧矢之利而暑月弓力怯弱射不能及远今若以夏月发兵出其意外一举无遗矣四论分道进兵之策大略谓京东之民企望王师日久宜分兵二万人由泗上捣汴京二万人由海上攻沂密又二万人驻濠为援不可深入俟八月班师明年复出五论军粮供军事大略谓海道之兵至山东则有粮可因濠上军粮由江淮可运惟趋汴之军当持十万粮过南京则粮亦可因矣乞于明州支米一万二千斛为海道诸军一月之粮及委江浙漕臣拣选精米五万斛前期运至泗州准备趋汴诸军附带入界六论大兵进发日乞圣驾驻跸镇江七论经理淮甸大略谓淮南天下沃壤今焚荡一空除濠泗州寿春府差武臣外其余并差文臣使之大讲经理之政仍劝率乡村于三月间多种早禾六七月间成熟可济艰食比至防秋场圃事毕矣臣尝考泰州盐息岁产千四五百缗倍于二浙尤宜选任能吏八论机会不可失今户部月支百一十万缗若不用兵无息肩之期则东南民力重困九论舟楫之利大略谓北方之木与水不相宜海水咸苦能害木性故舟船入海不得耐久而又不能御风涛往往有覆溺之患今当聚集福建等路海船于明州岸以扰伪齐京东河北及平营诸郡如范温崔邦弼王进等可令北去王进本登州界递铺兵士金人虽有铁骑百万必不能御十论并谋独断大略谓古之帝王举大事决大义谋不可不广而断不可不必今陛下以善后之计下询于前宰执臣料六人者或以为当用兵或欲且保江南或欲料理淮甸或欲坚守和议或以为上策莫如自治或以为来则拒之去则勿追乃御戎之道所见不同在圣主独断而已自建炎以来所遣使命前后祈请非不切至窃料金人必无果决之言亦有难从之请姑以款我尔如和议果成则臣举兵之策置而不用可也如和议决不可成则臣愚言或可以备收录 持服朱胜非言自陛下讲明军政赏罚必当今内外劲兵三十余万勇气可作机会可乘宜于此时进取无失机后悔遂列上四事一曰进讨僣伪二曰守备江淮三曰招抚遗民四曰审度敌势 观文殿大学士提举临安府洞霄宫李纲言近年所操之说有二闲暇则以和议为得计而治兵为失策仓卒则以进御为误国而退避为爱君今天启宸衷亲却大敌则其效概可睹矣愿自今勿为退避之计勿遣和议之使议者或欲大举或欲且保一隅臣皆以为不然愿陛下驻跸建康料理荆襄以为藩篱葺理淮南以为家计俟防守既固军政既修之后即命诸将分道攻讨乃为得计此二者守备攻战之序也夫淮甸荆襄东南之屏蔽也六朝之所以能保守江左者以强兵巨镇尽在淮南荆襄间今当于淮南东西及荆襄置三大帅屯重兵以临之以扬庐襄阳给之淮西则以江西路财用给之荆襄则以湖北路财用给之徐议营田使自赡养遇有敌马则大帅遣兵应援稍能自守商旅必通乃可召人来归渐次葺理假以岁月则藩篱成矣近年以来大将握重兵于江南将吏守空城于江北虽有天险初无战舰水军之制故敌人得以侵扰窥伺欲为守备无他反此而已守备既成然后可以议攻战之利亦当分责于诸路大帅虽因敌决胜不可预图臣愿窃以为献者勿失机会而已若夫措置之方则臣愿先定驻跸之所临安平江皆泽国褊迫所据非用武之地莫若权宜且于建康驻跸控引二浙襟带江湖漕运财谷无不便利使淮南有藩篱形势之固然后建康可都愿陛下与大臣熟计之夫西北之民皆陛下赤子陷于僣逆岂其本心傥藩篱既成壤地相接甲兵既备天威震惊必有结约来归或愿为内应者宜命诸帅优加抚循来归者给田土内应者与爵赏更愿力为自治自强之计使陷溺之民知所依告此绥怀之略所当先者又条上六事一曰信任辅弼大略谓今选于众以图任股肱之臣遂能捍御大敌可谓得人愿陛下待以至诚无事形迹久任以责成功勿使小人得以间之二曰公选人材大略谓陛下临御以来用人材多矣世之所许以为正人端士者往往闲废于无用之地盖自昔抱不群之才者尝为小人所忌嫉或中之于黮闇或指之以党与或诬之以大恶或摘之以细故而以道事君者不可则止虽负重谤遭深谴安于义命不复自辨夫人主岂能常无爱憎然必去爱憎而后能用人以兴邦者爱憎出于私情用人必由于公道故也陛下诚能推至公之道将见人材辈出中兴之业不难致矣三曰变革士风大略谓近年士风尤薄随时好恶以取世资不顾国体惟欲进身不核事实惟欲伤人大骂则大进小诋则小迁翕訿成风此非朝廷之福也朝廷设耳目之官以广视听固许之以风闻至于大故须当核实使果如其言则诛责所加不宜止从轻典使言而无实服谗搜慝得以中害善良皆非所以修政刑也陛下得一张浚付以西事浚以忠许国虽失机会不为无过而言者绳以大恶赖浚有浴日之功足以结知又有大臣为之辨得自洗濯不然何以雪哉夫朝廷设耳目之官固许风闻若言而无实则诬人之罪愿陛下降诏戒士大夫使体德意务从忠厚四曰爱惜日力大略谓事粗定之时朝廷所推行者皆簿书期会不急之细务至于攻讨防守之策国之大计皆未尝留意安得不为金齐之所陵侮愿诏大臣熟议所以为规模者画一条具加立课程以次施行五曰务尽人事大略谓天人之道其实一致今未尝尽人事敌至则先自退屈而欲责功于天可乎愿与大臣协心同力务尽人事以听天命六曰寅畏天戒大略谓比年以来天屡谴告愿陛下以至诚之意正厥事以应之纲书凡万言其大指如此 资政殿大学士提举临安府洞霄宫秦桧言靖康以来和战之说纷然言战者专欲交兵而彼己之势未必便言和者专事恳请而军旅之气因以沮皆非至当之画为国者自有正理不必以虚张为强亦不必以力弱为怯国家自金人入犯之初但当许契丹故地庙堂太怯遽以三镇许之不知民不肯从虽欲割弃而不可是太怯之过也其后金人退师亦颇欲舍三镇而要厚赂庙堂谋之不审乃结契丹之叛臣为金人腹心者欲与合谋又潜檄边臣掩杀割地官以变前议声虽甚美实无成功是虚张之过也臣顷归朝廷妄进狂瞽令刘光世通书敌帅说其利害以为得地则归豫失好则在金即蒙陛下听纳施行不旋踵敌果退师豫邀之东平百端敌言俟儿孙长大与你图此臣恭闻陛下宣谕以为得之北来人臣益知不必虚张也继因海州擒获汉儿高益恭稍知文字臣又尝妄议俾携大长书归谕以立国之体当明逆顺助豫则叛者得利金国何以统众从本朝则河南之地自非金国所欲者渊圣所割河朔既亦有盟约岂敢睥睨又明言不当留朝廷所遣信使以致不敢再遣得旨作书纵益恭北还旋有所留一二使人来归后所遣使悉不拘留臣益知事有正理不必太怯也今者逆贼刘豫阴导金人提兵南向此在朝廷当以正理处之盖不讨贼豫则无以为国不安慰强敌则逆贼未易讨前此不欲轻发兵端故隐忍以待衅今贼豫启之我欲乘机以举则处以正理不可失也自古两国相敌力强者骄不足深较樊哙愤匈奴侮慢欲以十万横行其国季布折之此其盛强之时况今势有未便臣前奏乞安慰强敌当用所获金人令诸将通其大长书明言止欲讨叛而不敢轻犯大国盖知虚张之无益也自古立国必明君臣之义陈常作乱孔子请讨此齐国之乱臣而鲁不容况贼豫我故臣子不讨则三纲大沦何以为国臣前具奏乞征讨贼豫当檄数其罪而阳推金人以纾其缔交之计作我士气而沮彼贼众益知讨叛之不必太怯也金人立豫诸帅皆不以为是其以为是者意保河朔用豫以为捍蔽耳河南之地金人非必争得河南已复中原之大半徐议河朔犹当以二圣为请臣前奏亦已略具果蒙陛下采纳则逆顺之势一分人百其勇是为攻战之利界在夹河诸军分处南北譬若藩篱宏远堂奥以安是为守备之宜因所获金人厚存拊之彼各识所属大长之意分遣书词不至差殊则是为措置之方使敌知朝廷志在讨叛而义不得已使豫众知朝廷但诛首恶而胁从罔治则是为绥怀之略若乃器械之良窳军食之困匮裨校之才否山川之险夷则有司之事将帅之职父老之知臣不敢臆说也迂疏无所知识惟圣明财察 左正议大夫提举西京嵩山崇福宫汪伯彦为决战将军万全元老答问以献大略谓敌之奔北尾击过淮可也未宜远去若犯此而前略地就粮则失遗民之望飞刍挽粟则难漕运之继又言关师古孔彦舟辈叛去初非本心傥能遣间使往谕上意俾之自效又言当屯师淮甸荆南篱落江表今敌人潜师而北必将盘礴徘徊于宿亳徐淮之间营粮济师待时而再南来出没荆襄乘桴而下合洞庭之贼相与为水攻之谋益以步人水陆俱下使吾守株于前而长江之险已夺吾后则将奈何与其急于目前之追袭不若修政以为善后之计 资政殿大学士提举临安府洞霄宫王绹言攻战之利莫若作士气守备之宜莫若固淮甸措置之方莫若经久远绥怀之略莫若惠吾民今新捷频胜之后长虑却顾所宜素讲愿诏诸帅各分士卒之半分据淮南要害之地明间谍远斥堠厉兵秣马常若敌至借使复来力足以御或留兵虽众而士气骄惰何足为固淮甸者国家所必争不可失之地盖保淮甸然后可以驻跸建康经理中原或谓敌人乏粮匆遽而归又谓金人能袭承楚而不能犯通泰足以明其兵之少臣皆不敢以为然金人用师十年初未尝赍粮也累年以来伪境固已画宿州为界矣今阴导敌人无故出疆彼必以谓得承楚而有之则通泰在吾腹中可不攻而下然则淮甸岂可不固守所谓经久远者其说有二一则规驻跸之利一则操统御之权驻跸之地未有过于建康者使今冬敌不侵轶则来春銮舆可驻建康国家待遇诸将爵位极矣宠锡至矣事权重矣前古所谓善将将者惟陛下留神而加意焉濠泗襄邓以北陷伪境者皆吾民也臣谓宜因事区别或降附之际或俘获之余愿从则随宜存抚欲归则畀以赍粮使人知圣度＜宀十见＞洪海涵天覆彼驱来战则人无斗志众有遁心我往伐彼即前徒倒戈无所为敌者矣吾民之在东南者累年以来如预纳苖税及和买绢钱之类尽竭所有乐输而不病独可不思加惠哉 资政殿大学士知福州张守言明诏四事臣以为莫急于措置措置苟当则余不足为陛下道矣臣请言措置之大略其一措置军旅其二措置粮食神武中军当专卫行在而以余军分戍三路一军驻于淮东一军驻于淮西一军驻于鄂岳或荆南择要害以处之使北至关辅西抵川陕血脉相通号令相闻有唇齿辅车之势则自江而南可以奠枕而卧也然今之大将皆握重兵贵极富溢前无禄利之望退无诛罚之忧故朝廷之势日削兵将之权日重而又为大将者万有一称病而赐罢或卒然不讳则所统之众将安属邪臣谓宜拔擢麾下之将使为统制每将不过五千人棋布四路朝廷号令径达其军分合使令悉由于朝廷之权以用之然后可以有为也何谓措置军食诸军既已分屯诸路则所患者财榖也然所费多寡在彼犹在此耳则所患者转输也考祖宗以来每岁上供六百余万悉出于东南转输未尝以为病也今宜举两浙之粟以饷淮东江西之粟以饷淮西荆湖之粟以饷岳鄂荆南量所用之数责漕臣将输而归其余于行在钱帛亦然恐未至于不足也钱粮既无乏绝之患然后戒饬诸将不得侵扰州县以复业之民户口多寡为诸将殿最岁遣官覆实而升黜之则民得以还其乡里而田野日辟生齿日滋江北州县有兴复之渐矣如是措置既定俟至防秋复遣大臣为之统督使诸路之兵首尾相应绥怀之略亦在是矣然臣复有区区之愚犹以为未然究其本源则在陛下内修德而外修政耳所谓修德不过正心诚意畏天爱民俭于家勤于邦远声色屏货利兢兢业业凡可以累德者无不去也所谓修政不过任贤使能信赏必罚抑权幸裁冗滥谨法度兴廉耻凡可以害治者无不去也持久不倦盛德日新四海爱戴何患外国之不服在陛下果断而力行之 资政殿学士提举临安府洞霄宫颜岐言攻战之利在择贤将守备之宜在明赏罚措置得其方在号令不妄动绥怀明其略在军民各安业又曰忍之又忍天下归仁愿陛下不废臣愚戆之言以助圣德万分之一 资政殿学士提举临安府洞霄宫李邴条上战阵守备措画绥怀各五事所谓战阵之利有五曰出轻兵务远略储将帅责成功重赏格大略谓关狭为进取之地淮南为保固之地关狭虽利于进取然不用师于京东以牵制其势则彼得以一力而拒我今大将统兵者数人皆所恃以为根本万一失利将不可复用偏将中如牛皋王进杨圭史康民皆京东土人知地险易可各配以部曲三五千人或出淮阳或出徐泗彼将奔命之不暇此不动而分陕西重兵之一端也关狭今虽有二宣抚其体尚轻非遣大臣不可吕颐浩气节高亮李纲识量宏远威名素著愿择其一而用之必有以报陛下又言陛下即位之初韩世忠刘光世张俊威名隐然为大将今又有吴玠岳飞者出矣愿诏大将于所部举智谋忠勇可以驭众统师各两三名朝廷籍记遇有事宜使当一队毋隶大将则诸人竞奋才智皆飞玠之俦矣大将爵位已崇难相统一自今用兵第可授以成筭使自为战而巳谨勿遣重臣临之以轻其权而分其功也今却敌退师之后必论功行赏愿因此诏有司预定赏格谓如得城邑及近上首领之类自一命至节度使皆差次使足相当所谓守备之宜有五曰固根本习舟师防他道讲遗策举淮南而付之使自为进取而不至虚内以事外苟未有斯人则前日轻兵之说为不可废臣闻朝廷下福建造海船七百只必如期而办乞仿古制建伏波下濑楼船之官以教习水战俾近上将佐领之自成一军而专隶于朝廷无事则散之缘江州郡缓急则聚而用之臣度金人他年入犯惩创今日之败必先以一军来淮甸为筑室反耕之计以缓我师然后由登莱泛海窥吴越以出吾左由武昌渡江窥江池以出吾右一处不支则大事去矣愿预讲左枝右梧之策夫兵之形无穷愿诏临江守臣凡可设奇以诱敌者如吴人疑城之类皆预为措画今长江之险绵数千里守备非一苟制得其要则用力少而见功多愿差次其最紧处屯军若干人一将领之听其郡守节制次紧稍缓处差降焉有事宜则以大将兼统之既久则谙熟土风缓急可用与旋发之师不侔矣所谓措画之方有五曰亲大阅补禁卫讲军制订使事降敕榜大略谓宜因秋冬之交辟广场会诸将取士卒才艺绝特者而爵赏之建炎以来禁卫军寡乃藉五军以为重臣常寒心愿择忠实严重之将以为殿帅稍补禁卫之阙使隐然自成一军则其驭诸将也若臂之使指矣今诸郡厢军冗占私役者大郡二三千人小郡亦数百人臣愿讲求除郡守兵将官自有禁军给使外余以傔从衣粮畀之使自僦人以役大抵杀厢军三分之二而以其衣粮之数尽募禁军金人自用兵以来未尝不以和好为言此决不可恃然二圣在彼不可遂已姑以余力行之耳臣谓宜专命一官如古所谓行人者或止左右司领之当遣使人举成法而授之庶免临时斟酌之劳而朝廷得以专意治兵矣刘豫僣叛理必灭之谓宜降敕榜明著豫僣逆之罪晓谕江北士民此亦兵家所谓伐谋伐交者所谓绥怀之略有五曰通德意先赈恤通关津选材能务宽贷大略谓山东大姓结为山寨以自保今虽累年势必有未下者愿募有心力之人密往招谕应淮北遗民来归者令淮南州郡给以行由差船津济量差地分人护送毋得邀阻有官人先次注授差遣无官而贫乏者令沿江州郡以官屋居之仍量给钱米三两月其能自营为乃止内有才智可用之人随宜任使勿但縻以爵秩而巳凡诸将行师入境敢拒抗者固在剿戮其有良善老弱之人皆宽贷俾洒然有更生之望又上四事曰事天感民任臣择才 端明殿学士致仕翟汝文言朝廷无远略无定论无腹心谋议之臣三者不立何后之善自金人躏籍中国乘舆越在裔土虽西晋戎兵之祸唐室安史之乱不至于此自建炎俶扰今九年矣天下日苦于兵而战守之计初未定也经国＜矢见＞模犹未立也将相大臣每至防秋则豫谋避地之计至春则泰然安肆如无事之日敌至与众同惧敌退与众同喜如斯而已所谓御敌者臣不识也昔晋武帝欲平吴得张华羊祜杜预以赞其计唐宪宗讨淮蔡武宗平泽潞赖裴度李德裕以成其功今群臣泛泛然如河中之木则陛下谁与权事揆策以图今日之事乎臣愿择大臣有深谋者任之责其恢复用技能将必以克敌合天下之英杰相与谋议立国之纲纪＜矢见＞模先定然后可为也 端明殿学士提举临安府洞霄宫韩肖胄言臣观女真等军皆畏服西兵劲锐善战今三大帅所统颇多西人复闻吴玠继有捷奏军势益振敌意必摇况祖宗之泽垂二百年民心爱戴而贼豫父子虐用其民殆不堪命则攻战之利臣固知矣自荆襄以至江淮绵亘数千里今若无事而概为守具不惟兵势之分所在寡弱兼亦劳人费财坐以守困不若分择文武臣寮按行计度量远近之中求险阻之要屯兵积粮以至器械战船之属一皆素具夫淮南贼豫父子窥觎之地不惟利源所在可以径趋大江前日潘致尧回其书已有江北不请屯戍人马之语及遣王翊来果持分画之说我既难从以理拒之所议未定便可扼险而固守今淮东西虽命宣抚使然将屯置司乃在江上所遣偏裨分守不过资以轻兵势孤力弱难以责其固志或谓车驾方在浙西翼卫全恃江上故三将皆屯滨江或朝廷本欲示敌以强尚存修好之议若移两将江北或致蕃伪亟争臣谓张俊既置司建康自可分屯江浙屏卫行阙力已有余况世忠光世若在淮南藩篱可谓申固若谓不欲致疑敌人彼既举兵深入我则移屯有名若虑引惹生事但当约束俾无得以一人一骑踰淮而北可矣方今所谓措置莫若攻守二策今诸大将之兵自主庭户有一纤芥利害未免更相讎疾若欲并遣进攻必先选命总帅分以精锐之兵附以招集之众合数万人自成一军号令既一权力既重诸将虽素贵畴敢不听从维持辑睦使必有成其利害与用非素所抚循之兵而侥幸取胜者盖亦异矣畿甸山东关河之民受金人之驱役苦伪齐之烦苛为今之计当以安集流亡招怀归附为先今淮南江东西荒闲之田至多谓宜揭榜境上或遣签军之可信服者深入伪境转相告谕俟其来归从所欲往授田给粮捐其赋租遂其生理必将接迹而至臣昨在军前闻金帅颇有厌兵之意其众军亦思休息特尼玛哈乌舍高庆裔辈持之不肯然上下猜防人心擕贰将见内患自生变乱可待矣肖胄又上奏请屯田其说以为江之南岸并江之民甚少旷土甚多皆可指为屯田沿江大将各见分地而屯军士旧尝为农者十计五六择其非甚精锐可为田者使各受地凡为田者聚屯于所田之旁有形势之地农隙则各试其所习之技岁成则多分以所种之禾麦军士所田必不能尽遍长江之南岸则募江北流徙之人给之又有余则募江南无业愿迁之人给之其分给部勒训习如军士之法然屯田之始必有耕牛农具榖种营屯之费不惮以图长久之利者国家所当急务也凡置营田皆占形势之地则应江上之势可备御处遂皆因田以成营屯于众屯之中择其甚要害处又加以重兵为大寨一年之后大寨之粮食可稍取于田之谷则漕运之费省大寨之军止则可以保江而固守出则可以渡江而攻讨屯田之士常为根本传烽数号数千里不绝则敌人之情畏矣津岸有可绝江处当预设险固使不得渡浦溆有可泊舟处当素备舟师使不得入险固非一日可设也舟师非一日可习也可因屯兵使为之积日有功事至可战则战守之道尽矣前宰执所奏必非一时来上如朱胜非在湖州王绹在昆山其疏必先至李纲在邵武张守在福州颜岐在福清其疏必后达今且并附卷末以便稽考此外范宗尹许翰冯澥路允迪卢益叶梦得张澂宇文粹中王孝迪谢克家富直柔席益徐俯等所奏未见当求本月附入 
建炎以来系年要录卷八十七金人地名考证 
　 尼玛哈原书作黏罕误改见卷一 
　　斡里雅布原书作斡离不误改见卷一 
　　伊都原书作余都误改见卷一 
　　栋摩原书作蟾目误今改正 
　　罗索贝勒原书作娄宿孛堇误今改正 
乌舍原书作兀室误改见卷一 



●建炎以来系年要录卷八十八 
　　宋 李心传 撰 
　　绍兴五年夏四月甲辰朔监察御史田如鳌为尚书祠部员外郎如鳌尝上书排诋朝臣其言及殿中侍御史张绚辅臣入对上因曰台臣耳目之官朕未尝不慎此选然必试之六察度其可用方敢除言事官沈与求曰台臣与朝廷分持纪纲要湏得沉厚练达之人则论事不苟可以仰副圣意上曰用沉厚练达之人极是然朝廷与台谏当为一家不分而为二若朝廷所行台谏輙诋之台谏所论朝廷輙沮之则事何由济赵鼎曰朝廷与台谏实相为表里翌日如鳌遂罢郎官之命后三日送吏部与合入差遣如鳌罢御史未知所以四月壬子殿中侍御史张绚乞补外奏一介微贱岂谓见疑同列立致谗言赖圣学高明物情洞照不待臣之辨析已出睿断施行当是指此事也八年三月辛卯御史中丞常司谏 遣内侍往潭州劳张浚仍以银合茶药赐之 新除徽猷阁待制知永州胡安国乞以本官奉祠诏安国经筵旧臣引疾辞郡重悯劳之可从其请提举江州太平观令纂修春秋传俟成书进入以称朕崇儒重道之意 光山军承宣使提举万寿观公事钱愐带御器械 诏进士王九龄召赴行在令合门引见上殿九龄无锡人其上世姓同太祖庙讳之上字因改焉九龄博极群书卓越有大志会日食求言九龄上书论役法五害如司马光所言已见于今日中书门下省奏江浙沿袭旧例差保正长催科等事致有破产失业流离之人前后臣僚论列虽多惟九龄建陈曲尽利害已令有司措置立法故有是命九龄入见又上五事一役法二屯田三复武举四均赋税五课农桑上再三称善赵鼎读九龄奏疏谓同列曰王君论事尽天下之利害非老生之常谈也乃以为右迪功郎太平州当涂县主簿孙觌撰九龄墓志云有不悦其言者止授初等一官不知谓谁当考九龄以是月乙丑补官今联书之 徽猷阁待制提举江州太平观宋伯友卒 
乙巳诏诸路系官田自宣和以后者令先次出卖其房廊白地园圃等令见赁之家限一月自陈依本处体例添纳租课仍与减免二分限满不陈许人告即以其地给与告人用言者请也先是有诏尽鬻官田事祖在正月丁未而议者以谓竭泽而渔明年无鱼令军事未支钱在民间犹外府也一旦欲尽取之何以善后所有系官田地乞且截自宣和以后应可以卖者先委官根括候见着实顷亩四至即大字榜示人户愿买人各以时价着钱依已措置事理出卖庶几岁月未久凡事易于考验不至纷争兼多在形势户下取之无伤纵使巧为占恡亦须高价承买其宣和以前田地且令官司宽缓括责步亩增减租课改造砧基簿卖与不卖他日临时相度事下总制司故有是命 广东转运判官田积中新江西转运判官王景温赵公竑新广西转运副使宋昺浙西提举常平茶盐公事曾悟并与宫观理作自陈宪懋弟也殿中侍御史张绚论外台耳目之寄臣采诸公议凡此七人皆□滥之尤者故汰之丙午检校少保武泰军节度使知明州兼沿海制置使郭仲荀来朝 右承奉郎黄大本贷死杖脊刺配南雄州牢城收管大本为贵池丞坐赃抵死故有是命既而监文思院于淙南恩州司户参军莫宪章皆以贿败遂断配焉淙宪章行遣据今年六月二十九日尚书省劄子云尔未见本月日先是右奉议郎吕应问知华亭县亦坐赃抵死编管化州未数日引赦量移言者以为应问国之巨蠹肆诸市朝犹未足以快吴人之忿止缘应问平时厚以所得赇赂遗权要故按发之日大臣及侍从中有阴为之主者是以有司观望不敢尽法勘鞫然所上奏牍蔽罪至绞者犹有二焉是岂可以常法论哉臣窃闻前此朝廷之议以宣州勘黄大本及秀州勘应问二人所犯候其狱具中取一人尤甚者用祖宗旧制真决刺配以警赃吏今大本既依法论决而应问赃罪贯盈止从编置虽道途之人皆谓失刑朝廷纵不追治亦宜投畀遐荒永不放还少谢百姓而自去年九月十二日在秀州准敕编管化州十七日至平江府即作在道会赦便与量移用刑如此何以威贪暴而成政治哉况应问赃罪百倍大本吴中士大夫至民庶皆能言之何应问之幸而大本之不幸也伏望特降指挥不许叙赦量移日下差人押赴化州编管庶几贪赃之吏咸少惩艾从之此疏在今年七月壬辰不出姓名疑谢祖信所上王明清挥麈录云赵鼎恨大本靖康中为蔡绦致书吴敏使蔡京得死牖下遂正典刑当求他书参考按应问乃公著族子鼎以故家之故屈法贷之要非用刑之公而当时给舍如廖刚刘大中胡寅及诸台谏皆无一言论列良可怪也今具载台章庶不失实 诏诸县违法知通失按举而被按于监司诸州违法监司失按举而被按于台谏各察治得实者并减犯人罪五等犯人系公罪又减二等并不以去官原免著为令始用议者请也事祖在四年五月 
丁未龙神卫四厢都指挥使洪州观察使金均房州镇抚使川狭宣抚司参议官王彦知荆南府充归峡州荆门公安军安抚使先是彦闻上亲征乞提兵入援不许会张浚以都督视师湖南乃召彦赴行府议事至是令彦留所部三千人戍金房余悉与俱仍归荆南旧治其合用钱粮令行府于湖南江西那移应副 召荆南镇抚使解潜赴行在靖康中潜为河东制置副使辟赵鼎干当公事故鼎荐用之于是诸镇抚使尽罢矣 左朝请大夫淮西宣抚使司参谋官李健直秘阁兼都督行府随军转运判官时刘光世遣健赴都堂禀议故以命之上召健入对乃遣行 
戊申尚书祠部员外郎兼权太常少卿张铢奉太庙神主自温州至行在宰相赵鼎率文武百僚宗室迎拜于候潮门外 户部奏攒类到绍兴四年实收支窠名数目乞先次申纳朝廷从之初用议者言造绍兴会计录而户部以为皇祐治平会计天下财赋当时取会动经岁月方可成录故但具去年出入之数焉 承节郎李威特迁秉义郎充合门祗候威南阳人率乡民据守山寨至是县为伪知汝州郭进所破威亦被执已而得进降书以归故录之 
己酉宗正少卿兼侍讲范冲转对言仁宗皇帝建迩英阁尝命儒臣蔡襄等写尚书无逸篇并孝经天子孝治圣治广要道四章为二图列于左右元祐初臣父祖禹为侍讲奏乞检寻二图如仁宗故事哲宗皇帝从之愿陛下御书无逸篇为二图置于讲殿之壁上纳其言遂书为二图不崇朝而毕翊日以谕辅臣沈与求曰愿陛下以是图为元龟夙夜自儆则恢复之期可卜 左银青光禄大夫王序追八官为右中大夫仍改正出身序始以乞奉祠为言者所论下吏部审量至是吏部言序出身覃恩不合审量外有减年并系滥赏依建炎四年六月指挥系已收使无许改正之文所有累除职名系该载未尽滥赏名色合取朝廷指挥赵鼎进呈特有是命按此时吏部无尚书而晏敦复为左选侍郎据吏部所申止乞夺序职而序落职久矣不知何人为序道也此事当考诏枢密院编修计议敕令所删定官寺监丞并行在堂除仓库等官并候到任及一年以上方差替人已差人并别与差遣始用司农寺丞金安节奏也于是书局寺监丞之阙二十四而当汰者六十三库务官之阙十三而当汰者二十七论者以为孤寒之士待次日久一旦罢之益无寸进之望权要之家虽系减罢之数将不旋踵而得之但不过改易差劄耳欲乞不以见任人到官久近每阙听元差替人一员待次其余重叠差下人别无差遣疏入执政亦重拂人情遂寝前命寝命在五月甲戌 右迪功郎沈敦特改右承奉郎敦掌建康市征三年比旧增钱四十六万贯依累赏法应减磨勘三十三年户部尚书章谊言无以激劝乃改次等合入官仍颁行诸路 诏湖南转运司限一月依旧于潭州置司自孔彦舟之乱漕司移寓衡山县至是转运判官薛弼已入潭州视事而余官未迁故督之 
庚戌诏诸路检察经费财用官吕用中霍蠡徐康范伯伦章杰体访诸路军须借贷等事保明申尚书省以中书检会去年十一月丁巳手诏有请也 试尚书户部侍郎兼侍读郑滋充显谟阁直学士提举江州太平观滋自铨曹下移民部故引疾求去焉 起居舍人兼权中书舍人刘大中引疾乞补外且言禀资愚戆涉世拙疎但知委质以事君不善缔交而附下正缘多忤积有怨仇昨自郎官出将使指其所按发偶多权势之人其所荐扬类皆孤寒之士一遵圣训不知其他复命于朝误蒙睿奖两岁之内叨□四迁但闻皆出亲除初非庙堂进拟略加考验踪迹甚明自揣无堪累陈恳悃今若不以情实仰告君父则意外之灾无所不至矣伏望哀怜除臣一外任差遣臣之图报不必须在行朝粉骨碎身何地不可疏奏诏不许 显谟阁待制知湖州李光言本州上供岁额不过五万余石比诸郡最为穷窘前政汪藻将本州军粮每月四千四百余石尽抛在民间籴买人户无得脱者官给价钱每斗不过三百文而揽户又于民间每斗取钱三百文方能输纳近来两浙米价倒长街市每斗已七百文民情皇皇委是无处籴买乞于上供米内借留万斛以纾目前之急诏借支五千石候秋成拨还仍令守臣措置约度岁用收簇钱物趁新兑籴自今毋得科扰 
辛亥永州防御使张思正复随州观察使左朝议大夫王子献复直徽猷阁左朝散大夫闾邱升右朝奉大夫晁公为并复直秘阁皆以赦叙也既而权中书舍人胡寅论公为因妻受赇请托出入死罪当权贵庇奸之时尚不能自免于勒停其人可见今复旧职稽之公论大不为允公为命遂格 直秘阁秦梓知袁州 
壬子承节郎柴叔夏为右迪功郎袭封崇义公叔夏周世宗五世侄孙也其从兄恪尝袭封为金人所杀至是以命叔夏既而叔夏乞比类换文乃以为右承奉郎叔夏转官在五月辛未 直徽猷阁知潼川府宇文时中为两浙西路提点刑狱公事右承事郎直徽猷阁张滉召赴行在并令川狭宣抚司差人船疾速津遣前来时中之女为张浚夫人故有是命 给事中陈与义言司马光尝奏乞天下州军勘到强盗情理无可愍刑名无疑虑輙敢奏闻者并令刑部举驳重行典宪应奏大辟刑部于奏钞后别用贴黄声说情理如何可悯刑名如何疑虑今拟如何施行门下省审如有不当及用例破条即奏行取勘光以道德名臣议论如此岂其乐杀人也哉乃所以禁奸暴申冤枉期于庶狱之平允而措一世于无刑也陛下哀矜庶狱患中外之吏容心毁法而州郡妄奏以出人之罪者尚多有之伏望睿慈采用司马光之言申严立法以幸元元诏刑部立法申尚书省 诏馆职正字已上专举县令初用张致远议令执事官各举所知至是致远去御史而右司谏赵霈以谓正字已上亦举监司守令则失于太泛乃改命焉致远建请已见三月丁丑 责授沂州团练副使王仲嶷复中大夫与宫观言者论其不廉不忠乃诏更俟一赦取旨 
乙卯进呈殿中侍御史张绚奏严州寿昌县令臧梓治状可称饶州安仁县令赵涛贪污不法乞行劝沮御批梓改合入官再任涛送提刑司取勘赵鼎等曰县令于民为亲然秩卑而员众其才不才无由尽知傥因此二人以行劝沮甚善但两县士民近经都省陈状已下监司核实上曰绚所奏亦因两县士民经御史台投状故有此请朕思之毁誉固未可知且令监司核实然后行赏罚未为晚也上又曰比来铨部胥吏并缘为奸士大夫颇苦之朕每戒饬侍郎终未悛革郑滋既得祠而去今晏敦复张致远必须为朕留意此事若宿毙不除朕当先黜侍郎鼎曰敦复致远皆孜孜奉职士大夫亦颇称之必须仰副圣意臧梓五月辛卯改官 初复诸王宫大小学教授员详见今年七月癸未 诏皇城司官吏并与转一官资干办官冯益特迁宣政使 改铸东南十将 
丙辰诏建州岁起片茶五万斤赴行在仍市末茶十五万斤赴都督行府市易务交纳旧额岁贡茶二十一万六千斤叶浓之乱园户逃散遂罢之而取其钱至是本州奏乞蠲免而行府以为指准淮南支用乃命市末茶俾商人持往淮北焉 将仕郎上官世谦与免将来文解其付身令尚书省毁抹世谦调官吏部自言因驾幸宝箓宫于御前问庄老大旨皆通奉敕补初品官吏部以为非格法故追夺焉时武进县主簿应缔亦以父守郡日迁秩恩授官乃以缔为下州文学仍注权官三任讫注正官自是滥赏追夺者复众矣 故中书侍郎傅尧俞追复所赠光禄大夫谥献简以其家言绍圣间尝追夺故也尧俞郓州人党籍执政官第十四人 
丁巳诏省试举人许于临安府内外寺观安泊 中书言民间米踊贵诏户部借支神武中军粮食一月令尽出粜时上已命发常平米后二日又诏日粜千石 
　　戊午奉安太庙神主参知政事孟庾为礼仪使每室用特羊八笾豆盖权礼也 诏福建广东帅臣措置团结濒海居民为社擒捕海贼时宝文阁直学士连南夫论海寇之患以谓国家每岁市舶之入数百万今风信已顺而舶船不来闻有乘黄屋而称侯王者臣恐未易招也愿明下信令委州县措置团结濒海居民五百人结为一社不及三百人以下附近社推材勇物力人为社首其次为副社首备坐圣旨给帖差捕盖滨海之民熟知海贼所向平时无力往擒尔今既听其会合如擒获近上首领许保奏优与补官其谁不乐为用乃下张守曾开相度如所请 
己未诏乡村五保为一大保通选保正于免役令中去长字始改绍圣法也先是言者以为役法行之岁久积至大毙乡村保正长最为重役不专取物力厚薄而兼用人丁多寡不通轮一乡点差而但取逐甲人户官吏贪浊差募之际富者以贿赂幸免贫者以诛求受害被役一次輙至破产愚民无知巧为规避遂有父亡母改嫁兄弟析生求免役次非惟重困民力以虚邦本亦将有伤名教以坏风俗欲乞下有司稍革旧法专用物力及通轮一乡差募保正长凡官吏因役事受财者重为典刑以示惩诫又进士上书窃观方今害民之法无如保甲之毙愿更去保甲法复嘉祐元祐之制行耆户长之法故有是旨仍许今后差物力高单丁每都不得过一人寡妇有男为僧道成丁者同即应充而居他乡别县或城郭及僧道并许募人充役官司毋得追正身余如见行条法按以十小保为一大保而保有长以十大保为一都保而都有正二者必以物力之高人丁之多者为之也然法久而毙人伪日滋富而与贫为伍预知差役之必至也乃赂乡佐求与富者为伍焉于是富与富为伍物力虽钜万而幸免贫与贫为伍物力虽数千而必差盖由猾胥造毙于排甲之初致使下户受毙于被差之后征求之频追呼之扰以身则鞭棰而无全肤以家则破荡而无余产思所以脱此者而不可得时则有老母在堂抑令出嫁者兄弟服阕不敢同居者指已生之子为他人之子者寄本户之产为他户之产者或尽室逃移或全户典卖或强逼子弟出为僧道或毁伤支体规为废疾习俗至此何止可为恸哭而已哉臣复睹绍兴二年闰四月十日及四年正月二十四日臣僚上言欲不拘甲分总以一乡物力次第选差非第一等不得为都正非第二等不得为保长其单丁物力应充者许其募人官司不得輙追正身臣详其说实为利便欲乞检会参酌而行之庶几可以厚风俗息争讼安流移恤贫匮不烦戒敕州县而毙源自塞矣奏不得其月日与朝旨相类故附著之 进士毕良史特补上州文学良史上蔡人知书传喜字学粗得晋人笔法少游京师乱后侨寓兴国军喜其才者资给令赴行在会迪功郎权婺州司户漕事毕邻者以死事得任子恩其妻言子为金人所杀愿官侄良史上许之徐梦莘北盟会编毕良史少游京师以买卖古器书画之属出入贵人之门当时谓之毕偿卖遭兵火后侨寓于兴国军江西漕蒋粲喜其辩慧资给令赴行在诸内侍皆喜之上方搜访古器书画之属恨未有辨其真伪者得良史甚悦月给俸五十千仍令内侍延请为宾客又得朿修百余千有姓毕人合得文资恩泽无宗族承受良史邂逅得之补文学按蒋粲此时知通州绍兴十一年九月方除江西运副此所云误也然粲先常为江西提举又知抚州入为尚书郎或者先已随粲入都尔今且附此更须详之也 
庚申诏韩世忠纪律严明岳飞治军有法并令学士院降诏奖谕时世忠移屯淮甸军行整肃秋毫无犯飞移军潭州所过不扰乡民私遗士卒酒食即时偿直上闻之故有是诏 初山贼雷进据澧州之慈利县杀掠平民其众至是都督行府言进已遣其徒雷琳等来鼎州公参诏进特补武功大夫添差鼎州兵马钤辖进不受明年二月乙卯所书可参考按行府奏状及熊克小历皆作雷进而明年四月九日鼎州所奏乃作雷进德未知孰是 
辛酉左朝奉郎新诸王宫大小学教授钱叶左通直郎临安府府学教授周葵并为监察御史葵晋陵人先是沈与求荐叶节操方正可备献纳故二人并命叶系见任执政官所荐而不乞回避当考 直秘阁知泰州赵康直升直徽猷阁知庐州 
壬戌集英殿修撰提举江州太平观王衣卒赠徽猷阁待制 
　　甲子太上道君皇帝崩于五国城年五十四上皇遗言欲归葬内地金主亶未之许兵部侍郎司马朴与通问副使修武郎朱弁同在燕山闻之密议举哀制服弁欲先请朴曰吾侪为人臣子闻君父丧当致其哀又何请设不见许可但已乎遂服衰朝夕哭金人义之而弗问上皇欲归葬据国史拾遗云尔但拾遗云大宋上皇道君正月二十五日崩与史不同当以实录为正 诏江浙转运判官逐州守臣拘催上供及淮衣绢丝绵依条限起发限满令户部开具有无拖欠去处申取朝旨用都省请也 遣带御器械韩世良往韩世忠军前抚问上召对而遣之 诏诸路营田司官给种粮者每一耕牛岁课毋得过十石民间自有耕牛者除输纳税赋外毋得抑令耕种营田时言者以为解潜在荆南民有耕牛官为给种纳课或十余石而租税差科仍旧是致百姓流移田业荒芜故条约焉 
乙丑诏命官未经铨试以恩例陈乞祠庙之人自合理任余依见行条法先是右通直郎王瓙以尝任祠官乞参选许之仍命更有似此之人依此言者以谓进士唱名在第五甲及累经任人偶无举官者犹铨试中程乃得参选今世禄膏粱之家幼年补官又有陈乞恩例可差祠庙若任满更不铨试则童騃不学之人将遍满州县而疲民益无所赴愬故有是旨 
　　丙寅上就射殿躬行景灵宫孟夏朝献之礼丁卯亦如之始祔惠恭皇后于宣仁圣烈皇后神位之下用右司谏赵霈议也自惠恭既祔别庙而景灵独弗及至是将行礼博士礼官皆以为疑霈言异时既有别庙则岁时祭享未尝废朝献之礼虽阙可也今时异事殊且上皇于惠恭夫道也以嫌故也今陛下于惠恭则子道也躬行兹礼似亦无嫌愿下太常讨论典礼上曰朕以母事惠恭皇后今太庙既有别庙则景灵朝献之礼何可废也乃从礼官议霈建请在庚申上语在甲子今联书之 
戊辰诏岳州许置市易务令本州收息钱补助支遣用守臣张觷请也 检校少保武泰军节度使知明州兼沿海制置使郭仲荀为检校少傅庆远军节度使录控守海道之劳也 泗州军事判官赵烈正补下州文学 
庚午直宝文阁新福建路提点刑狱公事曾纡上其父布所著三朝正论二卷诏付史馆先是纡子右通直郎惇投匦上书论布日记中亲闻哲宗皇帝钦圣宪肃皇后圣语辨正宣仁圣烈皇后诬史及元符密荐台谏遗藁现在诏下纡取索纡奉诏以布熙宁记市易本末及绍圣以来奏对要语集为正论上之上谕辅臣曰昨观布正论其言皆正当至如载哲庙册立事及宣仁圣烈皇后圣语皆是当时所闻必不妄赵鼎曰臣往时守官狭西从纡弟□□开尝见此书乃布手笔也沈与求曰顷在湖州纡尝以此书示臣昨来韩璜论纡撰造正论却是不知其详上顾鼎曰布有一疏藁荐陈瓘等十余人皆名士卿有＜叐＞尾具言曾见正论鼎曰诚有之 起居郎胡寅起居舍人刘大中并试中书舍人自王居正迁而二人并摄书命至是正除 尚书省言访闻四川诸司州县添置官属甚众未委虚实诏宣抚司究实并省时言者以为阆州宣抚司武臣官属至百五十人泰州茶马无置司处而官吏文武亦百余人成都一路见任官七百三十六员视建炎间增三分之一夔路创增关寨等官亦不少故条约之 户部奏博籴授官人依进纳条令官至升朝与免色役其物力家业等第系与民争利虽至升朝亦不得免科配以知兴国军应会有请也 
辛未诏诸县岁赋奇零剩数委通判点检折纳价钱别项桩管专充上供诸路免役宽剩钱除二广福建江东西已令起发赴行在浙西应副大军其浙东湖南北剩钱亦令起发赴行在用总制司请也时献议者以为州县之间夏秋二税自祖宗时自有定额缘人户析居异财绢绵有零至一寸一钱者亦收一尺一两米有零至一勺一杪者亦收一升之类自大宋有天下垂二百年民之析户者既多而合零就整之数若此类者不可胜计官中催科每及正额而止所谓合零就整者尽入猾胥之家欲望行下诸州将人户所输奇零之物各以一乡细计数目总为一簿逐年专委通判任责追催应副军兴而所入当不可胜计又逐年役钱依法每年合桩留二分充宽剩今乞悉以应副军兴别立一库非有朝廷文字取索不得輙自支遣庶几年岁之间蓄积有余可以应用故有是旨二广等路先取役钱指挥未见月日当考 
壬申尚书兵部侍郎兼史馆修撰王居正充徽猷阁直学士知饶州以居正引疾有请也居正乞改以小郡乃移知台州五月己丑改命熊克小历云赵鼎深喜程颐之学居正为兵部侍郎于是有伊川三魂之目鼎为尊魂居正为强魂言其多忿也工部侍郎杨时为还魂谓其身死而道犹行也既而正字张山□枭遂以元祐五鬼配之按此皆一时诋诮之词今不取 秘书少监兼侍讲朱震守起居郎 左司员外郎王俣言两浙额斛责在漕司者凡一百五十万石两浙籴本责在州郡者凡一百五十余万缗每岁极力桩发率皆不过三之二其虚数常自若也籴本之数皆知其不可足为漕司者终不肯力请于朝为之少损额斛之数皆知其不可足为户部者终不肯力请于朝为之少损终岁之间文移相属常负不足之责而终无毫发之益使其缓急必欲如数而止则剥肤椎体必有深害于民望令户部取漕司额斛及州郡籴本五年中最多之数增零就整立为定额漕司以年终州郡以四季责使桩发如愆期不足当职官吏重寘典宪亦中兴善政核实之一端也诏令总制司措置 淮康军承宣使川狭宣抚司参议官孙渥丁母忧癸酉诏起复用吴玠请也 
是月龙图阁直学士致仕杨时卒年八十三起居郎兼侍讲朱震言时学有本原行无玷阙进必以正晚始见知尝排邪说以正天下学术之误辨诬谤以明宣仁圣烈之功雪冤抑以复昭慈圣献之位据经论事不愧古人其所撰述皆有益于学者诏有司取时所著三经义辨赐其家银帛二百匹两后谥曰文靖时尚书左仆射赵鼎素尊程颐之学一时学者皆聚于朝然鼎不及见颐故有伪称伊川门人以求进者亦蒙擢用震奏请在六月乙巳今并书之朱胜非秀水闲居录程颐西京人熙宁元丰间司马温公退居洛下修纂资治通鉴颐乃乡儒尝与之论文元祐改元公入相荐颐于朝授幕职官公薨擢授侍讲终于通直郎直秘阁方在讲筵苏辙为言官屡有弹奏至谓譬之虵虺岂宜蓄于阶庭当时公论与否可知也绍兴四年赵鼎作相姻家范冲亦洛人以其父祖禹之伊川学鼎主之凡习读者往往进用未几冲除待制杂学士翰林学士侍读学士尹焞年七十冲荐之云旧识伊川并进焞论语解云得顺余论即授京官崇政殿说书岁内除待制张九成钱塘人急于进自言笃好颐学颇能诵说由馆职三迁为礼部侍郎温人周行已顷尝与颐游政和间交结道士林灵素得正字林败行已贬死至是州人言尝转授颐学于行已者如林季仲辈数人皆作要官殿试策不问程文善否但用颐书多者为上科是年状元汪洋然所谓颐书者小编杂语浅陋乖僻之说初则惟冲为之已而其徒皆为之呜呼元祐诚多贤程在当时非卓然杰出者小人乘间为奸利不可不察也按胜非此叚所云除周行已外皆毁訾失实今不取 


●建炎以来系年要录卷八十九 
　　宋 李心传 撰 
　　绍兴五年五月甲戌朔赐尚书礼部员外郎任申先进士出身王明清挥麈录靖康初李伯纪荐任申先赐对钦宗问以燕事即批出赐进士出身自是进用按申先靖康初以布衣召入遂补京官未尝赐出身也 
　　乙亥上初谒太庙时章怀皇后忌前一日礼官请上服袍履款谒毕还内易忌前之服从之太庙主管内侍八员吏卒一百五十八人时享以少牢祫享以太牢 承节郎余祐之乞纳覃恩所进一官为故祖母顾氏换一孺人封号诏特从所请祐之奉新人生三年并失父母顾氏自誓不嫁鞠育祐之乡父老上其节行于朝未及封而死 
丙子直秘阁知浔州范直方行尚书刑部员外郎 左迪功郎张嵲特改左承事郎嵲光化人熊克小历云嵲襄阳人也今从曾慥百家诗序早从陈与义学诗以荐召对遂除秘书省正字嵲入馆在七月壬申 德庆军节度使赵仲温提举临安府洞霄宫任便居住南班近属去属籍而称姓前此未有当考 故辽彰武军节度使马尧俊特赠右武大夫贵州团练使以其子拱卫大夫忠州团练使钦援宗祀赦书有请也钦初乞比附换赠中原官品吏部侍郎晏敦复等言未见干照恐难凭用乞详酌与赠一近下遥郡名目以慰远人故有是命丁丑右迪功郎万俟禼言摄廉州助教成藻并补下州文学言在东都以白衣充大晟府制撰满岁得官藻朱＜面力＞馆客尝为越州司仪曹事以罪废至是依讨论例改授而言者论朱＜面力＞父子为东南之害至今人怨未弭藻为其门客得官入仕则其为人不待论列而可知乃诏藻不许再叙 
庚辰吏部员外郎周秘面对上曰自令臣僚转对甚有所补由此擢用者亦多纵有不当亦不欲责罚恐人不敢论事秘历城人也祠部员外郎林季仲尝言臣之事君犹子之事父也子之事父情话而无嫌臣之事君亦直言而无隐盖天叙有典君臣父子皆天也内之事父外之事君其道一而已矣以唐虞三代之盛当时臣子若无可言者而赓歌之章告戒之辞惴惴然惟恐政治之不克终如曰无若丹朱傲又曰无若商王受之迷乱荒于酒德哉舜圣人也成王贤君也何至于是以其平居相戒如家人之礼虽或过甚不以为嫌耳陛下励精图治自朝至于日中昃访问群臣亹亹不倦凡国疵时病吏蠹民艰二三执政暨台谏之臣当自悉言之矣又令百官以次面对从容而咨问之尚虑四方之远不及闻知乃延见监司郡守兼听而广纳焉下至州县一命之微草菜一介之贱赐对于廷殆无虚日是宜明目张胆输忠竭诚尽言于不讳之朝也议者谓崇饰虚言指摘细故姑为文具者尚多有之至或专事导谀曲相怡悦冀得所欲则私计毕矣还视朝廷无一分顾藉心呜呼陛下负群臣乎群臣负陛下乎臣愚欲望陛下因群臣奏对之际察其似此者而罢黜之但使直声日闻乃治世之事也季仲所上＜锍-釒＞不得其月日因上谕且附书之更湏详考 命潼川路转运司岁织绫十万匹赴行在为官告度牒之用 
辛巳辅臣奏事赵鼎曰昨日得旨择日降制除防御使瑗为节度使封国公出就资善堂听读臣退而与孟庾沈与求商量皆仰赞陛下为宗庙社稷大虑谨令有司卜今月二十六日吉惟陛下裁择上曰可与求曰此盛德之事也而陛下断自圣心行之不疑此自古圣贤之所难也臣知天佑陛下子孙千亿受历无疆矣上曰朕年二十九未有子然国朝自有仁宗皇帝故事今未封王止令建节封国公似合宜以朕所见此事甚易行而前代帝王多以为难鼎曰自古帝王以为难陛下行之甚易此所以莫可跂及也然陛下春秋鼎盛而为宗庙社稷大虑如此臣等是以知神灵扶持子孙千亿也此事甚大陛下既已见透臣等更无复措辞不胜幸甚上曰艺祖创业肇造王室其勤至矣朕取子行下子鞠于宫中复加除拜庶几仰慰艺祖在天之灵庾曰陛下念艺祖创业之难而圣虑及此帝王所难能之事也初张浚之未出使也上尝以语鼎浚庾与求曰此子天资特异在宫中俨如神人朕亲自教之读书性极强记鼎先得旨于行宫门内造书院屋一区欲令就学有司以图来上凡建屋十有六间从约也至是书院成上曰只以书院便为资善堂俟除授讫命儒臣为直讲翊善悉如资善故事 左朝奉郎林叔豹提举江西茶盐公事叔豹请奉祠许之给事中廖刚言臣尝谓国不可一日无兵而兵不可一日无食今诸将之兵被于江淮不知几万数初无储蓄之备日待哺于东南之转饷东南之民已不胜其困矣可为之救此患者莫若屯田朝廷亦尝行之于淮南及今阅数秋曾未闻其有补岂措画之方劝相之诚有未至乎何其效之迟也臣愿有说于此昔郭子仪以河中军尝乏食乃自耕一亩将校以是为差于是士卒皆不劝而耕是岁河中野无旷土军有余粮史传所载不可诬也以此知在主将加意而已夫子仪之事固不可以强大将然自偏禆而降独不可勉之以身率乎陛下诚诏之曰将校有如郭子仪之躬耕者朝廷当加旌赏彼亦必以为荣而胥劝矣此一说也昔汉之盛时力田者与孝悌同科臣观比年行兵之赏以功迁资者动以万计诚诏之曰每耕田一顷与转一资彼以执耒之安方之操戈之危岂不特易此赏诚行万顷且不难得将无不耕之田矣此二说也臣又闻诸葛亮据武功分兵屯田耕者杂于渭滨居民之间而百姓安堵军无私焉今江淮之民流离失业者甚众顾未有以安集之耳诚诏之曰假尔种粮复尔赋租虽有士卒不汝侵扰凡主将之可恃如此则彼有转相劝率负耒耜而来者矣此三说也若夫贪尺寸之功为侥幸之举与夫觇彼之所为而輙务胜之抑末也臣恐或为所欺反自取困毙耳非计之得也愿陛下虚心而加择焉诏都督行府相度措置 忠训郎合门祗候何藓特迁修武郎赴大金国军前奉表通问二圣赐金带一装钱千缗官其家二人藓灌子也灌已见建炎元年正月辛卯时右仆射张浚奏遣藓至云中见金帅故有是命 都督行府言今日之急莫先财赋若按籍可考则无容失陷自兵火后来成法废弛州县凡有移用漕司不能尽察漕司凡有支使户部不能尽知因致州县肆为侵隐失陷钱物为害不细欲诸路收支现在钱物今后分上下半年县具数申州州类具同本州之数申漕司如系常平茶盐司并提刑司钱物即依此申所隶置籍本司总一路之数作旁通开具闻奏付之户部考察登亏仍诏守臣通判今后岁终及替罢并开具管下诸县并一州收支见在数目申尚书省其初到任即具截日见在依此供申送部亦行置籍以备移用庶几稍革陷失之弊诏户部依此行下 左中大夫李芘卒 
壬午尚书礼部员外郎任申先试秘书少监监察御史许抟试礼部员外郎 左承议郎陈康伯提举江南东路茶盐公事康伯初见绍兴元年十一月 
　　癸未诏江浙四路共造五车十桨小船五十仍以贴纳盐袋钱五万缗为造船之费时已造十三车九车战舰而言者以为缓急遇敌追袭掩击湏用轻捷舟船相参乃复为之 
甲申上谕辅臣曰昨路允迪奏到所记圣语见扬州驻跸时人才凡冗宜遭变故今行在人才皆可观赵鼎曰陛下以人才为意中兴可复天下幸甚 尚书礼部侍郎唐煇兼权兵部侍郎 殿中侍御史张绚入对面奏诸郡守臣纪交孙恭邵彪王仰冯晋胡纺郑疆刘无极八人非才诏并罢时神武中军统制杨沂中遣士卒五十余人运怪石置之太平楼酒肆绚遇诸途奏言今边境多虞百姓艰食陛下方且卑宫菲食焦劳于上一花一石屏去不顾痛革京都侈靡之弊奈何军中不能上体圣意乃敢公然运石以为酒肆游观之美岂独训练士卒之时不当劳以无益之役而众目所观传播四方亦非美事此风渐不可长兼臣近见村民多取花株竹栽市街货卖若不严加止绝亦有弃本逐末之患欲望特降指挥令体问今日运石因依重加行遣以绝后来仍乞下临安府令禁止村民货卖花竹庶几陛下勤俭之德不待家至户晓而侈泰之俗一变而为朴素实艰难之先务诏禁止沂中坐罚金沂中罚金在是月庚寅 内侍武翼大夫果州团练使黄克柔落致仕提举亳州明道宫任便居住 诏寿国夫人王氏庆国夫人吴氏各增封为六字仍依禄式支破请给二人皆上乳母也 初池州民崔德全不能事母及死骂母不葬其弟德聪潜葬之德全怒持刃逐德聪德聪夺其枪连剌之乃死有司当德聪处斩宪臣以为情实可矜乃上其事尚书省请枭德全首论德聪绞刑从之 是日张浚至潭州初浚自建康西上而枢密副都承旨沿江制置副使马扩自武昌召归乃以为都督行府都统制浚行至醴陵狱犴数百人尽扬太遣为间探者安抚使席益传致远县囚之浚召问尽释其缚给以文书俾分示诸寨曰今既不得保田亩秋冬必乏食且馁死矣不若早降即赦尔死数百人欢呼而往浚至长沙贼首黄诚周伦先请受约束然诚等屡尝杀招安吏士犹自疑不安浚遣制置使岳飞分兵屯鼎澧益阳压以兵势贼大惊遂定出降之计 
乙酉秘书省正字李弥正转对面奏见存西北之兵岁久销减乞令州郡募东南民兵教习以壮国威御盗贼万一朝廷有警亦可募以调发上曰朕自知南兵可用向有五百人皆平江人在张俊军中往往率先犯阵其不可用者但未教习耳弥正又因口陈大臣进退之易实害治体国朝自祖宗体貌大臣陛下即位以来恩意尤笃上曰祖宗体貌大臣礼意甚厚与庶僚不同此朕家法每奉以周旋如郑文公虽一国之君进臣不以礼退臣不以道为诗人所讥弥正又陈古者创业中兴之君必有谋臣任专责重忧勤逸乐与之终始今人之才虽不敢远望古人愿陛下舍短取长择忠实可仗者推腹心以任之则事功可见就绪上曰善若无一二腹心之臣孰与谋议 诏禁销金翠羽为饰用吏部员外郎姜师仲请也 右朝请大夫主管江州太平观李仲孺知泰州 
丙戌左朝奉郎新通判洪州李椿年干办诸司审计司椿年既除官再得召见论今日之毙甚大者有三一曰铨选之毙员多阙少二曰食货之弊钱轻物重三曰所司之弊吏强官弱吏部有铨试盖所以汰其不才者也不才者往往多作缘故以幸免之臣愚以谓稍清入仕之流莫如除免试之令应初到部之人试而后得调试而不中亦不得调殿一年而再试于格合免试者只许升名次或占射差遣虽贵如宗室戚里公卿子弟亦不得免焉不由试选者虽残零及破格阙亦不得注应未试者不许堂除及举辟差遣其免试已授差遣者俟到部合试而所谓试者必严为法而遴选之如此则有甄别而不至于太冗矣员多阙少非所患也物重谓何耕植者寡而无以生之故也钱轻谓何费用者广而无以藏之故也井田之法坏而游手者众其已久矣加以军兴天下之民死于贼者十之八九幸而存者不入于兵则入于浮屠舍其常产不耕而食不蚕而衣是以物艰而重也钱之行世也方其平时取有常制用有常度不藏于公帑必藏于私家矣及乎军兴转饷之资赏锡之给军器之费取之百端用之百出随歛而随散之私家公帑皆不得其藏矣是以钱易而轻也臣愚以谓今日讨贼戡乱兵不可去汰其无能者可也兵不贵多贵乎精况无能之兵本吾农也方今淮甸荒地千里莫适为主少贷而予之耕植则彼得所处而吾去冗食之蠹矣度牒勿鬻可也或曰朝廷鬻度牒岁得钱数百万军储是赖奈何罢之乎臣应之曰度牒所得之钱非由天降非由地出不过歛于民间而已夫欲敛于民间盍亦以我所有易彼所无变而通之低昂在我胡为不得何至以度牒为歛而因以失吾农哉汰去冗兵罢鬻度牒而又尽变通之利制低昂之权然则物重钱轻非所患也所谓吏强官弱者非吏挠权之罪官不知法之罪也明乎法则曲直轻重在我而已吏岂得而欺乎今之士大夫以为法家者流而莫之学也在今初入官人有铨试铨试有断案盖虑其不知法也然铨试者或亦以缘故而免试断案者亦非素习不过临时转相传写而已求其明法十百中无一焉法既不明临民遇事不能自决吏始得以弄法而欺之曲直轻重惟吏所为强弱之形于此可见臣愚以谓欲官皆知法而吏不得以欺莫如严铨试之法禁传写之毙应入官人必由铨试试者必以断案不以断案者不考考而不入等者不得调如是则在官者皆知以法绳吏矣吏强官弱非所患也臣究观今日之毙无大于此三者望陛下断而行之以幸天下椿年又口奏度牒事以为今一岁所鬻不下万数是岁失万农也积而累之农几尽矣非生财之道也昔越之报吴男女不以时嫁娶父母有罚生男女者有赏今则反是上首肯之乃下其章命吏户部同措置然军事方仰给卒不能止也日历今年五月丙申吏部侍郎晏敦复等申明京朝官西北流寓无差遣不缘罪犯未能到部见年二十五岁已上之人并许差岳庙一次亦恐与此不许免试陈请相妨当考 左奉议郎刘长源充诸王宫大小学教授长源成都人以荐对而有是命 故追复显谟阁待制李景直更与致仕恩泽一名景直尝为工部侍郎崇宁末应诏上书论时事坐夺官流新州而死靖康初录其子至是其家有请特许之 诏中书舍人胡寅论使事辞旨剀切详明深得论思之体令学士院降诏奖谕时既用尚书右仆射张浚议遣问安使何藓入云中寅上＜锍-釒＞言女真者惊动陵寝戕毁宗庙劫质二帝涂炭祖宗之民乃陛下之讎也顷者误国之臣自知其才术不足以戡定祸乱而又贪慕富贵是故诪张为幻遣使求和以苟岁月九年于此其效如何彼之一身叨窃爵位而去曾何足道而于陛下圣德国家大计亏丧多矣所幸陛下智勇日跻灼然独见于邪言久惑之后奉将天讨罪状刘豫再安国步渐图兴复天下忠臣义士闻风兴起各思自效以佐丕烈譬如人行万里登车出门又如枝梧厦屋初正基柱存亡治乱寔系此时今乃蹈庸臣之辙践已失之谋犯孔子之戒循鲁庄之事忘复讎之义陈自辱之辞臣窃为陛下不取也或谓不少有贬屈其如二帝何臣应之曰自建炎丁未至于绍兴甲寅所谓卑辞厚礼以问安迎请为名而遣使者不知几人矣知二帝所在者谁欤得女真之要领者谁欤因讲和而能息敌兵者谁欤臣但见丙午而后通和之使归未息肩而黄河长淮大江相次失险矣臣但闻去年冬使者还言豪长贴服国势奠安形于章奏传播远近曾未数月而刘豫称兵犯顺矣女真者知中国所重在二帝知中国所恨在劫质知中国所畏在用兵则常示欲和之端增吾所重平吾所恨匿吾所畏而中国坐受此饵既久而后悟也天下其谓自是改图必矣何为复出此谬计耶苟曰姑为是耳岂有修书称臣厚费金帛而成就一姑为之事也苟曰以二帝之故不得不然则前效可考矣况岁月益久敌情益閟必无可通之理也臣尝思之陛下与女真绝则臣下无所得而人主为义举若通和则利归臣下而人主受其恶故凡愿奉使通和皆身谋非国计也陛下可不据孔子之论而决此策乎苟为不然以中国万乘之尊而称臣于外国则宰辅而下皆其陪臣也借使女真欣然讲解以一将军数万众驻兵泗水之上愿陛下面相结约歃血而退不知陛下何以待之陛下试加采择或合圣意即以此讎当复无可通和之义明降指挥寝罢奉使之命＜锍-釒＞奏上嘉纳命宰相赵鼎召至都堂谕旨仍赐诏奖谕寅又上表言天下有至公之心有正直之论违正论拂公心以行其邪说虽当时不悟及事已败世已陵迟然后悔之则无及已姑以近事明之方王安石得志托大有为之说大有为之说者孟子之言也岂不美哉当时元勋旧德皆以祖宗旧法不可变改安石斥之为流俗而其说盛行自今观之其所谓大有为者乃所以召乱其所谓流俗者皆贤才也使神祖照之于司马光辞枢密副使之时而退王安石罢新法则尚有崇观之乱乎及蔡京秉政托继志述事之说继志述事者孔子之言也岂不美哉当时忠臣义士皆以新法害民蔡京名之为谤讪而其说盛行自今观之其所谓继志述事乃所以遂其私意其所谓谤讪者皆忠言也使上皇照之于陈瓘论列之时而退蔡京复元祐则尚有宣靖之祸乎天下之理一是一非出于是则入非出于非则入是理不并立人无两存此人材邪正之所由分而国家治乱之所由判自古如此岂惟今哉女真入犯以来和战两议肇于孝慈在位之日两议不决驯致北狩自今观之其不可与和亦易见也而和议之说不息非特通和女真又欲通和刘豫和之一字寔怀二心以国与人亦所不恤岂不过甚矣哉原其所本起于耿南仲昌言之正犹王安石大有为之论蔡京继志述事之说而尊主庇民疾讎殄恶不欲和者亦犹司马光不以王安石为然陈瓘不以蔡京为是八年于此正论不胜监观前事识者忧之尚赖陛下险阻备尝照知情伪于和议事皆已试用了无功效此策不足中兴断自宸衷舍非从是遂严降诏旨罪状反叛声罪致讨一振国威岂于女真尚肯通使臣姿禀素愚误以文字上简圣知擢置纶闱仍使献纳适睹何藓之事恐和说复行国论倾危士气沮丧所系不细遂具陈奏陛下宪天聪明灼见忠志曲赐褒谕以来众言使天下忠义之士皆知陛下雪耻复讎之意用贤才修政事厉兵选将骎骎北向以为迎二帝之实大计一定邪说不行中兴可期宗社之福岂独微臣忝窃恩诏以为今日美谈而已 户部奏诸路残破州县守令劝民垦田及抛荒殿最格其法垦田增及一分郡守升三季名次累及九分迁一官亏及一分降三季名次九分镌一官县令差减之县具垦辟实数月申州州季申监司增亏十分者取旨赏罚 
丁亥尚书右司员外郎周纲直宝文阁知婺州从所请也 

戊子左朝请大夫湖南北襄阳府路制置司参议官陈子卿主管台州崇道观右承奉郎李若虚充湖北襄阳府路制置司参谋官若虚已见时祠部员外郎林季仲尝因转对论幕官之贤否系将帅之成败选用宾佐不可不慎今三四大帅统重兵于外能怀忠赤共济艰难固无卢从史之事矣独未知宾佐皆如孔戡否也近时文士鄙薄武人过甚指其僚属无贤不肖谓之从军虽有贤如戡者往往未必屑就文武一道也何至如是之区别哉欲望陛下遴选老成练达之士往佐诸将稍优礼秩以宠其行迟以岁月不见阙遗擢居清要以示激劝使之身在幕府心系朝廷出有禆赞之益入有荣进之望上可以巩固王室下可以保全功臣非小补也惟陛下留神幸甚季仲此奏不得其年月今且附此俟考 
己丑参知政事兼权枢密院事提领措置财用孟庾进知枢密院事时右仆射张浚往江上视师庾之除浚初不与乃上＜锍-釒＞言如此则臣不当在相位矣上以手劄谕之 直秘阁主管台州崇道观向子忞知衡州景福殿使宣州观察使黄冕落致仕除入内内侍省都知冕在蜀中屡召而未至也 文林郎许聪赠宣教郎官一子聪知楚州录事参军为金所杀故录之 
　　庚寅赵鼎奏事因言李沆作相时每奏祥瑞湏杂以水旱螟蝗文字进呈忧国爱民之心如此上曰王旦贤相也东封时都无一言如天书降殆难考验但朝廷内外得人四民安业则为上瑞 
</div>
    <div class="pagination">
<a href="建炎以来系年要录_page26.html">上一页</a><span>...</span><a href="建炎以来系年要录_page22.html">22</a><a href="建炎以来系年要录_page23.html">23</a><a href="建炎以来系年要录_page24.html">24</a><a href="建炎以来系年要录_page25.html">25</a><a href="建炎以来系年要录_page26.html">26</a><span class="current-page">27</span><a href="建炎以来系年要录_page28.html">28</a><a href="建炎以来系年要录_page29.html">29</a><a href="建炎以来系年要录_page30.html">30</a><a href="建炎以来系年要录_page31.html">31</a><a href="建炎以来系年要录_page32.html">32</a><span>...</span><a href="建炎以来系年要录_page28.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
