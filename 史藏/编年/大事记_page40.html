<!DOCTYPE html>
<html>
<head>
    <meta charset="UTF-8">
    <title>大事记 - 第 40 页/共 51 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>大事记 - 第 40 页/共 51 页</h1>
    <div class="content">　　解题曰汉王谓陈平曰天下纷纷何时定乎陈平曰项王为人恭敬爱人士之防节好礼者多归之至于行功爵邑重之士亦以此不附今大王慢而少礼士防节者不来然大王能饶人以爵邑士之顽钝嗜利无耻者亦多归汉诚各去其两短袭其两长天下指麾则定矣然大王恣侮人不能得防节之士顾楚有可乱者彼项王骨鲠之臣亚父钟离昧龙且周殷之属不过数人耳大王诚能出捐数万斤金行反间间其君臣以疑其心余见通鉴延平陈氏曰陈平更以恶具以进楚使归具以报项王项王果大疑亚夫项王之使饮食之人也不然则陈平之间岂难见哉
　　汉丞相萧何遣昆弟子孙从军
　　觧题曰按萧相国世家汉三年汉王与项羽距京索之间上数使使劳苦丞相鲍生谓丞相曰王暴衣露盖数使使劳苦君者有疑君心也为君计莫若遣君子孙昆弟能胜兵者悉诣军所上必益信君于是何从其计汉王大説汉兴君臣之际于此可观矣
　　五月汉留周苛荥阳遁入闗
　　解题曰按汉夲纪纪信诳楚乘王车黄屋左纛【李斐曰天子车以黄缯为盖里纛毛羽幢也在乘舆车衡左方上注云蔡邕曰以犛牛尾为之如斗或在騑头或在衡此战国以来王者之制也太史公髙帝賛曰朝以十月车服黄屋左纛言遂为汉定制也】余见通鉴
　　秋七月临江王共敖薨子尉嗣
　　觧题曰月表尉作驩
　　九月西楚霸王击彭越
　　解题曰按夲项羽击陈留外黄不下数日降羽悉令男子年十五以上诣城东欲阬之外黄令舎人儿年十三往説羽曰彭越彊刧外黄外黄恐故且降待大王大王至又皆阬之百姓岂有所归心哉从此以东梁地十余城皆恐莫肯下矣羽然其言乃赦外黄当阬者而东至睢阳闻之皆争下
　　【汉髙皇帝四年西楚覇王四年】
　　髙宻
　　觧题曰今宻州髙密县
　　泛水
　　解题曰顔师古曰臣瓉以泛水在成臯城东此説得之音祀髙帝即位于汜水之阳此水在济隂音敷劔反
　　汉王复取成臯与西楚霸王皆军广武
　　解题曰按夲纪楚汉乆相持未决丁壮苦军旅老弱罢转输余见通鉴孟康曰于荥阳筑两城而相对名为广武城在敖仓西三皇山上括地志云东广武西广武在郑州荥阳县西二十里西征记云东广武西广武各在一山头相去百歩汴水从广涧中东南流今涸无水城各有三面【见史记正义】
　　潍水
　　解题曰顔师古曰潍水出琅邪北经县东北经台昌入海史记正义曰括地志云潍水今俗谓百尺水在密州髙密县即汉韩信夹潍水战防
　　田横奔彭越
　　解题曰田横亡走梁归彭越彭越是时居梁地中立且为汉且为楚
　　汉初为筭赋
　　觧题曰如淳曰汉仪注民年十五以上至五十六出赋钱人百二十为一筭为治库兵车马
　　北貉燕人致枭骑助汉
　　解题曰顔师古曰貉在东北方三韩之属皆貉类也
　　军士死者吏为棺敛
　　解题曰髙帝八年复下是令
　　汉以周昌为御史大夫
　　解题曰代其从兄苛也昌为人彊力敢直言自萧曹等皆卑下之
　　西楚与汉约中分天下以鸿沟为界
　　解题曰史记正义曰应劭云在荥阳东南二十里文颖曰于荥阳下引河东南为鸿沟以通宋郑陈蔡曹卫与济汝淮泗防于楚即今官渡水也张华云大梁城在浚仪县此县西北渠水东经此城南又北屈分为二渠其一渠东南流始皇凿引河水以灌大梁谓之鸿沟楚汉防此防也其一渠东经阳武县南为官渡水按张华此説是
　　西楚归太公吕后
　　解题曰事在通鉴延平陈氏曰待其少助食尽然后遣侯生得其时矣
　　大事记解题巻八
<史部,编年类,大事记__大事记解题>
　　钦定四库全书
　　大事记解题巻九　　　　宋　吕祖谦　撰














<史部,编年类,大事记__大事记解题,卷九>
<史部,编年类,大事记__大事记解题,卷九>












　　急复进兵收取荥阳据敖仓之粟塞成臯之险【史记正义曰即汜水县山险之道也】杜太行之道【史记正义曰太行山名在懐州河内县北二十五里泽州之南羊肠之道也】距蜚狐之口【臣瓒曰飞狐在代郡西南师古曰瓒说是史记正义曰按蔚州飞狐县北百五十里有秦汉故郡城西南有山俗号飞狐口也今为河东蔚州飞狐县】守白马之津【战国策张仪曰决白马之口以流魏氏髙诱曰白马津名水经注云河过黎阳县南为白马津勒石号为灵昌津唐滑州黎阳津即此也今属滑州白马县本卫之曹邑也】以示诸侯形制之势乃复谋取敖仓四年十月汉击杀曹咎司马欣于汜水汉王引兵渡河复取成臯军广武就敖仓食项羽还相守广武伏弩射中汉王汉王入成臯韩信击杀龙且于潍水遂灭齐汉王疾愈西入关留栎阳四日复如广武项羽少助食尽与汉约中分天下九月楚解而东归五年十月汉王用留侯陈平计追项羽十二月灭楚垓下还至定陶二月即位此髙帝既败彭城复图项羽终于灭楚首尾三年之所歴也
　　春正月遂立齐王信为楚王
　　解题曰令曰楚地已定义帝亡后欲存防楚众以定其主齐王信习楚风俗更立为楚王
　　二月甲午即皇帝位于定陶汜水之阳
　　解题曰诸侯上疏曰楚王韩信韩王信淮南王英布梁王彭越故衡山王吴芮赵王张耳燕王臧荼昩死再拜言大王陛下先时秦为亡道天下诛之大王先得秦王定关中于天下功最多存亡定危救败继绝以安万民功盛徳厚而位号比拟亡上下之分大王功徳之着于后世不宣昩死再拜上皇帝尊号汉王曰寡人闻帝者贤者有也虚言亡实之名非所取也【致堂胡氏曰古之圣人应时称号故曰皇曰帝曰王而止矣非帝贬于皇王贬于帝也惟不知此义遂以皇帝为首称而以自居以王为降等而以封其臣子失之甚矣王之为名继天抚世之谓也曾是而可使臣子称之乎吴楚僣王春秋比之夷狄六国用夷礼乃周公之所膺也岂可以比之故谓王卑于帝而不称哉仲尼祖述唐虞宪章三代尊周立号繋王于天其礼隆极于秦何取焉有天下者必法孔子称天王其列爵诸侯自公而降则名正言顺百世以俟而不惑矣】诸侯王固请汉王曰诸侯王幸以为便于天下之民则可矣于是诸侯王及太尉长安侯臣绾等三百人与博士稷嗣君叔孙通谨择良日二月甲午上尊号汉王即皇帝位于汜水之阳五峯胡氏曰纣桀秦政皆穷天下之恶百姓之所共恶故商周刘汉因天下之心伐而代之百姓亲附居之安乆所谓仁义之兵也魏晋以来莫不假人之柄而有隳三纲之罪仁义不立纲纪不张无以缔固民心而欲居之安乆可乎【张晏曰汜水在济隂界音敷劔反括地志云髙祖即位坛在曹州济隂县界汉书地理志定陶属济隂郡今兴仁府济隂县】
　　封故衡山王吴芮为长沙王故粤王无诸为闽粤王解题曰芮为项羽所废至是以长沙豫章象郡桂林南海立芮为长沙王是时豫章属黥布象郡桂林南海皆属赵佗芮之所有者独长沙耳无诸与粤东海王揺从诸侯灭秦项羽主命不王也以故不佐楚汉击项籍无诸揺帅粤人佐汉至是复立无诸为闽粤王王闽中故地都冶【顔师古曰冶即侯官县是也】独揺未封
　　帝西都洛阳
　　解题曰按史记本纪髙祖欲长都洛阳齐人刘敬说及留侯劝上入都关中
　　夏五月兵皆罢归家
　　解题曰自屯卫之外各还农畆也
　　复诸侯子在关中者十二岁
　　解题曰即汉二年集栎阳为卫者也诏曰诸侯子在关中者复之十二岁其归者半之又曰诸侯子及从军归者甚多髙爵然则诸侯子为卫意者亦有更代矣
　　民聚保山泽者今各归其县复故爵田宅
　　解题曰诏曰民前或相聚保山泽不书名数【顔师古曰名数谓戸籍也】今天下已定令各归其县复故爵田宅【故爵秦所赐爵也】吏以文法敷训辨告勿笞辱【文法谓逃亡不书名数之罪】此还定安集之大政也
　　自卖为人奴婢者免为庶人
　　解题曰诏曰民以饥饿自卖为人奴婢者皆免为庶人古者良贱有定品良者世为良贱者世为贱以饥饿自卖者本良人也既非气类之本卑又非刑辟之收坐不幸兵荒而防身于此遂将为百世贱人尸此责者其谁乎髙帝之诏可谓眞知作民主之职矣
　　诏守尉长吏善遇髙爵
　　解题曰诏曰军吏卒防赦【以罪降爵遇赦未复者也】其亡罪而亡爵【未有爵者】及不满大夫者【虽有爵而未至大夫者大夫第五爵也】皆赐爵为大夫故大夫以上赐爵各一级【如本爵已至大夫则迁一级为官大夫本爵已至官大夫迁一级为公大夫】其七大夫以上皆令食邑【顔师古曰七大夫公大夫也爵第七故谓之七大夫臣瓒曰秦制列侯乃得食邑今七大夫以上皆食邑所以宠之也】非七大夫以下皆复其身及戸勿事又诏曰七大夫公乘以上皆髙爵也诸侯子及从军归者甚多髙爵吾数诏吏先与田宅及所当求于吏者亟与爵或人君上所尊礼乆立吏前曾不为决甚亡谓也异日秦民爵公大夫以上令丞与亢礼今吾于爵非轻也吏独安取此且法以有功劳行田宅今小吏未尝从军者多满而有功者顾不得背公立私守尉长吏敎训甚不善【顔师古曰长吏谓县之令长】其令诸吏善遇髙爵称吾意且亷问有不如吾诏者以重论之时兵皆罢还家故有是诏
　　置酒雒阳南宫
　　解题曰臯陶之陈谟曰在知人在安民髙帝论得天下之繇独以用三杰自许而自起丰沛以来与民休息之志贯于幽明其大畧可谓合矣史记正义曰括地志云南宫在雒州雒阳县东北二十六里洛阳故城中舆地志云秦时已有南北宫以此考之秦虽都关中犹放周东都之制建宫阙于洛阳髙帝之西洛阳名为郡而终西京之世实以为别都赵渉劝周亚夫出武关抵雒阳直入武库击鸣鼓霍光以丞相车千秋子为雒阳武库令更始自洛阳而西初发李松奉引马惊奔触北宫铁柱门光武降朱鲔入洛阳幸南宫却非殿遂定都然则自髙帝迄于王莽洛阳南北宫武库皆未尝废周公卜宅之意固非后世所能喻至于天下之形势则始皇李斯髙帝张良盖深识之矣
　　召故齐王田横未至雒阳三十里自杀
　　解题曰彭越既受汉封横入海居岛中髙帝遣使召之诏卫尉郦商曰齐王横即至人马从者敢动摇者致族夷【是时兵皆罢归家唯屯卫在洛阳卫尉掌宫门卫屯兵】横至尸乡廐置【臣瓒曰按廐置谓置马以传驿者】自刭致堂胡氏曰横不肯北靣汉祖以同列为王之故志亦壮矣然天下岂有俱王俱帝之理岂有四海无君之道吕政之时藏器以待可也胡亥之时合从而起可也至汉祖出可以委质矣汉祖而不可事则谁可事者此所谓可以无死死伤勇者也
　　帝西都关中
　　解题曰娄敬建入关之策则是至言周公营洛邑有徳则易以王无徳则易以亡乃战国陋儒之说而论周秦形势初未尝考也丰镐本文武成康之所都平王东迁始以封秦耳敬所谈秦之形势乃周之形势也秦汉间人多不学但据目见言之东迁以前全盛之周则识之者鲜矣羣臣皆山东人争言洛阳东有成臯西有殽渑倍河乡伊洛其固亦足恃髙帝独非山东人乎与项羽富贵不归故乡之见异矣
　　六月大赦天下
　　解题曰正月之赦为项籍灭而下也六月之赦为定都关中而下也
　　赵景王耳长沙文王吴芮皆薨
　　解题曰太史公序曰塡赵塞常山以广河内弱楚权明汉王之信于天下作张耳陈余列汉书赞曰昔髙祖定天下功臣异姓而王者八国张耳【王赵】吴芮【王长沙】彭越【王梁都定陶其境睢阳以北至谷城】黥布【王淮南都六其境有九江庐江衡山豫章四郡】臧荼【王燕】卢绾【代臧荼王燕】与两韩信【韩王信初王颍川后以太原郡为韩国徙信都晋阳韩信初王齐后徙为楚王都下邳其境从陈以东传海】皆徼一时之权变以诈力成功咸得裂土南靣称孤见疑彊大懐不自安事穷势廹卒谋叛逆终于灭亡张耳以智全至子亦失国唯吴芮之起不失正道故能号五世以无嗣絶庆流支庶有以矣夫着于甲令而称忠也
　　使樊哙以丞相将兵攻代
　　解题曰臧荼之余党尚在代地故假樊哙丞相之名以讨之至于七年使樊哙留定代地则匈奴韩王信之余冦耳
　　项籍故将利防反帝自击破之
　　解题曰按史记本纪利防者项氏之将项氏败利防为陈公【楚县令称公】不随项羽亡降髙祖髙祖侯之颍川髙祖至雒阳举通侯籍召之而利防恐故反
　　后九月治长乐宫于长安
　　解题曰长安即秦咸阳也按史记大事记髙帝六年更命咸阳曰长安然卢绾传云绾封为长安侯长安故咸阳也则长安为咸阳别名乆矣是时髙祖虽西入关尚居栎阳方营宫室于长安谋徙都也
　　汉太祖髙皇帝六年冬十月令天下县邑城
　　解题曰始皇并诸侯而堕壊城郭髙帝定天下而令县邑城心量之广狭世祚之短长于是可卜矣
</div>
    <div class="pagination">
<a href="大事记_page39.html">上一页</a><span>...</span><a href="大事记_page35.html">35</a><a href="大事记_page36.html">36</a><a href="大事记_page37.html">37</a><a href="大事记_page38.html">38</a><a href="大事记_page39.html">39</a><span class="current-page">40</span><a href="大事记_page41.html">41</a><a href="大事记_page42.html">42</a><a href="大事记_page43.html">43</a><a href="大事记_page44.html">44</a><a href="大事记_page45.html">45</a><span>...</span><a href="大事记_page41.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
