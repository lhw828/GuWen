<!DOCTYPE html>
<html>
<head>
    <meta charset="UTF-8">
    <title>建炎以来系年要录 - 第 24 页/共 115 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>建炎以来系年要录 - 第 24 页/共 115 页</h1>
    <div class="content">　　丙申新除宗正少卿兼直史馆范冲辞免恩命朱胜非奏曰冲谓史馆专修神宗哲宗史录而其父祖禹当元祐中任谏官后坐章疏议论责死岭表而神宗实录又经祖禹之手今既重修则凡出京卞之意及其增添者不无删改傥使冲预其事恐其党未能厌服上曰以私意增添不知当否胜非曰皆非公论上曰然则删之何害纷纷浮议不足恤也胜非曰冲不得不以此为辞今圣断不移冲亦安敢有请上复愀然谓胜非等曰此事岂朕敢私顷岁昭慈圣献皇后诞辰因置酒宫中从容语及前朝事昭慈谓宣仁圣烈皇后诬谤虽尝下诏辩明而史录所载未经删改朕每念及此惕然于怀朝夕欲降一诏书明载昭慈遗旨庶使中外知朕修史之本意也胜非进曰圣谕及此天下幸甚昭慈遗旨详具建炎四年十二月己卯 起居郎常同兼权中书舍人中书门下省检正诸房公事虞□□昙兼权给事中诏增置秘书郎著作郎各一员校书郎正字各二员宣和间有诏秘书省自监少外以十八员为额建炎间罢去近岁才复六员礼部侍郎陈与义言陛下留神治道急于人才收召未已而远方之士方且麕至诚恐未足以待之今郡县添差之官莫知其数一通判钤辖之俸不啻餋三四馆职一监当掾尉之俸足以养一馆职而有余也若更以一州添差之费待天下之英才诚未为过乞诏执事议益增馆职之员故有是旨 
　　丁酉左中大夫提举江州太平观席益复端明殿学士知潭州龙图阁直学士知潭州折彦质知静江府徽猷阁待制新知静江府程昌＜宀禹＞复知鼎州右武大夫忠州防御使知鼎州杨可辅充湖南兵马钤辖潭州驻劄初荆南制置使王＜王燮＞自鄂回鼎奏已招到贼众万余然贼累杀＜王燮＞所遣持黄榜使臣裴彦晁遇等且乞割州县如溪峒故事而行在未知也王＜王燮＞奏招安万余人状以七月朔降出今并附此彦质与＜王燮＞旧不叶请易镇不许赵鼎尝为彦质辟客至是改命之 左从政郎充敕令所删定官谢祖信左从事郎湖南安抚司主管机宜文字王鉌并改合入官时二人以荐得召对而祖信奏＜锍-釒＞论名实之辨以为今国家之不竞在于士大夫无激昂奋励之志而以循谨自持为贤无捐躯致命之节而以全身远害为智知无不为则见谓生事服勤州县则取讥俗吏以至避言利之名而常赋经用寖以不理要解事之目而旧章故实多所废格若此之类其名甚美其实无补伏望官人赏罚之际取其能济时用有益于国者进之察其虚名无实欺众要誉者退之则好恶彰风俗变而真贤实能出矣鉌元城人也祖信已见绍兴元年 左承议郎主管江州太平观林季仲行秘书郎季仲为赵鼎所荐召对而有是命 
　　戊戌诏神武军神武副军统制统领官并隶枢密院熊克小历于此日始书改军名盖误 
　　己亥左承事郎李公＜棥心＞守秘书省正字用刘大中荐也 诏今后除授馆职寺监丞博士御史台检法官主簿在外监司帅司并命词给告承务郎已上差遣给敕命惟选人止用劄子先是建炎初有旨非侍从除拜并出敕元年十月丙午降旨其后稍及贴职遥郡二年六月辛巳又及文武官六品四年四月辛丑至是职事官自监察御史已上出告余止出劄子议者以为畀陋削弱殊失国体至如馆职天下之清选也而用幅纸除授反不若黄冠祝发之流以绫纸为度牒恐非所以奖士类尊朝廷事下吏部如所请而计议编修官如旧法止出敕焉 进士石公孺特补右迪功郎公孺以荐对而有是命已而言者论祖宗朝白衣授官如苏洵辈数十年间未有一人属者以进士召对锡官殆无虚月使果学识才行悉如苏洵则可万一有如胡蒙荐李杞补官之命方下而所属捕获私酝乃不敢治岂不传笑四方哉众口籍籍咸谓侥幸之门一启寖与异时八行之举无异矣欲望特降指挥若进士隐逸实有文武经世之才方许论荐其已收召则愿朝廷更加审察取其上焉者官使之次则锡以处士之名下焉者量赐朿帛庶使人安义命而入仕之门不至侥幸实今日治道所当先也从之日历臣僚上言在此月辛丑今并书之公孺初见绍兴三年七月 故承信郎田承＜宀十见＞妻王氏特封宜人承＜宀十见＞本归明寓居广右王氏常遣家丁自备粮饷助官军讨贼破之提刑司上其事于朝故得封 
　　庚子吏部员外郎吕聪问上故相吕大防所撰其祖公著神道碑且言臣犹记忆少时亲见大防取索当时诏本日历时政记以为案据撰成此文由是观之先皇与子之志盖已定于一年之前岂容中间更有异议其所以召臣祖辅嗣君欲更革之意亦皆出于神宗皇帝之本心后来臣祖与司马光乃是推原美意尊奉初诏即非輙诋先帝轻变旧章当时若使更俟年岁神宗皇帝当自更之岂待元祐臣窃闻圣诏欲改修二史所系之大者无出于此或恐有补遗阙谨以投进乞俟御览毕宣付三省史馆录白以为案底从之 
　　辛丑诏祖宗正史实录宝训会要令史馆各抄录二本一进入一付秘书省以起居郎常同言渡江以来搜访仅足今三馆秘阁尚寄佛庐一旦守护不谨则累朝盛典又复散落故也 责授黄州团练副使孟揆再责白州别驾本州安置揆坐贩私盐议罪至是始贬事祖在去年八月戊申 起复尚书右仆射同中书门下平章事兼知枢密院事监修国史朱胜非言奉制书起复窃见明堂大礼宰执例差五使臣身有衣制深虑不合陪侍亲祠望令有司讨论典礼付臣遵守诏礼部太常寺同共讨论闻奏 
　　壬寅作明堂行礼殿于教场调绍兴府湖州卒二百为增筑之役 诏秉义郎王评前差秀州澉浦巡检指挥勿行先是评以内降得差遣左谏议大夫唐煇上疏引康定元年诏及嘉祐中镇海军留后李璋内降指挥转官为谏官陈升之劾奏罚铜以为祖宗之制如是今一巡检不足道恐此风滋长自此攀援不已当不止于求乞巡检矣望赐追寝仍诏三省密院继自今应干请内降指挥许执奏不行庶为后来之戒上乃罢之 初置史馆校勘员以右迪功郎邓名世为敕令所删定官充校勘 惠州牢城人吕颐许自便颐为南剑州同巡检坐杀苖傅之徒张政抵罪至是始释之事祖见建炎四年三月 武功大夫贵州防御使入内内侍省押班李叔与在外宫观以疾自请也 
　　甲辰户部尚书提举榷货务都茶场黄叔敖充徽猷阁学士提举临安府洞霄宫以殿中侍御史魏矼论其阘茸老缪职业不修也矼言数易盐钞蔡京之乱政也自叔敖在户部财用略不经意一有不足又变钞法朝令夕改失信尤甚遂使富商大贾阴伺国用将乏则不复入纳惟幸变法以规厚利朝廷举措反为所制而赀本无余之人至有待次累年者怨嗟盈路所不忍闻此其罪一也鬻爵为官户童贯之弊法叔敖去年倡为博籴自承信迪功郎低价以售遽理官户荫及二代应兼并之家遂与公卿无异悉免科徭而贫民下户乃苦差役破家败产在在有之罪二也叔敖性与小人合四司事务取决于胥魁毛渐吏缘为奸莫敢谁何凡出历交纲之属非厚赂不行罪三也夏税物帛非皆给大礼之用也叔敖今春申明行下诸路令七月终悉至行在计江西道里两月程方至若此者是五月当纳足耳州县望风急于星火民间买绢一匹至钱八千多至十千此在朝廷无毫发之益而于百姓有邱山之害罪四也榷货务利源所在顷者监官张纯纳赂狼籍叔敖公然容庇又纵其侄择佳物而市之纯既败露朝廷委辟士大夫有才者使为监官叔敖不之恤也岂士大夫中悉无干才以充是选哉罪五也廷尉者朝廷之狱天下之平也顷叔敖姻党张觌以赃污不法送寺根治俄干政府出之三尺安在哉罪六也伏望早赐黜责以警失职之吏后二日降叔敖为徽猷阁待制奉祠 右宣义郎直秘阁张元亨乞知欎林州元亨初见建炎三年二月制曰尔僣伪之族久□宠荣乃敢请于朝为郡岭外吾忍以远方赤子饵汝哉中秘清涂非尔所居其归铨曹尚畀尔禄往图自效毋重悔尤可落职送吏部元亨免丧近三年至此方乞差遣当是因与朱胜非有连故敢陈乞也 诏神武右军都统制张俊中军统制杨沂中将逐军近日强刺人数并给据令自便自今违犯统制已下重行停降使臣行军法立赏钱三百千许人告先是行在诸军多强刺平人为兵人有斩手指以自免者左谏议大夫唐煇言辇毂之下人心必摇乃命军效权住招收仍令枢密院给黄榜晓谕 
　　乙巳武功大夫忠州团练使新江西兵马钤辖杜湛改荆湖北路兵马钤辖依旧统制军马鼎州驻劄听守臣程昌＜宀禹＞节制 太常奏谥故资政殿学士王存曰庄定 
　　丙午执政奏事上谓曰岳飞已复襄郢尼玛哈闻之必怒况今正是六月下旬便可讲究防秋傥敌人尚敢南来朕当亲率诸军迎敌使之无遗类即中原可复也若复远避为泛海计何以立国耶 权尚书吏部侍郎刘岑改户部侍郎岑乞依旧带权字许之 左儒林郎建州观察判官黄彧乞守本官致仕以所得升朝恩赠其父意一官吏部言事干风教望特依所乞从之 右儒林郎新绍兴府观察判官杨真卿除名潮州编管真卿建安人政和间以蜜煎遗梁师成得官累为本路漕属至是该讨论乃妄称因进伯祖亿言灵州事宜补官都省以为不合审量遂得调言者论之下大理鞫实而有是命 
　　是月江西制置使岳飞复随州初飞令前军统制张宪引兵攻之月余不能下神武后军中部统领兼制置司中军统制牛皋请行乃裹三日粮往众皆笑之粮未尽而城拔生执伪知州王嵩送襄阳府磔于市飞之复襄郢也选锋军统制董先颇有功先皋皆久在京西故飞以为将 初直龙图阁知建康府吕祉入辞上召对于内殿祉奏今日之事当先定规模使沿江上下表里之势相接祉至官遂与左承奉郎通判府事吴若右迪功郎安抚司准备差遣陈克共议作东南防守利便三卷至是上之其说以为欲守东南则淮甸荆州皆不可失朝廷宜亟图之不可以遣使待报之故因循废日以堕其计今士气未振难以议战但当谨守封疆如沿江一带自襄阳江陵武昌九江而下淮甸诸郡如合肥寿春盱眙广陵等处各屯军马西与四川形势联接使上下有备表里如一庶几可以抗御虽未剪去凶逆南北之势成矣今驻跸临安僻在海隅诸将重兵皆屯江左相去远矣以臣观之必于沿江一带措置而移跸向前然后可以系南北离散之心慰四海来苏之望鼓作士气以待天命其为说甚备克晋陵人有能诗声祉尤信用之吕祉所上疏不得其日按建康知府题名祉以去年十二月到官而疏中有屯军襄阳及遣使待报之语当是襄阳已复之后章谊未归之前故参酌且附此月末 是月荧惑犯南斗此据赵甡之遗史 
　　是夏伪齐刘豫以伪成忠郎许清臣主管殿前司公事使清臣毁景灵东西宫等伪豫传五年夏毁拆景灵东西宫云云伪阜昌五年即今年也 金左副元帅宗维右监军希尹自云中之白水泊右副元帅宗辅自燕山之望国崖左监军昌自祁州之麻田大岭避暑宗维希尹寻入见金主右都监宗弼自凤翔还燕山府率宗辅往会之 迁西京枢密院于归化州 
　　建炎以来系年要录卷七十七金人地名考证 
　　尼玛哈原书作黏罕误改见卷一 

●建炎以来系年要录卷七十八 
　　宋 李心传 撰 
　　绍兴四年秋七月戊申朔曲赦虔州降其州杂犯死罪囚释徒巳下以招盗之未平者 吏部尚书兼侍讲胡松年充端明殿学士签书枢密院事 徽猷阁待制知临安府梁汝嘉试尚书户部侍郎兼权知临安府 
　　己酉龙图阁学士知镇江府沈与求复为吏部尚书 
　　庚戌尚书刑部侍郎胡交修兼侍读左谏议大夫唐煇试给事中兼侍讲 端明殿学士新知潭州充荆湖南路安抚使席益充荆湖南路安抚制置大使兼知潭州枢密院言本路见讨捕杨么王＜王燮＞巳充制置使故有是命仍促令之镇 诏户部侍郎两员通治左右曹职事以侍郎刘岑有请也元丰旧制尚书一员侍郎二员分曹治事艰难以来止除长贰各一员通管本部事至是并除两侍郎故申审焉 是日建昌军乱杀知军事左朝请郎刘滂建昌兵素骄邀取无艺滂以法裁之及是市肆聚博群卒掠取不从遂毁撤其肆殴伤其人滂杖而责偿之众愤兵马监押沈敦智以俸缗代偿且以言激众军士修达饶青等相与作乱杀及其家通判军事张棫判官赵不倚皆死贼遂胁寓居左中大夫提举亳州明道宫王羲叔权军事尽剌强壮为兵欲纵掠傍郡羲叔谕止之乃婴城自守滂东阳人尝为太常博士用近臣詹义汪藻李公彦荐守建昌军及是遇害熊克小历载建昌乱在此月戊申朔盖因汪藻撰刘滂墓志所书也按日历八月十六日癸巳侯悫奏沈敦智事云七月一日敦智向兵士危先道知通捉得你去定是斩了何自各人且逃避走闪至初三日修达鼓众伤害知通又十月一日丙子张澄奏王羲叔事亦云七月三日晚诸军变乱杀死前任知通初三日庚戌也故附于此日八月二十二日己亥枢密院言建昌军贼饶青等杀害知通与悫所云修达稍异今两存之张致远奏建昌城中被黥者万五千当考右朝议大夫知抚州孔传闻变用枢密院计议官李荛旗榜招之且乞兵于江西制置使胡世将以讨贼传道辅孙也 
　　辛亥徽猷阁待制提举台州崇道观沉晦知镇江府兼两浙西路安抚使晦过行在面奏藩帅之兵可用谓唐中年平安史用朔方太原两军末年平黄巢用忠武大同两军今沿江千余里若今镇江建康太平池鄂每处各有兵 
　　一二万用本郡财赋回易官田给之敌至五郡以舟师守江陆军守隘彼难自渡设渡五郡合击敌虽善战不能一日破诸城也若围五郡则兵分而势弱或以偏师缀我大军南犯则五郡尾袭而邀击敌安敢远去顷岁敌敢越中山河间正以兵少若太原则不敢南踰一步此制稍定三年后移军江北粮饷器械悉皆自随所至便成全盛晦又言大将与帅臣各有所职若全倚大将恐不能办近年杜充总大兵在建康而帅臣陈邦光不为措置及充迎敌而邦光被絷以至周望去而汤东野逃郭仲荀去而李邺降皆坐此也望拨零兵二千付臣并令臣募敢战之士三千参用昭义步兵之法期年后京口便成强藩况东晋常谓京口兵可用故北府兵号为最精唐亦用宣润弩手平淮甸时方以韩世忠屯兵在府故其言不行 诏以湖南上供钱三万缗为安抚司诸军大礼赏给之费长沙旧无屯兵自李纲为宣抚使始将兵校二万一千余人戍其地转运司言无窠名应副故以上供钱助之 
　　壬子殿中侍御史魏矼乞诏大臣采司马光之议置总计使以大臣领之诏三省措置后不行 赐神武右军都统制张俊钱十万缗为除戎器之用仍以金钱度牒中半给之先是俊请造长甲三千短甲五千马甲五百弓五千矢五十万招即军中打造通费四十余万缗至是未毕也 
　　癸丑户部侍郎刘岑等建陈临安税钱事辅臣言收税恐增物价更当令斟酌的确利害上曰第令条具若歛不及民一切听之 右武大夫忠州防御使枢密副都承旨杨应诚提举江州太平观从所请也 集英殿修撰李友闻提举台州崇道观友闻李俦之父 故门下省录事张思聪赠右宣教郎录围城中蜡书之劳也 是日水贼杨钦攻鼎州杜木寨破之时折彦质自湖南报制置使王＜王燮＞以为贼不可招＜王燮＞乃遣兵践其禾稼贼乘大水攻寨破之忠训郎鼎州游奕将许筌为所杀官军死者不可胜数贼愈增气许筌明年二月己酉推恩 
　　甲寅诏博籴授校尉人与免本身丁役许用荫承节承信迪功郎理为官户有田五顷者与免差科一次若五顷以上令用家人充役先是殿中侍御史魏矼屡言徭役不均贫民重困故有是旨 左奉议郎汤鹏举通判绍兴府鹏举为宣谕官所荐召对不果用俄改知广德军鹏举改命在此月丙子 尚书驾部员外郎宇文师瑗主管台州崇道观从所请也师瑗尝除福建路提点刑狱公事言者论其年少资浅罢之上念虚中翌日诏赐虚中及章谊孙近家钱各千缗 
　　　乙卯祠部员外郎范同言师克在和大抵刚果豪健之士以气相高始由小嫌寖成大衅然古之贤将急公家弃私讎舍怨忘愤终成令名者盖不乏人陛下拔用才杰礼遇勋贤备极荣宠固将凭藉忠力扫除氛祲一清寰宇恢复祖宗之业而道涂窃议以为将帅忘辑睦之义记纤介之怨或享高位而忌嫉轧已或恃勋劳而排抑新进审如是他日必有重贻圣虑者欲望明示至意及其细微易于改图使之视春秋诸卿以为戒追汉唐名将而踵其迹岂惟社稷是赖而勋名宠位尤享始终亦陛下保全之德也诏劄与诸将帅先是刘光世韩世忠久不协而岳飞自列校拔起颇为世忠与张俊所忌故同及之丙辰检校少保定国军节度使川狭宣抚副使吴玠为检校少师奉宁保静军节度使录仙人关之功也于是本司统制官荣州防御使知秦州吴璘升定国军承宣使自杨政以下宣抚司皆用便宜指挥以次第赏翰林学士綦崇礼当制有曰陆海神皋既失秦川之利铜梁剑阁敢言蜀道之难御史中丞辛炳奏玠方拥重兵据要害以屏翰四川乃云既失秦川之利又云敢言蜀道之难不识何谓并乞改正毋使远方大将重以为忌诏学士院贴改遂改秦川为秦中既而崇礼引咎乞黜责诏赦罪 
　　丁巳诏自今年为始今左右司岁考郎官功过治状优劣上省取旨赏罚复旧制也戊午入内内侍黄门李廙除名杖脊剌配琼州牢城廙饮于韩世忠家即坐上手刃伤弓匠关宝事下大理寺殿中侍御史魏矼言内侍出入宫禁而狠戾发于杯酒乃至如此其于防微杜渐岂得不过为之虑建炎三年尝禁内侍不得关通主兵官及据朝政如违以军法处之乞申严其制以谨履霜之戒故有是命 资政殿大学士知绍兴府王绹提举临安府洞霄宫从所请也 中书门下省检正诸房公事虞□□昙言新除签书枢密院事胡松年系亲妹夫乞一闲慢差遣制敕库言职事别无相干不合回避诏劄与□□昙照会 资政殿学士知衢州谢克家薨诏例外赐帛五百匹官给葬事庚申诏自今课院全阙官其印记权令门下后省官寄收前是掌于胥史言者恐其漏泄也 神武右军都统制张俊言近于逐处置到产业除送纳税赋外其余应干科配和预买之类州县并不理为官户与百姓一等均科伏望并赐蠲免诏俊系主兵大将特依奏中书舍人言国家兵革未息用度至广粒米寸帛悉出民力陛下哀愍元元膏血罄尽于是以权宜之法俾士大夫及勋臣戚里之家一切不问其存亡及官品之高下遇有科敷与编户一等盖欲＜宀十见＞民力均有无今俊逐处产业必须浩瀚使其独免科敷则当均在余户是使为俊代输也不惟民力已竭而又加重焉且人心谓何哉兼方今大将不止俊一人万一皆援此例以求于陛下将何以应之乎臣以谓今之二三大将富极贵足使其能体国爱君克自祇畏则可以长保富贵传之子孙世世不绝何必歛百姓之怨恨致在廷之烦言而求分外之恩快一时之欲盖亦不思之甚也望命有司检会见行官户科敷及和预买等条法劄与俊诏令以次官书行舍人又言从俊之请则是陛下之德虽加于将帅而害及于编户夫民譬则肌肉也将帅譬则肘臂也爱一身者四体均受其养若曰惜肘臂而剥肌肉以养之其可哉伏望断以不疑收还所降指挥是乃所以安俊也乃诏前降旨勿行仍劄俊照会按此时后省乃张纲常同王居正三人未知此两章何人所上也当考 统领忠义军马陆全特转两官全本江西安抚大使司统制官祁超部曲后从统领官武功郎宛宝戍吉州宝驭下严全惧诛与其众叛去至是在韶州湖南安抚司统制吴锡遣使招之全听命其后江西制置使胡世将论宝讨贼罔功乃降宝为敦武郎付本路帅司责令自效宛宝降官在八月戊寅 诏故威武大将军宣州观察使曲端故亲卫大夫明州观察使赵哲并追复旧官日历不云复何官会要云哲追复武功大夫达州剌史恐误后悉还端所得恩谥曰庄愍制略曰属委任之非人致刑诛之横被申还旧秩加贲美名哲之制曰属权臣之用事敢专杀以肆威其还横列之名仍假廉车之重先是言者数论张浚杀端哲为非是故皆复之已而哲子承节郎洪讼于朝乃锡哲同州观察使告身焉赵哲换给告身在八月戊戌 
　　辛酉龙图阁直学士知湖州汪藻上所编建炎中兴诏旨三十七册诏送史馆壬戌翰林学士兼侍读史馆修撰綦崇礼充宝文阁学士知绍兴府崇礼屡为御史中丞辛炳所攻乃引疾而有是命 直秘阁新知泰州王圭为江南西路提点刑狱公事专切制置虔汀漳州贼盗 左朝奉大夫林杞知池州杞初坐杀张政故远窜至是复用 右奉直大夫致仕邵伯温卒于犍为县年七十八伯温有闻见录辨诬等书皆行于世 
　　甲子保义郎盖谏为合门祇候以在海州手杀金将王企中之劳特录之也 江西安复等州制置使岳飞复邓州时李成既遁去与金伪合兵屯邓州之西北飞遣统制官王贵出光化张宪出横林前二日至城下贼兵来战统制官董先出奇要击大败之贼将高仲入城据守将士蚁附而上遂克之飞移屯德安府是日资政殿大学士宇文虚中自云中始之金国时宣抚处置司所遣使臣杨安初见建炎四年十一月再至云中府虚中遗以矾书经文并＜叐＞语大略言石头双林虽未出世气象巳咄咄逼人又言当坚忍其心有进无退众魔将降吾道自胜又言若见尊宿并可告此盖言达实林牙势浸盛欲张浚以其言白上也后数月安始至阆州宣抚处置使司劄子使司昨于建炎四年七月二十四日差使臣杨安赍文字前去伪地河东云中府以来寻宇文相公投下今据本人回司供析称当年十一月初三日到云中府寻见吴先生名鼎系西京人充宇文相公门下干当安遂具说差来因依本人指引前去南驿见相公将所赍文字下了不敢说话至初五日却得矾书二张盘缠金三两亦不敢 说话便回至汾州为无文引收捉了安下院禁勘半年得脱后来蒙岚州给到公据至今年六月内却到云中府再见相公具说因依安覆今秋须回去又蒙相公分付经一卷诗一首又说国相要我入国恐去你回去时千万将所赍文字先呈宣抚司乞令人将往本宅传语相公巳次并大机宜小机宜且照管宅里安今年七月十七日离云中府亲见相公入国去安迤逦回司今月十四日到阆州赴使司出头使司今将使臣杨安赍到矾书二张经一卷诗一首封作一匣专人赍擎前去请照会亲自开拆辨认前件文字是与不是奉使枢密相公亲书如委是诣实即具保明文状供申守待投进施行仍却将前件文字如法封角如匣分付差去人赍擎前来右劄送知潼川府兼使司参议宇文徽猷依此疾速施行仍不下司绍兴四年十一月十五日印押按张汇节要称色哷 美门下被掳人吴才鼎为立名曰思谋疑杨安所称吴鼎即是此人当考 
　　丙寅诏江东安抚司许招水军千五百人仍赐钱三万缗为造舟之费先是言者虑贼兵侵犯江淮诏沿江诸帅严加备御故帅臣吕祉有请焉 武功大夫文州剌史入内内侍省押班陈永锡兼主管往来国信所 是日神武右军统领官赵详等引兵入建昌军执叛兵诛之先是朝廷命详自虔州进兵而江西制置使胡世将亦遣左朝请大夫本司参议官侯悫中军统领官邱赟与之会前一日悫等至城下权军事左中大夫王羲叔遣叛兵刘净等就招翌日军士胁从者六百余人解甲出城其首谋犹不出悫等纵兵入城贼败走追杀五百余人时降者尚怀反侧悫尽诛之既而羲叔待罪于朝士民言其有抚定之劳乃诏放罪悫又劾兵马监押从义郎沈敦智之罪遂罢之仍赐世将诏书奖谕于是叛兵所掠金帛子女多为悫所取而去悫懋兄也 
　　戊辰诏御史中丞辛炳称疾既久亦屡抗章顾柏台非养痾之地可遂其请除显谟阁直学士知漳州先是枢府全阙官炳欲迁乃数论胡松年綦崇礼之失捃摭细故毫发必闻未几炳疾踰月松年执政而崇礼补外会炳疾小愈未能造朝乞不妨本职先赴本台治事许之议者纷然谓从官治事而不赴朝参为不恭中司如此何以掌朝议语闻故有是命此以朱胜非闲居录参修炳乞先赴本台管干职事在十七日甲子盖未罢前四日也初江西制置使岳飞之入觐也以泰州军事判官朱梦说偕行梦说宣和间以布衣上书切直故飞辟之梦说尝遗炳书言时尚禽色之荒多无用之物二圣播迁未还中原陷没未复上无贤相朝乏贤臣因责其不谏炳擕书以奏飞乃厚赆梦说而谢遣之此据中兴姓氏录附入梦说已见建炎元年二月姓氏录又云炳擕书以奏上不喜谕飞罢之赵甡之遗史云炳亦请外补除知漳州按飞入朝在今春去此已久又炳亦久病恐非缘此求去也日历今年八月二十七日甲辰韩世忠状泰州军事判官朱梦说体究到知承州刘唐不法则梦说还任必在春夏之间今且附此更求他书参考 吏部尚书沈与求兼侍读 
　　己巳执政进呈内降公事上谕曰近民间又造飞语多及内侍此曹何足惜恐因而生变不可不止绝之朱胜非曰恐军中亦有幸变者更乞谕张俊杨沂中使之讥察然内侍辈亦望约束令省事上曰何尝假借此曹兼巳戒俊与沂中但令临安府略加根治可也赵鼎进曰民言可畏亦不可不采听愿陛下思所以致此言之由上嘉纳之 诏户部措置钱物二百万缗增数和籴旧例朝廷岁降本钱三百六十万缗约籴米九十万石至是中书请增籴焉 右朝请大夫新知筠州白黄中追三官放罢黄中时中从弟也以时中任入官尝为陈州士曹都水监丞至是乞审量而言者论其始者专用滥赏循九资而九年之内又转十官侥滥太甚岂可当民社之寄故有是命 
　　庚午命宰执按江东淮西宣抚使刘光世带到军马光世时自池州入朝见上言今军中钱粮既巳不乏器甲又渐足备臣官职超踰众人所愿竭力报国它日史官纪中兴名将帅书臣功功第一上曰卿不可徒为空言当见之行事光世＜忄双＞然受命而去 降授和州团练使辛企宗乞讨建昌军贼上谕大臣曰闻企宗在建昌仅以身免乃使人来经营差委讨贼顷尝遣往福建平范汝为怯懦无谋养成大寇正如王＜王燮＞在湖南玩寇日久卒无成功而企宗又在＜王燮＞之下惟务交结本无寸长可用也朱胜非曰陛下洞察诸将才否不胜幸甚 
　　辛未殿中侍御史魏矼守侍御史尚书吏部员外郎赵霈行右司谏监察御史张致远为殿中侍御史时致远在道未至也于是矼首论自治之策且言诸军比日以来或造言惑众强行捉募或劫掠财物或杀伤农民朝廷虽付之有司而未能究治自古善用将者必宰辅因其事机而御之有术台谏因其阙失而言之当理是以国能御将将能使兵今宜训饬诸将谨身率下使士皆心悦诚服安靖不扰仍委宰辅以驭将之方责台谏以敢言之义庶几上下交儆纪纲克振矣 大理寺丞韩仲通请武臣之有战功者升朝之后带勋阶以示旌别吏部立法仲通龚县人也明年二月丁酉立法 高丽罗州岛人光金与其徒十余人泛海诣泉州风折其樯泊泰楚州境上诏付沿海制置使郭仲荀养赡伺便舟还之据光金所供以四月三日自毛罗岛起舟当日遇风至二十八日吹到淮南地分今附降旨之日 是日龙图阁学士枢密都承旨章谊给事中孙近使金国还入见初谊等至云中与左副元帅宗维右监军希尹论事不少屈熊克小历云谊至金庭与其左右副元帅尼玛哈乌舍论事不屈按此时乌舍方为右副元帅谔尔昆为右监军克小误也金人谕令亟还谊等曰万里衔命兼迎两宫必湏得请乃令金吾卫上将军萧庆受书初谊等之行论李永寿所需三事金人互有可否独画疆一事未定而宗维答书又约以淮南毋得屯驻军马王绘绍兴甲寅通和录接伴李聿兴问淮南已交与大齐后来江南擅自占据魏良臣等答云前此丞相惠书止云淮南不得屯驻兵马绘所云丞相即尼玛哈今掇取附见盖欲画疆以益刘豫也谊等还至睢阳为豫所留以计得免上嘉劳久之 
　　壬申中侍大夫华州观察使荆南镇抚使解潜特迁协忠大夫以川狭宣抚司言其讨贼之劳也既而潜奏统领官胡勉绩效复进勉二官事祖在今年二月乙酉勉九月丁巳转官 
　　癸酉初命大理寺丞评刊定见行断例时议者乞明诏有司应小大之狱既得其情一断以法无使一时之例复预其间如其断刑旧例法家所援有不可去者乞条具申上付之所司立为永法布示中外使知所遵守庶几刑罚平允人无冤滥刑部勘当自国朝以来断例渡江以来皆巳散失今所引用多是自建炎以来近例若建炎以前皆出官吏省记间亦引用至于进拟案用例或罪轻而引用重例或罪重而引用轻例或有例而不引无例而强引即无检察断罪指挥欲乞将本部并大理寺见行断例并臣僚缴进元符断例裒集为一行下大理寺委自丞评刊定若特旨断例即别为一书候成书申送刑部看详驳正其不在新书者不得引用如引用失当许本部检察断罪上之朝廷乞颁降施行故有是旨 诏抚州建昌军依旧隶江西路南康军依旧隶江东路先是置沿江三大帅因移易其属郡至是建昌军乱朝廷及江西帅司皆巳遣兵讨捕而江东帅司独未知故两归之 是日淮西宣抚司统制官郦琼以所部至襄阳府初岳飞之出师也上命光世遣兵五千为之援及是始至焉此据岳飞九月十一日所奏 
　　甲戌皇叔洺州防御使士从为泾州观察使士从前知西外宗正事以例迁也 
　　乙亥龙图阁学士枢密都承旨章谊试刑部尚书给事中孙近试尚书吏部侍郎兼直学士院起居舍人王居正试中书舍人 执政进呈赵详巳平建昌叛兵上曰官军既入城宁免玉石俱焚赵鼎进曰未必敢肆杀戮恐湏劫掠耳上愀然不悦曰斯民无辜遽遭此祸其令有司优恤之既而殿中侍御史张致远言国家艰难以来福建杀漕臣建康杭秀之守臣皆为其下所囚率归罪于有司以为失于抚循臣闻建昌兵悍刘滂稍裁以法兹守臣之职乃并其家皆碎于贼此而不惩失刑甚矣愿录滂之死以白其冤乃赠滂左朝请大夫通判军事张棫亦赠三官各官其家三人军事判官赵不倚亦赠三官官一子云 尚书都官员外郎魏良臣移吏部祠部员外郎范同移考功 左文林郎平江军节度推官赵隽之改京官以同知大宗正事士＜亻褭＞言其在建炎间有勤王之请也事见建炎三年三月 
　　丙子左朝散郎邵彪知泰州 
　　丁丑左朝请大夫提举广南西路买马李预贬秩二等时预始市战马五百至行在类皆低弱故责之 武功大夫神武后军干办官张旦为左武大夫唐邓郢州襄阳府安抚使知襄阳府亲卫大夫安州观察使神武后军中部统领牛皋为安抚副使武义大夫荣州团练使李道充四川都统制承信郎神武后军准备差遣周识为右承奉郎知郢州承信郎神武后军准备差遣孙革为右承务郎签书襄阳遣使乞师于金主晟以求入寇金主以方遣韩肖胄章谊来聘未可起兵伪奉议郎罗诱上南征议于豫曰皇天厌乱所以开圣人陛下据全齐之地豪杰之士云屯雾集而赵氏兵穷力促国势颠隮此天亡之秋所以假手于陛下隐忍不发者毋乃惑于四议乎臣请为陛下决之其一曰宜以卑辞通旧主告以大金敦迫不得巳之意阴结猛援速求剪伐成即为君败即不失为忠臣陛下独不畏张邦昌之旤乎北面奉符玺退而复辟犹且为虀粉况又有甚焉者哉此可决者一也其二曰彼有强敌难塞之赂加以冗兵坐食之费俟其凶荒兵老财匮然后可击此又不然今宋之所保不下百郡西有三川之饶南有二广之富增摘山之算倍煮海之利其赂大金者不过岁时聘问讲礼之币而巳若不乘其弊而击待其羽翮之成提兵北向则我齐一败涂地此可决者二也其三曰陛下所以王山东者以其得民心也若签而从军定失民望夫赵氏奄有神器已二百年其于生灵德至渥也一旦犹且忘之况大齐姑息之恩哉且民心日夜望故主之来所赖大金威惠固无异心使彼和间稍行将不我援则豪杰四起不待赵氏之兵而齐已诛矣此可决者三也其四曰陛下临戎国事孰委而元子亦不宜轻动臣谓陛下一传之后大臣皆宋之旧臣谁肯竭力以辅少主宜遣元子亲行成此戡定之功以结民心以服大臣庶几齐祚得永此可决者四也四议既决而臣复有六击之便今备陈之且两淮膏腴千里表护江浙而不可失者也金陵重地得人守之则穷年皓首而不可拔彼退保吴越略无意乎此天所以遗陛下若遣兵先据两淮振威滁泗摇荡江浙乘隙进拔金陵纵不能全图则山东为内地矣此地利失其守可击者一也且国步多艰必资贤相赵氏自播迁之后所与谋事者不过六七辈吕颐浩横议狂直失大臣风兼有私门之僻常为利所移朱胜非虽老臣然守法具位怯于图大事秦桧智小而谋大翟汝文才有余而量不足赵鼎虽大器然孤立在外进不容于朝至于范宗尹口尚乳臭言不顾行又无足道者是数子者皆阘茸士非宰相才也况复互为朋党此入彼出视相府如传舍一旦仓卒其君茕茕于上百官泛泛于下无有任其责者此宰相非其人可击者二也且国家危乱注意在将彼所用者第皆庸琐刘光世虽持重而偏裨不良韩世忠有京西圯上之役不可以言勇世忠尝败于永安又溃于沭阳至于张俊尸禄素餐坐与卒伍争利徒能费太仓米是三子者曾无毫发功而又挟不赏之疑怀藏弓之忌骄侈淫泆权势相尚结怨连隙未始少和此将骄而不和可击者三也彼自败绩之后士卒殆尽不过降乌合之众收饥悴之夫骄纵不治间有边事觊赏而后行此兵纵而不戢可击者四也太子天下之本彼既无宗室又失储位设有军事孰与为谋此主孤而内危可击者五也夫用兵之道财用为先彼自拏兵以来藏无信宿之钱仓无间日之米两浙之间赋歛横出官吏生奸民人怨望诸军侥求之心犹且不已稍有警急不亡何待此民穷而财匮可击者六也且我无四议之惑彼有六击之便是乃万全之师取天下如反掌臣谨上议豫览之大悦赐诱帛百匹乘传赴阙以诱为行军谋主此据伪齐录附见叛臣之策本不宜书书之以见诱所谓四可决者皆刘豫所忌朝廷所当知也是月豫调登莱沂密海五郡军民之兵且二万人屯密之胶西县集民间之舟大小五百装为战舰以其伪合门宣赞舍人知密州刘某充都统领叛将徐文为前军声言欲袭定海县此据日历今年十月五日军贼崔宁等案款附入伪皇子尚书右丞相梁国公麟与右丞相张昂同上书乞科民间钱据巳耕种熟地顷亩为率每亩出二百五十文在坊郭者以五厘营运免行等钱比附均敷豫从其请 
　　建炎以来系年要录卷七十八金人地名考证 
　　达实原书作大石误改见卷一 
　　色哷美原书作撒母误改见卷一 
　　尼玛哈原书作黏罕误改见卷一 
　　乌舍原书作悟室误改见卷一 
　　谔尔昆原书作窝里嗢误改见卷九 

●建炎以来系年要录卷七十九 
　　宋 李心传 撰 
　　绍兴四年八月戊寅朔宗正少卿兼直史馆范冲入见冲立未定上云以史事召卿两朝大典皆为奸臣所坏若此时更不修定异时何以得本末冲因论熙宁创制元祐复古绍圣以降弛张不一本末先后各有所因不可不深究而详论读毕上顾冲云如何对曰臣闻万世无弊者道也随时损益者事也仁宗皇帝之时祖宗之法诚有弊处但当补缉不可变更当时大臣如吕夷简之徒持之甚坚范仲淹等初不然之议论不合遂攻夷简仲淹坐此迁谪其后夷简知仲淹之贤卒擢用之及仲淹执政犹欲伸前志久之自知其不可行遂已王安石自任已见非毁前人尽变祖宗法度上误神宗皇帝天下之乱实兆于安石此皆非神祖之意上曰极是朕最爱元祐上又论史事冲对先臣修神宗实录首尾在院用功颇多大意止是尽书王安石过失以明非神宗之意其后安石壻蔡卞怨先臣书其妻父事遂言哲宗皇帝绍述神宗其实乃蔡卞绍述王安石惟是直书安石之罪则神宗成功盛德焕然明白哲宗皇帝实录臣未尝见但闻尽出奸臣私意上曰皆是私意冲对未论其他当先明宣仁圣烈诬谤上曰正要辨此事上又曰本朝母后皆贤前世莫及道君皇帝圣性高明乃为蔡京等所误当时蔡京外引小人内结阉宦作奇技淫巧以惑上心所谓逢君之恶冲对道君皇帝止缘京等以绍述二字劫持不得已而从之上曰人君之孝不在如此当以安社稷为孝冲对臣顷在政和间常闻道君皇帝六鹤诗一联云网罗今不密回首不须惊宣示蔡京等云此两句专为元祐人设以此知道君皇帝非恶元祐臣寮上曰题跋小诗虽可以见意何如当时便下一诏用数旧臣则其事遂正惜乎不为此冲对若如圣谕天下无事矣上又论王安石之奸曰至今犹有说安石是者近日有人要行安石法度不知人情何故直至如此冲对昔程颐尝问臣安石为害于天下者何事臣对以新法颐曰不然新法之为害未为甚有一人能改之即已矣安石心术不正为害最大盖已坏了天下人心术将不可变臣初未以为然其后乃知安石顺其利欲之心使人迷其常性久而不自知且如诗人多作明妃曲以失身为无穷之恨至于安石为明妃曲则曰汉恩自浅胡自深人生乐在相知心然则刘豫不是罪过也今之背君父之恩投拜而为盗贼者皆合于安石之意此所谓坏天下人心术上曰安石至今犹封王岂可尚存王爵 诏象州覊管人孙觌特放令逐便觌始坐赃贷死至是上书诉枉事下刑部刑部言觌所犯未尝置对止据众证定罪于法意人情委是未尽故释之 
　　己卯右中奉大夫陈古为成都府路转运副使兼宣抚司随军转运副使右朝请大夫贾若谷为利州路转运副使用川陕宣抚司奏也古为张浚板授至是到官谕再岁始申命之命未至而王似已用便宜移古知泸州充泸南沿边安抚使成都续记古以绍兴二年五月九日到任今年九月十三日改知泸州 
　　庚辰御札参知政事赵鼎知枢密院事充川狭宣抚处置使初张浚既召归言者数上章谓若无大帅必失两蜀上与朱胜非谋曰西帅难其人欲以赵鼎为之如张浚故事胜非曰圣谟如此臣谨奉诏自是言者益力踰月乃有是命鼎留身辞以非才上曰行朝之事朕自主之宰相苟非其人自有台谏四川全盛半天下之地尽以付卿卿以便宜黜陟专之可也时胜非以疡疾在告鼎诣之曰今川狭兵柄皆属吴玠大帅无它能制玠足矣若官与之同岂能制乎胜非曰公以元枢出使岂论宣抚邪鼎曰须得一使名在宣抚上者乃可胜非曰偶疾未能造朝公难自言即同官可言也时鼎除命既出诸名士争愿从之赵鼎行实是时当国者不可否事事多不决吏缘为奸鼎受状之日人皆骈集由是见忌枢密院宰相兼领言者论其失令参知政事通知其事上以为然于是忌者益切至是除川狭宣抚使皆忌者之说也 显谟阁直学士新知漳州辛炳侍御史魏矼直秘阁知常州郑作肃各进官一等以刑部言御史台去岁平反临安府等处狱讼二十二事比诸路最多用手诏升黜也 诏吏部编七司例册时有旨六曹细务令长贰治其事有条者以条决之无条者以例决之无例条者酌情裁决刑部侍郎兼权吏部侍郎胡交修言以例决事吏部最多若旋行检例吏得为奸邀求货赂乞将应干敕劄批状指挥可以为例者各编为册令法司收掌以俟检阅从之二十六年九月戊辰所书可参考 
　　辛巳执政进呈侍御史魏矼论淮东西屯田利害上顾孟庾等曰招集流离使各安田亩最为今日急务遂举鸿鴈美宣王诗谓中兴基业实在乎此孟庾曰诚如圣谕胡松年对曰古人图必成之功为必取之计于是有屯田若赵充国破先零羊祜守襄阳是也朝廷行屯田累年除荆南解潜略措置其余皆成虚文无实效上曰卿论实效极是松年复对曰汉宣之治总核名实信赏必罚而已天下事若因名以责实无有不治者如屯田一事尤不可欺一岁耕垦田亩若干收获几何便足以稽考上曰卿等可商议条画来上当力行之后二日朱胜非言今日之兵既令执兵又令服田终岁勤劳所得如故有未可者上曰古者三时务农一时讲武农即兵也兵农之制一分恐不可复合胜非所陈甚善可便施行庾等对曰淮南收复今巳数年守令岂不欲招徕流离但复业者未甚多恐自此兵日以众食日以广不易供给更容臣等与胜非熟议上曰不可既行下光世世忠军中却便诉其难行复议改更如此则朝廷命令自为反覆议遂寝 捧日天武四厢都指挥使庆远军承宣使神武前军统制充荆南府潭鼎澧鄂岳等州制置使王＜王燮＞降授龙神卫四厢都指挥使光州观察使徽猷阁待制知鼎州程昌＜宀禹＞降充集英殿修撰杜木塞之破也昌＜宀禹＞上＜锍-釒＞待罪而＜王燮＞奏昌＜宀禹＞不济师朝廷以＜王燮＞败军失将故皆黜之 诏皇叔祖德庆军节度使仲温疾速赴行在仲温时避地广西故也 
　　癸未左朝请大夫知江州陈子卿报岳飞巳复邓州上曰朕素闻飞行军极有纪律未知能破敌如此胡松年曰惟其有纪律所以能破贼若号令不明士卒不整方自治不暇缓急岂能成功邪后二日飞捷奏至上大喜遣中使持诏书奖谕促令第赏将士且赐银合茶药捷奏自邓州二十二日至行在 
　　甲申侍御史魏矼入对论遴择群才随宜器使考之佥论揆之巳试毋分朋类毋狥爱憎上自庙堂次及将帅侍从下至百司庶府外至郡守监司各因其才而任之则天下之务粲然举矣抑臣闻之陆贽有言核才取吏有三术焉一曰拔擢以旌其异能二曰罢黜以紏其失职三曰序进以谨其官守欲望陛下因任之外更取是三术而力行之则用人之道罔不周尽矼又言国家养兵多矣其屯行在者实三之一诸将间有不钤束其下一两月来造言惑众者有之擒人强刺者有之或以取质为名劫持财物或因采樵之役杀伤人民讼牒纷纷朝廷虽送临安府大理寺根治而主名不获非府寺所能办也臣窃考自古善用兵将者必也宰执因其事机而御之有道台谏乘其阙失而言之当理是以国能御将将能使兵纲纪既张人主可垂拱而治矣因举唐韦处厚李德裕李勉温造事为证上纳其言乙酉辅臣进呈上曰朝廷当为官择人不可为人择官矼论随宜器使正得用人之道胡松年指＜锍-釒＞中语曰朝廷用人诚能毋分朋类毋徇爱憎则大公至正之道行矣天下幸甚乃诏前章令三省遵守次章劄与诸将赐矼五品服戊子赵鼎改都督川狭荆襄诸军事先是鼎因奏事言臣今所行与吴玠为同事或当节制之邪上悟是日辅臣进呈朱胜非以疾不入孟庾胡松年言鼎使名与王似卢法原吴玠相似请易一使名上顾鼎曰此是朕不思不曾与大臣商议所以然者使卿知出自朕意别无嫌疑鼎奏荆襄乃川狭后门势须兼领上以为然故有是命 
　　己丑赵鼎开都督府治事鼎奏以秘书省正字杨晨枢密院编修霍蠡太府寺丞王良存并充干办公事从之蠡端友子也端友武进人故吏部侍郎晨除命在庚寅蠡在戊戌良存在九月癸丑今并书之 初上以亲笔召都大主管川狭茶马公事赵开绵威茂州石泉军沿边安抚使刘锜景福殿使宣州观察使致仕黄冕赴行在命川狭宣抚司津发而宣抚使王似等数言锜守边不可遣又奏开规画利源深知首尾若行津遣恐权官未谙知经画次第有误边防大计望权留开在任俟事宜稍息日津发从之冕尝为成都府兵马钤辖 
　　庚寅神武中军中部将冯赛罢主管隆德府路安抚司公事充本军右部同统领赛自阆州从张浚赴阙因隶中军统制杨沂中麾下故用沂中请而迁之 
　　辛卯责授宁江军节度副使韶州居住莫俦与改正放令逐便初俦妻淑人刘氏投匦讼靖康之末太上皇帝出郊系吴幵同内侍李石金渊赍文字入城其日俦被拘在金寨内并无干涉且引两浙转运副使王俣为证俣以为然先是朱胜非疽作于背遍召医工不能料理有以俦家给使为言者胜非用之一日而愈胜非方念无以酬其劳而俦家多予之金使为之请遂有是命此以绍兴八年十二月二十七日李谊劾莫俦章＜锍-釒＞增修 殿中侍御史张致远言广东循惠韶连数州与郴虔接壤自邻寇深入残破无余今则郴寇未残韶连疲于守御而广州之观音惠州之河源循州之兴宁千百为群绯绿异服横行肆掠以众为强吴锡既还湖南韩京素称怯弱海荒逈远奏报稽时臣闻朝廷近遣赵祥一军招捕虔寇因降德音开其自新之路广东与虔犬牙错境今号魁首多是虔人愿推广于天恩以抚绥于遐域令祥与京相为声援谕虔守与广东帅审处事宜得强梗而必诛贷胁从而罔治乘此军力悉务讨平仍严养寇之刑虽去官不宥大革相蒙之弊每先事而图非惟良民不陷于非辜庶几陛下得行于仁政从之 武功大夫贵州剌史知阶州充熙河路经略司中军统领权主管五军军马李永祺为右武大夫武功大夫兼合门宣赞舍人知岷州充熙河经略司前军统领叚杰领吉州剌史永祺等皆关师古部曲先是宣抚司用梁洋牵制功全军进秩至是申命此亦饶风岭功赏也 
　　壬辰命吏部员外郎汪思温等考选人秋试刑部员外郎刘藻考试刑法举旧制也 徽猷阁待制知衢州宋伯友与降授右朝请大夫直秘阁知扬州宋孝先两易仍命伯友兼程之镇孝先乞解官终丧许之 右迪功郎李杞追所授官左朝散郎胡蒙贬秩二等侍御史魏矼数言杞本庸人蒙宣谕浙西黄叔敖假大臣意风之论荐得官旋贩私酝郡邑观望不敢复治验问如章故黜之 
　　癸巳太常少卿陈桷言今日之弊物贵而钱少祖宗以来有司鼓铸之数既多而泄于四裔其禁甚严川狭之间以铁易铜而行之至于私造铜器及私卖鬻者悉皆有禁今鼓铸仅有其名约工既大劳费既多而官铸所入无几议者往往以钱监为可并不思国之重宝与其他场务所入课利不侔但当博求铜本广行鼓铸不当计数便议省并也今之疆场犬牙密接伪境利之所在民以死趋之江淮海道难于讥察其日夜泄吾宝货者多矣又铜器布于天下不可胜数皆毁钱而为之欲铜本之盛鼓铸不阙何可得也望特诏有司讲求其弊厚铜本之积广加铸之数重外泄之防严销毁之禁庶几国得专其权而民用不乏当务之急孰先于此事下工部勘当会朝廷多事未及行 
　　甲午尚书省言大理寺左断刑实议法所在天下奏狱皆经取决其间刑名实有疑虑者自丞评巳上次第咨禀或聚厅会议如各执所见本寺不能从不免巡白刑部本部即合依公与决如不能决方合上省旧来每岁之间不过三五件其所禀谳并是议论精确适合情法可为规例近来法寺畏其＜锍-釒＞驳全不任责丞评谩各立说卿正以次随而书之次第上之朝廷坐待处分方行拟断遂致往复淹延刑禁诏刑寺自今狱案如刑名轻重委有疑惑即依例巡白令刑部与决行下又不能决听上都省若有妄作疑难立议不当之人当议黜责 
　　乙未左宣教郎守尚书吏部员外郎魏良臣为左朝散郎充大金国军前奉表通问使武德郎合门宣赞舍人王绘为武显大夫副之仍命良臣假工部侍郎绘假右武大夫果州团练使各赐金带一装钱千缗官其家三人傔从有官者进秩四等白身人补初品官以行 诏以余杭县南上下湖地置孳生牧马监命临安府守臣兼提举每马五百匹为一监牡一而牝四之岁产驹三分毙二分以上皆有赏罚 
　　丙申诏追王安石舒王告毁抹时右朝请大夫福建路提点刑狱公事吕聪问辞行上＜锍-釒＞曰臣闻书曰除恶务本又曰政事惟醇今国家举事未能大有为者岂非政事未醇岂非恶未除本安石之不利赵氏其实迹可见乃陛下世讎天下所共知然其人行僻而坚言伪而辩足以深惑群众中人以下鲜有不为安石坏其心术陛下若以其尝被任遇不欲痛加惩艾至如军遣将官曹章持罗锦彩缬至横山寨市马又增其直予之提举官李预以章所持皆蛮人所未见恐后无继乃以本司所市马五百付之因奏其事且谓若诸军更来收买则臣无复可措手足乞候纲马到日取旨截拨庶事归一体故有是命 承节郎李佾充合门祇候以江东淮西安抚使刘光世言佾系鄜延边人使唤得力故也言者论光世陈请涉私不平者众乞留此异恩以待战士乃罢之 
　　戊戌吏部尚书沈与求兼权翰林学士中书舍人常同兼史馆修撰 宗正少卿范冲为起居郎依旧直史馆中书门下省检正诸房公事虞□□昙为起居舍人始冲入对面奏臣与赵鼎姻家恐人谓臣因鼎以进则无以自明上曰鼎未尝荐卿朕因与常同论修史言及故家数人朕以为无如卿者故累召卿非由鼎荐也是日鼎至漏舍中书吏以除目示鼎鼎谓朱胜非曰冲初除宗卿巳不获避免今又迁擢恐招物议胜非曰前日留身得旨如此不敢不进拟更自上前言之及进呈鼎复申前论上不许会侍御史魏矼论冲□□昙皆执政亲党不当用后三日签书枢密院事胡松年奏臣叨联政府虽于三省进拟人才不敢干预缘臣前妻系□□昙之亲妹委于人情有嫌乞与□□昙闲慢差遣而鼎亦奏臣与冲姻家虽职事了无干涉法不当避而搢绅士大夫不知出自圣意必谓臣援引亲党在臣不得不惧乞罢冲新除乃诏冲复旧职□□昙除直龙图阁江南东路提点刑狱公事冲复为宗卿在是月辛丑□□昙补外在九月癸丑今并书之 侍御史魏矼言今诸路兵官悉属枢密院除授膏梁皂隶之徒往往以请求得之而累历行阵显立功劳者乃以孤寒寡援多至陆沉故所在盗贼窃发则惊慑四顾无可措手乞罢湖州兵马钤辖范宁等三人因荐湖秀州管界巡检崔慎由沉毅勇敢久在边陲顷为江阴兵官偶金人游兵至戛港慎由身先士卒掩杀迎敌阖境赖以安全严州兵马监押王宏出自行伍骑射过人屡获群盗近讨缪罗功效尤著乞量材录用仍诏密院参照祖宗时差注兵官六等格法遴择其人方行除授诏罢宁等慎由宏令赴枢密院审察后四日朱胜非进呈慎由宏差遣上曰台臣耳目之官职在弹击官邪若因而荐论人材窃虑私有好恶可籍记姓名他日量才选用 直史馆范冲条上宣仁圣烈皇后诬谤事冲奏臣亲奉玉音开谕再四至于议熙丰之法度则曰神宗之意初实不然言绍圣之继述则曰帝王之孝岂在于是辩宣仁之诬谤谓功烈之盛何可不明思道君之圣明谓奸臣所误安得不悔臣愿陛下特出睿断明诏群臣以圣意所在示之好恶诏付史馆 赐岳飞金束带 
　　己亥尚书左司郎中李大有为中书门下省检正诸房公事尚书考功员外郎徐杞为左司员外郎司封员外郎孔端朝为右司员外郎已而殿中侍御史张致远言端朝以幸学得官谄事梁师成不可用端朝遂罢 新除中书舍人赵思诚复为徽猷阁待制知台州思诚既为常同所劾抗＜锍-釒＞力辞而有是命 是日虔州兴国县南木寨周十隆等千六百人奉德音出降江西制置司统领官毛佐王赟赵恕往受之未成官军掠其妇女十隆惧复与其徒奔突水南而去明年三月己亥佐等并降官遂掠汀循诸州 
　　庚子伪齐保义郎卞横剌配海南牢城横济阴人从刘益在长安使来侦事横投刘光世军中为义兵光世湼其手因不得去至是为其徒所告下大理法寺当徒三年依旧收管特窜之据招横以去年十二月一日离长安今年正月四日到舒州大云仓渡江至池州投充义兵横款称伪大王刘奕下充效用即刘益也 
　　辛丑尚书礼部侍郎兼直学士院陈与义充徽猷阁直学士知湖州以与义引疾有请也给事中唐煇试尚书礼部侍郎仍兼侍讲 
　　壬寅镇南军承宣使神武后军统制充江南西路舒蕲州兼荆南鄂岳黄复州汉阳军德安府制置使岳飞为清远军节度使湖北路荆襄潭州制置使先是神武前军统制王＜王燮＞在湖北连年不能讨贼会飞襄阳赏功枢密院因言杨太等作过日久先因张浚奏乞招安特与放罪许令出首而迁延累月终无悛心理难容贷＜王燮＞出师踰岁不能成功与潭鼎帅守每事忿争不务协心致一方受弊乃诏专委飞措画讨捕仍令知鼎州程昌＜宀禹＞自上流进兵湖南制置大使司遣马准步谅两军听昌＜宀禹＞节制荆南镇抚使解潜亦遣兵船约期进讨命＜王燮＞将所部还江州飞时年三十二自中兴后诸将建节未有如飞之年少者朱胜非行述云岳飞复襄郢之地朝廷欲行献捷之礼胜非谓本吾家堂奥不足言俟中原尽复大驾还汴乃可今附此更须详之也 资政殿学士川狭宣抚使王似复知成都府兼本路安抚使以赵鼎出使故也宣抚副使卢法原吴玠如旧张浚之出蜀也奏以端明殿学士张深守成都至是以似代之日历五月一日张深罢知夔州按此时深在成都不知何以云尔当考 户部侍郎兼权临安府梁汝嘉奏明堂行礼殿成乞提领官以次推赏上曰朕爱惜名器以待战士土木之功岂当转官但可等第支赏耳 中书舍人常同兼权起居郎王居正兼权起居舍人以二史全阙官故有是命 
　　癸卯诏侍从已上外移知州差遣者并令径路之任有合陈请事画一申奏俟过防秋日仍旧时近臣外移者例得过行在而侍御史魏矼以为沿江冲要所在权官难以责成故有是请焉 枢密院奏以襄阳府随郢唐邓州信阳军为襄阳府路本府置帅司缘收复之初事务不多未置监司止委制置使岳飞措置仍隶都督府从之　甲辰右朝奉大夫主管临安府洞霄宫蔡植追二官仍追夺建炎二年冬祀荫补恩泽植卞侄孙也以滥赏改官至是乞审量磨勘为言者所劾故黜 右朝请大夫权荆南制置司参议官卢宗训知德安府武翼郎合门宣赞舍人张应知邓州修武郎高青知唐州承节郎舒继明为成忠郎合门祗候知信阳军左文林郎李尚义为左承事郎通判襄阳府右承直郎党尚友为右宣教郎通判邓州皆用制置使岳飞奏也继明罗山人身长七尺善骑射矢不虚发故飞荐用之既而侍御史魏矼言飞新立功朝廷当成就其美不宜使轻儇之徒为其属郡昔郭子仪以奏请不行为人主所厚愿以臣章示诸将因事机以善其后宗训之命遂寝尚义奏辟在九月辛亥今并书之 右承事郎知承州刘＜宀居＞罢以淮东宣抚使韩世忠劾其贪缪也　乙巳右金吾卫上将军充中太一宫使钱忱复为检校少保泸川军节度使忱愕兄也愕已见建炎二年正月靖康中以戚里故例纳节至是其母秦国大长公主乞还旧官仍给半俸前二日以忱弟左金吾卫大将军提举万寿观公事愐为光山军承宣使仍诏大长公主系仁庙女特与改正旧官应戚里之家并不得援例如违重寘典宪至是降制焉 

●建炎以来系年要录卷八十 
　　宋 李心传 撰 
　　绍兴四年九月丁未朔直徽猷阁主管临安府洞霄宫李谟为江南西路转运副使应副岳飞大军钱粮先是转运副使曾纾除司农少卿而殿中侍御史张致远论纾媚附中人自绝清议遂罢去乃改命谟纾以八月己亥除少农壬寅别与差遣 秘阁修撰王伦主管江州太平观放辞谢限三日出门日历是日侍御史魏矼上殿恐是论伦当考 右奉议郎吕应问贷死除名化州编管先是朝议取宣谕官所劾赃吏择最重者一人用祖宗故事决之应问前知华亭县与右承奉郎池州贵池县丞黄大本皆系狱刑部言应问犯自盗赃六十三匹大本犯枉法赃一百四十五匹比之应问数多乃令应问先次依法拟断 诏诸路州军各给承信郎至成忠郎告身一道俟有忠义告变人即书填给付时论者以为方今州县皆宜曲为之防如建昌军小垒公私所伤性命金宝不知几何当结谋之时使有告者不过费一保义郎告身尔望给告付逐州缓急之间便行书填乃是赏不踰时之意故有是命 
　　戊申吏部侍郎兼直学士院孙近兼侍讲近言祖宗之法无私如天地难犯如江河皎如日月之明著在令甲垂裕万世虽元丰之后建三省分六曹更新庶事而铨选科举刑罚廪禄之制亦多循袭祖宗之旧比年以来风俗习为侥幸有求者志于苟得有罪者期于幸免而为人变法者多矣伏望圣慈执祖宗之制坚如金石行祖宗之令信如四时凡启侥幸之门而轻议变祖宗之法者一切裁抑以示天下之公诏劄与六部 给事中张纲提举江州太平观以侍御史魏矼论纲倾邪媚灶论事诞谩也 左朝请郎致仕赐绯鱼袋徐时彦追四官夺所赐进士及第敕并章服时彦为蔡京馆客用临幸恩特赴殿试至是请再仕都省批送吏部审量故黜之 诏减淮浙钞盐钱每袋三千今年正月乙卯所增 令诸场对支新旧钞各半以户部言榷货入纳迟缓故也自渡江至今盐法五变而建炎旧钞支发未绝乃命以资次前后从上并支焉建炎三年二月二十一日改钞法绍兴二年九月二十七日又改十一月十七日又改今年正月五日又改通今次所改凡五色赵鼎事实云自南渡以来国计所赖者惟盐每因阙用则改新钞以幸入纳之广苐苟目前不知利权悉为商贾所持去年冬鼎请立对带之法商贾听命而盐法遂为定制除去积年之毙加以出剩立为分数许入纳不对带二法并行出入有常源源不绝始不为巨猾所制矣按对带指挥乃在今年九月此时朱胜非为相鼎知密院不知何以云鼎所请且附此更须详考 
　　己酉左中奉大夫知开州耿自求为川狭荆襄都督府随军转运副使自求河南人已见建炎二年赵鼎所辟也 
　　是夜荆南制置司统制官王概以所部叛于鼎州之城外西奔桃源县庚戌县寨统制官李皋遣小将龚亨率乡兵击败之制置使王＜王燮＞遣兵追至桃源而概已死乃责皋取败兵器甲皋复责亨亨亦随叛会＜王燮＞闻罢命而知鼎州程昌＜宀禹＞念亨屡充选锋勇而敢战作手书招之亨即复归于是知鄂州程千秋遣准备使唤李宝入周伦寨招安得其报以归诏以宝为进义副尉宝补官在此月戊申昌＜宀禹＞又乞选辰沅靖州峒丁牌弩手三百人相兼使唤 
　　辛亥从之 
　　壬子宰相朱胜非言湖寇逋诛兵久未解今巳更命荆帅济师益舟期于一举必静湖湘帅守郡县转运等官如敢玩寇尚蹈前失但为身谋无狥国心罪大当诛次亦流窜军须调度或烦民力秪俟贼平合行＜宀十见＞恤有能出奇计立战功以助破贼者宜加高爵厚禄以酬其劳诏直学士院孙近草诏戒谕如所请 诏赐川狭荆襄都督府度牒二万道紫衣师号各二千五百道赵鼎之出使也乞度牒等如张浚例朱胜非难之鼎请不巳然后许焉鼎又乞随军金带二十条绢三万匹米二万石诏米以江西上供之数绢以榷货务金银折之鼎乞支金带及米在八月戊子乞支绢在此月戊申鼎将行上＜锍-釒＞曰陛下建炎中遣张浚出使川狭国势百倍于今浚有补天浴日之功陛下有山河之誓君臣相信古今无二而终致物议以被窜逐夫丧师失地浚则有之然未必如言者之甚也大抵专黜陟之典受不御之权则小人不安其分谓爵赏可以苟求一不如意便生觖望是时蜀士至于醵金募人诣阙讼之以无为有何以自明故有志之士欲为国立事者每以浚为戒且浚有罪台谏论之可也人主诛之亦无憾也今乃下至草泽行伍凡有求于浚而不得者人人投牒丑诋及其母妻甚者指为跋扈抑何甚哉今臣无浚之功当此重责去朝廷远恐好恶是非行复纷纷于聪明之下矣伏望睿鉴悯臣孤忠使得展布四体少宽陛下西顾之忧鼎又言臣随行兵除王进外取于密院及诸处才二千人而强壮者曾无数百又钱帛合依张浚例初乞钱百万止得五十万度牒二万止得三千再乞得万八千又乞始足元数臣日侍宸扆所陈巳艰难如此况在万里之外惟望睿断不为群议所移臣实万幸朱胜非秀水闲居录云绍兴四年赵鼎除知枢密院事充川狭宣抚处置使时胜非起复居位已累章乞持余服鼎窥宰席甚急被命殊不乐申请数十条皆不可行如随军钱物须七百万缗之类胜非参告进呈指此一项言昔闻玉音赵鼎出使如张浚故事浚自建康赴蜀朝廷给钱一百五十万缗今鼎所须三倍以上今岁郊恩所费不赀上曰奈何胜非曰欲支三百万缗半出朝廷已如浚数半令所部诸路漕司应副上可之既退鼎诟怒云令我作乞儿入蜀邪按鼎所得度牒二万道是时每道直二百千止共得四百万缗通紫衣师号与秀水录不合若以初乞所得钱牒计之止为一百一十万缗亦与三百万缗半出朝廷之说不同此胜非作相所行其自记不应有误更须详考 赐史馆校勘邓名世进士出身 宁远军承宣使同知行在宗正司事安定郡王令畤薨辍视朝一日赠开府仪同三司嗣濮王仲湜言其贫无以殓乃命户部赐银帛百匹两 
　　癸丑废观州为高峰寨平州为王口寨初用明橐奏也 是日吏部员外郎魏良臣合门宣赞舍人王绘以使事入对先是良臣等至都堂面请使指朱胜非谓曰二君见上当自知之退见赵鼎鼎曰事之成否不在二君上所以遴选者恐语言应对间疏脱耳绘艴然而去及对上一一训敕详尽绘奏窃知巳关伪齐遣臣奉使恐不测约日过界欲乞早办礼物上曰大礼后可行退至朝堂具道上旨胜非等唯唯绘曰前此王伦归言金人要遣使商量金人先遣王伦归且道息兵议和之意须使人往议故遣潘致尧等行洎还云金人欲大臣往使故韩胡二枢密往寻金使李永寿王翊来聘所需三事故以章尚书孙侍郎往及还所议互有可否独疆界一事未定今绘辈之行所授使指皆章孙已陈之迹金人每以逗遛为言此行逗遛之迹明矣今三尺童子皆谓敌情不可知未知庙堂以为如何胜非作色曰朝廷非不知但不遽绝使路公意如何绘曰欲更增岁币耳赵鼎曰只此数将来巳不易出须减百官俸多方收簇方可办绘曰今已增币只是虚数诸公愕然曰何邪绘曰今敌之所欲吾淮南川狭之土地耳且以淮南盐论之岁一千万缗与岁币孰多今虽增数敌未必受故曰虚数胜非曰待来日奏知更有何事绘曰所擕礼物六分尼玛哈以下皆有之独不及金主万一亲至彼中相见何以藉手岂有与其臣下不及其君者更有萧庆高庆裔先令王伦作手书送信物去及章孙二公往二人亦来馆中议事会私觌已尽无以赠之斯二人者乃用事人金人好贿万一来馆中须薄赂之欲乞更增私觌两分不来即已胜非曰亦待奏知时金人已定议出兵而朝廷未知也 
　　甲寅建康镇江府淮南东路宣抚使韩世忠奏遣使议和非计乞厉兵恢复上谓大臣曰世忠为国之忠甚切可降诏奖谕仍先开谕二圣在远当时遣使通问 起复直徽猷阁张宗元充湖南制置大使司参议官用席益奏也 
　　乙卯殿中侍御史张致远言淮南营田四五年间不闻获斗粟之用是必有不可行者况士卒骄惰官吏苟简日复一日岁复一岁安得不解弦而更张乎今江北流寓之人失所者甚众而淮甸耕夫往往多在南方樵刍自给岂无怀土之心若委逐处守令诱之归业应有照验物产尽数给还仍检括荒地许人请佃随其力之大小量给顷亩定经界立标表与为永业十年勿问兼营田而行之将见乡聚相望阡陌相属鸡犬之声相闻异时博籴其赢余亦足以纾急阙而省转饷愿更诏群臣商榷利便断而行之诏户工部相度申尚书省 
　　丁巳上谓辅臣曰诸大将固当奉法循理然细务末节可略而不问若事大体重系国家利害者不可不治也 龙图阁直学士提举江州太平观陈规复知德安府仍令规便道兼程之任如敢稽违重寘典宪 直秘阁阎旦为成都府路转运副使左朝散大夫知蜀州师骥提点成都府路刑狱公事郭大中为利州路转运副使左朝请大夫开南公提点利州路刑狱公事绍兴后朝廷除川狭待次监司自此始骥彭山人建炎初为卫尉少卿大中成都人也南公初除江西漕寓居夔州故就用之时宣抚司巳用便宜除南公宫祠而行在未知也南公宫祠十一月七日奏到 
　　戊午上宿斋于内殿百官斋于本司 
　　己未中书门下省检正诸房公事李大有卒诏赐其家银帛百匹两 
　　庚申命皇叔象州防御使士街朝享太庙神主于温州 
　　辛酉合祀天地于明堂起复尚书右仆射朱胜非为大礼使惟不入殿门他职如故礼毕赦天下勘会川狭应副军须科使频仍民力重困令都督府讲究利害革去旧弊应襄阳府等六郡税租科役等事并与放免三年诸路人户经金人残破盗贼烧劫之后日前应干官私欠负并与除放归业后税役和买科率等更免两科未曾离业者免今年税役十分之四州县违戾令提刑司按奏当议科除名之罪应州县日前以军兴预借租税及钱物并与当见今合纳税租如依前违戾当职官冲替应命官因出战或捕盗中伤不堪厘务之人当议特加优恤奉使金国或缘差使及指名取过未回之家与西北土人流寓东南者令州县多方存恤按月支行合得请给应被掳遗弃小儿十五岁已下听人收养即从其姓残破州县暴露遗骸募寺观重行埋瘗每及二百人给度牒一道诸处盗贼除专降指挥不许招安原贷外限一月出首自新前罪一切不问内元系头首及能劝率徒党出首者优与转补官资诸路合纳和买绢于五分中特减一分以偿本钱其减下一分令转运司置场收买不得亏损上供额数应捕获奸盗及军中有犯罪当诛戮者并令依法勘鞫俟狱成方得行遣如事干机速不可待者须对众研穷审取伏状然后加刑仍即时报宪司验实保明以闻如违皆科徒三年不以失论及以去官赦降原减其挟私者依本法坐罪初绍兴宗祀止设天地祖宗四位至是始设从祀神位四百四十三用祭器七千五百七十一祭歌乐四十祭服六十三玉十二犊四羊豕各二十有二分献官五十八奉礼郎四乐舞工共二百八十七而五帝神州地祗上不亲献用崇宁礼也始议设从祀诸神七百十一位会议者请裁省而礼官言十二阶三百六十位无神名请每阶各设三十五位每羊豕二正备一副登歌之乐通作宫架之曲皆许之四月乙未又以祭玉不备请除苍璧黄琮外依天圣故事用珉既而得玉甚美然尺寸不及礼经乃命随宜制造五月乙丑言者请如祖宗故事权御台门肆赦七月戊辰议裁省者以为宫门地隘仪卫不能容乃止宣赦于常御殿前三卫班直宿卫忠佐忠锐将兵神武右军中军七万二千八百余人共支钱二百三十一万余缗刘光世韩世忠岳飞王＜王燮＞四军十二万一千六百余人共支钱二十八万余缗合内外诸军共二百五十九万余缗视元年明堂增支九十四万余缗而宰执百官诸司给赐以军兴故权住于是省部礼寺官告院事务所行文书吏三百余人增给或数月所费仅万缗言者以为冗费乃命例支一月余悉追克焉此月庚午行遣 南丹州防御使莫公晟知南丹州兼管内溪洞都巡检使提举贼盗公事公晟既掠省地广西经略司遣人开谕令供结状且要其子武翼郎延稳为质公晟乞别除一职事主管弹压一方遂从之 
　　甲子尚书左司员外郎晏敦复兼权给事中 诏董巽特补武翼郎合门宣赞舍人巽商虢镇抚使董先部曲用先请也 
　　乙丑诏三省枢密院录黄画黄并依祖宗条例施行先是侍御史魏矼言国家法度森严讲议画一凡成命之出必先录黄其过两省则给舍得以封驳其下所属则台谏得以论列已而传之邸报虽遐方僻邑莫不如家至户晓此万世良法也臣窃闻近时三省枢密院间有不用录黄而直降指挥者亦有虽画黄而不下六部者纪纲废弛莫此为甚欲望特诏三省枢密院常切遵守旧典以示至公遇两院御史诣省院检察日除实系机密边事外悉令取索点检如有违戾即具弹奏自古人臣弄权罔上者固自有术防微杜渐得不慎哉惟陛下留神省察故有是旨 诏建昌军贼首修达等五人凌迟处斩同谋拒敌官军江清等八人枭首受招安人刘净特补进义校尉余四人等第授官发付本路帅司使唤用江西安抚制置使胡世将请也既而殿中侍御史张致远言艰难以来外郡军变杀辱守长者屡矣既以重兵讨荡各正典刑未闻命以官者今建昌之变自知通以下数家几至绝灭城中纵火杀人极其惨毒官吏士民悉遭黥剌前此未有而净等皆素为头首六七年间累因小惊輙唱军众突入官府邀索犒设包藏祸心久矣知军刘滂等不幸而值其变未闻朝廷穷治逆党褒录死事之家遽报官此贼首五人深骇观听窃恐江西帅司解发此五人者谬为好语或出不获已意必有在宜即械系廷尉责正其罪或以为可宥则明白谕之使知有更生之幸仍分明送神武诸军令得自效虽非所以示训犹未深失事体今一旦释其孥戮授以名秩扬扬而归故乡以歆羡其徒此岂州郡之利邪枢密院勘会净等元据江西帅司称被众兵逼胁为首又曾劝谕贼众首先受招委是忠义乃命世将究实申枢密院致远章在十月戊寅 是日吏部员外郎魏良臣合门宣赞舍人王绘辞往金国军前通问上曰卿等此行不须与金人计较言语卑辞厚礼朕且不惮如岁币岁贡之类不须较见尼玛哈为言宇文虚中久在金国其父母老日望其归令早放还又言襄阳诸郡皆故地因李成侵犯不已遂命岳飞收复良臣曰臣等近闻有探报朝廷秘不言乞圣慈宣谕上曰止是淮阳有舟船来运麦此不足虑良臣等退至都堂朱胜非已不入赵鼎孟庾胡松年聚堂同坐良臣等起白上指鼎曰事涉机密少时合子中言之松年离席曰乞就此共议如何鼎不答绘退谓良臣曰赵枢密尝以不预始议不肯预此事矣及再见鼎遣直省吏致意曰督府事不暇请与参政胡枢密议之良臣等出遇神武右军都统制张俊来白事俊为二人言有探报金人大举今过南京良臣等乞再对不报己上并据王绘甲辰通和录初伪齐刘豫既纳其臣罗诱南征议见七月末乃遣知枢密院事卢伟卿见金主晟具言国家自大梁五迁皆失其土若假兵五万下两淮南逐五百里则吴越又将弃而失之货财子女不求而得然后择金国贤王或有德者立为淮王王盱眙使山东唇齿之势成晏然无南顾之忧则两河自定矣青冀之地古称上土耕桑以时富庶可待则宋之微赂又何足较其得失金主晟命诸将议之左副元帅宗维左监军希尹以为难右副元帅宗辅以为可于是以宗辅权左副元帅右监军昌权右副元帅调渤海汉儿军五万人以应豫宗维希尹繇是失兵柄又以左都监宗弼尝过江知地险易使将前军宗辅下令燕云诸路汉军并令亲行毋得募人充役豫遂命其子伪诸路大总管尚书左丞相梁国公麟领东南道行台尚书令合兵来寇始议自顺昌取合淝犯历阳由采石以济签军都制置使李成谓所签民兵尽除山东饷道辽远又虑岳飞之军自襄阳出攻其背不如沿汴直犯泗州渡淮以大军扼盱眙据其津要分兵下滁和扬州大治舟楫西自采石以攻金陵南自瓜洲以攻京口仍分兵东下掠海楚之粮庶几大利先是伪尚书右丞相张孝纯既告老豫复起之孝纯知豫必不能久欲自托于朝廷麟尝餋侠士蒯挺等二十余人待以殊礼孝纯与挺厚得其阴谋又金人于沿海州县置通货场以市金漆皮革羽毛之可为戎器者以厚直偿之所积甚众孝纯言于豫曰闻南人治舟久矣旦暮乘风北济而所在岸口视之恬然苟利于吾彼宁不为之禁豫大惧遽罢通货场至是豫将举兵乃下伪诏略曰朕受命数年治颇有叙永惟吴蜀江湖皆定议一统之地重念生民久困不忍用兵故为请于大金欲割地封之使保赵氏之祀大金以元议绝灭但欲终其伐功力请逾坚方见听许岂期蔑弃大德乃敢伪遣使聘密期吞噬是用遣皇子麟会大金元帅大兵直捣僣垒务使六合混一以上据伪齐录及张孝纯所上书并熊克小历于是骑兵自泗攻滁步兵自楚攻承谍报至举朝震恐或劝上它幸议散百司赵鼎独曰战而不捷去未晚也上用鼎计侍御史魏矼尝言陛下宵衣旰食将大有为而所任一相未闻有所施设惟知今日勘当明日看详今日进呈一二细事明日启拟一二故令政务山积于上贤能陆沉于下方且月一求去徒为纷扰宜亟从所请以慰公议先是右仆射朱胜非因久雨乞行策免故事以消天变又以余服为请章十二上上许以俟总章礼毕如所请且有保全旧臣之谕至是祀明堂已毕胜非复求去且论当罢者十一事矼亦＜锍-釒＞胜非五罪由是得请鼎之为参预也常与诸将论防秋大计独张俊曰避将何之惟向前一步庶可脱当聚天下兵守平江俟贼退徐为之计鼎曰公言避非策是也以天下之兵守一州之地非也公但坚向前之议足矣鼎盖阴有所处故每日留身必陈用兵大计上意已悟又使俊密为之助至是决意亲征留鼎不遣入蜀鼎奏用十月七日西行许之然上方向鼎巳有命相之意矣 
　　丁卯知南康军孙光庭罢端明殿学士知饶州董耘贬秩一等先是耘等言鄱阳湖有水寇诏本路帅司遣兵千人收捕而江东宣抚使刘光世以为所言不实故黜之言者论李敦仁范汝为等皆以官司不速掩捕养成其众今罪此二郡则乡县有贼非州郡帅宪司审实体究必不敢闻奏缓急之际致失机会为害不细命遂寝十月辛巳诏耘光庭候分析到取旨明年二月乙未耘降官指挥不行闰二月己酉光庭知南安军 尚书兵部员外郎王纯充川狭荆襄都督府详议官 
　　戊辰龙图阁直学士知静江府折彦质充川狭荆襄都督府参谋官不许辞避用赵鼎奏也左宣义郎通判邵州刘式罢仍毁改官告敕式衡阳人与朱胜非外姻自言宣和末权平阳县尝设方略遣巡检官捕获强盗十有四人胜非不以付部遽用特旨改官至是侍御史魏矼论式素无清白之称且朝廷爵命乃为大臣私家之用乞行追夺故有是旨 
　　己巳右司谏赵霈言臣尝闻汉高祖初入关中约法三章杀人者死伤人及盗抵罪唐高祖入京师约法十二条惟杀人劫盗背叛者死夫以汉唐二主当草昧之初虽约法尚简犹不废先王之刑辟故杀人者断在必行以是知好生虽圣人之大德而杀有罪亦刑辟之所不赦苟杀人而不死伤人而不刑虽尧舜不能以致治也臣窃见比来在外刑狱例常淹延考其奏案原其情犯有法当论死初无可疑者奈何吏缘为奸以狱为市意在纵释以故久而不决使巳死之魄冤抑而不得达被苦之家怨愤而不得申将何以召和气乎臣未暇悉数如以建康府婺州论之建康百姓王绂等六人始因失牛仍报私怨共杀死一十三人狱具得旨处以凌迟处斩二等后因审问乃輙翻异今踰一年婺州豪民厉景忻昨缘贼发差充隘首搜山因捉到孔真疑其为贼其人两次声冤景忻不问来历亲斩首级昨体究诣实后来勘鞫两经翻异今踰二年绂等杀人命为至众景忻杀平人以希赏二狱久而不决皆欲迁延免死则死者何其不幸哉乞下两路提刑司催督并限十日具案奏闻如稽留出限重行黜责庶冤枉得申和气可召仰副陛下矜慎刑狱之意从之 永丰县故射士蒋青与其徒三人杀人纵掠县令左从政郎黄延年捕斩之事闻诏放罪明年三月乙未降旨 
　　庚午起复左宣奉大夫守尚书左仆射同中书门下平章事兼知枢密院事监修国史朱胜非解官持余服从所请也 尚书兵部侍郎赵子画乞补外罢为徽猷阁直学士知秀州 左宣教郎主管江州太平观朱震守尚书祠部员外郎兼川狭荆襄都督府详议官震言荆襄之间沿汉上下膏腴之田七百余里土宜麻麦古谓之神皋若选良将民所信服者领部曲镇之招集流□务农重谷寇来则御寇去则耕不过三年兵食自足又给茶盐钞于军中募人中籴可以下江西之舟通湘中之粟观衅而动席卷河南此以逸待劳之意也诏送都督府震奏以此月壬申行下时震始入见上首问以易春秋之旨震以所学对上大善之 是日通问使魏良臣等发行在前二日直学士院孙近入对面禀国书指意次日良臣等省中见近笑而言曰非细再添良臣曰几何近举五指于胸前盖闻有大举意遂增作银帛共五十万至是得国书辞行会赵鼎等出饯朱胜非谢不见良臣等至秀州则闻金已渡淮遂兼程而去此以日历及王绘甲寅讲和录参修 
　　辛未左宣义郎熊彦诗守秘书丞彦诗坐王时雍累久废至是赵鼎引用之 左从事郎喻樗王居修并为左宣教郎樗桐庐人居修中书舍人居正弟也二人并以赵鼎辟为江西制置大使司准备差遣随府罢至是上召对而命之樗之制曰自熙宁用事之臣托儒为奸而斯文几丧五十余年其间不以一时之是非毁誉动其心而能审是其所学以不失其正者岂非豪杰之士欤尔少禀异才辅之笃学谋道力久卒用有成既穷伊洛之渊源遂见古人之大体蔼然令闻达于朕闻燕见便朝有嘉献纳改锡京秩将试尔能夫大学之道由诚意正心以至于治天下国家此尔昔之所闻于师而成已成物之要在是也勉行汝知无负所学居正之词也徽猷阁待制胡安国闻之语人曰伊洛渊源古人大体虽其高第游酢杨时谢良佐诸人尚难言之而况于樗乎居正又言草居修词有嫌乃命都司官权中书舍人命词行下都司摄词命以二史皆阙而检正又权给事中故也此事十月五日得旨按周纲除右司在此后二日故今不出其名 
　　壬申辅臣进呈上曰宰相有奸恶台谏当言朕当施行若摭以小过使人无善去者谁肯作相耶赵鼎等对曰陛下睿照如此臣邻幸甚 中书舍人兼史馆修撰常同充集英殿修撰知衢州秘书少监刘大中为起居舍人 左迪功郎仲并特改左承奉郎仍旧平江府府学教授并尝从胡安国游至是以荐者得召对故以命之制曰孔子称可与共学未可与适道可与适道未可与立可与立未可与权夫知尧舜文王为正道而不惑于异端邪说者可与共学也自是而后适道适道而后立立而后权然后为成德之士然自昔者大学之道不明而求士之可与共学者殆不易得况成德哉尔资禀淳明器质深厚顷自妙龄潜心问学则知所谓是非邪正拳拳服膺虽于异端竞起邪说诬民之时能独立不惧自信甚确庶几孔子所谓可与共学者朕闻而嘉之兹用锡对便朝改赐京秩尔其勉哉期进于道用其所学以见之于行事焉 温州舟人林贵特补进武校尉贵在胶西伪齐遣土军崔宁等八人取其舟以为战舰贵道杀四人捕宁等四人赴行在并其徒九人皆官之 是日金人及伪齐之兵分道渡淮诸书并无金人渡淮之日按日历明年正月二十四日知建康府吕祉申去年九月二十六日己后畨马贼马分兵两路侵犯淮甸壬申二十六日也故系于此日知楚州武功大夫和州防御使樊序弃城去淮东宣抚使韩世忠自承州退保镇江府赵甡之遗史先是岳飞军中有校尉王大节者蜀人飞待以为客李成退走归刘豫也上语飞曰如李成归国朕当以节度使待之飞即遣大节招成归国是时豫方招接江南衣冠大节遂投刘麟麟待之甚厚授承务郎为皇子府属官麟问征江南之策大节言四川百姓以宣抚司征扰不巳供亿重困思得大齐以重兵临关则人皆向应既得四川然后发江之舟鼓棹而下江南屯戍之兵魂散胆裂矣麟曰不然大金有命会本国之兵趋淮甸渡长江直捣吴会汝以为如何大节曰其谋非不善但恐南兵扼长江未可渡则我师挫锐矣不若攻四川必取之地以图万全虽若迟而迂然大功可以必成麟不听大节既得敌人之情乃脱身走归报飞飞大喜送大节于行在上令引见具以奏闻且请淮南为防江之备授大节承节郎合门祗候至是伪齐与金果合兵犯淮甸今且附此更求他书参考 
　　癸酉左中大夫知枢密院事都督川狭荆襄诸军事赵鼎为左通议大夫守尚书右仆射同中书门下平章事兼知枢密院事初鼎奏禀朝辞上曰卿岂可远去当相卿付以今日大计制下朝士动色相庆赵鼎事实时独给事中孙近直学士院时传锁院莫知为谁诸侍从谋于近曰非晚必命相公当草制幸密报仿佛以解我忧近入院诸人聚于沈与求之家近密报取枢府细位诸人喜而散明日拜鼎右相按此时近与沈与求并直此云独直误也又朱胜非既罢人望次辅皆应在鼎此云莫知为谁恐亦非其实今姑附此更须详之也鼎入谢命坐赐茶即赴都堂治事 秘书省正字张绚枢密院编修官田如鳌并为监察御史 监察御史周纲守尚书右司员外郎姜师仲为司封员外郎朱胜非闲居录称赵鼎引用周纲事见五年七月壬申免审录滥赏注 直秘阁通判临安府邵相为荆湖南路转运判官用帅臣梁汝嘉荐也 
　　甲戌吏部尚书兼权翰林学士兼侍读沈与求为参知政事按宋史系癸酉日 宗正少卿直史馆范冲言臣于赵鼎实有亲嫌伏念赐对之初首蒙训谕谓臣之进匪有先容亲奉玉音不敢辞避今鼎进位冢司事无不统在臣分义滋不遑安窃虑招致烦言指为附丽亲党则臣上负圣知何以自解伏望除臣一在外宫观则臣今日之退其荣于进多矣诏不允 初川狭宣抚副使吴玠与随军转运使赵开不咸玠谋为牵制之举必欲从陆运粮开执不可玠迄自为之是秋两川调夫运米十五万斛至利州率四十余千而致一斛时玠令县官部役先至者赏役夫饥病相仍死于道路蜀人痛之此以李焘撰赵开墓志及冯康国奏议参修开惧不敢言更遣主管文字左奉议郎张洙按后期者洙抚其民流涕曰诸葛孔明再举师以粮尽而返孔明岂不智哉惧吾民之至此也輙削所受令听民以粟输内郡官募舟载粟挽以上民皆欢呼而去玠大怒以深文诋洙赖宣抚司置勿问虽开亦以为难洙郫县人也张洙事以邵溥所撰墓志增入此恐是邵溥权宣抚副使时事且附此更求其本日 
　　建炎以来系年要录卷八十金人地名考证 
　　尼玛哈原书作黏罕误改见卷 


</div>
    <div class="pagination">
<a href="建炎以来系年要录_page23.html">上一页</a><span>...</span><a href="建炎以来系年要录_page19.html">19</a><a href="建炎以来系年要录_page20.html">20</a><a href="建炎以来系年要录_page21.html">21</a><a href="建炎以来系年要录_page22.html">22</a><a href="建炎以来系年要录_page23.html">23</a><span class="current-page">24</span><a href="建炎以来系年要录_page25.html">25</a><a href="建炎以来系年要录_page26.html">26</a><a href="建炎以来系年要录_page27.html">27</a><a href="建炎以来系年要录_page28.html">28</a><a href="建炎以来系年要录_page29.html">29</a><span>...</span><a href="建炎以来系年要录_page25.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
