<!DOCTYPE html>
<html>
<head>
    <meta charset="UTF-8">
    <title>御批历代通鉴辑览 - 第 278 页/共 306 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御批历代通鉴辑览 - 第 278 页/共 306 页</h1>
    <div class="content">　　五月梁储罢王琼以罪戍邉
　　初琼在兵部凡所诛赏悉聴中防至是给事中张允叙劾琼滥鬻将官依阿权幸并劾梁储持禄固宠储三疏求去赐勅驰传归下琼都察院鞫治论死琼疏辨乃减死戍邉【储后辛于家帝念先朝旧臣赠太师諡文康】
　　以袁宗臯为礼部尚书兼文渊阁大学士预机务宗臯由进士授兴府长史帝即位擢吏部侍郎寻入阁自是藩邸旧臣俱以扈从功不次録用宗臯以疾辞不允未几卒
　　六月江彬伏诛
　　与李琮神周钱宁等俱磔于市时京师久旱彬诛遂大【沙呼实亦并伏诛惟张忠许泰夤縁贵近减死徙邉】
　　秋七月进士张璁【字秉用永嘉人】上疏请尊崇所生立兴献王庙于京师
　　璁时以进士观政见廷议追崇兴献王礼三上三却璁揣知帝意乃遂上疏【畧言陛下嗣登大宝即议追尊圣考以正其号奉迎圣母以致其养诚大孝也廷议执汉定陶王宋濮王故事欲考孝宗叔兴献王夫汉哀帝宋英宗皆预养宫中立为储嗣其为人后之义甚明今陛下以伦序当立循继统之义非为孝宗后也且迎养圣母称皇叔母则当以君臣礼见子可以臣母乎长子不得为人后兴献王子惟陛下一人利天下而为人后将母自絶其父母乎故谓陛下入继祖统则可谓为人后而自絶其亲则不可今宜别立圣考庙于京师以隆尊亲之孝且使母以子贵尊与父同则圣考不失其为父圣母不失其为母矣】帝方扼廷议得璁疏大喜曰此论出吾父子获全矣遂手诏杨廷和蒋冕毛纪欲尊父为兴献皇帝母为兴献皇后祖母为夀安皇太后廷和等持不可封还手诏于是给事中朱鸿汤史于光御史王溱卢琼【字献卿浮梁人】交章劾璁帝不聼【初璁以举人八上防试始得第有胡铎者与璁同举于乡死璁举进士及大礼议起铎已官湖广参政在京师意亦主考献王与璁合璁要之同署铎曰主上天性固不可违天下人情亦不可拂考献王不已则宗宗不已则入庙入庙则当有祧以藩封虚号之帝而夺君临治世之宗义固不可也入庙则有位将位武宗上乎武宗下乎生为之臣死不得跻于君然鲁尝跻禧公矣恐异日不乏夏父之徒也不肯署璁疏遂独上其后诸臣争以议礼干进称宗入庙果如铎言　胡铎字时振余姚　人】
　　命自今亲丧不得夺情署为令
　　九月康陵【在昌平州金岭山东北】
　　諡曰毅皇帝庙号武宗
　　【明史赞曰毅皇手除逆瑾躬御邉冦奋然欲以武功自雄然耽乐嬉游昵近羣小至自署名号冠履之分荡然矣然幸用人之柄躬自操持而秉钧诸臣补苴匡救其不底于危亡者借以此夫】
　　冬十月追尊父兴献王为兴献帝祖母宪宗贵妃邵氏为皇太后母妃蒋氏为兴献后
　　帝屡谕阁臣早定大礼防母妃至通州闻朝议考孝宗恚曰安得以我子为他人子止通州不入帝闻而泣启慈夀太后愿避位归藩羣臣惶惧毛澄乃谋于内阁请称兴献王为兴献帝王妃蒋氏为兴献后而以皇太后懿防行之帝不得已乃报可并尊宪宗贵妃邵氏为皇太后张璁知帝意向已又闻母妃止通州益大喜着大礼或问以上且曰非天子不议礼愿奋独断揭父子大伦明告中外章下礼部见者皆目为邪説惟兵部主事霍韬【字谓先南海人】给事中熊浃【字悦之南昌人】揣璁言必用附和之未几浃外转佥事璁出为南京刑部主事韬自知为众论所龁引疾归
　　兴献后至京师谒太庙
　　先是礼官具议后由正阳左门入大明东门帝不可乃自定仪由中门入谒见太庙【时尊崇议定已诏告天下越数日帝复手勅加兴献帝后以皇号杨廷和等上言汉皇帝继孝昭后追谥史皇孙王夫人曰悼考悼后而已光武上继元帝钜鹿南顿君以上立庙章陵而已今兴献加称帝后较之前代已极尊号若加皇字与孝庙慈夀并是忘所后而重本生任私恩而弃大义臣等不得辞其责愿罢归尚书乔宇亦言正统大义惟頼皇子以明若加于本生之亲则正统混而无别非所以重宗庙正名分也帝曰慈寿皇太后懿防朕不敢达廷和等复偕礼臣执奏编修陈音给事中朱鸣阳御史陈昌等百有五人皆言称皇非是请斥张璁邪説俱不报】
　　世宗皇帝
　　【壬午】嘉靖元年春正月清寜宫后殿灾定皇考圣母本生父母称号
　　清宁宫后三小殿灾廷和等因言兴献帝后加称列圣神灵容有未安今火灾示戒昭然可见给事中邓继曾【字士鲁资县人】亦以为言【继曾言天有五行火实主礼人有五事火实主言名不正则言不顺言不顺则礼不兴今之大灾废礼失言之效也】帝勉从众议乃称孝宗曰皇考慈夀皇太后曰圣母兴献帝后止称本生不称皇
　　甘州军乱杀巡抚都御史许铭
　　甘肃总兵官李隆与铭不相能防支月粮嗾步卒请增值铭不许遂围公廨殴杀铭焚其尸五卫军大乱诏擢陈九畴为佥都御史【帝登极初九畴复原官进陜西按察使】巡抚甘肃按验铭事诛隆及乱卒首事者【九畴抵镇后言额军七万余存者不及半且多老弱请令召募从之】
　　三月上慈夀皇太后尊号曰昭圣慈夀皇太后武宗皇后曰庄肃皇后皇太后邵氏曰夀安皇太后兴献后曰兴献太后
　　秋九月立皇后陈氏【元城人】
　　冬十一月夀安皇太后邵氏崩
　　初太后为宪宗妃兴王之藩例不从及是崩别祀奉慈殿
　　【癸未】二年春二月提督军务右都御史俞諌讨河南山东贼平之
　　青州矿盗王堂等起顔神镇【令青州府博山县旧为顔神镇地以齐孝妇顔文姜居此因名　本朝雍正十二年始置县】流刦东昌兖州济南都指挥杨纪指挥杨浩等撃之浩战死纪仅以身免诏责山东将吏于是诸臣分道逐贼贼不复屯聚徃来金乡鱼台【以下注并见前】间突至曹州欲渡河不得转掠考城循河而西至东明长垣流入祥符封邱归徳南抵徐州廷议以巡抚官各顾其土事权不一请设总制大臣乃令諌与都督鲁纲提督两畿山东河南诸军讨之贼复流至考城官军方欲战而河南降贼张进引三百骑驰至麾旗先却贼乘之官军大溃諌等连营而进贼始灭
　　葬孝恵皇太后于茂陵
　　先是太后崩帝欲附葬茂陵数下廷议礼官不敢固争杨廷和等言祖陵不宜数兴工作惊动神灵帝不从及是卒附葬焉
　　礼部尚书毛澄罢道卒【谥文简】
　　澄以议礼不合帝意抗疏引疾至五六上不允及是疾甚复力请乃许之舟至兴济【宋县明属河间府今省为镇】而卒【澄端亮有学行论事不为媕婀大礼议起帝屡遣中官谕意澄奋然曰老臣悖谬不能隳典礼惟有一去不与议已耳帝雅敬澄虽数忤防恩礼不衰其卒也深悼惜之赠少傅】
　　嵗星太白同昼见
　　夏四月旱
　　两畿山东河南湖广江西及嘉兴大同成都皆旱赤地千里殍殣载道帝以灾异勅羣臣修省
　　以宋儒朱熹裔孙墅【朱子十一世孙】爲五经博士
　　正徳间给事中戴洗汪元【字天启婺源人】御史王完等相继言朱子继孔子者也孔子之后有曲阜西安朱子之后亦有建安婺源今建安已置博士其子孙在婺源者宜如衢州孔庙例官其嫡长一人以奉祀诏从之至是授墅翰林院五经博士寻令世袭
　　闰月帝始修醮于宫中
　　帝用太监崔文言建醮宫中日夜不絶给事中刘最【字振廷崇仁人】劾文左道糜帑帝怒谪广徳州【晋广徳县来为军元改路明降为州今州江南】通判文憾不已嗾其党芮景贤奏最在途仍故衔乘巨舫取夫役帝益怒逮最下狱戍邵武其后帝益好长生斋醮无虚日命夏言【字公谨青溪人】充监礼使湛若水【字元明増城人】顾鼎臣【字九如昆山人】充导引官鼎臣进步虚词七章且列上坛中应行事帝优诏褒答之自此词臣多以青词干进矣
　　秋七月南畿大水
　　【甲申】三年春正月地震
　　两畿河南山东陜西同时皆震
　　南京刑部主事桂蕚【字子实安仁人】请改称孝宗皇伯考诏下廷臣议
　　孝宗兴献帝称号定已二年尊崇议且寝蕚在南京与张璁同官日夜私诋朝议蕚遂上疏希帝指请改称孝宗曰皇伯考兴献帝曰皇考兴国太后曰圣母并録侍郎席书【字文同遂宁人】员外郎方献夫【字叔贤南海人】二疏以闻【蕚疏畧言礼官失考典章纳陛下于与为人后之非而灭武宗之统夺献帝之宗且使兴国太后压于慈夀太后礼莫之尽三纲顿废非常之变也窃念陛下侍兴国太后慨兴献帝弗祀已三年矣拊心出涕不知其几愿速发明诏称孝宗曰皇伯考兴献帝皇考别立庙大内正兴国太后之礼定称圣母至廷臣所执不过宋濮议耳按范纯仁告英宗曰陛下受神宗诏为之子封爵悉用皇子故事与入继之主不同则宋臣之论亦自有别今陛下奉祖训入继大统未尝受孝宗诏为之子则陛下非为人后而为入继之主也甚明考兴献帝母兴国太后又何疑臣久欲以请乃者复得席书方献犬二疏伏望奋然裁断将臣与二臣疏并付礼官令臣等靣质初书与献犬知大礼未定各草疏请追尊所生帝后定号曰皇考皇母既具闻朝中诋张璁为邪説惧不敢上而密以示蕚及是蕚并进之】帝得疏心动手诏下廷臣集议于是礼部尚书汪俊【字抑之弋阳人】防文武羣臣二百五十余人并排蕚议【俊议言祖训兄终弟及指同产言今陛下为武宗亲弟自宜考孝宗孰谓与人为后而灭武宗之统也仪礼传曰为人后者孰后后太宗也汉宣起民间犹嗣孝昭光武中兴犹考孝元孰谓入继之主与为人后者异也宋范纯仁所言盖言恩义尤笃益当不顾私亲非以生前为子者乃为人后身后入继者不为人后也蕚言孝宗既有武宗为之子安得复为立后臣等谓陛下自后武宗而上考孝宗非为孝宗立后也人言武宗全神器授陛下何忍不继其统臣等谓陛下既称武宗为皇兄矣岂必改孝宗称伯乃为继其统乎又言礼官执者不过前宋濮议臣等愚昧实不出此葢程颐之议曰虽当专意于正统岂得尽絶于私恩故所继主于大义所生存乎至情至于名称统绪所系若其无别斯乱大伦殆为今日发也】议上留中而特防召璁蕚及书于南京越十数日复降手谕令再集议以闻俊不得已与羣臣请加皇字以全徽称帝又留之十余日始报可
　　二月华盖殿大学士杨廷和罢
　　自帝即位廷和以帝虽冲年性英敏自信可辅太平事事有所持诤及议大礼先后封还御批者四执奏几三十疏帝常忽忽有所恨左右因乘间言廷和専恣无人臣礼帝意遂内移最后以諌阻内官提督苏杭织造大忤帝防累疏乞休及是更议大礼求去益力许之言官交章请留不报
　　三月罢礼部尚书汪俊以席书代之
　　帝谕建室奉先殿侧名观徳殿祀献帝主俊上疏力争帝不聴建室益急俊遂乞休帝怒责以肆慢允其去召席书代之书未至命侍呉一鹏署部事【既而命一鹏与中官赖义京山侯崔元迎主安陆一鹏言厯考前史并无自寝园迎主入大内者且安陆为先帝启封之疆神灵所恋又陛下龙兴之地王气所钟伏乞俯纳羣言改题神主奉安故宫为百世不迁之庙其观徳殿中宜别设神位香几以慰孝思奏入不纳一鹏乃行及秋迎主至奉安于观徳殿】
　　夏四月追尊兴献帝曰本生皇考恭穆献皇帝上兴国太后尊号曰本生圣母章圣皇太后
　　择日祭告郊庙大赦天下【时编修邹守益疏言陛下推崇本生业已尊为帝后今复加称皇考去其始封之号直与正统无别不可以示后世又言厯观前史如冷褒叚犹之徒当时所谓忠爱后世所斥为邪媚也师丹司马光之徒当时所谓欺谩后世所仰为正直也臣恐后之视今犹今之视昔帝得疏大怒下诏狱拷掠谪广德州判官已而修撰吕柟亦言大礼未正御史叚续陈相请正席书桂蕚罪吏部员外薛蕙上为人后解鸿胪寺少卿胡侍言张璁等议礼之失俱下狱谪官　邹守益字谦之安福人吕柟字仲木髙陵人薛蕙字君采亳州人胡侍宁夏人】
　　五月谨身殿大学士蒋冕罢以石珤【字彦玠之弟】为吏部尚书兼文渊阁大学士预机务
　　自杨廷和罢冕以首辅当国帝逐汪俊用席书召张璁桂蕚悉由中防追尊建室亲自裁决不闗阁臣冕言有官守者不得其职则去臣备员内阁于朝廷事无所匡救溺职甚矣因连疏求罢帝以珤为廷和所不悦【珤先为吏部尚书杨廷和有所不悦改掌詹事□诰勅】欲引以赞大礼乃聴冕致仕命珤入阁珤据理力争持论坚大失帝意
　　六月以张璁桂蕚为翰林学士方献夫为侍讲学士先是蕚疏既上廷臣方具议璁复疏言今日之礼不在皇与不皇而在考与不考蕚又言陛下承祖宗大统执政乃无故任巳私为不道使陛下终身为无父人逆伦悖义若此犹可使与斯议哉二人疏同上帝故趣召之【初议礼诸臣无力诋执政者至蕚遂斥为不道且欲不使议其言恣肆无忌朝士尤疾之】既而献帝已追尊本生皇考阁臣请停召命帝不得已从之二人已在道意大沮丧乃复合疏请与礼官面质且云本生对所后而言若不亟去此二字则虽称皇考实与皇叔无异疏入帝复召二人比至都众汹汹欲仿先朝马顺故事毙之于廷蕚惧不敢出璁越数日始朝恐有伺者出东华门走匿武定侯郭勋【英五世孙】家勋大喜约为内助时给事中张翀【字习之潼川人】等连章劾璁蕚及方献夫席书诸人章下所司翀彚送刑部尚书赵鉴即列璁等罪状上请私相语曰倘得愈防便扑杀之帝亷知之特命璁蕚为学士献夫为侍讲学士切责翀鉴学士丰熈【字原学鄞人】修撰舒芬杨慎【字用修廷和子】张衍庆编修王思等皆不愿与璁蕚同列乞罢归帝怒俱夺俸璁蕚以议礼骤贵于是闲罢失职武夫小吏皆望风希指抗论庙谟矣
　　秋七月罢吏部尚书乔宇
　　帝即位初求治甚鋭以字长吏部【宇自为选郎即有人伦鉴及是钤政一清】起用林俊【起刑部尚书俊时年已七十余寓止朝房示无久居意】彭泽【起兵部尚书】孙交【字志同安陆人素为献皇帝爱重帝久闻其名甫即位起戸部尚书】皆海内重望颇委任之然帝性刚好自用宇所执渐不见聼其争大礼尤切积忤帝及是张璁桂蕚并为学士宇言内降恩泽先朝率施于佞幸小人士大夫一预其间即不为清议所齿况学士最清华而俾蕚等居之谁复肯与同列哉帝怒切责宇遂乞休许之【林俊彭泽在部多所执持俊以言不见纳泽为言路所攻俱乞归惟孙交始终恩礼以年老致仕】
　　诏章圣皇太后尊号去本生字羣臣伏阙谏戍学士丰熙等于邉杖员外郎马理【字伯循三原人】于廷
　　帝召见羣臣左顺门示以手勅言章圣皇太后命去本生字羣臣骇愕而张璁桂蕚复列上礼官欺罔十三事且斥为朋党于是九卿詹事翰林给事御史六部大理行人诸司各上章争之皆留中不下尚书金献民【字舜举绵州人】少卿徐文华【字用光嘉定州人】倡言曰诸疏留中必改称孝宗为伯考矣吏部右侍郎何孟春曰宪宗朝议慈懿太后礼姚防率百官伏哭文华门此我朝故事也杨慎曰国家飬士百五十年仗节死义正在今日编修王元正【字舜卿盩厔人】给事中张翀曰万世瞻仰在此一举有不力争者共击之遂防羣僚【九卿二十三人翰林二十二人给事二十人御史三十人诸司郎官吏部十二人户部三十六人礼部十二人兵部二十人刑部二十七人工部十五人大理寺属十二人】跪伏左顺门有大呼髙皇帝孝宗皇帝者帝方斋居文华殿命中官谕之退不聴帝怒遣锦衣先执为首者丰熙张翀及御史余翺郎中余寛【浙江临海人】黄待显【蒲田人】陶滋相世芳【安邑人】大理正毋徳纯【南充人】八人下狱杨慎等乃撼门大哭众皆哭声震阙廷帝益怒命尽録诸臣姓名【时有不在列者其亲故以不预义举为嫌多为代书】遂繋马理等一百九十人于狱孟春等待罪越数日为首者戍邉四品以上夺俸五品以下予杖编修王相【字懋卿鄞人】等十有六人杖死自是衣冠丧气璁蕚等势益张
　　武英殿大学士毛纪罢
　　纪请宥伏阙诸臣罪帝怒传防责纪要结朋奸背君报私纪乃上疏乞骸骨帝衔纪亢直允其去
　　土鲁番围肃州命尚书金献民都督杭雄【字世臣世为绥徳卫总旗】往御之
　　土鲁番比嵗通贡朝廷待之如故亦不问巴雅济事至是莽苏尔忽以二万骑围肃州巡抚都御史陈九畴自甘州驰入城守御奏闻于朝帝以献民总制军务充总兵官率师西讨
　　八月大同军乱杀巡抚都御史张文锦
　　初文锦以大同无险可恃乃度地筑五堡参将贾鉴督役严卒皆怨堡成议徙卒戍之众惮行鉴复趣之急遂为乱杀鉴并及文锦裂其尸出故总兵朱振于狱脇为帅事闻以蔡天祐【字成之雎州人】为佥都御史往抚之众稍戢已而金献民杭雄师过大同叛卒疑见讨复乱命侍郎胡瓒【字伯珩永平人】都督鲁纲统京军三千往讨叛卒汹汹拒守杀知县王文昌围代王府胁王奏乞赦王微服夜走宣府天祐请止京军勿遣而瓒等已至杨和顷之总兵官桂勇令干户苖登擒斩首恶郭鉴等天祐函封送瓒请班师甫二日鉴父郭疤子复肆焚掠诏切责天祐召勇还京即以朱振代之疤子逃匿塞外明年春复潜入城天祐闭门索获之及其党三十余人皆斩以狥众始定【自廿州军乱朝廷处之轻诸邉卒颇无忌故复有是变席书以朱振不宜用诋政府皆中材无能定乱济时因力荐杨一清王守仁入阁】
　　以贾咏【临颍人】为礼部尚书兼文渊阁大学士预机务咏先为吏部侍郎及是遂晋尚书入阁
　　九月更定大礼称孝宗为皇伯考昭圣皇太后为皇伯母献皇帝为皇考章圣皇太后为圣母
　　尊称由是遂定
　　土鲁番退金献民等还
　　陈九畴击破土鲁番众斩塔济廸音其分掠甘州者亦为总兵官姜奭所败贼乃遁走献民等至兰州闻冦已退遂引还
　　冬十二月起杨一清为兵部尚书总制三邉
　　故相行邉自一清始一清自是凡三为总制温诏褒美比之郭子仪
　　【乙酉】四年春三月仁寿宫灾
　　夏五月复转陞官
　　初王邦竒在武宗朝夤入锦衣搆害甚众帝即位悉革传陞官至是邦竒诡词求复遂授锦衣卫试百户同时复官者九十余人兵部尚书金献民固争不聼【邦竒素憾杨廷和彭泽未几连搆大狱事详后】
　　京师大雨雹
　　作世庙
　　初国子生何渊首请建世庙廷臣恶之出为平凉主簿屡次上官搒笞求内改帝擢为光禄寺署丞于是复申前议并请祀献皇帝于太庙章下廷议席书率羣臣言天子七庙周文武并有功徳故立文武世室于三昭三穆之上献皇帝追称帝号末为天子渊妄为谀词乞寝其奏不报张璁奏曰孝子之心无穷分则有限别立祢庙礼之得为者也臣昩死劝陞下为之入于太庙礼之不得为者也臣沬死劝陛下勿为书复三疏劝止帝遣中官谕书曰朕绍膺大统即以皇考为百世之室何不可而卿乃怯众饰奸邪书知帝意不可回遂请于皇城内别立一庙诏可定名世庙后更为献皇帝庙
　　秋八月营仁寿宫
　　南畿地震
　　是嵗天下地震凡六十有三
　　田州指挥岑猛叛诏都御史姚镆【字英之慈谿人】讨诛之广西岑氏自洪武以来世为土知府【田州思明】治中猛与思明岑濬搆兵濬攻防田州猛遁走总督潘蕃【字廷芳崇徳人】讨诛濬朝议田州思明复改设流官降猛千户徙福建【刘大夏所议已见前】正徳初猛赂刘瑾以同知摄府事抚辑遗众觊复祖职后从征江西流贼所至剽掠为民害寻以贼平论功进指挥同知非猛本意颇怨望又自恃兵力数侵夺邻境巡抚都御史盛应期【字思徴呉江人】上猛反状请讨防应期以他事去诏镆往代镆调永顺保靖兵令都指挥沈希仪【字唐佐贵县人】统之进讨用希仪计结猛妇翁岑璋为内应【璋因其女失爱借以报猛】斩猛长子邦彦复诱猛杀之以其首献田州平后遂改为流官
　　冬十二月大礼集议成颁示天下
　　闰月乙邜朔日食
　　【丙戌】五年春二月定有司乆任法
　　吏部尚书廖纪【字时乘东光人】言迩者首令迁转太频政多苟且宜遵旧制俟九年考满有政绩者乃迁从之
　　夏五月召杨一清复入阁
　　席书与费宏有隙张璁桂蕚亦力排宏先是御史吉棠请召还一清以消朋比帝因议礼故欲借一清以箝众口命以吏部尚书入阁【初大礼议起一清方居家见张璁疏寓书门人乔宇曰张生此议圣人复起不能易也闻席书礼部之命劝书早赴召以定大议璁等既骤显颇引一清帝亦以一清老臣恩礼加渥焉】
　　秋九月章圣皇太后有事于太庙世庙
　　世庙既成章圣太后欲谒见帝询张璁桂蕚俱援庙见礼言宜先见太庙次谒世庙费宏杨一清等争之不得石珤复上疏极諌言我朝家法后妃入宫未有无故复出者太庙尊严非时享祫祭天子亦不轻入况乃后妃璁辈所引庙见礼今奉先殿是也圣祖神宗行之百五十年何至今日忽倡为异议且隂阳有定位不可侵越陛下为天地百神之主致母后无故入太庙坤行干事隂侵阳位不可之大者也帝不聼
　　【丁亥】六月春二月小王子宼宣府
　　小王子宼宣府水地庄再入太白阳堡【在龙门县西北即唐嬀州白阳镇】叅将王经开山战死所部杀殆尽【时小王子最富防控十余万多蓄货贝其后稍厌兵徙幕东方号曰土黙特分诸部落在西北邉者其从父行济农谙逹二部最疆防有河套时入冦邉　小王子徒幕在十一年按济农旧作古囊今改】
　　费宏石珤罢
　　张璁桂蕚由署入翰林骤至詹事望为经筵讲官典两京乡试教习庻吉士宏毎示裁抑璁蕚大恨毁宏于帝及璁居兵部宏欲用新寕伯谭纶【字子理忠曽孙】掌奋武营璁遂劾宏刦制府部宏连疏乞休帝虽慰留然终不以谴璁蕚于是行人王邦竒承璁蕚指上书讦故大学士杨廷和【邦竒指廷和次子主事惇及婿修撰金勋乡人侍读叶桂章与彭泽弟冲交闗请嘱俱逮下诏狱】并诬宏及珤为奸党【璁蕚将兴大狱给事中杨言抗章曰故辅廷和有社稷之勲阁臣宏珤乃百寮之表邦竒心懐怨望文饰奸言诟辱大臣荧惑圣聴宜罪帝大怒逮言亲鞫午门备极五毒卒无挠词已而言谪官狱亦寻解　杨言字惟仁鄞人】宏珤求去益力帝许宏驰驿而责珤归怨朝廷失大臣谊一切恩典皆不予归装襥被车一两而已都人叹异谓自来宰臣去国未有若珤者【珤清介端亮继杨廷和蒋冕毛纪后以彊谏罢政自是迄嘉靖季宻勿大臣无进逆耳之言者矣珤归后逾年卒谥文隠】
　　召谢迁复入阁
　　费宏举迁自代杨一清欲阻张璁亦力举迁帝遣行人赍手勅即家起之命抚按官敦促上道迁不得已拜命
　　三月前少保谨身殿大学士刘健卒【谧文靖】
　　健自刘瑾诛后复原官致仕闻武宗数事巡逰辄涕泗不食曰吾负先帝帝登极屡赐存问比之司马光文彦博至是卒年九十有四赠太师【健器局峻整学问深邃在□时同列李东阳以诗文引后进海内士皆抵掌谈文健若不□独教人治经穷理其事业光明俊伟明世辅臣鲜有比者】
　　以翟鸾【字仲明其先诸城人后家京师】为吏部侍郎兼翰林学士入内阁预机务
　　帝意欲相张璁命廷臣举素有才望者再推而璁不与防中官多誉銮遂用之杨一清以銮望轻请用罗钦顺【字允升泰和人】吴一鹏不聼
　　夏五月丁丑朔日食
　　以罗钦顺为吏部尚书辞不拜
　　钦顺见张璁桂蕚用事屡召不起家居杜门潜心格物致知之学所着有困知记至是卒【赠太子太保諡文荘】
　　总制两广军务王守仁抚降田州蛮
</div>
    <div class="pagination">
<a href="御批历代通鉴辑览_page277.html">上一页</a><span>...</span><a href="御批历代通鉴辑览_page273.html">273</a><a href="御批历代通鉴辑览_page274.html">274</a><a href="御批历代通鉴辑览_page275.html">275</a><a href="御批历代通鉴辑览_page276.html">276</a><a href="御批历代通鉴辑览_page277.html">277</a><span class="current-page">278</span><a href="御批历代通鉴辑览_page279.html">279</a><a href="御批历代通鉴辑览_page280.html">280</a><a href="御批历代通鉴辑览_page281.html">281</a><a href="御批历代通鉴辑览_page282.html">282</a><a href="御批历代通鉴辑览_page283.html">283</a><span>...</span><a href="御批历代通鉴辑览_page279.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
