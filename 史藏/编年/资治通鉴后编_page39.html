<!DOCTYPE html>
<html>
<head>
    <meta charset="UTF-8">
    <title>资治通鉴后编 - 第 39 页/共 44 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>资治通鉴后编 - 第 39 页/共 44 页</h1>
    <div class="content">
　　资治通鉴后编卷一百六十四
<史部,编年类,资治通鉴后编>
　　钦定四库全书
　　资治通鉴后编卷一百六十五
　　刑部尚书徐干学撰
　　元纪十三【起旃蒙单阏正月尽屠维协洽十二月凡五年】
　　仁宗圣文钦孝皇帝
　　延祐二年春正月丙寅霖雨壊浑河隄堰没民田卒补之　禁民炼铁　卒浚漷州漕河　己巳置大圣寿万安寺都总管府秩正三品　庚午立行用库于江隂州　敇以江南行台罚钞赈恤饥民　乙亥诏遣宣抚使分十二道问民疾苦黜陟官吏并给银印　特们徳尔奏天下庶务虽统于中书而旧制省臣亦分领之请以钱帛钞法刑名委平章李孟左丞阿尔哈雅参政赵世延等领之其粮储选法造作驿传委平章张律右丞萧拜珠参政曹从革等领之诏皆如所请　禁南人典质妻子贩卖为驱　御史台臣言比年地震水旱民流盗起皆风宪顾忌失于纠察宰臣夑理有所未至或近侍蒙蔽赏罚失当或狱有寃滥赋役繁重以致乖和宜与老臣共议所由诏明言其事当行者以闻　二月己卯朔防试进士命中书平章政事李孟礼部侍郎张养浩知贡举呉澄杨刚中元明善皆与焉于是得人为多进士诣谒养浩皆不纳但使人戒之曰诸君子但思报効奚劳谢为　癸巳太白经天　甲午诏禁民转鬻养子　壬寅辰沅洞蛮呉干道为冦敇调兵捕之丙午太白经天　三月乙卯廷试进士赐呼圗克岱尔张起岩等五十六人及第出身有差分进士为两榜蒙古色目人为右汉人南人为左第一名从六品第二名以下及第二甲皆七品第三甲正八品是科左榜自张起岩而下又得义乌黄溍浏阳欧阳汤阴许有壬皆知名之士起岩禹城人除同知登州事特防改集贤修撰初至元乙酉三月乙亥太史奏文昌星明文运将兴时世祖行幸上京明日丙子帝降生于儒州是夜起岩亦生至是帝始行科举起岩遂中第一世皆谓文运之兴非偶然也溍除台州宁海丞县地濒盐场亭户恃其不统于有司肆毒害民编户漕司及财赋府者亦谓各有所凭横暴尤甚溍皆痛防以法吏以利害白弗顾也民有后母酖杀其父者反诬民所为狱将成溍变衣冠隂察之具知其奸伪卒直其寃恶少年名在盗籍者谋刧而未行邑大姓执之图中赏格初无得财左验事久不决溍为疏剔以其狱上论之如本条免死者十余人除太平路芜湖县尹县多疑狱久不决察其情皆为平反豪右不法虐其驱奴断之从良贡赋征及时民乐趋事教化大行飞蝗独不入境有壬除同知辽州事防闗中有警邻州聴民出避弃孩婴满道上有壬独率弓箭手闭城门以守卒获无虞州有追逮不许胥隶足迹至村疃唯给信牌令执里役者呼之民安而事集右族贪虐者惩之寃狱虽有成案皆平反而释其罪州遂大治　福清州判官致仕熊朋来家居教授受业者日盛得其所指授多为闻人时科举废已久而一旦举行有司咸不知其典故以不称明诏为惧江西行省官主其事者谘问于朋来动中轨度因以申请四方得遵用之及请为考试官则曰应试者十九及吾门不可其后江浙湖广皆卑词致礼请为主文朋来屡徃应之及对大廷其所选士居天下三之一焉又有太和杨景行者亦以是年登第授赣州防昌州判官防昌民素不知井饮汲于河流故多疾疠不知陶瓦以茅覆屋故多火灾景行教民穿井以饮陶瓦以代茅茨民始免其患豪民十人号十虎干政害民悉捕寘之法乃创学舎礼师儒劝民斥腴田以饍士诵之声遂盛累迁抚州路总管府推官擿奸伏郡无寃狱金谿县民陶甲厚积而凶险屡诬其县长吏罢去之由是官吏畏其人不敢诘治景行至以法痛绳之徙五百里外金谿豪僧云住人墓取财物事觉官吏受贿缓其狱景行急按之僧以贿动之不聴乃赂当道者以危语撼之一不顾卒治之如法由是豪猾屏迹良民获安　丙辰太隂色赤如赭　庚午帝率诸王百官奉玉册玉宝加上皇太后尊号诏天下蠲逋欠税课　丁丑以中书平章事张律为江浙行省平章政事时律以妻病谒告归江南夺民河渡地御史杨多尔济劾之故调外多尔济正色立朝帝为改容　夏四月戊寅朔日有食之　辛巳赐进士恩荣宴于翰林院　辛丑赐防试下第举人七十以上从七流官致仕六十以上府州教授余并授山长学正后勿援例　敇诸王分地仍以流官为达噜噶齐各位所辟为副达噜噶齐　命李孟等类集累朝条格俟成书闻奏颁行　乙巳帝如上都　宣徽院以供尚膳遣人猎于归徳敇以其扰民特罢之　加授特进上卿教大宗师张留孙开府仪同三司　五月戊申朔改给各道廉访司银印　复立陜西诸道行御史台　乙丑秦州成纪县山移是夜疾风电雹北山南移至夕河川次日再移平地突出土阜高者二三丈陷没民居敇遣官覈验赈恤监察御史马祖常言山不动之物今之动者由在野有当用不用之贤在官有当言不言之佞故致然耳　甲戌加授宦者中尚卿续元晖昭文馆大学士是日日赤如赭乙亥复然　六月戊戌河决郑州辛丑以济宁益都亢旱汰省宿衞士刍粟　秋七月乙卯赣州民蔡五九聚众作乱敇遣兵捕之　甲子江南湖广道奉使温徳亨言廉访使公田多取民租宜复旧制从之　癸酉命特们徳尔总宣政院事诏谕中外是月畿内大雨漷州昌平香河宝坻等县水没民田庐八月丙戌赣州贼蔡五九陷汀州宁化县僭称王号
　　遣江浙行省平章张律等率兵讨之　己丑帝至自上都　乙未台臣言蔡五九之变皆由鼐智宻鼎经理田粮与郡县横加酷暴逼抑至此新丰一县撤民庐千九百区夷墓扬骨虚张顷亩流毒居民乞罢经理及冒括田租诏从之　壬寅增国子生百员嵗贡伴读四员诏江浙行省印农桑辑要万部颁降有司遵守劝课旌表贵州达噜噶齐桑乌逊妻托克托沁死节仍俾树碑任所　监察御史纳琳言事忤防帝怒叵测中丞杨多尔济救之一日至八九奏曰臣非爱纳琳诚不愿陛下有杀御史之名帝曰为卿宥之可左迁昌平令多尔济曰以御史宰京邑无不可者但以言事而得左迁诚恐后之来者用是为戒不肯复言矣帝不允后数日帝读贞观政要多尔济侍侧帝顾谓曰魏征古之遗直也朕安得用之对曰直由太宗太宗不聴征虽直将焉用之帝笑曰卿意在纳琳耶当赦之以成尔直也有上书论朝政阙失面触宰相宰相怒将取防杀之多尔济曰诏书云言虽不当无罪今若此何以示信天下果诛之臣亦负其职矣帝悟释之于是特加昭文馆大学士荣禄大夫以旌其直时位一品者多乘间邀王爵赠先世或谓多尔济可援例以请多尔济曰家世寒微幸际遇至此已惧弗称尚敢求多乎且我为之何以讽励侥幸者卒不请　九月丁未张律以括田逼死九人敇吏部尚书王居仁等鞫之　壬戌蔡五九众溃伏诛余党悉平敇赏军士讨捕功并官其死事者子孙　参知政事赵世延居中书二十月迁御史中丞有防省臣自平章以下率送之官其礼前所无有由是为权臣所忌乃用皇太后防出世延为云南行省右丞陛辞帝特命仍还台为中丞　冬十月丙子朔客星见太微垣　庚辰以淮西廉访使郭贯为中书防知政事贯初为河东廉访副使帝在东宫时幸五台因问河东廉访使摩哩济建何以有善政左右曰副使郭贯之教也厚赐之及即位累迁为浙西廉访使至是遂登政府　乙未授白云宗主沈明仁荣禄大夫司空　丁酉加授特们徳尔太师十一月丙午客星变为彗犯紫微垣歴轸至壁十五宿辛未以星变赦天下减免各路差税有差左丞相哈克繖等乞避位帝曰此朕之愆岂卿等所致其复乃职苟政有过差勿惮于改又凡可以安百姓者当悉言之庶上下交修天变可弭也　甲戌立武宗子和实拉为周王出镇云南初武宗立帝为太子命以次传位于和实拉已而丞相三保努复劝武宗立其子武宗召喀喇托克托言之喀喇托克托曰太弟曩定宗社居东宫已久兄弟叔侄世世相承孰敢紊其序乎三保努曰今日兄已授弟异日能保叔授其侄乎喀喇托克托曰在我不可渝傥彼失其信天实监之事遂寝至是议立太子特们徳尔欲固位取宠乃请立皇子硕迪巴拉又与太后幸臣实勒们谮和实拉于两宫遂有是命又谮喀喇托克托为武帝旧臣诏逮至京师居数日绰和尔实勒们传两宫防谕喀喇托克托曰初疑汝亲于所事故召汝今察汝无他其复还镇托克托入谢太后曰臣虽被先帝知遇而受太后及今上恩不为不深岂敢昩所自乎未几迁江西行省左丞相　十二月庚寅増置平江路行用库　癸巳命省臣定拟封赠通例俾高下适宜以闻　旌表汀州宁化县民赖禄孙孝行蔡五九之乱禄孙负其母挈其妻随众入山避之盗至众走散禄孙守母不去盗将刃其母禄孙以身翼蔽曰宁杀我勿伤吾母时母病渇覔水不得禄孙含唾喣之盗相顾骇叹不忍害反取水与之有掠其妻去者众责之曰奈何辱孝子妇使归之事闻赐旌表　是嵗枢密副使张珪拜中书平章政事请减烦冗还有司以清政务得专修宰相之职帝从之着为令教坊使曹咬住拜礼部尚书珪曰伶人为宗伯何以示后世力谏止之皇太后以右丞相特们徳尔为太师万户布色为行省参政珪曰太师论道经邦特们徳尔非其人布色无功不得为外执政初徽政院使实勒们请以洪城军隶兴圣宫而已领之以上防移文枢密院众恐惧承命珪固不署事遂不行实勒们衔之及车驾度居庸实勒们传太后防召珪切责杖之珪创甚舆归京师明日遂出国门珪子景元掌符玺不得一日去宿衞至是以父病笃告遽归帝惊曰卿别时卿父无病景元顿首涕泣不敢言帝不怿遣参议中书省事和卓徃赐之酒遂拜大司徒谢病家居　朝廷以吏多滞事责曹案不如程者令下刑部尚书谢让曰刑狱非钱糓铨选之比寛以嵗月尚虑失实岂可律以常法乎乃入白于宰相宰相曰尚书言是也由是刑曹独得不责稽迟三年春正月丙午改直沽为海津镇　壬戌赐上都开元寺江浙田二百顷华严寺百顷　二月庚寅彗灭自去年十一月丙午始见至是乃灭凡百有五日　三月甲寅敇中书右丞萧拜珠及陜西四川省臣各一员防送周王和实拉之云南置周王常侍府官属以遥授中书左丞相圗固勒大司徒鄂尔多中政使尚嘉努山北辽阳等路蒙古军万户博啰翰林侍讲学士嘉珲等并为常侍中衞亲军都指挥使唐古兵部尚书赛罕巴圗尔为中尉仍置谘议记室各二员遣就镇　癸亥帝如上都　壬申鹰坊博啰等扰民于大同敇拘还所奉玺书　禁天下春时田猎初议犯者抵死左司郎中韩若愚曰齐宣王之囿方四十里杀其麋鹿者如杀人之罪孟子非之众以为然遂减其刑　太史令郭守敬卒于位年八十二　夏四月癸酉朔以河南流民羣聚渡江所过扰害命行台廉访司以见贮钞赈之　横州猺蛮为冦命湖广省发兵讨捕　壬午敇衞辉昌平守臣殷比干唐狄仁杰祠嵗时致祭　己亥以淮东廉访司佥事苗好谦善课民农桑赐衣一袭　庚子命中书省与御史台翰林集贤院集议封赠通制着为令　是月前集贤大学士商议中书省事陈天祥卒于家年八十諡文忠　五月庚申以中书右丞萧拜珠为平章政事特们徳尔恃势贪虐凶秽愈甚于是进萧拜珠为平章稍牵制之　庚午置甘肃儒学提举司辽阳金银铁冶提举司　六月乙亥制封孟轲父为邾国公母为邾国宣献夫人　丙子融宾柳州猺蛮叛命湖广行省遣官督兵捕之　丁丑敇凡鞫囚非强盗毋加酷刑　丁酉河决汴梁没民居发粮赈之　秋七月辛酉赐普庆寺益都田百七十顷　丙寅复以雅克特穆尔知枢密院事八月己卯帝至自上都　戊戌升缙山县为龙庆州
　　以帝生是县故也　己未冀宁晋宁路地震　丙寅太白经天　冬十月壬午河南路地震　甲申敇五台灵鹫寺置铁冶提举司　乙未禁民有父在者不得私贷人钱及鬻墓木　是月周王和实拉次延安圗固勒尚嘉努博啰及武宗旧臣哩日沙布鼎哈巴尔圗等皆来防嘉珲谋曰天下者我武皇之天下也出镇之事本非上意由左右构鬭致然请以其故白行省俾闻之朝廷庶可杜塞离间不然事变叵测遂与数骑驰去先是阿斯罕为太师特们徳尔夺其位出之为陜西行省左丞相及嘉珲等至即与平章政事塔齐尔行台御史大夫图鲁卜中丞托欢悉闗中兵分道自潼闗河中府入已而塔齐尔托欢袭杀阿斯罕嘉珲于河中周王遂西行至北边金山西北诸王察克台等闻周王至咸率众来附周王至其部与定约束每嵗冬居扎延夏居阿噜噶察山春则命从者耕于约尼十余年间边境宁谧初宣徳府人武恪以神童游学江南呉澄为江西儒学副提举荐入国学肄业选为亲王和实拉说书秀才及以周王出镇恪在行王欲起兵陜西恪谏曰太子此行于国有君命于家有叔父之命今若向京师一箭史官必书太子反左右恶恪言乃曰武秀才有母在京合遣归恪遂还大都居陋巷教训子弟　十二月庚午以知枢密院事圗固勒为陜西行省左丞相　壬午授嗣汉三十九代天师张嗣成太辅化体仁应道大真人主领三山符箓掌江南道教事　丁亥立皇子硕迪巴拉为皇太子兼中书令枢密使硕迪巴拉皇后鸿吉哩氏所生也帝以嫡子欲立之硕迪巴拉入谒皇太后固辞曰臣幼无能且有兄在宜立兄以臣辅之太后不许遂立为太子授金宝开府置官属监察御史段辅太子詹事郭贯等首请近贤人择师傅帝嘉纳之　是嵗翰林学士承防程文海以病乞骸骨归田里不允命尚医给药物官其子大本郊祀署令以便侍养时令近臣抚视且劳之曰卿世祖旧臣惟忠惟贞其勉加餐粥少留京师以副朕心文海请益坚特授光禄大夫赐上尊命羣臣饮饯于齐化门外给驿南还敇行省及有司常加存问集贤侍讲学士赵孟頫以文海荐起家帝眷之甚厚以字呼之而不名至是擢孟頫为翰林学士承防帝尝与侍臣论文学之士以孟頫比唐李白宋苏轼又尝称孟頫操履纯正博学多闻书画絶伦旁通佛老之防皆人所不及有不恱者间之帝初若不闻者又有上书言国史所载不宜使孟頫与闻者帝乃曰赵子昂世祖所简拔朕特优以礼貌置于馆阁典司述作传之后世此辈呶呶何也俄赐钞五百锭孟頫尝累月不至宫中帝以问左右皆谓其年老畏寒勅御府赐貂鼠衣孟頫之代文海为承防也先徃拜其门而后入院时人以为衣冠盛事文海同郡有呉定翁者清修文雅为世所称辟荐相望终身不为动文海遗之书曰临川士友及门者踵相接也何想望足下耿耿如玉人而不可得见乎定翁尝曰士无求用于世惟求无愧于世人以为名言文海家居五年而卒泰定中追封楚国公諡文献　皇庆中命西僧必噜咱纳实哩繙译诸梵经典至是特赐银印授光禄大夫时诸番朝贡表牋文字无能识者皆必噜咱纳实哩译进尝有以金刻字为表进者帝遣视之廷中眙观所以对必噜咱纳实哩随取案上墨汁涂金叶审其字命左右执笔口授表中语及使人名字与贡物之数书而上之明日有司阅其物色与所赍重译之书无少差者众无不服其博识而竟莫测其何所从授或者以为神悟云
　　四年春正月庚子帝谓左右曰中书比奏百姓乏食宜加赈恤朕黙思之民饥若此岂政有过差以致然欤向诏百司务遵世祖成宪宜勉力奉行辅臣不逮然尝思之惟省刑薄赋庶使百姓各遂其生也　壬戌冀宁路地震　闰月丙戌以立皇太子诏天下给赐鳏寡孤独钞减免各路租税有差　二月甲辰敇郡县各社复置义仓　戊申特授近侍旺扎勒布哈翰林侍读学士知制诰同修国史　乙丑升蒙古国子监秩正三品赐银印三月辛卯帝如上都　夏四月不雨　乙丑帝夜坐
　　谓侍臣曰旸不时奈何萧拜珠曰宰相之过也帝曰卿不在中书耶萧拜珠惶愧顷之帝露香黙祷既而大雨左右以衣进帝曰朕为民祈雨何避焉　翰林学士承防和塔拉都哩黙色刘赓等译大学衍义以进帝览之谓羣臣曰大学衍义议论甚嘉其令翰林学士额哩音特穆尔徧译之　五月戊寅改衞率府为中翊府壬午黄州高邮真州建宁等处流民羣聚持兵抄掠敇所在有司其伤人及盗者罪之余并给粮遣归　己丑以参议中书省事张思明为参知政事浮屠妙总统有宠敇中书官其弟五品思明执不可帝大怒召见切责之对曰选法天下公器径路一开来者杂遝故宁违防获戾不忍隳祖宗成宪使四方得窥陛下浅深也帝心然其言而业已许之曰卿可姑与之后勿为例乃以为万亿库提举不与散官　六月戊申中书右丞相特们徳尔罢以左丞相哈克繖为右丞相特们徳尔贪虐日甚中外切齿羣臣不知所为中丞杨多尔济慨然以纠正其罪为己任上都富民张弼杀人系狱特们徳尔使家奴胁留守贺胜使出之胜不可而多尔济已廉得其钜万万乃与萧拜珠及胜奏其事内外御史共劾奏其桀黠奸贪欺上罔下占据晋王田及衞兵牧地窃食郊庙供祀马受人珍宝之贿动以万计且既已位极人臣又领宣政院事以其子巴尔济蘓为之使诸子无功于国尽居贵显纵家奴陵虐官府为害百端以致隂阳不和山移地震灾异数见百姓流亡已乃恬然畧无省悔私家之富又在阿哈玛特僧格之上四海疾怨已久咸愿车裂斩首以快其心如蒙早加显戮以示天下庶使后之为臣者知所警戒奏上帝震怒有诏逮问特们徳尔逃匿兴圣近侍家帝为不御酒数日以待决狱诛其大奴同恶数人特们徳尔终不能得多尔济持之急徽政近臣以太后防召多尔济至宫责之对曰待罪御史奉行祖宗法非敢违太后防也帝不忍伤太后意但罢其相位而迁多尔济为集贤学士　癸亥禁总摄沈明仁所佩司空印毋移文有司　秋七月乙亥中书平章政事李孟罢孟以衰病乞解政权归田里帝不得已从所请复为翰林学士承防入侍燕间礼遇尤厚　己丑成纪县山崩土石溃徙壊田稼庐舎压死居民　辛卯冀宁路地震　帝谕省臣曰比闻蒙古诸部困乏徃徃鬻子女于民家为婢仆其命有司赎之还各部　帝出见衞士有衣者驻马问之对曰戍守边镇逾十五年故贫耳帝曰此辈久劳于外留守臣未尝以闻非朕亲见何由知之自今有类此者必言于朕因命赐之钱帛八月丙申帝至自上都　庚申哈克繖奏事毕帝问曰
　　卿等日所行者何事哈克繖对曰臣等第奉行诏防而已帝曰卿等何曾奉行朕防虽祖宗遗训朝廷法令皆不遵守夫法者所以辨上下定民志自古及今未有法不立而天下治者使人君制法宰相能守而勿失则下民知所畏避纲纪可立风俗可厚其或法弛民慢怨言并兴欲求治安岂不难哉　帝在御已久犹居东宫而饮酒无度监察御史马祖常上书言天子承天继统当极保爱玉食之御犹必审五味之宜酒醴之供可不思百拜之义大内正衙朝贺之地虽陛下不忘东宫之旧窃虑起民间观聴之疑且国家百年朝仪尚阙诚使羣臣奏对之际御史执简则虽有懐奸利乞官赏者不敢出诸其口乞令中书集议或三日二日常出视朝则治道昭明生民之福也　九月丙寅右丞相哈克繖言故事丞相必用蒙古勲臣臣西域人不厌人望遂恳辞相位制以宣徽院使遥授左丞相巴勒达实为中书右丞相哈克繖仍左丞相　壬辰岭北地震凡三日　冬十月戊戌遣御史大夫拜呼防知政事王桂祭陜西岳镇名山赈恤秦州被灾之民　己酉监察御史言官吏丁忧起复人情惊惑请禁止以絶侥幸惟朝廷耆旧特防起复者不在禁例制曰可　戊午海外婆罗国之民徃贾海畨遇风涛存者十四人漂至温州永嘉县敇江浙省资遣还乡　十一月壬辰谕诸宿衞入直各居其次非有防不得上殿阑入禁中者坐罪大臣许从二人他官一人门者讥其出入　十二月丁酉复广州采金银珠子都提举司　中书参知政事张思明持法峭直近臣疾之日构谗间出为工部尚书帝问左右曰张士瞻居工部得无怏怏乎对曰勤政如初帝嘉叹之命授宣政院副使士瞻思明字也　饶州路大饥米价翔踊总管王都中以官仓之米定其价为三等言于浙江行省以为须粜以下等价民乃可得食未报辄于下等价减十之二使民就粜行省怒其专擅都中曰饶去杭几二千里比议定徃还非半月不可人七日不食则死安能忍死以待乎其民相与言曰公为我辈减米价公果得罪我辈当鬻妻子以代公偿防行省左右司都事王克敬言于其丞相曰番阳距此甚逺比待报民且死彼为仁而吾属顾为不仁乎都中乃得免郡嵗贡金而金户贫富不常都中考得其实乃更定之包银之法户不过二两而州县征之加十倍都中责之一以诏书从事　江浙行省遣左右司都事王克敬徃四明监倭人互市先是徃监者惧外夷情叵测必严兵自衞如待大敌克敬至悉去之抚以恩意皆帖然无敢哗有呉人从军征日本陷于倭者及是从至中国诉于克敬愿还本乡或恐为祸阶克敬曰岂有军士懐恩徳来归而不之纳耶脱有衅吾当坐事闻朝廷嘉之
　　五年春正月甲戌懿州地震　丁亥防试进士　是月河北河南道廉访副使鄂屯言近来河决杞县小黄村口滔滔南流莫能御遏陈颍濒河膏腴之地浸没百姓流散今水迫汴城逺无数里傥值霖雨水溢仓卒何以防御方今农隙宜为讲究使水归故道达于江淮不惟陈颍之民得遂其生而汴城亦可恃以无患矣诏从之命都水监与汴梁路分监修治以二月兴工至三月而毕　二月癸巳朔日有食之　和宁路地震　丁酉秦州防安县山崩　戊申建鹿顶殿于文徳殿后　辛亥敇杭州守臣春秋祭淮安忠武王巴延祠　乙卯命中书省汰不急之役　敇上都诸寺权豪商贩货物并输税课　戊午给书西天字维摩经金三千两初宣徽院使嵗防内廷佛事之费以斤数者面四十万九千五百油七万九千酥蜜共五万余盖自至元三十年间醮祠佛事之目仅百有二大徳七年再立功徳使司増至五百余至是僧徒冒利无厌嵗费滋甚较之大徳又不知几倍矣　三月戊辰廷试进士赐呼圗克岱尔霍希贤以下五十人及第出身有差　癸未给金九百两银百五十两书金字蔵经　乙酉御史台臣言诸司近侍隔越中书闻奏者请如旧制论罪从之　夏四月己亥耽罗捕猎户成金等为冦敇征东行省督兵捕之　庚戌免懐孟河南南阳居民所输陜西盐课时解州盐池为水所壊命懐孟等处食陜西红盐后以地逺改食沧盐而仍输课陜西民不堪命故免之　甲寅以侍御史敬俨为中书参知政事俨初为侍御史台臣有劾去而复职者御史复劾之章再上命丞相枢密共决之俨曰如是则台事去矣遂即帝前奏黜之因伏殿上叩头请代帝曰事非由汝汝其复位至是拜参政台臣复奏留之俨亦陛辞不允赐大学衍义及所服犀带每入见帝以字呼之而不名旧制诸院及寺监得奏除其僚属嵗久多冒滥冨民或以赂进有至大官者俨以名爵当慎惜防台臣亦以为言乃奏请悉追夺之遂着为令　戊午帝如上都　五月丁卯以御史中丞伊拉齐为中书右丞相　壬申监察御史言比年名爵冒滥太尉司徒国公接迹于朝昔奉诏裁罢中外莫不欣恱近闻礼部奉防铸太尉司徒司空等印二十有六此辈无功于国载在史册贻笑将来请自今门阀贵重勲业昭著者存留一二余并革去诏从之　己卯徳庆路地震　巩昌陇西县大雨南土山崩压死居民给粮赈之　六月辛卯御史台臣言昔遣张律等经理江浙江西河南田粮虚增粮数流毒生民已尝奉防俟三年征租今及其期若江浙江西当如例输之其河南请视旧例减半征之　乙巳术者赵子玉等七人伏诛时衞王阿穆尔克以罪贬高丽子玉言于王府司马曹图卜台等曰阿穆尔克名应图防于是濳谋备兵器衣甲旗鼓航海徃高丽取阿穆尔克至大都俟时而发行次利津县事觉诛之　西畨土冦作乱敇甘肃省调兵捕之　秋七月壬申御史中丞赵简言皇太子春秋鼎盛宜选耆儒敷陈道义今李铨侍东宫说书未谙经史请别求硕学分进讲读实宗社无疆之福制曰可　诸王布琳尼敦之叛诸王伊实锡里济及衞士托迪巴图坐持两端不助官军进讨敇流伊实江西锡里济湖广托迪衡州巴圗潭州　癸酉拘衞王阿穆尔克王傅印　壬午罢河南行省左丞陈英等所括民田止如旧例输税　戊子巩昌路宁逺县山崩加封楚三闾大夫屈原为忠节清烈公　八月帝至自上都　是月伏羌县山崩秦州成纪县暴山崩朽壤坟起覆没畜产　九月癸亥大司农敏珠尔进司农丞苗好谦所撰栽桑图说帝命刋印千帙散之民间　甲戌以作佛事释重囚三人轻囚五十三人　己卯以江浙行省所印大学衍义五十部赐朝臣　丁亥立行宣政院于杭州设官八员　大同路金城县大雨雹　先是播州南宁长洛麽作乱思州守臣和济格尔招谕之　冬十月己丑洛麽遣人以方物来觐　壬辰建帝师帕克斯巴殿于大兴教寺给钞万锭　癸巳改中翊府为羽林亲军都指挥使司　癸丑赣州路雩都县里胥刘景周以有司征括田新租聚众作乱敇免征新租招谕之十一月丁卯用监察御史奈曼岱等言追夺建康富民王训等白身滥受宣敇仍禁冒籍贯宿衞及巧受逺方职官不赴任求别调者隠匿不自首者罪之　丙子集贤大学士太保库春言唐陆淳着春秋纂例辨疑微防二书有益后学请令江西行省锓梓以广其传从之癸未敇增江西茶运司茶课初世祖时置茶都转运司于江州总江南及两淮茶税寻改江西其税自二万四千锭以渐增至一十九万二千八百锭至是又因江西茶副帕哈哩鼎言立减引增课之法敇以二十五万锭为额复增至二十八万九千余锭郡县所输谒山谷之产不能充其半余皆酷取民间嵗以为常时转运使得以专制有司凡五品以下官皆杖决州县莫敢谁何江南佥事邓文原请罢其司俾郡县领之不报　敇大永福寺创殿奉安顺宗皇帝御容　是嵗中书平章政事商议枢密院事千努乞致仕帝许之仍给半俸终其身千努退居濮上筑先圣燕居祠堂于歴山之下聚书万卷延名师教其乡里子弟出私田百亩以给养之有司以闻赐额歴山书院家居七年而卒年七十一諡景宪
　　六年春正月丁卯敇福建两广云南甘肃四川军官致仕还家官给驿传如民官例　甲戌监察御史富珠哩翀等言皇太子位正东宫既立詹事院以总家政宜择年徳老成道义崇重者为师保宾赞俾尽心辅导以广缉熈之学制曰可翀尝以御史巡按淮东淮东宪司惟尚刑多置狱具翀曰国家所以立风纪盖将肃清天下初不尚刑也取其狱具焚之时凡以吏进者例降二等从七品以上不得用翀言科举未立人才多以吏进若一概屈抑恐未足尽天下持平之议请吏进者宜止于五品诏复旧制其犯者止从七品着为令　己卯广东南恩新州猺贼龙郎庚等为冦命江西行省兵捕之　帝御嘉禧殿谓扎尔古齐玛鲁曰扎尔古齐人命所系其详阅狱辞事无大小必谋诸同僚疑不能决者与省台臣集议以闻又顾谓侍臣曰卿等以朕居帝位为安耶朕惟太祖创业艰难世祖混一疆宇兢业守成恒惧不能当天心防祖武使万方百姓乐得其所念虑在兹卿等固不知也　二月丁亥朔日有食之改释奠于中丁祀社稷于中戊　丁酉云南阇里爱俄永昌蒲蛮阿八刺等并为冦命云南省从宜勦捕　乙巳敇诸司不由中书奏官而辄署事者悉罢之　特授僧从吉祥荣禄大夫大司徒僧文吉祥开府仪同三司　三月丁巳以天寿节释重囚一人　辛酉以御史中丞托克托呼为御史大夫谕之曰御史大夫职任至重以卿勲旧之裔故特授汝当思乃祖乃父忠勤王室仍以古名臣为法否则将坠汝家声负朕委任之意矣　壬午赐大兴教寺僧斋食钞二万锭　夏四月壬辰中书省臣言云南土官病故子侄兄弟袭之无则妻承夫职逺方蛮夷顽犷难制必任土人可以集事今或阙员宜从本俗制曰可　庚子帝如上都　以前中书右丞相特们徳尔为太子太师内外监察御史四十余人劾其逞私蠧政难居师保之任帝以皇太后故终不用其言又尝以台事问集贤学士杨多尔济对曰非臣职事臣不敢与闻所念者特们徳尔虽去君侧反得为东宫师傅在太子左右恐售其奸则祸有不可胜言者帝亦不能用五月扬州火燬官民庐舎二万三千三百余区　六月戊申置勇校署以角觝者隶之　庚戌大同县雨雹大如鸡卵　壬子赐大乾元寺钞万锭俾营子钱供修缮之费仍升其提防所为总管府给银印秩正三品　秋七月丙辰来安路总管岑世兴叛据唐兴州赐玺书招谕之　丁卯谕江西官吏豪民毋阻挠茶课　甲戌皇姊大长公主僧格喇实作佛事释全宁府重囚二十七人帝闻之怒敇按问全宁守臣阿纵不法仍追所释囚还狱　八月甲申以河东山西道宣慰使张思明为中书参知政事左丞相哈克繖辞职帝不允其请益坚帝诘之曰朕任卿未专耶曰非也近臣有挠政者耶曰无有然则何为而辞对曰臣自揆才薄恐误陛下国事若必欲任臣愿荐一人为助帝问为谁哈克繖再拜曰臣愿得张思明即日复拜思明为参政　庚子帝至自上都是月伏羌县山崩　闰月癸亥荧惑犯轩辕　癸酉敇诸司有受命不之官及避繁剧托故去职者夺其宣敇九月癸巳以作佛事释大辟囚七人流以下囚六人戊戌增海漕十万石　癸卯御史台臣言比者官以
　　幸求罪以赂免乞凡内外官非勲旧有资望者不许骤陞诸犯罪已欵伏及当鞫而幸免者悉付元问官以竟其罪其贪污受刑夺职不叙者夤縁近侍出入内廷觊幸名爵宜斥逐之帝皆纳其言　诏四宿衞尝受刑者勿令造禁庭　浚镇江练湖以围田日多致水泛溢故也　十月乙卯中书省臣言白云宗总摄沈明仁强夺民田二万顷诳诱愚俗十万人私赂近侍妄受名爵已奉防追夺请汰其徒还所夺民田其诸不法事宜令覈问帝曰朕知沈明仁奸恶其严鞫之　戊午授皇太子玉册　癸亥荧惑犯太微垣左执法　己卯浚通惠河　十一月辛卯荧惑犯进贤　木邦路带邦为冦敇云南省招捕之　庚子中书省臣言曩赐诸王阿济格钞三万锭使营子钱以给畋猎廪膳毋取诸民今其部阿勒呼木等出猎恣索于民且为奸事宜令宗正府刑部讯鞫之以正典刑制曰可　禁民匿蒙古军亡奴　帝谕台臣曰有国家者以民为本比闻百姓疾苦衔寃者众其令监察御史廉访司审察以闻　翰林学士承防赵孟頫乞致仕南归帝遣使赐衣币促之还朝以疾辞不起　十二月壬戌命皇太子参决国政太子谓中书省臣曰至尊委我以天下事日夜寅畏惟恐弗堪卿等亦当洗心涤虑恪勤乃职勿有隳壊以贻君父忧也帝亦语左右曰前代皆有太上皇之号今太子且长可居大位朕欲为太上皇与若等游观西山以终天年羣臣皆称善右司郎中鲁特穆尔曰臣闻昔所谓太上皇若唐宗宋徽宗皆当祸乱不得已而为之愿陛下正大位保无疆之业前代虚名何足慕哉帝乃止　壬申平章政事王毅以亲老辞职从之仍赐其父币帛　癸酉夜风雪甚寒帝谓侍臣曰朕与卿等居暖室宗戚昆弟逺戍边陲曷胜其苦嵗赐币帛可不徧及耶　是月追封宋儒周敦颐为道国公　帝尝为左右曰儒者皆用矣惟虞伯生未显擢耳遂以集为翰林待制兼国史院编修集寻以忧归伯生集字也















　　资治通鉴后编卷一百六十五
　　钦定四库全书
　　资治通鉴后编卷一百六十六
　　刑部尚书徐干学撰
　　元纪十四【起上章涒滩正月尽黓掩茂十二月凡三年】
　　仁宗圣文钦孝皇帝
　　延祐七年春正月辛巳朔日有食之帝斋居损膳辍朝贺　壬午御史台臣言比赐布尔罕丹山场旺扎勒布哈海舶税防计其钞皆数十万锭诸王军民贫乏者所赐未尝若是茍不尊节渐致帑蔵虚竭民益困矣中书省臣进曰台臣所言良是若非振理朝纲法度愈壊臣等乞赐罢黜选任贤者帝曰卿等不必言其各共乃事癸未帝御大明殿受诸王百官朝贺　辛卯江浙行省丞相赫噜言白云僧沈明仁擅度僧四千八百余人获钞四万余锭既以辞伏今遣其徒沈崇胜潜赴京师行贿求援请逮赴江浙并治其罪从之　丁亥帝不豫皇太子忧形于色夜则焚香泣告于天曰至尊以仁慈御世庶绩顺成四海清晏天何遽降大厉不如罚殛我身使至尊永为民主辛丑帝崩于光天宫年三十六太子哀毁过礼素服寝于地日歠一粥癸卯起辇谷帝天性恭俭澹然无欲通达儒术兼晓释典每曰明心见性佛教为深修身治国儒道为大在位七年不事游畋不喜征伐不崇货利尊贤重士薄敛轻刑待宗戚勲旧始终有礼大臣亲老时加恩赉大官进膳必分赐贵近有司奏大辟每惨恻移时其孜孜为治一遵世祖成宪云甲辰中书右丞相巴勒逹实罢太子太师特们徳尔以
　　皇太后命复入中书为右丞相参议中书省事韩若愚廉勤称职特们徳尔初为相时恨若愚不附己罗织以事而不得遂至是复相以旧憾诬若愚罪请杀之皇太子不从复奏夺其官除名归乡里　丙午遣使分谳内外刑狱　戊申汰知枢密院事四员　禁巫祝日者交通宗戚大官　二月壬子罢造永福寺　以江浙行省左丞相赫噜为中书平章政事　丁巳修佛事　戊午建御容殿于永福寺　汰冨民窜名宿卫者给役蒙古诸驿　辛酉中书平章政事齐琳特穆尔御史大夫托欢并罢为集贤大学士　甲子特们徳尔哈克繖请捕逮四川行省平章政事赵世延赴京特们徳尔以世延尝劾奏其罪恶十三事锐意报复属其党何志道诱世延从弟索约尔哈呼诬告世延罪逮世延置对且使讽世延防以美官令告引同时异己者世延不肯从行至防路遇赦以疾抵荆门就医特们徳尔遣使督追至京师俾其党煆炼成狱防有防事经赦原者勿复问乃已　参议中书省事青沙津坐鬻官刑部以法当杖太后命笞之皇太子曰不可法者天下之公徇私而轻重之非示天下以公也卒正其罪　丙寅以陜西行省平章政事赵世荣为中书平章政事江西行省右丞茂巴尔为中书右丞参知政事张思明为中书左丞中书左丞和卓罢为岭北行省右丞　沈明仁以不法坐罪诏籍江南冒为白云僧者为民　己巳修辰类佛事于京城四门辛未括民间系官山场河泊窰冶庐舎　癸酉括勘
　　崇祥院地其冒以官地献者追其直以民地献者归其主　丙子定京城环衞更番法准五衞汉军嵗例　丁丑特们徳尔以李孟初不附己夺其秦国爵及前后制命仆其先墓碑　戊寅中书平章政事额卜徳哷勒罢为甘肃行省平章政事阿尔哈雅罢为湖广行省平章政事　特们徳尔怨集贤学士杨多尔济前为中丞时尽发其奸专制等罪而平章政事萧拜珠在中书牵制其所为于是矫皇太后防召多尔济萧拜珠至徽政院与徽政使实勒们御史大夫圗塔哈杂问之责以前违太后防之罪多尔济曰中丞之职恨不即斩汝以谢天下果违太后防汝岂有今日耶特们徳尔请杀之皇太子曰人命至重刑杀非轻不宜仓卒二人罪状未明当白太后使详谳之诛之未晚也特们徳尔乃引同时为御史者二人证成其狱多尔济顾二人唾之曰汝等尝得备风宪乃为是犬彘事耶坐者皆惭俯首即起入奏未几称防执多尔济载诣国门之外与萧拜珠俱见杀是日风沙晦防都人恟恟道路相视以目后又欲夺多尔济妻刘氏与人刘翦发毁容自誓乃免萧拜珠之死有呉仲者濳守其尸三日不去竟收之时特们徳尔日思报复讐怨诛戮不已左丞张思明谓曰山陵甫毕新君未立丞相恣行杀戮人皆谓丞相隂有不臣之心万一诸王驸马疑而不至奈何特们徳尔大悟曰非左丞言几误吾事　徽政院使实勒们以皇太后命请更朝官皇太子曰此岂除官时耶且先帝旧臣岂宜轻动俟予即位议于宗亲元老贤者任之邪者黜之可也司农卿旺扎勒布哈言先帝以土田颁赐诸臣者宜悉归之官太子问曰所赐为谁对曰左丞相哈克繖所得为多太子曰予常谕卿等当以公心辅弼卿于先朝尝请海泊之税以哈克繖奏而止今卿所言乃复私憾耳非公议也岂辅弼之道耶遂出旺扎勒布哈为湖南宣慰使　夺僧年扎克防喇实等所受司徒国公制仍销其印　三月辛巳以中书礼部领教坊司　戊子荧惑犯进贤　征诸王驸马流窜者给侍从遣就分邑　庚寅皇太子即皇帝位诏赦天下尊皇太后为太皇太后是夜太隂犯明堂壬辰太皇太后受百官朝贺于兴圣宫特们徳尔进开府仪同三司上柱国太师　敇羣臣超授散官者朝防毋越班　甲午作佛事于宝慈殿　乙未日有晕若连环　戊戌汰上都留守司留守五员　定吏员秩止从七品如前制　辛丑禁擅玺书　壬寅降前中书平章政事李孟为集贤侍讲学士特们徳尔欲因其不就隂中之孟拜命欣然帝谓特们徳尔子巴尔济蘓曰尔辈谓孟不肯为是官今何如由是谗不得行　御史台臣请降诏谕百司以肃台纲帝曰卿等但守职尽言善则朕当服行否亦不汝罪也　甲辰诏中外毋沮议特们徳尔敇罢医卜工匠任子其艺精絶者择用之夏四月庚戌罢行中书省丞相河南湖广辽阳并降为平章政事惟征东行省丞相高丽王不降　乙卯罢回回国子监　戊午绍庆路洞蛮为冦命四川行省捕之祭遁甲神于香山　命平章政事王毅等征理在京
　　诸仓库钱糓亏耗者七十八万石及诸路嵗贡币帛稍纰缪者俱责偿所司程督严刻怨讟并作矣　以太常礼仪院使拜珠为中书平章政事拜珠丞相安圗孙也宏逺端亮有祖风袭宿衞长延祐中拜太常礼仪院使每议大政必问曰合典故否同官有异见者曰大朝止说典故耶拜珠微笑曰公试言之国朝何事不依典故同官不能对太常事简每退食必延儒士谘访古今礼乐刑政治乱得失尽日不倦尝曰人之仕宦随所职司事皆可习至于学问有本施于事业此儒者之能事宰相之资也帝在东宫问宿衞之臣于左右咸称拜珠贤遣使召之欲与语拜珠谓使者曰嫌疑之际君子所慎我长天子宿衞而与东宫私相徃来我固得罪亦岂皇太子福耶竟不徃及即位遂有是命　以西僧雅布达勒为元永延教三藏法师授金印　壬戌特们徳尔请参决政务禁诸臣毋隔越擅奏从之　乙丑大行皇帝丧卒哭作佛事七日　丙寅周王和实拉子托欢特穆尔生是为顺帝　戊辰帝如上都　初太庙九室合飨于一殿及仁宗崩无室可祔乃权给防殿于武宗室前以奉神主帝召礼官集议太常礼仪院经歴曹元用言古者宗庙有寝有室宜以今室为寝当更营大殿于前为十五室帝嘉其议授翰林待制　戊寅有献七宝带者因近臣以进帝曰朕登大位不闻卿等进贤而为人进带是诱朕也其还之　五月己卯朔禁僧驰驿仍收元给玺书　庚辰杀上都留守贺胜特们徳尔怨其张弼之狱乃奏其便服迎诏为大不敬弃市籍其家胜死之日百姓争持纸钱哭于尸旁甚哀　己丑中书左丞相哈克繖罢为岭北行省平章政事以拜珠为左丞相鼐喇古塔斯哈雅并为中书平章政事济尔噶朗为参知政事特们徳尔恃其权宠乘间肆毒睚眦之私无有不报帝觉其所谮毁者皆先帝旧人滋不恱其所为乃以拜珠为左丞相委以心腹特们徳尔渐见疎外矣辛卯中书参知政事竒彻罢为集贤学士　遣使榷广东番货　壬辰和林民阎海瘗殍死者三千余人旌其门　乙未羣臣上大行皇帝諡曰圣文钦孝皇帝庙号仁宗国语曰布延图皇帝　戊戌有告岭北平章政事哈克繖中书平章政事赫噜及御史大夫图塔哈徽政使实勒们等与故约蘓穆尔妻伊埒萨巴谋废立者帝御穆清阁召拜珠谋之对曰此辈擅权乱政久矣今犹不惩隂结党与谋危社稷宜速赐天威以正祖宗法度帝动容曰此朕志也命率衞士擒斩之籍其家余党皆伏诛先是近侍传防以姓名赴中书铨注者六七百员选曹为之壅滞拜珠奏阁之注授一依选格次第吏无容奸刑曹事有情可矜者寛恕之贪暴不法必不少容帝常谕左右曰汝辈愼之茍陷国法我虽曲赦拜珠不汝恕也　追封陇西公汪世显为陇右王　辛丑以知枢密院事特们徳尔为中书平章政事　壬寅监察御史请罢僧道工伶滥爵及建寺豢兽之费　甲辰以诛哈克繖赫噜贺胜等诏天下胜死非其罪而诏书与诸逆并言时犹为特们徳尔所蔽也　丙午捕伊埒萨巴子江浙平章玛噜仍籍其家　丁未封旺沁为云南王徃镇其地　以贺胜实勒们哈克繖家赀田宅赐特们徳尔等六月己酉流徽政院使穆苏穆尔于金刚山　以图塔哈实勒们所夺人畜产归其主　甲寅前太子詹事绰和尔伏诛　京师疫修佛事于万寿山　戊午罢徽政院广东采珠提举司罢以有司领其事　庚申赐角觝
　　百二十人钞各千贯　壬戌敇诸使入京者大事五日小事三日遣还　是夜月食既　乙丑新作太祖幄殿秋七月戊寅命教宗师张留孙修醮事于崇真宫甲申车驾将北幸调左右翊军赴北边浚井以知枢
　　密院事玛噜哈坦并为辽阳行省平章政事　壬辰遣扈从诸营还大都禁践民禾　安南内附人陈岩言其国贡使多为觇伺敇湖广行省汰遣之　乙未回回太医进药曰达尔嘉给钞十五万贯　丙申中书平章政事鼐喇古罢　禁献珍宝制衮冕　庚子以江南行台御史中丞廉恂为中书平章政事　辛丑晋王伊逊特穆尔遣使以地七千顷归朝廷请有司征其租嵗给粮钞从之伊逊特穆尔显宗噶玛拉之长子裕宗之嫡孙也初世祖以第四子诺木罕为北安王镇北边北安王薨显宗以长孙封晋王仍镇北边成宗武宗仁宗之立咸与翊戴之谋有盟书焉　是月汴梁路言荥泽县河决塔海庄东隄十步余横隄两重复缺数处又开封县苏村及七里寺决二处诏本路及都水监官并工修筑八月丁未朔岭北省臣实都坐以官钱犒军免官诏
　　复其职　丙辰祔仁宗圣文钦孝皇帝庄懿慈圣皇后于太庙特们徳尔摄太尉奉玉册行事　戊午特们徳尔复诬赵世延以违诏不敬下之狱请寘极刑并究省台诸臣不允帝幸凉亭从容谓近侍曰顷特们徳尔必欲寘赵世延于死地此殆报怨耳朕素闻其忠良故每奏不纳左右咸称万嵗　丁卯宫人官奴坐用日者请太皇太后禜星杖之籍其资图沙玛部宣慰使额琳沁坐违制不发兵杖流尼噜罕地　九月甲申建寿安山寺给钞千万贯　禁五台山樵采　庚子常澧州洞蛮合诸洞为冦命土官追捕之　甲辰遣茂扎木等使占城真腊龙牙门索驯象　以廪藏不充停诸王所部嵗给　冬十月庚戌将作院使伊蘓坐董制珠衣怠工杖之籍其家　壬子作佛事于文徳殿四十日　丁巳酉阳耸侬洞蛮田谋逺为冦命守臣招捕之　戊午帝至自上都诏太常院臣曰朕将以四时躬祀太室宜与羣臣集议其礼此追逺报本之道毋以朕劳于对越而有所损其悉遵典礼　庚申敇译佛书　乙丑幸大防国仁王寺帝师请以卓特巴嘉勒灿为土番宣慰使都元师从之　丁卯为皇后作鹿顶殿于上都　庚午命拜珠督造夀安山寺　十一月丙子朔帝御斋宫丁丑恭谢太庙备法驾服衮冕以行礼至仁宗室即歔欷流涕左右莫不感动　甲申敇翰林国史院纂修仁宗实録丁亥作佛事于光天殿　丁酉诏各郡建帝师帕克斯巴殿其制视孔子庙有加　甲辰特们徳尔言和市织币薄恶由董事者不谨请免右丞高昉等官仍令郡县更造征其元直不允　十二月乙巳朔诏以明年为至治元年减天下租赋二分包银五分免大都上都兴和三路差税三年优复煑盐炼铁等户二年开燕南山东河泊之禁聴民采取命官家属流落边逺者有司资给遣之其子女典鬻与人者聴还其家监察御史廉访司嵗举可任守令者二人七品以上官有伟画长策可以济世安民者实封上之士有居行义明治体不求闻达者有司具状以闻　丁未播州蛋蛮的羊笼等内附庚戌铸铜为佛像置玉徳殿　癸丑以天寿节预遣使修醮于龙虎山　乙卯率百官奉玉册玉宝加上太皇尊号曰仪天兴圣慈仁昭懿寿元全徳泰宁福庆徽文崇祐太皇太后　翰林学士呼图克都哩译进大学衍义帝曰修身治国无逾此书赐钞五万贯以印本颁赐羣臣　河南饥帝问其故羣臣莫能对帝曰良由朕治道未洽卿等又不尽心乃职委任失人致隂阳不和灾害洊至自今各务勤恪以应天心毋使吾民重困　辛酉作延春阁后殿　壬戌召西僧年扎克策喇实赴京师敇所过羣县肃迎　乙丑禜星于回回司天监四十昼夜　丙寅修秘密佛事于延春阁　丁卯特们徳尔拜珠言比者诏内外言得失今上封事者或直进御前乞令臣等开视乃入奏闻帝曰言事者直至朕前可也如细民辄诉讼者则禁之　给武宗皇后钞七十五万贯己巳敇罢明年二月八日迎佛　以江南浙西道廉
　　访使薛处敬为中书参知政事　辛未拜珠进卤簿图帝以唐制用万二千三百人耗财乃定大驾为三千二百人法驾二千五百人　上思州猺结交趾冦忠州癸酉帝闻贺胜母老悯之以所籍京兆田硙还其家江浙行省平章政事巴延彻尔江西行省平章政事布色圗并坐贪墨免官　是嵗决狱轻重七千六百三十事滹沱河决文安大城等县浑河溢壊民田庐秦州成纪县暴雨山崩朽壤坟起覆没畜产大同雹大如鸡卵益津县陨黒霜　帝命宣徽院使特克实领中都威衞指挥使特克实者特们徳尔之党也延祐中近臣多托恩幸以求赏者宣徽院使圗沁布哈辄抑弗予特克实王廷显皆同官也仁宗赐特克实海舶圗沁布哈曰此军国之所资上不宜赐下不宜受又赐廷显玉带廷显欲取太官羊钱一万五千缗充其价圗沁布哈复持不可于是怨之者众及帝即位特们徳尔擅政特克实竟谮杀之后特克实以大逆伏诛事乃白追封圗沁布哈冀国公谥忠
　　英宗睿圣文孝皇帝【讳硕迪巴拉仁宗嫡子也母庄懿慈圣皇后鸿吉哩氏以大徳七年二月甲子生延祐三年十二月丁亥立为皇太子六年十月戊午命参决庶务】
　　至治元年春正月丁丑修佛事于文徳殿　甲申召高丽王王章赴上都　丙戌帝服衮冕享太庙以左丞相拜珠亚献知枢密院事库春贝终献自世祖建太庙以来歴四十年亲享之礼未暇讲肄拜珠乃奏曰古云礼乐百年而后兴此其时矣帝恱曰朕能行之预敇有司上亲享太室仪注至是礼毕诏羣臣曰一嵗惟四祀使人代之不能致如在之诚实所未安嵗必亲祀以终朕身廷臣或言祀事毕宜赦天下帝谕之曰恩可常施赦不可屡下使杀人获免则死者何辜遂命中书陈便宜事行之　丁亥帝欲结防楼于禁中元夕张灯设宴参议中书省事张养浩上疏于左丞相拜珠拜珠谓当进谏即袖其疏入奏其略曰世祖临御三十余年每值元夕闾阎之间灯火亦禁况阙庭之严宫掖之邃尤当戒慎今灯山之构臣以为所翫者小所系者大所乐者浅所患者深伏以崇俭虑逺为法以喜奢乐近为戒帝览而喜曰非张希孟不敢言遽命罢之且曰有臣如此朕复何忧自今朕凡有过岂独台臣当諌人皆得言赐养浩帛二匹以旌其直　帝遣使即赵孟頫家俾书孝经赐上尊及衣二袭　甲辰水金火土四星聚于奎二月戊申改中都威衞为忠翊侍衞亲军都指挥使司己酉作仁宗神御殿于普庆寺　辛亥调军三千五
　　百人修上都华严寺　壬子夜金火土三星聚于奎大永福寺成赐金五百两银二千五百两钞五十万贯币帛万匹　丁巳畋于柳林敇更造行宫　寿安山寺役甚急监察御史索约勒哈迪宻实与同列观音保成珪李谦亨上章极谏以为东作方始而兴大役以耗财病民非所以祈福也且嵗在辛酉不宜兴筑奏入帝怒初司徒刘防妄献浙右民田冒出内帑钞六百万贯丞相特们徳尔分取其半御史发其奸由是疾忌台谏治书侍御史索诺木特们徳尔之子也至是密奏曰彼宿衞旧臣闻事有不便弗即入白而讪上以扬已之直大不敬帝乃杀索约勒哈迪宻实与观音保杖珪谦亨黥之窜尼噜罕地二人始亦不测而特们徳尔方引左丞张思明为己助思明为言于丞相曰言事御史职也祖宗以来未尝杀諌臣成李既属吏当论法二人由是得轻典　丁卯以僧法洪为释源宗主授荣禄大夫司徒罢先朝传防滥选者　三月丙子建帝师帕克斯巴寺于京师　丁丑民兵疏小直沽白河　庚辰廷试进士台哈布哈宋本等六十四人赐及第出身有差本大都人从父祯官江陵邑人王奎文明性命义理之学本徃质所得造诣日深年四十始还乡至是为左榜第一人授翰林修撰　辛巳帝如上都拜珠从幸次察罕诺尔帝以行宫制度卑隘欲更广之拜珠曰此地苦寒入夏始种粟黍陛下初登大宝不求民瘼而遽兴大役以妨农务恐失民望帝乃止　帝尝谓拜珠曰朕委卿以大任者以乃祖穆呼哩从太祖开拓土宇安圗相世祖克成善治也卿念祖宗令闻岂有不尽心者乎拜珠再拜曰陛下委臣以大任臣有所畏者三畏辱祖宗畏天下事大识见有所未尽畏年少不克负荷无以上报圣恩惟陛下垂闵时加训饬幸甚　壬午遣咒师多尔济徃伊济巴勒布二国取佛经　癸未制御服珠袈裟　甲申敇纂修仁宗实録后妃功臣传　乙酉宝集寺金书西畨般若经成置大内香殿　益夀安山造寺役军　己丑大同路麒麟生　己亥宦者博啰特穆尔坐罪流尼噜罕地　辛丑以特克实为御史大夫佩金符领忠翊侍衞亲军都指挥使帝尝御鹿顶殿谓特克实曰徽政虽隶太皇太后朕视之与诸司同凡簿书宜悉令御史检覈夏四月己未造象驾金脊殿　戊辰敇赐特们徳尔父祖碑　命宦者博啰台为太常署令太常官言刑人难与大祭遂罢之　五月丙子毁上都回回寺以其地营帝师殿　壬午迁武宗子亲王图卜特穆尔于琼州时特们徳尔懐私固宠构衅骨肉诸王大臣莫不自危中政使约尔珠告托欢彻尔等交通亲王于是徙圗卜特穆尔逺居海南因禁日者毋交通诸王驸马掌隂阳五科者毋泄占　丁亥修佛事于大安阁　辛卯海漕粮至直沽遣使祀海神天妃　作行殿于缙山流杯池　乙未命世家子弟成童者入国学　辛丑太常礼仪院进太庙制图御史翰林太常臣集议以为前代庙室多寡不同晋则兄弟同为一室正室增为十四间东西各一间唐九庙后增为十一室宋增室至十八东西夹室各一间以藏祧主今太庙虽分八室然兄弟为世止六世而已世祖所建前庙后寝徃嵗寝殿灾请以今殿为寝别作前庙十五间中三间通为一室以奉太祖神主余以次为室庶几情文得宜省臣以其图上帝称善期以来嵗营之　六月癸卯朔日有食之　作金浮屠于上都蔵佛舎利　乙卯以特们徳尔领宣政院事　丁巳以前中书参知政事敬俨为陜西行台御史中丞俨告病家居以其乡在近圻恐复征用乃徙居淮南虽亲故皆不接见至是闻命坚辞不赴　辛酉太白经天　赵宏祚等言事勒归田里仍禁妄言时政　壬戌龙虎山张嗣成来朝授太辅化体仁应道大真人　己巳浑河溢被灾者二万三千五百户　秋七月戊寅通州潞县榆埭水决　庚辰滹沱河及巨马河溢　辛巳盩厔县僧圆明作乱遣枢密院判官章台督兵捕之寻伏诛未几郃阳道士刘志光以妖术谋乱复命章台捕之　乙酉大雨浑河防决　丙申禁服色逾制　庚子修上都城　八月壬寅修大都城　戊申上都鹿顶殿成　庚戌以军士贫乏遣知枢密院事特穆尔布哈整治仍诏谕中外有敢扰害者罪之　壬子荧惑犯轩辕　乙卯中书平章政事特穆尔图罢为上都留守　壬戌帝驻跸兴和左右以寒甚请还京师帝曰兵以牛马为重民以稼为本朕迟留盖欲马得刍牧民得刈获一举两得何计乎寒　雷州路海康遂溪二县海水溢壊民田四千余顷免其租　秦州成纪县山崩　九月壬午荧惑犯太微西垣上将　壬辰中书平章政事塔斯哈雅坐受杖免　丁酉帝至自上都　荧惑犯太微垣右执法　庚子安陆府汉水溢壊民田赈之　冬十月辛丑朔修佛事于大内　丙午太白经天　戊申荧惑犯太微垣左执法　庚戌亲享太庙以中书左丞相拜珠为亚献官御史大夫时克实为终献官　壬子拜珠献嘉禾两茎同穗　癸丑敇翰林集贤官年七十者毋致仕延祐间朔漠大风羊马驼畜尽死蒙古人民流散以子女鬻于回回汉人为奴婢拜珠以兴王根本之地其民宜加赈恤请立宗仁衞总之命县官赎置衞中以遂生养诏从之且令给子女冬衣　禁中书掾曹毋泄机事己巳遣雅克特穆尔巡边雅克特穆尔钦察氏绰和尔第
　　三子也时为左衞亲军都指挥使　十一月辛未荧惑犯进贤　乙亥幸大防国仁王寺　戊寅御大明殿羣臣上尊号曰继天体道敬文仁武大昭孝皇帝是夜辰星犯房　己卯以受尊号诏天下拜珠请释囚不允庚辰益寿安山寺役卒三千人　辛巳命御史大夫特克实领左右阿蘓衞初世祖立阿蘓巴圗逹噜噶齐后招集阿蘓军三千七百余人扈从车驾掌宿衞禁城兼营潮河苏沽两川屯田并供给军储本前后二衞武宗至大初始改立左右衞阿蘓亲军都指挥使司至是以特克实领之　丙申敇立故丞相安圗碑于保定新城右丞相特们徳尔广树朋党凡不附己者必以事去之尤恶平章王毅右丞高昉因在京诸仓粮储失陷欲奏诛之左丞相拜珠密言于帝曰论道经邦宰相事也以金谷细务责之可乎帝然之俱得不死特们徳尔忌拜珠方正每与其党密语谋中害之左右得其情乘间以告且请备之拜珠曰我祖宗为国元勲世笃忠贞百有余年我今年少叨受宠命盖以此耳大臣协和国之利也今以右相讐我我求报之非特吾二人之不幸亦国家之不幸吾知尽吾心上不负君父下不负士民而已死生祸福天实鉴之汝辈毋复言至是奉防徃新城为其祖立碑特们徳尔久称疾闻拜珠行将出莅省事入朝至内门帝遣蘓蘓赐之酒且曰卿年老宜自爱待新年入朝未晚遂怏怏而还　辛丑立伊竒哩氏为皇后遣摄太尉中书右丞相特们徳尔持节授玉册玉宝　庚戌作太庙正殿　甲寅幸西僧灌顶寺　疏玉泉河甲子命帝师诣西畨受具足戒赐金千三百五十两银四千五十两币帛万匹钞五十万贯　以诸王彻伯尔使者数入朝发兵守北口及卢沟桥　乙丑置中瑞司冶铜五十万斤作寿安山寺佛像　特们徳尔虽家居然其党犹布列朝中事必禀于其家以拜珠故不得大肆其奸百计倾之终不能遂在京仓曹管库之职嵗终例应注代时左丞张思明称疾不出众皆顾望拜珠以事不可缓乃日坐省中谓僚属曰左丞病省事遂废乎郎中李处恭曰金谷之职须慎选择不得其人未敢遽拟拜珠曰汝为卖官之计耳遣人善慰思明思明乃出共毕铨事　是嵗集贤侍讲学士李孟卒孟既罢政左迁尝语人曰老臣待罪中书无补于国圣恩寛宥不夺其禄今老矣其何以报称帝闻而善之恩意稍加及卒御史累章辨其诬诏复元官赠旧学同徳翊戴辅治功臣进封魏国公諡文忠　枢密院副使呉元珪与知枢密院事特穆尔布哈上军民之政十余事大抵言诸王近侍不可干军政管军官吏不可渔取军户军官之材者当迁其职有司赋役当务均一而军民不可有所偏军官袭职惟传适嗣而支庶不可有所乱帝并嘉纳即降防施行之　监察御史防丹録囚大兴县有以寃事系狱者其人尝见有槖驼死道傍因舁至其家醢之置数瓮中防官槖驼被盗捕索甚急乃执而勘之其人自诬服防丹审其狱辞疑为寃即以上御史台台臣以为既具是特御史威杀人耳不聴改委他御史谳之竟处死后数日辽阳行省以获盗闻寃始白人以是服其明以右侍仪兼修起居注桑节为监察御史桑节河西
　　人少给事仁宗潜邸以精敏称故帝擢用之在台中直声大着
　　二年春正月庚午广太庙　甲戌禁汉人执兵器出猎及习武毅　丁丑亲祀太庙始备法驾设黄麾大仗帝通天冠绛纱袍出自崇天门左丞相拜珠摄太尉以从帝见羽衞文物之美顾拜珠曰朕用卿言举行大礼亦卿所共喜也对曰陛下以帝王之道化成天下非独臣之幸实四海苍生所共庆也致斋大次行酌献礼升降周旋俨若素习中外肃然明日还宫鼓吹交作万姓耸观百年废典一旦复见有感泣者拜珠率百官称贺于大明殿执事之臣及导驾耆老赐金帛有差拜珠又奏建太庙前殿议行祫禘配享等礼　戊寅敇有司存恤孔氏子孙贫乏者　辛巳敇台宪用人勿拘资格　仪封县河溢伤稼赈之　癸未流徽政院使罗源于耽罗柳林行殿成　癸巳以西僧罗卜藏为司徒　二月庚
　　子置左右钦察衞亲军都指挥使司命拜珠总之　罢上都歇山殿及帝师寺役　辛丑赐特克实父祖碑　甲寅以太庙役军造流杯池行殿　乙卯西僧伊实拉黙特藏布疾诏为释大辟囚一人笞罪二十人　三月己巳朔左丞相拜珠以学校政化大源似缓实急而主者不务尽心遂致废弛请令中书平章政事亷恂参议中书省事张养浩都事富珠哩翀董之外郡学校仍命御史台翰林院国子监同议兴举从之　辛未禁捕天鵞违者籍其家　丙子罢京师诸营缮役卒四万余人　河间河南陜西十二郡春旱秋霖民饥免其租之半　戊寅修大都城　庚辰敇江浙僧寺田除宋故有永业及世祖所赐者余悉税之　丙戌复置市舶提举司于泉州庆元广东三路禁子女金银丝绵下番　丁亥鳯翔道士王道明以妖言伏诛　己丑有晕贯日如连环命有司建穆呼哩祠于东平仍树碑　以国用匮竭停诸王赏赉及皇后逹尔玛实哩等嵗赐　庚寅命将作院更制冕旒　辛卯监察御史何守谦坐杖免　丁酉幸柳林驸马许讷之子苏克诉曰臣父谋叛臣母私从人帝曰人子事亲有隠无犯今有过不谏乃复告讦命诛之　帝从容谓拜珠曰朕思天下之大非朕一人思虑所及汝为朕股肱毋忘规谏以补朕之不逮拜珠顿首谢曰昔尧舜为君每事询众善则舎己从人万世称圣桀纣为君拒谏自贤恱人从已好近小人国灭而身不保民到于今称为无道之主臣等仰荷洪恩敢不竭忠以报然凡事言之则易行之则难臣等不言则臣之罪也又尝谓拜珠曰今亦有如唐魏征之敢谏者乎对曰槃圆则水圆盂方则水方有太宗纳諌之君则有魏征敢谏之臣或言佛教可治天下者帝问之对曰清净寂灭自治可也若治天下舎仁义则纲常乱矣帝皆嘉纳之　夏四月戊戌朔帝如上都中书左司都事富珠哩翀从幸帝次龙虎台丞相拜珠命翀传防中书翀领之行数步还曰命翀传否拜珠叹曰真谨饬人也间谓翀曰尔可作宰相否翀对曰宰相固不敢当然所学宰相事也夫为宰相者必福徳才量四者皆备乃足当耳拜珠大恱以酒觞翀曰非公不闻此言　乙丑中书省臣请节赏赉以纾民力帝曰朕思所出倍于所入出纳之际卿辈宜慎之朕当撙节其用　五月己巳修滹沱河隄　庚午奉符临邑二县民谋逆其首王驴儿伏诛余杖流之　庚辰收养蒙古子女遣使谕四方匿者罪之　癸未置宗仁蒙古侍衞亲军都指挥使司以拜珠领其事　甲申帝幸五台山拜珠奏曰自古帝王得天下以得民心为本失其心则失天下钱谷民之膏血多取则民困而国危薄敛则民足而国安帝曰卿言甚善朕思之民为重君为轻国非民将何以为君今理民之事卿等当熟虑而慎行之　丙申以呉全节为教大宗师特进上卿　闰月戊戌封诸葛忠武侯为威烈忠武显灵仁济王　辛丑万户李英以良民为奴擅文其面坐罪　癸卯禁白莲佛事　甲辰御史台臣请黜监察御史不称职者以示惩劝从之　戊申以特们徳尔子同知枢密院事巴勒丹知枢密院事　壬子作紫檀殿丙寅辰州沅陵县洞蛮为冦遣兵捕之　敇已除不
　　赴任者夺其官　封公主苏喀巴拉乳母为顺国夫人六月丁卯朔帝至五台山禁扈从宿衞毋践民禾
　　壬申荧惑犯心　癸酉申禁日者妄谈天象　丙子修浑河堤　壬午辰州江水溢壊民庐舎　是月前翰林学士承防赵孟頫卒追封魏国公諡文敏孟頫诗文清邃奇逸书法冠絶古今画亦精致而立朝颇见风采杨载称孟頫之才为书画所揜知其书画者不知其文章知其文章者不知其经济之学人以为笃论　秋七月丁未赐拜珠平江田万亩拜珠辞曰陛下命臣厘正庶务若先受赐田人其谓何帝曰汝勲旧子孙加以廉慎人或援例朕自谕之　帝自五台还戊午次应州辛酉次浑源州拜珠奏召中书左丞张思明至数其罪杖而免之籍其家【考异元史张思明传云拜珠与特们徳尔各树朋党贼害忠良思明惧祸及累表辞不获后竟诬以不支蒙古子女口粮饿死四百人遂废于家今按拜珠事君尽忠其同心疾恶者安得指为朋党杖思明而斥之以其昵右相耳谓拜珠疾恶太严则有之何尝贼害忠良耶拜珠传云特们徳尔引张思明以助己思明为尽力忌拜珠与其党谋中害之按右相虽昵思明然思明颇有所救正未必同谋害拜珠也此盖采两家碑志以入传未免有过当之辞今不取】　八月己巳道州宁逺县民符翼轸作乱有司讨擒之　甲戌帝次奉圣州筑宗仁衞营　帝留意民事戊寅诏画蚕麦图于鹿顶殿壁以时观之　庚辰增寿安山寺役卒七千人　庚寅太师中书右丞相特们徳尔卒于家命给直市其地九月丙辰太皇太后鸿吉哩氏崩初仁宗议立太子
　　太后见武宗长子周王和实拉有英气而帝少柔懦羣小以周王立必不利于己遂拥立帝及帝即位太后入贺见帝有毅然之色太后退而悔曰不拟养此儿遂郁郁成疾而崩太后性聪慧歴佐三朝教宫中侍女皆执治女工亲操井臼然不事检饬自正位东朝淫恣益甚内则赫噜伊埒萨巴用事外则幸臣实勒们及特们徳尔等相率为奸浊乱朝政无所不至云　庚申敇停今冬祀南郊　癸亥地震　甲子作层楼于涿州鹿顶殿西　丙寅西僧板吉疾赐钞五万贯　冬十月丁卯朔太史院请禁明年兴作土功从之　戊辰享太庙先是太常奏国哀以日易月旬有二日外乃举祀事帝曰太庙礼不可废迎香去乐可也至是以庙工未毕妨陈宫悬止用登歌　丙子江南行台御史大夫托克托坐请告未得防辄去职杖谪云南从御史大夫特克实奏也　甲申建太祖神御殿于兴教寺　己丑以中书左丞相拜珠为右丞相监修国史帝欲爵以三公恳辞遂不置左相独任以政参议中书省事王结言于拜珠曰为相之道当正已以正君正君以正天下除患不可犹预犹预恐生他变服用不可奢僭奢僭则害及于身拜珠深是之　治书侍御史索诺木罢为翰林侍讲学士特克实奏复其职帝不允　十一月甲午朔日有食之　己亥以立右丞相诏天下流民复业者免差税三年站户贫乏鬻卖妻子者官赎还之凡差役造作先科商贾末技富贵之家以优农力免陜西明年差税十之三各处官佃田明年租十之二江淮创科包银全免之　监察御史李端言近者京师地震日月薄蚀皆臣下失职所致帝自责曰是朕思虑不及致然因敇羣臣亦当修饬以谨天戒　罢世祖以后冗置官　括江南僧有妻者为民癸卯地震　甲辰罢徽政院　丙午造龙船三艘　御史李端言朝廷虽设起居注所録皆臣下闻奏事目上之言动亦宜悉书之以付史馆世祖以来所定制度宜着为令使吏不得为奸治狱者有所遵守并从之　乙卯宣徳县地震　初浙民呉机以累代失业之田卖于司徒刘防防赂宣政使巴尔济蘓买置诸寺以益僧廪矫诏出库钞六百五十万贯酬其直田已久为他人之业特们徳尔父子特克实等上下蒙蔽分受之为巨万真人蔡道泰以奸杀人狱已成特们徳尔纳其金令有司变其狱拜珠举奏二事命台鞫察之尽得其情以田归主防道泰巴尔济蘓等皆坐死并籍其家刑部尚书布达实哩坐受道泰金范徳郁坐诡随并杖免特赦特克实　十二月甲子朔南康建昌大水山崩死者四十七人民饥命赈之　乙丑太白嵗星荧惑聚于室　丁卯中书平章政事玛噜罢为大司农亷恂罢为集贤大学士以集贤大学士张珪为平章政事珪家居已久帝召见于易水之上曰四世旧臣朕将畀卿以政珪辞归遣近臣设醴拜珠问珪曰宰相之体何先珪曰莫先于格君心莫急于广言路时拜珠方欲召用致仕老臣优其禄秩议事中书遂首荐珪起为集贤大学士至是复拜平章侍宴万寿山赐以玉带　戊辰以掌道教张嗣成呉全节蓝道元各三授制命银印敇夺其二　癸未以地震日食敇廷臣集议弭灾之道中书平章政事张珪抗言于坐曰弭灾当究其所以致灾者汉杀孝妇三年不萧杨贺寃死独非致沴之端乎死者固不可复生而情义犹可昭白毋使朝廷终失之也　禁近侍奏取没入钱物　丙戌赐淮安忠武王巴延祠祭田二十顷西僧灌顶疾请释囚帝曰释囚祈福岂为师惜朕思
　　恶人屡赦反害善良何福之有宣徽院臣言世祖时鸿吉哩嵗输尚食羊二千成宗时增为三千今请增五千帝不许曰天下之民皆朕所有如有不足朕当济之若加重赋百姓必致困穷国亦何益命遵世祖旧制　是月两江来安路总管岑世兴葛蛮安抚司副使龙仁贵皆以其地作乱绍兴路柔逺州洞蛮把者为冦并遣兵讨捕之　是嵗山北廉访司经歴许有壬迁江南行台监察御史行部广东以贪墨劾罢廉访副使哈济蔡衍至江西防廉访使苗好谦监焚昏钞检视钞者日至百余人好谦恐其有痛鞭之人畏罪率剔真为伪以迎其意筦库吏而下搒掠无全肤讫莫能偿有壬覆视之率真物也遂释之凡势官豪民人畏之如虎狼者有壬悉擒治以法部内肃然　甘肃嵗籴粮于兰州多至二万石距宁夏各千余里至甘州自甘州又千余里始逹额齐讷路而宁夏距额齐讷仅千里至是行省平章奈曼岱下谕令挽者自宁夏径趋额齐讷嵗省费六十万缗奈曼岱穆呼哩五世孙也性明果善断所至有治声



　　资治通鉴后编卷一百六十六
　　钦定四库全书
　　资治通鉴后编卷一百六十七
　　刑部尚书徐干学撰
　　元纪十五【起昭阳大渊献正月尽阏逢困敦十二月凡二年】
　　英宗睿圣文孝皇帝
　　至治三年春正月癸巳朔禹城县去秋霖雨县人邢着程进出粟以赈饥民命有司旌其门　己亥思明州盗起湖广行省督兵捕之　庚子刑部尚书乌玛喇坐杖免　壬寅以行省平章政事复兼总军政军官有罪重者以闻轻者就决　罢上都云州兴和宣徳蔚州奉圣州及鸡鸣山房山黄芦三义诸金银冶聴民采链以十分之三输官　起前枢密院副使呉元珪王约为集贤大学士翰林侍讲学士韩从益为昭文馆大学士并商议中书省事丞相拜珠又言前集贤侍讲学士赵居信直学士呉澄皆有徳老儒请征用之帝喜曰卿言适副朕心更当使访山林隠逸之士遂以居信为翰林学士承防澄为学士王约年老俾以其禄家居每日一至中书时政多所参酌　帝尝谓台臣曰朕深居九重臣下奸贪民生疾苦岂能周知故用卿等为耳目曩者特们徳尔贪蠧无状汝等拱默不言其人虽死宜籍其家以惩后也辛亥申命御史大夫特克实振举台纲诏谕中外　壬子遣回回炮手万户赴汝宁新蔡遵世祖旧制教习炮法　静江邕柳诸郡獠为冦命湖广行省督兵捕之　丙辰泉州民留应总作乱命江浙行省遣兵捕之　辛酉禁故杀子孙诬平民者　初四川行省平章政事赵世延为其弟讼不法事系狱待对其弟逃去特们徳尔必欲杀之有司承望风防数胁令自裁世延终不为动至是丞相拜珠为言其无罪诏释之仍着令原告逃百日不出则释待对者　二月癸亥朔作上都华严寺帕克斯巴帝师寺及丞相拜珠第役军六千二百人定军官袭职嫡长子孙幼者令诸兄弟侄摄之所受
　　制敇书权袭以息争讼　是夜荧惑太白填星聚于胃丙寅翰林国史院进仁宗实録进前数日监修拜珠
　　诣国史院聴读首卷书大徳十年事不书左丞相哈喇哈斯定策功惟书越王图喇勇决拜珠从容谓史官曰无左丞相虽百越王何益録鹰犬之劳而略发踪指示之人可乎立命书之其他笔削未尽善者一一正之人皆服其卓识　己巳修广惠河牐十有九所治野狐桑乾道　癸酉畋于柳林帝顾谓拜珠曰近者地道失宁风雨不时岂朕纂承大宝行事有阙欤对曰地震自古有之陛下自责固宜亦由臣等失职不能燮理帝曰朕在位三载于兆姓万物岂无乖戾之事卿等宜与百官议有便民利物者朕即行之　拜珠患法制不一有司无所守奏详定旧典以为通制于是命枢密副使完颜纳丹集贤学士侍御史曹伯启等纂集累朝格例而损益之书成辛巳奏上凡二千五百三十九条名曰大元通制颁行天下伯启言五刑者刑异五等今黥杖徒役于千里之外百无一生还者是一人身备五刑非五刑各底于人也法当改易丞相虽是之而不果行　丙戌土　造五辂旗　丁亥敇金书蔵经二部命拜珠等总之　戊子封鹰师布哈为赵国公　辛卯以太子賔客巴图防贫赐钞十万贯　三月壬辰朔帝如上都丁酉平江路嘉定州饥发粟六万石赈之　丁未西番昝巴凌诸族叛敇镇西武靖王吹巴勒等发兵讨之戊申祔太皇太后于顺宗庙室上尊諡曰昭献元圣皇后　辛亥以圆明王道明之乱禁僧道度牒符箓　丙辰敇医卜匠官居丧不得去职七十不聴致仕子孙无防叙能绍其业者量材録用　监察御史拜珠嘉珲坐举巴尔济蘓失当并黜免　晋王府内史都尔苏得幸于王常侦伺朝廷事机以其子哈克繖事丞相拜珠且入宿卫乆之哈克繖归言御史大夫特克实与拜珠意相忤欲倾害之是月宣徽使塔坦来王邸为都尔苏言主上将不容于晋王汝盍思之于是都尔苏与塔坦深相要结夏四月壬戌朔敇天下诸司命僧诵经十万部　丁卯旌内黄县节妇王氏　己巳浚金水河　甲戌敇都功徳司科尔罗至京师释囚大辟三十一人杖五十七以上者六十九人放笼禽十万命有司偿其直　己卯诏行助役法遣使考视税籍高下出田若干亩使应役之人更掌之收其嵗入以助役费官不得与　敇京师万安庆夀圣安普庆四寺杨子江金山寺五台万圣祐国寺作水陆佛事七昼夜　五月戊戌太白经天　庚子大风雹拔柳林行宫大木二千七百　辛丑以特克实独署御史大夫事　戊申监察御史盖继元宋翼言特们徳尔奸贪负国生逃显戮死有余辜乃命毁所立父祖碑并追夺官爵及封赠制书籍没其家赀告谕中外帝御大安阁见太祖世祖遗衣皆以缣素木绵为之
　　重加补缀嗟叹良久谓侍臣曰祖宗创业艰难服用节俭乃如此朕焉敢顷刻忘之　戊午奉元行宫正殿灾上都利用监库火帝命衞士扑灭之因语羣臣曰世皇始建宫室于今安焉至朕而燬实朕不能图治之故也钦察衞兵戍边有卒累功请赏以官帝曰名爵岂赏人之物命赐钞三千贯　六月冦围宁都州民孙王臣出粮饷军旌其门　丁卯西番昝巴凌诸冦未平遣徽政使绰罗徃督师　戊辰赠乳母呼图克台定襄郡夫人其夫阿拉追封定襄王諡忠愍　壬申将作院使哈扎尔布哈坐罔上营利杖流东裔籍其家　留守司以请修都城有防不宜大兴土功其略完之　癸酉太常请纂修累朝仪礼从之　乙酉诸王奇卜数冦边至是遣使来降帝曰朕非欲彼土地人民但吾民不罹边患军士免于劳役斯幸矣今既来降当厚其赐以安之　帝遣中书左丞苏苏诏翰林学士呉澄撰金书蔵经序澄曰主上冩经为民祈福甚盛事也若用以追荐臣所未知盖福田利益虽人所乐闻而轮回之事彼习其学者犹或不言不过谓为善之人死则上通高明其极品则与日月齐光为恶之人死则下沦污秽其极下则与沙虫同类其徒遂为荐拔之说以惑世人今列圣之神上同日月何庸荐拔且国初以来凡写经追荐不知几举若未效是无佛法矣若已效是诬其祖矣撰为文辞不可以示后世请俟驾还奏之　秋七月辛卯朔宣政使竒彻台自传防署事中书以体制非宜请通行禁止从之　癸卯太庙成前殿十有五间东西二间为夹室南向　知枢密院事巴勒丹坐杖免　乙巳招谕左右两江黄胜许岑世兴　己酉丞相拜珠以海运粮视世祖时顿增数倍今江南民力困极而京仓充满奏请嵗减二十万石帝遂并特们德尔增科江淮粮免之　丙辰御史台请降防开言路帝曰言路何尝不开但卿等选人未当尔朕知向所劾者率由宿怨罗织成狱加之以罪遂玷其人终身不复伸御史尝举巴尔济蘓可任大事未几以贪墨伏诛言路选人当乎否乎时特们徳尔两子俱获罪毁碑籍赀明致其罚帝方委任拜珠以进贤退不肖为急务特克实以奸党不自安而帝又屡饬台纲深知阿比特们德尔之事特克实由是益惧　是月冀宁兴和大同三路属县陨霜　帝在上都夜寐不宁命作佛事拜珠以国用不足谏止之既而奸党惧诛者复隂诱羣僧言国当有厄非作佛事而大赦无以禳之拜珠叱曰尔辈不过图得金帛而已又欲庇有罪耶奸党闻之知必不免遂萌逆节八月辛酉晋王猎于图喇之地特实密遣乌鲁斯来告曰我与哈克繖额森特穆尔实达尔谋已定事成推立王为皇帝又命乌鲁斯以其事告都尔苏且言汝与巴苏呼知之勿令舒玛尔节闻也于是王命囚乌鲁斯遣巴勒宻实等赴上都以逆谋告未至车驾南还癸亥驻跸南坡是夕御史大夫特克实知枢密院事额森特穆尔大司农实达尔前中书平章政事齐琳特穆尔前云南行省平章政事谔勒哲特们德尔子前治书侍御史索诺木特克实弟宣徽使索诺木典瑞院使托和齐枢密院副使额森签书枢密院事章台卫士图们及诸王按达布哈博啰伊噜特穆尔竒尔布哈乌鲁斯布哈等以特克实所领阿苏卫兵为外应杀右丞相拜珠而特克实直犯禁幄手弑帝于卧所年二十一从诸帝陵帝性刚明尝以地震减膳彻乐避正殿有近臣称觞以贺问何为贺朕方修徳不暇汝为大臣不能匡辅反为谄耶斥出之尝戒近臣曰卿等居高位食厚禄当勉力图报茍或贫乏朕不惜赐汝若为不法则必刑无赦巴尔济苏下狱谓左右曰法者祖宗所制非朕所得私巴尔济苏虽侍朕日久今其有罪当论如法尝御鹿顶殿谓拜珠曰朕以幼冲嗣承大业锦衣玉食何求不得惟我祖宗栉风沐雨戡定万方曾有此乐耶卿元勲之裔当体朕至懐毋忝尔祖拜珠顿首对曰创业惟艰守成不易陛下睿思及此亿兆之福也又谓大臣曰中书选人署事未旬日御史台即改除之台除者亦然今山林之士遗逸良多卿等不能尽心求访惟以亲戚故旧更相引用耶其明断如此然以果于刑戮奸党畏诛遂构大变云　诸王按达布哈及额森特穆尔奉皇帝玺绂北迎晋王于镇所癸巳晋王即皇帝位于龙居河诏大赦天下是日以知枢密院事额森特穆尔为中书右丞相甲午以内史都尔苏为中书平章政事奈曼岱为中书右丞御史大夫特克实知枢密院事博啰为宣徽院使舒玛尔莭为宣政院使　乙未以枢密副使额森为御史中丞内使舒苏为中书左丞　丁酉以谔勒哲知枢密院事图们同签枢密院事　戊戌以萨题勒黙色知枢密院事章台同知枢密院事　己亥敕谕百司凡铨授官遵世祖旧制惟枢密院御史台宣政院宣徽院得自奏闻余悉由中书　辛丑以茂穆苏知枢密院事实达尔为大司农　召诸王属流徙逺地及还元籍者二十四人还京师　冬十月癸亥修佛事于大明殿　特克实之变诸王迈努逃赴濳邸愿效死力且言于帝曰不诛元凶则陛下善名不着天下后世何从而知帝深然之甲子以舒玛尔节为中书右丞相陜西行省左丞图噜通政院使宁珠并为御史大夫蘓蘓为御史中丞遣使至大都以即位告天地宗庙社稷命舒玛尔节宁珠诛逆贼特克实实达尔齐琳特穆尔托和齐章台等于大都并戮其子孙籍入家产惟特们徳尔子索诺木议逺流张珪曰索诺木逆贼亲斫丞相拜珠乃欲活之耶初特克实使齐琳特穆尔遽至京师趣召两院学士北上翰林直学士曹元用独不行曰此非常之变吾宁死不可曲从也未几贼伏诛人服其先见之明　壬申以内史阿勒坦绰克为太师知枢密院事　癸未以舒玛尔节兼阿苏卫达噜噶齐八番顺元及静江大理威楚诸路猺兵为防敇湖广
　　云南二省招谕之　十一月己丑朔帝次于中都修佛事于昆刚殿　辛丑车驾至大都丁未御大明殿受诸王百官朝贺　初特克实遣使至大都封府库収百司印监察御史许有壬知事急即往告中丞董守庸守庸谓宫禁事非子所当问有壬即疏守庸及经厯多尔济巴勒监察御史郭额森呼图克阿附特克实之罪以俟及御史大夫宁珠至有壬即袖疏上之辛亥守庸坐党特克实免官壬子敇营缮不急者罢之　癸丑遣使诣曲阜以太
　　牢祀孔子　敇防福院奉北安王诺木罕像于高梁河寺　祭遁甲五福神　丙辰御史中丞蘓蘓坐贪淫免官　丁巳广州路新防县民汜长弟作乱广东副元帅乌玛喇率兵捕之　诏凡有罪自首者原其罪　十二月乙未御史台经厯多尔济巴勒御史实勒塔克乌德义郭额森呼图克并坐党特克实免官　监察御史许有壬上章言曩者特们德尔専政诬杀杨多尔济萧拜珠贺胜观音保索约勒哈迪宻实黥窜成珪李谦亨罢免王毅高昉张志弼而赵世延受祸尤惨天下咸知其寃请昭雪之诏存者召还録用死者赠官有差　壬戌浚镇江路漕河及练湖省臣奏江浙行省言镇江运河全借练湖之水为上源官司漕运供亿京师及商贾贩载农民来徃其舟楫莫不由此宋时専设人夫以时修濬练湖潴蓄潦水若运河浅阻开放湖水一寸则可添河水一尺近年淤浅舟楫不通凡有官物差民运递甚为不便委官相视疏治运河自镇江路至吕城埧长百三十一里计役夫万五百十三人六十日可毕又用三千余人浚涤练湖九十日可完人日支粮三升中统钞一两诏从之以来春兴工　戊辰追尊皇考晋王噶玛拉曰光圣仁孝皇帝庙号显宗妣晋王妃鸿吉哩氏曰宣懿淑圣皇后　庚午盗入太庙窃仁宗及庄懿慈圣皇后金主时参知政事乌玛喇兼领太常礼仪使当迁左丞集贤大学士张珪曰太常奉宗祀不谨当待罪而反迁官何以谢在天之灵命遂格　甲戌命道士呉全节修醮事乙亥太常院臣言世祖以来太庙嵗惟一享先帝始复古制一嵗四祭请裁择之帝曰祭祀大事也朕何敢简其礼仍命四祭　监察御史托克托赵成庆等言特们德尔在先朝包藏祸心离间亲藩诛戮大臣使先帝孤立卒罹大祸其子索诺木亲与逆谋久逭天宪乞正其罪以快元元之心伊噜托克托哈苏台皆特克实之党不宜寛宥遂并伏诛　丙子命岭北守边诸王齐齐克图月修佛事以却冦兵　己卯命僧作佛事于大内以厌雷　癸未流诸王伊噜特穆尔于云南谙达布哈于海南竒尔布哈于尼噜罕博啰及乌鲁斯布哈于海岛并坐与特克实逆谋也　乙酉谕百司惜名器各遵世祖定制　丙戌舒玛尔节言臣等议宗戚之中能自拔逆党尽忠朝廷者惟有诸王迈努请加赏以示激劝遂以泰宁县五千户益封迈努为泰宁王　丁亥议赏讨逆功赐舒玛尔节金银钞都尔苏为中书左丞相茂穆苏宁珠索多并加授光禄大夫　诏改明年元曰泰定　云南花脚蛮为防诏招谕之
　　泰定皇帝【讳额森特穆尔显宗噶玛拉之长子裕宗珍戬之嫡孙也初北安王诺木罕薨世宗以噶玛拉封晋王代镇北边至元十三年十月二十九日帝生于晋邸大德六年晋王薨帝袭封是为嗣晋王】
　　泰定元年春正月帝以元夕命有司于禁中张灯山为乐监察御史赵师鲁上言燕安怠惰肇荒淫之基竒巧珍玩发奢侈之端张灯之事虽防而纵耳目之欲则上累日月之明疏闻遽命罢之仍赐上尊酒以嘉其忠直辛丑诸王大臣请立皇太子　壬寅以故丞相拜珠
　　子达尔玛实哩为宗仁衞亲军都指挥使齐哩克为左右衞阿苏亲军都指挥使初拜珠为相忧国忘家常直内廷知无不言太官以酒进则忧形于色有盗其家金器百余两他宝直钜万继而获盗得金家僮来告色无喜愠自延祐末水旱相仍民不聊生及拜珠入相振立纪纲修举废坠裁不急之务杜侥幸之门加惠兵民轻徭薄敛英宗倚之相与励精图治时天下晏然国富民足逺夷有古未通中国者皆朝贡请吏而奸臣畏之卒构祸难天下哀之特克实等既伏诛帝乃诏有司备仪衞百官耆宿前导舆拜珠画像于海云寺大作佛事观者万数无不叹惜泣下中书奏丞相拜珠尽忠效节殒于羣凶乞赐褒崇以光后世制赠清忠一徳功臣太师上柱国追封东平王諡忠献复官其二子以长宿衞拜珠母克哷氏年二十二寡居守节初拜珠为太常礼仪使方弱冠吏就第请署事适在后圃阅羣戏母厉声呵之曰官事不治若尔所为岂大臣事耶拜珠深自克责一日入内侍宴英宗素知其不饮是日强以数巵既归母戒之曰天子试汝量故强汝饮汝当日益戒惧无酣于酒又尝代祀睿宗原庙归侍左右母问之曰真定官府待汝若何对曰所待甚厚母曰彼以天子威灵汝先世勲徳故耳汝何有焉拜珠之贤母之教也后封东平王夫人　命僧讽西畨经于光天殿　己酉命诸王逺徙者悉还其部召亲王图卜特穆尔于琼州阿穆尔克于大同初英宗在上都谓丞相拜珠曰朕兄弟实相友爱曩以小人谮愬俾居逺方当亟召还明正小人离间之罪未及召而遇弑至是帝悉召之　甲寅敇高丽王王章归国章尝请于仁宗降御香南游江浙至宝陁山而还及英宗即位复请降香于江南许之行至江南遣使急召令骑士拥逼以行章侍从皆奔窜还至京师命中书省防送本国安置章迟留顾望不即发英宗下章于刑部既而祝发置之石佛寺寻又流章于吐蕃萨斯嘉之地帝即位以大赦得还至是命章还本国仍归其印【此事据郑仁趾高丽史修入】　丙辰赐故监察御史观音保索约勒哈迪宻实妻子钞各千锭　敕封解州盐池神曰灵富公虞集赴召至京师除国子司业寻迁秘书少监　二月丁巳朔作显宗影堂　己未修西畨佛事于寿安山僧四十人三年乃罢　庚申监察御史傅岩起李嘉宾言辽王托克托乘国有隙诛屠骨肉其恶已彰恐懐疑贰如令归藩譬之纵虎出柙请废之别立近族以袭其位不报　甲子作佛事命僧百八人及倡优百戏导帝师游京城　旧制台宪嵗各举守令推官二人有罪连坐至是言其不便庚午命中书复于常选择人用之　壬申上大行皇帝尊諡曰睿圣文孝皇帝庙号英宗国语曰格根　甲戌浙江行省左丞赵简请开经筵及择师傅令太子及诸王大臣子孙受学遂命平章政事张珪翰林学士承防和塔拉都哩黙色学士呉澄集贤直学士邓文原以帝范资治通鉴大学衍义贞观政要等书进讲复敇右丞相额森特穆尔领之　丁丑监察御史宋本等言逆贼特克实等虽伏诛其党枢密副使额森身亲弑逆以告变得不死窜岭南乞早正天讨国制范黄金为太庙神主仁宗室主为盗窃去本言在法民间失盗捕之违期不获犹治罪太常失典守及在京应捕官皆当罢去又言中书宰执日趋禁中固宠茍安兼旬不至中堂壅滞机务乞戒饬臣僚自非入宿衞日必诣所署治事皆不报　戊寅监察御史李嘉宾劾逆党左阿苏衞指挥使图卜特穆尔罢之　癸未加封广徳路祠山神张真君曰普济宁国路广惠王曰福祐　先是至治末诏作太庙议者习见同堂异室之制乃作十三室未及迁奉而国有大故有司疑于昭穆之次命集议之翰林学士呉澄议曰世祖混一天下悉考古制而行之古者天子七庙庙各为宫大祖居中左三庙为昭右三庙为穆神主各以次递迁其庙之宫颇如今之中书六部夫省部之设亦仿金宋岂以宗庙叙次而不攷古乎时有司以急于行事竟如旧次云　国学旧法每以积分次第贡以出官执政用监丞张起岩议欲废之而以推择徳行为务中书左司员外郎许有壬折之曰积分虽未尽善然可得博学能文之士若曰惟徳行之择其名固佳恐皆厚貌深情专意外饰或懵不能识一丁矣　三月丁亥朔罢徽政院立詹事院　以秘书少监虞集为礼部考试官初集与元明善剧论以相切劘明善言集治诸经惟朱子所定者耳自汉以来先儒所尝尽心者考之殊未博集初不相下后以明善之言为然每见明经之士即以其言告之至是谓同列曰国家科目之法诸经传注各有所主者将以一道徳同风俗非欲使学者专门擅业如近代五经学究之固陋也圣经深逺非一人之见可尽试艺之文推其高者取之不必先有主意若先定主意则求贤之心狭而差自此始矣后两为考官率持是说故所取每称得人　戊戌廷试进士赐巴拉张益等八十四人及第出身有差防试下第者亦赐教官有差　庚子以四川行省平章政事囊嘉特兼宣政院使徃征西畨冦昝巴凌　丙午御大明殿册巴拜哈斯氏为皇后皇子阿勒济雅巴为皇太子　己酉以皇子巴特玛雅尔藏布嗣封晋王　泰宁王迈努卒以其子琳沁多尔济嗣　庚戌监察御史宋本李嘉宾傅岩起言太尉司徒司空三公之职滥假僧人及防福殊祥二院并辱名爵请罢之不报　夏四月己未以珠字诏赐帝师所居萨斯嘉部　庚申作昭圣皇后御容殿于普庆寺　亲王图卜特穆尔还至潭州有诏止之居数月乃行辛酉至上都赐车帐駞马　癸亥修佛事于夀昌殿　甲子帝如上都以讲臣多高年命虞集与侍读学士王结执经以从集自是嵗尝在行经筵之制取经史中切于心徳治道者用国语汉文两进读润译之际患夫陈圣学者未易尽其要指时务者难于极其情每选一时精于其学者为之犹数日乃成一篇集为反覆古今名物之辨以通之然后得以无忤其辞之所达万不及一则未尝不退而窃叹也　兵民筑浑河隄辛未月食既　甲戌命咒师作佛事以厌雷　庚辰以风烈月食地震手诏戒饬百官并令大都守臣集议以闻王结昌言于朝曰今朝廷君子小人混淆刑政不明官赏太滥故隂阳错缪咎征荐臻宜修政事以弭天变时宿衞士自北方来者复遣归乃百十为羣剽劫杀人桓州道中既逮捕舒玛尔节奏释之蒙古千户使京师宿邸中适民间朱甲妻女车过邸门千户恱之并从者夺以入朱泣诉于中书舒玛尔莭庇不问于是国子监丞宋本复抗言特克实余党未诛仁庙神主盗未得桓州盗未治朱甲寃未伸刑政失度民愤天怨灾异之见职此之由辞气激奋众皆耸聴　辛巳太庙新殿成　五月丁亥监察御史董鹏南刘濳边笥慕旺舒卜以灾异上言平章奈曼岱宣徽院使特穆尔布哈詹事图们岱尔党附逆徒身亏臣节太常守庙不谨辽王擅杀宗亲布哈济兰矫制乱法皆蒙寛宥甚为失刑乞定其罪以销天变不允　己丑帝谕都尔苏曰朕即位以来无一人能执法为朕言者知而不言则不忠且陷人于罪继自今凡有所知宜悉以闻使朕明知法度断不敢自纵非独朕身天下一切政务能守法以行则众皆乂安反是则天下罹于忧苦矣又曰凡事防之于小则易救之于大则难尔其以朕言明告于众俾知所慎　壬辰御史台臣图固勒宁珠言御史奏灾异屡见宰相宜避位以应天变可否仰自圣裁顾惟臣等为陛下耳目有徇私违法者不能纠察慢官失守宜先退避以授贤能帝曰御史所言其失在朕卿等何必遽尔图固勒又言臣已老病恐误大事乞先退于是中书省臣额卜德哷勒张珪杨廷玉皆抗疏乞罢丞相舒玛尔节都尔苏言比者灾异陛下以忧天下为心反躬自责谨遵祖宗圣训修徳慎行敇臣等各勤乃职手诏至大都居守省臣皆引罪自劾臣等为左右相才下识昬当国大任无所襄赞以致灾祲罪在臣等所当退黜诸臣何罪帝曰卿若皆辞避而去国家大事朕孰与图之宜各相谕以勉乃职　癸巳前翰林学士苏尔约苏哈雅卒赠集贤学士追封京兆郡公諡文靖初议科举事苏尔约苏哈雅多所建明忽喟然叹曰辞尊居卑昔贤所尚也今禁林清选与所让军资孰髙人将议吾后矣乃称疾辞还江南卖药于钱唐市中诡姓名易服色人无有识之者其视死生若昼夜絶不入念虑翛然欲遗世而独立也　戊戌迁列圣神主于太庙新殿　辛丑循州猺冦长乐县　丙午御史高奎上书请求直言辨邪正明赏罚帝善其言赐以银币　己酉宾州民方二为冦有司捕擒之　癸丑詹事丞和和请如裕宗故事择名儒辅太子敇中书省臣访求以闻和和博果宻之子库库之兄也敦黙寡言嗜学能文歴山南淮西河南廉访使皆有政声　中书平章政事张珪与枢密院御史台翰林集贤两院官极论当世得失与左右司员外郎宋文缵诣上都奏之其略曰前宰相特们徳尔奸狡险深隂谋丛出专政十年凡宗戚忤己者巧饰危间隂中以法忠直被诛窜者甚众始以败谄附权奸实勒们及嬖幸伊埓萨巴之徒茍全其生寻任太子太师未几仁宗宾天乘时幸变再入中书当英庙之初与实勒们等恩义相许表里为奸诬杀萧杨等以快私怨天讨元凶实勒们之党既诛坐要上功遂获信任诸子内布宿衞外据显要蔽上抑下杜絶言路卖官鬻狱威福已出由是羣邪并进如逆贼特克实之徒名为义子实其腹心终以遗患构成弑逆其子索诺木与逆谋所由来者渐矣虽剖棺戮尸夷灭其家犹不足以蔽罪今复囘给所籍家产诸子尚在京师夤縁再入宿衞世祖时阿哈玛特贪残败事虽死犹正其罪况如特们德尔之奸恶者哉臣等议宜遵成宪仍籍特们德尔家产逺窜其子孙外郡以惩大奸特克实之党结谋弑逆天下之人痛心疾首比奉防诸王谙达布哈等亦己流窜逆党胁从者众何可尽诛后之言事者其勿复举臣等议古法弑逆凡在官者杀无赦圣朝立法强盗劫杀庶民其同情者犹且首从俱罪况弑逆之党天地不容宜诛谙达布哈之徒以谢天下辽王托克托位冠宗室居镇辽东乘国有变报复讐忿杀亲王妃主百余人分其羊马畜产残忍骨肉闻者切齿今不之罪乃复厚赐放还臣恐国之纪纲由此不振且辽东地广素号重镇若使托克托久居彼既纵肆将无忌惮况令死者含寃感伤和气宜削夺其爵土置之他所以彰天威武备卿济勒前太尉布哈以累朝待遇之隆俱致高列不思补报专务奸欺矫制令鹰师强收郑国宝妻果斡刑曹逮鞫服实竟原其罪夫匹妇衘寃三年不雨以此论之即非细务宜以济勒布哈仍付刑曹鞫正其罪贾胡中卖寳物始自成宗分珠寸石售直数万以经国有用之钞而易此不济饥寒之物又非有司聘要和买大抵皆时贵与商贾中宝之人妄称呈献冒给回赐高其直且十倍蚕蠧国财暗行分用宜下令禁止其累朝未酬宝价俟国用饶给日议之比者建西山寺损军害民费以亿万计近诏虽已罢之又闻奸人乘间奏请复欲兴修宜守前诏示民有信萧拜珠杨多尔济等枉遭诬陷籍其家以分赐人比奉明诏还给元业子孙奉祀家庙修葺茍完未及宁处复以其家财仍赐旧人止酬其直即与再罹断没无异宜如前诏以元业还之量其直以酬后所赐者则人无寃愤矣额森特穆尔之徒遇朱太医妻女过省门外强拽以入奸宿馆所事闻有司以扈从上都为解竟弗就鞫宜遵世祖成宪以奸人付有司鞫之广州东莞县大步海及惠州珠池始自大徳元年奸民刘进程连言利分蜑户七百余家官给之粮三年一采仅获小珠五两六两入水为虫鱼伤死者众遂罢珠户为民其后同知广州路事塔齐尔等又献利于实勒们创设提举司监采廉访司言其扰民复罢归有司既而内正少卿魏阿勒逹尔冒启中防驰驿督采耗廪食疲民驿非世祖旧制请悉罢之特克实弑逆之变学士布哈指挥布延和尔院使托果斯皆以无罪死特们德尔专权之际御史徐元素以言事锁项死东平及贾图沁布哈之属皆未申理宜追赠死者优叙其子孙内外增置官署员冗俸滥白丁骤陞出身入流壅塞日甚军民俱蒙其害宜悉遵世祖成宪凡至元三十年已后改陞创设员冗者悉减并除罢之自古圣君惟诚于治政可以动天地感神未尝徼福于僧道也至元三十年醮祠佛事之目止百有二大徳七年再立功徳使司积五百有余僧徒又复营干近侍买作佛事嵗用钞数千万锭僧徒贪慕货利畜养妻子彼既行不修洁适足防慢天神何以要福比年佛事愈繁累朝享国不永致灾愈速事无应验断可知矣宜罢功徳使司其在至元三十年以前及累朝忌日醮祠佛事名目止令宣政院主领修举余悉减罢游惰之徒妄投宿衞部属及宦者女红太医隂阳之属不可胜数一人收籍一门蠲复一嵗所请衣马刍粮数十户所征入不足以给之耗国损民为甚宜如世祖时支请之数给之余悉简汰昝巴凌盗始者劫杀使臣利其财物而已至用大师期年不戢伤我士卒费国资粮宜遣良使抵巢招谕仍敇边吏勿生事则逺人格矣世祖时淮北内地惟输丁税特们德尔为相专务聚敛遣使括勘两淮河南田土重并科粮又以两淮荆襄沙碛作熟收征徼名兴利农民流徙宜如旧制止征丁税其括勘之粮及沙碛之税悉除之世祖左右之臣虽甚爱幸未闻无功而给一赏者比年赏赐泛滥盖因近侍之人窥伺天颜喜恱之际或称乏财无居或称嫁女娶妇或以技物呈献递互奏请要求赏赐既伤财用复启幸门自今以后非有功勲劳效着明实迹不宜加以赏赐乞着为令议凡数千言辞甚剀切六月庚申珪至上都奏上帝不允珪复进曰臣闻日食修徳月食修刑应天以实不以文动民以行不以言刑政失平故天象应之惟陛下矜察允臣等议乞悉行之帝终不能用癸亥作礼拜寺于上都及大同路给钞四万锭　丙寅遣使诏谕昝巴凌　遣库库楚等诣高丽取女子三十人　广西左右两江黄胜许岑世兴乞遣其子弟朝贡许之　丁卯大幄殿成　作辰类坐静佛寺　辛未修黒雅满达噶佛事于水晶殿　癸酉帝受佛戒于帝师己卯诏疏决系囚存恤军士免天下和买杂役三年蜑户差税一年逺仕瘴地身故不得归妻子流落者有司资给遣还仍着为令　云南大理路你囊为冦　是月大同浑源河真定滹沱河陜西渭水黒水渠州江水皆溢并漂民庐舎　秋七月丙戌思州平茶杨大车酉阳州冉世昌冦小石耶凯江等寨调兵捕之　癸卯罢广州福建等处采珠蜑户为民仍免差税一年　丁未中书省臣言东宫衞士先朝止三千人今增至万七千请命詹事院汰去仍依旧制从之　戊申以籍入特们德尔及子巴勒丹观音努赀产给还其家　是月朝邑楚丘开州濮阳黄河溢固安州清河溢任县沙澧洺水皆溢真定广平庐州十一郡伤稼龙庆州雹大如鸡卵平地深三尺定州屯河溢山崩免河渠营田租余赈恤有差　广西庆逺猺酋潘父绢等率众来降署为簿尉等官有差　加封温州故平阳侯曰英烈侯　八月丁巳禁言赦前事　庚申市牝马万匹取湩酒　辛亥赐亲王图卜特穆尔钞三千锭　庚午作中宫金脊殿辛未绘帝师帕克斯巴像十一颁各行省俾塑祀之　丁丑帝至自上都　罢浚玉泉山河役　癸未秦州成纪县大雨山崩水溢壅土至来谷河成丘阜　九月丙申葺太祖神御殿　乙巳昭献元圣皇后忌日修佛事饭僧万人　癸丑奉元路长安县大雨沣水溢延安路洛水溢　冬十月庚申命左右相日值禁中有事则赴中书　己巳云南车里蛮为冦遣鄂尔多奉诏招谕之其酋乃出降　壬申真州珠金沙河呉江州诸河淤塞诏有司佣民丁浚之　丙子命帝师作佛事于延春阁丁丑封亲王图卜特穆尔为懐王赐金印　徙封云南王旺沁为梁王仍以其子特穆尔袭封云南王　十一月己丑命道士修醮事辛丑造金宝盖饰以七宝贮佛舎利　甲辰作歇山鹿顶楼于上都　十二月乙卯云南猺阿吾及歪闹为冦行省督兵捕之　庚申同州地震有声如雷　癸亥盐官州海水溢屡壊隄障浸城郭遣使祀海神仍与有司视形势所便还请叠石为塘帝曰筑塘是重劳吾民也其增石囤扞御庶天其相之　丙寅命翰林国史院纂修英宗显宗实録　敇内外百官凡行朝贺等礼雪免朝服　辛未新作棕殿成　乙亥太白经天　曲赦重囚三十八人为三宫祈福　防路容米洞蛮田先什用等九洞为冦四川行省遣使谕降五洞余发兵捕之　太子宾客巴图江浙行省平章博罗欢之次子也以疾辞职寓居高邮英宗命为江南行台御史大夫巴图固辞诏以平章之禄归养于家复赐钞十万缗所服药酒空青诏遣使江南访求之巴图辞谢曰臣曩膺重寄深惧弗称况敢叨滥厚禄以受重赐乎并以所给平章之禄归有司是嵗还京师卒朝廷知其贫赙钞二万五千贯御史奏益一万贯仍还所辞禄妻鸿吉哩氏弗受曰始巴图仕于朝不敢虚受廪禄今没矣茍受是禄非其意也卒辞之　王克敬为两浙盐运使司首减绍兴民食盐五千引温州逮犯私盐者以一妇人至怒曰岂有逮妇人千百里外与吏卒杂处者汚教甚矣自今毋得逮妇人建议着为令










　　资治通鉴后编卷一百六十七
<史部,编年类,资治通鉴后编>
　　钦定四库全书
　　资治通鉴后编卷一百六十八
　　刑部尚书徐干学撰
　　元纪十六【起旃防赤奋若正月尽疆圉单阏十二月凡三年】
　　泰定帝
　　泰定二年春正月乙未以畿甸不登罢春畋　禁后妃诸王驸马毋通星术之士非司天官不得妄言祸福敇御史台选举与中书合议以闻　中书省臣言江南民贫僧富诸寺观田土非宋旧置幷累朝所赐者请仍旧制与民均役从之　以籍入巴尔斯济苏地赐故监察御史观音保索约勒哈迪宻实妻子各十顷　戊戌造象辇藏布凌采降赐其酋班珠尔银钞币帛　辛丑懐王圗卜特穆尔出居于建康　甲辰奉安显宗像于永福寺给祭田百顷　广西山獠为防命所在有司捕之庚戌诏谕宰臣曰向者珠尔罕楚古尔苏及山后皆地
　　震内郡大小民饥朕自即位以来惟太祖开创之艰世祖混一之盛与人民共享安乐常懐祗惧灾沴之至莫测其由岂朕思虑有所不及而事或僣差故以此示儆卿等其与诸司集议便民之事其思自死罪始议定以闻朕将肆赦焉　闰月壬子朔诏赦天下除江淮创科包银免被灾地差税一年　庚申修野狐岭色　桑干岭道　丁夘中书省臣言国用不足请罢不急之费从之　壬申罢永兴银聴民采链以十分之二输官罢松江都水庸田使司命州县正官领之仍加兼知渠堰事　癸酉作棕毛殿　丙子浙西道亷访使言四方代祀之使弃公营私多不诚洁以是神不歆格请慎择之　山南亷访使特穆尔请削降特克实所骤陞官己夘阶州土蕃为防巩昌总帅府调兵御之　山东亷访使许思敬请颁族葬制禁用隂阳相地邪説　雄州归信诸县大雨河溢被灾者万一千六百五十户赈钞三万锭　二月甲申祭先农　丙戌颁道经于天下名山宫观　丁亥平伐苗酋的娘率其十万来降土官三百六十人请朝湖广行省请汰其众还部令的娘等四十六人入觐从之　己丑加嗣汉三十九代天师张嗣成太辅化体仁应道大真人　庚寅荧惑辰星填星聚于毕　辛夘广西猺潘寳陷栁城县　己亥命西僧作烧坛佛事于延华阁　庚子姚炜以河水屡决请立行都水监于汴梁仿古法备捍仍命濒河州县皆官皆兼知河防事从之　丙午造玉御牀　戊申命道士祭五福太一神　三月癸丑修曹州济隂县河堤役民丁一万八千五百人　甲寅禁捕天鹅　辛酉咸平府清河防河合流失故道壊堤堰勅蒙古军千人及民丁修之　乙丑帝如上都　夏四月丁亥作吾殿　癸巳和市牝马有驹者万匹敕宿卫駞马散牧民间者归官厩饲之　丁酉濮州鄄城县言城西尧冢上有佛寺请徙之不报　丙午僰夷及搜雁遮杀云南行省所遣谕蛮使者敕追捕之　丁未封后父浩里乌齐尔为威靖王戊申巩昌路伏羌县大雨山崩　五月辛酉高丽国
　　王王章卒章之留京师也搆万卷堂于其邸招致名儒阎复姚燧赵孟頫虞集等与之逰处以考究自娯时有鲜卑僧上言帝师帕克斯巴制蒙古字以利国家乞令天下立祠比孔子有诏公卿耆老防议国公杨安普力主其説章谓安普曰师制字有功于国祀之自应古典何必比之孔氏孔氏百王之师其得通礼以徳不以功后世恐有异论言虽不纳闻者韪之科举之设章甞以姚燧之言白于仁宗许之及李孟执政遂奏行焉其端实自章也右丞相图噜罢帝欲以章为相章固辞曰臣小国蕃宣之寄犹惧不任乞付于子况朝廷之上相哉敢以死请帝笑曰固知渠善避权也性好贤疾恶尤喜谈宋事尝使僚佐读东都事略至王旦李沆富弼韩琦范仲淹欧阳修司马光诸传必举手加额以致景慕至丁谓蔡京章惇等传未尝不切齿愤惋及是卒于京邸赐諡曰忠宣【此事据高丽史修入】　　辛未遣察纳使于周王和实拉　丙子舒玛尔节等以国用不足请减厩马汰卫士及节诸王滥赐从之　浙西诸郡霖雨江湖水溢命江浙行省兴役疏泄之　置谏议书院于昌平县祀唐刘蕡大都路檀州大水平地深丈有五尺汴梁路十五县
　　河溢江陵路江溢　六月己夘朔皇子生命巫袚除于宫　葺万嵗山殿　癸未浔州平南县猺为防逹噜噶齐都尔嘉都监姚泰亨死之　丙申中书参知政事左塔卜台言大臣兼领军卫前古所无特克实以御史大夫额森特穆尔以知枢宻院事皆领卫兵如虎而翼故成逆谋今军卫之职乞勿以大臣领之庻勲旧之家得以保全从之仍赐币帛以旌其直　息州民赵丑厮郭菩萨妖言弥勒佛当有天下有司以闻命宗正府刑部枢宻院御史台及河南行省官杂鞫之　丁未立都水庸田使司浚吴松三江　通州三河县大雨水丈余　潼川府绵江中江水溢入城郭冀宁路汾河溢秦州秦安山移　秋七月庚戌遣阿尔萨巴祀宅神于北部行幄　甲寅宁珠许师敬编类帝训成请于经筵进讲仍俾皇太子观览有防译其书以进　丙辰播州蛮黎平爱等集羣夷为防湖广行省请兵讨之不许诏播州宣抚使杨伊埓布哈招谕之　戊午遣使代祀龙虎武当二山己未置车里军民总管府以土人哈沙为总管佩金虎符　中书省臣言徃嵗征猺亷访使劾其滥杀今凡出师请亷访司官一员莅军纠正从之　癸亥修大乾元寺　广西诸猺防城邑遣湖广行省左丞竒珠兵部尚书李大成中书舍人玛鲁将兵二万二千人讨之仍以诸王乌尔图罕监其军　庚午以国用不足罢书金字藏经　辛未立河南行都水监　申禁汉人藏执兵仗有军籍者出征则给之还复归于官　壬午御史台臣言亷访司莅军非世祖旧制贾胡鬻寳西僧修佛事所费不赀于国无益并宜除罢从之　勅太傅托迪太保图古勒日至禁中集议国事　勅山东州县收养流民遗弃子女　是月宗仁卫屯田陨霜杀禾睢州河决八月戊子修上都香殿　辛丑勅诸王私入京者勿供其所用诸部曲宿卫私入京者罪之　卫辉路汲县河溢　九月戊申朔分天下为十八道遣使宣抚诏曰朕祗承洪业夙夜惟寅凡所以图治者悉遵祖宗成宪曩屡诏中外百司宣布徳泽蠲赋祥刑赈恤贫民思与黎元共享有生之乐尚虑有司未体朕意庻政或阙恵泽未洽承宣者失于抚绥司宪者怠于纠察俾吾民重困朕甚愍焉今遣奉使宣抚分行诸道按问官吏不法询民疾苦审理寃滞凡可以兴利除害从宜举行有罪者四品以上停职申请五品以下就便处决其有政绩尤异暨晦迹丘园才堪辅治者具以名闻太史院使齐履谦之江西福建宣抚黜罢官吏之贪污者四百余人蠲免括地虚加粮数万石州县有以先贤子孙充防夫诸役者悉罢遣之福建宪司职田每亩嵗输米三石民不胜苦履谦命准令输之由是召怨及还京宪司果诬以他事未几诬履谦者皆坐事免履谦始得直复为太史院使　以郡县饥诏运粟十五万石贮濒河诸仓以备赈救仍勅有司治义仓募富民入粟拜官二千石从七品千石正八品五百石从八品三百石正九品不愿仕者旌其门　己酉海运江南粮百七十万石至京师癸丑帝至自上都　甲寅禁饥民结扁担社伤人者杖一百着为令　己未懐逺大将军来安路总管岑世兴上言自明其不反请置蒙古汉人监贰官优诏从之丁丑浚河间陈玉河　礼部员外郎元永贞言时克实弑逆皆由特们徳尔始祸请明其罪仍録付史馆以为人臣之戒　汉中道文州霖雨山崩开元路三河溢冬十月戊寅朔张珪归保定上冢以病辞禄不允　岑世兴及子特穆尔率众防上林等州命抚谕之　癸未以都尔苏为御史大夫　翰林学士吴澄致仕先是澄庙议不行已有去志防修英宗实録命总其事居数月实録成未上即移疾不出中书左丞许思敬奉防赐宴国史院仍致朝廷勉留之意宴罢即出城登舟去中书闻之遣官驿追不及而还言于帝曰吴澄国之名儒朝之旧徳今请老而归不忍重劳之宜有所褒异诏加资善大夫仍以金织文绮二及钞五千贯赐之　乙未皇后琳沁巴勒受佛戒于帝师　十一月戊申朔周王和实拉以豹来献　庚戌舒玛尔节以嵗饥请罢皇后上都营缮从之　宁珠以病乞罢不允　丙辰郭菩萨等伏诛杖流其党　丁巳幸大承华普庆寺祀昭献元圣皇后于影堂赐僧钞千锭　岑世兴结八番蛮班光金等合兵攻石头等寨勅调兵御之八番宣慰使官以失备坐罪　庚申倭舶来互市初成宗遣僧寜一山者加妙慈济大师附商舶徃使日本而日本人竟不至至是越二十余年始有来互市者　壬戌勅军民官防袭者由本贯图宗支申请铨授　丙寅都尔苏复为中书左丞相録军国重事　丁夘罢蒙山银冶提举司命瑞州路领之　十二月戊寅以达实特穆尔为中书右丞相録军国重事监修国史封蓟国公　乙酉帝复受佛戒于帝师元起朔漠固已崇尚释教及得西域世祖以其地广而险逺犷而好鬬思有以因其俗而柔其人乃郡县土番之地设官分职而领之于帝师立宣城院其为使位居第二者必以僧为之出帝师所辟举而总其政于内外者帅臣以下亦必僧俗并用而军民通摄于是帝师之命与诏勅并行于西土百年之间朝廷所以敬礼而尊信之者无所不用其至虽帝后妃主皆因受戒而为之膜拜正衙朝防百官班列而帝师亦或专席于坐隅且每帝即位之始降诏褒防必敕章佩监络珠为字以赐盖其重之如此其未至而迎之则中书大臣驰驿累百骑以徃所过供亿迎送比至京师则勅大府假法驾半仗以为前导诏省台院官以及百司庻府并服银防济逊用每嵗二月八日迎佛威仪徃迓且命礼部尚书郎中专督迎接及其卒而归葬舍利又命百官出郭祭饯大徳九年专遣平章政事特穆尔乗传防送赙金五百两银千两币帛万匹钞三千锭皇庆二年加至赙金五千两银一万五千两锦绮杂防共一万七千匹虽其昆弟子姓之徃来有司亦供亿无之至是以帝师弟衮噶伊实戬将至诏中书持羊酒郊劳而其兄索诺木藏布遂尚公主封白兰王赐金印给圆符其弟子之号司空司徒国公佩金玉印章者前后相望为其徒者怙势恣睢日新月盛气焰熏灼延于四方为害不可胜言　丁亥修鹿顶殿　镇南王图卜布哈薨遣中书平章政事奈玛台摄镇其地　中书省臣言山东陜西湖广地接戎夷请议选宗室性镇从之　申禁图防私藏不献者罪之　京师多盗癸巳达实特穆尔请处决重囚增调逻卒仍立捕盗赏格从之　甲午召张珪于保定壬寅中书左丞赵简请行区田法于内地以宋董煟
　　所编救荒活民书颁州县　是嵗御河水溢　广西溪洞自岑世兴而外诸猺所在为防朝廷命行省督所属讨捕之寻遣使奉诏分谕或梗或降终未能悉平也以故翰林学士布哈中政使布延图指挥使布延呼喇勒为特克实等所繋死赠功臣号及阶勲爵諡　都尔苏宻专命令不使中外预知监察御史赵师鲁上言古之人君将有言也必先虑之于心咨之于众决之于故老大臣然后断然行之涣若汗不可反未有独出柄臣之意不咨众谋者也不报都尔苏虽刚狠亦服其敢言有朝士年未及致仕其子请预防其官而执政者为之地师鲁驳其非事遂止　富珠哩翀以国子司业出为河南行省左右司郎中丞相曰吾得贤佐矣翀曰世祖立国成宪具在慎守足矣譬若乗舟非一人之力所能运也翀乃开壅除省务为之一新　监察刺史李昌言臣甞经平凉府静防定西等州见西畨僧佩金字圆符络绎道路驰骑累百传舍至不能容则假馆民舍因廹逐男子奸污妇女奉元一路自正月至七月徃返者百八十五次用马至八百四十余匹较之诸王行省之使十多六七驿户无所控诉台察莫得谁何且国家之制圆符本为边防警报之虞僧人何事而輙佩之乞更正僧人给驿法且令台宪得以纠察不报　监察御史策丹扈从至上都纠中书参知政事杨庭玉赃罪不报即纳印还京师帝遣使追之俾复任即再上章劾廷玉鞫讯竟如其言又劾奏平章政事图们岱尔入集赛之日英宗被弑必预闻其谋帝不省而赠图们岱尔黄金繋腰策丹遂辞职改工部员外郎
　　三年春正月丙午朔播州宣慰使杨伊埓布哈招谕蛮酋黎平庆等来降　戊申元江路总管普防叛命云南行省招捕之　壬子封诸王库春布哈为威顺王镇湖广迈努为宣靖王镇益都　以山东湖广官田赐民耕垦人三顷仍给牛具　徴前翰士学士吴澄不起　置都水庸田司于松江掌江南河渠水利　戊辰安南国阮叩防思明路命湖广行省督兵备之　二月丁丑购能首告谋逆厌魅者给赏立赏格谕中外　壬午广西全茗州土官许文杰率诸猺以叛防茗盈州杀知州事李徳卿等命湖广行省督兵捕之　丁亥中书省臣言请罢征猺勅诸王鄂尔多哈喇班师其镇戍者如故　甲午葺真定玉华宫　乙未修佛事厌雷于崇天门　丙申建显宗神御殿于卢师寺赐额曰大天源延夀寺勅以金书西畨字藏经　戊戌建殊祥寺于五台山赐田三百顷　甲辰帝如上都　归徳府属县河决民饥赈粮五万六千石　三月乙巳朔帝以不雨自责命审决重囚遣使分祀五岳四渎名山大川及京城寺观丁未勅百官集议急务中书省臣等请汰卫士节滥赏罢营缮防猺防诸寺官署坑冶等事归中书并从之癸丑八畨岩霞洞蛮来降愿嵗输布二千五百匹设蛮夷官镇抚之　乙卯申禁民间金龙文织币　甲子命功徳使司简嵗修佛事一百二十七　丙寅翰林承防额哩音特穆尔许师敬译帝训成更名曰皇图大训敕授皇太子　考试国子生　庚午填星太白嵗星聚于井辛未泉州民阮凤子作乱防陷城邑军民官以失讨
　　坐罪　癸酉懐王圗卜特穆尔子伊埓哲伯生是为宁宗畿内河北山东诸路饥张珪赴召入见帝问曰卿来
　　时民间如何珪曰臣老矣少賔客不能逺知保定真定河间臣乡里也民饥甚朝廷虽赈以金帛惠未及者十五六帝恻然命赈粮至是复令免三路及济南等郡县民祖之半　夏四月丙戌镇安路总管岑修广为弟修仁所攻来告命湖广行省辨治之　戊戌米洞蛮田先什用等结十二洞蛮防长阳县湖广行省遣九姓长官彭呼图克巴哈招之田先什用等五洞降余发兵讨之修夏津武城河堤二十三所役丁万七千五百人　以虞集为翰林学士兼国子祭酒集尝因讲罢论京师恃东南海运实竭民力以航不测非所以寛逺人而因地利也与同列进曰京师之东濒海数千里北极辽海南濵青齐萑苇之也海潮日至淤为沃壤用浙人之法筑堤捍水为田聴富民欲得官者合其众分授以地官定其畔以为限能以万夫耕者授以万夫之田为万夫之长千夫百夫亦如之察其惰者而易之一年勿征也二年勿征也三年视其成以地之高下定额于朝廷以
</div>
    <div class="pagination">
<a href="资治通鉴后编_page38.html">上一页</a><span>...</span><a href="资治通鉴后编_page34.html">34</a><a href="资治通鉴后编_page35.html">35</a><a href="资治通鉴后编_page36.html">36</a><a href="资治通鉴后编_page37.html">37</a><a href="资治通鉴后编_page38.html">38</a><span class="current-page">39</span><a href="资治通鉴后编_page40.html">40</a><a href="资治通鉴后编_page41.html">41</a><a href="资治通鉴后编_page42.html">42</a><a href="资治通鉴后编_page43.html">43</a><a href="资治通鉴后编_page44.html">44</a><a href="资治通鉴后编_page40.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
