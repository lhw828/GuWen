<!DOCTYPE html>
<html>
<head>
    <meta charset="UTF-8">
    <title>御批历代通鉴辑览 - 第 235 页/共 306 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御批历代通鉴辑览 - 第 235 页/共 306 页</h1>
    <div class="content">　　元巴延入建康
　　建康都统徐旺荣迎巴延入城居之时江东大疫居民乏食巴延开仓赈之且遣医治疾民大悦防元主有诏以时方暑不利行师俟秋再举巴延上言曰百年逋敌已扼其吭少尔迟囘奔播海岛遗后悔矣元主从之诏巴延以行中书省驻建康阿珠分兵驻扬州与博尔懽逹春絶宋淮南之援巴延分兵四出知广徳军令狐槩以城降元
　　以王爚陈宜中为左右丞相并兼枢宻使都督诸路军马
　　爚与宜中论事多不合宜中请建督府于京师檄召诸路军马勤王并令溃军各归所部团结内外兵十七万五千人分厢差官为督给一兵付教场教阅
　　削章鉴官放归田里
　　鉴既去太皇太后遣使召还罢相予祠韩震之死鉴明其无他为御史王应龙所劾削一官放归田里【鉴居位号寛厚与人多许可时日为满朝征】
　　复吴潜向士璧官贬窜贾似道党人有差
　　御史陈过【续纲目作陈过庭考宋史本纪无庭字今改正】潘文卿请窜贾似道并治其党与诏刺配翁应龙于吉阳军罢廖莹中王庭【金华人】刘良贵陈伯大董朴等官
　　元军入常州
　　知常州赵与鉴遁州人钱訔【续纲目作王良臣今从宋史】等以城降元知平江府潜説友亦叛降于元【后五月和州防御史刘师勇复取常州　刘师勇庐州人】
　　诏张世杰总都督府诸军世杰分道出兵以拒元世杰遣其将阎顺李存进军广徳谢洪永进军平江李山进军常州顺遂复广徳军
　　有二星鬬于中天一星陨
　　趣五郡镇抚使吕文福将兵入卫文福杀使者叛入江州临安戒严曾渊子【字广防南豊人】文及翁【字时学绵州人】倪普等弃位而遁诏戒禁之
　　元兵既近临安戒严于是同知枢宻院事曾渊子左司谏潘文卿右正言季可两浙转运副使许自浙东安抚王霖龙侍从陈坚何梦桂曾希顔等数十人皆遁朝中为之萧然签书枢宻院事文及翁同签书院事倪普讽台谏劾已章未上亟出闗遁太皇太后闻之诏榜朝堂云我朝三百余年待士大夫以礼吾与嗣君遭家多难尔小大臣未尝有出一言以救国者方且表里合谋接踵宵遁平日读圣贤书自诿谓何乃于此时作此举措生何面目对人死亦何以见先帝天命未改国法尚在其在朝文武官并转二资其畔官而遁者令御史台觉察以闻然不能禁也
　　元礼部尚书亷希贤【字逹甫一名凖图哈雅希宪从弟】等来至独松闗【在今余杭县西北独松岭上为江浙二省要隘】守将张濡【后曾孙】杀之
　　元主遣礼部尚书亷希贤工部侍郎严忠范【泰安长清人实之子】奉国书而南至建康希贤请兵自卫巴延曰行人以言不以兵兵多反致疑耳希贤固请遂以兵五百送之行至独松闗张濡部曲不知为使袭杀忠范执希贤送临安希贤病创死朝廷使人移书元军言杀使之事乃邉将太后及嗣君实不知当按诛之请罢兵通好巴延曰彼为诈计视我虚实耳当择人同徃观其事体令彼速降乃遣议事官张羽同使人还临安羽至平江被杀
　　元阿尔哈雅入岳州
　　岳州安抚使高世杰复会郢复岳三州及上流诸军战船数千艘扼荆江口阿尔哈雅督诸翼水军屯东岸世杰乘夜阵于洞庭湖中阿尔哈雅分道击之世杰败走力屈乃降阿尔哈雅斩世杰以徇岳州总制孟之绍举城降元元兵寻复破沙市城监镇司马梦求【叙州人光五世孙】死之
　　夏四月元阿尔哈雅侵江陵朱禩孙高逹以城降遂尽取荆南州军
　　初高逹解鄂州之围贾似道许以建节后忌而不与逹遂怨望至是阿尔哈雅自岳州攻江陵逹战累败及元屠沙市逹与禩孙及提刑青阳梦炎等遂出降阿尔哈雅遂入城命禩孙移檄所部于是湖北诸郡【归峡鄂复鼎澧辰沅靖随常徳均房施荆门】相继皆降阿尔哈雅以兵守峡防闻元主喜谓近臣曰巴延东下阿尔哈雅孤军守鄂朕常忧之今荆南定吾东兵可无后患矣乃亲作手诏褒之授高逹参知政事禩孙至上都死
　　以福王与苪为浙东安抚大使开府绍兴
　　有司议建藩屏以彊王室诏以与苪为浙东安抚大使判绍兴开府置长史司马
　　元阿珠侵真扬州李庭芝遣守将苗再成姜才帅兵御之败绩
　　元兵东下所过迎降李庭芝率励所部固守扬州【阿珠遣李虎持招降榜入城庭芝杀虎焚其榜总制张俊出战持降臣孟之缙书来招降庭芝复焚其书枭俊首于市】时出金帛牛酒燕犒将士人人感激自奋及阿珠攻真州苖再成与赵孟锦【宗室子】帅兵大战于老鹳觜【注见前】败绩阿珠乘胜进趋扬州姜才为三叠阵逆之于三里沟败之阿珠阳退才逐之阿珠反战至杨子桥【在杨州府江都县南】两军夹水而阵元张范以二十骑絶渡冲才军才军坚不可动范引郤以诱以一骑跃马挥刀直趣范范旋辔反迎刺之应手而毙才军遂溃阿珠与范追之自相蹂践与防濠水死者甚众流矢中才肩才拔矢挥刀而前元军辟昜不敢逼遂以身免元军进薄扬州南门
　　诏与婺州处士何基王栢【基字子恭栢字防之俱金华人】赠諡
　　基少师事黄干醇固笃实絶类汉儒赵汝腾蔡抗【字仲节元定孙】杨栋【字元极眉州青城人】相继荐于朝诏与州学教授又改承务郎基终不受栢年三十始知为学之源捐去俗学勇于求道从基游基授以立志居敬之防以质实坚苦自励凡六经四书及濓洛闗闽之书皆有著述至是诏諡基曰文定赠栢承事郎
　　诏张世杰等四道出兵以御元
　　时知庆逺府仇子真淮东兵马钤辖阮克己各将兵入卫诏与世杰张彦分道出击元军台諌请命大臣监防事下公卿杂议乆而不决陈文龙上言北兵今日取某城明日筑某堡而我以文相逊以迹相疑譬犹拯溺救焚而为安行徐歩之仪也请诏大臣无滋虚议不报
　　六月庚子朔日食既昼晦如夜
　　成都安抚使昝万寿以嘉定【唐嘉州地宋置府今四川】诸城叛降元
　　元主召汪良臣入朝谓之曰成都被兵乆须卿安集之授西川行枢密事遣还良臣进攻嘉定万寿坚守不出良臣度有伏兵大搜山谷果得而杀之进垒薄城万寿悉军出战大败遂籍境内三龟【山名在今嘉定府东以形似得名】九顶【山名在今嘉定府东一里隔江山有九峯故名】紫云【在今犍为县东南又曰子云城相传杨雄曽居此而名】诸城降元元以万寿佥西川行枢宻院事【昝万寿既降两川郡县多送欵于元独四川制置副使张珏固守不下元主建东西行枢宻院防兵围之　张珏字君玉陇西鳯洲人】
　　以王爚平章军国重事陈宜中留梦炎为左右丞相并兼枢宻使都督诸路军马
　　王爚与陈宜中不协会梦炎自湖南入朝爚宜中皆请相梦炎而求去太皇太后曰二相毋借此求闲也乃以爚平章军国重事一月两赴经筵五日一朝宜中梦炎并相爚即日就民居以丞相府让宜中宜中言一辞一受何以解天下之讥因辞去遣使遮留乃还
　　秋七月张世杰与元阿珠战焦山下世杰败绩奔图山【在今镇江府丹徒县东北山在江濵有上下二箭洞】
　　世杰与刘师勇孙虎臣等大出舟师万余艘次于焦山令以十舟为方碇江中流非有号令毋得发碇示以必死元阿珠登石公山【在今丹徒县东北与焦山对峙】望之曰可烧而走也遂遣徤卒善彀者千人载以巨舰分两翼夹射阿珠居中合势进战继以火矢篷樯俱焚烟焰蔽江诸军既碇舟死战至是欲走不能前军争赴江死张范董文炳复以鋭卒横冲世杰不能复军奔圗山阿珠范追之获黄白鹞船七百余艘师勇还常州虎臣还真州世杰请济师不报
　　放贾似道于循州籍其家
　　似道既免三学生及台諌侍从皆上疏乞诛似道太皇太后不许而似道亦自上表乞保全且言为夏贵孙虎臣所误有防令李庭芝津遣归越以终防制似道尚留扬不还王爚复论似道既不死忠又不成孝乞下诏切责似道得诏乃还绍兴府绍兴守臣闭城不纳王爚复言于太后曰本朝权臣稔祸未有如似道之烈者搢绅草茅不知几疏陛下皆抑而不行付人言于不恤何以谢天下太后乃降似道三官婺州居住婺人闻似道至率众为露布逐之寻又徙于建宁府【诏斩翁应龙籍其家廖莹中王庭除名流之岭南皆自杀】翁合上言似道总权罔上卖国召兵专利虐民滔天之罪人人能言迫于众怒仅谪建宁夫建宁实朱熹讲道之阙里虽三尺童子亦知向方闻似道名咸欲呕唾况见其面乎乞逺投荒昧以御魑魅国子司业方应发中书舍人王应麟亦言之皆不从于是侍御史陈景行孙嵘叟等上疏以似道罪重罚轻乞斩之以正法乃诏责授高州团练副使循州安置籍其家遣使监押之贬所会稽县尉郑虎臣以其父尝为似道所配欲报之欣然请行似道时寓建宁之开元寺【在今建寜府瓯寜县城南晋建旧名林泉唐赐今名】侍妾尚数十人虎臣至悉屏去撤轿盖暴行秋日中令舁轿夫唱杭州歌谑之毎名斥似道窘辱备至一日入古寺壁上有吴潜南行所题字虎臣呼似道曰贾团练吴丞相何以至此似道慙不能对至泉州洛阳桥【在今泉州府晋江县东北一名万安桥宋嘉祐中太守蔡襄建】遇叶李自漳州放还见于客邸李赋词赠之似道俯首谢焉
　　陈宜中去位诏罢王爚为醴泉观使召宜中于温州初张世杰之将出师也王爚谓二相宜一人督师吴门不然则已请行宜中甚愧已而世杰败于焦山爚复言曰今二相并建都督庙算指授臣不得而知比者六月出师诸将无统臣岂不知吴门去京不逺而必为此请者葢大敌在境非陛下自将则大臣出督今世杰以诸将心力不一而败不知国家尚堪几败邪臣既不得其职又不得其言乞罢平章太后不许既而京学生刘九皋等伏阙上书言宜中擅权【其畧以为赵溍赵与鍳皆弃城遁宜中乃借使过之説以报私恩令狐槩潜説友皆以城降乃受其苞苴而为之羽翼文天祥率兵勤王信谗而沮挠之贾似道防师辱国阳请致罚而隂佑之元兵薄国门勤王之师乃留之京城而不遣宰相当出督而畏缩犹豫第令集议而不行师防狼子野心而使之通好乞盟马张世杰步兵而用之于水刘师勇水兵而用之于步指授失宜因以败事臣恐误国将不止一似道也】初宜中事多専决不闗白爚或谓京学之论实爚嗾之书上宜中径去遣使四辈召之不至太后乃下九皋等临安狱而降手诏曰给舍之奏谓爚与宜中必难乆处兼爚近奏乞免平章辞气不平诚有如人言者可罢爚平章军国重事以少保观文殿大学士充醴泉观使【爚既罢相未几遂卒爚清修刚劲不阿权势及为相属国势危亡乃不能协谋以济大事士论惜之】
　　元以巴延为右丞相阿珠为左丞相
　　元主召巴延还至上都面陈形势乞即进兵遂拜右丞相巴延辞曰阿珠功多臣宜居后乃进阿珠左丞相仍诏巴延直趋临安阿珠仍攻淮南阿尔哈雅取湖南万户宋都木逹【旧作宋都防今改】吕师防李恒【西夏之裔】等取江西
　　加夏贵枢宻副使两淮宣抚大使贵不奉诏
　　诏贵与淮东制置副使知扬州朱焕互调召李庭芝还朝贵不奉诏焕还扬州庭芝亦不行
　　八月以李芾知潭州文天祥知平江府
　　天祥至临安上疏言本朝惩五季之乱削藩镇建都邑一时虽足以矫尾大之然国以寖弱故敌至一州则一州破至一县则一县残中原陆沉痛悔何及今宜分境内为四镇建都统御于其中以广西益湖南而建阃于长沙以广东益江西而建阃于隆兴以福建益江东而建阃于番阳以淮西益淮东而建阃于扬州责长沙取鄂隆兴取蕲黄番阳取江东扬州取两淮地大力众乃足以抗敌约日齐奋有进无退日夜以图之彼备多力分疲于奔命而吾民之豪杰者又伺间出于其中如此则敌不难却也时议以为迂濶不报命知平江府
　　元以亷希宪行省事于江陵
　　阿尔哈雅以江陵地图上进请重臣开大府镇之元主命希宪行省事希宪至江陵阿尔哈雅率其属郊迎望拜尘中荆人大骇希宪録旧官禁剽夺兴学垦田民情大安由是思播田扬二氏及西南溪峒皆越境请降
　　冬十月以留梦炎陈宜中为左右丞相兼枢宻使都督诸路军马【时梦炎自右相除左相宜中自观文殿大学士复除右相】
　　宜中在温州被召以亲老力辞太后自为书遗其母杨氏使谕之宜中乃赴召
　　元阿尔哈雅围潭州李芾力战御之
　　李芾至潭元游骑已入湘隂【五代宋县今属湖南长沙府】益阳【汉县今亦属长沙府】诸县城中守卒不满三千芾结峒蛮为援缮器械峙刍粮栅江修壁及元兵至芾慷慨登陴与诸将分地而守民老弱皆出结保伍助之不令而集芾日以忠义勉将士人皆殊死战有来招降者輙杀之以徇
　　监押官郑虎臣杀贾似道于漳州
　　似道舟次南剑州黯淡滩【在今延平府城东其水湍急其石亷利号称极险】虎臣曰水清甚何不死于此似道曰太皇许我不死候有诏即死十月至木绵庵【在今龙溪县南】虎臣曰吾为天下杀似道虽死何憾遂拘其子与妾于别馆即厠上拉其胸杀之陈宜中至福州捕虎臣毙于狱【后十二月复诏许似道归葬返其田庐】
　　元阿珠围扬州李庭芝力战御之
　　阿珠攻扬乆而不拔乃筑长围困之城中食尽死者枕籍满道而庭芝之志益坚会巴延至湾头召诸将授方畧遂率众军南行
　　元巴延渡江分兵东下
　　巴延分兵为三道阿喽罕鄂啰齐【喇拉台人旧作奥鲁赤喇拉台旧作扎剌台今改】等帅右军自建康出广徳四安镇【在今广德州东与长兴县接界为江浙陆行通道】趋独松闗董文炳姜卫【国王固察子旧作相威固察旧作速浑察今改】等帅左军出江并海取道江隂趋澉浦【在今海盐县南水经注云谷水于县出为澉浦以通巨海即此】华亭以范文虎为前锋巴延及安塔哈【旧作阿答海今改】等将中军趋常州以吕文焕为前锋水陆并进期会临安
　　文天祥遣兵救常州不克
　　常州告急天祥使尹王【寕都人】麻士龙朱华与张全【陈宜中所遣也】合将兵赴援士龙战虞桥先死玉战五牧【在今武进县东南】前后杀伤数千人复収残卒五百与北兵相持一夕手杀数十人遂死麾下无一人降者全华不战而遁
　　十一月元将阿喽罕克广德军四安镇召文天祥入卫阿喽罕破银树东坝戍将赵淮【葵之子】死之遂至防牙山【一名伍牙山在今建平县东北为金陵诸山之祖支沠连属北接溧阳】连战皆防进克广徳军四安镇陈宜中仓皇发临安民年十五以上者皆籍为兵号武定军召文天祥于平江
　　元将宋都木逹李恒等尽取江西州军都统宻佑【其先宻州人后居庐州】逆战于抚州死之
　　宋都木逹与李恒等所至莫当其锋隆兴转运判官刘槃以城降不数月取江西十一城进逼抚州时黄万石开阃州治闻兵至奔建昌都统宻佑率众逆战进贤坪【在今进贤县南】元兵呼曰降者乎闘者乎佑曰鬬者也麾其兵突进元军闱之数重佑身被四矢三枪犹挥双刀率死士数十人斫围南走桥断遂被执宋都木逹曰壮士也欲降之不屈令其子説之曰父死子安之佑斥曰汝行乞于市第云宻都统子谁不怜汝怡然自解其衣请刑遂死元进取建昌万石走入闽
　　元巴延克常州屠其民知州事姚訔【希得子】通判陈炤【字光伯常州人】都统王安节【坚之子】死之
　　巴延至常州会兵围城姚訔陈炤刘师勇王安节力战固守巴延遣人招之譬喻百端终不听巴延怒役城外居民运土为垒土至并人以筑之且杀民煎膏取油以作礮焚其牌杈日夜攻不息城中甚急而訔等守志益坚巴延乃叱帐前诸军奋勇争先四面并进城遂破訔死之炤与安节犹巷战或谓炤曰城东北门未合可走炤曰去此一歩非死所矣日中兵至死焉巴延命屠其民执安节至军前不屈亦死师勇以八骑突围走平江
　　以谢枋得为江西招谕使知信州
　　初枋得闻淮西江东西州郡守将皆吕氏部曲故争降附自以与吕师防善乃应诏上书以一族保师防可信乞分沿江诸屯兵以师防为镇抚使使之行成且乞身至江州见文焕与议朝廷乃以枋得为沿江察访使以徃会文焕北还不及而返遂改知信州
　　追封故济王竑为镇王【谥昭肃】
　　中书舍人王应麟请为济王立后乃诏赠太师尚书令进封镇王择后奉祀赐田万畆
　　元军破独松闗守将张濡遁
　　独松既破隣邑望风皆遁朝廷大惧时勤王师尚三四万人文天祥与张世杰议以为淮东坚壁闽广全城若与敌血战万一得防则令淮师以截其后国事犹可为也世杰大喜陈宜中白太后降诏以王师务宜持重议遂止【张濡既遁后为亷希贤之子所杀】
　　左丞相留梦炎遁
　　十二月遣工部侍郎桞岳如元军请平巴延不许陈宜中当国遭时多难不能措一策惟事防蔽将士离心郡邑降破方且理防科举明堂等事及士大夫陈乞差遣士人觊觎恩例至是遣桞岳奉书如元军前乞班师修好岳见巴延于无锡泣请曰嗣君幼冲在衰绖中自古礼不伐防凡今日事至此者皆奸臣贾似道失信误国耳巴延曰汝国执戮我行人故我兴师钱氏纳土李氏出降皆汝国之法也汝国得天下于小儿亦失于小儿天道如此尚何多言遂令囊嘉特【奈曼人旧作囊加歹今改】偕岳还而别遣人奏上都
　　追封吕文徳为和义郡王
　　朝议以吕文焕为元乡导乃追封文徳而以文徳子师孟为兵部侍郎觊成和议
　　元巴延入平江
　　平江府通判王矩之统制王邦杰以城迎降于常州府巴延使吕文焕先徃受之然后入城张世杰未至平江已破乃以兵入卫
　　复遣桞岳如元求封行至高邮民杀之
　　陈宜中因桞岳还复奏遣宗正少卿陆秀夫及吕师孟等同囊嘉特使元军求称侄纳币不从则称侄孙且勅吕文焕令通好罢兵秀夫等见巴延于平江巴延不许宜中乃白太后奉表求封为小国太后从之直学士院高应松【开庆元年进士】不肯草表改命京局官刘褎然为之岳等至高邮嵇家庄为嵇耸所杀
　　黄万石叛降元统制米立【淮人】死之
　　立初从陈奕守黄州奕降立溃围出万石署为怅前都统制元军畧江西立迎战于江坊兵败被执不降系狱至是万石举军降元元行省遣万石谕立曰吾官衔一牙牌书不尽今亦降矣立曰侍郎国家大臣立一小卒尔但三世食赵氏禄赵亡何以生为立乃陈上生擒之人与投拜者不同万石再三谕之不屈遂遇害
　　【丙子】二年【是年依前夏商例一嵗两系三月以前为宋徳祐二年三月以后为元至元十三年説详后】春正月元阿尔哈雅破潭州湖南镇抚大使知州事李芾死之遂尽取湖南州军
　　阿尔哈雅督战益急与诸将画地分围决隍水以礮攻之城中大窘力不能支诸将泣请曰事急矣吾属为国死可也如民何芾骂曰国家平时所以厚养汝者为今日也汝第死守有复言者吾先戮汝除夕元兵登城蚁附而上知衡州尹谷【字耕臾潭州长沙人】时寓城中知事不可为与其家人自焚芾命酒酹之因留賔佐会饮夜传令犹手书尽忠字为号饮逹旦诸賔佐乃出参议杨霆【字震仲】赴园池死芾坐熊湘阁召帐下沈忠遗之金曰吾力竭分当死吾家人亦不可辱于俘汝尽杀之而后杀我忠辞以不能芾固命之忠泣而诺取酒饮其家人尽醉乃徧刃之芾亦引颈受刃忠纵火焚其居还家杀其妻子复至火所大恸举身投地乃自刎幕僚陈亿孙【安仁人】顔应焱皆死潭民闻之多举家自尽城无虚井缢林木者相望元旦守将吴继明刘孝忠以城降阿尔哈雅传檄诸郡由是袁连衡永郴全道桂阳武冈皆降于元宝庆通判曾如骥亦不屈而死【事闻赠芾端明殿大学士谥忠节】
　　陈文龙【元年十二月文龙参知政事】黄镛【元年十一月镛同签书枢宻院事】遁以吴坚【元年十一月坚签书枢宻院事】为左丞相兼枢宻使常楙【字长孺同曾孙】参知政事
　　日午宣麻慈元殿文班止六人【寻以夏士林签书枢宻院事楙及士林皆遁去召留梦炎还亦不至诏即以为江东西湖南北宣抚大使】
　　诸闗兵皆溃
　　知嘉兴府刘汉杰以城降元元兵围安吉州知州赵良淳【字景程汝愚曽孙居饶之余干】与提刑徐道隆【字伯谦婺州武义人】同守时元兵迫行都召道隆入卫道絶不通乃由太湖经武康【晋县今属湖州府】临安【晋县今属杭州府】县境勤王范文虎致书诱良淳降良淳焚书斩其使元兵至良淳率众城守夜就茇舍陴上不归既而戍将吴国定开门纳元兵良淳命车归府兵士止之曰侍郎何自苦良淳叱去之闭閤自经元兵追道隆及之一军尽没道隆见执伺守者少怠赴水死
　　遣监察御史刘岊奉表称臣于元
　　陆秀夫还言巴延不肯从伯侄之称太后命用臣礼陈宜中难之太后涕泣曰苟存社稷称臣非所较也遂遣岊奉表称臣上尊号嵗贡银绢二十五万两匹乞存境土以奉蒸尝且约巴延会长安镇【在今海宁县西北与仁和县接界】以输平
　　进封吉王昰为益王判福州信王昺为广王判泉州初召文天祥知临安府天祥辞不拜请以福王秀王【名与檡安僖王子偁之后】判临安系民望身为少尹以死卫宗庙又乞命吉王信王镇闽广以圗兴复俱不许至是宗亲复请太后从之以驸马都尉杨镇及杨淑妃弟亮节俞修容弟如珪提举二王府事
　　陈宜中请迁都不果行
　　宜中以元不许和计无所出乃率羣臣入宫请迁都太后不许宜中恸哭以请太后命具装以俟及暮宜中不入太后怒曰吾初不欲迁而大臣数以为请顾欺我邪脱簮珥投之地遂闭閤羣臣请见皆不纳葢宜中实以翼日行仓卒失于奏尔
　　元巴延军皋亭山【在今仁和县东北】太皇太后遣使奉玺以降右丞相陈宜中夜遁
　　巴延至长安镇陈宜中违约不徃议事巴延乃进次皋亭山阿喽罕董文炳之师皆会游骑至临安府北闗【即今北新闗在仁和县北武林门外】文天祥张世杰请移三宫入海而已帅众背城一战宜中不许白太后遣监察御史杨应奎上传国玺以降巴延受之遣使召宜中议降事而使囊嘉特奉玺表赴上都应奎既行是夜宜中遁归于温州之清澳
　　张世杰刘师勇各以所部兵入于海
　　世杰师勇及蘓刘义以不战而降遂去世杰次于定海【宋县今改名镇海属宁波府】元石国英使都统卞彪説世杰降世杰以为彪来从已俱南也椎牛享之酒半彪从容为言世杰大怒断彪舌磔之于巾子山【在今镇海县东北山形卓立如巾帻故名】师勇至海上见时事不可为忧愤纵酒卒
　　吴坚文天祥如元军巴延执天祥遣坚还
　　杨应奎还言巴延欲执政面议太后乃以天祥为右丞相兼枢宻使【天祥先拜签书枢宻院事】与吴坚偕徃天祥辞不拜遂行因説巴延曰北朝若以宋为与国请退兵平江或嘉兴然后议嵗币与金帛犒师北朝全兵以还策之上也若欲毁其宗社则淮浙闽广尚多未下利钝未可知兵连祸结必自此始巴延以北诏为辞顾天祥举动不常疑有异志留之军中遣坚还天祥怒数请归曰我之此来为两国大事何故留我巴延曰勿怒君为宋大臣责任非轻今日之事正当与我共之令防古台【防古塔塔尔氏旧作忙兀台今改】索多馆伴覊縻之
　　驸马都尉杨镇等奉益王广王走婺州
　　杨淑妃秀王与檡从行
　　元吕师防侵江东谢枋得迎战败绩
　　枋得与元战于安仁【陈县今属饶州府】矢尽而败遂奔建宁【宋□名属福建路今福建建宁府是】山中妻子皆被执【枋得至建宁变姓名寓逆旅中日麻衣蹑屦东乡而哭人不识之以为被病也已而去卖卜建阳市中有来卜者惟取米屦而已委以钱率谢不取其后人稍稍识之多延至其家使为弟子论学　建阳晋县今属建寕府】
</div>
    <div class="pagination">
<a href="御批历代通鉴辑览_page234.html">上一页</a><span>...</span><a href="御批历代通鉴辑览_page230.html">230</a><a href="御批历代通鉴辑览_page231.html">231</a><a href="御批历代通鉴辑览_page232.html">232</a><a href="御批历代通鉴辑览_page233.html">233</a><a href="御批历代通鉴辑览_page234.html">234</a><span class="current-page">235</span><a href="御批历代通鉴辑览_page236.html">236</a><a href="御批历代通鉴辑览_page237.html">237</a><a href="御批历代通鉴辑览_page238.html">238</a><a href="御批历代通鉴辑览_page239.html">239</a><a href="御批历代通鉴辑览_page240.html">240</a><span>...</span><a href="御批历代通鉴辑览_page236.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
