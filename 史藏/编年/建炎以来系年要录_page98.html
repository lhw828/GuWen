<!DOCTYPE html>
<html>
 <head>
  <meta charset="utf-8"/>
  <title>
   建炎以来系年要录 - 第 98 页/共 115 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   建炎以来系年要录 - 第 98 页/共 115 页
  </h1>
  <div class="content">
   丙辰尚书左仆射沈该监修国史右仆射万俟卨兼提举实录院先是秦桧以监修兼提举自该卨并相始分监修及提举为二至今因之该谓桧专政以来所书圣语有非玉音者恐不足以垂大训乃奏删之而取上即位至今通三十年纂为中兴圣语六十卷上之 诏靖康间责降见存未叙复人令刑部依大礼赦检举开具元犯申尚书省取旨 初钱塘县民杨康进状乞每岁献纳卖羊抽分牙利钱二万三千缗应办太庙景灵宫大小酌献支用并买献内膳御膳羊七百二十口计钱一万缗自今猪羊圈交易并不许余人干预事下临安府至是御史中丞汤鹏举起居舍人权给事中凌景夏中书舍人吴秉信言康轻量朝廷欲擅一府屠宰之利望送大理寺治罪从之 
　　丁巳尚书左仆射沈该提领编类玉牒所该初兼提举避曾祖名改焉 延福宫使宁国军承宣使入内内侍省副都知陈永锡为入内内侍省都知延福宫使德庆军承宣使提举万寿观卫茂实为入内内侍省副都知延福宫使崇庆军承宣使带御器械王晋锡为入内内侍省押班 湖南转运司言潭州南岳庙灾诏本司计合用钱数申省取拨毋得敛民 诏财产不应籍没而籍没者徒二年即应籍没而不申提刑司审覆及虽申而不待报者杖一百监司不觉察者减一等著为令用秘书少监杨椿议也 敷文阁待制符行中提举江州太平兴国宫从所请也或曰行中为政贪刻及代去蜀民邀于路将辱之为幕官所蔽得免 
　　戊午进士邓椿年言故父左奉议郎名世以忤时相废弛不该日历赏典乞褒赠诏御史台看详名世尝为秘书省著作佐郎秦桧以其本刘大中所荐恶之会名世擅录副本以归桧因令言者论列下吏停官遇赦牵复而死其后御史中丞汤鹏举等言名世亦合预赏乃特赠左承议郎 
　　己未金主使宣奉大夫左宣徽使敬嗣晖定远大将军尚书兵部郎中萧中立来贺天申节晖易州人也此据范成大揽辔录 
　　庚申户部尚书韩仲通言诸路州军上供米漕司催发违限且以去年之数稽考未起发者迨今三分之二而江东西尤多计以支降三总领岁终所用军食及今秋苗米数外实管上供苗米二百四十万石皆有人户所纳縻费水脚钱若失时般拨则新陈相因致有隐没之弊望令户部于岁计之余支拨付建康镇两江总领各一百万石催督漕司般发限以半年足办居常以新易陈或值水旱则补助军食取拨赈济遇有阙数则复行补拨从之 
　　甲子御史中丞汤鹏举乞申严福建广东沿海铜钱出界之禁犯者尽数充赏检税官除名守倅巡尉抵罪从之 
　　己巳中书舍人兼崇政殿说书王纶升侍讲 前特进张浚度金人必败盟是月上疏曰今日事势极矣陛下将拱手而听其自然乎抑将外存其名而博谋密计求所以为久长欤臣诚过虑以为自此数年之后民力益竭财用益乏士卒益老人心益离忠臣烈士沦亡殆尽内忧外患相仍而起陛下将何以为策今天下譬如中人之家盗据其堂安眠饱食其间而阴伺其隙一日之间其舍我乎书奏执政不省 
　　建炎以来系年要录卷一百七十二 


●建炎以来系年要录卷一百七十三 
　　宋 李心传 撰 
　　绍兴二十有六年六月辛未朔户部言江浙湖南福建诸路没官田产昨许人佃租近因钟世明请出卖而未有买者见佃人因此失业今乞仍旧给佃二月乙亥钟世明建请出卖上曰建议者不过利于得钱耳若许民租佃量立租课民必利之百姓足君孰与不足乎沈该曰陛下恤民务本如此天下幸甚 御史中丞汤鹏举言昨议役法者欲以批朱白脚轮差遂致下等人户被害谓如一保内上等家业钱一万缗中等五千缗各已充役谓之批朱下等家业钱百缗末等五十缗巳下未曾充役谓之白脚然下户无力可充遂有差役不行之患乞将批朱歇役满六年者便与白脚比并物力再差从之二十八年六月己丑不行 右承务郎何惟清上疏讼其父铸顷尝被命与曹勋出疆与金人辩其逆顺勤恳之时哀切至恸是以未几得济其事而为秦桧所忌事实不传诏付史馆 
　　壬申咸宁郡夫人郭氏薨郭氏归普安郡王生四子愉恺惇幼未及名薨年三十一权攒于北山之修吉寺 
　　癸酉御史中丞汤鹏举言陛下总揽权纲慎择郡守臣愚拟令郡守久任责以治效正当今之先务议者必曰方今员多阙少不可行也又曰郡守之贤否未可知若或委之台谏监司荐其贤能又恐台谏监司未可信也臣乞圣断逐路择郡守三两员课其劳绩俾之再任委有异政者不次升擢以激劝之辅臣进呈上曰此在慎择监司监司得人举刺公则郡守之职自振矣由汉以来郡守有善政者多增秩赐金正不欲数易然久任亦不可为定例沈该等曰欲令监司帅臣同共考察课绩列衔保举再任仍令尚书省置籍上曰如此甚善 中书舍人吴秉信兼实录院修撰 御前诸军都统制知兴州吴璘言绍兴十一年得旨令宕昌寨岁所市西马十分之二给本军而茶马司积五年不与今军中有马七千皆巳老大恐无以备缓急望令茶马司今岁如额支拨其余逐旋补还从之 
　　甲戌宰执进呈秘书省校书郎黄中面对劄子言自顷大臣用事屏弃忠良私昵憸人布在郡县不复以民为意自陛下一新百度而半年之间监司郡守出于亲擢及近臣举荐者不过数十人他皆如故谓宜取法祖宗精选公忠明敏之臣每道分遣一人假以岁月令遍历郡县凡百姓之疾苦狱犴之冤滥财用之蠹耗官吏之贪污苟且与夫利之未兴害之未除者皆得条具以闻其监司守臣善恶之尤著者每路各黜陟一二人以新天下之耳目上纳之乃诏诸路监郡躬历所部询访廉察条具以闻当议黜陟 御史台言去年十月以后因言章及告讦编置居住人曹泳吉阳军莫伋化州王洧南恩州王肇高州汪召锡容州陆升之雷州张常先循州康与之钦州徐樗高州王会循州雍端行宾州林东英州郑炜雷州已上并编管吕愿中封州安置王曮建昌军曹云柳州已上并居住未见申到贬所乞令所在州押发稽留者抵罪从之 敷文阁直学士致仕俞俟卒 右承议郎苏师德通判建康府 
　　乙亥秘书省正字张震言四川茶场每货茶百斤以上必有所增予谓之加饶所以优商官自捐之民则无与自韩球行刻剥之政希增羡之课始取偿于民尽举所捐增为正额或一场增至三二十万茶既不足则并采新芽来年转荒旧产愈负自此额未尝足民日破贫且民者茶之所自出商者茶之所自行优商而困民是浚其流而竭其源也民知输官不补所得于是强悍之民起为私贩以为苟保于朝暮孰与坐待于死亡其弊若斯将损国计愿将韩球以前茶额比今所取裁酌施行庶几民力稍可复旧以为四川根本之计从之 
　　丁丑端明殿学士新知湖州程克俊参知政事上既命二相乃诏克俊过阙对之翌日遂有是命 右正言凌哲乞下诸路州县将去年十月以后所降＜宀十见＞恤指挥并臣僚论列得旨章疏如约束受纳催科推排差役之类榜之通衢揭之粉壁使民通知从之 新湖南路安抚司参议官王昺罢昺会从弟也右正言凌哲劾昺＜离-禸几＞狡刻薄尝謟事李椿年辟充江东经界官所至肆为残酷吏民有犯赃百钱者不问法之轻重一切籍产徒配且言画旨如此每州破坏无虑数百家故有是命 
　　戊寅沈该等奏今次科举臣等子弟亲戚并令归本贯就试国子监转运司并无牒试之人因进呈检会到祖宗典故乾德六年陶炳中第炳乃翰林学士承旨谷之子遽命中书覆试上曰往时秦熺登科尚是公选后在翰苑文亦可观其后秦埙中甲科所对策叙事皆桧熺语灼然可见朕抑之置在第三不使与寒士争先祖宗故事今可举行遂诏贡院遵依咸平三年三月诏旨所试合格举人内有权要亲族者具名以闻中兴圣政史臣曰建炎初策士以委有司不以一人好恶为之升黜天下之至公也绍兴中权臣罔上假国家科目以私其子弟亲戚则圣断赫然拔寒畯抑权贵亦天下之至公也 
　　己卯端明殿学士提举江州太平兴国宫汪勃知湖州 
　　辛巳左朝散郎敷文阁待制钱周材落职以御史中丞汤鹏举论其不孝不法而权臣以乡里之私置在侍从故也 
　　壬午诏故追复资政殿学士郑刚中特与致仕恩泽二名故左宣教郎石公揆追复直龙图阁皆以刑部看详元犯来上故有是命 左奉议郎孙觌复左朝奉郎觌既叙官当秦桧秉政畏祸深居者二十余年及是始上书自诉乃复旧秩 起复武翼大夫兼合门宣赞舍人充思州都巡检通管州事田汝端知思州从本路安抚司请也 御史中丞汤鹏举言左朝散大夫添差浙东安抚司参议官方云翼前任通州通判奸赃狼籍强市民田三十余顷驱归业之民与之耕种权臣亦畏其利吻禄廪不绝伏望重赐窜逐庶几有以惩戒诏云翼先次放罢其通州在任日所置及夺取民户田产令本路转运司尽数拘籍开具申省取旨闰十月壬寅行遣 
　　甲申刑部尚书周三畏引疾罢为敷文阁学士提举江州太平兴国宫 秘书省校书郎黄中正字叶谦亨并兼实录院检讨官 枢密院言御前诸军见行招填阙额人数窃虑亦有强刺不情愿人理宜措置诏诸军都统制严行约束不得强招其招到愿充军人主帅躬亲审问委的情愿方许刺填仍出榜晓谕后有陈诉其所委招军统制官巳下取旨重作施行各具知禀闻奏 
　　乙酉秘书省正字兼实录院检讨官叶谦亨面对言陛下留意场屋之制规矩一新然臣犹有虑者学术粹驳系于主司去取之间向者朝论专尚程颐之学有立说稍异者皆不在选前日大臣则阴佑王安石而取其说稍涉程学者一切摈弃夫理之所在惟其是而已取其合于孔孟者去其不合于孔孟者可以为学矣又何拘乎愿诏有司精择而博取不拘一家之说使学者无偏曲之弊则学术正而人才出矣上曰赵鼎主程颐秦桧尚安石诚为偏曲卿所言极当于是降旨行下 右奉直大夫张杓试大理卿 成忠郎柯熙为武学谕始除也 诏左从政郎新楚州州学教授刘度左迪功郎林之奇并召试馆职初复故事也之奇福州人度归安人已见既而御史中丞汤鹏举言度素无行义亲丧未除兄弟析居顷为漕司试官受韩世忠使臣之嘱欲取世忠之子得解使之召试公论谓何乃罢之度罢召试在丙申 
　　丙戌左宣教郎新洪州州学教授王刚中入对论脩徽宗实录事大体重望特诏史局采访旧闻参考详记擢刚中秘书省校书郎以其奏付实录院刚中吴秉信所荐也刚中初见绍兴十五年三月 武功大夫新知全州刘光时乞铸夹锡钱执政以为难行上因论钱法隋末唐初其弊极矣至开元工始精致国家如太平祥符崇宁钱亦甚精沈该等曰是时铜料丰饶故能如此上曰当令尽如旧制工费所不较也上又曰近日雨泽甚沾足暑中此雨绝难得殊可喜 
　　丁亥作皇帝本命殿于万寿观依在京以纯福为名是日流星昼陨 
　　戊子左朝奉郎新通判泉州黄祖舜言取士先行实而后文艺今有抱道怀德之士不就科目乃老于布衣无以自达而群试有司其间轻儇之流躐取膴仕往往而有以此较彼轻重大不相侔臣愚以谓乡举里选不可遽行文艺行实难以骤改参酌而用之或有补于治道欲望布告中外自科举取士之外有能学行修明孝悌纯笃为乡曲素所推重者县荐之州延之庠序以表率多士其卓行尤异者州以名闻縻以好爵以此激励天下庶几士风归于淳厚亦乡举里选之意上曰文学德行自是两科若果有德行纯笃不求闻达之士所当搜扬乃以其奏下礼部遂以祖舜守尚书仓部郎中 右朝请大夫新荆湖南路转运判官李邦献入辞言州县有经总制合取钱自来据所收多寡合得之数申解近因曹泳之请止以绍兴十九年立为定额是年系经界年分人户将白契及隐匿田叚一并投印税契是致所收最多若以当年为额则是与郡县开掊歛之门遂致逐州知通立赏督责必要及格以希赏典欲望特降处分除夏秋二税经总制钱有定额外其余合收窠名钱物只得据实收起发即不得隐漏侵欺所有前项立额指挥欲乞更不施行诏户部看详取旨邦献又言监司以互察为名取索他司职事因而骚扰乞戒饬上可其奏因曰远方正要卿发摘奸赃选举循吏凡有便民事可直奏来 敷文阁待制提举江州太平兴国宫符行中落职罢宫观以殿中侍御史周方崇言其在蜀中恣为不法掠歛四川珠贝锦绮以媚时相又督朝廷所放五年旧欠蜀人怨入骨髓故也 
　　辛卯秘书省正字张孝祥面对乞将去年郊祀以前官吏犯赃私罪除州县监临之官因民间论诉监司按发即依条看详审实外如系取怒故相并缘文致有司观望煆炼成罪之人乞免审实便与改正上曰近来如此雪正者甚多已令刑部施行孝祥又言昔王安石作日录一时政事美则归巳故相信任之专非特如安石臣惧其作时政记亦如安石专用巳意掠美自归望取去岁以前修过日历详加是正审订事实务在贬黜私说庶几垂之无穷从之 入内武翼郎永祐陵攒宫都监邓友杖脊刺配琼州牢城收管坐盗伐陵木以葺私舍故也 礼部言欲自今年七月朔为始太学生请长假满百日之人并依条检举填阙从之 秘书省正字胡沂兼实录院检讨官 
　　甲午诏前侍从论罢未复职人寄禄官至朝奉郎以上身亡在去年大礼十年内者许以致仕恩任子用吏部侍郎权尚书张纲请也监察御史樊光远建议而吏部举行之 
　　乙未右朝请郎蔡樗送吏部与监当差遣以御史中丞汤鹏举论樗投李椿年为经界官所至暴虐故也 
　　丙午诏黎雅州博易场官市珠犀水银麝香等并罢令民间仍旧交易 左迪功郎充皇后宅教授林同言太学养士千余人而月试人数或不及五之一良由知以科举为优不知以舍选为重如此则与方州取士何异恐非国家立学校之本意也今科举密迩欲望特降指挥诸州教官惟许上舍登科人注拟庶几士子有所歆慕以舍选为荣则将重去学校而人材成就诏吏部看详申省 
　　丁酉敷文阁待制提举江州太平兴国宫张邵卒邵起守池州踰时复请祠去道由广德军值其生日前一夕沐浴就寝诘旦家人起为寿视之死矣邵以丙子岁六月二十七日生复以其年月日死人皆异之 
　　秋九月辛丑枢密院言武臣知州军见阙数多及有过满处诏三衙主帅保举内外武臣知书谙练民事堪任知州军人殿前司三人马步军司各二人如后犯入已赃及不职与同罪各具状奏闻 保宁军承宣使知西外宗正事士衎言西南两外宗正司相去不远凡所申请及钤朿训导宗子事体一同欲望许两宗司官每年一次往来商议职事从之 
　　壬寅御笔蠲放民间一年丁绢之数计二十四万匹内十二万匹令与户部措置商量收买合用钱于内库支还余十二万匹令内库支给本色以惠细民沈该等言昨降指挥止为免丁钱今陛下欲并与丁绢及绵全行蠲放圣恩＜宀十见＞大百姓被蒙实德今岁丝蚕登熟置场收买便可足数上曰不唯＜宀十见＞民力且不失信于民上又曰近得一雨甚可喜该曰即如今日蠲放民间丁绢便可召和气致甘泽 右正言凌哲言陛下深念比年臣僚有缘诬告不测之罪投窜遐裔无路自明乃因郊赐赦旷然与之昭洗于是中外之士交章公车陈词台省以自祈辨雪者殆无虚日圣恩＜宀十见＞大悉命有司量其情实或除罪籍或复元官冤愤既伸万物吐气甚盛德也臣窃见比来检鼓院上封者滋多颇涉冒滥如其所犯元因语言疑似之类或可矜悯至于奸赃狼籍已经按治迹状显著人所共知者亦复巧饰词理公肆诞谩或称向曾违误权臣所致例图解免今陛下方开公正之路而小人乃欲启侥幸之门此尤清议之所不容也又况此曹嗜利之人与生俱生未易悛革傥复齿夷途再临民社必且益务掊克以残虐吾民无所忌惮其害将有甚于前日矣伏望特诏有司应自今陈雪过名之人并须检会元犯事因如系赃罪已经勘劾者乞止依元断条法施行庶使贪污知畏官曹寖清实天下幸甚诏刑部看详取旨其后本部言命官犯罪若元因论诉按发鞫勘赃证结录别无翻异已行断遣者并欲具元断因依分明告示其余特被罪或因缘连累断遣之人后来有司看详委有冤抑即行开具因依申取朝廷指挥从之 左朝奉郎沈介为尚书吏部员外郎 左朝散大夫江南西路提点刑狱公事刘长源罢右正言凌哲言长源尝冒台察之列首创异议乞任崇宁以后大臣子孙陛下亟加贬斥后因与王会连亲起废专务营私每岁举官升改不问贤否凡一荐章必得钱五百缗乃始剡奏乃者被旨追证王韅不法事凡韅强取民田多不给还见诉台部其用心如此望赐罢黜以为朋奸慢令之戒故有是命 诏四川宣抚制置使郑刚中李璆书押过便宜付身与除程展限一年换给若出违今限更不施行 
癸卯尚书工部员外郎吴援乞补外除秘阁修撰知绵州 
　　甲辰诏三佛齐国遣使入贡可差睿思殿祗候黄大求充押伴官 御史台检法官禇籍言近来州县守令类多贪墨每有豪户及僧道富瞻者罪犯必令献助钱物或作赡军支用或作修葺亭馆多者数千缗少亦数百缗更不原其所犯轻重例作缘故释放此风寖长不可不革望俾有司严立法禁并以赃论从之 
　　乙巳右正言凌哲乞下诸州县应积年挂欠苗税官物等并权住催候至秋冬之交收成了毕再行追理诏户部看详其后积欠残零如所请 
　　丙午右奉议郎薛仲邕特勒停送连州编管时仲邕进状乞宫观而殿中侍御史周方崇谓省吏曹沩实教之沩泳之族兄弟二十余年凡执政左右司多萋斐于故相因以废罢中朝为之切齿洎魏良臣秉政漏洩省中事皆沩为之望屏之远方以为治世蟊贼之戒诏沩特勒停惠州编管 
　　丁未殿中侍御史周方崇言知抚州张子华目不识字初以玩好结托时相遂迁福建广南两路市舶贪污之声传于化外知武冈军李若朴交通王会其丞大理也岳飞之狱既具若朴独以为非务于从轻今复令守湖外其异议如是得不为之虑乎若朴贪污刻剥通判方畴欲裁正之若朴求畴之过言于监司畴遂坐深文贬责诏并罢 左武大夫伏深言四川州郡驻泊东军皆系宣和间发来戍守缘兵火各无所归今边事宁息诸州军尽将年老或残疾之人并行拣放无所仰食往往至于乞丐甚可怜悯欲望免行拣汰支破半分衣粮至身故日止仍将已拣放人拘收存恤诏制置司行下诸州如所请四川东军之籍凡万二千四百九十人万二千一十人禁军四百八十人厢军夔州四千四百四十七成都府三千三百六十泸州二千九百八十九剑门关三百六十文州三百二十利州二百二十五内二百人厢军蓬州二百三十六恭州二百阆州百五十厢军巴州百三十厢军龙州四十三休兵以来窜死相继泸南帅臣闻于朝有旨招河东北狭西等处流寓人及本军子弟补额然流寓不复有矣至今循之此以四川制置司事类附入得旨招补乃江阳志所云不知何年月指挥也 皇叔福州观察使士＜禾刍＞卒赠开府仪同三司追赠惠国公 夜彗出井宿间 
　　戊申宰执进呈次上曰夜来太史奏彗出井宿间朕当避殿损膳以答天戒深虑朝政尚多阙失或民情疾苦无由上达可降诏述此意许士庶实封陈言务尽应天之实遂下诏曰太史言彗出东方朕甚惧之已避殿减膳侧身省愆尚虑朝政有阙失民间有疾苦刑狱有冤滥官吏有贪残致伤和气上千垂象可许令士庶实封陈言诣登闻检院投进仍令诸路监司郡守条具便民＜宀十见＞恤合行事件闻奏提点刑狱官躬诣所属州县详虑决遣将枝蔓干连之人日下疏放务施实惠以尽应天之实 诏今后选人初改官令吏部依法注知县县丞差遣奏补承务郎已上人并须实历亲民知县县丞一任方许关升通判言者论贵游子弟干求堂除便用属官差遣理当亲民故也 
　　庚戌尚书左仆射沈该等以星变引咎且言两夜微云星不见所以未敢遽勤圣听上曰天象亦有常数卿等不须如此待罪亦无益但思所以应天实德以消天变可也该曰臣等当协心讲求阙失民间利害圣虑所及亦乞宣谕臣等奉行上又曰据所临分野当在秦晋间然朕以天下为忧岂问远近耶 御史中丞汤鹏举言近因臣僚奏请乞根括铜匠招入铸钱监充役户部看详下提刑司委诸通判括责籍定铸造铜器人姓名听候指挥臣契勘诸州县铜匠无虑千百家家有十数口若尽行拘籍即是一旦驱数千人转徙异乡复当重役似非国家忠厚之意况向来臣下奏请止欲禁人销钱为器只合申严条制戒饬州县常切禁戢俟其违犯决配铸钱监可也今来见有祖宗成法又未有犯法者遽然押付铸钱司有如工役之重固所不论而养赡不足失所者多矣窃恐于法未为允当伏乞申严禁戢销镕钱货条令严切施行若已成坯而未铸者已铸而未出卖者臣拟欲并许诸色人告首尽以家业充偿然后断配钱监庶几行法用刑有以慰安民心从之 御史台主簿李庚言国家立荐举之法将以搜罗人才激劝士类尝闻谢泌居官每发荐牍必焚香望阙再拜曰今日老臣又为陛下得一士矣其不负君上如此比年以来士大夫非唯不知出此抑亦有甚者焉彼其经年不剡一奏以待权臣不时之须阖郡不举一人以为子孙换易之地是虽出私意犹之可也甚至关升改秩各有定价交相贸易如市贾然是以廉隅之吏绝意于荣涂而奸赃不逞之辈侵渔公上掊歛百姓日营苞苴之计其弊有不可胜言者欲望明立法禁应买卖举状之人取者与者各坐赃论庶乎祖宗之法不为虚文而贤不肖之徒有以旌别实天下幸甚诏令有司立法其后刑部乞依荐举受财法施行从之九月丙午立法 
　　辛亥诏诸州知通取索逐县丁簿依年格收附销落如将未成丁之人先次拘催丁钱及老丁不即销落并许赴台省陈诉又诏丰济仓俟农隙兴工及内外别有修造去处并行权住又诏昨来经界打量定验轻重失实去处许经看详官陈诉可更展限半年委守令申漕司审覆依公改正讫申省皆以星变故用尚书省请也 户部尚书兼权知临安府韩仲通言安抚司回易库昨将官钱责借油铺并置米铺以收利息又居民日用蔬菜果实之类近因牙侩陈献置团拘卖克除牙钱太多致细民难于买卖又本府买扑税钱并新添河渡所纳钱物不多因此邀阻往来之人欲乞并行住罢从之三事皆曹泳所创及是因星变而罢 
　　壬子诏诸军因罪勒令自效之人不得一例拣汰离军 御史中丞汤鹏举言诸州私置税场广收醋息而州县官切切然必加意于其间盖欲倍有所入尽归于公库有余则分受以及巳伏乞申严行下令守倅遵依绍兴敕令按月支见任官供给或过数以请并过数以支者并以自盗论令台谏监司依条按劾使州县官稍知礼义廉耻之风则刻意扰民者潜消于州县矣从之 
　　癸丑诏臣民封事及监司守臣条具便民事件言刑狱财计者各委本部看详余并委中书舍人吴秉信王纶权给事中凌景夏仍添差权礼部侍郎贺允中分轮看详务要详尽又诏诸路州县前后添置河渡去处并罢听从民便又诏州县和买绢及和籴草料等将官户及权势之家并与平民一等科纳如辄敢减免官司及减免之家并计赃科罪令监司觉察皆以尚书省有请也 
　　乙卯沈该等言夜来星象全然退减陛下尚未御正殿臣子之心实自不遑今日欲率百官拜表奏请上曰虽渐次消弭朕方忧惧恐未须如此该又奏前日臣等以辅政无状欲待罪乞行罢免蒙宣谕再三所以不敢上勤圣听上曰待罪何益朕当与卿等交修不逮上答天戒耳上又曰往时士子或因上书忤秦桧意押往本贯或他处听读不曾检举施行该曰圣虑及此寒士之幸也上又曰访闻淮上米价甚平民间实难得钱可令会问米价官中若与收籴民间得钱亦两便也该曰便当奉行 诏故赠右谏议大夫陈瓘特赐谥忠肃先是上谓辅臣曰近览瓘所著尊尧集无非明君臣之大分深有足嘉易首乾坤孔子作系辞亦首言天尊地卑春秋之法无非尊王王安石号通经术而其言乃谓道隆德骏者天子当北面而问焉其背经悖理甚矣瓘宜赐谥以表之事下太常至是用博士刘嵘拟定行下上语在六月癸巳今并书之 
　　丙辰诏进士因事送诸州军听读可特放逐便仍许取应又诏临安府猪羊圈并安抚使回易麻布连竹纸增息出卖及责借官钱付炭牙人放炭收息可并住罢又诏诸州民间地土占充官司营寨房廊其随地产税和买并与除放明婺严衢州所买发纳牛羊司羊口令桩支合用官钱依市价和买不得依前抑配民户应州县受税赋即时销注并只以县钞照用不得取索户钞皆以尚书省有请也 御史中丞汤鹏举言臣窃以易曰涣汗其大号书曰慎乃出令令出惟行弗惟反盖号令者大君所以鼓舞万民者也故一号令之出谋之不可不臧发之不可不慎行之不可不久臣窃观臣下之奏请有所谓应诏者有所谓轮对者有得见阙而朝辞者有当替罢而朝见者是皆合对而奏请也或曰且以藉手且以塞白且以随例责其端悫以陈利害十无一二也因而为之变易法度可乎因而施之号令可乎臣谓革其所可革不必以一言而为之改易因其所可因不必以一言而为之仍旧实以上关社稷军民之安危下系君子小人之消长不可不察也臣伏望睿慈率由祖宗之典章深监帝王之因革有如号令之施设必使有司公心平气熟思详择推原措画之从违讨论奏陈之意向利则行之害则除之不轻信而立法无曲从而反汗使献言者不能窥伺间隙而容其奸则号令素定吏民信服天下幸甚从之 权礼部侍郎贺允中言臣闻为君者在恤民应天者必以实臣敢以刑罚财用致伤和气二事试为陛下陈之夫刑狱之官人之司命方今州县狱官凡拷讯罪人未尝监临尽付公吏之手每一鞭笞极其惨酷号痛冤呼声闻道路捶楚之下何求而不得其致伤和气者一也国家财用窠名立额率用一岁中制其由来久矣比年以来经总制钱立额以绍兴二十六年中最高者一年十九年之数为之其当职官既有厚赏以诱其前又有严责以驱其后额一不登每至横歛民间受毙不可胜言其致伤和气者二也望诏天下刑狱勘官每遇考讯须自监临经总制钱改立岁额以为中制庶使刑罚清而民自不冤财用节而孰与不足于陛下恤民之心应天之实或有涓埃之助诏户刑部看详申省 夜彗星没 
　　丁巳宰相沈该率百官拜表请御正殿复常膳诏不允表三上许之 吏部侍郎兼侍讲兼权吏部尚书张纲言伏睹诏书以星文示变上轸圣虑许士庶实封陈言又令诸路监司郡守条具便民＜宀十见＞恤事件闻奏仰见陛下严恭寅畏克谨天戒亟欲消变复臻和平天下幸甚然臣窃谓求言为易听察为难臣区区所见尚虑疎远之人锐于纳忠设意过当有强出新意而致冲改祖宗旧制者有取便一时而行之既久不能无害者有贪蠲复之名而不以用度较之致州县不免暗取于民者若此之类自非深思熟虑实难遽见欲望明诏有司凡看详群臣所上章奏必须审慎究极事情不得一切苟简更乞万几之暇躬垂省览唯不悖戾祖宗旧法可以经久而实惠及物乃听施行庶几事体稍重动合人心而和气可召灾异非所忧也诏劄送看详官 起居舍人兼权给事中凌景夏言切见临安府自累经兵火之后户口所存裁十二三而西北人以驻跸之地辐凑骈集数倍土著今之富室大贾往往而是绍兴二十一年有诏临安府见推排等第依在京例与免命下之日万口欢呼有司乃以和买役钱难以减放止与西北人蠲除其土著人户反成偏重臣窃谓土著流寓皆陛下赤子德泽之施实先京师今陛下施德泽以幸斯民而有司不能奉承失信于下契勘两县在城营运浮财物力所敷和买绢匹数止二千六百有余耳此在国计如秋毫之轻而民户蒙被恩赐有邱山之重伏望依已降指挥并与蠲免庶几德泽无偏诏令有信足以称陛下发政施仁之意诏户部看详如所请 武德郎殿前司游奕军训练官颜深知珍州右武大夫石世达知叙州敦武郎殿前司准备将光盛按光盛上疑脱姓知宜州武节郎添差漳泉州同都巡检使王格知龙州脩武郎侍卫马军司点检医药饮食李宗周知宾州皆用管军杨存中成闵应诏所举也宗周新秦人父翼宣和末守边死事既而宗周入辞上锡以金带且索翼忠义事迹以进遂改知永康军宗周入辞在九月丁巳改除在辛酉 右武大夫和州防御使殿前司水军统制王交特转遥郡一官时浙东海贼林军入等作乱交率兵捕获之故有是命 
　　戊午诏近令诸路监司守臣条具便民合行＜宀十见＞恤事件提点刑狱官亲行决狱缘四川去朝廷远尚虑奉行灭裂致实德不能及民可令制置使萧振总领财赋汤允恭催督如奉行不虔按劾以闻当重寘典宪 左朝奉大夫主管台州崇道观吴景偲行宗正丞景偲入对上曰卿远来所经历处民间有何利病景偲言雨旸顺适百姓安居乐业莫亦增长和气否景偲曰自去冬以来陛下进贤退不肖政事一新和气充塞岁必丰登上诺之 诏民间私欠逋负依欠官物指挥限绍兴二十二年以前并行除放以户部尚书兼权知临安府韩仲通应诏有请也 
　　辛酉夜天雨水银 
　　癸亥御史中丞汤鹏举言方今于祁寒隆暑暂罢讲筵许近臣进故事是欲令禁从少竭愚忠裨补国论近来讲筵所胥吏輙违旧制取索副本称讲筵要用自绍兴十三年为始臣窃疑之是必怀奸之人自为朋党惟恐臣下献忠背违其意故令吏胥取索伏乞特降睿旨今后不许取索副本只乞令就通进司进入庶几臣下得以输密勿之忠从之 降授左奉议郎知泸州李文会复左朝奉郎 武功大夫侍卫步军司正将鲁安仁知文州敦武郎侍卫步军司准备将张希道知融州安仁珏子与希道皆管军赵密应诏所举也 故右朝散郎韩参故右承议郎万俟允中故左奉议郎吴元美皆追复旧官 
　　甲子御史中丞汤鹏举言臣近闻福建路州县以盐纲扰民每岁增添不知纪极福建民户素贫因科敷盐货家家堆积而钱谷空虚日甚一日臣究其所由来不特县令容其奸实由太守漕臣藉此以应付权贵恣为妄用上下督责更相党庇故有以致然也乞令本路宪臣巡历一路州县并不许过绍兴元年般运盐纲之数立为定制仍仰监司按劾台谏弹奏人户越诉在州当职官在县令佐并以自盗论庶几杜绝一路之害先是福建盐货漕司悉贮于海仓令剑建汀邵上四州取而鬻之以供岁用其后漕司提举司及州县皆自卖盐名数既不一而州县又高其直以收其利吏缘为奸盐恶不可售即按籍而敷号口食盐下里贫民无一免者人甚苦之鹏举以为言诏付户部其后本部乞委提点刑狱吴逵躬亲巡按核实限一季毕从之 
　　丙寅上谕宰执曰昨卿等奏近年有司申明续降指挥多有与祖宗成法违戾巳令看详改正至今不曾具到沈该曰六部以谓若一顿更改恐致纷纷欲每因一事便与改正一项上曰此固善然恐吏辈临时得以舞文不若督责与一番改正该等奉命而退 罢临安府岁贡御服绫 诏展限陈诉经界不当指挥更不施行以殿中侍御史周方崇言恐权势豪强之家将巳定赋税反均及于下户故也 
　　丁卯直龙图阁知衢州钱端礼罢以端礼在任违法害民本路漕臣张汇体究得实故有是命诏令举行在职事厘务官所随亲如依得服属不以巳未有官并令赴国子监请解其有官人不得依前循例陈乞赴两浙运司试从礼部请也 御史中丞汤鹏举言陛下迩者以彗出东方许士庶实封陈言可谓应天以实然臣下之奏请类皆更改法令或为一巳之私或为一乡之利今欲镂板遍行天下皆归过朝政有阙而巳如此则止容奸人紊乱治体使小人之欠逋不偿者顽猾人户之不纳苗税者奸雄胥吏之有词讼者至愚不肖之唱为浮言者时时候星文之变则得以售其奸矣然此彗星之出井宿躔度晋地之分野臣不敢臆度自取欺罔之罪臣闻惟守常然后可以应变能应变然后可以御乱古今之通论也臣伏乞睿慈奋乾纲之断廓离明之照使浮言不作以慰四海之心所有镂板播告改易德政之请姑少迟之然后下酌民言上承天意为之讨论因事修入绍兴敕令以为一代之仁政万世之良法臣不胜至愿从之人主求言诚切如此而中丞乃为此论不知何说也 
　　是月编管人前右通直郎张常先卒于循州常先素凶愎部送使臣尝为所杖乃苦辱之常先在江西又尝不礼于右翼军统制官贾和仲和仲以书抵推锋军统制兼知循州张宁曰彼视我曹如粪土不可不报宁幽之土窖中少日而死云 
　　建炎以来系年要录卷一百七十三 


●建炎以来系年要录卷一百七十四 
　　宋 李心传 撰 
　　绍兴二十有六年八月庚午朔枢密院检详诸房文字陈正同为中书门下省检正诸房公事 尚书吏部郎中葛立方守左司郎中 尚书吏部郎中汪应辰守右司郎中 右朝奉郎齐旦特追两官勒停旦尝提举淮东常平茶盐公事既罢去代者朱冠卿奏其在任一年半失陷钱课共为钱二百八十六万余缗又不法十五事朝廷委官究实乃黜之 
　　辛未尚书司封员外郎刘章为枢密院检详诸房文字 左朝奉郎知太平州章厦提举江州太平兴国宫从所请也 右朝奉大夫新知秀州向伯奋言臣尝观一州一路之间无不以财用为先催科之急民大受弊望特委近臣取诸路州军每年用度出入之数稽其失陷革其妄用有余者取之不足者稍蠲以予之以入制出皆使粗给尚有敢非理扰民者重置于法则斯民受无穷之赐诏户部看详申省其后本部言欲委诸路转运司行下所部州军遵依见行条法常切钤束不得非法科扰及取见行州军财赋每年支收出入实数稽考有无侵欺失陷轻费妄用开具供申省部审实参酌施行从之 
　　壬申宰执进呈大理寺主簿郭淑转对论差役事上曰自有成法不湏更改今祖宗法令无不具备但当遵守比来轮对及之官得替上殿官多是无可奏陈致有率意欲轻变成法有司看详尤宜详审朕观汉史曹参遵萧何画一之法而汉大治盖何所定律令既巳大备若徒为纷更岂所谓治道贵清净耶 吏部状绍兴令诸奉制书权摄职任者许举官他郡官在所部权摄而非制书所差者不得荐举绍兴二十五年续降指挥诸路应兼权监司并许依正官例荐举内权职司之人许作职司收使今来诸路监司往往差足其前件指挥难以遵用欲依旧法施行从之 
　　癸酉右承议郎程昌时知桂阳军代还论州县科配被于细民而不及豪右上谓大臣曰科敷不均最为民害出榜之说朝廷累有指挥唯是官吏为奸恐民间尽知数目不得而欺隐所以不肯出榜耳上又曰临安民有纳本户绢一匹被退因询之云官中以不经揽户不肯交朕令人用钱五千五百买之乃好衣绢巳令韩仲通根治近在辇毂尚尔外方想不胜其弊也 秘书省著作佐郎赵逵周麟之并为著作郎 
　　戊寅右正言凌哲论改官之法行之既久不能无弊憸巧之徒不顾廉耻多行贿赂凡可以得利者无所不为荐章一纸阴求先容有费及五六百千者欲革而正之以增考第减举员为救弊之术上谓大臣曰祖宗旧法未易轻改在祖宗朝凡事悉本仁恕未尝真决一士大夫惟于赃罪则不贷盖以赃罪害及众不可不治故在法所举之人犯赃举主当与同罪然自来不曾举行故人不知所畏但严举官之令有犯者必与施行则人自知畏前弊自可革恐未湏便改法沈该等曰陛下察见弊原如此臣等谨当遵禀 诏敷文阁直学士秦埙左承事郎郑时中秦焴左承务郎秦焞左迪功郎沈兴杰所带阶官并易右字左宣义郎曹冠左从事郎周寅左迪功郎郑缜并驳放先是左承议郎提举淮南东路常平茶盐公事朱冠卿应诏上书论故相当权不遵祖宗故事科举虽存公道废绝施于子孙皆寘优异之选又私于族裔亲戚又私于门下憸人秽夫前举一榜如曹冠秦埙周寅郑时中秦焞郑缜沈兴杰秦焴凡有八人其间乳臭小儿至于素不知书全未识字者滥窃儒科复占省额欲乞于曹冠等阶官以右易左俾正流品却将向来侵取人数复还今举省额诏侍从台谏同共看详申省取旨于是户部尚书韩仲通等言冠卿所奏物议甚当委可施行右正言凌哲言稽之师言诚为允当御史中丞汤鹏举言冠卿所请于祖宗条制别无更改委得允当但以有官人赴试者合带右字如无官人赴试者合行驳放中兴圣政云其后又驳放曹纬一名然后以前榜侵取之数于后榜收使庶协公论故有是旨曹冠乾道五年第二甲第七人再及第 
　　庚辰诏诸路常平官参照吏额立定申尚书省御史中丞汤鹏举论州县增置吏额纷张生事吏日益富民日益贫乞委常平官躬亲出巡视州县繁简分为上中下三等立定合置吏额内有尝经编配放停之人并不许收叙故有是命时浙东一路吏额踰四千人左朝奉郎提举本路常平茶盐公事赵公称首奏损其半上嘉之十二月己酉公称言本路吏额四千二百六十一人减二千一百九十三人今并书之 国子录周操为太学博士兼武学博士 右朝议大夫知楚州陈机为淮南路转运判官兼淮南西路提点刑狱公事 左朝散大夫主管台州崇道观孟处义知楚州 左宣教郎刘珙主管台州崇道观珙始以忤秦桧被斥至是得祠 龙神卫四厢都指挥使建武军承宣使鄂州驻劄御前选锋军统制董先以病乞离军罢为江南西路马步军副緫管 永庆军承宣使提举佑神观朱孝庄卒 
　　辛巳诏滁州合起上供钱权以六分为额先是淮南转运副使蒋璨奉诏保明楚州盱眙军并免起税十年报可今年五月丙辰得旨至是璨又言滁州见今巳起上供八分委实无所从出乞与蠲免十年而户部言本州每年合发钱并巳起足显见财赋可以应办今来所乞难行及进呈乃有是命孙觌撰蒋璨墓志云公在淮南奏言二淮洊经兵火公私扫地滁小州尤为穷陋独有上供钱尚著版籍中户部移文督责无虚月积二十年终不得一钱徒费纸劄且有诏蠲之按此所云与日历全不同按户部状则滁州自绍兴二十三年方起上供至此才四年乃云积二十一年不得一钱又其误矣 直徽猷阁两浙转运副司张汇直秘阁两浙转运副使陈璹并进职二等与在外宫观以引疾有请也 右朝请大夫新荆湖南路转运判官李邦献直秘阁新知秀州张偁并为两浙路转运判官 
　　壬午上谕大臣曰新除二漕臣卿等可召至堂中面谕与近屡降宽恤事件令遍诣所部赋税之足否财用之多寡民情之休戚官吏之勤惰悉加访问如有奉行不虔职事不举者并按劾以闻庶几可以警动诸路使皆知所视傚 
　　癸未宰执进呈淮南漕司具到米价最贱处每斗一百二三十文上曰昨闻淮南米贱朕恐伤农故欲乘时收籴以惠民今米价如是则米湏急候价减每石亦不下一千至时若户部无钱朕当自支一百万缗令收籴也 秘书省正字张震通判荆南府 
　　甲申言者乞令侍从官考察县令政绩上曰此不湏行侍从何缘遍知县令能否兼巳委逐路监司考察闻奏矣上又曰大率赏罚湏当并行政治显著者即与升擢无状者即与降黜则善恶知所劝沮 尚书省勘会右朝请郎提举广南市舶邵及之系曹泳所荐今来輙敢沮抑蕃国入贡与帅臣不和诏放罢时三佛齐国请入贡广东帅臣折彦质为请而及之多沮抑之故罢 是日镇江府发解举人而闽人有冒贯者举人周晋等持梃欲击之守臣直秘阁林大声率府寮往视为飞石中其帻吏士有被伤者大声即捕举人十八人属吏事闻诏停举令金部郎中总领淮东财赋董苹审问晋遁去其徒顾作猷等皆坐编管殿举有差其后右正言凌哲奏举人喧竞盖大声遣卒护送闽人冒贯激使之然于是大声亦罢举人行遣在九月丁卯大声罢在十月庚戌今并书之 
　　乙酉沈该等奏今岁科举极整肃有傅义挟书者皆扶出上曰朕于此事极留意异日宰执侍从皆于此途出岂容冒滥所谓拔本塞源也 户部郎中总领湖广江西京西财赋军马钱粮逢汝霖入辞论常赋欠少留滞遂致总领所借用封桩失缓急枝梧之策望特降处分今后诸路监司州县合应付大军钱物如桩办有欠少起发有稽违委总领所于逐岁比较将最稽违最欠少一两处按劾奏闻乞赐施行庶为慢吏之戒从之汝霖又言州县受纳税米取耗唯恐不多乃将在仓米斛出籴收其价直以资妄用望特降处分应系省米斛不得擅籴如委因阙乏事湏出籴即具因依申转运司待报施行仍令核实申户部照会诏本部申严行下 敷文阁待制知洪州闾邱昕卒 
　　丙戌左朝请郎知郢州李长民为江南西路提点刑狱公事 左朝请郎通判临安府王传为广南路提举市舶 
　　丁亥诏刑部将见责降未叙复武臣检举申尚书省取旨 延福宫使宁远军承宣使入内内侍省押班李珂令再任 
　　戊子户部言苗税和买绢经总制钱等皆是常赋州县为见朝廷累降宽恤指挥免放积年欠负因此拘催起发弛慢意复指拟免放窃虑有误支遣欲令诸路监司催督依条限拘催起发仍从本部将去年驱磨违慢多处按劾取旨重赐施行从之 诏左迪功郎曹纬依曹冠等例驳放御史中丞汤鹏举言纬系泳之侄于持祖母服中就试并与故相秦桧至亲试官观望滥中科第故也纬乾道八年再试第五甲第一百四人同进士出身 
　　己丑诏蠲建康府绍兴二年以后至二十年终积欠内库折帛钱二百三十三万余缗绢二十万七千余匹以守臣宝文阁学士张焘建言累放以来积年拖欠岁久无所从出上特恩也按累降指挥放欠至绍兴二十二年而今焘所请乃绍兴二年至二十年所欠不知何以独不减也 
　　庚寅南平王李天祚遣太平州剌史李国以右武大夫李义武翼郎郭应五来贺昇平献黄金器千一百三十六两明珠百沉香千斤翠羽五百只杂色绫绢五十匹马十象九诏尚书左司郎中汪应辰燕国以于玉津园迁国以太平州团练使义左武大夫应五武经郎加赐袭衣金带器币有差国以之来也资政殿学士施钜守静江自诣驿与之为礼论者不以为是 
　　辛卯参知政事陈克俊罢为资政殿学士提举临安府洞霄宫以疾自请也克俊再执政才七十五日 左朝散大夫景篪言四川绢直一匹不及五千而官估取十千他物之估率皆称是去岁裕民所蠲减绢直不过作九千而巳臣尝计会四川总领司物帛估钱之数无虑六百万缗今若蠲其虚估之数亦不过为缗钱三百许万耳况昨降圣旨巳禁止余财奇货其数可以补之若有司尚以岁计为解如前所蠲琐碎条目复其一二亦无甚害或但上等仍旧尽蠲二等以下户亦实惠也诏户部看详来上后二日宰执进呈次上曰景篪所论湏量与减损若第令看详虽行下数十次何益莫若便令总领所契勘合蠲减数目具申朝廷庶几民受实惠朕自即位以来如土木玩好边事锡予未尝一有妄用凡以为民而巳既而户部言难以遥度乞令总领所量行裁减于昨来所取岁剩钱内通融应付从之明年三月己丑减放 
　　壬辰端明殿学士知广州折彦质移知洪州 
　　癸巳诏入内内侍省使臣李唐卿王裕为禁中作过特降充祇候内品虽大赦不许收叙仍不得收充入内省此以绍兴三十二年金安节缴奏唐卿等叙官状修入未见事因 
　　甲午尚书吏部侍郎兼侍讲兼权吏部尚书张纲参知政事 右朝奉大夫王趯知纯州 
　　乙未静海军节度使检校太尉南平王李天祚为检校太师功号加归仁二字赐袭衣金带鞍马器币以其来贡也 中书舍人吴秉信试尚书吏部侍郎 起居舍人兼权给事中凌景夏试中书舍人 秘书少监杨椿权兵部侍郎兼国子祭酒 秘书省著作郎赵逵试起居郎 秘书省著作郎周麟之试起居舍人 明州观察使安定郡王令衿以病不能朝乞与在外宫观迎奉燕王影貌任便居住从之 
　　丙申秘书省校书郎黄中为著作佐郎 左从事郎沅州州学教授汪澈为秘书省正字澈浮梁人尝为衡州州学教授不为秦桧所知及代还复置之沅州时万俟卨谪沅澈从之游至是荐用 
　　丁酉宰执进呈右正言凌哲论上饶知县李维秬不法上令放罢取勘上又曰近监司殊不举职州县官有犯台谏论列得实监司亦不加罪自今有犯监司若不按发并当行遣或降官或放罢使之知畏诸路行遣三两人则事无不举矣 御史中丞汤鹏举言新除尚书吏部侍郎吴秉信欲援赦文而放还亲党私自好佛而唱卖祠部诏秉信充右文殿修撰知常州鹏举又言新除中书舍人凌景夏自为右史每有面从退必后言诏景夏直龙图阁知抚州 秘书省校书郎王刚中为著作佐郎 
　　九月庚子朔奉国军节度使开封仪同三司御前诸军都统制知兴州吴璘领御前诸军都统制职事判兴州自建炎以来未尝有使相为都统制者故改命之璘尝自著书号兵要大略谓金人有四长我有四短当反我之短以制彼之长盖彼之所长曰骑兵曰坚忍曰甲重曰弓矢吾当集蕃汉所长而用之故以分队制其骑兵以番休迭战制其坚忍制其甲重则劲弓强弩制其弓矢则曰以远克近以强制弱其说甚备至于阵法有图而无书焉 诏自今州县官赃私不法监司失按察者令刑部具名取旨 
　　辛丑沈该等奏安南人欲买捻金线縀此服华侈非所以示四方上曰华侈之服如销金之类不可不禁近时金绝少由小人贪利销而为泥甚可惜天下产金处极难得计其所出不足以供销毁之费虽屡降指挥而奢侈之风终未能绝湏申严行之 诏增置太学正录各一员 左宣教郎刘天民为太府寺丞天民哲夫子也哲夫正夫弟故都水使者为汤鹏举所爱自平江职官入朝得掌故而又有是命此为叶义问奏汤鹏举交结事始 
　　癸卯权尚书礼部侍郎贺允中兼实录院修撰 
　　乙巳翰林学士陈诚之兼侍读同知枢密院事 左朝散郎新知惠州朱倬行国子监丞倬入辞乃有是命 国子监主簿张监主管台州崇道观以其父参知政事纲引嫌有请 诏内外文武大小臣僚告身自今并依大观格分十六等制造既而将作监请自内命妇迁转封赠及外命妇郡夫人以上并不用纲袋及销金从之 
　　丁未右朝请大夫新江南西路转运副使荣薿直秘阁知临安府 左从政郎温州州学教授史浩为太学正左迪功郎新兴国军司户参军陈良祐为太学录浩才从子良祐金华人皆以近臣荐其才而有是命 
　　戊申左迪功郎新平江府司理参军陈榕左从事郎新泉州州学教授陈丰并改差充敕令所删定官亦用近臣荐也 
　　己酉秘书省正字汪澈兼实录院检讨官 初潼川府路转运判官王之望以制置司檄充类试所考试官至成都府境被朝命措置铜山县铜事之望以朝廷专委辞考试遂径至铜山行视得新旧铜窟二百余其可采者十七所而巳自政和中岁以三百八十六斤为额至是之望欲增为万斤乡民哀诉久之乃籍匠户置场烹炼官为主之所得仅五百斤之望乃请岁以六千斤为额计纲赴行在遇闰增五百斤从之此以之望申省劄子修入劄子称九月初十日径到铜山县己酉初十日也其申乞立额当在明年二三月间今联书之 
　　庚戌户部尚书韩仲通充敷文阁直学士知广州 太学博士何俌言今监司郡守递相送遗公行博易月至千缗而闲慢小官合得供给俸钱有累月倚阁者望严行禁止如尚违戾重寘典宪从之然迄今不能革也 
　　壬子内降诏曰四川军储供亿民力不易深轸朕怀昨遣钟世明措置裕民事虽巳蠲放积欠减免折估等钱不住据州郡监司继有申请及士民陈献利害而去朝廷远难以计度巳专委许尹王之望同制置总领茶马司公同相度措置其各体至意悉心条具以闻庶实惠得以及民调度可以经久尹之望时为潼川成都府路漕臣先二日有旨令同三司条具限一季申省至是降诏 诏诸路监司守臣条具到裕民事令给舍看详以闻 
　　癸丑御史中丞汤鹏举兼侍读权尚书兵部侍郎兼国子祭酒杨椿兼侍讲 右朝奉郎邹栩追毁出身以来告敕文字除名勒停送吉州编管栩知处州犯入巳赃为右正言凌哲所按法寺当流三千里宰执以狱上上曰是入巳赃否沈该曰据按是入巳栩乃浩子上曰浩元祐间有声称其子乃尔遂蹙頞久之曰既犯赃法不当赦可特免真决仍永不收叙上又曰朕观祖宗时赃吏多真决迩来殊不知畏卿等可令有司检坐祖宗朝行遣赃吏条法下诸路先行戒谕使之晓然皆知祖宗立法之严自后有犯当依此施行必无少贷 
　　甲寅尚书省检会天圣绍兴真决赃吏指挥诏刑部镂板行下自今有犯断在必行决无容贷 太学博士兼武学博士周操言前此武举登科者除第一人朝廷与巡检差遣外其余例处以管库窠阙使一旦舍其平日所习似非选练本意自今乞下枢密院措置高者籍记姓名任满有绩即加擢用其次亦乞免充财谷之任使各以才武自效从之 左奉议郎何麒充四川安抚制置司参议官左朝奉郎程敦厚充夔州路安抚司参议官 
　　丙辰左宣教郎新无为军军学教授任质言充诸王宫大小学教授绍兴府供职质言伯雨孙也先有诏召试馆职而质言以疾辞乃有是命 
　　戊午诏自今用举主改官关升人令吏部置籍被举人犯赃其举官具名取旨施行如巳被人论讼及它司按发台谏论列即不许旋行首举上以吏徇私受赇妄举者众故条约之 
　　己未右正言凌哲言诸路州县将人户畸零税租依旧过数科催如纳绢一寸便令纳一尺榖米一勺便令纳一升民输十九之赋而官无一毫之增利专私室怨归公上此何理也望申严州县止据实数折纳价钱及听合钞送纳本色不得准前过有科取以就整数仍委监司觉察按劾御史台体访论列人户越诉施行从之然沿袭巳久终不能革也 
　　庚申直秘阁知临安府荣薿请对上谓大臣曰朕当谕以束吏奸即还商贾物货及木植价钱勿留民讼如见得曲直即当面裁决其他如御膳之属近来未尝取办虽用片纸亦不责其供应沈该曰今日天府之弊莫大于此三者陛下洞照曲折又不以供应责之爱民如此天下幸甚 左迪功郎林之奇为秘书省正字 
　　辛酉国子监丞王晞亮请初出官人不得用纲赏免诠试从之晞亮莆田人也 御史中丞汤鹏举论大理少卿章焘猥陋无耻交结魏良臣近治临安府再置猪羊圈恣为出入诏放罢 
　　壬戌尚书刑部郎中杨葵为大理少卿 武翼郎张抡特迁武翼大夫贵州剌史以昨差奉使未曾推恩故也 
　　甲子知枢密院事汤思退言祖宗旧制枢密院有圣语则副使录之比岁不举行欲依旧制闻语恭即书记同时政记上进降付史馆从之 御史中丞汤鹏举言西清次对超躐禁从所以褒有德而显有功也谨按敷文阁直学士秦埙敷文阁待制秦堪敷文阁待制吴益皆以庸琐之才恃亲昵之势可谓无功无德者也其可直西清而充次对乎伏乞镌褫职名示天下以至公之道诏鹏举所论甚协公议然朕以秦桧辅佐之久又临奠之日面谕桧妻许以保全其家今若遽夺诸孙与婿职名不惟使朕食言而于功臣伤恩甚矣可令中外知朕此意今后不得更有论列后二日鹏举复言臣暗于大体不能仰体陛下始终礼遇大臣之意岂堪尚居言责之地乞除一在外宫观差遣上复优谕之
  </div>
  <div class="pagination">
   <a href="建炎以来系年要录_page97.html">
    上一页
   </a>
   <span>
    ...
   </span>
   <a href="建炎以来系年要录_page93.html">
    93
   </a>
   <a href="建炎以来系年要录_page94.html">
    94
   </a>
   <a href="建炎以来系年要录_page95.html">
    95
   </a>
   <a href="建炎以来系年要录_page96.html">
    96
   </a>
   <a href="建炎以来系年要录_page97.html">
    97
   </a>
   <span class="current-page">
    98
   </span>
   <a href="建炎以来系年要录_page99.html">
    99
   </a>
   <a href="建炎以来系年要录_page100.html">
    100
   </a>
   <a href="建炎以来系年要录_page101.html">
    101
   </a>
   <a href="建炎以来系年要录_page102.html">
    102
   </a>
   <a href="建炎以来系年要录_page103.html">
    103
   </a>
   <span>
    ...
   </span>
   <a href="建炎以来系年要录_page99.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
