<!DOCTYPE html>
<html>
<head>
    <meta charset="UTF-8">
    <title>资治通鉴注 - 第 61 页/共 334 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>资治通鉴注 - 第 61 页/共 334 页</h1>
    <div class="content">濮阳大姓田氏为反间，〔间，古苋翻。〕操得入城，烧其东门，示无反意。乃战，军败，布骑得操而不识，问曰：「曹操何在﹖」操曰：「乘黄马走者是也。」布骑乃释操而追黄马者。操突火而出，至营，自力劳军，令军中促为攻具，进，复攻之，〔既自力劳军，又促军进攻者，恐既败之后，士气衰沮也。劳，力到翻。复，扶又翻。〕与布相守百余日。蝗虫起，百姓大饿，布粮食亦尽，各引去。九月，操还鄄城。布到乘氏，〔乘氏县，属济阴郡。应劭曰：春秋，鲁败宋师于乘丘，即其地。宋白曰：今济州巨野县西南五十七里乘氏故城是也。乘，绳证翻。〕为其县人李进所破，东屯山阳。
冬，十月，操至东阿。袁绍使人说操，欲使操遣家居邺；〔说，输芮翻。〕操所失兖州，军食尽，将许之。程昱曰：「意者将军殆临事而惧，不然，何虑之不深也！夫袁绍有并天下之心，而智不能济也；将军自度能为之下乎﹖〔度，徒洛翻。〕将军以龙虎之威，可为之韩、彭邪！今兖州虽残，尚有三城，能战之士，不下万人，以将军之神武，与文若、昱等收而用之，〔荀彧，字文若。〕霸王之业可成也，愿将军更虑之！」操乃止。
十二月，司徒淳于嘉罢，以卫尉赵温为司徒，录尚书事。
马腾之攻李傕也，刘焉二子范、诞皆死。议郎河南庞羲，素与焉善，乃募将焉诸孙入蜀。〔庞，皮江翻。将，如字，领也，携也，挟也。〕会天火烧城，焉徙治成都，〔刘焉初居鼦竹。〕疽发背而卒。〔说文曰：疽，久痈。〕州大吏赵韪等贪焉子璋温仁，共上璋温仁，共上璋为益州刺史，〔韪，羽鬼翻。上，时掌翻。〕诏拜颍川扈瑁为刺史。〔瑁，音冒。〕璋将沈弥、娄发、甘宁反，击璋，不胜，走入荆州；诏乃以璋为益州牧。璋以韪为征东中郎将，率众击刘表，屯朐铁。〔朐铁县，属巴郡。师古曰：朐，音劬。晋书音义：朐，音蠢。铁，如允翻。贤曰：朐铁故城，在今夔州云安县西，万户故城是也。铁，音闰。刘昫曰：开州盛山县，汉朐铁地。余据今云安军，汉朐铁县地，土地下湿，多朐铁虫，故名。刘禹锡曰：朐铁，蚯蚓也。裴松之曰：如振翻。〕
徐州牧陶谦疾笃，谓别驾东海麋竺曰：〔姓谱：楚大夫受封于南郡麋亭，因以为氏。或言工尹麋之后，以名为氏。〕「非刘备不能安此州也。」谦卒，竺率州人迎备。备未敢当，曰：「袁公路近在寿春，〔袁术，字公路。〕君可以州与之。」典农校尉下邳陈登曰：〔据裴松之注三国志云：陶谦表登为典农校尉。魏志曰：曹公置典农校尉，秩比二千石。盖先已有此官，曹公增其秩耳。〕「公路骄豪，非治乱之主，〔治，直之翻。〕今欲为使君合步骑十万，〔为，于伪翻。〕上可以匡主济民，下可以割地守境；〔观登此言，固未易才也。〕若使君不见听许，登亦未敢听使君也。」北海相孔融谓备曰：「袁公路岂忧国忘家者邪！耱中枯骨，何足介意！〔据陈寿志，备谓竺等曰：「袁公路近在寿春。此君四世五公，君可以州归之。」融言：「耱中枯骨，何足介意。」正为四世五公发也。〕今日之事，百姓与能；天与不取，悔不可追。」〔易曰：人谋鬼谋，百姓与能。言百姓惟能者是与也。前书曰：天与不取，反受其咎。〕备遂领徐州。
初，太傅马日磾与赵岐俱奉使至寿春，〔磾，丁奚翻。〕岐守志不桡，〔桡，奴教翻。〕袁术惮之。日磾颇有求于术，术侵侮之，从日磾借节视之，因夺不还，条军中十余人，使促辟之。日磾从术求去，术留不遣，又欲逼为军师；日磾病其失节，呕血而死。〔杜预曰：病者，以为己病也。〕
初，孙坚娶钱唐吴氏，生四男，策、权、翊、匡及一女。坚从军于外，留家寿春。策年十余岁，已交结知名。舒人周瑜与策同年，亦英达夙成，〔夙，早也。〕闻策声问，自舒来造焉，便推结分好，造，七到翻。分，扶问翻。推分而结好也。好，呼到翻；下同。〕劝策徙居舒；策从之。瑜乃推道旁大宅与策，〔推，吐雷翻。〕升堂拜母，有无通共。及坚死，策年十七，还葬曲阿；〔曲阿县，属吴郡。贤曰：今润州县。余据曲阿，古云阳县也。秦时言其地有天子气，始皇凿北坑以败其势，截直道使阿曲，故谓之曲阿。杜佑曰：曲阿，今丹阳郡丹阳县。〕已乃渡江，居江都，结纳豪俊，有复雠之志。〔以父坚为黄祖所杀也。〕
丹阳太守会稽周昕与袁术相恶，〔会，工外翻。〕术上策舅吴景领丹阳太守，〔上，时掌翻。〕攻昕，夺其郡，以策从兄贲为丹阳都尉。〔从，才用翻。下贤从同。〕策以母弟托广陵张纮，径到寿春见袁术，涕泣言曰：「亡父昔从长沙入讨董卓，与明使君会于南阳，胴盟结好，不幸遇难，勋业不终。〔事见五十九卷初平元年、二年。难，乃旦翻。〕策感惟先人旧恩，欲自凭结，愿明使君垂察其诚！」术甚奇之，然未肯还其父兵，谓策曰：「孤用贵舅为丹阳太守贤从伯阳为都尉，〔舅，谓吴景。孙贲，字伯阳。〕彼精兵之地，〔丹阳号为天下精兵处。〕可还依召募。」策遂与汝南吕范及族人孙河迎其母诣曲阿，依舅氏，因缘召募，得数百人；而为泾县大帅郎所袭，〔泾县，属丹阳郡。贤曰：今宣州县。姓谱：祖，商祖己之后。帅，所类翻。〕几至危殆，于是复往见术。〔几，居希翻。复，扶又翻；下同。〕术以坚余兵千余人还策，表拜怀义校尉。策骑士有罪，逃入术营，隐于内貛，策指使人就斩之，讫，诣术谢。〔谢入术营专杀也。〕术曰：「兵人好叛，当共疾之，〔好，呼到翻。〕何为谢也！」由是军中益畏惮之。术初许以策为九江太守，已而更用丹阳陈纪。〔更，工衡翻。〕后术欲攻徐州，从庐江太守陆康求米三万斛；康不与。术大怒，遣策攻康，谓曰：「前错用陈纪，〔错，误也。〕每恨本意不遂，今若得康，庐江真卿有也。」策攻康，拔之，术复用其故吏刘勋为守；〔复，扶又翻。〕策益失望。
侍御史刘繇，岱之弟也，素有盛名，诏书用为扬州刺史；州旧治寿春〔续汉志：扬州本治历阳。盖中世以后徙治寿春也。〕术已据之，繇欲南渡江，吴景、孙贲迎置曲阿。及策攻庐江，繇闻之，以景、贲本术所置，惧为袁、孙所并，遂构嫌隙，迫逐景、贲退屯历阳，〔历阳县属九江郡，今和州。〕繇遣将樊能、于糜屯横江，张英屯当利口以拒之。〔横江度在今和州，正对江南之采石，即今之杨木渡口。当利浦，在今和州东十二里。〕术乃自用故吏惠衢为扬州刺史，〔惠，姓也。战国时梁有惠施。〕以景为督军中郎将，与贲共将兵击英等。
二年〔（乙亥、一九五）〕
①春，正月，癸丑，赦天下。〔考异曰：袁纪作「癸酉」。按长历，是月癸卯朔，无癸酉，今从范书。〕
②曹操败吕布于定陶。〔败，补遭翻。〕
③诏即拜袁绍为右将军。〔即拜者，就拜之也。时绍在邺，就邺拜之。考异曰：袁纪作「后将军」。今从范书。〕
④董卓初死，三辅民尚数十万户，李傕等放兵劫掠，加以饥馑，二年间，民相食略尽。李傕、郭汜、樊稠各相与矜功争权，欲鬬者数矣，〔数，所角翻。〕贾诩每以大体责之，虽内不能善，外相含容。
樊稠之击马、腾韩遂也，李利战不甚力，稠叱之曰：「人欲截汝父头，〔利，傕兄子也，故云然。〕何敢如此，我不能斩卿邪！」及腾、遂败走，稠追至陈仓，遂语稠曰：〔语，牛倨翻。〕「本所争者非私怨，王家事耳。与足下州里人，〔韩遂，金城人，与樊稠皆凉州人也。〕欲相与善语而别。」乃俱却骑，前接马，交臂相加，共语良久而别。军还，李利告傕，「韩、樊交马语，不知所道，意爱甚密，」傕亦以稠勇而得众，忌之。稠欲将兵东出关，从傕索益兵。〔索，山客翻。〕二月，傕请稠会议，便于坐杀稠。〔坐，徂卧翻。〕由是诸将转相疑贰。
傕数设酒请郭汜，〔数，所角翻。〕或留汜止宿。汜妻恐汜爱傕婢妾，思有以间之。〔间，工苋翻。〕会傕送馈，〔饷食，曰馈。〕妻以豉为药，擿以示汜曰：〔豉，是义翻。擿，他历翻，挑也。〕「一栖不两雄，我固疑将军信李公也。」〔以鸡为喻也，一栖而两雄，必斗。〕他日，傕复请汜，饮大醉，〔复，扶又翻；下同。〕汜疑其有毒，绞粪汁饮之，〔粪汁解众毒。〕于是各治兵相攻矣。〔治，直之翻。〕
帝使侍中、尚书和傕、汜，傕、汜不从。汜谋迎帝幸其营，夜有亡者，告傕。三月，丙寅，傕使兄子暹将数千兵围宫，以车三乘迎帝。〔暹，息廉翻。将，即亮翻。乘，绳证翻；下同。〕太尉杨彪曰：「自古帝王无在人家者，诸君举事，柰何如是！」暹曰：「将军计定矣。」于是群臣步从乘舆以出，兵即入殿中，掠宫人、御物。帝至傕营，傕又徙御府金帛置其营，遂放火烧宫殿、官府、民居悉尽。帝复使公卿和傕、汜，汜留杨彪及司空张喜、尚书王隆、光禄勋刘渊、卫尉士孙瑞、太仆韩融、廷尉宣璠、〔璠，孚袁翻。〕大鸿胪荣合、〔荣，姓也。前书有男子荣畜。姓谱：周荣公之后。合，曷合翻，又古合翻。〕大司农朱、将作大匠梁卲、屯骑校尉姜宣等于其营以为质。〔质，音致；下同。〕朱愤懑发病死。〔懑，音闷，又音满。〕
⑤夏，四月，甲子，立贵人琅邪伏氏为皇后；以后父侍?之?为执金吾。
⑥郭汜飨公卿，议攻李傕。杨彪曰：「群臣共鬬，一人劫天子，一人质公卿，可行乎！」〔质，音致。〕汜怒，欲手刃之。彪曰：「卿尚不奉国家，吾岂求生邪！」中郎将杨密固谏，汜乃止。傕召羌、胡数千人，先以御物缯彩与之，〔缯，慈陵翻。〕许以宫人、妇女，欲令攻郭汜。汜阴与傕党中郎将张苞等谋攻傕。丙申，汜将兵夜攻傕门，矢及帝帘帷中，又贯傕左耳。苞等烧屋，火不然。杨奉于外拒汜，汜兵退，苞等因将所领兵归汜。
是日，傕复移乘舆幸北坞，〔据傕、汜和后，然后帝得出长安宣平门，则此坞盖在长安城中；傕、汜于城中各筑坞而居也。复，扶又翻。〕使校尉监坞门，〔监，工衔翻。〕内外隔绝，侍臣皆有饥色。帝求米五斗、牛骨五具以赐左右。傕曰：「朝晡上点，〔上，时掌翻。点，与饭同。〕何用米为﹖」乃以臭牛骨与之。帝大怒，欲诘责之。侍中杨琦谏曰：「傕自知所犯悖逆，欲转车驾幸池阳黄白城，〔池阳县，属冯翊。贤曰：故城在今泾阳县西北。水经注曰：黄白城，本曲梁宫也。诘，去吉翻。悖，蒲妹翻，又蒲没翻。〕臣愿陛下忍之。」帝乃止。司徒赵温与傕书曰：「公前屠陷王城，杀戮大臣，今争睚眦之隙，〔睚，牛懈翻，怒视也。眦，疾智翻，目际也。毛晃曰：箧眦，举目相忤貌，亦作鈪，士懈翻。〕以成千钧之雠，〔千钧，言重也。〕朝廷欲令和解，诏命不行，而复欲转乘舆于黄白城，此诚老夫所不解也。〔乘，绳证翻。解，胡买翻，晓也。〕于易，一为过，再为涉，三而弗改，灭其顶凶。〔易大过上六曰：过，涉，灭顶，凶。温依此而分一再三之义。〕不如早共和解。」傕大怒，欲杀温，其弟应谏之，数日乃止。〔据献帝起居注，应，温故掾也。〕
傕信巫觋胜之术，〔觋，奴历翻。国语：在女曰巫，在男曰觋。厌，益涉翻。〕常以三牲祠董卓于省门外；每对帝或言「明陛下」，或言「明帝」，为帝说郭汜无状，〔为，于伪翻。〕帝亦随其意应答之。傕喜，自谓良得天子欢心也。〔良，信也。〕
闰月，己卯，帝使谒者仆射皇甫郦和傕、汜。〔考异曰：袁纪「郦」作「丽」。今从范书。〕郦先诣汜，汜从命；又诣傕，傕不肯，曰：「郭多，盗马虏耳，〔英雄记曰：郭汜，一名多。〕何敢欲与吾等邪，必诛之！君观吾方略士众，足办郭多否邪﹖郭多又劫质公卿，〔质，音致；下同。〕所为如是，而君苟欲左右之邪！」〔左右，助也，音佐佑。〕郦曰：「近者董公之强，将军所知也；吕布受恩而反图之，斯须之间，身首异处，此有勇而无谋也。今将军身为上将，荷国宠荣，〔荷，下可翻。〕汜质公卿而将军胁主，谁轻重乎！张济与汜有谋，杨奉，白波贼帅耳，〔帅，所类翻。〕犹知将军所为非是，将军虽宠之，犹不为用也。」傕呵之令出。郦出，诣省门，白「傕不肯奉诏，辞语不顺。」〔天子所居曰禁中，亦曰省中；省门，即禁门也。〕帝恐傕闻之，亟令郦去。傕遣虎贲王昌呼，欲杀之，昌知郦忠直，纵令去，还答傕，言「追之不及」。
辛巳，以车骑将军李傕为大司马，在三公之右。
⑦吕有将薛兰、李封屯巨野，〔巨野县，属山阳郡，郭周于此置济州。〕曹操攻之，布救兰等，不胜而走，操遂斩兰等。操军乘氏，〔乘，绳证翻。〕以陶谦已死，欲遂取徐州，还乃定布。荀彧曰：「昔高祖保关中，光武据河内，〔高祖取天下，令萧何守关中；光武经营河北，令寇恂守河内：皆以为王业根本。〕皆深根固本以制天下，进足以胜敌，退足以坚守，故虽有困败而终济大业。将军本以兖州首事，平山东之难，〔贤曰：曹操初从东郡守鲍信等迎，领兖州牧，遂进兵破黄巾等，故能平定山东也。余据此时山东犹未尽平，彧夸之耳。难，乃旦翻。〕百姓无不归心悦服。且河、济天下之要地也，〔禹贡：兖州之域。孔安国曰：东南据济，西北距河。济，子礼翻。〕今虽残坏，犹易以自保，〔易，以豉翻。〕是亦将军之关中、河内也，不可以不先定。今已破李封、薛兰，若分兵东击陈宫，宫必不敢西顾，以其间〔章：甲十一行本「间」下有「勒兵」二字；乙十一行本同；孔本同；张校同。〕收熟麦，约食畜谷，一举而布可破也。破布，然后南结扬州，〔谓结刘繇也。〕共讨袁术，以临淮、泗。若舍布而东，〔舍，读作舍。〕多留兵则不足用，少留兵则民皆保城，不得樵采，布乘虚寇暴，民心益危，唯甄城、范、卫可全，〔卫，谓濮阳。杜预曰：濮阳古卫地。「甄」，当作「鄄」。〕其余非己之有，是无兖州也。若徐州不定，将军当安所归乎！且陶谦虽死，徐州未易亡也。〔易，以豉翻。〕彼惩往年之败，将惧而结亲，〔结亲，犹言亲结也。〕相为表里。今东方皆已收麦，必坚壁清野以待将军，攻之不拔，略之无获，不出十日，则十万之众，未战而先自困耳。前讨徐州，威罚实行，〔谓多所屠戮也。〕其子弟念父兄之耻，必人自为守，无降心，就能破之，尚不可有也。〔徐州子弟，既有父兄之雠，必不心服于操，纵破其兵，犹不能有其地也。降，户江翻。〕夫事故〔章：甲十一行本「故」作「固」；乙十一行本同；孔本同。〕有弃此取彼者，以大易小可也，以安易危可也，权一时之势，不患本之不固可也。今三者莫利，惟将军熟虑之。」操乃止。
布复东缗〔东缗县，属山阳郡，春秋之缗邑也。宋白曰：今济州金乡县，本汉东缗县。复，扶又翻；下同。缗，眉巾翻。〕与陈宫将万余人来战，操兵皆出收麦，在者不能千人，屯营不固。屯西有大堤，其南树木幽深，操隐兵堤里，出半兵堤外；布益进，乃令轻兵挑战，〔挑，徒了翻。〕既合，伏兵乃悉乘堤，〔前书音义曰：乘，登也。〕步骑并追，〔章：甲十一行本「追」作「进」；乙十一行本同；孔本同；熊校同。〕大破之，追至其营而还。布夜走，操复攻拔定陶，分兵平诸县。布东奔刘备，张邈从布使其弟超将家属保雍丘。〔雍丘县，属陈留郡，故杞国也。〕
布初见备，甚尊敬之，谓备曰：「我与卿同边地人也！〔布，五原人，备，涿郡皆边地。〕布见关东起兵，欲诛董卓。布杀卓东出，关东诸将无安布者，皆欲杀布尔。」请备于帐中，坐妇上，令妇向拜，酌酒饮食，名备为弟。备见布语言无常，外然之而内不悦。
⑧李傕、郭汜相攻连月，死者以万数。六月傕将杨奉谋杀傕，事泄，遂将兵叛傕，傕众稍衰。〔果如皇甫郦之言。〕庚午，镇东将军张济自陕至，〔陕县，属弘农，张济初平三年出戍焉。陕，式冉翻。〕欲和傕、汜，迁乘舆权幸弘农。〔乘，绳证翻；下同〕帝亦思旧京，〔谓雒阳也。〕遣使宣谕，十反，汜、傕许和，欲质其爱子。〔质，音致；下同。〕傕妻爱其男，和计未定，而羌、胡数来窥省门，〔数，所角翻。〕曰：「天子在此中邪！李将军许我宫人，今皆何在﹖」帝患之，使侍中刘艾谓宣义将军贾诩曰：〔宣义将军，亦一时暂置。〕「卿前奉职公忠，故仍升荣宠；今羌、胡满路，直思方略。」诩乃召羌、胡大帅饮食之，〔帅，所类翻。饮，于禁翻。食，读曰坔。〕许以封赏，羌、胡皆引去，傕由此单弱。于是复有言和解之计者，〔复，扶又翻。〕傕乃从之，各以女为质。
秋，七月，甲子，车驾出宣平门，〔宣平门，长安城东出北头第一门。〕当渡桥，汜兵数百人遮桥曰：「此天子非也﹖」车不得前。傕兵数百人，皆持大戟在乘舆车前，兵欲交，侍中刘艾大呼曰：「是天子也！」使侍中杨琦高举车帷，帝曰：「诸君〔章：甲十一行本「君」作「兵」；乙十一行本同。〕何敢迫近至尊邪﹖」〔呼，火故翻。近，其靳翻。〕汜兵乃却。既渡桥，士众皆称万岁。夜到霸陵，从者皆饥，〔从，才用翻。〕张济赋给各有差。傕出屯池阳。
丙寅，以张济为票骑将军，开府如三公；〔票，匹妙翻。〕郭汜为车骑将军，杨定为后将军，杨奉为兴义将军：皆封列侯。〔以杨奉自白波贼帅勤王，故以兴义宠之。〕又以故牛辅部曲董承为安集将军。〔蜀志曰：承，献帝舅也。裴松之曰：承，灵帝母董太后之侄，于献帝为丈人；盖古无丈人之名，故谓之舅也。〕
郭汜欲令车驾幸高陵，〔高陵县，属冯翊。〕公卿及济以为宜幸弘农，大会议之，不决。帝遣使谕汜曰：「弘农近郊庙，〔近，其靳翻。〕勿有疑也！」汜不从。帝遂终日不食。汜闻之曰：「可且幸近县。」八月，甲辰，车驾幸新丰。丙子，郭汜复谋胁帝还都郿，〔复，扶又翻；下同。〕侍中种辑知之，密告杨定、董承、杨奉令会新丰。郭汜自知谋泄，乃弃军入南山。〔自新丰骊山西接终南，谓之南山。〕
⑨曹操围雍丘，张邈诣袁术求救，未至，为其下所杀。
⑩冬，十月，以曹操为兖州牧。
戊戌，郭汜党夏育、高硕等谋胁乘舆西行。〔夏，户雅翻。〕侍中刘艾见火起不止，请帝出幸一营以避火。〔时郭汜、杨定、董承、杨奉各自为营，艾不敢指言，故请幸一将营，惟帝意所向也。〕杨定、董承将兵迎天子幸杨奉营，夏育等勒兵欲止乘舆，杨定、杨奉力战，破之，乃得出，壬寅，行幸华阴，〔华，户化翻。〕
宁辑将军段煨具服御及公卿已下资储，欲上幸其营。〔宁辑之号，犹安集，亦一时暂置也。煨，乌回翻。〕煨与杨定有隙，定党种辑、左灵言煨欲反，太尉杨彪、司从赵温、侍中刘艾、尚书梁绍皆曰：「段煨不反，臣等敢以死保。」董承、杨定胁弘农督邮令言郭汜来在煨营，帝疑之，乃灵次于道南。〔野宿无庐舍，谓之露次。〕
丁未，杨奉、董承、杨定将攻煨，使秉辑、左灵请帝为诏，帝曰：「煨罪未着，奉等攻之，而欲令朕有诏邪！」辑固请，至夜半，犹弗听。奉等乃辄攻煨营，十余日不下。煨供给御膳，禀赡百官，无有二意。〔赡，而艳翻。〕诏使侍中、尚书告谕定等，令与煨和解，定等奉诏还营。
李傕、郭汜悔令车驾东，闻定攻煨，相招共救之，因欲劫帝而西。杨定闻傕、汜至，欲还蓝田，为汜所遮，单骑亡走荆州。张济与杨奉、董承不相平，乃复与傕、汜合。十二月，帝幸弘农，张济、李傕、郭汜共追乘舆，大战于弘农东涧，承、奉军败，百官士卒死者，不可胜数，弃御物、符策、典籍，略无所遗。〔凡乘舆服御之物，皆为御物。符，铜虎符、竹使符之类。符之为言扶也，两相扶合而不差也。又曰：符，辅也，所以辅信；又合也，验也。策，编简为之。古者诰命皆书之策。汉制，天子策书长二尺。典籍，内府图籍及尚书中故事之类。胜，音升。〕射声校尉沮被创坠马，〔沮，子余翻。创，初良翻。〕傕谓左右曰：「尚可活否﹖」骂之曰：「汝等凶逆，逼劫天子，使公卿被害，〔被，皮义翻。〕宫人流离，乱臣贼子，未有如此也！」傕乃杀之。
壬申，帝露次曹阳。〔贤曰：曹阳，涧名，在今陕州西南七里，俗谓之七里涧。崔皓云：自南山北通于河。魏武帝改曰好阳。杜佑曰：陕郡西四十五里有曹阳涧。以下文观之，杜佑说是。〕承、奉乃谲傕等与连和，而密遣间使至河东，〔谲，古穴翻。间，古苋翻。使，疏吏翻。〕招故白波帅李乐、韩暹、胡才〔帅，所类翻。暹，息廉翻。〕及南匈奴右贤王去卑；并率其众数千骑来，与承、奉共击傕等，大破之，斩首数千级。
于是董承等以新破傕等，可复东引。庚申，车驾发东，〔自曹阳发而东行也。〕董承、李乐卫乘舆，胡才、杨奉、韩暹、匈奴右贤王于后为拒。傕等复来战，奉等大败死者甚于东涧。光禄〔章：甲十一行本「禄」下有「勋」字；乙十一行本同；孔本同；退斋校同。〕邓渊、廷尉宣璠、〔璠，孚袁翻。〕少府田芬、大司农张义皆死。司徒赵温、太常王绛、卫尉周忠、司隶校尉管合为傕所遮，欲杀之，〔合，古合翻，又曷合翻。〕贾诩曰：「此皆大臣，卿柰何害之！」乃止。李乐曰：「事急矣，陛下宜御马。」上曰：「不可舍百官而去，此何辜哉！」〔观帝此言，发于临危之时，岂可以亡国之君待之哉，特为强臣所制耳。舍，读曰舍。〕兵相连缀四十里，方得至陕，〔杜佑曰：陕，春秋虢国之地，所谓北虢也。〕乃结营自守。
时残破之余，虎贲、羽林不满百人，傕、汜兵绕营叫呼，〔呼，火故翻。〕吏士失色，各有分散之意。李乐惧，欲令车驾御船过砥柱，出孟津，〔水经注：河水径大阳县南，又东过底柱间。底柱，山名也。昔禹治洪水，山陵当水者凿之，故破山以通河。河水分流，包山分流，包山而过，山见水中，若柱然，故曰底柱。三穿既决，水势疏分，指状表目，亦曰三门山；在虢城东北，大阳城东。自底柱而下至五户汉，其间一百二十里，有一十九汉，水流浚急，破舟船，自古所患。河水又东过平阴县北，又东过河阳县南，则孟津也。〕杨彪以为河道险难，非万乘所宜乘；〔万乘，绳证翻；下乘舆同。〕乃使李桨夜渡，潜具船，举火为应。上与公卿步出营，皇后兄伏德扶后，一手挟绢十匹。董承使符节令孙徽从人间斫之，〔百官志：符节令，属少府，秩六百石，为符节壹率，主符节事，凡遣使，掌授节。杀旁侍者，血溅后衣。〔溅，子贱翻。〕河岸高十余丈，〔高，居傲翻。〕不得下，乃以绢为辇，使人居前负帝，余皆匍匐而下，或从上自投，冠帻皆坏。既至河边，士卒争赴舟，董承、李乐以戈击之，手指于舟中可掬。〔左传，晋荀林父帅师战于邲而败，中军与下军争舟，舟中之指可掬也。〕帝乃御船，同济者，皇后及杨彪以下纔数十人，其宫女及吏民不得渡者，皆为兵所掠夺，衣服俱尽，发亦被截，冻死不可胜计。〔胜，音升。〕卫尉士孙瑞为傕所杀。
傕见河北有火，遣骑侯之，适见上渡河，呼曰：「汝等将天子去邪！」董承惧射之，以被为幔。〔惧傕兵射之，故以被为幔，以御箭。幔，莫半翻，幕也。射，而亦翻。〕既到大阳，〔贤曰：太阳县，属河东郡。前书音义曰：在大河之阳，即令陕州河北县是也。〕幸李乐营。河内太守张杨使数千人负米来贡饷。乙亥，帝御牛车，幸安邑，〔安吧县，属河东郡。〕河东太守王邑奉献绵帛，悉赋公卿以下，〔赋，给与也，分畀也。〕封邑为列侯，拜胡才为征东将军，张杨为安国将军，〔安国将军之号，盖始于此。〕皆假节开府。其垒壁群帅竞求拜职，〔帅，所类翻。〕刻印不给，至乃以锥画之。
乘舆居棘篱中，门户无关闭，天子与群臣会，兵士伏篱上观，互相镇压以为笑。〔镇，侧人翻。〕
帝又遣太仆韩融至弘农与傕、汜等连和，傕乃放遣公卿百官，颇归所掠宫人及乘舆器服。已而粮谷尽，宫人皆食菜果。
乙卯，张杨自野王来朝，〔野王县，属河内郡，隋、唐为河内县。〕谋以乘舆还雒阳；诸将不听，杨复还野王。
是时，长安城空四十余日，强者四散，羸者相食，〔羸，伦为翻。〕二三年间，关中无复人迹。
沮授说袁绍曰：「将军累叶台辅，世济忠义。今朝廷播越，〔播，流也，迁也。越，颠坠也，走也。贤曰：播，迁也；越，逸也；言失其所居。说，输芮翻；下同。〕宗庙残毁，观诸州郡虽外托义兵，内实相图，未有忧存社稷恤民之意。今州域粗定，〔州域，谓冀州之域也。粗，坐五翻。〕兵强士附，西迎大驾，即宫邺都，〔即，就也。〕挟天子而令诸侯，畜士马以讨不庭，〔不庭，谓不朝者。社预曰：下之事上，皆成礼于庭中。一曰：庭，直也；不庭，谓不直者。〕谁能御之！」颍川郭图、淳于琼曰：「汉室陵迟，为日久矣，〔王肃注家语曰：言若丘陵之渐逶迟。〕今欲兴之，不亦难乎！且英雄并起，各据州郡，连徒聚众，动有万计，所谓秦失其鹿，先得者王。今迎天子自近，〔近，其靳翻。〕动辄表闻，从之则权轻，违之则拒命，非计之善者也。」授曰：「今迎朝廷，于义为得，于时为宜，若不早定，必有先之者矣。」绍不从。〔绍不能从授之言，果为曹操所先。帝既都许，乃欲移以自近，不亦晚乎！先，悉荐翻。考异曰：魏志绍传曰：「天子在河东，绍遣郭图使焉。图还说绍迎天子都邺，绍不从。」今从范书。〕
初，丹阳朱治尝为孙坚校尉，〔治从坚讨长沙、零、桂贼，表行都尉；又从破董卓于阳人，表行督军校尉。〕见袁术政德不立，劝孙策归取江东。时吴景攻樊能、张英等，岁余不克。策说术曰：「家有旧恩在东，愿助舅讨横江；横江拔，因投本土召募，可得三万兵，以佐明使君定天下。」〔策本江东人，故谓之本土。〕术知其恨，请许以九江、庐江而不用也。〕而以刘繇据曲阿，王朗在会稽，〔会，工外翻。〕谓策未必能定，乃许之，表策为折冲校尉。将兵千余人、骑数十匹，〔校，户教翻。将即亮翻。骑，奇寄翻。〕行收兵，比至历阳，〔比，必寐翻。〕众五六千。时周瑜从父尚为丹阳太守，〔从，才用翻。〕瑜将兵迎之，仍助以资粮，策大喜，曰：「吾得卿，谐也！」〔谐，偶也，合也。史言推结分好，正当于此观之，又当于此别分好二字。英雄相遇于草泽，一见之顷，靡然为之服役，此岂声音笑貌所能为哉！〕进攻横江、当利，皆拔之，樊能、张英败走。
策渡江转斗，所向皆破，莫敢当其锋者。百姓闻孙郎至，皆失魂魄。〔江表传曰：策年少，虽有位号，而吴人皆谓之孙郎。〕长吏委城郭，窜伏山草。〔山草，言深山茂草之中也。李固对策曰：「臣伏从山草，痛心伤臆，」则山草二字，当时常谈也。长，知两翻。〕及策至，军士奉令，不敢虏略，鸡犬菜茹，一无所犯，〔茹，亦菜也。〕民乃大悦，竞以牛酒劳军。策为人，美姿颜，能笑语，阔〔章：甲十一行本「阔」上有「性」字；乙十一行本同；孔本同；张校同。〕达听受，善于用人，是以士民见者莫不尽心，乐为致死。〔劳，力到翻。乐，音洛。为，于伪翻。考异曰：魏志、袁纪皆云，「初平四年，策受袁术使渡江。」汉献帝纪、吴志孙策传皆云「兴平元年」，虞溥江表传云「策兴平二年渡江」。按术初平四年，始得寿春。策传云术欲攻徐州，从陆康求米，事必在刘备得徐州后也。刘繇传称吴景攻繇，岁余不克，则策渡江不应在兴平元年已前。今依江表传为定。〕
策攻刘繇牛渚营，〔郡国志：丹阳郡秣陵县南，有牛渚。杜佑曰：牛渚圻，即宣城郡当涂县采石，今，大平州当涂县北三十里有牛渚山是也。〕尽得邸阁粮谷、战具。〔邸，至也，言所归至也。阁，庋置也。邸阁，谓转输之归至而庋置之也。〕时彭城相薛礼、下邳相丹阳笮融依繇为盟主，礼据秣陵城，〔沈约曰：秣陵，其地本名金陵，本治去京邑六十里，今故治村是也。元丰九域志：江宁府江宁县有秣陵镇。丁度集韵：笮，侧格切，姓也。风俗通：楚有笮伦。〕融屯县南，策皆击破之。又破繇别将于梅陵，〔唐书地理志，宣州南陵县有梅根镇，今有梅根港。〕转攻湖孰、江乘，皆下之，〔郡国志，丹阳郡有湖孰、江乘二县。元丰九域志，江宁府上元县有湖孰镇。〕进击繇于曲阿。
繇同郡太史慈时自东莱来省繇。〔太史，以官为氏。繇与慈皆东莱人也。省，悉景翻。〕会策至，或劝繇可以慈为大将。繇曰：「我若用子义，〔太史慈，字子义。〕许子将不当笑我邪！」〔以其核论人品也。〕但使慈侦视轻重。〔侦，丑正翻，候视也。〕时独与一骑卒遇策于神亭，〔神亭，在今镇江府丹阳县界。卒，读曰猝。〕策从骑十三，〔从，才用翻。〕皆坚旧将辽西韩当、零陵黄盖辈也。慈便前鬬，正与策对，策刺慈马，〔刺，七亦翻。〕而炍得慈项上手戟，〔炍，与揽同。〕慈亦得策兜鍪。会两家兵骑并各来赴，于是解散。〔若隆技击，则慈、策适相当耳。然慈终困于策，何也﹖〕
繇与策战，兵败，走丹徒。〔考异曰：帝纪，繇败走在兴平元年。今从江表传。〕策入曲阿，劳赐将士，〔劳，力到翻。〕发恩布令，告谕诸县：「其刘繇、笮融等故乡部曲来降首者，一无所问：〔藐，式救翻。〕乐从军者，一身行，〔乐，音洛；下同。〕复除门户；复，方目翻。一人以身行，除其门户赋役也。〕不乐者不强。」〔强，其两翻。〕旬日之间，四面云集，得见兵二万余人，〔见，贤遍翻。〕马千余匹，威震江东。
丙辰，袁术表策行殄寇将军。〔殄寇将军号，盖始于此。〕策将吕范言于策曰：「今将军事业日大，士众日盛，而纲纪犹有不整者，范愿暂领都督，佐将军部分之。」〔分，扶问翻。〕策曰：「子衡既士大夫，〔吕范，字子衡。〕加手下已有大众，立功于外，〔范先领宛陵令，破丹阳贼而还。〕岂宜复屈小职，知军中细事乎！」范曰：「不然。今舍本土而托将军者，非为妻子也，〔吕范，汝南人。复，扶又翻。为，于伪翻。〕欲济世务也。譬犹同舟涉海，一事本牢，即俱受其败。此亦范计，非但将军也。」策笑，无以答。范出，便释転，着褶，〔転，居侯翻，单衣也。着，陟略翻。槢，席入翻。褶，骑服也。〕执鞭诣阁下启事，自称领都督，策乃授传，〔传，株恋翻，符传也。〕委以众事；由是军中肃睦，威禁大行。〔老子曰：盗亦有道；傥无其道，安能为盗哉！〕
策以张纮为正议校尉，彭城张昭为长史，常令一人居守，〔守，手又翻。〕一人从征讨，及广陵秦松、陈端等亦参与谋谟。〔与，读曰预。〕策待昭以师友之礼，文武之事，一以委昭。昭每得北方士大夫书疏，专归美于昭，策闻之，欢笑曰：「昔管子相齐，一则仲父，二则仲父，而桓公为霸者宗。〔新序曰：有司请史于齐桓公，公曰：「以告仲父。」有司又请，公曰：「以告仲父。」在侧者曰：「一则告仲父，二则告仲父；易哉为君！」公曰：「磿未得仲父则难；已得仲父，曷为其不！」故王者劳于求贤，佚于得人。〕今子布贀，我能用之，〔张昭，字子布。〕其功名独不在我乎！」〔策任张昭，昭何足以当管仲。策之斯言，盖因北方人士书疏，从而归重耳。英雄胸次，可易测邪！〕
袁术以从弟胤为丹阳太守。〔从，才用翻。〕周尚、周瑜皆还寿春。
刘繇自丹徒将奔会稽，〔会，工外翻。〕许劭曰：「会稽富实，策之所贪，且穷在海隅，不可往也。不如豫章，北连豫壤，西接荆州；若收合吏民，遣使贡献，与曹兖州相闻，虽有袁公路隔在其间，其人豺狼，不能久也。〔豫章在大江东南，豫、兖之壤在淮北。袁术时据九江、庐江之间，故云隔在其中。〕足下受王命，孟德、景升必相救济。」〔曹操，字孟德；刘表，字景升。〕繇从之。
初，陶谦以笮融为下邳相，使督广陵、下邳、彭城粮运。融遂断三郡委输以自入，〔断，读曰短。委，于伪翻。流所聚曰委。毛晃曰：凡以物送之曰输，则音平声；指所送之物曰输，则音去声；魏输之委，亦音去声。〕大起浮屠祠，课人诵读佛经，招致旁郡好佛者至五千余户。〔好，呼到翻。〕每浴佛，〔释氏谓佛以四月八日生，事佛者以日为浴佛会。〕辄多设饮食，布席于路，经数十里，费以巨亿计。〔巨亿计，言以亿亿计也。〕及曹操击破陶谦，徐土不安，融乃将男女万口走广陵，〔将，即亮翻。〕广陵太守赵昱待宾礼。先是彭城相薛礼为陶谦所逼，屯秣陵，融利广陵资货，遂乘酒酣杀昱，放兵大掠，因过江依礼，既而复杀之。〔先，悉荐翻。复，扶又翻。〕
刘繇使豫章太守诸葛玄，玄退保西城。〔西城，在豫章南昌县西。考异曰：袁暐献帝春秋云刘表上玄领豫章太守，范书陶谦传亦云刘表所用，而陈志诸葛亮传云术所用；按许劭劝繇依表，必不攻其所用矣，今从亮传。〕及繇泝江西上，驻于彭泽，〔彭泽县，属豫章郡，彭蠡泽在西。上，时掌翻。〕使融助皓攻玄。许劭谓繇曰：「笮融出军，不顾名义者也。朱文明喜推诚以信人。〔朱皓，字文明。喜，许记翻。〕更〔章：甲十一行本「更」作「宜」；乙十一行本同；孔本同；退斋校同。〕使密防之。」融到，果诈杀皓，代领郡事。繇进讨融，融败走，入山，为民所杀，诏以前太傅掾华歆为豫章太守。〔掾，于绢翻。〕
丹阳都尉朱治逐吴郡太守许贡而据其郡，贡南依山贼严白虎。〔严白虎有众万余人，阻山屯聚，在吴郡之南。〕
张超在雍丘，曹操围之急，超曰：「惟藏臧当来救吾。」〔张超先为广陵太守，请臧洪为功曹，委之以政。〕众曰：「袁、曹方睦，洪为袁所表用，〔共为超使刘虞，路梗，因寓于袁绍；绍表为东郡太守，治东武阳。〕必不败好以招祸。」〔败，补迈翻。好，呼到翻。招，音翘，又如字，召也。〕不相及耳。」洪时为东郡太守，徒跣号泣，从绍请兵，将走其难，〔号，户刀翻。难，乃旦翻。〕绍不与；请自率所领以行，亦不许。雍丘遂遗，张超自杀，操夷其三族。
洪由是怨绍，绝不与通。绍兴兵围之，历年不下。绍令洪邑人陈琳以书喻之，洪复书曰：「仆小人也，本乏志用；中因行役，蒙主人倾盖，〔家语：孔子之郯，遇程子于涂，倾盖而语。〕恩深分厚，遂窃大州，宁乐今日自还接刃乎！〔分，扶问翻。乐，音洛。〔当受任之初，自谓究竟大事，共尊王室。岂悟本州岛被侵，郡将遘繍，〔郡将，谓张超也。将，即亮翻。〕请师见拒，辞行被拘，使洪故君遂至沦灭，区区微节，无所获申，岂得复全交友之道、重亏忠孝之名乎！〔复，扶又翻。重，直用翻。〕斯所以忍悲挥戈，收泪告绝。行矣孔璋，足下徼利于境外，〔陈琳，字孔璋。徼，一遥翻。〕臧洪投命于君亲；吾子托身于盟主，〔盟主，谓袁绍也。〕臧洪策名于长安；〔帝在长安。〕子谓余身死而名灭，仆亦笑子生而无闻焉！」
绍见洪书，知无降意，〔降，户江翻。〕增兵急攻。城中粮谷已尽，外无强救，洪自度必不免，〔度，徒洛翻。〕呼将吏士民谓曰：「袁氏无道，所图不轨，且不救洪郡将，洪于大义，不得不死；念诸君无事，空与此祸，〔与，读曰预。〕可先城未败，将妻子出。」〔先，悉荐翻。将，如字，领也。〕皆垂泣曰：「明府与袁氏本无怨隙，今为本朝郡将之故，自致残困；吏民何忍当舍明府去也！」初尚掘鼠煮筋角，后无可复食者。〔舍，读曰舍。复，扶又翻；下同。〕主簿启内厨米三升，请稍以为饘粥，〔杜预曰：饘，糜也，之连翻。〕洪叹曰：「何能独甘此邪！」使作薄糜，班士众，又杀其爱妾以食将士。〔食，读曰坔。〕将士咸流涕，无能仰视者。男女七八千人，相枕而死，〔枕，职任翻。〕莫有离叛者。城陷，生执洪。绍大会诸将见洪，谓曰：「臧洪，何相负若此！今日服未﹖」洪据地瞋目曰：「诸袁事汉，四世五公，〔自袁安至袁隗四世，安为司徒，子敝为司空，孙汤为司空，曾孙逢为司空，隗为太傅凡五公。瞋，昌真翻。〕可谓受恩。今王室衰弱，无扶翼之意，欲因际会，希冀非望，多杀忠良以立奸威。洪亲见呼张陈留为兄，〔张陈留为超兄邈也。〕则洪府君亦宜为弟，同共戮力，为国除害，〔为，于伪翻；下刃为、欲为、举为同。〕柰何拥众观人屠灭！洪惜力劣，〔劣，弱也。〕不能推刃为天下报仇，〔公羊传曰：事君犹事父也，父受诛，子复雠，推刃之道。推，吐雷翻。〕何谓服乎！」绍本爱洪，意欲令屈服，原之；见洪辞切，知终不为己用，乃杀之。
洪邑人陈容少亲慕洪，时在绍坐，〔少，诗照翻。坐，徂卧翻；下同。〕起谓绍曰：「将军举大事，欲为天下除暴，而先诛忠义，岂合天意！臧洪发举为郡将，柰何杀之！」绍凓，使人牵出，谓曰：「汝非臧洪俦，空复尔为！」〔尔为，犹如此也。〕容顾曰：「仁义岂有常，蹈之则君子，背之则小人。〔背，蒲妹翻。〕今日宁与臧洪同日而死，不与将军同日而生也！」遂复见杀，〔复，扶又翻。〕在坐无不叹息，窃相谓曰：「如何一日杀二烈士！」
公孙瓒既杀刘虞，〔事见上卷初平四年。〕尽有幽州之地，志气益盛，恃其才力，不恤百姓，记过忘善，睚鈪必报。〔睚，牛懈翻。鈪，土懈翻。〕衣冠善士，名在其右者，必以法害之，有材秀者，必抑困使在穷苦之地。或问其故，瓒曰：「衣冠皆自以职分当贵，不谢人惠。」〔分，扶问翻。〕故所宠爱，类多商贩、庸儿，与为兄弟，或结婚姻，所在侵暴，百姓怨之。
刘虞从事渔阳鲜于辅等，〔姓谱：鲜于，子姓，周武王封箕子于朝鲜，支子仲食采于于，因以鲜于为氏。〕合率州兵欲共报仇，以燕国阎柔素有恩信，推为乌桓司马。〔应劭汉官曰：护乌桓校尉，有司马二人，秩六百石。燕，于贤翻。〕柔招诱胡、汉数万人，与瓒所置渔阳太守邹丹战于潞北，〔诱，音酉。潞县属渔阳郡。〕斩丹等四千余级。乌桓峭王亦率种人〔峭，七肖翻。种，章勇翻。〕及鲜卑七千余骑，随辅南迎虞子和与袁绍将曲义合兵十万共攻瓒，破瓒于鲍丘，〔鲍丘，水名。水经注：鲍丘水从塞外来，南过渔阳县东，和等破瓒处也。又南过潞县西。贤曰：鲍丘水又谓之潞水，俗又谓之大榆河，在今幽州渔阳县。〕斩首二万余级。于是代郡、广阳、上谷、右北平各杀瓒所置长吏，复与鲜于辅、刘和兵合，瓒军屡败。
先是有童谣曰：〔长，知两翻。复，扶又翻。先，悉荐翻。〕「燕南垂，赵北际，中央不合大如砺，唯有此中可避世。」瓒自谓易地当之，遂徙镇易，为围堑十重，于堑里筑京，皆高五六丈，为楼其上；中堑为京，特高十丈，〔水经注：易京，在易城西四五里，易水径其南。贤曰：前书，易县属涿郡。续汉志曰：属河间。瓒所居易京故城，在今幽州归义县南十八里。尔雅曰：绝高谓之京，非人力谓之丘。重，直龙翻；下同。高，居傲翻。堑，七艳翻。〕自居焉。以铁为门，斥去左右，〔去，羌吕翻。〕男人七岁以上不得入门，专与姬妾居。其文簿、书记皆汲而上之。〔以绳索引之而上，若汲水然。上，时掌翻。〕令妇人习为大声，使闻数百步，〔闻，音问。〕以传宣教令。疏远宾客，无所亲信，〔远，于愿翻。〕谋臣猛将，稍稍乖散。自此之后，希复攻战。〔复，扶又翻。〕或问其故。瓒曰：「我昔驱畔胡于塞表，〔事见五十九卷灵帝中平五年。〕扫黄巾于孟津，〔事见上卷初平二年。〕当此之时，谓天下指麾可定。至于今日，兵革方始，观此，非我所决，不如休兵力耕，以救凶年。兵法，百楼不攻。今吾诸营楼伝数十重，〔贤曰：伝，即橹字，见说文。释名曰：橹，露也。上无覆屋。〕积谷三百万斛，食尽此谷，足以待天下之事矣。」
南单于于扶罗死，弟呼厨泉立，居于平阳。〔平阳县，属河东郡。〕
资治通鉴卷第六十二
端明殿学士兼翰林侍读学士朝散大夫右谏议大夫充集贤殿修撰提举西京嵩
山崇福宫上柱国河内郡开国侯食邑一千八百户食实封六百户赐紫金鱼袋臣司马光奉敕编集
后学天台胡三省音注
汉纪五十四〔起柔兆困敦（丙子），尽着雍摄提格（戊寅），凡三年。〕
孝献皇帝丁
建安元年〔（丙子、一九六）〕
①春，正月，癸酉，大赦，改元。
②董承、张杨欲以天子还雒阳，杨奉、李乐不欲，由是诸将将更相疑贰。〔更，工衡翻下更有同。〕二月，韩暹攻董承，承奔野王。〔野王，张杨所屯也。暹，息廉翻。〕韩暹屯闻喜，胡才、杨奉之坞乡。〔郡国志：河南缑氏县西南有坞聚。〕胡才欲攻韩暹，上使人喻止之。
③汝南、颍川黄巾何仪丢拥众附袁术，曹操击破之。
④张杨使董承先缮修雒阳宫。太仆赵岐为承说刘表，使遣兵诣雒阳，助修宫室；军资委输，前后不绝。〔为，于伪翻。说，输芮翻。委，于伪翻。流所聚曰委。毛晃曰：凡以物送之曰输，则音平声；指所送之物曰输，则音去声。委输之委，亦音去声。〕夏，五月，丙寅，帝遣使至杨奉、李乐、韩暹营，求送至雒阳，奉等从诏。六月乙未，车驾幸闻喜。
⑤袁术攻刘备以争徐州，备使司马张飞守下邳，自将拒术于盱眙、淮阴，〔郡国志：盱眙、淮阴二县属下邳国。盱眙，音吁怡。〕相持经月，更有胜负。〔更，工衡翻。〕下邳相曹豹，陶谦故将也，与张飞相失，飞杀之，城中乖乱。袁术与吕布，劝令袭下邳，许助以军粮。布大喜，引军水陆下。〔布去年奔备，盖屯于下邳之西。〕备中郎将丹阳许耽开门迎之。张飞败走，布虏备妻子及将吏家口。备闻之，引还，比至下邳，〔比，必寐翻。下比相同。〕兵遗。备收余兵东取广陵，与袁术战，又败，屯于海西，〔前汉志，海西县，属东海郡；续汉志，属广陵郡。考异曰：蜀志备传于此云，「杨奉、韩暹寇徐、扬间，备邀击，尽斩之。」按暹、奉后与吕布同破袁术，于时未死也；备传为误。〕饥饿困踧，〔踧，子六翻。〕吏士相食，从事东海麋竺家财助军。备请降于布，〔降，户江翻。〕布亦忿袁术运粮不继，乃召备，复以为豫州刺史，与并势击术，使屯小沛。〔贤曰：高祖本泗水郡沛县人，及得天下，改泗水为沛郡，小沛即县。宋白曰：郡国志云：古偪阳国，汉为沛县，而沛郡理相城，以沛县为小沛。考异曰：备传云：「遣关羽守下邳」，此在布败后；备传误也。〕布自称徐州牧。
布将河内郝萌夜攻布，布科头袒衣，走诣都督高顺营。〔科头，不冠露髻也。今江东人犹谓露髻为科头。〕顺即严兵入府讨之，萌败走；比明，萌将曹性击斩萌。
⑥庚子，杨奉、韩暹奉帝东还，张杨以粮迎道路。秋，七月，甲子，车驾至雒阳，幸故中常侍赵忠宅。丁丑，大赦。八月，辛丑，幸南宫杨安殿。张杨以为己功，故名其殿曰杨安。杨谓诸将曰：「天子当与天下共之，朝廷自有公卿大臣，杨当出扞外难。」〔难，乃旦翻。〕遂还野王，杨奉亦出屯梁，〔郡国志：梁县，属河南尹，春秋之梁国也。〕韩暹、董承并留宿卫。癸卯，以安国将军张杨为大司马，杨奉为车骑将军，韩暹为大将军、领司隶校尉，皆假节钺。
是时，宫室烧尽，百官披荆棘，依墙壁间，州郡各拥强兵，委输不至；群僚饥乏，尚书郎以下自出采电，〔续汉志：尚书侍郎三十六人，四百石。本注曰：一曹有六人，主作文书起草。蔡质汉仪曰：尚书郎初从三署诣台试，初上台称守尚书郎中，满岁称尚书郎，三年称侍郎。贤曰：电，音吕。埤苍曰：稆，自生也。电，与稆同。〕或饥死墙壁间，或为兵士所杀。
⑦袁术以谶言「代汉者当涂高」，自云名字应之。〔贤曰：「当涂高」者，魏也。然术自以「术」及「路」皆是涂，故云应之。〕又以袁氏出陈，为舜后，以黄代赤，德运之次，〔贤曰：陈大夫辕涛涂，袁氏其后也，五行火生土，故云以黄代赤。〕遂有僭逆之谋。闻孙坚得传国玺，〔事见五十九卷初平元年。〕拘坚妻而夺之。及闻天子败于曹阳，〔事见上卷兴平二年。〕乃会群下议称尊号；众莫敢对。主簿阎象进曰：「昔周自后稷至于交王，积德累功，参分天下有其二，犹服事殷。〔国语曰：后稷勤周，十五代而王。毛诗国风序曰：国君积行累功以致爵位。论语，孔子曰：三分天下有其二，以服事殷。〕明公虽奕世克昌，未若有周之盛；汉室虽微，未若殷纣之暴也！」术默然。
术聘处士张范；〔处，昌吕翻。〕范不往，使其弟承谢之。术谓承曰：「孤以土地之广，士民之众，欲徼福齐桓，拟迹高祖，何如﹖」〔徼，一遥翻。〕承曰：「在德不在强。夫用德以同天下之欲，虽由匹夫之资而兴霸王之功，不足为难。若荀欲僭拟，干时而动，众之所弃，谁能兴之！」术不悦。
孙策闻之，与术书曰：「成汤讨桀称『有夏多罪』，〔尚书汤誓曰：有夏多罪，天命殛之。夏，户雅翻。〕武王伐纣曰『殷有重罚』，〔史记：武王告诸侯曰：殷有重罚，不可不伐。〕此二主者，虽有圣德，假使时无失道之过，无由逼而取也。今主上非有恶于天下，徒以幼小，胁于强臣，异于汤、武之时也。且董卓贪淫骄陵，志无纪极，至于废主自兴，亦犹未也，而天下同心疾之，况效尤而焉者乎！〔左传曰：尤而效之，罪又甚焉。〕又闻幼主明智聪敏，有夙成之德，〔夙，早也。〕天下虽未被其恩，咸归心焉。使君五世相承，〔贤曰：安生京，京生阳，阳生逢，逢生术，凡五代。被，皮义翻。〕为汉宰辅，荣宠之盛，莫与为比，宜效忠守节，以报王室，则旦、奭之美，率土所望也。时人多惑图纬之言，妄牵非类之文，苟以悦主为美，不顾成败之计，古今所慎，可不孰虑！〔孰，与熟通。〕忠言逆耳，〔前书：张良曰：忠言逆耳，利于行。〕驳议致憎，〔贤曰：驳，杂也，议不同也；言以持异议致憎疾也。驳，北角翻。〕苟有益于尊明，无所敢辞。」术始自以为有淮南之众，料策必与己合，及得其书，愁沮发疾。〔沮，在吕翻。〕既不纳其言，策遂与之绝。
⑧曹操在许，〔郡国志，许县，属颍川郡，帝既徙都，改曰许昌。杜佑曰：汉许昌故城，在今县南三十里。宋白曰：在今县西南四十里。〕谋迎天子。众以为「山东未定，韩暹、杨奉，负功恣睢，未可卒制。」〔睢，香萃翻。恣睢，暴戾之貌。卒，读曰猝。〕荀彧曰：「昔晋文公纳周襄王而诸侯景从，〔贤曰：左传：狐偃言于晋侯曰：「求诸侯莫如勤王，诸侯信之，且大义也。」晋侯以左师逆王，王入于王城，取太叔于温，杀之于隰城，遂定霸业，天下服从。师古曰：景从，言如景之从形也。〕汉高祖为义帝缟素而天下归心。〔事见九卷高祖三年。为，于伪翻。〕自天子蒙尘，〔蒙，冒也，言播越在草莽，蒙冒尘埃也。〕将军首唱义兵，徒以山东扰乱，未遑远走赴。今銮驾旋轸，〔郑玄注周礼曰：轸，车后横木也。〕东京榛芜，义士有存本之思，兆民怀感旧之哀。诚因此时，奉主上以从人望，大顺也；秉至公以服天下，大略也；扶弘义以致英俊，大德也。四方虽有逆节，其何能为，韩暹、杨奉，安足恤哉！若不时定，使豪杰生心，后虽为虑，亦无及矣。」操乃遣扬武中郎将曹洪将兵西迎天子，〔西汉有中郎将，东汉分置三署、虎贲、羽林中郎将，建安之后，群雄兵争，自相署置，始有名号中郎将。〕董承等据险拒之，洪不得进。〔考异曰：魏志此事在正月，而荀彧传迎天子在都雒后。今从传。〕
议郎董昭，以杨奉兵马最强而少党授，〔少，诗沼翻。〕作操书与奉曰：「吾与将军闻名慕义，便推赤心。今将军拔万乘之艰难，反之旧都，〔乘，绳证翻。〕翼佐之功，超世无畴，何其休哉！方今群凶猾夏，〔孔安国曰：猾，乱也。夏，华夏。夏，户雅翻。〕四海未宁，神器至重，事在维辅；必须众贤以清王轨，诚非一人所能独建，心腹四支，实相恃赖，一物不备，则有阙焉。将军当为内主，吾为外援，今吾有粮，将军有兵，有无相通，足以相济，死生契阔，相与共之。」〔毛苌曰：契阔，勤苦也；此盖谓死也，生也，处勤苦之中，相与共之也。契，苦结翻。〕奉得书喜悦，语诸将军曰：「兖州诸军近在许耳，有兵有粮，国家所当依仰也。」〔语，牛倨翻。仰，牛向翻。〕遂共表操为镇东将军，袭父爵费亭侯。〔操祖曹腾封费亭侯，养子嵩袭爵，今以操袭嵩爵也。郡国志：沛国酇县有费亭，曹腾所封也。应劭曰：酇，音嵯。师古曰：王莽改酇曰赞治，则此县亦有赞音。晋地道记：山阳郡湖陵县西有费亭城，魏武帝初所封。考异曰：魏志在六月，而董昭传在都雒后。今从传。〕
韩暹矜功专恣，董承患之，因潜召操；操乃将兵诣雒阳。既至，奏韩暹、张杨之罪。暹惧诛，单骑奔杨奉。帝以暹、杨有翼车驾之功，诏一切勿问。辛亥，以曹操领司隶校尉、录尚书事。操于是诛尚书冯硕等三人，讨有罪也；〔袁宏纪曰：诛硕及议郎侯祈、侍中壸崇。〕封卫将军董承等十三人为列侯，赏有功也；〔宏纪曰：封卫将军董承、辅国将军伏完、侍中丁□、种辅（辑）、尚书仆射锺繇、尚书郭溥、御史中承董芬、彭城相刘艾、冯翊韩斌、东郡太守杨众、议郎罗卲、伏德、赵蕤为列侯。〕赠射声校尉沮为弘农太守，矜死节也。〔沮死，事见上卷兴平二年。沮，子余翻。〕
操引董昭并坐，问曰：「今孤来此，当施何计﹖」昭曰：「将军兴义兵以诛暴乱，入朝天子，辅翼王室，此五霸之功也。此下诸将，人殊意异，未必服从，今留匡弼，事势不便，惟有移驾幸许耳。然朝廷播越，新还旧京，远近跂望，〔跂，渠宜翻，举足也。〕冀一朝获安，今复徙驾，不厌众心。〔复，扶又翻。厌，于謟翻，又如字。〕夫行非常之功，愿将军算其多者。」〔凡举事有刘亦有害，惟算其利多而害少者行之。〕操曰：「此孤充志也。杨奉近在梁耳，闻其兵精，得无为孤累乎﹖」〔累，力伪翻；下同。〕昭曰：「奉少党援，心相凭结，镇东、费亭之事，皆奉所定，宜时遣使厚遗答谢，以安其意。〔少，诗沼翻。遗，于季翻。〕说『京都无粮，欲车驾暂幸鲁阳，〔鲁阳县，属南阳郡。〕鲁阳近许，转运稍易，〔近，其靳翻。易，以豉翻。〕可无县乏之忧。』〔县，读曰悬。〕奉为人勇而寡虑，必不见疑，比使往来，〔比，必寐翻。使，疏吏翻。〕足以定计，奉何能为累！」操曰：「善！」即遣使诣奉。庚申，车驾出轘辕而东，〔河南缑氏县有轘辕关。轘，音环。〕遂迁都许。己巳，幸曹操营，以操为大将军，封武平侯。〔武平县，属陈国。此取其以神武平祸乱也。宋白曰：毫州鹿邑县，后汉于今县东北置武平县，隋改为鹿邑，取故鹿邑城为名，其古鹿邑城在县西十三里，春秋鹿鸣地也。〕始立宗庙社稷于许。
⑨孙策将取会稽。〔会，工外翻。〕吴人严白虎等众各万余人，处处屯聚，诸将欲先击白虎等。策曰：「白虎等群盗，非有大志，此成禽耳。」遂引兵渡浙江。〔浙，之舌翻。〕会稽功曹虞翻说太守王朗曰：「策善用兵，不如避之。朗不从。发兵拒策于固陵。
策数渡水战，不能克。策叔父静说策曰：「朗负阻城守，难可卒拔。查渎南去此数十里，宜从彼据其内，〔说，输芮翻。数，所角翻。卒，读曰猝。水经注：浙江东径固陵城北。昔范蠡筑城于浙江之滨，言可以固守，谓之固陵，今之西陵也。浙江又东径柤塘，谓之柤渎，孙策袭王朗所从出之道也。裴松之曰：查，音祖加翻。〕所谓攻其无备，出其不意者也。」策从之，夜，多然火为疑兵，分军投查渎道袭高迁屯。〔裴松之曰：按今永兴县有高迁桥。沈约曰：永兴本汉余暨县，吴更名。蔡邕尝经会稽高迁亭，取椽竹以为笛，即其处也。〕朗大惊，遣故丹阳太守周昕等帅兵逆战，〔帅，读曰率。〕策破昕等，斩之。朗遁走；虞翻追随营护朗，浮海至东冶，〔前汉志：冶县，属会稽郡。师古曰：故闽越地；光武改曰章安。晋志曰：建安郡故秦闽中郡，汉高祖五年，以立闽越王；及武灭之，徙其人，名为东冶；后汉改为候官都尉；及吴，置建安郡。洪氏隶释据西汉志曰：会稽西部都尉治钱唐，南部都尉治回浦。李宗谔图经曰：文帝时，以山阴为都尉治；元狩中，徙治钱唐，为西部；元鼎中，又立东部都尉，治冶；光武改回浦为章安，以冶立东候官。吴孙亮传曰：五凤中，以会稽东部为临海郡。孙休传：永安中，以会稽南部为建安郡。沈约宋志曰：东阳太守本会稽西部都尉。又曰：临海太守本会稽东部都尉。前汉都尉治鄞，后汉分会稽为吴郡，疑是都尉徙治章安。续汉志：章安故冶，光武更名。晋太康记：本鄞县南之回浦乡，章帝立。未详孰是。又曰：司马彪云：章安是故冶。然则临海亦冶地也。张勃吴录曰：是句践冶铸之所，后分为会稽东、南二部都尉：东部，临海是也；南部，建安昃也。杜佑通典曰：后汉改冶县为候官都尉，后分冶县为会稽东南二都尉，今福州是南部，台州是东部。又曰：二汉会稽西部都尉理婺州。数说异同，各有脱误，尝参订之。自秦置会稽郡，其治在今吴门；至顺帝分置吴郡，而会稽徙郡于山阴。以浙江为两郡之境，故钱唐在西汉时属会稽，所以为西部治所；及会稽移于浙东，则西部亦移于婺女。回浦后改章安，乃会稽之东部，今台州盖其地。冶县则是南部，在吴属建安郡，至唐遂为福州。太康记尝云：回浦本鄞之南乡，或云东部治鄞，因致休文之疑。然鄞及回浦皆西汉县名，谓西汉割鄞而置县，或未可知。至章帝时，回浦已非乡矣。太康所纪，亦误也。前志注会稽之冶县云：本闽越地。续志曰：章安，故冶，闽越地，光武更名。因脱其中数字，故刘昭补注惑于太康记，而休文复不能剖判也。当云章安故回浦，章帝更名；东候官，故冶，闽越地，光武更名：于文乃足。此郡之末有「东部侯国」四字，却是衍文，侯与候相近，而南部所治，故文有错乱。班史注回浦为南部。司马彪谓章安是故冶，张勃谓分冶为东、南二都尉，杜佑谓二汉西部皆在婺女，图经以冶为东部，皆误也。余按洪说甚详，其言钱唐，时属会稽，所以为西部治所，此语亦恐有未安处。〕策追击，大破之，朗乃诣策降。〔降，户江翻。〕
策自领会稽太守，复命虞翻为功曹，待以交友之礼。策好游猎，〔好，呼到翻。〕翻谏曰：「明府喜轻出微行，从官不暇严，〔喜，许记翻。从，才用翻。〕吏卒常苦之。夫君人者不重则不威，〔重，尊重。威，威严。言不尊重，则无威严。〕故白龙鱼服，困于豫且；〔张衡东京赋之辞，注云：说苑曰：吴王欲从民饮酒，伍子胥谏曰：「不可。昔白龙下清泠之渊，化为鱼，渔者豫且射中其目。白龙上诉天帝。曰：『当是之时，若安置而形﹖』白龙对曰：『我下清泠之渊，化为鱼。』天帝曰：『鲁固人之所射也，豫且何罪！』夫白龙，天帝贵畜也；豫且，宋国之贱臣也。白龙不化，豫且不射。今弃万乘之位而从布衣之士饮酒，臣恐其有豫且之患矣。」王乃止。且，子余翻。〕白蛇自放，刘季害之。〔事见七卷秦二世元年。〕愿少留意！」〔少，诗沼翻。〕策曰：「君言是也。」然不能改。〔为策死于轻出张本。〕
⑩九月，司徒淳于嘉、太尉杨彪、司空张喜皆罢。
车驾之东迁也，杨奉自梁欲邀之，不及。冬，十月，曹操征奉，奉南奔袁术，遂攻其梁屯，拔之。
诏书下袁绍，责以「地广兵多，而专自树党，〔下，假稼翻；下之下同。树党，谓以子谭为青州刺史，熙为幽州刺史，外甥高干为并州刺史。〕不闻勤王之师，但擅相讨伐。」〔谓与公孙瓒相攻也。〕绍上书深自陈愬。戊辰，以绍为太尉，封邺侯。绍耻班在曹操下，怒曰：「曹操当死数矣，〔数，所角翻；下同。〕牛辄救存之，〔操自荥阳汴水之败，收兵从绍于河内，绍表为东郡太守；吕布袭取兖州，绍复与操连和，欲令其遣家居邺也。〕今乃挟天子以令我乎！」表辞不受。操惧，请以大将军让绍。丙戌，以操为司空，行车骑将军事。
操以荀彧为侍中，守尚书令。操问彧以策谋之士，彧荐其从子蜀郡太守攸〔攸既免董卓之祸，复辟公府，举高第，迁任城相，不行；以蜀险固，人民殷盛，求为蜀郡太守，道绝，不得至，驻荆州。从，才用翻；下同。〕及颍川郭嘉。操征攸为尚书，与语，大悦，曰：「公达，非常人也。〔荀攸，字公达。〕吾得与之计事，天下当何忧哉！」以为军师。
初，郭嘉往见袁绍，绍甚敬礼之，居数十日，谓绍谋臣辛评、郭图曰：「夫智者审于量主，〔量，音良。〕故百全而功名可立。袁公徒欲效周公之下士，而不知用人之机，多端寡要，好谋无决，欲与共济天下大难，定霸王之业，难矣。〔好，呼到翻。大难，乃旦翻。〕吾将更举而求主，〔更，工衡翻，改也。〕子盍去乎！」二人曰：「袁氏有恩德于天下，人多归之，且今最强；去将何之！」嘉知其寤，不复语，〔复，扶又翻。〕遂去之。操召见，与论天下事，喜曰：「使孤成大业者，必此人也！」嘉出，亦喜曰：「真吾主也！」操表嘉为司空祭酒。〔陈寿三国志作「司空军祭酒」，此逸「军」字。晋志曰：当涂得志，潜平诸夏，初置军师祭酒，参掌戎律。〕
操以山阳满宠为许令，操从弟洪，有宾客在许界数犯法，宠收治之，洪书报宠，〔报，告也。前书，霍显曰：「少夫幸报我以事。」数，所角翻。治，宜之翻。〕宠不听。洪以白操，操召许主者，〔主者，许县主史也。〕宠知将欲原客，乃速杀之。操喜曰：「当事不当尔邪！」
北海太守孔融，负其高气，志在靖难，而才疏意广，讫无成功。〔讫，竟也，终也。难，乃旦翻。〕高谈清教，盈溢官曹，辞气清〔章：甲十一行本「清」作「温」；乙十一行本同；孔本同；熊校同。〕雅，可玩而诵，论事考实，难可悉行。但能张磔网罗，〔磔，陟格翻，开也。〕而目理甚疏；造次能得人心，〔造，七到翻。〕久久亦不愿附也。其所任用，好奇取异，多剽轻小才。〔好，呼到翻。剽，匹妙翻。轻，墟正翻。〕至于尊事名儒郑玄，执子孙礼，易其乡名曰郑公乡，〔玄传曰：融深敬玄，告高密县为玄特立一乡，曰：「昔齐置士乡，越有君子军，皆异贤之意也。太史公、廷尉吴公、谒者仆射邓公，皆汉之名臣。又南山四皓，有园公、夏黄公，世嘉其高，皆悉称公。然则公者，仁德之正号，不必皆三事大夫也。今郑君乡，宜曰郑公乡。」〕及清儁之士左承祖、刘义逊等，皆备在座席而已，不与论政事，曰：「此民望，不可失也！」
黄巾来寇，融战败，走保都昌。〔贤曰：都昌县，属北海郡，故城在今青州临朐县东北。〕时袁、曹、公孙首尾相连，融兵弱粮寡，孤立一隅，不与相通。左承祖劝融宜自托强国，融不听而杀之，刘义逊弃去。青州刺史袁谭攻融，自春至夏，战士所余纔数百人，流矢交集，而融犹隐几读书，谈笑自若。〔隐，于靳翻。贤曰：隐，凭也。〕城夜陷，乃奔东山，〔都昌县之东山也。〕妻子为谭所虏。曹操与融有旧，征为将作大匠。
袁谭初至青州，其土自河而西，不过平原。谭北排田楷，〔田楷，公孙瓒用为青州刺史。〕东破孔融，威惠甚着；其后信任群小，肆志奢淫，声望遂衰。
中平以来，天下乱离，民弃农业，诸军并起，率乏粮谷，无终岁之计，饥则寇掠，饱则弃余，瓦解流离，无敌自破者，不可胜数。〔胜，音升。〕袁绍在河北，军人仰食桑椹，〔仰，牛向翻。椹，桑实也；其始生也，色青，熟则色黑，可食。椹，音甚。〕袁术在江淮，取给蒲蠃，〔蠃，蚌属，卢戈翻。〕民多相食，州里萧条。羽林监枣祗请建置屯田，〔颍川文士传：枣氏，本姓棘，避难改焉。汉官：羽林有左右监，秩六百石，属光禄勋。〕曹操从之，以祗为屯田都尉，以骑都尉任峻为典农中郎将。〔魏志曰：曹公置典农中郎将，秩二千石；典农都尉，秩六百石或四百石。典农校尉，秩比二千石，所主如中郎；所主部分别而少为校尉。〕募民屯田许下，得谷百万斛。于是州郡例置田官，所在积谷，仓廪皆满。故操征伐四方，无运粮之劳，遂能兼并群雄。军国之饶，起于祗而成于峻。
</div>
    <div class="pagination">
<a href="资治通鉴注_page60.html">上一页</a><span>...</span><a href="资治通鉴注_page56.html">56</a><a href="资治通鉴注_page57.html">57</a><a href="资治通鉴注_page58.html">58</a><a href="资治通鉴注_page59.html">59</a><a href="资治通鉴注_page60.html">60</a><span class="current-page">61</span><a href="资治通鉴注_page62.html">62</a><a href="资治通鉴注_page63.html">63</a><a href="资治通鉴注_page64.html">64</a><a href="资治通鉴注_page65.html">65</a><a href="资治通鉴注_page66.html">66</a><span>...</span><a href="资治通鉴注_page62.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
