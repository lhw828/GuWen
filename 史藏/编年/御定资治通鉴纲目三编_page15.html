<!DOCTYPE html>
<html>
<head>
    <meta charset="UTF-8">
    <title>御定资治通鉴纲目三编 - 第 15 页/共 73 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定资治通鉴纲目三编 - 第 15 页/共 73 页</h1>
    <div class="content">　　【辅凡四至交阯前后建郡邑及增设驿传递运规画甚备交人所畏惟辅至是召还】
　　【丁酉】十五年春二月谷王橞有罪废为庶人
　　【橞自徙封长沙恃前开门功日益骄恣夺民田侵公税杀无罪人招匿亡命习兵法战阵谋不轨其防卫张兴惧祸及因奏事北京白之帝未信兴过南京复啓太子且曰乞他日无连坐橞致书蜀王椿为隠语欲结椿为援椿贻书切责不聴防椿子崇宁王悦燇得罪逃橞所橞因诡众曰我开金川门出建文君今在邸中我将为中大义椿闻之上变告帝叹曰朕待橞厚张兴常为朕言不忍信今果然乃召橞入朝示以蜀王章橞伏地请罪羣臣请诛之又下诸王议皆以为当死帝曰诸王羣臣奉大义国法固尔吾宁生橞乃废橞及其二子并为庶人诛诸通谋者兴以先发不坐】
　　命丰城侯李彬镇交阯
　　【命彬佩将军印充总兵官往镇交阯且谕曰交阯本中国地其人皆朝廷赤子朕懐抚绥勤于夙夜尔久事藩邸付兹重寄宜日亲贤人君子效古良将之所为审度事机区画有法庶副朕委任】
　　命泰宁侯陈珪缮北京工栁升王通副之
　　【铸印给之制视都督府文曰缮工之印】
　　三月汉王髙煦有罪徙封乐安州
　　【髙煦初封云南煦曰我何罪斥万里不肯行帝北巡力请归南京不得已聴之又请得天策卫为防卫曰唐太宗天策上将吾得之岂偶然又乘间请益两防卫所为益恣毎从北征在帝左右媒孽东宫事谮解缙至死黄淮等系狱已而改封青州又托故不欲往帝始疑之髙煦私选各卫健士为腹心又募兵三千人不籍兵部纵使刼掠兵马指挥徐野驴擒治之髙煦手铁挝杀野驴众莫敢言遂僣用乘舆器物帝闻之怒还京师尽得其不法数十事召至切责之禠冠服絷西华门将废为庶人皇太子涕泣力救乃削两防卫诛其左右数人徙封乐安州趣即日行】质实【乐安州唐棣州明为乐安州后改名武定今升为府领州一县九属山东省天策衞南京前军都督府西华门紫禁城其门凡八曰承天门曰端门曰午门东曰左掖门西曰右掖门再东曰东华门再西曰西华门向北曰元武门】
　　帝北巡命皇太子监国
　　【帝巡北京命皇太子监国胡广杨荣金防孜从】
　　秋八月瓯宁人进金丹斥之
　　【行在通政司言瓯宁县人进金丹及方书帝曰此妖人也秦皇汉武一生为方士所欺求长生不死之药此又欲欺朕朕无所用金丹令自食之方书亦与毁之毋令别欺人也】质实【瓯宁县宋置明与建安县同为建宁府治今因之】
　　九月曲阜孔子庙成
　　【修曲阜孔子庙讫工帝亲制文勒石】
　　冬十一月命赵羾巡督塞北屯戍
　　【以羾为兵部尚书巡督塞外凡军民利病及邉务不便者具以闻】质实【赵羾字云翰夏县人】
　　【戊戌】十六年春正月交阯复乱
　　【交人故好乱中官马骐以采办至大索境内珍宝人情骚动桀黠者鼔煽之大军甫还即并起为防顺州土官叚公丁陈思齐力战死李彬遣将讨防之而反者犹不止至是俄乐巡检黎利及乂安知府潘僚南灵州千户陈顺庆乂安卫百户陈直诚复乘机作乱其他奸宄四起自署官爵皆杀将吏焚庐舍彬东西征勦日不暇给利初事陈氏为金吾将军归命后授巡检以是常怏怏及大军还遂僣称平定王以弟石为相国与其党放兵肆掠交阯左右参政侯保冯贵死焉帝以贼久未平命荣昌伯陈智为左参将助彬讨之其后羣防悉破灭惟利窜匿老挝彬檄其长发所部兵捕之不获】质实【叚公丁陈思齐交阯南策州人侯保赞皇人交阯右参政黎利为防保率民兵筑堡于要害御之贼来攻保战死马贵武陵人交阯左参政抚辑流民归附者众有土兵二万余人皆劲勇习战每出阵有功中官马骐疾之尽夺其上兵及黎利反众强贵勦捕止以卒数百遇贼兵贵力战而死陈智夀州人】
　　三月姚广孝死
　　【帝用兵有天下广孝之力为多既拜太子少师归长洲候同产姊姊不纳访其友王賔宾亦不见但遥语曰和尚误矣和尚误矣复往见姊姊詈之广孝惘然至是死追封荣国公】质实【王賔号光庵长洲人王宾不见广孝旧史例议谓广孝出振蘓湖至长洲曽徒步访宾宾讙若平生为作振灾记铺陈其功徳考震泽记闻宾称吴中髙士岂肯漫作谀语颂要人功徳且其记亦不传旧説不足信今明史广孝本传采建遗文迹语当可据】
　　夏五月重修太祖实録成
　　【夏原吉等重修太祖实録成上之共二百五十七卷为二百五十册乂宝训十五为十五册御殿以受令别録藏古今通集库颁赏有差】
　　胡广卒
　　【广以醇谨见幸帝北征与杨荣金幼孜从数召对策殿或至夜分过山川阨塞立马议论行或稍后輙遣骑四出求索帝再北征皇长孙从命广与荣幼孜军中讲经史帝征乌斯藏僧作法防为髙帝髙后荐福言见诸祥异广乃献圣孝瑞应颂礼部郎中周讷请封禅广言其不可上却封禅颂帝益亲爱之广性缜宻帝前所言及所治职务出未尝告人故始终保思宠时人以方汉胡广及是卒　广初与解缙同侍宴帝曰尔二人生同里仕又同官缙有子广女可妻之广顿首曰臣妻方娠未卜男女帝笑曰定生女已而果生女遂约婚缙子祯亮及缙家戍辽东广欲离婚女截耳誓曰薄命之婚上主之父面承之有死无二越数年解家获赦还女卒归祯亮事姑极孝】
　　发明【广秉性敦厚居官缜宻故始终恩宠弗衰然一以委蛇求合主意在建文朝则对策斥亲藩在永乐朝则以首先迎附见幸雍容揄扬曲学阿世虽没世固宠亦有愧其女矣广既不能死而又少骨鲠风为世所讥宜哉】
　　秋七月下赞善梁潜司谏周冕于狱杀之
　　【时太子监国宦寺黄俨等党赵王髙燧隂谋夺嫡百端谗搆防有陈千户擅取民财太子令谪交阯立功后念其旧有军功且宥之或言陈千户不当宥太子擅赦罪人帝怒以潜冕预闻之而不谏止辅导有阙俱下狱死】质实【周冕繁昌人】
　　冬十二月申严官吏犯赃禁
　　【帝谕法司曰唐太宗恶官吏贪浊犯赃必寘法吏尚清谨民免掊克贞观所以为盛朕屡勅中外诸司不许妄役一夫擅敛一财而官吏恣肆自若百姓苦之继今犯赃必论如法】
　　命成山侯王通振陜西饥
　　【陜西旱命王通偕戸部官驰传往振谕之曰民饥朝不保夕譬之赴救水火当速往毋缓于是振饥民九万八千余戸给米十万四千三百余石】
　　【己亥】十七年夏六月免顺天水灾田租
　　倭寇辽东总兵官刘江击破之
　　【倭数寇海上南讫浙闽北扺辽阳凡濒海郡邑多被害江縂兵领之相度形势至金州卫金线岛西北望海埚上其地特髙广可驻兵防御凡寇至必先经此实滨海咽喉地上疏请于此筑城堡设烽堠严兵以待寇帝从之时了者言东南海岛中举火江急引兵赴埚上倭至王家山岛乗海直逼埚上登岸鱼贯行一贼貌甚恶挥兵率众势大鋭江畧不为意依山设伏别遣将潜烧贼船断其归路以步卒迎战佯却贼入伏中礟举伏起贼大败走入空堡中江开西壁纵之复分两路夹击尽覆之斩首千余级生擒百余人无一逸者自是倭大创不敢复入辽东】质实【金线岛在金州卫东又有莲花岛杏园岛共七十二岛环列海滨望海埚在金线岛北今属奉天府寕海县埚地特髙可屯兵瞭望为濒海要地王家山岛在寕海县东南海中空堡为樱桃园旧堡】
　　冬十二月命在外死囚送京师审録
　　【帝谕法司曰刑者圣人所慎匹夫匹妇不得其死足伤天地之和召水旱之灾甚非朕寛恤之意自今在外诸司死罪咸送京师审録必三覆奏然后行刑】


　　御定资治通鉴纲目三编卷六
　　钦定四库全书
　　御定资治通鉴纲目三编卷七
　　【起庚子明成祖永乐十八年尽乙巳明仁宗洪熙元年】凡六年
　　【庚子】十八年春二月蒲台妖妇唐赛儿作乱讨平之【赛儿蒲台县民林三妻自称佛母以幻术聚众据益都卸石栅寨为乱指挥髙凤领兵捕之败殁势遂炽其党董彦升等攻下莒即墨围安邱诏安逺侯栁升与都指挥刘忠将京军徃勦升至围贼寨贼遣人诡乞降云寨中食尽且无水东门旧有汲道议趋此宵遁升自以大将意轻贼信之即徃据汲道贼夜袭官军军乱忠力战中流矢死赛儿遁去比明升始觉追不及别贼賔鸿等攻安邱益急知县张县烝马防集民夫八百余人以死拒战贼复合莒即墨众并力攻之声言屠城都指挥佥事卫青备倭海上闻围急帅千骑昼夜驰抵城下奋击败之贼収余众再战又大败之斩馘六千余人时城中旦夕不能支使青救稍迟城必陷比三日升始至青迎谒升怒其不待已捽出之鳌山指挥王真亦殱贼诸城贼遂平而赛儿卒不获帝赐书劳青切责升刑部尚书吴中劾奏升征勦妖贼失机冒功贼徒慿髙无水且乏资粮当坐困之升全不留心及临贼境又不设备致贼夜斫营杀伤军士刘忠身先士卒升不救援卫青解安邱围反忌青功而摧辱之请治其罪遂下升狱擢青山东都指挥使真都指挥同知旟防左右参议已乃释升帝以赛儿乆不获虑削髪为尼或混处女道士中遂命法司凡北京山东境内尼及女道士悉逮至京诘之所在多扰既擢刑部郎中段民为山东左参政民至力为矜宥人情始安】质实【蒲台汉湿沃县地隋置蒲台县宋省入渤海县金复置属濵州元属般阳路明仍属賔州今属山东武定府益都汉侯国三国魏置益都县金益都府元益都路明仍置县属青州府今因之卸石栅在益都县西南即墨齐邑汉县为胶东国治北齐废隋复于不其故城东北置即墨县元属胶州明属莱州府今因之安邱春秋莒渠邱父封邑汉置安邱县属北海郡与琅邪之安邱异隋复置安邱县宋金元仍旧明属青州府今因之鳌山卫名在即墨县东四十里洪武二十一年建今裁诸城汉诸县北齐省入东武县隋改诸城唐置密州治此明改县属青州府今因之髙凤张旟马防里系未详卫青字明徳松江华亭人王真里系未详吴中字思正武城人段民字时举武进人】
　　夏六月北京地震
　　秋八月丁酉朔日有食之
　　九月召皇太子
　　【北京宫殿成钦天监言明年正月朔日上吉宜御新殿遂遣夏原吉赍勅召皇太子寻又勅皇孙从行期十二月终至北京】
　　诏自明年改京师为南京北京为京师
　　【命行在礼部明年正月朔以北京为京师去行在称取南京各印信给京师诸衙门南京衙门别铸加南京二字】
　　冬十一月以迁都诏天下
　　【诏曰朕皇考髙皇帝建都江左肇造邦基肆朕纉承惟怀永图眷兹北京实为都防天意所属卜筮攸同乃仿古制徇舆情立两京置郊社宗庙创建宫室上以绍先志下以诒子孙营建以来天下军民乐于趋事天人协赞景贶骈臻今工告成以明年正朔御奉天殿朝百官】
　　振青莱饥
　　【凡十五万三千七百余户皇太子过邹县见民草食下马入民舍皆衣不掩体叹曰民隠不上闻若此乎山东布政使石执中来迎诘之对已奏请停今年秋税太子曰民饿且死尚及徴税耶速督郡县勘饥民口数近地约三日逺五日悉发官粟振之执中请人给三斗曰与六斗汝毋惧吾自奏上也及至京以闻帝是之曰昔范仲淹子犹能举麦周济其父之故旧况百姓吾赤子乎】质实【邹县汉置驺县晋改邹明属兖州府今因之】
　　十二月北京郊庙宫殿成
　　【初营建北京凡庙社郊祀坛塲宫殿门阙规制悉如南京而髙厰壮丽过之复于皇城东南建皇太孙宫东安门外建十王邸通为屋八千三百五十楹自永乐十五年六月兴工至是乃成】质实【东安门皇城周十八里有竒东曰东安门】
　　置东厰
　　【帝七年已令中官刺事及北京初建尤鋭意防奸令锦衣官校专司辑访复虑外官瞻徇乃立东厰于东安门北以内监掌之由是中官之势口重讫于明亡不可复制】
　　发明【明太祖初制内侍不许读书惟置监局而不兼文武衔不侵外廷政备掖廷供洒扫而已建文御内侍严多逃入燕军泄朝廷事成祖徳之即位后颇加委任监军出使将兵分镇徃徃用之乃至立东厰刺外事寄以心腹势敌锦衣后宪宗信用汪直更有西厰之设罗织益横倍于东厰泊末季乘时窃柄日擅威福元气削而天下用是危矣此东厰为滥觞而成祖实阶之厉也】
　　【辛丑】十九年春正月迁都北京赦
　　【正月甲子朔上躬诣太庙奉安五庙神主命皇太子诣天地坛奉安昊天上帝后土皇地祗神主皇太孙诣社稷坛奉安太社太稷神主黔国公沐晟诣山川坛奉安山川诸神主御奉天殿受朝贺甲戌大祀天地于南郊戊寅大赦天下】质实【太庙五庙明防典国初于阙左建四庙徳祖庙居中懿祖居东第一庙熈祖居西第一庙仁祖居东第二庙庙与主皆南向三祖合食于徳祖庙徳祖南向三祖以次东西向洪武九年改建太庙其制为正殿前后为寝殿俱翼以两庑寝殿九间以一间为一室中一室奉安徳祖神主懿祖居东第一室熈祖居西第一室仁祖居东第二室主皆南向及时享于正殿徳祖居中南向懿祖列于左西向熙祖列于右东向仁祖列于懿祖之次西向洪武三十一年以后奉安髙庙神主于寝殿西第二室居熙祖之次此南京太庙之制及迁都北京建庙与南京同天坛在正阳门外南郊地坛在安定门外北郊社稷坛明防典国初太社太稷异坛同壝祭太社以后土勾龙氏配祭太稷以后稷氏配洪武十年改建社稷坛于午门外之右同坛同壝临祭时太社居东太稷居西俱北向奉仁祖配西向至是始罢勾龙后稷洪武三十一年后更奉太祖配永乐中北京社稷坛成与南京旧制同山川坛明防典国初建山川坛于天地坛之西正殿七间祭太嵗风云雷雨五岳五镇四海四卖钟山之神东西庑各十五间分祭京畿山川坛西有先农坛坛东有旗纛庙坛南有借田一所京师山川坛俱与南京旧制同惟正殿钟山之右添祭天夀山之神】
　　夏四月奉天谨身华盖三殿灾诏羣臣直言阙失【诏曰朕仿古建二京乃三殿同灾朕心惶惧意者敬天事神礼有怠欤祖法戾政务乖欤小人在位贤士隐遯欤刑狱寃滥欤谗慝交作欤掊克及田里欤蠧财妄费用无度欤祖税太重徭役不均欤军旅未息征调无方馈饷乏欤工作过度民力敝欤奸人附势羣吏弄法有司阘茸不治欤尔文武羣臣条陈无隐于是诏罢不便于民及不急诸务蠲十七年以前逋赋及十八年被灾田租】质实【华盖殿在奉天殿北再北曰谨身殿】
　　命蹇义等分巡天下安抚军民
　　【以三殿灾勅廷臣二十六人分巡天下问军民疾苦文武长吏扰民者奏黜之】
　　杀主事萧仪
　　【左庶子兼侍讲邹缉应诏上言畧曰陛下肇建北京工钜费繁调度甚广农民终嵗供役犹且伐桑枣以供薪剥桑皮以为楮加之官吏横征日甚一日非其土产动科千百小民转购他所其值倍蓰及至进纳多不中程徃复辗转重为民累又自营建以来工匠假托威势驱民移徙号令一出屋宇立摧奥突粗完又复重徙有三四迁而不能定居者此陛下所不知而民人疾怨者也贪官汚吏徧布内外朝廷毎遣一人虐取苛求初无限量有司承奉唯恐不及剥下媚上有同交易小民所积防何而诛求若此今山东河南山西陕西水旱相仍民至剥树皮掘草根为食而京师聚僧道万余人日耗廪米此夺民食以养无用也朝廷歳赍钱币市马外蕃所出数十万而所取不能一二散马民间马死辄令赔补不知人民耗矣多马奚裨漠北降人皆怀窥觇非真逺慕王化乃使羣居辇毂盛供帐厚赏赉以优之此岂足明广大耶夫奉天殿陛下正朝也灾首及焉自非省躬责已改革政化疏涤天下穷困之人不能上囘天怒愿陛下还都南京保养圣躬散遣工匠停止征派毋听小人重劳天下将灾沴不作太平可致矣疏入不省时帝方以定都诏天下忽罹火灾颇惧而言事者佥云迁都不便帝不怿义言尤峻切帝于是发怒杀仪而缉竟得无罪】质实【萧仪乐安人】
　　五月出给事柯暹御史郑维桓等为知州
　　【柯暹郑维桓等言事讦直俱谪知文阯】质实【柯暹字啓晖池州建徳人郑维桓慈谿人】
　　秋八月辛夘朔日有食之
　　冬十一月遣使覈天下库藏
　　【分遣内官监察御史查勘两京及天下库藏逓年出纳之数】
　　下户部尚书夏原吉等于狱兵部尚书方宾自杀【帝大举北征诏原吉宾及刑部尚书吴中等议皆以为兵不当出帝召宾宾力言军兴费绌帝不怿召原吉问边储多寡对曰比年师出无功军储十防八九灾眚迭作内外俱疲乞遣将徃征勿劳车驾立命原吉出视开平粮储而吴中入对如宾言帝益怒下原吉及中子狱宾惧自经死遂命侍郎张本等分徃山东山西河南及应天顺天诸府督造粮车发丁夫挽运期以明年二月集宣府】
　　下侍读李时勉于狱
　　【先是时勉应求言诏条上时务十五事极言北京营建之非及逺国入贡人不宜使羣居辇下忤帝意已观其他説多中时病抵之地复取视者再率多施行防大臣希防诋言者谤讪至是遂下狱】
　　【壬寅】二十年春正月己未朔日有食之
　　【罢朝防诏羣臣修省】
　　三月诏有司遇灾先振后闻
　　【户部奏直开州等州县民饥帝叹曰有司必至饥民嗷嗷始达于朝又必待命下乃振之馁死者已不逮矣其令自后遇饥即騐实发仓振之而后闻】质实【开州金置明属大名府今因之】
　　帝自将征阿噜台命皇太子监国
　　【阿噜台初为卫拉特所败穷蹙南窜帝纳而封之数年生聚繁富浸桀骜拘留朝使其贡使归多行刦掠又时出没塞下为冦至是大入兴和杀都指挥王焕帝于是决防亲征】
　　夏六月雨水伤稼
　　【南北畿山东数十州县霪雨伤稼】
　　秋七月帝至沙珲原阿噜台遁遂征乌梁海
　　【大军至开平谍报阿噜台攻万全诸将请分兵还击帝曰诈也彼虑吾捣巢欲以此牵制我知大军北行必已防胆况敢攻城哉疾驱之攻万全者果遁去大军次沙珲原阿噜台大惧母妻皆詈之于是与其家属直北走尽弃辎重于库楞海侧乃命发兵焚之收其牲畜而还帝谓诸将曰阿噜台敢悖逆恃乌梁海为羽翼也当移师剪之遂简歩骑二万五道并进谕曰军至防且西走邀之必获至竒拉尔河其众数万果驱牛马车辆西走遇大军仓卒迎战帝麾骑夹击自率前锋冲之斩首数百级余走散其地背河面左皆山大军依山而军帝乘髙望之见其众稍聚乃麾兵绕出其右分兵渡河防其后众突至尽获之又麾兵绕出其左先伏神机弩于深林中又命严阵山下以待已而其众尽弃辎重走左帝麾骑与山下兵驰追之及林间伏发遂大溃追奔三十里斩部长数十人别以兵狥河西斩获甚众乌梁海余党老弱皆诣军门降】质实【沙珲原在兴和北竒拉尔河方舆纪要在朶顔境内　竒拉尔河旧作屈裂儿今改】
　　免南北畿山东河南州县粮刍七十万
　　【南北畿山东河南各州县水灾粮三十三万八千有竒刍三十八万有竒皇太子皆免之】
　　八月诏班师
　　【诸分道捕击者亦以次献防乃下诏班师】
　　九月帝还京师
　　【壬戌帝乘法驾入京城躬告天地宗庙社稷御奉天门朝百官受贺】
　　下左春坊大学士杨士竒吏部尚书兼詹事蹇义于狱寻释之
　　【太子屡遭谗搆帝以士竒辅导有阙下锦衣狱礼部尚书吕震壻张鹤朝参失仪太子宥之帝怒义不匡正命与震并下狱寻皆释之】质实【张鹤时官户部主事】
　　冬十月遣使覈天下仓储
　　【分遣中官及朝臣八十人覈天下仓粮出纳之数】
　　闰十二月乾清宫灾
　　【戊寅夜乾清宫灾】质实【乾清宫在乾清门内】
　　【癸夘】二十一年春三月御史王愈等决囚误杀无罪四人坐弃市
　　【监察御史王愈及刑部锦衣卫官四人防决重囚误杀无罪四人事闻帝命法司执愈等偿死即日皆弃市】质实【王愈修武人】
　　夏五月免开封南阳卫辉凤阳等府水灾田租
　　【去年夏秋霪雨黄河泛溢伤田稼帝命遣人按视蠲其租税】质实【南阳秦郡元明为府今因之】
</div>
    <div class="pagination">
<a href="御定资治通鉴纲目三编_page14.html">上一页</a><span>...</span><a href="御定资治通鉴纲目三编_page10.html">10</a><a href="御定资治通鉴纲目三编_page11.html">11</a><a href="御定资治通鉴纲目三编_page12.html">12</a><a href="御定资治通鉴纲目三编_page13.html">13</a><a href="御定资治通鉴纲目三编_page14.html">14</a><span class="current-page">15</span><a href="御定资治通鉴纲目三编_page16.html">16</a><a href="御定资治通鉴纲目三编_page17.html">17</a><a href="御定资治通鉴纲目三编_page18.html">18</a><a href="御定资治通鉴纲目三编_page19.html">19</a><a href="御定资治通鉴纲目三编_page20.html">20</a><span>...</span><a href="御定资治通鉴纲目三编_page16.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
