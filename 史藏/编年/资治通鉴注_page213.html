<!DOCTYPE html>
<html>
 <head>
  <meta charset="utf-8"/>
  <title>
   资治通鉴注 - 第 213 页/共 334 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   资治通鉴注 - 第 213 页/共 334 页
  </h1>
  <div class="content">
   上遣校尉宇文法诣乌罗护、靺鞨，〔乌罗护直京师东北六千里，一曰乌罗浑，即后魏之乌洛侯也。东邻靺鞨，大抵风俗皆靺鞨也。将，即亮翻。骁，坚尧翻。契，欺讫翻。苾，毗必翻。校，户教翻。靺鞨，音末曷。〕遇薛延陀阿潻设之兵于东境，法师靺鞨击破之。薛延陀国中惊扰，曰：「唐兵至矣！」诸部大乱。多弥自变量千骑奔阿史德时健部落，〔颉利灭，李靖徙突厥羸破数百帐于云中，以阿史德为之长，众稍盛。〕回纥攻而杀之，并其宗族殆尽，遂据其地。诸俟斤互相攻击，争遣使来归命。〔俟，渠之翻。〕
薛延陀余众西走，犹七万余口，共立真珠可汗兄子咄摩支为伊特勿失可汗，归其故地。寻去可汗之号，〔咄，当没翻。去，羌吕翻。〕遣使奉表，请居郁督军山之北；使兵部尚书崔敦礼就安集之。
敕勒九姓酋长，以其部落素服薛延陀种，闻咄摩支来，皆恐惧，朝议恐其为碛北之患，乃更遣李世绩与九姓敕勒共图之。上戒世绩曰：「降则抚之，叛则讨之。」〔种，章勇翻。朝，直遥翻。碛，七迹翻。降，户江翻；下同。考异曰：旧李绩传云：「诏绩以二百骑发突厥兵讨击。」今从铁勒传。〕乙丑，上手诏，以「薛延陀破灭，其敕勒诸部，或来降附，或未归服，今不乘机，恐贻后悔，朕当自诣灵州招抚。其去岁征辽东兵，皆不调发。」〔调，徒钓翻。〕
时太子当从行，少詹事张行成上疏，以为：「皇太子从幸灵州，不若使之监国，〔上，时掌翻。监，古衔翻。〕接对百寮，明习庶政，既为京师重镇，且示四方盛德。宜割私爱，俯从公道。」上以为忠，进位银青光大夫。
12李世绩至郁督军山，〔考异曰：绩传作「乌德犍山」。唐历云即「郁督军山」；虏语两音也。铁勒传云：「至于天山。」今从唐历。〕其酋长梯真达官帅众来降。〔帅，读曰率。〕薛延陀咄摩支南奔荒谷，世绩遣通事舍人萧嗣业往招慰，咄摩支诣嗣业降。其部落犹持两端，世绩纵兵追击，前后斩五千余级，虏男女三万余人。秋，七月，咄摩支至京师，拜右武卫大将军。
13八月，甲子，立皇孙忠为陈王。
14己巳，上行幸灵州。
15江夏王道宗兵既渡碛，遇薛延陀阿波达官众数万拒战，道宗击破之，斩首千余级，追奔二百里。道宗与薛万彻各遣使招谕敕勒诸部，其酋长皆喜，顿首请入朝。〔朝，直遥翻。〕庚午，车驾至浮阳。〔浮阳，旧书作「泾阳」，当从之。泾阳县，前汉属安定郡，后汉、晋省，后魏属陇东郡，隋、唐属京兆。杜佑曰：京兆泾阳县，乃秦封泾阳君之地。汉泾阳县在今平凉郡界泾阳故城是。此时车驾盖至京兆之泾阳。〕回纥、拔野古、同罗、仆骨、多滥葛、思结、阿跌、契苾、跌结、浑、斛薛等十一姓名遣入页，〔跌，徒结翻。考异曰：旧回纥铁勒传作「多览葛」，今从实录及本纪、唐历。又回纥传、陈彭年唐纪作「斛萨」，铁勒传作「解薛」。今从实录。实录又有契丹、奚，云十三姓。按契丹、奚本非薛延陀所统，又内附已久，尝从征辽，非至此乃降。今从旧本纪。〕称：「薛延陀不事大国，暴虐无道，不能与奴等为主，自取败死，部落鸟散，不知所之。奴等各有分地，〔分，扶问翻。〕不从薛延陀去，归命天子。愿赐哀怜，乞置官司，养育奴等。」上大喜。辛未，诏回纥等使者宴乐，颁赉拜官，〔乐，音洛。〕赐其酋长玺书，〔玺，斯氏翻。〕遣右领军中郎将安永寿报使。〔使，疏吏翻；下同。〕
壬申，上幸汉故甘泉宫，〔甘泉宫在京兆云阳县界磨石岭，又曰磨盘岭，又曰车盘岭。元和志曰：当其登山，必自车箱阪而上，阪在云阳县西北三十八里，萦纡曲折，单轨财通，上阪即平原宏敞，楼观相属。以其曲折，故名。〕诏以「戎、狄与天地俱生，上皇并列，流殃构祸，乃自运初。〔言戎、狄之流殃构祸，乃自唐兴运之初也。〕朕聊命偏师，遂擒颉；始弘庙略，已灭延陀。铁勒百余万户，散处北溟，〔处，昌吕翻。〕远遣使人，委身内属，请同编列，并为州郡；混元以降，〔太极元气，函三为一，混沌未分，谓之混元。〕殊未前闻，宜备礼告庙，仍颁示普天。」
庚辰，至泾州；丙戌，踰陇山，〔陇山时属陇州汧源县界。〕至西瓦亭，观马牧。〔原州平高县南有瓦亭故关。瓦亭水出陇山，东北斜趣，西南流，经成纪、略阳、显亲界，又东南出新阳峡，入于渭，故有东、西瓦亭之别。〕九月，上至灵州，〔灵州在京师西北千二百五十里。〕敕勒诸部俟斤遣使相继诣灵州者数千人，咸云：「愿得天至尊为奴等天可汗，子子孙孙常为天至尊奴，死无所恨。」甲辰，上为诗序其事曰：「雪耻酬百王，除凶报千古。」公卿请勒石于灵州；从之。
16特进同中书门下三品宋公萧瑀，性狷介，与同寮多不合，〔狷，吉县翻。〕尝言于上曰：「房玄龄与中书门下众臣，朋党不忠，执权胶固，陛下不详知，但未反耳。」上曰：「卿言得无太甚！人君选贤才以为股肱心膂，当推诚任之。人不可以求备，必舍其所短，取其所长。朕虽不能聪明，何至顿迷臧否，乃至于是！」〔否，音鄙。〕瑀内不自得，既数忤旨，〔数，所角翻。忤，五故翻。〕上亦衔之，但以其忠直居多，未忍废也。
上尝谓张亮曰：「卿既事佛，何不出家﹖」瑀因自请出家。上曰：「亦知公雅好桑门，不违公意。」〔好，呼到翻。〕瑀须臾复进曰：〔复，扶又翻。〕「臣适思之，不能出家。」上以瑀对群臣发言反复，尤不能平；会称足疾不朝，或至朝堂而不入见。上知瑀意终怏怏，冬，十月，手诏数其罪曰：〔朝，直遥翻。见，贤遍翻。怏，于两翻。数，所具翻。〕「朕于佛教，非意所遵。求其道者未验福于将来，修其教者翻受辜于既往。至若梁武穷心于释氏，简文锐意于法门，倾帑藏以给僧祗，殚人力以供塔庙。〔帑，他朗翻。藏，徂浪翻。祗，巨支翻。事并见梁纪。〕及乎三淮沸浪，〔三淮本之诗，淮有三州。〕五岭腾烟，〔谓侯景既乱，而萧勃、元兰又复乱于岭南也。〕假余息于熊蹯，引残魂于雀鷇，〔熊蹯，楚成王事；雀鷇，赵武灵王事；引以喻梁武饿死于台城。蹯，音烦。鷇，苦候翻。〕子孙覆亡而不暇，社稷俄顷而为墟，报施之征，何其谬也！〔施，式豉翻。〕瑀践覆车之余轨，袭亡国之遗风；弃公就私，未明隐显之际；身俗口道，莫辨邪正之心。修累叶之殃源，祈一躬之福本，上以违忤君主，下则扇习浮华。自请出家，寻复违异。〔复，扶又翻。〕一回一惑，在乎瞬息之间；自可自否，变于扆之所。〔帷扆之所，谓天子朝群臣之所。〕乘栋梁之体，岂具瞻之量乎！朕隐忍至今，瑀全无悛改。〔悛，丑缘翻。〕可商州刺史，〔商州，汉弘农上洛、商县地，晋置上洛郡，后魏置洛州，后周改商州。京师至商州二百八十一里。〕仍除其封。」
17上自高丽还，盖苏文益骄恣，虽遣使奉表，其言率皆诞；又待唐使者倨慢，常窥伺边隙。屡敕令勿攻新罗，而侵陵不止。壬申，诏勿受其朝贡，更议讨之。〔使，疏吏翻。伺，相吏翻。朝，直遥翻。〕
18丙戌，车驾还长安。
冬，十月，己丑，上以幸灵州往还，冒寒疲顿，欲于岁前专事保摄。十一月，己【张：「己」作「乙」。】丑，诏祭祀、表疏、胡客、兵马、宿卫，行鱼契给驿、〔祭祀，谓郊庙社稷明堂也。表疏，在朝群臣及四方所上者。胡客，四夷朝贡之客。兵马，调遣征伐及番上宿卫者也。符宝郎掌天子八宝及国之符节，辨其所用，有事则请之于内，既事则奉而藏之，藏其左而班其右，以合中外之契。一曰铜鱼符，所以起军旅，易守长。二曰传符，所以给邮驿，通制命。三曰随身鱼符，所以明贵贱，应征召。四曰木契．所以重镇守，慎出纳。五曰旌节，所以委良能，假赏罚。鱼符之制，王畿之内，左三右一，王畿之外，左五右一；左者在内，右者在外。行用之日，从第一为首，后事须用，以次发之，周而复始。大事兼敕书，小事但降符函封，遣使合而行之。传符之制，太子监国曰双龙符，左右各十。京都留守曰麟符。左二十，其右一十有九。东方曰青龙符，四方曰驺虞符，南方曰朱雀符，北方曰玄武符，左四右三，左者进内，右者付外。随身符之制，左二右一。太子以玉，亲王以金，庶官以铜，佩以为饰。刻姓名者，去官而纳焉；不刻者，传而佩之。木契之制，太子监国，则王畿之内，左右各三，王畿之外，左右各五；庶官镇守，则左右各十。旌节之制，命大将帅及遣使于四方，则请而假之。旌以专赏，节以专杀。〕授五品以上官及除解决死罪皆以闻，余并取皇太子处分。〔处，昌吕翻。分，扶问翻。〕
19十二月，己丑，群臣累请封禅；从之。诏造羽卫送洛阳宫。
20戊寅，回纥俟利发吐迷度、仆骨俟利发砍滥拔延、多滥葛俟斤末、拔野古俟利发屈利失、同罗俟利发时健啜、思结酋长乌碎及浑、斛薛、奚结、阿跌、契苾、白霫酋长，皆来朝。〔敕勒（原缺二十二字）〕庚辰，上赐宴于芳兰殿，〔按阁本大明宫图，玄武门右玄武后有殿后有紫兰殿，大乐宴胡客，率引入玄武门。今此芳兰殿，岂紫兰殿邪﹖〕命有司□□□□【章：十二行本「司」下四空格为「厚加给待」四字；乙十一行本同；孔本同；张校同；退斋校同；熊校同。】每五日一会。
21癸未，上谓长孙无忌等曰：「今日吾生日，世俗皆为乐，〔乐，音洛；下宴乐同。〕在朕翻成伤感。今君临天下，富有四海，而承欢膝下，永不可得，此子路所以有负米之恨也。〔家语：子路见孔子曰：「昔由事二亲之时，常食藜藿之实，为亲负米百里之外。亲没之后，南游于楚，后车百乘，积粟万锺，累茵而坐，列鼎而食，愿欲食藜藿，为亲负米，不可得也。」子曰：「由也事亲，可谓生事尽力，死事尽思者也。」〕诗云：『哀哀父母，生我劬劳。』〔诗蓼莪之辞。〕柰何以劬劳之日更为宴乐乎！」因泣数行下，〔行，户刚翻。〕左右皆悲。
22房玄龄尝以微谴归第，褚遂良上疏，以为：「玄龄自义旗之始翼赞圣功，〔谓谒见于军门，署为记室时也。上，时掌翻。〕武德之季冒死决策，〔谓诛建成、元吉时也。〕贞观之初选贤立政，〔谓逊直于王、魏在朝，文武随能收叙也。观，古玩翻。〕人臣之勤，玄龄为最。自非有罪在不赦，搢绅同尤，不可遐弃。陛下若以其衰老，亦当讽谕使之致仕，退之以礼；不可以浅鲜之过，〔鲜，少也。鲜，息浅翻。〕弃数十年之勋旧。」上遽召出之。顷之，玄龄复避位还家。〔复，扶又翻。〕久之，上幸芙蓉园，〔芙蓉园在京城东南隅，秦之隑州、汉之乐游苑、唐之曲江，同此地也。长安志曰：隋营宫城，宇文恺以其地在京城东南隅，地高不便，故阙此地，不为居人坊巷，而凿之为池以厌胜之。又会黄渠水自城外南来，入城为芙蓉池，且为芙蓉园也。刘餗小说曰：园本古曲江，文帝恶其名「曲」，改曰芙蓉，为其水盛而芙蓉富也。〕玄龄敕子弟汛扫门庭，曰：「乘舆且至！」〔乘，绳证翻。〕有顷，上果幸其第，因载玄龄还宫。
二十一年〔（丁未、六四七）〕
1春，正月，开府仪同三司申文献公高士廉疾笃；辛卯，上幸其第，流涕与诀；壬辰，薨。上将往哭之，房玄龄以上疾新愈，固谏，上曰：「高公非徒君臣，兼以故旧姻戚，〔高士廉，长孙后之母舅也。士廉识帝于龙潜，因以甥女妻帝。〕岂得闻其丧不往哭乎！公勿复言！」〔复，扶又翻。〕帅左右自兴安门出，〔按六典，大明宫南面五门，次西曰兴安门。但贞观以前，人主常居太极宫，高宗龙朔之后，方居大明宫。然此时已营永安宫，永安即大明也。或者帝自永安宫而出兴安门欤﹖按旧书高士廉传：上出兴安门，至延喜门，长孙无忌迎谏马首。延喜门直皇城之东北隅，而兴安门直大明宫城之西南隅，由大明之兴安门至皇城之延喜门，其路迂且远，意太极宫中别自有兴安门也。帅，读曰率。〕长孙无忌在士廉丧所，闻上将至，辍哭，迎谏于马首曰：「陛下饵金石，于方不得临丧，柰何不为宗庙苍生自重！〔为，于伪翻。〕且臣舅临终遗言，深不欲以北首、夷衾，辄屈銮驾。」〔死者北首。夷衾，覆尸之衾。郑氏曰：夷之言尸也，尸之盘曰夷盘，床曰夷床，衾曰夷衾，移尸曰夷于堂，皆依尸而为言者也。首，式又翻。〕上不听。无忌中道伏卧，流涕固谏，上乃还入东苑，南望而哭，涕下如雨。及柩出横桥，〔长安故城横门外有桥，曰潢桥。柩，音旧。横，音光。〕上登长安故城西北楼，望之恸哭。
2丙申，诏以回纥部为瀚海府，仆骨为金微府，〔考异曰：旧书作「金徽」。今从实录、唐历。〕多滥葛为燕然府，拔野古为幽陵府，同罗为龟林府，思结为卢山府，〔府者，都督府也。燕，因肩翻。〕浑为皋兰州，斛薛为高阙州，奚结为鸡鹿州，阿跌为鸡田州，契苾为榆溪州，思结别部为蹛林州，白霫为寘颜州；〔蹛，音带。寘，徒年翻。〕各以其酋长为都督、刺史，各赐金银缯帛及锦袍。〔缯，慈陵翻。〕敕勒大喜，捧戴欢呼拜舞，宛转尘中。及还，上御天成殿宴，设十部乐而遣之。诸酋长奏称：「臣等既为唐民，往来天至尊所，如诣父母，请于回纥以南、突厥以北开一道，谓之参天可汗道，置六十八驿，各有马及酒肉以供过使，〔使，疏吏翻。〕岁贡貂皮以充租赋，仍请能属文人，〔属，之欲翻。〕使为表疏。」〔疏，所去翻。〕上皆许之。于是北荒悉平，然回纥吐迷度已私自称可汗，官号皆如突厥故事。
3丁酉，诏以明年仲春有事泰山，禅社首；〔应劭曰：社首山在汉泰山郡博县。晋灼曰：山在巨平县南十二里。唐志：兖州博城县有社首山。〕余并依十五年议。
4二月，丁丑，太子释奠于国学。
5上将复伐高丽，〔复，扶又翻。〕朝议以为：「高丽依山为城，攻之不可猝拔。〔朝，直遥翻。〕前大驾亲征，国人不得耕种，所克之城，悉收其谷，继以旱灾，民太半乏食。今若数遣偏师，更迭扰其疆埸，〔数，所角翻。更，工衡翻。埸，音亦。〕使彼疲于奔命，释耒入堡，〔耒，卢对翻。〕数年之间，千里萧条，则人心自离，鸭绿之北，可不战而取矣。」上从之。三月，以左武卫大将军牛进达为青丘道行军大总管，〔相如子虚赋曰：「夫齐东陼巨海，观乎成山，射乎之罘，秋猎乎青丘，彷徨乎海外。」服虔曰：青丘国在海东三百里。晋天文志有青丘七星，在轸东南，蛮夷之国也。〕右武候将军李海岸之，发兵万余人，乘楼船自莱州泛海而入。又以太子詹事李世绩为辽东道行军大总管，右武卫将军孙贰朗等副之，将兵三千人，〔将，即亮翻。〕因营州都督府兵自新城道入。两军皆选习水善战者配之。
6辛卯，上曰：「朕于戎、狄所以能取古人所不能取，臣古人所不能臣者，皆顺众人之所欲故也。昔禹帅九州岛之民，凿山槎木，〔帅，读曰率。槎，士下翻，逆斫木也。〕疏百川注之海，其劳甚矣，而民不怨者，因人之心，顺地之势，与民同利故也。」
7是月，上得风疾，苦京师盛暑，夏，四月，乙丑，命修终南山太和废宫为翠微宫。〔杨大年曰：翠微宫在骊山绝顶。〕
8丙寅，置燕然都护府，统瀚海等六都督、皋兰等七州，〔六都督，七州并见上。新书曰：置燕然都护府于古单于台。宋白曰：在西受降城东南四十里。〕以扬州都督府司马李素立为之。素立抚以恩信，夷落怀之，共率马牛为献；素立唯受其酒一杯，余悉还之。
9五月，戊子，上幸翠微宫。冀州进士张昌龄献翠微宫颂，上爱其文，命于通事舍人里供奉。〔资格浅不得除正官，命于通事舍人班里供奉。〕
初，昌龄与进士王公治【严：「治」改「瑾」。】皆善属文，名振京师，考功员外郎王师旦知贡举，〔属，之欲翻。唐初以考功员外郎知贡举，至开元间，考功员外郎李昂为举人诋诃；帝以员外郎望轻，遂移贡举于礼部，以侍郎主之。礼部选士自此始。〕黜之，举朝莫晓其故。及奏第，上怪无二人名，诘之。〔朝，直遥翻。诘，去吉翻。〕师旦对曰：「二人虽有辞华，然其体轻薄，终不成令器。若置之高第，恐后进效之，伤陛下雅道。」上善其言。
10壬辰，诏百司依旧启事皇太子。
11庚辰，上御翠微殿，〔翠微宫之正殿也。〕问侍臣曰：「自古帝王虽平定中夏，不能服戎、狄。〔夏，户雅翻。〕朕才不逮古人而成功过之，自不谕其故，诸公各率意以实言之。」群臣皆称：「陛下功德如天地，万物不得而名言。」上曰：「不然。朕所以能及此者，止由五事耳。自古帝王多疾胜己者，朕见人之善，若己有之。人之行能，不能兼备，〔行，下孟翻。〕朕常弃其所短，取其所长。人主往往进贤则欲寘诸怀，退不肖则欲推诸壑，〔推，吐雷翻。〕朕见贤者则敬之，不肖者则怜之，贤不肖各得其所。人主多恶正直，〔恶，乌路翻。〕阴诛显戮，无代无之，朕践阼以来，正直之士，比肩于朝，未尝黜责一人。〔朝，直遥翻。〕自古皆贵中华，贱夷、狄，朕独爱之如一，故其种落皆依朕如父母。〔种，章勇翻。〕此五者，朕所以成今日之功也。」顾谓褚遂良曰：「公尝为史官，〔褚遂良尝知起居注；十八年，拜黄门侍郎，参综朝政，不复兼史职，故曰尝。〕如朕言，得其实乎﹖」对曰：「陛下盛德不可胜载，〔胜，音升。〕独以此五者自与，盖谦谦之志耳。」
12李世绩军既渡辽，历南苏等数城，〔前汉书：玄菟郡高句骊县有南苏水，西北经塞外。〕高丽多背城拒战，〔背，蒲妹翻。〕世绩击破其兵，焚其罗郭而还。〔还，从宣翻，又如字。〕
13六月，癸亥，以司徒长孙无忌扬州都督，实不之任。
14丁丑，诏以「隋末丧乱，〔丧，息浪翻。〕边民多为戎、狄所掠，今铁勒归化，宜遣使诣燕然等州，〔使，疏吏翻；下同。燕，因肩翻。〕与都督相知，访求没落之人，赎以货财，给粮递还本贯；其室韦、乌罗护、靺鞨三部人为薛延陀所掠者，亦令赎还。」
15癸未，以司农卿李纬为户【严：「户」改「民」。】部尚书。〔纬，于贵翻。〕时房玄龄留守京师，〔守，手又翻。〕有自京师来者，上问：「玄龄何言﹖」对曰：「玄龄闻李纬拜掌书，但云李纬美髭鬓。」〔髭，即移翻。〕帝遽改除纬洛州刺史。〔考异曰：唐历云：「居无何，改纬太子詹事。」今从旧传。〕
16秋，七月，牛进达、李海岸入高丽境，凡百余战，无不捷，攻石城，拔之。进至积利城下，高丽兵万余人出战，海岸击破之，斩首二千级。
17上以翠微宫险隘，不能容百官，庚子，诏更营玉华宫于宜春【严：「春」改「君」。】之凤皇谷。〔玉华宫在宜春县西四十里。〕庚戌，车驾还宫。〔还，从宣翻，又音如字。〕
18八月，壬戌，诏以薛延陀新降，土功屡兴，〔降，户江翻。屡，力句翻，又音如字。〕加以河北水灾，停明年封禅。
19辛未，骨利轩遣使入贡；丙戌，以骨利干为玄阙州，拜其俟斤为刺史。〔使，疏吏翻。俟，渠之翻。〕骨利干于铁勒诸部为最远，昼长夜短，日没后，天色正曛，煮羊脾适熟，日已复出矣。〔骨利干居瀚海北，产良马。其地北距海，至京师最远。又北渡海，则昼长夜短，盖近日出处。复，扶又翻。考异曰：实录、唐历皆作「羊胛」。僧一行大衍历义及旧天文志、唐统纪皆作「脾」。新天文志云：「胹，羊髀。」按正言羊脾者，取其易熟故也。若煮羊胛及髀，则虽中国，通夕亦未烂矣。今从大衍历义。〕
20己丑，齐州人段志冲上封事，〔上，时掌翻。〕请上致政于皇太子；太子闻之，忧形于色，发言流涕。长孙无忌等请诛志冲。〔长，知两翻。〕上手诏曰：「五岳陵霄，四海亘地，纳污藏疾，无损高深。〔左传云：川泽纳污，山薮藏疾。亘，古邓翻。〕志冲欲以匹夫解位天子，〔言欲使天子解位也。〕朕若有罪，是其直也；若其无罪，是其狂也。譬如尺雾障天，不亏于大；寸云点日，何损于明！」
21丁酉，立皇子明为曹王。明母杨氏，巢刺王之妃也，有宠于上；〔刺，卢达翻。〕文德皇后之崩也，欲立为皇后。魏征谏曰：「陛下方比德唐、虞，柰何以辰嬴自累！」〔左传：晋太子圉为质于秦，秦穆公以女妻之，圉将逃归，谓之曰：「与子归乎﹖」嬴氏不敢从，圉遂逃归。及晋公子重耳入秦，秦穆公纳女五人，怀嬴与焉，谓之辰嬴。贾季曰：辰嬴嬖于二君是也。累，力瑞翻。〕乃止。寻以明继元吉后。
22戊戌，敕宋州刺史王波利等发江南十二州工人造大船数百艘，欲以征高丽。〔十二州：宣、润、常、苏、湖、杭、越、台、婺、括、江、洪也。艘，苏遭翻。丽，加知翻。〕
23冬，十月，庚辰，奴剌啜匐俟友帅其所部万余人内附。〔奴剌部落居吐谷浑、党项之间，剌，来达翻。啜，陟劣翻。匐，蒲北翻。俟，渠之翻。帅，读曰率；下同。〕
24十一月，突厥车鼻可汗遣使入贡。车鼻名斛勃，本突厥同族，世为小可汗。颉利之败，突厥余众欲奉以为大可汗，时薛延陀方强，车鼻不敢当，帅其众归之。或说薛延陀：「车鼻贵种，有勇略，〔说，输芮翻。种，章勇翻。〕为众所附，恐为后患，不如杀之。」车鼻知之，逃去。薛延陀遣数千骑追之，〔骑，奇寄翻。〕车鼻勒兵与战，大破之，乃建牙于金山之北，〔其地三垂斗绝，惟一面可容车骑，壤土夷博。〕自称乙注车鼻可汗，突厥余众稍稍归之，数年间胜兵三万人，〔胜，音升。〕时出抄掠薛延陀。〔抄，楚交翻。〕及薛延陀败，车鼻势益张，〔张，知亮翻。〕遣其子沙钵罗特勒入见，〔见，贤遍翻。〕又请身自入朝。〔朝，直遥翻；下同。〕诏遣将军郭广敬征之。车鼻特为好言，初无来意，竟不至。〔考异曰：实录，「诏遣云麾将军安调遮、右屯卫郎将韩华迎之。车鼻徒饰其辞，初无来意。韩华将招歌逻禄共劫之，车鼻觉其谋，华与车鼻子陟苾特勒相射而死，调遮亦被杀。」今从旧突厥传。〕
25癸卯，徙顺阳王泰为濮王。〔濮，博木翻。〕
26壬子，上疾愈，三日一视朝。
27十二月，壬申，西赵酋长赵磨帅万余户内附，以其地为明州。〔东谢之南有西赵蛮，西抵昆明，南即西洱河，山穴阻深，赵氏世为酋长。酋，慈由翻。长，知两翻。〕
28龟兹王伐迭卒，弟诃黎布失毕立，〔龟兹，音丘慈。诃，虎何翻。〕浸失臣礼，侵渔邻国。上怒，戊寅，诏使持节，昆丘道行军大总管，〔自古相传，西域有昆仑山，河源所出。又尔雅曰：三成为昆仑丘，故曰昆丘道。使，疏吏翻。〕左骁卫大将军阿史那社尔、副大总管?左骁卫大将军契苾何力、安西都护郭孝恪等将兵击之，仍命铁勒十三州、突厥、吐蕃、吐谷浑连兵进讨。〔骁，坚尧翻。契，欺讫翻。苾，毗必翻。将，即亮翻。吐，从暾入声。谷，音浴。〕
29高丽王使其子莫离支任武入谢罪，上许之。
二十二年〔（戊申、六四八）〕
1春，正月，己丑，上作帝范十二篇以赐太子，曰君体、建亲、求贤、审官、纳谏、去谗、戒盈、崇俭、赏罚、务农、阅武、崇文；〔去，羌吕翻。〕且曰：「修身治国，备在其中。〔治，直之翻。〕一旦不讳，更无所言矣。」又曰：「汝当更求古之哲王以为师，如吾，不足法也。夫取法于上，仅得其中；取法于中，不免为下。吾居位已来，不善多矣，锦绣珠玉不绝于前，宫室台榭屡有兴作，犬马鹰隼无远不致，〔隼，息尹翻。〕行游四方，供顿烦劳，此皆吾之深过，勿以为是而法之。顾我弘济苍生，其益多；肇造区夏，其功大。益多损少，故人不怨；功大过微，故业不堕；〔夏，户雅翻。少，诗沼翻。堕，读曰隳。〕然比之尽美尽善，固多愧矣。汝无我之功勤而承我之富贵，竭力为善，则国家仅安；骄惰奢纵，则一身不保。且成迟败速者，国也；失易得难者，位也；可不惜哉！可不慎哉！」〔太宗自疏其所行之过差者以戒太子，可谓至矣。然太子病于柔弱好内，乃无一言及此以警策之，人莫知其子之恶，信矣！易，以豉翻。〕
2中书令兼右庶子马周病，上亲为调药；〔为，于伪翻。〕使太子临问；庚寅，薨。
3戊戌，上幸骊山温汤。
4己亥，以中书舍人崔仁师为中书侍郎，参知机务。
5新罗王金善德卒，以善德妹真德为柱国，封乐浪郡王，遣使册命。〔卒，子恤翻。乐浪，音洛琅。使，疏吏翻。〕
6丙午，诏以右武卫大将军薛万彻为青丘道行军大总管，右卫将军裴行方副之，将兵三万余人及楼船战舰，〔舰，户黯翻。〕自莱州泛海以击高丽。
7长孙无忌检校中书令、知尚书?门下省事。〔长孙无忌盖总三省之事。〕
8戊申，上还宫。
9结骨自古未通中国，〔杜佑曰：结骨在回纥西北三千里。〕闻铁勒诸部皆服，二月，其俟利发失钵屈阿栈入朝。〔俟，渠之翻。屈，居勿翻。阿，乌葛翻。栈，士限翻。朝，直遥翻。〕其国人皆长大，赤发绿睛，〔睛，音精。〕有黑发者以为不祥。上宴之于天【张：「天」作「大」。】成殿，谓侍臣曰：「昔渭桥斩三突厥首，自谓功多，〔谓武德九年，颉利犯便桥时也。〕今斯人在席，更不以为怪邪！」失钵屈阿栈请除一官，「执笏而归，诚百世之幸。」戊午，以结骨为坚昆都督府，以失钵屈阿栈为右屯卫大将军、坚昆都督，隶燕然都护。〔燕，因肩翻。〕又以阿史德时健俟斤部落置祁连山，隶营【章：十二行本「营」作「灵」；乙十一行本同。】州都督。
是时四夷大小君长争遣使入献见，〔长，知两翻。使，疏吏翻。见，贤遍翻；下引见同。〕道路不绝，每元正朝贺，常数百千人。辛酉，上引见诸胡使者，谓侍臣曰：「汉武帝穷兵三十余年，疲弊中国，所获无几；〔几，居岂翻。〕岂如今日绥之以德，使穷发之地尽为编户乎！」〔陆德明经典释文曰：司马云：穷发，北极之下无毛之地也。崔云：北方无毛地也。按毛，草也。地理书曰：山以草木为发。〕
10上营玉华宫，〔程大昌曰：玉华宫在坊州宜君县。〕务令俭约，惟所居殿覆以瓦，〔覆．敷又翻。〕余皆茅茨；然备设太子宫百司苞山络野，所费已巨亿计。乙亥，上行幸玉华宫；己卯，畋于华原。〔华原、宜君、铜官，汉云阳祋祤之地。后魏于华原置北雍州，西魏改为宜州，又置北地郡。隋开皇初，郡废，大业初，州废，以县属京兆。唐初复置宜州，贞观十七年，州废，而以华原复属于京兆。〕
11中书侍郎崔仁师坐有伏合自诉者，仁师不奏，除名，流连州。〔连州，汉桂阳、阳山之地，梁置阳山郡，隋置连州，大业初，废州为熙平郡，唐复为连州。连州在京师南三千六百六十五里。考异曰：旧传「流龚州」。今从新、旧本纪。〕
12三月，己丑，分瀚海都督俱罗勃部置烛龙州。
13甲午，上谓侍臣曰：「朕少长兵间，颇能料敌；〔少，诗照翻。长，知两翻。〕今昆丘行师，处月、处密二部及龟兹用事者羯猎颠那利每怀首鼠，必先授首，弩失毕其次也。」〔「弩失毕」当作「布失毕」，龟兹王也。〕
14庚子，隋萧后卒，诏复其位号，谥曰愍；使三品护葬，备卤簿仪卫，送至江都，与炀帝合葬。
15充容长城徐惠〔唐会要曰：旧制，昭仪、昭容、昭媛、修仪、修容、修媛、充仪、充容、充媛各一人，为九嫔，正二品。晋武帝太康三年，分乌程立长城县，属吴兴郡，今湖州长兴县是也。惠，徐考德之女。〕以上东征高丽，西讨龟兹，翠微、玉华，营缮相继，又服玩颇华靡，上疏谏，其略曰：「以有尽之农功，填无穷之巨浪；图未获之他众，丧已成之我军。〔丧，息浪翻；下丧国同。〕昔秦皇并吞六国，反速危亡之基，晋武奄有三方，翻成覆败之业；〔魏、蜀三方鼎峙，至晋混一。〕岂非矜功恃大，弃德轻邦，图利忘危，肆情纵欲之所致乎！是知地广非常安之术，人劳乃易乱之源也。」又曰：「虽复茅茨示约，〔易，以豉翻。复，扶又翻。〕犹兴木石之疲，和雇取人，不无烦扰之弊。」又曰：「珍玩伎巧，乃丧国之斧斤；〔伎，渠绮翻。丧，息浪翻。〕珠玉婂绣，寔迷心之酖毒。」又曰：「作法于俭，犹恐其奢，作法于奢，何以制后！」上善其言，甚礼重之。
资治通鉴卷第一百九十九
端明殿学士兼翰林侍读学士太中大夫提举西京嵩山崇福宫上柱
国河内郡开国公食邑二千二百户食实封九百户赐紫金鱼袋臣司马光奉敕编集
后学天台胡三省音注
唐纪十五〔起着雍涒滩（戊申）四月，尽旃蒙单阏（乙卯）九月，凡七年有奇。〕
太宗文武大圣大广孝皇帝下之下
贞观二十二年〔（戊申、六四八）观，古玩翻。〕
1夏，四月，丁巳，右武候将军梁建方击松外蛮，破之。〔松外诸蛮依阻山谷，亦属古南中之地，盖以其在松州之外而得名也。新志：松外蛮在巂州昌明县徼外。〕
初，巂州都督刘伯英上言：「松外诸蛮蹔降复叛，请出师讨之，以通西洱、天竺之道。」〔此即汉武帝欲通之道，而为昆明所蔽者也。巂州，汉邛都夷之地，武帝开置越巂郡。后周武帝置严州，唐为巂州。巂，音髓。上，时掌翻。蹔，与暂同。降，户江翻。复，扶又翻。洱，乃吏翻。〕敕建方发巴蜀十三州兵讨之。〔十三州：益、眉、荣、梓、利、绵、遂、巴、卢、渠、达、集、渝也。〕蛮酋双舍帅众拒战，〔酋，慈由翻。帅，读曰率；下同。〕建方击败之，〔败，补迈翻。〕杀获千余人。群蛮震慑，亡窜山谷。建方分遣使者谕以利害。〔慑，之涉翻。使，疏吏翻。〕皆来归附，前后至者七十部，户十万九千三百，建方署其酋长蒙和等为县令，〔长，知两翻；下同。〕各统所部，莫不感悦。因遣使诣西洱河，〔新书曰：西洱河蛮道，由郎州走三千里。时建方自巂州道千五百里遣奇兵奄至其地。〕其帅杨盛大骇，具船将遁，使者晓谕以威信，盛遂请降。〔帅，所类翻。降，户江翻。〕其地有杨、李、赵、董等数十姓，各据一州，大者六百，小者二、三百户，无大君长，不相统壹，语虽小讹，其生业、风俗，大略与中国同，自云本皆华人，其所异者以十二月为岁首。
2己未，契目辱纥主曲据帅众内附，〔奚，契丹酋领皆称为辱纥主。契，欺讫翻，又音吃。帅，读曰率。〕以其地置玄州，以曲据为刺史，隶营州都督府。
3甲子，乌胡镇将古神感〔乌胡镇当置于海中乌胡岛。自登州东北海行，过大谢岛、龟歆岛、淤岛而后至乌湖岛；又三百里北渡乌湖海。姓谱，周太王去邠适岐，称古公，因氏焉。〕将兵浮海击高丽，遇高丽步骑五千，战于易山，破之。〔「易山」，新书作「曷山」。将，即亮翻。丽，力知翻。骑，奇奇翻。〕其夜，高丽万余人袭神感船，神感设伏，又破之而还。〔还，从宣翻，又如字。〕
4初，西突厥乙毗咄陆可汗〔厥，九勿翻。咄，当没翻。可，从刊入声。汗，音寒。〕以阿史那贺鲁为叶护，居多逻斯水，在西州北千五百里，〔逻，郎佐翻。〕统处月、处密、始苏、歌逻禄、失毕五姓之众。乙毗咄陆奔吐火罗，〔见一百九十六卷十六年。〕乙毗射匮可汗遣兵迫逐之，部落亡散。乙亥，贺鲁帅其余众数千帐内属，诏处之于庭州莫贺城，〔庭州西延城西六十里有沙钵城守捉，盖即莫城也；以贺鲁后立为沙钵罗叶护可汗，故改城名也。处，昌吕翻。〕拜左骁卫将军。〔骁，坚尧翻。〕贺鲁闻唐兵讨龟兹，请为乡导，〔龟兹，音丘慈。乡，读曰向。〕仍从数十骑入朝。〔朝，直遥翻。〕上以为昆丘道行军总管，厚宴赐而遣之。〔为贺鲁后叛张本。〕
5五月，庚子，右卫率长史王玄策击帝那伏帝王阿罗那顺，大破之。〔东宫十率府，各有长史，正七品上。新书作「那伏帝阿罗那顺」，无「王」字。率，所律翻。〕
初，中天竺王尸罗逸多兵最强，四天竺皆臣之，〔天竺国，汉身毒国也，或曰摩伽陀，或曰婆罗门，去京师九千六百里，居葱岭南，幅员三万里，分东、西、南、北、中五天竺。南天竺濒海，北天竺距雪山，东天竺际海，与扶南、林邑接，西天竺与罽宾、波斯接，中天竺在四天竺之会。都城曰茶馎和罗城。杜佑曰：天竺，塞种也。颜师古曰：塞，释也。〕玄策奉使至天竺，诸国皆遣使入贡。会尸罗逸多卒，国中大乱，其臣阿罗那顺自立，发胡兵攻玄策，玄策帅从者三十人与战，〔使，疏吏翻。卒，子恦翻。帅，读曰率。从，才用翻。〕力不敌，悉为所擒，阿罗那顺尽掠诸国贡物。玄策脱身宵遁，抵吐蕃西境，以书征邻国兵，吐蕃遣精锐千二百人，泥婆国遣七千余骑赴之。〔泥婆罗国直吐蕃之西乐陵川，臣于吐蕃。吐，从暾入声。骑，奇寄翻。〕玄策与其副蒋师仁帅二国之兵进至中天竺所居茶馎和罗城，〔帅，读曰率。馎，音博。新书曰：茶馎和罗城滨伽毗黎河。〕连战三日，大破之，斩首三千余级，赴水溺死者且万人。〔溺，奴狄翻。〕阿罗那顺弃城走，更收余众，还与师仁战；又破之，擒阿罗那顺。余众奉其妃及王子，阻干陀卫江，〔水经注曰：昆仑山，释氏曰阿耨达山，河水出其东北阪，屈从其东南流注于蒲昌海，自蒲昌海潜行地下，南出积石而为中国河。其昆仑山西，有大水出焉，白新头河，西南流径乌长国，又东南流径中天竺国，亦曰恒河，又西径四大塔北，又西径陀卫国北。所谓干陀卫江盖即此也。〕师仁进击之，众溃，获其妃及王子，虏男女万二千人。于是天竺响震，城邑聚落降者五百八十余所，〔降，户江翻。〕伪阿罗那顺以归。以玄策为朝散大夫。〔唐制：文散阶朝散大夫，从五品下。朝，直遥翻。散，悉亶翻。〕
6六月，乙丑，以白霫部为居延州。〔霫，而立翻。〕
7癸酉，特进宋公萧瑀卒，太常议谥曰「德」，尚书议谥曰「肃」。〔周公谥法：刚德克就曰肃。谥，时利翻。〕上曰：「谥者，行之迹，当得其实，〔行，下孟翻。〕可谥曰贞褊公。」〔贺琛谥法：直道不桡曰贞；俭啬无德曰褊；心隘政急曰褊。〕子锐嗣，尚上女襄城公主。上欲为之营第，〔为，于伪翻。〕公主固辞，曰：「妇事舅姑，当朝夕侍侧，苦居别第，所阙多矣。」上乃命即瑀第而营之。
8上以高丽困弊，议以明年发三十万众，一举灭之。或以为大军东征，须备经岁之粮，非畜乘所能载，宜具舟舰为水运。隋末剑南独无寇盗，属者辽东之役，剑南复不预及，〔畜，许救翻。乘，绳证翻。舰，户黯翻。属，之欲翻。复，扶又翻。〕其百姓富庶，宜使之造舟舰。上从之。秋，七月，遣右领左右府长史强伟〔领左右府，亦分为左、右，各有长史，此即左、右千牛府也。强，其两翻，姓也。〕于剑南道伐木造舟舰，大者或长百尺，其广半之。别遣使行水道，〔长，直亮翻。行，下孟翻。〕自巫峡抵江、扬，趣莱州。〔趣，七喻翻。〕
9庚寅，西突厥相屈利啜请帅所部从讨龟兹。〔相，息亮翻。屈，居勿翻。啜，陟劣翻。帅，读曰率。〕
10初，左武卫将军武连县公武安李君羡直玄武门，〔武连县时属始州，始州后改剑州。武安县，汉属魏郡，晋属广平郡，后周、隋属洛州。左、右武卫将军乃南牙诸卫将军；直玄武门，则掌北门宿卫。〕时太白屡昼见，太史占云：「女主昌。」民间又传秘记云：「唐三世之后，女主武王代有天下。」上恶之。〔见，贤遍翻。恶，乌路翻；下深恶同。〕会与诸武臣宴宫中，行酒令，〔行酒令者，一人为令伯，余人以次行之。下文使各言小名，即酒令也。〕使各言小名。君羡自言名五娘，上愕然，因笑曰：「何物女子，乃尔勇健！」又以君羡官称封邑皆有「武」字，深恶之，后出为华州刺史。〔华，户化翻。〕有布衣员道信，自言能绝粒，晓佛法，君羡深信之，数相从，屏人语。〔员，音运，姓也。数，所角翻。屏，必郢翻。〕御史奏君羡与妖人交通，谋不轨。〔妖，于乔翻。〕壬辰，君羡坐诛，籍没其家。
上密问太史令李淳风：「秘记所云，信有之乎﹖」对曰：「臣仰稽天象，府察历数，其人已在陛下宫中，为亲属，自今不过三十年，当王天下，〔王，于况翻。〕杀唐子孙殆尽，其兆既成矣。」上曰：「疑似者尽杀之，何如﹖」对曰：「天之所命，人不能违也。王者不死，徒多杀无辜。且自今往三十年，其人已老，庶几颇有慈心，为祸或浅。〔几，居希翻。〕今惜使得而杀之，天或生壮者肆其怨毒，恐陛下子孙，无遗类矣！」上乃上。
11司空梁文昭公房玄龄留守京师，〔守，手又翻。〕疾笃，上征赴玉华宫，肩舆入殿，至御座侧乃下，相对流涕，因留宫下，闻其小愈则喜形于色；加剧则忧悴。〔悴，秦醉翻。〕玄龄谓诸子曰：「吾受主上厚恩，今天下无事，唯东征未已，群臣莫敢谏，吾知而不言，死有余责。」乃上表谏，〔上，时掌翻。〕以为：「老子曰：『知足不辱，知止不殆。』陛下功名威德亦可足矣，拓地开疆亦可止矣，且陛下每决一重囚，必令三覆五奏，进素膳，止音乐者，〔见一百九十三卷五年。〕重人命也。今驱无罪之士卒，委之锋刃之下，使肝脑涂地，独不足愍乎！〔明谨用刑，重人命也。踊跃用兵，则忘人命之为重矣。引彼形此，玄龄之言可谓深切着明。〕向使高丽违失臣节，诛之可也；侵扰百姓，灭之可也；他日能为中国患，除之可也。今无此三条而坐烦中国，内为前代雪耻，外为新罗报雠，岂非所存者小，所损者大乎！〔说到此，分明见得高丽不必征。当时在朝之臣谏东征者，未有能及此者也，此是忠诚恳切中流出。为，于伪翻。〕愿陛下许高丽自许，焚陵波之船，罢应募之众，自然华、夷庆赖，远肃迩安。臣旦夕入地，傥蒙录此哀鸣，〔论语：曾子有疾，孟敬子问之，曾子言曰：「鸟之将死，其鸣也哀；人之将死，其言也善。」死且不朽！」玄龄子遗爱尚上女高阳公主，上谓公主曰：「彼病笃如此，尚能忧我国家。」上自临视，握手与诀，悲不自胜。〔胜，音升。〕癸卯，薨。
柳芳曰：玄龄佐太宗定天下，及终相位，凡三十二年，天下号为贤相；〔相，息亮翻。〕然无迹寻，德亦至矣。故太宗定祸乱而房、杜不言功。王、魏善谏诤而房、杜让其贤，英、卫善将兵而房、杜行其道，〔新赞作「房、杜济以文」。将，即亮翻。〕理致太平，善归人主。为唐宗臣，宜哉！
12八月，己酉朔，日有食之。
14辛未，遣左领军大将军执失思力出金山道击薛延陀余寇。
15九月，庚辰，昆丘道行军大总管阿史那社尔击处月、处密，破之，余众悉降。〔降，户江翻。〕
16癸未，薛万彻等伐高丽还。〔还，从宣翻，又如字。〕万彻在军中，使气陵物，裴行方奏其怨望，坐除名，流象州。〔裴行方副万彻东伐，见上卷上年。象州，汉潭中中溜县之地，隋为始安郡桂林县，唐武德四年，置象州桂郡，以象山名州。〕
17己丑，新罗奏为百济所攻，破其十三城。
18己亥，以黄门侍郎褚遂良为中书令。
19强伟等发民造船，役及山獠，雅、邛眉三州獠反。〔强，其两翻。邛，渠容翻。獠，鲁皓翻。〕壬寅，遣茂州都督张士贵、右卫将军梁建方发陇右、峡中兵二万余人以击之。蜀人苦造船之役，或乞输直雇潭州人造船；上许之。州县督迫严急，民至卖田宅、鬻子女不能供，谷价踊贵，剑外骚然。〔自剑门关以南谓之剑外，内京师而外诸夏也。〕上闻之，遣司农少卿长孙知人驰驿往视之。知人奏称：「蜀人脆弱，不耐劳剧。〔脆，此芮翻。〕大船一艘，庸绢二千二百三十六匹。山谷已伐之木，挽曳未毕，复征船庸，〔艘，苏遭翻。复，扶又翻。〕二事并集，民不能堪，宜加存养。」上乃敕潭州船庸皆从官给。
20冬，十月，癸丑，车驾还京师。
21回纥吐迷度兄子乌纥蒸其叔母。〔纥，下没翻。〕乌纥与俱陆莫贺达官俱罗勃，皆突厥车鼻可汗之伲也，相与谋杀吐迷度以归车鼻。乌纥夜引十余骑袭吐迷度，杀之。燕然副都护元礼臣使人诱乌纥，许奏以为瀚海都督，乌纥轻骑诣礼臣谢，礼臣执而斩之，以闻。〔燕，因肩翻。诱，音酉。骑，奇寄翻。〕上恐回纥部落离散，遣兵部尚书崔敦礼往安抚之。久之，俱罗勃入见，上留之不遣。〔回纥由是又微。见，贤遍翻。〕
22阿史那社尔既破处月、处密，引兵自焉耆之西趋龟兹北境，〔趋，七喻翻。〕分兵为五道，出其不意，焉耆王薛婆阿那支弃城奔龟兹，保其东境。社尔遣兵追击，擒而斩之，〔十六年，郭孝恪破焉耆，立栗婆准为王，而阿那支杀之，今也罪人斯得。〕立其从父弟先那准为焉耆王，〔新书曰：立突骑支弟婆伽利为王。此从旧书。从，才用翻。〕使修职贡。龟兹大震，守将多弃城走。社尔进屯碛口，去其都城三百里，〔「碛口」，新、旧书作「碛石」。龟兹都伊逻卢城，北倚白山，亦曰阿羯田山。将，即亮翻。碛，七迹翻。〕遣伊州刺史韩威帅千余骑为前锋，〔帅，读曰率；下同。骑，奇寄翻。〕右卫将军曹继叔次之。至多褐城，龟兹王诃利布失毕、其相那利、羯猎颠帅众五万拒战。〔相，息亮翻。羯，居谒翻。〕锋刃甫接，威引兵伪道，龟兹悉众追之，行三十里，与继叔军合。龟兹惧，将却，继叔乘之，龟兹大败，逐北八十里。
23甲戍，以回纥吐迷度子前左屯卫大将军婆闰为左骁卫大将军、大俟利发、瀚海都督。〔骁，坚尧翻。俟，渠之翻。考异曰：旧回纥传云：「诏西突厥可汗阿史那贺鲁统五啜，五俟斤，二十余部，居多罗斯水南，去西州马行十五日程。回纥不肯西属突厥。」按贺鲁时为将军，自多逻斯水入居庭州，永徽二年乃西遁，自称可汗，所统咄陆五啜，弩失毕五俟斤，唐未尝以回纥隶之也。今不取。〕
  </div>
  <div class="pagination">
   <a href="资治通鉴注_page212.html">
    上一页
   </a>
   <span>
    ...
   </span>
   <a href="资治通鉴注_page208.html">
    208
   </a>
   <a href="资治通鉴注_page209.html">
    209
   </a>
   <a href="资治通鉴注_page210.html">
    210
   </a>
   <a href="资治通鉴注_page211.html">
    211
   </a>
   <a href="资治通鉴注_page212.html">
    212
   </a>
   <span class="current-page">
    213
   </span>
   <a href="资治通鉴注_page214.html">
    214
   </a>
   <a href="资治通鉴注_page215.html">
    215
   </a>
   <a href="资治通鉴注_page216.html">
    216
   </a>
   <a href="资治通鉴注_page217.html">
    217
   </a>
   <a href="资治通鉴注_page218.html">
    218
   </a>
   <span>
    ...
   </span>
   <a href="资治通鉴注_page214.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
