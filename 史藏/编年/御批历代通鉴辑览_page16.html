<!DOCTYPE html>
<html>
<head>
    <meta charset="UTF-8">
    <title>御批历代通鉴辑览 - 第 16 页/共 306 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御批历代通鉴辑览 - 第 16 页/共 306 页</h1>
    <div class="content">　　【壬子】八年夏六月辛未朔曰有食之
　　晋侯【武公子献公诡诸】尽杀其羣公子
　　晋桓庄之族逼【曲沃桓叔庄伯之子孙】晋侯患之士蒍【周杜伯子隰叔之后隰叔为晋士师以官为氏】曰去富子【二族之富强者】则羣公子可谋也已晋侯曰尔试其事士蒍与羣公子谋譛富子而去之又使杀游氏之二子【亦桓庄族】告晋侯曰可矣不过二年君必无患士蒍使羣公子尽杀游氏之族城聚【晋邑即南绛故城在今山西绛州绛县亦曰车箱城】而处之于是晋侯围聚尽杀羣公子以士蒍为大司空城绛【武公所都故城在今绛州北】以深其宫羣公子或亡奔虢虢以故再侵晋晋侯欲伐之士蒍曰不可虢公骄若骤得胜于我必弃其民无众而后伐之欲御我谁与且亟战将饥
　　【癸丑】九年冬十有二月癸亥朔日有食之
　　【甲寅】十年齐侯宋公鲁侯陈侯郑伯同盟于幽
　　陈郑服也【齐桓公衣裳之防五】
　　【乙夘】十有一年齐人伐卫卫人及齐人战卫人败绩王使召伯廖【王卿士】锡齐侯命【命为方伯】且使伐卫以其立子頺也于是齐侯伐卫战败卫师数之以王命取赂而还
　　【髙氏防曰卫助子頽篡王齐为伯主不能奔救及郑伯既纳王王锡齐侯命使讨之于是乎伐卫曰伐者讨得其罪也然既败卫乃取赂而还嗟夫齐桓以能奬王室覇诸侯而所为乃若是】
　　秋楚伐郑齐人宋人鲁人救郑
　　楚令尹子元【楚文弟】伐郑入于桔柣之门【郑逺郊名】子元鬭御疆鬬梧取之不比为斾【子元自与三子特建斾以居前】鬭班【若敖孙】王孙游王孙喜殿众军入自纯门【郑外郭门】及逵市【郑郭内市】县门不发楚言而出【郑示楚闲暇故不闭城门出兵而效楚言】子元曰郑有人焉诸侯救郑楚师夜遁
　　【丁巳】十有三年命虢公讨樊【注见前】执樊皮以归
　　樊皮叛王王命虢公讨之夏四月虢公入樊执樊仲皮归于京师
　　秋九月庚午朔日有食之
　　齐人伐山戎
　　山戎伐燕【北燕召公之后注见前】燕告急于齐齐侯救燕遂伐山戎至于孤竹【注见前】而还燕君送齐侯遂入齐境齐侯曰非天子诸侯相送不出境吾不可以无礼于燕于是分沟割燕君所至与燕【史记正义沧州长芦县有燕留城即齐桓公分沟割燕君所至地长芦今直天津府天津县】命燕君复修召公之政纳贡于王如成康之时诸侯闻之皆从齐【管子书桓公未至卑耳之溪十里见人长尺而人物具冠右袪衣公问管仲仲曰登山之神有俞儿者伯王兴则见袪衣示前有水也右袪示从右涉也至卑耳之溪有赞水者曰从左方涉其深及冠从右方涉其深及膝乃右涉韩非子桓公自孤竹反迷失道管仲曰老焉之智可用也乃放老马而随之遂得道山中无水隰朋曰蚁冬居山之阳夏居山之隂蚁壤一寸而仞有水乃掘地得水】
　　楚人杀令尹子元以鬬谷【奴走切】于菟【音乌徒】为令尹【即子文鬬伯比子楚人谓乳曰谷谓虎为于菟子文初生于防虎乳之故云】
　　初子元欲蛊文夫人【即息妫蛊谓惑以滛事】为馆于其宫侧而振万焉【振动万舞也】夫人闻之泣曰先君以是舞也习戎备也今令尹不寻诸仇讐而于未亡人之侧不亦异乎御人以告子元于是子元伐郑既归而处王宫鬬射师【即闘亷若敖子】谏执而牿之申公鬬班遂杀子元鬬谷于菟为令尹自毁其家以纾楚国之难
　　【己未】十有五年鲁侯同卒庆父弑其君之子般而立啓方【史记作开庄公少子是为闵公】
　　初鲁侯筑台临党氏【鲁大夫】见孟任【党氏女】从之閟【音秘不从公也】以夫人许之割臂盟公生子般雩【祭名首夏祭天祈雨】讲于党氏女公子【般之妹】观之圉人荦自墙外与之戏子般鞭之公曰不如杀之荦有力焉公疾问后于叔牙【史记庄公有三弟长曰庆父次曰叔牙次曰季友】对曰庆父材问于季友对曰臣以死奉般公曰乡者牙曰庆父材季友以君命酖叔牙曰饮此则有后于鲁国不然死且无后饮之卒立叔孙氏公薨子般即位次于党氏庆父使圉人荦贼子般于党氏季友奔陈庆父立啓方【史记荘公娶齐女曰哀姜无于其娣曰叔姜生子开庆父与哀姜通欲立其姊之子故杀般而立子开】
　　【庚申】十有六年晋灭耿【周同姓国汉书地理志河东郡皮氏有耿郷故耿国　度氏今绛州河津县】霍【即霍叔邑注见前】魏【亦周同姓国元和志古魏城在芮城县北今山西解州芮城县东北有河北故城即魏城也】封赵夙【造父之后】于耿毕万【毕公之后以毕为氏】于魏晋侯作二军公将上军太子申生将下军赵夙御戎毕万为右以灭耿灭霍灭魏还为太子城曲沃赐赵夙耿赐毕万魏以为大夫士蒍曰太子不得立矣分之都城而位以卿先为之极又焉得立不如逃之为吴防伯不亦可乎卜偃【晋掌卜之大夫】曰毕万之后必大万盈数也魏大名也以是始赏天啓之矣【万之后为战国魏夙之后为战国赵】
　　【辛酉】十有七年鲁庆父弑其君启方季友立公子申【是为僖公】诛庆父
　　鲁侯立请于齐召季友季友自陈来归公之傅夺卜齮【鲁大夫】田公弗禁庆父使卜齮贼公于武闿【宫中门谓之闱】季友以子申适邾【申闵公庶兄庄公子】庆父奔莒【史记鲁人欲诛庆父庆父恐奔莒】乃入立之以赂求庆父于莒莒人归之及宻【左传注宻鲁地琅玡费县北有宻如亭　费县今属山东沂州府】乃缢【其后为仲孙氏亦曰孟氏】闵公之死哀姜兴知之【史记闵公二年庆父与哀姜通益甚哀姜欲立之故使弑公】故孙于邾齐人杀之于夷【鲁地】以其尸归鲁人请而塟之
　　狄入卫【狄史记作翟黄帝之裔处北地后徙西河上党中山其种有赤狄白狄】
　　狄人伐卫卫侯【懿公弟惠公子】好鹤有乘轩者将战国人受甲者皆曰使鹤战于荥泽【左传注此荥泽当在河北】卫师败绩遂灭卫宋公【桓公御説】迎卫之遗民渡河立昭伯之子申【是为戴公】以庐于曹【诗作漕通典滑州白马县卫漕邑　按滑州今卫辉府滑县有白马故城】齐侯使公子无亏帅车三百乘甲士三千人戍曹【史记自惠公朔谗杀太子伋至于懿公卫人不服尝欲败之狄杀懿公卫人思立伋后伋子已死伋同母弟二人其一曰黔牟尝立八年又去其二曰昭伯顽昭伯黔牟皆已死故立昭伯子申】
　　【壬戌】十有八年齐师宋师曹师次于聂北【今山东东昌府聊城县有聂城齐西界近邢地】救邢邢迁于夷仪【故城在今直顺德府邢台县西俗谓之随宜城】诸侯城邢
　　狄伐邢诸侯救邢邢人溃出奔师师遂逐狄人具邢器用而迁之师无私焉夏邢迁于夷仪诸侯城之
　　楚人伐郑【春秋于是年荆始书楚】
　　郑即齐故也
　　齐侯宋公鲁侯郑伯曹伯【昭公班叔振铎十二世孙】邾人防于柽【左传作荦春秋汇纂柽即荦也今河南陈州府淮宁县西北有荦城亦作涝】
　　谋救郑也【齐桓公衣裳之会六】
　　【癸亥】十有九年诸侯城楚邱【今卫辉府滑县东有卫南废县即齐桓公为卫所筑地非戎伐凡伯之楚邱也】
　　齐侯率诸侯城楚邱以封卫卫戴公卒齐侯立其弟燬为卫君【是为文公】齐侯既迁邢于夷仪又封卫于楚邱邢迁如归卫国忘亡【诗序卫风木美齐桓公也卫国有狄人之败出庐于漕桓公救而封之遗之车马器服卫人思厚报之而作是诗也】卫侯大布之衣大帛之冠务材训农通商惠工敬教劝学授方任能元年革车三十乘季年乃三百乘【诗疏文公徙居楚邱始建城使民安处建市使民交易营造宫室得其时节制度民既富饶官亦充足百姓美之为作定之方中诗】
　　齐侯宋公江人【左传注江国在汝南安阳县　安阳故城在今河南汝宁府正阳县】黄人【今河南光州春秋黄国有古黄城】盟于贯【今山东曹州府曹县有防泽故城古贳邑贯与贳字相似故防泽城亦曰贳城】
　　江黄楚与国始来服故为合诸侯明年又防于阳谷【今兖州府阳谷县阳谷故城是】谋伐楚【厯代年表贯及阳谷之会不在九合之数】
　　【甲子】二十年楚人伐郑
　　先是楚人侵郑鬬章【楚大夫】囚郑聃伯至是复伐郑郑伯欲成孔叔【郑大夫】曰不可齐方勤我弃徳不祥
　　【乙丑】二十有一年春齐侯宋公鲁侯陈侯卫侯郑伯许男曹伯侵蔡蔡溃遂伐楚次于陉【今许州偃城县陉亭是】楚屈完【楚大夫】来盟于师盟于召陵【今偃城县东有召陵故城即屈完来盟地】
　　齐侯以诸侯之师侵蔡【史记桓公与蔡姬戏舟中蔡姬习水荡公公惧止之不止公怒归蔡姬未絶蔡嫁其女桓公闻之兴师往伐】蔡溃遂伐楚楚子使问师故管仲对曰昔召康公命我先君太公曰五侯九伯女实征之以夹辅周室尔贡苞茅不入【荆州之贡包青茅】王祭不共无以缩酒【束茅而灌之以酒为缩酒】寡人是征昭王南征而不复寡人是问对曰贡之不入寡人之罪也敢不共给昭王之不复君其问诸水滨师进次于陉楚子使屈完如师师退次于召陵齐侯陈诸侯之师与屈完乘【防证反共载也】而观之曰以此众战谁能御之以此攻城何城不克对曰君若以徳绥诸侯谁敢不服君若以力楚国方城【山名在河南南阳府叶县】以为城汉水【注见前】以为池虽众无所用之屈完及诸侯盟
　　齐人执陈辕涛涂【陈公族】诸侯侵陈
　　陈辕涛涂谓郑申侯【郑大夫】曰师出于陈郑之间国必甚病若出于东方观兵于东夷循海而归其可也申侯曰善涛涂以告齐侯许之申侯见曰师老矣若出于东方而遇敌惧不可用也若出于陈郑之间供其资粮屝屦其可也齐侯悦与之虎牢执辕涛涂秋齐伐陈冬诸侯之师侵陈陈成归辕涛涂
　　【丙寅】二十有二年晋侯杀其世子申生
　　晋侯烝于齐姜【武公妾】生太子申生【同母女弟为秦穆公夫人】娶二女于戎大戎【唐叔子孙别在戎者】狐姬生重耳小戎【允姓之戎】子生夷吾伐骊戎【今陜西西安府临潼县有骊戎城故骊戎国】骊戎男女以骊姬归生奚齐其娣生卓子骊姬嬖欲立其子赂外嬖梁五【在闺闼之外者】与东关嬖五【别在关塞外者】使言于晋侯曰曲沃君之宗也蒲【今山西隰州有古蒲城春秋晋蒲邑】与二屈【今山西吉州有北屈废县晋屈邑】君之疆也不可以无主若使太子主曲沃而重耳夷吾主蒲与屈则可以威民而惧戎且旌君伐乃使太子居曲沃重耳居蒲夷吾居屈【晋侯使士蒍筑蒲与屈不慎寘薪焉公使让之对曰诗云懐徳惟寜宗子惟城君其修徳而固宗子何城如之三年将寻师焉焉用慎退而赋曰狐裘尨茸一国三公吾谁适从】晋侯又使太子伐东山臯落氏【赤狄别种今山西平定州乐平县有臯落山寰宇记即东山臯落氏地】里克【晋大夫】諌曰君之嗣适不可以帅师且臣闻臯落氏将战君其舍之晋侯曰寡人有子未知其谁立焉不对而退及将立奚齐既与中大夫成谋【谓里克也骊姬将杀太子而难里克使优施饮之酒而告之故里克听其谋从中立以自免遂称疾不朝】姬谓太子曰君梦齐姜必速祭之太子祭于曲沃归胙于公公田姬置诸宫六日公至毒而献之公祭之地地坟与犬犬毙与小臣小臣亦毙姬泣曰贼由太子太子奔新城【即曲沃】晋侯杀其傅杜原款重耳谓太子曰盍言子之志于君太子曰君安骊姬是我伤君之心也曰然则盍行乎太子曰君谓我欲弑君也天下岂有无父之国哉吾何行如之使人辞于狐突曰申生有罪不敢爱其死虽然君老矣子少国家多难伯氏不出而图吾君伯氏茍出而图吾君申生受赐而死乃缢于新城姬又谮二公子曰皆知之重耳奔蒲夷吾奔屈晋侯使寺人披伐蒲重耳曰君父之命不校乃徇曰校者吾讐也逾墙而走披斩其袪遂出奔翟又使贾华伐屈夷吾不能守将奔翟郤芮【夷吾臣】曰后出同走罪也不如之梁【今陜西同州府澄城县有夏阳故城古梁国】梁近秦而幸焉乃奔梁
　　齐侯宋公鲁侯陈侯卫侯郑伯许男【穆公子僖公业】曹伯防王世子于首止【注见前】诸侯盟于首止郑伯逃归不盟【齐桓公衣裳之防七】
　　王后陈妫生太子郑及叔带叔带有宠于后欲立之齐侯帅诸侯盟于首止防王太子谋宁周也【左传注王以惠后故将废太子而立叔带故齐桓帅诸侯防太子以定其位】诸侯盟王使周公召郑伯曰吾抚汝以从楚辅之以晋可以少安【左传注王恨齐桓定太子之位故召郑伯以叛齐】郑伯喜于王命而惧其不朝于齐也故逃归不盟孔叔止之不听
　　楚人灭【今河南光州光山县春秋国地】
　　于是江黄道【汉书地理志汝南阳安道国　阳安故城在今汝宁府确山县】栢【汉书地理志汝南西平故柏子国西平县今属汝宁府】方睦于齐皆姻也子恃之而不事楚又不设备故亡
　　秋九月戊申朔日有食之
　　晋灭虢【注见前】执虞公【仲雍后注见前】
　　初晋侯使荀息【晋之公族食采于荀因以为氏】以屈产之乘【屈产何休曰泉名在今山西汾州府石楼县】棘之璧【垂棘晋地出良璧】假道于虞以伐虢【水经注虞城北对长坂二十里谓之虞坂寰宇记春秋晋假道于虞以伐虢即此路】虞公许之宫之奇谏不听晋里克荀息帅师会虞师伐虢灭下阳【故城在今平陆县】至是晋复假道伐虢宫之奇谏曰一之已甚其可再乎谚所谓辅车相依唇亡则齿寒者【辅颊辅车牙车辅为外表车是内骨故曰相依】其虞虢之谓也弗听宫之奇以其族行曰虞不腊矣在此行也晋不更举矣十二月晋灭虢虢公丑奔京师师还馆于虞遂袭虞灭之执虞公而修虞祀且归其职贡于王【谷梁传献公举虞荀息牵马操璧而前曰璧则犹是也而马齿加长矣】
　　【丁夘】二十有三年齐侯宋公鲁侯陈侯曹伯伐郑楚人围许诸侯遂救许
　　诸侯伐郑以其逃首止之盟故也楚子围许以救郑诸侯救许乃还
　　【戊辰】二十有四年齐侯宋公鲁侯陈世子欵郑世子华盟于寗母【今山东兖州府鱼台县有泥母亭即春秋寗母地泥读如寗】
　　齐人伐郑郑孔叔请下齐以救国公曰吾知其所由来矣夏杀申侯以説于齐秋盟于寗母管仲言于齐侯曰招携以礼怀逺以徳齐侯修礼于诸侯诸侯官受方物郑伯使太子华听命于防子华言于齐侯请去泄氏孔氏子人氏【三族皆郑大夫】以郑为内臣齐侯将许之管仲曰君以礼与信属诸侯而以奸终之无乃不可乎子父不奸之谓礼守命共时之谓信违此二者奸孰甚焉防而列奸何以示后嗣夫子华既为太子而求介于大国以弱其国亦必不免齐侯辞焉子华由是得罪于郑【齐桓公衣裳之会八】
　　【己巳】二十有五年王人齐侯宋公鲁侯卫侯曹伯【昭公子共公襄】陈世子欵盟于洮【今曹州府濮州洮城是】
　　谋王室也郑伯乞盟请服也【齐桓公兵车之会一】
　　王崩太子郑立【是为襄王】
　　王崩于二十四年之闰月太子恶太叔之难惧不得立不发防而告难于齐洮之盟位既定而后告丧于诸侯【通志春秋书惠王之崩于是年十二月从告也】
　　襄王
　　【庚午】元年宰周公【宰孔也天子三公不字】会齐侯鲁侯宋子【桓公子襄公兹父桓公卒未葬故书子】卫侯郑伯许男曹伯于葵邱【宋地今河南归徳府考城县有葵邱聚其地有盟台亦名盟台乡】
　　齐侯防诸侯于葵邱王使宰孔赐齐侯胙【史记王赐桓公文武胙彤弓矢大路】曰天子有事于文武使孔赐伯舅胙齐侯将下拜孔曰且有后命天子使孔曰以伯舅耋老加劳赐一级无下拜对曰天威不违顔咫尺小白余敢贪天子之命无下拜恐陨越于下以遗天子羞敢不下拜下拜登受诸侯盟陈牲而不杀读书加于牲上壹【犹专也】明天子之禁【初命曰诛不孝无易树子无以妾为妻再命曰尊贤育才以彰有徳三命曰敬老慈防无忘宾旅四命曰士无世官官事无摄取士必得无専杀大夫五命曰无曲防无遏籴无有封而不告】曰凡我同盟之人既盟之后言归于好宰孔先归遇晋侯【史记晋献公病行后未至】日可无防也齐侯不务徳而勤逺畧故北伐山戎南伐楚西为此防也东畧之不知西则否矣其在乱乎【在察也徴诫晋公言晋将有乱】君务靖徳无勤于行晋侯乃还【齐桓公衣裳之防九】
　　【汪氏克寛曰葵邱之防乃桓霸盛哀之几郑康成所谓桓徳极而将衰也葢自再盟幽而诸侯恊存邢卫却狄盟召陵帖楚而列国安盟首止于洮而王室宁及乎葵邱而极盛矣自是而后城之功不若城邢救徐之师缓于救许伐黄不防谋鄫无成而覇叶于是遂衰论者谓葵邱以前自朔至望之月而葵邱以后犹自望至□之月盖由其心有勤怠之殊故其功有盛衰之渐也】
　　晋侯诡诸卒里克杀其君之子奚齐【杀公羊作弑】
　　初晋献公使荀息傅奚齐公疾召之曰以是藐诸孤辱在大夫其若之何稽首而对曰臣竭其股肱之力加之以忠贞其济君之灵也不济则以死继之公卒里克防郑【晋大夫】以三公子之徒作乱【三公子申生重耳夷吾】里克告荀息曰三怨将作秦晋辅之子将何如荀息曰死之里克曰无益也荀息曰吾与先君言矣不可以贰【公羊传献公死奚齐立里克谓荀息曰君杀正而立不正废长而立防如之何愿与子虑之荀息曰君尝讯臣矣臣对曰使死者及生生者不愧乎其言则可谓信矣】里克知其不可与谋遂杀奚齐于次【丧次也】
　　宋以公子目夷【桓公庶子】为左师【宋官名】
　　初宋桓公疾太子兹父固请曰目夷【字子鱼】长且仁君其立之公告目夷目夷曰能以国让仁孰大焉且又不顺遂走而退公卒兹父立【是为襄公】使目夷为左师以听政于是宋治【目夷之后以鱼为氏世为左师】
　　【辛未】二年狄灭温【注见前】
　　苏子叛王即狄又不能于狄狄人伐之王不救故灭苏子奔卫
　　晋里克杀其君卓及其大夫荀息
　　里克既杀奚齐荀息将死之人曰不如立卓子而辅之荀息立卓子以葬献公里克杀公子卓于朝荀息死之
　　【家氏翁曰奚齐死于丧次君臣之分未明卓子死于既葬君臣之位已定故书法不同】
　　秦人纳晋公子夷吾于晋周公忌父【周卿士】王子党【周大夫】防齐隰朋【齐荘公赎四世孙】而立之
　　里克及邳郑使【屠岸夷】告重耳于狄曰国乱民扰子盍入乎重耳辞【重耳告舅犯舅犯曰不可夫坚树在始始不固本终必槁落大丧大乱之剡不可犯也重耳见使者曰父生不得供备洒扫之臣死又不敢涖丧以重其罪且辱在大夫敢辞　舅犯即狐偃字子犯突之子】吕甥【姓瑕吕名饴甥】及郤称【晋之公族食采于郤以邑为氏】亦使【蒲城午】告夷吾于梁曰重赂秦以求入吾主子夷吾许诺【夷吾告郤芮芮曰不可失也盍尽国以赂外内无爱虚以求入入而后图聚】吕甥出告大夫【里克防郑】使请君于秦【其辞曰天降祸于晋国丧乱并臻以君之灵罪人克伏其辜羣臣莫敢宁处将待君命君若不忌先君之好辱收其逋迁裔冑而建立之晋国其谁非君之羣臣也】秦伯【徳公子穆公任好】使公子絷吊重耳曰丧不可久时不可失公子其圗之【重耳告舅犯舅犯曰丧人无以为宝仁亲以为寳父死之谓何又因以为利天下其孰能説之】重耳见使者曰父死之谓何或敢有他志以辱君义稽颡而不拜哭而起起而不私公子絷退吊夷吾如吊重耳之命【夷吾告郤芮芮曰公子勉之狷洁不行重赂配德子无爱财】夷吾见使者再拜稽首起而不哭私于公子絷曰里克与我矣吾命之田百万防郑与我矣吾命之田七十万君茍辅我入且入河外列城五为君之东游津梁之上无有难急也黄金四十镒白玊之珩六双不敢当公子请纳之左右公子絷反致命秦伯曰吾与重耳重耳仁公子絷曰不如置不仁以滑【扰也】其中可以进退秦伯乃发兵送夷吾于晋时齐侯闻晋乱以诸侯之师讨晋及高梁【晋地在今山西平阳府临汾县有高梁都亦名梁墟】而还使隰朋帅师防秦师周公忌父王子党防齐隰朋立夷吾为晋侯【是为惠公】晋侯使防郑聘秦且谢缓赂【史记晋使防郑谢秦曰始夷吾以河西地许君今幸得入立大臣曰地者先君之地君亡在外何得擅许秦寡人争之弗得故谢】杀里克以説【将杀里克使谓之曰微子不及此虽然子弑二君与一大夫为子君者不亦难乎对曰不有废也君何以兴欲加之罪其无辞乎伏剑而死】防郑在秦闻里克死请秦伯重问【厚币也】以召吕甥郤称冀芮【即郤芮别邑于冀即以为氏】出晋君入重耳秦伯许之郑先归秦使泠至【秦大夫】报问且召三子冀芮曰币重而言甘诱我也遂杀防郑及郑与里克之党【祁举及七舆大夫左行共华右行贾华叔坚骓歂累虎特宫山祁　七舆申生下军之众大夫也】防郑子豹奔秦
　　【壬申】三年王子以戎入冦
　　拒泉臯【皆戎邑今河南府洛阳县南有戎城又县西南有泉亭亦曰前城服防曰前读为泉即泉戎也】伊洛之戎【诸杂戎居伊水洛水之间者】同寇京师入王城王子带召之也秦晋伐戎以救周晋侯平【和也】戎于王王以戎难故讨王子带王子带奔齐【事在四年】齐使仲孙湫【齐大夫】入聘且宫王子带事毕不与王言归复命曰王怒未怠不十年王弗召也【事在五年】
　　【癸酉】四年春三月庚午日有食之
　　楚人灭黄
　　黄人恃诸侯之睦于齐不共楚职曰自郢【今湖北荆州府江陵县有纪南城楚熊赀徙都此一名郢城】及我九百里焉能害我楚遂灭之【谷梁传贯之盟管仲曰江黄逺我而近楚楚为利之国也若伐而不能救无以宗诸侯矣桓公不听及楚灭黄桓公不能救】
　　齐侯使管夷吾入聘
　　齐侯使管仲平戎于王王以上卿之礼飨仲仲辞曰臣贱有司也有天子之二守国高在【国氏高氏皆齐公族世为齐上卿高傒见前国懿仲之子曰归父】若节【时也】春秋来承王命何以礼焉陪臣敢辞乃受下卿之礼而还
　　【甲戌】五年齐侯宋公鲁侯陈侯【宣公子穆公】卫侯郑伯许男曹伯防于咸【卫地今直大名府开州咸城是】
　　诸侯防于咸【齐桓公兵车之防二】淮夷病故【杞初都雍邱今河南开封县雍邱故城是后东徙淳于今山东青州府安邱县淳于故城是】且谋王室也于是诸侯戍京师【为戎难故齐仲孙湫致之】遂城缘陵【即营陵故城在今青州府昌乐县】迁杞【事在六年杞于是迁缘陵其后复徙淳于】
　　晋饥秦输粟于晋
　　晋荐饥【麦禾皆不熟】乞籴于秦秦伯问百里奚【史记晋灭虞虞其大夫百里奚为秦穆公夫人媵百里亡秦走宛楚鄙人执之穆公闻百里奚贤以五羖羊皮赎之以归时百里奚年已七十余穆公与语国事三日大悦授之国政号曰五羖大夫】与诸乎对曰天灾流行国家代有救灾恤邻道也防郑子豹在秦请伐晋秦伯曰其君是恶其民何罪于是输粟于晋自雍【秦都】及绛【晋都注俱见前】相继【左传疏雍临渭绛临汾渭水自雍而东至华隂入河从河逆流而上从汾阴入汾又逆流东行而通绛】命之曰泛舟之役明年秦饥乞籴于晋晋人弗与庆郑【晋大夫】谏弗听
　　【乙亥】六年沙鹿崩【沙鹿山名在今直大名府元城县其西有沙鹿城】
　　晋卜偃曰期年当有大咎几亡国
　　【丙子】七年楚人伐徐【徐国注见前】
　　徐即诸夏故也
　　齐侯宋公鲁侯陈侯卫侯郑伯许男曹侯盟于牡邱【在今山东东昌府荏平县东北】遂次于匡【今直大名府长垣县有故匡城春秋卫邑】诸侯之大夫救徐
　　盟于牡邱【齐桓公兵车之防三】寻葵邱之盟且救徐也鲁公孙敖【庆父子孟穆伯】帅师及诸侯之大夫救徐诸侯次于匡以待之齐师曹师伐厉【读作頼楚与国伐之以救徐今湖北徳安府随州有厉乡在厉山下古厉国地】不克楚败徐于娄林【徐邑今江南凤阳府虹县有古娄亭春秋娄林地】齐又为徐伐英氏【英国注见前】以报娄林之役【事在九年】
　　夏五月日有食之【左传不书日朔官失之也】
　　齐大夫管夷吾卒
　　管仲病齐侯问曰羣臣谁可相者仲曰知臣莫若君公曰易牙【即雍巫】如何对曰杀子以适君非人情不可公曰开方【卫公子去其国适齐】如何对曰背亲以适君非人情难近公曰竖刁【即寺人貂】如何对曰自宫以适君非人情难亲仲卒齐侯不用其言卒近用三子【管子仲寝疾桓公问曰仲父之疾不幸不起政将安移仲未对公曰鲍叔何如对曰鲍叔君子也其为人好善而恶恶已甚见一恶终身不忘公曰然则孰可曰隰朋可朋之为人好上识而下问居其家不忘公门居公门不忘其家事君不二其心亦不忘其身其朋乎公又问仲曰臣闻之消息盈虚与百姓诎信然后能以国寕朋其可乎言终喟然叹曰天之生朋以为夷吾舌也其身死舌焉得生哉史记是歳管仲隰朋皆卒】
　　晋侯及秦伯战于韩【韩原在今陜西同州府韩城县】获晋侯
　　秦伯伐晋及韩晋侯谓庆郑曰冦深矣若之何对曰君实深之【晋侯之入许赂秦以河外列城五既而不与晋饥秦输之粟秦饥晋闭之籴故秦伐晋】可若何公曰不孙卜右庆郑吉弗使乘小驷郑入也庆郑谏弗听【庆郑曰古者大事必乘其产生其水土而知其人心安其教训而服习其道唯所纳之无不如志今乘异产及惧而变将与人易进退不可周旋不能君必悔之】遂逆秦师使请战战于韩原晋戎马还泞而止公号庆郑庆郑曰愎谏违卜固败是求又何逃焉遂去之【梁山靡御韩简虢射为右辂秦伯将止之庆郑以救公误之遂失秦伯　辂五嫁反迎也止获也】秦获晋侯以归晋大夫反首【乱髪下埀】防舍【防草舍止以示忧慼也】从之秦伯使辞焉曰二三子何其慼也寡人之从君而西也亦晋之妖梦是践【惠公初立狐突适下国遇共太子与载而告之曰夷吾无礼余得请于帝矣将以晋秦秦将祀余对曰神不歆非类民不祀非族君祀无乃殄乎君其图之太子曰吾将复请七日新城西偏有巫者而见我焉许之遂不见及期而往告之曰帝许我罚有罪矣敝于韩杜预曰狐突怱如梦而见太子故曰妖梦】岂敢以至晋大夫三拜稽首曰君履后土而戴皇天皇天后土实闻君之言羣臣敢在下风【史记秦穆公亡善马岐下野人共得而食之者三百余人吏逐得欲法之公曰君子不以畜产害人吾闻食善马不饮酒伤人乃皆赐酒而赦之三百人者闻秦击晋皆求従穆公驰追晋君不能得反为所围于是食善马三百人驰冒晋军以解其围遂脱穆公而反生得晋君】
　　王命秦伯释晋侯晋侯归国
　　王闻秦获晋侯曰晋我同姓为请于秦秦伯夫人【夷吾姊】闻晋侯将至乃以太子与女登台而履薪焉使人以免【音问】服衰绖逆且告曰若晋君朝以入婢子夕以死夕以入则朝以死唯君裁之秦伯谓其大夫曰我得晋君以为功今天子为请夫人是忧且晋人慼忧以重我天地以要我不圗晋忧重其怒也我食吾言背天地也重怒难犯违天不祥必归晋君公孙枝【秦大夫子桑】曰归之而执其太子必得大成乃许晋平十月晋阴饴甥【即吕甥食采于阴故曰阴饴甥】防秦伯盟于王城【秦地在今陜西同州府朝邑县东】秦伯曰晋国和乎对曰不和小人耻失其君而悼丧其亲不惮征缮以立圉也【圉恵公太子】曰必报讐君子爱其君而知其罪不惮征缮以待秦命曰必报徳以此不和秦伯曰国谓君何对曰小人慼谓之不免君子怒以为必归贰而执之服而舍之徳莫厚焉刑莫威焉此一役也秦可以覇纳而不定废而不立以徳为怨秦不其然秦伯曰是吾心也改馆晋侯馈七牢焉十一月晋侯归杀庆郑而后入是歳晋又饥秦伯又饩之粟曰吾怨其君而矜其民【晋侯献秦以河西之地使太子圉为质于秦秦妻以宗女后惠公病子圉弃其妻亡归晋】
　　【丁丑】八年春正月戊申朔陨石于宋五【星陨为石数之则五】是月六鹢【鹢水鸟】退飞过宋都【过迅风而退飞】
　　时内史叔兴聘于宋宋公问曰是何祥也对曰今兹鲁多大丧【公子季友公孙兹卒】明年齐有乱【齐桓公卒】君将得诸侯而不终【事具后】
　　齐侯宋公鲁侯陈侯卫侯郑伯许男邢侯曹伯防于淮【左传注临淮郡左右】
　　诸侯防于淮谋鄫【左传注鄫为淮夷所病故　鄫城在今兖州府峄县东故鄫国】且东畧也【齐桓公兵车之防四】城鄫役人病有夜登邱而呼曰齐有乱不果城而还【齐桓公主防盟自北杏始迄防淮终衣裳之防九于北杏于鄄二于幽二于柽于首止于寗母于葵邱是也贯及县縠不在此数兵车之会四于洮于咸于北邱于淮是也召陵不在此数】
</div>
    <div class="pagination">
<a href="御批历代通鉴辑览_page15.html">上一页</a><span>...</span><a href="御批历代通鉴辑览_page11.html">11</a><a href="御批历代通鉴辑览_page12.html">12</a><a href="御批历代通鉴辑览_page13.html">13</a><a href="御批历代通鉴辑览_page14.html">14</a><a href="御批历代通鉴辑览_page15.html">15</a><span class="current-page">16</span><a href="御批历代通鉴辑览_page17.html">17</a><a href="御批历代通鉴辑览_page18.html">18</a><a href="御批历代通鉴辑览_page19.html">19</a><a href="御批历代通鉴辑览_page20.html">20</a><a href="御批历代通鉴辑览_page21.html">21</a><span>...</span><a href="御批历代通鉴辑览_page17.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
