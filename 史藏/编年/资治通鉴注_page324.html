<!DOCTYPE html>
<html>
 <head>
  <meta charset="utf-8"/>
  <title>
   资治通鉴注 - 第 324 页/共 334 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   资治通鉴注 - 第 324 页/共 334 页
  </h1>
  <div class="content">
   赵延寿请给上国兵廪食，契丹主曰：「吾国无此法。」乃纵胡骑四出，以牧马为名，分番剽掠，〔剽，妙匹翻。〕谓之「打草榖」。丁壮毙于锋刃，老弱委于沟壑，自东、西两畿〔大梁之属县为东畿，洛阳之属县为西畿，此唐制也。唐制，两京除赤县外，余属县为畿县。〕及郑、滑、曹、濮，数百里间，财畜殆尽。〔郑、滑、曹、濮，皆大梁之旁郡，以及言之，明上文所谓东、西两畿为畿县。濮，博木翻。〕
契丹主谓判三司刘昫曰：「契丹兵三十万，既平晋国，应有优赐，速宜营办。」时府库空竭，昫不知所出，请括借都城士民钱帛，〔都城，大梁都城。〕自将相以下皆不免。又分遣使者数十人诣诸州括借，皆迫以严诛，人不聊生。其实无所颁给，皆蓄之内库，欲辇归其国。于是内外怨愤，始患苦契丹，皆思逐之矣。〔为契丹北归张本。〕
12初，晋主与河东节度使、中书令北平王刘知远相猜忌，虽以为北面行营都统，徒尊以虚名，而诸军进止，实不得预闻。〔事见二百八十四卷晋齐王开运元年。〕知远因之广募士卒；〔天福八年，齐王与契丹构隙之初，刘知远已奏募兵矣，事见二百八十三卷。〕阳城之战，诸军散卒归之者数千人，〔阳城之战见二百八十四卷晋齐王开运二年。按阳城之战，晋师大捷，无缘有散卒归河东，此必杜重威降契丹时也。〕又得吐谷浑财畜，〔事亦见开运二年。畜，吁玉翻。〕由是河东富强冠诸镇，〔冠，古玩翻。〕步骑至五万人。
晋主与契丹结怨，知远知其必危，而未尝论谏。契丹屡深入，知远初无邀遮、入援之志。〔既不据险要以邀遮契丹之兵，又不遣兵入援也。〕及闻契丹入汴，知远分兵守四境以防侵轶。〔轶，徒结翻。〕遣客将安阳王峻〔旧唐书地理志：相州，汉魏郡也，治安阳县。安阳，汉候国，故城在汤阴东。曹魏时，废安阳，并入邺。后周移邺，置县于安阳故城，仍为邺县。隋又改为安阳县，州所治也。若汉魏郡城则在县之西北七里，将，即亮翻。〕奉三表诣契丹主：一，贺入汴；二，以太原夷、夏杂居，戍兵所聚，未敢离镇；〔夏，户雅翻。离，力智翻。〕三，以应有贡物，值契丹将刘九一军自土门西入屯于南川，〔南川，谓晋阳城南之地。〕城中忧惧，俟召还此军，道路始通，可以入贡。契丹主赐诏褒美，及进画，亲加「儿」字于知远姓名之上，仍赐以木拐。胡法，优礼大臣则赐之，如汉赐几杖之比，惟伟王以叔父之尊得之。〔拐，乖买翻，老人拄杖也。欧史曰：王峻持拐归，虏人望之皆避道。〕
知远又遣北都副留守太原白文珂入献奇绘名马，〔绘，慈陵翻。〕契丹主知知远观望不至，及文珂还，〔还，从宣翻，又如字。〕使谓知远曰：「汝不事南朝，又不事北朝，意欲何所俟邪﹖」〔朝，直遥翻。〕藩汉孔目官郭威言于知远曰：「虏恨我深矣！王峻言契丹贪残失人心，必不能久有中国。」
或劝知远举兵进取。知远曰：「用兵有缓有急，当随时制宜。今契丹新降晋兵十万，虎据京邑，未有他变，岂可轻动哉！且观其所利止于货财，货财既足，必将北去。况冰雪已消，势难久留，宜待其去，然后取之，可以万全。」〔刘知远料之审矣，所以举兵南向，契丹不能与之争。〕
昭义节度使张从恩，以地迫怀、洛，〔昭义治潞州。自潞州至泽州，夕至怀州渡河，则洛州河南府。旧唐书地理志：潞州至洛州四百七十里。〕欲入朝于契丹，遣使谋于知远，知远曰：「我以一隅之地，安敢抗天下之大！君宜先行，我当继往。」从恩以为然。判官高防谏曰：「公晋室懿亲，〔按五代会要，晋少帝前妃张氏，天福八年进册皇后。张从恩盖后族也。〕不可轻变臣节。」从恩不从。左骁卫大将军王守恩，与从恩姻家，时在上党，从恩以副使赵行迁知留后，〔副使者，节度副使也。〕牒守恩权巡检使，与高防佐之。〔【章：十二行本「之」下有「遂行」二字；乙十一行本同。】〕守恩，建立之子也。〔王建立事康明宗见亲任，及事晋高祖。〕
13荆南节度使高从诲遣使入贡于契丹，契丹遣使以马赐之。从诲亦遣使诣河东劝进。〔荆南高氏父子事大以保其国，为谋大率如此。〕
14唐主立齐王景遂为皇太弟。徙燕王景达为齐王，领诸道兵马元帅；徙南昌王夕冀为燕王，为之副。〔燕，于坚翻。〕
景遂尝与宫僚燕集，赞善大夫元城张易有所规谏，〔张易北人而仕江南。〕景遂方与客传玩玉杯，弗之顾。易怒曰：「殿下重宝而轻士。」取玉杯抵地碎之，众皆失色；景遂敛容谢之，待易益厚。〔景遂之迁善敬士，亦难能也。〕
景达性刚直，唐主与宗室近臣饮，冯延己、延鲁、魏岑、陈觉辈，极倾谄之态，或乘酒喧笑；景达屡诃责之，复极言谏唐主，以不宜亲近佞臣。〔屡，力主翻。复，扶又翻。，近，巨靳翻。〕延己以二弟立非己意，欲以虚言德之；尝宴东宫，阳醉，抚景达背曰：「尔不可忘我！」景达大怒，拂衣入禁中白唐主，请斩之；唐主谕解，乃止。〔按是时陈觉、冯延鲁攻福州，史言其侍饮极倾谄之态，概言其常时，非必拘此时也。〕张易谓景达曰：「群小交构，祸福所系。殿下力未能去，数面折之，〔去，羌吕翻。数，所角翻。折，之舌翻。〕使彼惧而为备，何所不至！」自是每游宴，景达多辞疾不预。
唐主遣使贺契丹灭晋，且请诣长安修复〔【章：十二行本「复」下有「唐室」二字；乙十一行本同。】〕诸陵；〔唐末丧乱，诸陵多遭发掘；南唐自谓纂唐之绪，故请修复也。〕契丹不许，而遣使报之。
晋密州刺史皇甫晖，棣州刺史王建，皆避契丹，帅众奔唐；〔帅，读曰率。〕淮北贼帅多请命于唐。〔帅，所类翻。〕唐虞部员外郎韩〔【章：十二行本「韩」上有「史馆修撰」四字；乙十一行本同。】〕熙载上疏，以为：「陛下恢复祖业，今也其时。若虏主北归，中原有主，则未易图也。」〔易，以豉翻。韩熙载以定中原自期，仅见此疏耳。自古以来，多大言少成事者，何可胜数！〕时方连兵福州，未暇北顾；唐人皆以为恨，唐主亦悔之。〔使唐无福州之役，举兵北向，亦丧师而已矣。〕
15契丹主召晋百官悉集于庭，问曰：「吾国广大，方数万里，有君长二十七人；〔长，知两翻。〕今中国之俗异于吾国，吾欲择一人君之，如何﹖」皆曰：「天无二日。〔孟子引孔子之言。〕夷、夏之心，皆愿推戴皇帝。」如是者再。契丹主乃曰：「汝曹既欲君我，今兹所行，何事为先﹖」对曰：「王者初有天下，应大赦。」二月，丁巳朔，契丹主服通天冠、绛纱袍，登正殿，设乐悬、仪卫于庭。百官朝贺，华人皆法服，胡人仍胡服，立于文武班中间。〔文官班于东，武官班于西，胡人立于中间。〕下制称大辽会同十年，大赦。仍云：「自今节度使、刺史，毋得置牙兵，市战马。」〔其心固虞诸镇有与之作敌者。〕
赵延寿以契丹主负约，心怏怏，〔赵延寿之求为帝，不得不止，此其所以终为兀欲所锁也。怏，于两翻。〕令李崧言于契丹主曰：「汉天子所不敢望，乞为皇太子。」崧不得已为言之。〔为言，于伪翻；下令为同。〕契丹主曰：「我于燕王，虽割吾肉，有用于燕王，吾无所爱。然吾闻皇太子当以天子儿为之，岂燕王所可为也！」因令为燕王迁官。时契丹以恒州为中京，〔恒，户登翻。〕翰林承旨张砺奏拟燕王中京留守、大丞相、录尚书事、都督中外诸军事，枢密使如故。契丹主取笔涂去「录尚书事都督中外诸军事」而行之。〔去，羌吕翻。孰谓契丹主起于塞北而不知中国之事体哉！〕
16王戌，蜀李继勋与兴州刺史刘景攻固镇，拔之。〔【章：十二行本「之」下有「乙丑」二字；乙十一行本同；孔本同。】〕何重建请出蜀兵与阶成兵共扼散关以取凤州，〔扼散关，则北兵不能入，，凤州可坐取也。〕丙寅，蜀主发山南兵三千七百赴之。〔山南兵，兴元兵也。〕
17刘知远闻何重建降蜀，叹曰：「戎狄凭陵，中原无主，令藩镇外附，吾为方伯，良可愧也！」〔古者除王畿之外，八州八伯，所谓三十国而为连，连有帅，二百一十国以为州，州有伯者也。周分天下以为二伯，自陜以东，周公主之。及其衰也，齐桓、晋文纠合诸侯以尊王室，亦以方伯之任自居，晋人所谓「我为伯」者也。石晋以刘知远为北面都统，故亦自谓为方伯。〕
于是将佐劝知远称尊号，以号令四方，观诸侯去就。〔诸侯，谓当时诸藩镇。〕知远不许。闻晋主北迁，声言欲出兵井陉，迎归晋阳。〔陉，音刑。〕丁卯，命武节都指挥使荥泽史弘肇〔武节军，刘知远所置，见二百八十三卷晋齐王天福八年。隋置荥泽县，唐属郑州。九域志：荥泽县在郑州西北四十五里。〕集诸军于球场，告以出军之期。军士皆曰：「今契丹陷京城，执天子，天下无主。主天下者，非我王而谁！〔刘知远封北平王，故称之。〕宜先正位号，然后出师。」争呼万岁不已。知远曰：「虏势尚强，吾军威未振，当且建功业。士卒何知！」命左右遏止之。
己巳，行军司马潞城张彦威等三上笺劝进，〔潞，古邑也。隋置潞城县，唐属潞州。九域志：潞城县在潞州东北四十里。〕知远疑未决。郭威与都择牙冠氏杨邠入说知远曰：〔刘昫曰：冠氏，春秋邑名。隋分馆陶东界置冠氏县，唐属魏州。九域志：在州东北六十里。说，音税。〕今远近之心，不谋而同，此天意也。王不乘此际取之，谦让不居，恐人心且移，移则反受其咎矣。」知远从之。
18契丹以其将刘愿为保义节度副使，陜人苦其暴虐。〔陜，失冉翻。〕奉国都头王晏与指挥使赵晖、都头侯章谋曰：「今胡虏乱华，乃吾属奋发之秋。河东刘公，威德远着，〔刘知远，河东帅，故称之。〕吾辈若杀愿，举陜城归之，为天下唱，取富贵如返掌耳。」〔「返」，当作「反」。〕晖等然之。晏与壮士数人，夜踰牙城入府，出库兵以给众；庚午旦，斩愿首，悬诸府门，又杀契丹监军，奉晖为留后。晏，徐州；晖，澶州；章，太原人也。〔澶，时连翻。〕
19辛未，刘知远即皇帝位。自言未忍改晋，又恶开运之名，乃更称天福十二年。〔恶，乌路翻。更，工衡翻。欧阳修曰：人君即位称元年，常事尔，古不以为重也。孔子未修春秋，其前固已如此，虽暴君昏主，妄庸之史，其纪事先后远近，莫不以岁月一二数之，乃理之自然也。其谓一为元，未尝有法焉，古人之语尔。古谓岁之一月，亦不云一而曰正月，国语言六吕曰「元间大吕」，周易列六爻曰「初九」，大抵古人言数，多不云一，不独谓年为元也。及后世曲学之士，始谓孔子书元年为春秋大法，遂以改元为重事。自汉以后，又名年以建元，而正伪纷杂，称号遂多，不胜其纪也。五代，乱世也，其事无法而不合于理者多矣。至其年号乖错以惑后世，则不可以不明。梁太祖以干化二年遇弒，明年，末帝诛友珪，黜其凤历之号，称干化三年，尚为有说。至汉高祖建国，黜晋出帝开运四年，复称天福十二年者，何哉﹖盖以爱憎之私耳。方出帝时，汉高祖居太原，常愤愤下视晋，晋亦阳优礼之；幸而未见其隙。及契丹灭晋，汉未尝有赴难之意。出帝已北迁，方阳以兵声言追之，至土门而还。及其即位改元，而黜开运之号，则其用心可知矣。盖其于出帝，无复君臣之义，而幸祸以为利者，其素志也，可胜叹哉！〕
壬申，诏：「诸道为契丹括率钱帛者，皆罢之。〔括率锦帛，见上正月。〕其晋臣被迫胁为使者勿问，令诣行在。〔被，皮义翻。〕自余契丹，所在诛之。」
20何重建遣宫苑使崔延琛将兵攻凤州，不克，退保固镇。〔何重建为蜀图取凤州事始见上。〕
21甲戌，帝自将东迎晋主及太后。至寿阳，〔晋置寿阳县，后魏改曰受阳。隋开皇十年，改并州南受阳为文水，分州东故寿阳置寿阳县；唐属太原府。〕闻已过恒州数日，乃留兵戍承天军而还。〔还，从宣翻，又如字。承天军在井陉县娘子关西南太原府广阳县界。宋朝太平兴国四年，改广阳为平定县，置平定军。县有承天军寨，在太原府南三百五十里。〕
晋主既出塞，契丹无复供给，从官、宫女，皆自采木实、草叶而食之。至锦州，契丹令晋主及后妃拜契丹主阿保机墓。〔从，才用翻。契丹置锦州，近木叶山。金人疆域图：锦州南至燕京一千四百一十五里。陈元靓曰：大元于锦州置临海节度，领永乐、安昌、兴城、神水四县，属大定府路。〕晋主不胜屈辱，泣曰：「薛超误我！」〔胜，音升，谓薛超持之不令赴火也。事见上卷开运三年。〕冯后阴令左右求毒药，欲与晋主俱自杀，不果。
22契丹主闻帝即位，以通事耿崇美为昭义节度使，高唐英为彰德节度使，崔廷勋为河阳节度使，以控扼要害。〔昭义军，潞州；彰德军，相州；河阳军，孟州。帝自太原西南出兵，潞州，兵冲也；自潞州东下壸关，则至相州；南下太行，则至孟州；故皆命将控扼。〕
初，晋置乡兵，号天威军。〔见二百八十四卷晋出帝开运元年。〕教习岁余，村民不闲军旅，竟不可用；悉罢之，但令七户输钱十千，其铠仗悉输官。而无赖子弟，不复肯复农业，〔不复之复，扶又翻，再也。肯复之复，读如字，反也。〕山林之盗，自是而繁。及契丹入汴，纵胡骑打草榖；〔事见上正月。〕又多以其子弟及亲信左右为节度使、刺史，不通政事，华人之狡狯者多往依其麾下，教之妄作威福，掊敛货财，民不堪命。〔狡，古巧翻。狯，古外翻。掊，蒲侯翻。敛，力赡翻。于是所在相聚为盗，多者数万人，少者不减千百，攻陷州县，杀掠吏民。滏阳贼帅梁晖，有众数百，送款晋阳求效用，帝许之。磁州刺史李榖密通表于帝，令晖袭相州；〔旧唐书地理志：滏阳，汉武安县地，隋置滏阳县，唐属磁州，为州治所。九域志：滏阳南至相州六十里。帅，所类翻。〕晖侦知高唐英未至，〔侦，丑郑翻。〕相州积兵器，无守备，丁丑夜，遣壮士踰城入，启关纳其众，杀契丹数百，其守将突围走。晖据州自称留后，表言其状。〔表言于晋阳。将，即亮翻。〕
23戊寅，帝还至晋阳，〔自承天军还晋阳。还，从宣翻，又如字。〕议率民财以赏将士，夫人李氏谏曰：「陛下因河东创大业，未有以惠泽其民而先夺其生生之资，殆非新天子所以救民之意也。今宫中所有，请悉出之以劳军，虽复不厚，人无怨言。」〔劳，力到翻。〕帝曰：「善！」即罢率民，倾内府蓄积以赐将士，中外闻之，大悦。李氏，晋阳人也。〔妇人之智及此，异乎唐庄宗之刘后矣。鄙语有之：「福到心灵，祸来神昧。」二人者各居一焉。〕
24吴越内都监程昭悦，多聚宾客，畜兵器，〔畜，读曰蓄。〕与术士游。吴越主夕佐欲诛之，谓水丘昭券曰：「汝今夕帅甲士千人围昭悦第。」〔帅，读曰率。〕昭券曰：「昭悦，家臣也，有罪当显戮，不宜夜兴兵。」弘佐曰：「善！」命内牙指挥使诸温〔诸，姓；温，名。汉书地理志，琅邪郡有诸县，盖以邑为氏也。〕伺昭悦归第，执送东府。〔伺，相吏翻。〕己卯，斩之。释钱仁俊之囚。〔钱仁俊之囚见上卷开运二年。〕
25武节都指挥使史弘肇攻代州，拔之，斩王晖。〔王晖降契丹见上卷上年。〕
26建雄留后刘在明朝于契丹，以节度副使骆从朗知州事。帝遣使者张晏洪等如晋州，谕以己即帝位，从朗皆囚之。大将药可俦杀从朗，推晏洪权留后，庚辰，遣使以闻。
契丹主遣右谏议大夫赵熙使晋州，括率钱帛，征督甚急。从朗既死，民相帅共杀熙。〔帅，读曰率；下同。〕
契丹主赐赵晖诏，即以为保义留后。晖斩契丹使者，焚其诏，遣支使河间赵矩奉表诣晋阳。契丹遣其将高谟翰攻晖，不克。〔「谟」，一本作「模」。〕帝见矩，甚喜，曰：「子挈咽喉之地以归我，天下不足定也。」〔陜州据河、潼之要，自河东入洛、汴，此其咽喉也。咽，因肩翻。〕矩因劝帝早引兵南向以副天下之望，帝善之。
辛巳，以晖为保义节度使，侯章为镇国节度使，保义军马步都指挥使王晏为绛州防御使、保义军马步副指挥使。〔按王晏先已为保义军马步都指挥使，既赏其功，不应为副指挥使，恐误。〕
27高防与王守恩谋，遣指挥使李万超白昼帅众大噪入府，斩赵行迁，推守恩权知昭义留后。守恩杀契丹使者，举镇来降。〔帝既得陜，又得上党，足以示契丹形制之势，重以澶州梗其南北之路，虏气夺而心摇矣。〕
28镇宁节度使邪律郎五，性残虐，〔契丹主阿保机以其所居横帐地名为姓曰世里。世里，译者谓之邪律，史因之。〕澶州人苦之。贼帅王琼帅其徒千余人，夜袭据南城，北度浮航，〔浮航，即德胜浮梁。贼帅，所类翻。琼帅，读曰率。航，户刚翻。〕纵兵大掠，围郎五于牙城。〔澶州牙城，盖在忠城。〕契丹主闻之，甚惧，始遣天平节度使李守贞、天雄节度使杜重威还镇，〔李守贞、杜重威既降契丹，从契丹主南入汴，遂为所留。〕由是无久留河南之意。遣兵救澶州；琼退屯近郊，〔去城三十里为近郊。〕遣弟超奉表来求救。癸未，帝厚赐超，遣还。〔还，从宣翻，又如字。〕琼兵败，为契丹所杀。
29蜀主加雄武节度使何重建同平章事。
30延州录事参军高允权，万金之子也。彰武节度使周密，〔闇音暗。〕而贪，将士作乱，攻之；密败，保东城。众以允权家世延帅，〔高万金兄弟，自梁以来帅延州。帅，所类翻。〕推为留后，〔考异曰：周太祖实录，「允权为肤施令。」陷蕃记云，「前录事参军，退居田里。」汉高祖实录云，「允权为延川令，周密以允权故将之子，恐与边人缔结，移为州主簿。密后以闇而党下，惟诛掠是务，允权乘其民怨，时以言间之，复遣亲党潜构诸部，众心遂摇。」广本云，「允权为延川令，密徙为录事参军。」今从之。周太祖实录又曰：「契丹犯阙，以周密为延帅。」按晋少帝实录：「开运三年八月辛未，以右龙武统军周密为彰武节度使」，非契丹所授。今从汉高祖实录。〕据西城。〔薛史曰：延州有东、西二城，其中限以深涧。〕密，应州人也。
31丹州都指挥使高彦珣杀契丹所署刺史，自领州事。
32契丹述律太后遣使以其国中酒馔脯果赐契丹主，贺平晋国。〔馔，徂皖翻，又雏恋翻。〕契丹主与群臣宴于永福殿，每举酒，立而饮之，曰：「太后所赐，不敢坐饮。」
33唐王淑妃与郇公从益居洛阳；赵延寿娶明宗女为夫人，淑妃诣大梁会礼。〔赵延寿妻，唐明宗女燕国长公主也。晋高祖天福天年，契丹已遣使至洛阳取之人北矣。今复从延寿至大梁，故王淑妃诣之会礼。〕契丹主见而拜之曰：「吾嫂也。」〔契丹主以唐明宗年长，于齿为兄，故拜王淑妃为嫂。〕统军刘遂凝因淑妃求节钺，〔刘遂凝以刘鄩旧恩，因王淑妃以求节钺。〕契丹主以从益为许王、威信节度使，遂凝为安远节度使。淑妃以从益幼，辞不赴镇，复归于洛。
34契丹主以张砺为右仆射兼门下侍郎、同平章事，左仆射和凝兼中书侍郎、同平章事；司空兼门下侍郎、同平章事刘昫，以目疾辞位，罢为太保。
35东方群盗大起，陷宋、亳、密三州。契丹主谓左右曰：「我不知中国之人难制如此！」〔中国之人，困于契丹之陵暴掊克，咸不聊生，起而为盗，乌有难制者乎！盍亦反其本矣。〕亟遣泰宁节度使安审琦、武宁节度使符彦卿等归镇，〔澶州乱而遣李守贞、杜重威归镇，宋、亳、密三州陷而遣安审琦、符彦卿归镇，契丹主之北归决矣。〕仍以契丹兵送之。
彦卿至埇桥，〔埇桥在宿州。埇，余陇翻。〕贼帅李仁恕帅众数万急攻徐州。〔贼帅，所类翻。如帅，读曰率；下同。〕彦卿与数十骑至城下，扬鞭欲招谕之，仁恕控彦卿马，请从相公入城。〔欲劫符彦卿为质以取徐州也。〕彦卿子昭序，自城中遣军校陈守习缒而出，呼于贼中〔校，户教翻。缒，驰伪翻。呼，火故翻。〕曰：「相公已陷虎口，听相公助贼攻城，城不可得也。」贼知不可劫，乃相率罗拜于彦卿马前，乞赦其罪。彦卿与之誓，乃解去。
36三月，丙戌朔，契丹主服赭袍，坐崇元殿，百官行入合礼。〔欧阳修曰：唐故事：天子日御殿见群臣，曰常参。朔望荐食诸陵寝，有思慕之心，不能临前殿，则御便殿见群臣，曰入合。宣政，前殿也，谓之衙，衙有仗。紫宸，便殿也，谓之合。其不御前殿而御紫宸也，乃自正衙唤仗由合门而入，百官俟朝于衙者，因随而入见，故谓之入合。然衙，朝也，其礼尊；合，宴见也，其事杀。自干符以后，因乱礼缺，天子不能日见群臣而见朔望，故正衙常日废仗，而朔望入合有仗。其后习见，遂以入合为重，至出御前殿，犹谓之入合。五代之时，群臣五日一入见中兴殿，便殿也，此入合之遗制，而谓之起居。朔望一出御文明殿，前殿也，反谓之入合。今按五代会要有入合仪：司天进时刻牌，合门进班齐牌，皇帝自内着袍衫穿靴，乘辇至常朝殿门驻辇，受枢密使已下起居讫，引驾至正朝殿。皇帝坐定，卷帘，殿上添香，喝「控鹤官拜」，次鸡叫，次合门勘契，次合门承旨唤杖，次合门使引金吾将军南班拜讫、分引至位对揖，次细仗相次入，次执文武班簿至位对揖，次宰臣南班拜讫、分引至位对揖，次金吾将军奏「平安」，次文武百官入。通事舍人揖殿，靸靴入沙墀，两拜立定，次引宰臣及两省官、金吾将军合班立定，合门使喝「拜」，搢笏舞蹈，三拜，奏「圣躬万福」；又引宰臣班首一人至近前，又两拜，舞，跪，三拜，引至位对揖。通事舍人引宰臣于东西踏道下立，次文武百官出，次两省官南班揖殿出，次翰林学士南班揖殿出，次执文武班簿南班揖殿出，次金吾将军南班揖殿出，次细仗出；次引宰臣香宴前奏事讫，宣徽使喝「好去」，南班揖殿出；次合门使引待制官至位两拜，引近前奏事讫，欲归位罄折，宣徽使宣「所奏知」，又两拜，舞，，跪，三拜，舍人喝「好去」，南班揖殿出；次刑法官奏事准上，次监奏御史南班揖殿出，次合门承旨放仗，次合门使奏衙内无事，次喝「控鹤官门外袛候」，次下帘，皇帝上辇归内。又按欧史：梁太祖干化元年九月辛巳朔，御文明殿入合。则入合仪梁所定也。视唐之正牙朝会，其仪略而野，而五代谓之行礼。会要又详载而为书，则其仪为一时之上仪矣。姑备录之，以志朝仪之变。文明殿，洛阳宫之正衙殿也。崇元殿，汴宫之正衙殿也。薛史曰：梁制：每月初入合，望日延英听政。后唐之制，朔望皆入合。〕
37戊子，帝遣使以迢书安集农民，保聚山谷避契丹之患者。〔此时务之所当急先者。〕
39壬辰，高彦询〔【章：十二行本「询」作「珣」；乙十一行本同。】〕以丹州来降。〔丹、延亦归于汉矣。〕
40蜀翰林承旨李昊谓王〔【章：十二行本「王」上有「枢密使」三字；乙十一行本同；退斋校同。】〕处回曰：「敌复据固镇，则兴州道绝，不复能救秦州矣。〔复，扶又翻。〕请遣山南西道节度使孙汉韶将兵急攻凤州。」癸巳，蜀主命汉韶诣凤州行营。
41契丹主复召晋百官，〔复，扶又翻。谕之曰：「天时向热，吾难久留，欲暂至上国省太后。〔契丹自谓其国为上国，中国之人亦以称之。契丹既畏暑，又畏四方群起而攻之，故急欲北归，果如刘知远所料。〕当留亲信一人于此为节度使。」百官请迎太后。契丹主曰：「太后族大，如古柏根，不可移也。」契丹主欲尽以晋之百官自随。或曰：「举国北迁，恐摇人心，不如稍稍迁之。」乃诏有职事者从行，余留大梁。
复以汴州为宣武军，〔契丹之入大梁也，降开封府为汴州防御使；今复盛唐之旧，以为节镇，欲兼华、夷而抚制之也。〕以萧翰为节度使。翰，述律太后之兄子，其妹复为契丹主后。翰始以萧为姓，自是契丹后族皆称萧氏。
42吴越复发水军，遣其将余安将之，自海道救福州。己亥，至白虾浦。〔将，即亮翻。「虾」，当作「莅」。〕海岸泥淖，须布竹箦乃可行，唐之诸军在城南者，聚而射之，箦不得施。〔淖，奴教翻。箦，测革翻。射，而亦翻。〕冯延鲁曰：「城所以不降者，恃此救也。今相持不战徒老我师，不若纵其登岸尽杀之，则城不攻自降矣。」裨将孟坚曰：「浙兵至此，〔【章：十二行本「此」下有「已久」二字；乙十一行本同；张校同。】〕不能进良，〔吴越国本唐两浙地，故谓之浙兵。〕求一战而死不可得。若纵其登岸，彼必致死于我，其锋不可当，安能尽杀乎！」延鲁不听，曰：「吾自击之。」吴越兵既登岸，大呼奋击，〔呼，火故翻。〕延鲁不能御，弃众而走，孟坚战死。吴越兵乘胜而进，城中兵亦出，夹击唐兵，大破之。唐城南诸军皆遁，吴越兵追之；王崇文以牙兵三百拒之，诸军陈于崇文之后，追者乃还。〔陈，读曰阵。还，从宣翻。〕
或言浙兵欲弃福州，拔李达之众归钱唐，东南守将刘洪进等白王建封，请纵其尽出而取其城。〔唐兵攻福州，刘洪进当东南面，故书为东南守将。〕留从效不欲福州之平，〔泉、福相为唇齿，福州平则泉州为之次矣，此留从效之所不欲也。〕建封亦忿陈觉等专横，〔横，户孟翻。〕乃曰：「吾军败矣，安能与人争城！」是夕，烧营而遁，城北诸军亦相顾而溃；冯延鲁引佩刀自刺，〔刺，七亦翻。〕亲吏救之，不死。唐兵死者二万余人，委弃军资器械数十万，府库为之耗竭。〔谓唐之府库罄于奉军。为，于伪翻。〕
余安引兵入福州，李达举所部授之。〔何承天姓苑：余姓，戎由余之后。〕
43留从效引兵还泉州，〔自福州还也。〕谓唐戍将曰：「泉州与福州世为仇敌，〔唐末，王潮兄弟自泉州攻福州，留从效先是以泉州兵击破福州兵，又会南唐兵团福州，故云然。〕南接岭海瘴疠之乡，〔漳、泉之地，东南际海，西南接潮州，岭南之境也。〕地险土瘠。比年军旅屡兴，农桑废业，冬征夏敛，仅能自赡，〔秋榖成熟，征租至冬，春蚕毕收，敛帛于夏，即谓二税也。比，毗至翻。敛，力赡翻。赡，时敛翻。〕岂劳大军久戍于此！」置酒饯之，戍将不得已引兵归。唐主不能制，加从效检校太傅。〔唐兵新败，自知无以制留从效，遂加其官以安之。留从效自此据有漳、泉。〕
44壬寅，契丹主发大梁，晋文武诸司从者数千人，〔从，才用翻。〕诸军吏卒又数千人，宫女、宦官数百人，尽载府库之实以行，所留乐器仪仗而已。夕，宿赤冈，契丹主见村落皆空，命有司发牓数百通，所在招抚百姓，然竟不禁胡骑剽掠。〔呼鸡而纵狸奴，鸡其敢前乎！剽，匹妙翻。〕丙午，契丹自白马渡河，谓宣徽使高勋曰：「吾在上国，以射猎为乐，至此令人悒悒。〔「契丹」之下，当逸「主」字。乐，音洛。悒，于及翻。悒悒，忧愁不得志也。〕今得归，死无恨矣。」〔契丹主不惟土思，亦见诸镇及群盗举兵皆归心河东，恐不得正丘首也。独不见涉珪与徒河相持于中山之时乎！以此言之，其才诸相去远矣。〕
45蜀孙汉韶将兵二万攻凤州，军于固镇，分兵扼散关以绝援路。〔何重建请扼散关，犹虑契丹威令行于关西，能发援兵也。至是，契丹归北，中国无主，虽出兵取岐、雍可也，何必扼散关乎！〕
46张筠、余安皆还钱唐，吴越王弘佐遣东南安抚使鲍修让兵戍福州，以东府安抚使钱弘倧为丞相。〔吴越以越州为东府。为弘倧嗣国张本。倧，作冬翻。〕
47庚戌，以皇弟北京马步都指挥使崇行太原尹，知府事。〔刘崇有太原始此。考异曰：薛史云「崇，高祖从弟。王保衡晋阳见闻录云「仲弟」，欧阳史云「母弟」。今从实录。〕
48辛亥，契丹主将攻相州，梁晖请降；契丹主赦之，许以为防御使，晖疑其诈，复乘城拒守。夏，四月，己未，未明，契丹主命藩、汉诸军急攻相州，食时克之，〔相，悉亮翻。〕悉杀城中男子，驱其妇女而北，胡人掷婴孩于空中，举刃接之以为乐。〔观佛狸之饮江，侯景之乱江南，其肆毒类如此。不嗜杀人，然后能一天下，孟子之言，岂欺我哉！乐，音洛。〕留高唐英守相州。唐英阅城中，遣民男女得七百余人。其后节度使王继弘敛城中髑髅瘗之，〔髑，徒木翻。髅，音娄。瘗，于计翻。〕凡得十余万。
或告磁州刺史李榖谋举州应汉，契丹主执而诘之，〔诘，其吉翻。〕榖不服，契丹主引手于军中，若取所获文书者。榖知其诈，因请曰：「必有其验，乞显示之。」凡六诘，榖辞气不屈，乃释之。〔史言李榖有胆气。〕
49帝以从弟北京马军都指挥使信领义成节度使，充侍卫马军都指挥使，武节都指挥使史弘肇领忠武节度使，充步军都指挥使，右都押牙杨邠权枢密使，蕃汉兵马都孔目官郭威权副枢密使，两使都孔目官南乐王章权三司使。〔两使，节度、观察也。乐，音洛。〕
50癸亥，立魏国夫人李氏为皇后。
51契丹主见；所过城邑丘垆，谓蕃、汉群臣曰：「致中国如此，皆燕王之罪也。」〔燕王，谓赵延寿。〕顾张砺曰：「尔亦有力焉。」〔张砺随赵延寿入北，又与赵延寿俱南，以残中国。契丹主犹知其罪，况中国之人乎！〕
52甲子，帝以河东节度判官长安苏逢吉、观察判官苏禹珪为中书侍郎、同平章事。禹珪，密州人也。
振武节度使、府州团练使折从远入朝，更名从阮，〔避帝名，更「远」名「阮」。更，工衡翻。〕置永安军于府州，以从阮为节度使。〔折从阮本领振武节，又就府州置节镇以宠之。薛史曰：升府州为永安军，析振武之胜州并沿河五镇以隶之。〕又以河东左都押牙刘铢为河阳节度使。铢，陜人也。〔陜，失冉翻。〕
53契丹昭义节度使耿崇美屯泽州，将攻潞州；乙丑，诏史弘肇将步骑万人救之。
54丙寅，以王守恩为昭义节度使，高允权为彰武节度使，又以岢岚军使郑谦为忻州刺史、领彰国节度使〔彰国军应州，时属契丹。岢，枯我翻。〕兼忻、代二州义军都部署。丁卯，以缘河巡检使阎万进为岚州刺史，领振武节度使兼岚、害二州义军都制置使。〔宪州本楼烦监，岚州刺史领之；唐贞元十五年，别置监牧使；昭宗龙纪元年，李克用表置宪州。九域志：宪州治静乐县。静乐古汾阳县地。岚、宪二州相去五十里而已。岚，卢含翻。〕帝闻契丹北归，欲经略河南，故以弘肇为前驱，又遣阎〔【章：十二行本「阎」作「谦」；乙十一行本同；孔本同；张校同。】〕万进出北方以分契丹兵势。万进，并州人也。
55契丹主以船数十艘载晋铠仗，将自汴泝河归其国，〔自汴泝河，自河阳取太行路以归其国也。艘，苏遭翻。〕命宁国都虞候榆次武行德将士卒千余人部送之至河阴。〔河阴在河阳东南，相去百六十二里。〕行德与将士谋曰：「今为虏所制，将远去乡里。人生会有死，安能为异域之么乎！虏势不能久留中国，不若共逐其党，坚守河阳，以俟天命之所归者而臣之，岂非长策乎！」众以为然。行德即以铠仗授之，相与杀契丹监军使。会契丹河阳节度使崔廷动以兵送耿崇美之潞州，行德遂乘虚入据河阳，众推行德为河阳都部署。行德遣弟行友奉蜡表间道诣晋阳。〔作表置之蜡丸中，故谓之蜡表。间，古苋翻。〕
契丹遣武定节度使方太诣洛阳巡检，至郑州；州有戍兵，共迫太为郑王。〔去年方太以安国留后降契丹，契丹主盖命之领武定节度使。武定军洋州，时属蜀。〕梁嗣密王朱乙逃祸为僧，〔梁太祖兄存之子友伦封密王，乙盖梁亡之后避祸为僧也。〕嵩山贼帅张遇得之，立以为天子，取嵩岳神衮冕以衣之，〔帅，所类翻；下贼帅同。衣，于既翻。〕帅众万余袭郑州，太击走之。太以契丹尚强，恐事不济，说谕戍兵，欲与俱西；〔帅，读曰率。说，式芮翻。欲与戍兵俱西至洛阳。〕众不从，太自西门逃奔洛阳。戍兵既失太，反谮太于契丹，云胁我为乱；太遣子师朗自诉于契丹，契丹将麻荅杀之，〔将，即亮翻。〕太无以自明。会群盗攻洛阳，契丹留守刘晞弃城奔许州，太乃入府行留守事，与巡检使潘环击群盗却之，张遇杀朱乙请降。伊阙贼帅自称天子，誓众于南郊坛，〔后唐郊天坛在洛阳城南。〕将入洛阳，太逆击，走之。〔考异曰：实录方太传云：「刘禧走许田，复有颍阳妖巫，姓朱，号嗣密王，誓众于洛南郊天坛，号万余人。太帅部曲与朝士辈虚张旗帜，一举而逐之，洛师遂安。」今从陷蕃记。〕
太欲自归于晋阳，武行德使人诱太曰：「我裨校也。公旧镇此地，〔由此观之，契丹尝命方太镇河阳，史逸之也。校，户教翻。〕今虚位相待。」太信之，至河阳，为行德所杀。
萧翰遣高谟翰援送刘晞自许还洛阳，〔萧翰时镇大梁。〕晞疑潘环构其众逐己，使谟翰杀之。
戊辰，武行友至晋阳。
庚午，史弘肇奏遣先锋将马诲击契丹，斩首千余级。时耿崇美、崔廷勋至泽州，闻弘肇兵已入潞州，不敢进，引兵而南；弘肇遣诲追击，破之，崇美、堥勋与奚王拽刺退保怀州。〔崔廷勋欲归河阳，河阳已为武行德所据，故保怀州以逼河阳。九域志：怀州南至河阳七十里。〕
辛未，以武行德为河阳节度使。
契丹主闻河阳乱，叹曰：「我有三失，宜天下之叛我也！诸道括钱，一失也；令上国人打草榖，二失也；不早遣诸节度使还镇，三失也。」〔三失并见上。〕
56唐主以矫诏败军，皆陈觉、冯延鲁之罪，〔陈觉矫诏事见上卷晋出帝开运三年，唐主之保大四年也。觉、延鲁败军之罪，其事见上。〕壬申，诏赦诸将，议斩二人以谢中外。御史中丞江文蔚对仗弹冯延己、魏岑曰：「陛下践阼以来，所信任者，延己、延鲁、岑、觉四人而已，皆阴狡弄权，壅蔽聪明，排斥忠良，引用群小，谏争者逐，〔蔚，于勿翻。争，读曰诤。〕窃议者刑，上下相蒙，道路以目。〔言道路相遇，但以目相视而不敢言。〕今觉、延鲁虽伏辜，而延己、岑犹在，本根未殄，枝干复生。同罪异诛，〔复，扶又翻。左传：宋子罕曰：「同罪异罚，非刑也。」〕人心疑惑。」又曰：「上之视听，惟在数人，虽日接群臣，终成孤立。」又曰：「在外者握兵，居中者当国。」又曰：「岑、觉、延鲁，更相违戾。〔更，工衡翻。〕彼前则我却，彼东则我西。天生五材，国之利器，〔「天生五材，民并用之，」出左传。杜预曰：五材，谓金、木、水、火、土也。〕一旦为小人忿争妄动之具。」又曰：「征讨之柄，在岑折简，帑藏取与，系今一言。」〔折，之舌翻。帑，他朗翻。藏，徂浪翻。〕唐主以文蔚所言为太过，怒，贬江州司士参军。械送觉、延鲁至金陵。宋齐丘以尝荐觉使福州，〔事见上卷晋齐王开运三年。〕上表待罪。〔上，时掌翻；下同。〕
诏流觉于蕲州，延鲁于舒州。知制诰会稽徐铉、史馆修撰韩熙载上疏曰：「觉、延鲁罪不容诛，但齐丘、延已为之陈请，〔蕲，渠希翻。会，工外翻。为，于伪翻。〕故陛下赦之。擅兴者不罪，则疆埸有生事者矣；丧师者获存，则行陈无效死者矣。〔无诏旨而擅发兵，谓之擅兴，厥罪死。埸，音亦。丧，息浪翻。行，户刚翻。陈，读曰阵。〕请行显戮以重军威。」不从。
中书侍郎、同平章事冯延己罢为太弟少保，贬魏岑为太子洗马。〔洗，昔荐翻。〕
韩熙载屡言宋齐丘党与必为祸乱。齐丘奏熙载嗜酒猖狂，〔猖，齿良翻。〕贬和州司士参军。
57乙亥，凤州防御使石奉頵举州降蜀。〔蜀自是尽有秦、凤、阶、成之地。頵，于伦翻。〕奉頵，晋之宗属也。
58契丹主至临城，得疾；及栾城，病甚，〔临城县属赵州，本房子县，唐天宝元年，改为临城县。宋白曰：栾城县，本汉开县，后魏太和十一年，于开县故城置栾城县。九域志：古栾城，晋栾氏别邑。临城县在赵州西南一百三里。栾城县在镇州南六十三里。〕苦热，聚冰于胸腹手足，且啖之。〔啖，徒滥翻。〕丙子，至杀胡林而卒。〔杀胡林，盖以契丹主死于此，时人遂以为地名。宋白曰：杀胡林，唐天后时袭突厥，群胡死于此，故名。考异曰：实录云，「二十日乙亥卒。」今从陷蕃记。〕国人剖其腹，实盐数斗，载之北去，晋人谓之「帝鹾」。〔鹾，邦加翻。〕
赵延寿恨契丹主负约，谓人曰：「我不复入龙沙矣。」〔卢龙山后即大漠，故谓之龙沙。复，扶又翻。〕即日，先引兵入恒州，契丹永康王兀欲及南北二王，各以所部兵相继而入。〔范成大北使录：自栾城至恒州六十里。恒，户登翻。〕延寿欲拒之，恐失大援，乃纳之。
时契丹诸将已密议奉兀欲为主，兀欲登鼓角楼受叔兄拜；而延寿不之知，自称受契丹皇帝遣诏，权知南朝军国事，仍下教布告诸道，所以供给兀欲与诸将同，兀欲衔之。恒州诸门管钥及仓库出纳，兀欲皆自主之。延寿使人请之，不与。〔兀欲不与诸门管键，事可知矣；赵延寿殊不知阴为之备，其锁固当。〕
59帝之自寿阳还也，〔见上二月。〕留兵千人戍承天军。戍兵闻契丹北还，不为备；契丹袭击之，戍兵惊溃。契丹焚其市邑，一日狼烟百余举。〔陆佃埤雅曰：古之烽火用狼粪，取其烟直而聚，虽风吹之不斜。余谓今之烽燧，岂必皆用狼粪哉！〕帝曰：「此虏将遁，张虚势也。」遣亲将叶仁鲁将步骑三千赴之。〔亲将，即亮翻。〕会契丹出剽掠，〔剽，匹妙翻。〕仁鲁乘虚大破之，丁丑，复取承天军。
60冀州人杀契丹刺史何行通，推牢城指挥使张廷翰知州事。廷翰，冀州人，符习之甥也。〔符习，成德将，历事唐庄宗及明宗。〕
61或说赵延寿曰：〔说，式芮翻。〕「契丹诸大人数日聚谋，此必有变。今汉兵不下万人，不若先事图之。」〔先，悉荐翻。〕延寿犹豫不决。壬午，延寿下令，以来月朔日于待贤馆上事，〔上事者，言欲礼上以领权知南朝军国事。上，时掌翻。〕受文武官贺。其仪：宰相、枢密使拜于阶上，节度使以下拜于阶下。李崧以虏意不同，事理难测，固请赵延寿未行此礼，乃止。 
后汉纪二〔起强圉协洽（丁未）五月，尽着雍涒汉（戊甲）二月，不满一年。〕
高祖睿文圣武昭肃孝皇帝中
天福十二年〔（丁未、九四七）〕
1五月，乙酉朔，永康王兀欲召延寿及张砺、和凝、李崧、冯道于所馆饮酒。〔所馆者，兀欲所馆之地。〕兀欲妻素以兄事延寿，兀欲从容谓延寿曰：〔从，千容翻。〕「妹自上国来，〔言其妻方自契丹中来。〕宁欲见之乎﹖」延寿欣然与之俱入。良久，兀欲出，谓砺等曰：「燕王谋反，适已锁之矣。」又曰：「先帝在汴时，遗我一筹，〔遗，唯季翻。〕许我知南朝军国。〔朝，直遥翻。〕近者临崩，别无遗诏。而燕王擅自知南朝军国，岂理邪！」下令：「延寿亲党，皆释不问。」间一日，兀欲至待贤馆受蕃、汉官谒贺，笑谓张砺等曰：「燕王果于此礼上，〔上，时掌翻。〕吾以铁骑围之，诸公亦不免矣。」
后数日，集蕃、汉之臣于府署，〔恒州府署也。〕宣契丹主遗制。〔遗制，兀欲自为之也。〕其略曰：「永康王，大圣皇帝之嫡孙，人皇王之长子，太后钟爱群情允归，可于中京即皇帝位。」〔契丹主阿保机谥大圣皇帝，其长子东丹王突欲号人皇王。突欲奔唐，其子兀欲留本国不从，契丹主邪律德光封之为永康王。又，德光取中国，以恒州为中京。〕于是始举哀成服。既而易吉服见群臣，不复行丧，〔复，扶又翻。〕歌吹之声不绝于内。
2辛巳，〔【严：「巳」改「卯」。】〕以绛州防御使王晏为建雄节度使。〔王晏守绛州见上卷是年二月。〕
3帝集群臣庭议进取，〔庭议者，议之于庭。〕诸将咸请出师井陉，攻取镇、魏，〔镇州时为恒州，契丹诸酋聚焉。魏帅，杜重威。陉，音刑。〕先定河北，则河南拱手自服。帝欲自石会趋上党，〔趋，七喻翻。〕郭威曰：「虏主虽死，党众犹盛，各据坚城。我出河北，兵少路迂，〔少，诗沼翻；下同。迂，音于，又音纡，曲也，回远也。〕旁无应援，若群虏合势，共击我军，进则遮前，退则邀后，粮饷路绝，此危道也。上党山路险枧，〔枧，色入翻。〕粟少民残，无以供亿，亦不可由。近者陜、晋二镇，相继款附，〔陕、晋归附事见上卷上年。陕，失冉翻。〕引兵从之，万无一失，不出两旬，洛、汴定矣。」帝曰：「卿言是也。」苏逢吉等曰：「史弘肇大军已屯上党，群虏继遁，不若出天井，抵孟津为便。」司天奏：「太岁在午，不利南行。〔阴阳家所谓逆太岁。〕宜由晋、降抵陕。」〔九域志：自晋州南至绛州一百二十五里，自绛州南至陕州二百五十里，自陕而东，则至洛矣。〕帝从之。辛卯，诏以十二日发北京，〔自后唐以来，以太原为北京。是月乙酉朔，十二日丙申。〕告谕诸道。
4甲申，〔【章：十二行本「申」作「午」；乙十一行本同；孔本同】〕以太原尹崇为北京留守，以赵州刺史李存緕为副留守，河东幕僚真定李骧为少尹，牙将太原蔚进为马步指挥使以佐之。〔李存緕等后遂为北汉佐命。緕，古回翻。蔚，纡勿翻，姓也。〕存緕，唐庄宗之从弟也。〔从，才用翻。〕
5是日，刘晞弃洛阳，奔大梁。〔以人心归汉，知不可守也。〕
6武安节度副使、天策府都尉、领镇南节度使马希广，〔镇南军洪州，时属唐。〕楚文昭王希范之母弟也，性谨顺，希范爱之，使判内外诸司事。壬辰夜，希范卒，将佐议所立。都指挥使张少敌，〔少，诗沼翻。〕都押牙袁友恭，以武平节度使知永州事希萼，〔楚置武平节度于朗州。朗、永之疑，注详于后。〕于希范诸弟为最长，请立之；〔长，知两翻；下同；下齿长、居长同。〕长直都指挥使刘彦桊、〔桊，他牢翻。〕天策府学士李弘皋、邓懿文、小门使杨涤〔小门使，诸镇皆置之，掌门户之事；府有宴集，则执兵在门外。〕皆欲立希广。张少敌曰：「永州齿长而性刚，必不为都尉之下明矣。必立都尉，当思长策以制永州，使帖然不动则可；不然，社稷危矣。」〔兄弟争国，社稷必危。〕彦桊等不从。天策府学士拓跋恒曰：「三十五郎虽判军府之政，然三十郎居长，请遣使以礼让之；不然，必起争端。」〔希广第三十五，希萼第三十。藩府将吏，称府主之子为郎君。〕彦桊等皆曰：「今日军政在手，天与不取，使他人得之，异日吾辈安所自容乎！」希广懦弱，不能自决；乙未，彦桊等称希范遗命，共立之。〔史言刘彦桊等为身谋，以乱马氏兄弟传国长幼之序。考异曰：十国纪年：「五月，己丑，希范得疾，集国官告以传位希广。」湖湘故事：「希广又不能强弱，犹豫之间，群辅明日众口劝上，乃受，军府排衙贺之，以其事奏闻朝廷，托以希范临终之日遗言，以付希广。」按希范存时，若已集国官传位希广，则没后将佐谁敢更有异议！必彦桊等假托希范遗令也。今从湖湘故事。〕张少敌退而叹曰：「祸其始此乎！」与拓拔恒皆称疾不出。〔为马希萼攻杀希广张本。〕
7丙申，帝发太原，自阴地关出晋、绛。
丁酉，史弘肇奏克泽州。始，弘肇攻泽州，刺史翟令奇固守不下。〔翟，苌伯翻。〕帝以弘肇兵少，欲召还。〔还，从宣翻。〕苏逢吉、杨邠曰：「今陕、晋、河阳皆已向化，崔廷勋、耿崇美朝夕遁去；〔时契丹之兵大势已北还，故知怀州之兵必不能久留。〕苦召弘肇还，则河南人心动摇，虏势复壮矣。」帝未决，使人谕指于弘肇；〔句断。【章：乙十一行本重「弘肇」二字。】〕曰：「兵已及此，势如破竹，可进不可退。」与逢吉等议合，帝乃从之。〔观此，则知帝犹惮契丹，有未敢轻进之心。〕弘肇遣部将李万超说令奇，〔说，式芮翻。〕令奇乃降；〔降，户江翻。〕弘肇以万超权知泽州。
8崔廷勋、耿崇美、奚王拽刺合兵逼河阳，张遇帅众数千救之，战于南阪，败死。〔太行南阪也。帅，读曰率。〕武行德出战，亦败，闭城自守。拽刺欲攻之，廷勋曰：「今北军已去，〔北军，谓契丹聚于恒州之军，崔廷勋等在南，故谓屯恒之军为北。〕得此城何用！且杀一夫犹可惜，况一城乎！」闻弘肇已得泽州，乃释河阳，还保怀州。弘肇将至，廷勋等拥众北遁，〔泽州南至怀州一百二十里耳，汉兵又进而逼之，故遁。〕过卫州，大掠而去。〔九域志：怀州东北至卫州二百九十三里。〕契丹在河南者相继北去，弘肇引兵与武行德合。
弘肇为人，沈毅寡言，御众严整，将校小不从命，立挝杀之；〔沈，持林翻。将，即亮翻。校，户教翻。挝，侧瓜翻。〕士卒所过，犯民田及系马于树者，皆斩之；军中惕息，〔惕，他历翻。〕莫敢犯命，故所向必克。帝自晋阳安行入洛及汴，兵不血刃，皆弘肇之力也。帝由是倚爱之。
  </div>
  <div class="pagination">
   <a href="资治通鉴注_page323.html">
    上一页
   </a>
   <span>
    ...
   </span>
   <a href="资治通鉴注_page319.html">
    319
   </a>
   <a href="资治通鉴注_page320.html">
    320
   </a>
   <a href="资治通鉴注_page321.html">
    321
   </a>
   <a href="资治通鉴注_page322.html">
    322
   </a>
   <a href="资治通鉴注_page323.html">
    323
   </a>
   <span class="current-page">
    324
   </span>
   <a href="资治通鉴注_page325.html">
    325
   </a>
   <a href="资治通鉴注_page326.html">
    326
   </a>
   <a href="资治通鉴注_page327.html">
    327
   </a>
   <a href="资治通鉴注_page328.html">
    328
   </a>
   <a href="资治通鉴注_page329.html">
    329
   </a>
   <span>
    ...
   </span>
   <a href="资治通鉴注_page325.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
