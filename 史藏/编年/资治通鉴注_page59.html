<!DOCTYPE html>
<html>
 <head>
  <meta charset="utf-8"/>
  <title>
   资治通鉴注 - 第 59 页/共 334 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   资治通鉴注 - 第 59 页/共 334 页
  </h1>
  <div class="content">
   进既秉朝政，忿蹇硕图己，阴规诛之。袁绍因进亲客张津，劝进悉诛诸宦官。进以袁氏累世贵宠，〔袁安为司空、司徒，子敝为司空，孙汤为司空、司徒、太尉，汤子逢为司空，少子隗亦为三公，是累芯贵宠也。〕而绍与从弟虎贲中郎将术皆为豪桀所归，信而用之。〔从，才用翻；下同。〕复博征智谋之士〔复，扶又翻。〕何颙、荀攸及河南郑泰等二十余人，以颙为北军中候，攸为黄门侍郎，〔百官志：给事黄门侍郎，六百石，掌侍从左右，给事中，关通内外。献帝起居注曰：帝初即位，令侍中、给事黄门侍郎员各六人，出入禁中，近侍帷幄，省尚书事。盖前无定员，至帝始定员数也。颙，鱼容翻。〕泰为尚书，与同腹心。攸爽之从孙也。
蹇硕疑不自安，与中常侍赵忠、宋典等书曰：「大将军兄弟秉国专朝，今与天下党人谋诛先帝左右，扫灭我曹，但以硕典禁兵，故且沈吟。今宜共闭上合，〔上合，省合也。沈，持林翻。〕急捕诛之。」中常侍郭胜，进同郡人也，太后及进之贵幸，胜有力焉，〔考异曰：袁纪作」郭脉」，九州岛春秋作「郎胜」，今从何进传。〕故亲信何氏；与赵忠等议，不从硕计，而以其书示进。庚午，进使黄门令数硕，诛之，因悉领其屯兵。
票骑将军董重，〔票，匹妙翻。〕与何进权势相害，中官挟重以为党助。董太后每欲参干政事，何太后辄相禁塞，〔塞，犹遏也。塞，悉则翻。〕董后忿恚，詈曰：「汝今辀张，怙汝兄耶！〔恚，于避翻。贤曰：辀张，犹强梁也。兄，谓进也。辀，音舟。〕吾敕票骑断何进头，如反手耳！」〔断，可管翻。〕何太后闻之，以告进。五月，进与三公共奏：「孝仁皇后使故中常侍夏恽等交通州郡，辜较财利，悉入西省。〔夏，户雅翻。恽，于粉翻。较，读曰榷。西省，即谓永乐宫司。〕故事，蕃后不得留京师；〔贤曰：蕃后，谓平帝母卫姬。王莽摄政，恐其专权，后不得留在京师，故以为故事也。〕请迁宫本国。」奏可。辛巳，进举兵围票骑府，收董重，免官，自杀。六月，辛亥，董太后忧怖，暴崩。怖，普布翻。考异曰：九州岛春秋曰：「太后忧惧，自杀。」今从皇后纪。民间由是不附何氏。
⑦辛西，葬孝灵皇帝于交陵。〔贤曰：在雒阳西北二十里。〕何进惩蹇硕之谋，称疾，不入陪丧，又不送山陵。
大水。
⑨秋，七月，徙勃海王协为陈留王。
司徒丁宫罢。
袁绍复说何进曰：〔复，扶又翻。说，轮芮翻。〕「前窦武欲诛内宠而反为害者，但坐言语漏泄；五营兵士皆畏服中人，而窦氏反用之，自取祸灭。〔事见五十六卷宁元年。〕今将军兄弟并领劲兵，〔谓进及弟曲也。〕部曲将吏皆英俊名士，乐尽力命，〔乐，音洛。〕事在掌握，此天赞之时也。将军宜一为天下除患，以垂名后也，不可失也！」〔为，于伪翻；下同。〕进乃白太后，请尽罢中常侍以下，以三署郎补其处。太后不听，曰：「中官统领禁省，自古及今，汉家故事，不可废也。且先帝新弃天下，我柰何楚楚与士人共对事乎！」楚词注曰：楚楚，鲜明貌。诗曰：衣裳楚楚。〕进难违太后意，且欲诛其放纵者。绍以为中官亲近至尊，〔近，其靳翻。〕出纳号令，今不悉废，后必为患。而太后母舞阳君及何苗数受诸宦官赂遗，〔数，所角翻；下同。遗，于季翻。〕知进欲诛之，数曰太后为其障蔽；又言：「大将军专杀左右，擅权以弱社稷。」太后疑以为然。进新贵，素敬惮中官，虽外慕大名而内不能断，〔断，丁乱翻；下同。〕故事久不决。
绍等又为画策，多召四方猛将及诸豪杰，使并引兵向京城，以胁太后；进然之。主簿广陵陈琳谏曰：「谚称『掩目捕雀』，夫微物尚不可欺以待志，况国之大事，其可以诈立乎！今将军总皇威，握兵要，龙骧虎步，高下在心，此犹鼓洪炉燎毛发耳。但当速发雷霆，行权立断，则天人顺之。而反委释利器，〔利器，谓兵柄也。〕更征外助，大兵聚会，强者为雄，所谓倒持于戈，授人以柄，功必不成，祇为乱阶耳！」进不听。典军校尉曹操闻而笑曰：「宦者之官，古今宜有，但世主不当假之权宠，使至于此。既治其罪，〔治，直之翻。〕当诛元恶，一狱吏足矣，何至纷纷召外兵！乎欲尽诛之，事必宣露，吾见其败也。」
初，灵帝征董卓为少府，〔据卓传，中平六年征卓为少府。盖即是年也。〕卓上书言：「所将湟中义从及奏、胡兵将，即亮翻。从，才用翻。〕皆诣臣言：『牢直不毕，禀赐断绝，妻子饥冻。』牵挽臣车，使不得行。羌、胡憋肠狗态，〔贤曰：言羌、胡心肠憋恶，情态如狗也。方言云：憋，恶也。郭璞云：憋怤，急性也。憋，音芳列翻。怤，音芳于翻。〕臣不能禁止，辄将顺安慰，增异复上。」贤曰：如其更增异志，当复闻上。洪氏隶释曰：汉灵帝建宁二年，鲁相史晨祠孔庙奏后云「增异辄上」，光和二年，樊毅复华下民租口算奏后云「增异复上」。此盖当时奏文结末之常语。盖言继今事有增于此者，异于此者，将复上奏也。复，扶又翻。上，时掌翻。〕朝廷不能制。及帝寝疾，玺书拜卓并州牧，〔玺，斯氏翻。〕令以兵属皇甫嵩。卓复上书言：「臣误蒙天恩，掌戎十年，士卒大小，相狎弥久，恋臣畜养之恩，为臣奋一旦之命，〔畜，许六翻。为，于伪翻。〕乞将之北州，效力边垂。」〔将，如字，又即亮翻。之，往也。〕嵩从子郦说嵩曰：从，才用翻。郦，音历。考异曰：袁纪作「从子逦」，今从范书。〕「天下兵柄，在大人与董卓耳。今怨隙已结，势不俱存。卓被诏委兵而上书自请，此逆命也。彼度京师政乱，〔被，皮义翻。度，徒洛翻。〕故敢踌躇不进，此怀奸也。二者，刑所不赦。且其凶戾无亲，将士不附。大人今为元帅，〔嵩讨王国时为督，故曰元帅。〕杖国威以讨之，上显忠义，下除凶害，无不济也。」嵩曰：「违命虽罪，专诛亦有责也。〔卓不释兵为违命，嵩擅讨卓为专诛。〕不如显奏其事，使朝廷裁之。」乃上书以闻。帝以让卓。卓亦不奉诏，驻兵河东以观时变。
何进召卓使将兵诣京师。〔考异曰：「召卓屯关中上林苑。」按时卓已驻河东，若屯上林，则更为西去，非所以胁太后也。今从卓传。〕侍御史郑泰谏曰：「董卓强忍寡义，志欲无厌，厌，于盐翻。若借之朝政，借，子夜翻。〕授以大事，将恣凶欲，必危朝廷。明公以亲德之重，据阿衡之权，秉意独断，〔断，丁乱翻。〕诛除有罪诚不宜假卓以为资援也！且事留变生，殷鉴不远，〔谓窦武之事，可为殷鉴也。〕宜在速决。」尚书卢植亦言不宜召卓，进皆不从。泰乃弃官去，谓荀攸曰：「何公未易辅也。」〔易，以豉翻。〕
进府掾王匡，骑都尉鲍信，皆泰山人，进使还乡里募兵；并召东邵太守桥瑁屯成皋，〔瑁，音冒。〕使武猛都尉丁原将数千人寇河内，烧孟津，火照城中，〔贤曰：武猛，谓其有武盖而勇猛，取其嘉名，因以名官。〕皆以诛宦官为言。
董卓闻召，实时就道，并上书曰：「中常侍张让等，窃幸承宠，浊乱海内。臣闻扬汤止沸莫若去薪；〔去，羌吕翻。前书：枚乘谏吴王曰：欲汤之凔，一人炊之，百人扬之，无益也，不如绝薪止火而已。凔，音则亮翻，寒也。〕溃痈虽痛，胜于内食。〔言痈疽蕴结，破之虽痛，胜于内食肌肉，浸淫滋大也。〕昔赵鞅兴晋阳之甲以逐君侧之恶，〔公羊传曰：晋赵鞅取晋阳之甲以逐荀寅与士吉射者曷为﹖君侧之恶人也。此逐君侧之恶人，曷为以叛言之﹖无君命也。〕今臣辄鸣钟鼓如雒阳，〔贤曰鸣钟鼓者，声其罪也。〕请收让等以清奸秽！」太后犹不从。何苗谓进曰：「始共从南阳来，俱以贫贱依省内以致富贵，〔言何后因宦官得进，进兄弟以此致富贵也。〕国家之事，亦何容易。〔易，以豉翻。〕覆水不收，宜深思之，〔水覆于地，不可复收，言事发则不可收拾。且与省内和也。」卓至渑池，〔渑，弥兖翻。〕而进更狐疑，使谏议大夫种卲宣诏止之。卓不受诏，遂前至河南；〔河南，周之王城，去雒阳不远。种，音冲。〕卲迎劳之，〔劳，力到翻。〕因譬令还军。卓疑有变，使其军士以兵胁卲。卲怒，称诏叱之，军士皆披，〔披，芳靡翻。〕遂前质责卓；卓辞屈，乃还军夕阳亭。〔贤曰：夕阳亭在河南城西。〕卲，暠之孙也。
袁绍惧进变计，因胁之曰：「交构已成，形势已露，将军复欲何待而不早决之乎﹖事久变生，复为窦氏矣！」〔复，扶又翻。〕进于是以绍为司隶校尉，假节，专命击断；〔汉司隶校尉本持节，至元帝时，诸葛丰为司隶，浆去节。今假绍节，重其权也。断，丁乱翻。〕从事中郎王允为河南尹。绍使雒阳方略武吏司察宦者，而促董卓等使驰驿上奏，欲进兵平乐观。〔上，时掌翻。乐，音洛。观，古玩翻。〕太后乃恐，悉罢中常侍、小黄门使还里舍，唯留进所私人以守省中。诸常侍、小黄门皆诣进谢罪，唯所措置。进谓曰：「天下匈匈，正患诸君耳。今董卓垂至，诸君何不早各就国！」袁绍劝进便于此决之，〔劝进于此时悉诛之也。〕至于再三;进不许。绍又为书告诸州邵，诈宣进意，使捕按中官亲属。
进谋积日，颇泄，中官惧而思变。张让子妇，太后之妹也，让向子妇叩头曰：「老臣得罪，当与新妇俱归私门。唯受恩累世，〔贤曰：唯，思念也。〕今当远离宫殿，〔离力智翻。〕情怀恋恋，愿复一入直、〔复，扶又翻；下同。〕得暂奉望太后阶下颜色，然后退就沟壑，死不恨矣！」子妇言于舞阳君，入白太后；乃诏诸常侍皆复入直。
八月，戊辰，进入长乐宫，〔乐，音洛。〕白太后，请尽诛诸常侍。中常侍张让、段珪相谓曰：「大将军称疾，不临丧，不送葬，今欻入省，〔贤曰：欻，音许勿翻。〕此意何为﹖窦氏事意复起邪﹖」使潜听，具闻其语。乃率其党数十人持兵窃自侧闼入，伏省户下，进出，因诈以太后诏召进，入坐省合。让等诘进曰：「天下愦愦，〔诘，去吉翻。说文曰：愦愦，乱也，古对翻。〕亦非独我曹罪也。先帝尝与太后不快，几至成败，〔事见上卷光和四年。几，居希翻。〕我曹涕泣救解，各出家财千万为礼，和悦上意，但欲托卿门户耳。今乃欲灭我曹种族，不亦大甚乎！」〔种，章勇翻。〕于是尚方监渠穆拔剑斩进于嘉德殿前。〔按百官志，尚方有令、丞而无监，桓、灵之世，诸署令悉以宦者为之，尚方监必亦置于是时也。渠，姓也。左传：天王使宰渠伯纠来聘。又卫有渠孔御戎。〕让、珪等为诏，以故太尉樊陆陵为司隶校尉，少府许相为河南尹。尚书得诏版，疑之，曰：「请大将军出共议。」中黄门以进头掷与尚书曰：「何进谋反，已伏诛矣！」
进部曲将吴匡、张璋在外，闻进被害，〔被，皮义翻。〕欲引兵入宫，宫门闭。虎贲中郎将袁术与匡共斫攻之，中黄门持兵守合。会日暮，术因烧南宫青琐门，〔卫瓘曰：青琐，门边青镂也。一曰天子门内有眉格再重，裹青画曰琐。考异曰：何进传作「九龙门」。今从袁纪。〕欲以胁出让等。让等入白太后，言大将军兵反，烧宫，攻尚书闼，〔尚书闼，即尚书门。〕因将太后、少帝及陈留王劫省内官属，从复道走北宫。〔将，如字，携也，挟也。〕尚书卢植执戈于合道窗下，仰数段珪；〔数，所具翻。〕珪惧，乃释太后，太后投合，乃〔章：甲十一行本「乃」作「得」；乙十一行本同；孔本同。〕免。袁绍与叔父隗矫诏召樊陵、许相，斩之。绍及何苗引兵屯朱雀阙下，捕得赵忠等，斩之。吴匡等素怨苗不与进同心，而又疑其与宦官通谋，乃令军中曰：「杀大将军即〔章：甲十一行本「即」上有「者」字；乙十一行本同；孔本同；张校同。〕车骑也，〔时苗为车骑将军。〕吏士能为报雠乎！」〔为，于伪翻。〕皆流涕曰：「愿致死！」匡遂引兵与董卓弟奉车都尉旼攻杀苗，弃其尸于苑中。绍遂闭北宫门，勒兵捕诸宦者，无少长皆杀之，〔少，诗照翻。长，知两翻。〕凡二千余人，或有无须而误死者。〔须，古须字通。〕绍因进兵排宫，或上端门屋，以攻省内。〔宫之正南门曰端门，省禁也。〕
庚午，张让、段珪等困迫，遂将帝与陈留王数十人步出榖门，〔榖门，位在子，雒城正北门也。〕夜，至小平津，〔贤曰：小平津在今巩县西北。杜佑曰：巩县西北有小平县故城，又北有津，曰小平津。六玺不自随，公卿无得从者，〔从，才用翻。〕唯尚书卢植、河南中部掾闵贡夜至河上。〔汉官仪：诸郡置五部督邮以监属县；河南尹置四部督邮，中部为掾。掾，俞绢翻。〕贡厉声质责让等，且曰：「今不速死，吾将杀汝！」因手剑斩数人。〔手，式又翻。〕让等惶怖，〔怖，普布翻；下同。〕叉手再拜，叩头向帝辞曰：「臣等死，阶下自爱！」遂投河而死。
贡扶帝与陈留王夜步逐荧光南行，欲还宫，行数里，得民家露车，〔露车者，上无巾盖，四旁无帷裳，盖民家以载物者。共乘之，至雒舍止。〔雒舍，地名，在北芒之北。〕辛未，帝独乘一马，陈留王与贡共乘一马，从雒舍南行，公卿稍有至者。董卓至显阳苑，〔显阳苑，桓帝延熹二年所造，在雒阳西。〕远见火起，知有变，引兵急进；未明，到城西，闻帝在北，因与公卿往奉迎于北芒阪下。帝见卓将兵卒至，〔将，即亮翻。卒，读曰猝。〕恐怖涕泣。群公谓卓曰：「有诏却兵。」卓曰：「公诸人为国大臣，不能匡正王室，至使国家播荡，〔东都群臣谓天子为国家。〕何却兵之有！」卓与帝语，语不可了；〔了，晓解也。〕乃更与陈留王语，门祸乱由起，王答，自初至终，无所遗失。卓大喜，以王为贤，且为董太后所养，卓自以与太后同族，遂有废立之意。
是日，帝还宫，赦天下，改光熹为昭宁。失传国玺，〔为下献帝初平二年孙坚得玺张本。玺，斯氏翻。〕余玺皆得之。以丁原为执金吾。骑都尉鲍信自泰山募兵适至，说袁绍曰：〔说输芮翻。〕「董卓拥强兵，将有异志，今不早图，必为所制；及其新至疲劳，袭之，可禽也！」绍畏卓，不敢发。信乃引兵还泰山。
董卓之入也，步骑不过三千，自嫌兵少，恐不为远近所服，率四五日辄夜潜出军近营，明旦，乃大陈旌鼓而还，以为西兵复至，〔复，扶又翻。〕雒中无知者。俄而进及弟苗部曲皆归于卓，卓又阴使丁原部曲司马五原吕布杀原而并其众，卓兵于是大盛。乃讽朝廷，以久两，策免司空刘弘而代之。
初，蔡邕徙朔方，〔事见五十七卷光和元年。〕会赦得还。五原太守王智，甫之弟也，奏邕谤讪朝廷；邕遂亡命江海，积十二年。董卓闻其名而辟之，称疾不就。卓怒，詈曰：「我能族人！」邕惧而应命，到，署祭酒，甚见敬重，举高第，三日之间，周历三台，〔邕举高第，补侍御史，又转治书御史，迁尚书，三日之间，周历三台。〕迁为侍中。
董卓谓袁绍曰：「天下之主，宜得贤明，每念灵帝，令人愤毒！〔贤曰：毒，恨也。〕董侯似可，今欲立之，为能胜史侯否﹖人有小智大痴，亦知复何如为当；且尔，刘氏种不足复遗！」〔且尔，犹言且如此也。卓意欲废汉自立。〕绍曰：「汉家君天下四百许年，恩泽深渥，兆民戴之。今上富于春秋，未有不善宣于天下。公欲废嫡立庶，恐众不从公议也！」卓按剑叱绍曰：「竖子敢然！〔敢然，犹言敢如此也。〕天下之事，岂不在我！我欲为之，谁敢不从！尔谓董卓刀为不利乎！」绍勃然曰：「天下健者岂惟董公！」引佩刀，棋揖，径出。卓以新至，见绍大家，故不敢害。绍县节于上东门，〔县所假司隶节也。上东门，位在寅。贤曰：雒阳城东西北头门也。县，读曰悬。〕逃奔冀州。
九月，癸酉，卓大会百僚，奋首而言曰：「皇帝闇弱，不可以奉宗庙，为天下主。今欲依伊尹、霍光故事，更立陈留王，如何﹖」〔更，工衡翻。〕公卿以下皆惶恐，莫敢对。卓又抗言曰：〔贤曰：抗，高也。〕「昔霍光定策，延年按剑。〔事见二十四卷昭帝元平元年。〕有敢沮大议，皆以军法从事！」〔沮，在吕翻。〕坐者震动。尚书卢植独曰：「昔太甲既立不明，昌吧罪过千余，故有废立之事。今上富于春秋，行无失德，非前事之比也。」卓大怒，罢坐。将杀植，蔡邕为之请，〔坐，徂卧翻。为，于伪翻。〕议郎彭伯亦谏卓曰：「卢尚书海内大俩，人之望也；今先害之，天下震布。」〔布，普布翻。〕卓乃止，但免植官，植遂逃隐于上谷。卓以废立议示太傅袁隗，隗报如议。
甲戌，卓复会群僚于崇德前殿，〔复，扶又翻。〕遂胁太后策废少帝，曰：「皇帝在丧，无人子之心，威仪不类人君，今废为弘农王，立陈留王协为帝。」袁隗解帝玺绶，以奉陈留王，扶弘农王下殿，北面称臣。太后鲠涕，〔言不敢出声，但鲠咽而流涕也。〕群臣含悲，莫敢言者。
卓又议：「太后踧迫永乐宫，〔踧，子六翻。〕至令忧死，逆妇姑之礼。」〔左传曰：妇，养姑者也；亏姑以成妇，逆莫大焉。〕乃迁太后于永安宫。赦天下，改昭宁为永汉。丙子，卓酖杀何太后，公卿以下不布服，会葬，素衣而已。卓又发何苗棺，出其户支解节断，弃于道边，杀苗母舞阳君，弃尸于苑枳落中。〔落，篱落也。枳，似棘，多刺，江南为橘，江北为枳，人以袸篱。
诏除公卿以下子弟为郎，以补宦官之职，侍于殿上。
乙酉，以太尉刘虞为大司马，封襄贲侯。〔襄贲县，属东海郡。应劭曰：贲，音肥。〕董卓自为太尉，领前将军事，加节传、斧钺、虎贲，更封郿侯。〔传，知恋翻。郿县，属扶风。贤曰：今岐州县。师古曰：郿，音媚。
丙戌，以太中大夫杨彪为司空。
甲午，以豫州牧黄琬为司徒。
董卓率诸公上书，追理陈蕃、窦武及诸党人，悉复其爵位，遣使吊祠，擢用其子孙。
自六月雨至于是月。
冬，十月，乙巳，葬灵思皇后。
白波贼寇河东，〔考异曰：帝纪：「五年九月，南单于叛，与白波贼寇河东。」按匈奴传，帝崩之后，于扶罗乃与白波贼为寇。纪误，今从传。〕董卓遣其将牛辅击之。
初，南单于于扶罗既立，国人杀其父者遂叛，〔单于羌渠被杀，事见上卷中平五年。〕共立须卜骨都侯为单于。于扶罗诣阙自讼。会灵帝崩，天下大乱，于扶罗将数千骑与白波贼合兵寇邵县。时民皆保聚，钞掠无利，〔钞，楚交翻。〕而兵遂挫伤。复欲归国，国人不受，乃止河东平阳。须卜骨都侯为单于一年而死，南庭遂虚其位，以老王行国事。
十一月，以董卓为相国，〔汉自萧何为相国后，不复除拜。〕赞拜不名，入朝不趋，剑履上殿。
十二月，戊戌，以司徒黄琬为太尉，司空杨彪为司徒，光禄勋荀爽为司空。
初，尚书武威周毖，城门校尉汝南余琼，说董卓矫桓、灵之政，擢用天下名士以收众望，卓从之，〔毖，兵媚翻。说，输芮翻。考异曰：范书云：「吏部尚书汉阳周珌、侍中汝南伍琼」，袁纪作「侍中周毖」，今从魏志及英雄记。」命毖、琼与尚书郑泰、长史何颙等沙汰秽恶，显拔幽滞。于是征处士荀爽、陈纪、韩融、申屠蟠。〔处，昌吕翻。〕复就拜爽平原相，〔复，扶又翻。〕行至宛陵，〔宛陵县属河南尹，在雒阳东。〕迁光禄勋，视事三日，进拜司空。自被征命及登台司，凡九十三日。又以纪为五官中郎将，融为大鸿胪。纪，寔之子；融韶之子也。爽等皆畏卓之暴，无敢不至。独申屠蟠得征书，人劝之行，蟠笑而不答，卓终不能屈，年七十余，以寿终。卓又以尚书韩馥为冀州牧，侍中刘岱为兖州刺史，陈留孔軎为豫州刺史，〔軎音冑。考异曰：九州岛春秋作」孔冑」今从董卓传。〕东平张邈为陈留太守，颍川张咨为南太守。卓所亲爱，并不处显职，但将校而已。〔将校，谓中郎将、校尉。处，昌吕翻。〕
诏除光熹、昭宁、永汉三号。〔除三号，复称中平六年。〕
董卓性残忍，一旦专政，据有国家甲兵、珍宝，威震天下，所愿无极，语宾客曰：「我相，贵无上也！」自言非人臣之相，其悖逆如此。语，件倨翻。相，息亮翻。〕侍御史扰龙宗诣卓白事，不解剑，〔扰龙，姓也，盖古扰龙氏之后。〕立檛杀之。〔檛，侧瓜翻。〕是时，雒中贵戚，室第相望，金帛财产，家家充积，卓纵放兵士，突其庐舍，剽虏资物，〔剽，匹妙翻。〕妻略妇女，不避贵戚；〔章：甲十一行本「戚」作「贱」；乙十一行本同；孔本同；张校同。〕人情崩恐，不保朝夕。
卓购求袁绍急，周毖、余琼说卓曰：「夫废立大事，非常人所及。袁绍不达大体，恐惧出奔，非有他志。今尼购之，势必为变。袁氏树恩四世，〔袁安四世至绍。〕门生故吏于天天，若收豪桀以聚徒众，英雄因之而起，则山东非公之有也。不如赦之，拜一郡守，绍喜于免罪必无患矣。」卓以为然，乃即拜绍勃海太守，封邟乡侯。〔邟，苦浪翻。〕又以袁术为后将军，曹操为骁骑校尉。
术畏卓，出奔南阳。操变易姓名，间行东归，过中牟，〔中牟县，属河南尹。间，古苋翻。〕为亭长所疑，执诣县。时县已被卓书，〔被，皮义翻。〕唯功曹心知是操，以世方乱，不宜拘天下雄隽，因白令释之。〔白中牟令也。〕操至陈留，散家财，合兵得五千人。
是时，豪杰多欲起兵诗卓者，袁绍在勃海，冀州牧韩馥遣数部从事守之，不得动摇。〔部从事，部郡国从事也。勃海一郡，遣部从事数人守之，恐绍起兵也。〕东郡太守桥瑁〔瑁，莫报翻。〕诈作京师三公移书与州郡，陈卓罪恶，云「见逼迫，无以自救，企望义兵，解国患难。」〔企，欺冀翻。难，乃旦翻。〕馥得移，请诸从事问曰：「今当助袁氏邪，助董氏邪﹖」治中从事刘子惠曰：「今兴兵为国，〔为，于伪翻。〕何谓袁、董！」馥有凓色。子惠复言：「兵者凶事，不可为首；今宜往视他州，有发动者，然后和之。〔复，扶又翻。和，户卧翻。〕冀州于他州不为弱也，他人功未有在冀州之右者也。」馥然之。馥乃作书与绍，道卓之恶，听其举兵。〔考异曰：范书、魏志俱有此事。范书在举兵之后，魏志在举兵之前。若在举兵后，时绍已为盟主，馥何敢禁其发兵﹖若在举兵前，则近是也。今从魏志。〕
孝献皇帝甲〔讳协。谥法：聪明睿智曰献。古今注：「协」之字曰「合」。张璠记曰：灵帝以帝似己，故名曰协。帝王纪曰：协，字伯和。蜀谥帝曰愍，魏谥帝曰献，此从魏谥者，以魏受汉禅为正也。〕
初平元年〔（庚午、一九○）〕
①春，正月，关东州郡皆起兵以讨董卓，推勃海太守袁绍为盟主；绍自号车骑将军，诸将皆板授官号。〔时卓挟天子，绍等罔攸禀命，故权宜板授官号。〕绍与河内太守王匡屯河内，冀州牧韩馥留邺，给其军粮。豫州刺史孔軎屯颍川，兖州刺史刘岱、陈留太守张邈、邈弟广陵太守超、东郡太守桥瑁、山阳太守袁遗、济北相鲍信与曹操俱屯酸枣，〔酸枣县属陈留郡。瑁，音冒。〕后将军袁术屯鲁阳，〔鲁阳县，属南阳郡。〕众各数万。豪桀多归心袁绍者；鲍信独谓曹操曰：「夫略不世出，能拨乱反正者，君也。苟非其人，虽强必毙。君殆天之所启乎！」
辛亥，赦天下。
③癸酉，董卓使郎中令李儒酖杀弘农王辩。
④卓议大发兵以讨山东。尚书郑泰曰：「夫政在德，不在众也。」卓不悦曰：「如卿此言，兵为无用邪！」泰曰：「非谓其然也，以为山东不足加大兵耳。明公出自西州，少为将帅，闲习军事。〔少，诗照翻。〕袁本初公卿子弟，生处京师；张孟卓东平长者，坐不窥堂；〔处，昌吕翻。长，知两翻。张邈，字孟卓。贤曰：坐不窥堂，言不妄视也。〕孔公绪清谈高论，嘘枯吹生；〔孔軎，字公绪。贤曰枯者嘘之使之，生者吹之使枯，言谈论有所抑扬也。〕并无军旅之才，临锋决敌，非公之俦也。〔谓临兵锋而与敌人决胜负也。〕况王爵不加，尊卑无序，若恃众怙力，将各翆峙以观成败，不肯同心共胆，与齐进退也。〔此数语，公业虽以释言于卓，然关东诸将情态实不过如此。且山东承平日久，民不习战；关西顷遭羌寇，妇女皆能挟弓而，天下所畏者，无若并、凉之人与羌、胡义从；〔从，才用翻。〕而明公拥之以为爪牙，譬犹驱虎兕以赴犬羊，〔兕，序姊翻；似牛一角而青色，身重千斤，角重百斤。〕鼓烈风以扫枯叶，谁敢御之！无事征兵以惊天下，使患役之民相聚为非，弃德侍众，自亏威重也。」卓乃悦。
⑤董卓以山东兵盛，欲迁都以避之，公卿皆不欲而莫敢言。〔畏其暴也。〕卓表河南尹朱为太仆以为己副，使者召拜，辞，不肯受；因曰：「国家西迁，必孤天下之望，〔孤，负也。〕以成山东之衅，臣不知其可也。」使者曰：「召君受拜而君拒之，不问徙事而君陈之，何也﹖」曰：「副相国，非臣所堪也；迁都非计，事所急也。辞所不堪，言其所急，臣之宜也。」由是止不为副。
卓大会公卿议，曰：「高祖都关中，十有一世，光武宫雒阳，于今亦十一世矣。按石包谶，〔当时纬书之外，又有石包室谶，盖时人附益为之，如孔子闭房记之类。〕宜徙都长安，以应天人之意。」百官皆默然。司徒杨彪曰：「移都改制，天下大事，故盘庚迁亳，殷民胥怨。〔书序曰：盘庚五迁，将治亳，殷民咨胥怨。〕昔关中遭王莽残破，故光武更都雒邑，〔更，工衡翻。〕历年已久，百姓安乐，〔乐，音洛；下同。〕今无故捐宗庙，弃园陵，恐百姓惊动，必有糜沸之乱。〔贤曰：如糜粥之沸也。诗云：如沸如羹。〕石包谶，妖邪之书，岂可信用！」卓曰：「关中肥饶，故奏得并吞六国。且陇右材木自出，杜陵有武帝陶緖，并功营之，可使一朝而办。百姓何足与议！若有前却，我以大兵驱之，可令诣沧海。」〔贤曰：言不敢避险难也。〕彪曰：「天下动之至易，〔易，以豉翻。〕安之甚难，惟明公虑焉！」卓作色曰：「公欲沮国计邪！」太尉黄琬曰：「此国之大事，杨公之言，得无可思！」卓不答。司空荀爽见卓意壮，恐宪彪等，因从容言曰：〔从，千容翻。〕「相国岂乐此邪！〔乐，音洛。〕山东兵起，非一日可禁，故当迁以图之，此秦、汉之势也。」〔谓秦、汉都关中，因山河形势以制天下。〕卓意小解。琬退，又为驳议。〔驳，北角翻。〕二月，乙亥，卓以灾异奏免琬、彪等，以光禄勋赵谦为太尉，太仆王允为司徒。城门校尉伍琼、督军校尉周毖固谏迁都，卓大怒曰：「卓初入朝，二君劝用善士，故卓相从，而诸君到官，举兵相图，此二君卖卓，卓何用相负！」庚辰，收琼、毖，斩之。杨彪、黄琬恐惧，诣卓谢，卓亦悔杀琼、毖，乃复表彪、琬为光禄大夫。〔复，扶又翻。〕
⑥卓征京兆尹盖勋为议郎；〔盖，古盍翻。〕时左将军皇甫嵩将兵三万屯扶风，〔潘岳关中记曰：三辅旧治长安城中，长吏各在其县治民；光武东都之后，扶风出治槐里，冯翊出治高陵。〕勋密与嵩谋讨卓。会卓亦征嵩为城门校尉，嵩长史梁衍说嵩曰：「董卓寇掠京邑，废立从意，今征将军，大则危祸，小则困辱。今及卓在雒阳，天子来西，以将军之众迎接至尊，奉令讨逆，征兵群帅，〔说，输芮翻。帅，所类翻。〕袁氏逼其东，将军迫其西，此成禽也！」嵩不从，遂就征。〔嵩前不能从兄子郦之言，今又不徒衍之策，自揣其才不足以制卓故也。〕勋以众弱不能独立，亦还京师。卓以勋为越骑校尉。河南尹朱为卓陈军事，卓折曰：「我百战百胜，决之于心，卿勿妄说，且污我刀！」〔为，于伪翻。折，之舌翻。污，乌故翻。〕盖勋曰：「昔武丁之明，犹求箴谏，〔贤曰：武丁，殷王高宗也，谓傅说曰：「启乃心，沃朕心。」说复于王曰：「惟木从绳则正，后从谏则圣。」余谓盖勋忠直之士，时卓方谋僭逆，不应以武丁之事为言。据国语，楚左史倚相曰：昔卫武公年数九十有五矣，犹箴儆于国曰：「毋谓我老耄而舍我，必恭恪于朝，朝夕以交戒我。闻一二之言，必诵志而纳之，以训道我。」及其没也，谓之叡圣武公。勋盖以卫武公之事责卓也。史书传写误以公为「丁」耳。〕况如卿者，而欲杜人之口！」乎卓乃谢之。
⑦卓遣军至阳城，值民会于社下，〔此二月事也。阳城县属颍川郡。〕悉就斩之，驾其车重，〔重，直用翻。〕载其妇女，以头系车辕，歌呼还雒，云攻贼大获。卓焚烧其头，以妇女与甲兵为婢妾。〔甲兵，谓甲兵之士。〕
⑧丁亥，车驾西迁，董卓收诸富室，以罪恶诛之，没入其财物，死者不可胜计；〔胜，音升。〕悉驱徙其余民数百万口于长安，步骑驱蹙，更相蹈藉，〔藉，慈夜翻。〕饥饿寇掠，积尸盈路。卓自留屯毕圭苑中，悉烧宫庙、官府、居家二百里内，室屋荡尽，无复鸡犬。又使吕布发诸帝陵及公卿以下耱墓，收其珍宝。卓获山东兵，以潜膏涂布十余匹，用缠其身，然后烧之，先从?为_。
⑨三月，乙巳，车驾入长安，〔考异曰：袁纪作「己巳」，今从范书。居京兆府舍，师古曰：京兆府在尚冠前街，东入故中尉府。〕后乃稍葺宫室而居之。时董卓未至，朝政大小皆委之王允。允外相弥缝，内谋王室，甚有大臣之度，自天子及朝中皆倚允；允屈意承卓，卓亦雅信焉。〔朝，直遥翻。〕
⑩董卓以袁绍之故，戊午，杀太傅袁隗、太仆袁基，及其家尺口以上五十余人。〔尺口，谓婴孩也。〕
初，荆州刺史王叡〔裴松之曰：叡，晋太保祥伯父也。与长沙太守孙坚共击零、桂贼，〔零、桂，零陵、桂阳也。〕以坚武官，言颇轻之。及州郡举兵讨董卓，叡与坚亦皆起兵。叡与坚亦皆起兵。叡素与武陵太守曹寅不相能，扬言当先杀寅。寅惧，诈作按行使者檄移坚说叡罪过，令收，行刑讫，以状上。〔上，时掌翻。〕坚承檄，即勒兵袭叡。叡闻兵至，登楼望之，遣问「欲何为﹖」坚前部答曰：「兵久战劳苦，欲诣使君求资直耳。」〔据吴录，资直者，衣资之直也。」叡见坚惊曰：「兵自求赏，孙府君何以在其中﹖」坚曰：「被使者檄诛君！」〔被，皮义翻。〕叡曰：「我何罪﹖」坚曰：「坐无所知！」叡穷迫，刮金饮之而死。〔陶弘景曰：生金有毒，不炼，服之杀人。〕坚前至南阳，众已数万人。南阳太守张咨不肯给军粮，坚诱而斩之；〔陈寿志曰：坚以牛酒诱之。吴历曰：坚诈疾以诱之。〕郡中震栗，无求不获。前到鲁阳，〔鲁阳县属南阳郡。〕与袁术合兵。术由是得据南阳，〔考异曰：范书术传云：「刘表上术为南阳太守。」表传云：「术阻兵屯鲁阳，表不得至荆州。魏志术传：「孙坚杀张咨，术得据南阳。」魏武帝纪，此年二月已云术屯南阳。盖术初奔鲁阳，此春孙坚取南阳，术乃据之，犹以鲁阳为治所也。〕表坚行破虏将军、领豫州刺史。
诏以北军中候刘表为荆州刺史。时寇贼纵横，道路梗塞，〔纵，子容翻。塞，悉则翻。〕窗体马入宜城，〔贤曰：宗党共为贼。〕各拥众不附，若袁术因之，祸必至矣。吾欲征兵，恐不能集，其策焉出﹖」〔焉，于虔翻。〕蒯良曰：「众不附者，仁不足也；附而不治者，义不足也。苟仁义之道行，百姓归之如水之趣下，〔趣，七喻翻。〕何患征兵之不集乎！」蒯越曰：「袁术骄而无谋，宗贼帅多贪暴，为下所患，〔帅，所类翻；下同。〕若使人示之以利，必以众来。使君诛其无道，抚而用之，一州之人有乐存之心，〔乐，音洛。〕闻君威德，必襁负而至矣。〔襁，居两翻。〕兵集众附，南据江陵，北守襄阳，荆州八郡可传檄而定，〔郡国志：荆州部南阳、南郡、江夏、零陵、桂阳、长沙、武陵七郡。汉官仪以章陵足为八郡。〕公路虽至，无能为也。」〔袁术，字公路。〕表曰：「善！乃使越诱宗贼帅，至者五十五人，皆斩之而取其众。〔诱，音酉。帅，所类翻。〕遂徙治襄阳，〔荆州刺史本治武陵汉寿。襄阳县，属南郡。〕镇抚邵县，江南悉平。〔荆部在江南者，长沙、武陵、零陵、桂阳四郡也。为刘表专制荆州张本。〕
董卓在雒阳，袁绍等诸军皆畏其强，莫敢先进。曹操曰：「举义兵以诛暴乱，大众已合，诸君何疑！向使董卓倚王室，据旧京，东向以临天下，虽以无道行之，犹足为患。今焚烧宫室，劫迁天子，海内震动，不知所归，此天亡之时也，一战而天下定矣。」遂引兵西，将据成皋，张邈遣将卫兹分兵随之。进至荥阳汴水，〔班志：汴水在荥阳西南。〕遇卓将玄菟徐荣，〔菟，同都翻。〕与战，操兵败，为流矢所中，所乘马被创。〔中，竹仲翻。被，皮义翻。创，初良翻。〕从弟洪以马与操，操不受。〔从，才用翻。〕洪曰：「天下可无洪，不可无君！」遂步从操，夜遁去。荣见操所将兵少，力战尽日，谓酸枣未易攻也，〔易，以豉翻。〕亦引兵还。
操到酸枣，诸军十余万，日置酒高会，不图进取，操责让之，因为谋曰：〔为，于伪翻；下同。〕「诸君能听吾计，使勃海引河内之众临孟津，〔勃海，谓袁绍也。〕酸枣诸将守成皋，据敖仓，塞轘辕、太谷，全制其险，〔塞，悉则翻。轘，音环。〕使袁将军率南阳之军军丹、析，入武关，〔此谓袁术也。丹水及析县皆属弘农郡。〕以震三辅，皆高垒深壁，勿与战，益为疑兵，示天下形势，以顺诛逆，可立定也。〔观操之计，但欲形格势禁，待其变起于下耳，非主于战也。〕今兵以义动，持疑不进，失天下望，窃为诸君耻之！」邈等不能用。操乃与司马沛国夏侯惇等诣扬州，募兵，得千余人，还屯河内。〔从袁绍也。〕
顷之，酸枣诸军食尽，众散。刘岱与桥瑁相恶，岱杀瑁，以王肱领东郡太守。青州刺史焦和亦起兵讨董卓，〔姓谱：周武王封神农之后于焦，后以国为氏。〕务及诸将西行，〔务进兵与酸枣诸将相及也。〕不为民人保障，兵始济河，黄巾已入其境。青州素殷实，甲兵甚盛，和每望寇奔北，未尝接风尘、交鼓也。性好卜筮，信鬼神，〔好，呼到翻。〕入见其人，清谈干云，出观其政，赏罚淆乱，州遂萧条，悉为丘墟。顷之，和病卒，袁绍使广陵臧洪领青州以抚之。
夏，四月，以幽州牧刘虞为太傅，道路壅塞，〔塞，悉则翻。〕信命竟不得通。先是，幽部应接荒外，〔荒外，言荒服之外也。先，悉荐翻。〕资费甚广，岁常割青、冀赋调二亿有余以足之。〔调，徒吊翻。〕时处处断绝，委输不至，〔委，于伪翻。输，舂遇翻。〕而虞敝衣绳屦，食无兼肉，务存宽政，劝督农桑，开上谷胡市之利，通渔阳盐铁之饶，〔上谷旧有关市，与胡人贸易。渔阳旧有盐官、铁官。民悦年登，谷石三十，青、徐士庶避难归虞者百余万口，虞皆收视温恤，为安立生业，〔难，乃旦翻。为，于伪翻。〕流民皆忘其迁徙焉。
五月，司空荀爽薨。六月，辛丑，以光禄大夫种拂为司空。拂，卲之父也。
董卓遣大鸿胪韩融、少府阴修、执金吾胡母班、将作大匠吴修、越骑校尉王緕安集关东，解譬袁绍等。胡母班、吴修，王緕至河内，袁绍使王匡悉收击〔章：甲十一行本「系」；以太傅马十一行本同；退斋校同。〕杀之。〔緕，工回翻。考异曰：谢承后传（衍）汉书曰：「班，王匡之妹夫。班与匡书云：『仆与公、太仆趟岐、少府阴修俱受诏命。关东诸郡，虽实娭卓，犹以衔奉王命，不敢玷辱。而足下独囚仆于狱，欲以衅鼓，此悖暴无道之甚者也！』按范书此年六月，遣韩融等安集关东，袁术、王匡各执而杀之。三年八月，遣马日磾及赵岐慰抚天下。袁纪，遣马、赵亦在三年八月，时董卓已死。而此书云与马、赵俱受诏，又云恚卓迁怒，自相乖迕。疑非班书。今不取。〕袁术亦杀阴修；惟韩融以名德免。
董卓坏五铢钱，〔贤曰：光武中兴，除王莽货泉，更用五铢钱。孔颖达曰：五铢者，其重五铢，凡十桼为一絫，十絫为一铢，二十四铢为一两。钱边作五铢字。坏，音怪。〕更铸小钱，〔更，工衡翻。〕悉取雒阳及长安铜人、钟虡，飞廉、铜马、之属以铸之，〔铜人，秦始皇所铸也。贤曰：钟虡，以铜为之。前书音义曰：虡，鹿头龙身，神兽也。说文：钟鼓之跗，以猛兽为饰也。武帝置飞廉馆。音义曰：飞廉，神禽，身似鹿头，如爵，有角，蛇尾，文如豹文。明帝永平五年，迎取长安飞廉、铜马置上西门外，名平乐馆。铜马则东门京所作，置于金马门外者也。余据马授亦进铜马。虡，音巨。〕由是货贱物贵，谷石至数万钱。
冬，孙坚与官属会饮于鲁阳城东，董卓步骑数万猝至，坚方行酒谈笑，整顿部曲，无得妄动。后骑渐益，坚徐罢坐，〔坐，才卧翻。〕导引入城，乃曰：「向坚所以不即起者，恐兵相蹈藉，诸君不得入耳。」卓兵见其整，不敢攻而还。
王匡屯河阳津，〔河阳津，即孟津。〕董卓袭击，大破之。
左中郎将蔡邕议「孝和以下庙号称宗者，皆宜省去，以遵先典；」从之。〔礼，祖有功而宗有德。和帝以下无德可宗，故去之。去，羌吕翻。考异曰：袁纪在明年。今从范书。
中郎将徐荣荐同邵故冀州刺史公孙度于董卓，卓以为疗东太守。度到官，以法诛灭郡中名豪大姓百余家，郡中震栗，乃东伐高句骊，〔句，如字，又音驹。骊，力知翻。〕西击乌桓，语所亲吏柳毅、阳仪等曰：〔语，失倨翻。姓谱：柳，本自鲁孝公子子展之孙，以王父字为氏。至展禽，余采于柳下，因为氏。〕「汉炸将绝，当与诸卿图正〔章：甲十一行本「正」作「王」；乙十一行本同；孔本同；熊校同。〕耳。」于是分辽东为辽西、中辽郡，各置太守，越海收东莱诸县，置营州刺史。自立为辽东侯、平州牧，立汉二祖庙，承制，郊２祀天地，藉田，〔杜佑曰：藉，借也，谓借人力以理之，劝率天下，使务农也。春秋传曰：郊而后耕，遂藉人力以成岁功，故谓之帝藉。臣瓒曰：亲耕以躬亲为义，不得以假借为称。藉，谓蹈藉也。师古曰：瓒说是。说文，帝藉千亩。藉奏昔翻。乘鸾路，设旄头、羽骑。〔羽骑，羽林骑也。〕
资治通鉴卷第六十
端明殿学士兼翰林侍读学士朝散大夫右谏议大夫充集贤殿修撰提举西京嵩
山崇福宫上柱国河内郡开国侯食邑一千八百户食实封六百户赐紫金鱼袋臣司马光奉敕编集
后学天台胡三省音注
汉纪五十二〔起重光协洽（辛）未尽昭阳作噩（癸酉），凡三年。〕
孝献皇帝乙
初平二年〔（辛未、一九一）〕
①春，正月，辛丑，赦天下。
②关东诸将议：以朝廷幼冲，迫于董卓，远隔关塞，〔关塞，谓函谷关、桃林塞也。〕不知存否，幽州牧刘虞，宗室贤，欲共立为主。曹操曰：「吾等所以举兵而远近莫不响应者，以义动故也。今幼主微弱，制于奸臣，非有昌邑亡国之衅，〔昌邑，谓昌吧王贺也。〕而一旦改易，天下其孰安之！诸君北面，我自西向。」〔幽州在北，长安在西，故操云然。〕韩馥、袁绍以书与袁术曰：「帝非孝灵子，欲依绛、灌诛废少主、迎立代王故事，〔少，诗照翻。〕奉大司马虞为帝。」术阴有不臣之心，不利国家有长君，〔长，知两翻。〕乃外托公义以拒之。绍复与术书曰：「今西名有幼君，无血脉之属，〔谓帝非灵帝子也。复，扶又翻；下同。〕公卿以下皆媚事卓，安可复信！〔复，扶又翻；下同。〕但当使兵往屯关要，皆自蹙死；东立圣君，太平可冀，如何有疑！又室家见戮，不念子胥，〔谓子胥能报父兄之雠也。〕可复北面乎﹖」〔以杀袁隗等为出于帝。〕术答曰：「圣主聪叡，有周成之质，贼卓因危乱之际，威服百寮，此乃汉家小厄之会，乃云今上『无血脉之属』，岂不诬乎！又曰『室家见戮，可复北面』，此卓所为岂国家哉！慺慺赤心，〔慺，力侯翻。〕志在灭卓，不识其它！」馥、绍竟遣故乐浪太守张岐等赍议上虞尊号。〔乐浪，音洛琅。上，时掌翻。〕虞见岐等，厉色叱之曰：「今天下崩乱，主上蒙尘，吾被重恩，〔被，皮义翻。〕未能清雪国耻；诸君各据州郡，宜共湏力尽心王室，而反造逆谋以相垢污邪！」〔污，乌故翻。〕固拒之。馥等又请虞领尚书事，承制封拜，复不听，欲奔匈奴以自绝；绍等乃止。
③二月，丁丑，以董卓为太师，位在诸侯王上。
④孙坚移屯梁东，为卓将徐荣所败，〔败，补迈翻。〕复收散卒进屯阳人。〔贤曰：梁县，属河南郡，今汝州县。阳人聚故城，在梁县西。〕卓遣东郡太守胡轸督步骑五千击之，以吕布为骑督。轸与布不相得，坚出击，大破之，枭其都督华雄。〔枭，古尧翻。华，户化翻。〕
或谓袁术曰：「坚若得雒，不可复制，此为除狼而得虎也。」术疑之，不运军粮。坚夜驰见术，〔阳人去鲁阳百余里。〕画地计较曰：「所以出身不顾者，上为国家讨贼，〔为，于伪翻。〕下慰将军家门之私雠。坚与卓非有骨肉之也，而将军受浸润之言，〔浸润之谮，出论语。〕还相嫌疑，何也﹖」术踧踖，踧，子六翻。踖，资昔翻。踧踖，不自安貌。〕即调发军粮。〔调，徒钓翻。〕
坚还屯，卓遣将军李傕说坚，〔傕，克角翻。说，输芮翻；后同。〕欲与和亲，令坚疏子弟任刺史、郡守者，许表用之。坚曰：「卓逆天无道，今不夷汝三族县示四海，〔县读曰悬。〕则吾死不瞑目，〔瞑，莫定翻。〕岂将与乃和亲邪！」〔乃，汝也。〕复进军大谷，距雒九十里。〔贤曰：大谷口，在故嵩阳西北八十五里，北出对雒阳故城，张衡东京赋云「盟津达其后，大谷通其前」是也。距，至也。卓自出，与坚战于诸陵间，卓败走，却屯渑池，聚兵于陕。〔渑，弥兖翻。陕，式冉翻。〕坚进至雒阳，击吕布，复破走。坚乃扫除宗庙，祠以太牢，得传国玺于城南甄官井中；〔甄官署之井中也。晋职官志：少府之属有甄官令，而续汉志无之，盖属于他署，未置专官也。甄官，掌琢石、陶土之事。为后建安元年袁术夺玺张本。玺，斯氏翻。〕分兵出新安、渑池间以要卓。
卓谓长史刘艾曰：「关东军败数矣，〔要，一遥翻。数，所角翻。〕皆畏孤，无能为也。惟孙坚小戆，〔说文曰：戆，愚也。音都降翻。〕颇能用人，当语诸将，使知忌之。〔语，牛倨翻；下同。〕孤昔与周慎西征边、韩于金城，孤语张温，求引所将兵为慎作后驻，温不听。温又使孤讨先零叛羌，〔零，意怜。〕孤知其不克而不得止，遂行，留别部司马刘靖将步骑四千屯安定以为声势。叛羌欲鋳归道，〔鋳，即截字。〕孤小击辄开，畏安定有兵故也。虏谓安定当数万人，不知但靖也。而孙坚随周慎行，谓慎求先将万兵造金城，〔将，即亮翻。造，七到翻。〕使慎以二万作后驻。边、韩畏慎大兵，不敢轻与坚战，而坚兵足以断其运道。〔断，丁管翻。〕儿曹用其言，凉州或能定也。温既不能用孤，慎又不能用坚，迕用败走。〔事见五十八卷灵帝中平二年。卒，子恤翻。〕坚以佐军司马所见略与人同，固自为可；〔言其才可用也。〕但无故从诸袁儿，终亦死耳！」乃使东中郎将董越屯渑池，中郎将段煨屯华阴，〔煨，乌回翻。华，户化翻。〕中郎将牛辅屯安邑，〔姓谱：牛本自殷，周封微子于宋，其裔司寇牛父败狄于长丘，死之，其子孙以王父字为氏。〕其余诸将布在诸县，以御山东。辅，卓之伲也。卓引还长安。孙坚修塞诸陵，〔塞，悉则翻。〕引军还鲁阳。
⑤夏，四月，董卓至长安，公卿皆迎拜车下。卓抵手谓御史中丞皇甫嵩曰：「义真，怖未乎﹖」〔皇甫嵩，字义真。怖，普布翻。〕嵩曰：「明公以德辅朝廷，大庆方至，何怖之有！若淫刑以逞，将天下皆惧，岂独嵩乎！」〔考异曰：范书嵩传及山阳公载记记嵩语与此不同，今从张璠汉纪。〕卓党欲尊卓比太公，称尚父，卓以问蔡邕，邕曰：「明公威德，诚为巍巍，然此之太公，愚意以为未可，宜须关东平定，车驾还反旧京，然后议之。」卓乃止。
卓使司隶校尉刘嚣籍吏民有为子不孝、为臣不忠、为吏不清、为弟不顺者，皆身诛，财物没官。于是更相诬引，〔更，工衡翻。〕冤死者以千数。百姓嚣，道路以目。〔嚣，五羔翻。韦昭曰：「不敢发言，以目相眄而已。」〕
⑥六月，丙戌，地震。
⑦秋，七月，司空种拂免；以光禄大夫济南淳于嘉为司空。〔济，子礼翻。〕太尉赵谦罢；以太常马日磾为太尉。〔磾，丁奚翻。〕
⑧初，何进遣云中张杨还并州募兵，会进败，杨留上党，有众数千人。袁绍在河内，杨往归之，与南单于于扶罗屯漳水。〔浊漳水出上党长子而东过邺，邺则韩馥所居也。〕韩馥以豪杰多归心袁绍，忌之；阴贬节其军粮，欲使其众离散。会馥将曲义叛，〔姓谱：汉有平原鞠谭，其子閟避难，改曰曲氏，后遂为西平着姓。〕馥与战而败，绍因与义相结。
绍客逢纪纪谓绍曰：〔逢，蒲江翻。〕「将军举大事而仰人资给，〔仰，牛向翻。〕不据一州，无以自全。」绍曰：「冀州兵强，吾士饥乏，设不能办，无所容立。」纪曰：「韩馥庸才，可密要公孙瓒〔要，读曰邀。〕使取冀州，馥必骇惧，因遣辩士为陈祸福，〔为，于伪翻。〕馥迫于仓卒，〔卒，读曰猝。〕必肯逊让。」绍然之，即以书与瓒。瓒遂引兵而至，外托讨董卓而阴谋袭馥，馥与战不利。会董卓入关，绍还军延津，〔续汉志，酸枣县北有延津。〕仗外甥陈留高干及馥所亲颍川辛评、荀谌、郭图等说馥日：〔谌，时壬翻。说，输芮翻。「公孙瓒将燕、代之卒乘胜来南，而诸郡应之，其锋不可当。袁车骑引军东向，〔向河内至延津，为东向。〕其意未石量也，〔量，音良。〕窃为将军危之！」〔为，于伪翻。〕馥惧，曰：「然则为之柰何﹖」谌曰：「君自料宽仁容众为天下所附，孰与袁氏﹖」馥曰：「不如也。」「临危吐决，〔吐决谓吐奇决策也。〕智勇过人，又孰与袁氏﹖」馥曰：「不如也。」「世布恩德，天下家受其惠，又孰与袁氏﹖」馥曰：「不如也。」谌曰：「袁氏一时之杰，将军资三不如之势久处其上，〔处，昌吕翻。〕彼必不为将军下也。夫冀州，天下之重资也，彼若与公孙瓒并力取之，危亡可立而待也。夫袁氏，将军之旧，且为同盟，〔谓同盟讨董卓。〕当今之计，若举冀州以让袁氏，彼必厚德将军，瓒亦不能与之争矣。是将军有让贤之名，而身安于泰山也。」馥性恇怯，因然其计。〔恇，去王翻。〕馥长史耿武、别驾闵纯、治中历闻而谏曰：〔考异曰：九州岛春秋作「耿彧」，今从范书、魏志、袁纪。又范书，骑都尉沮授谏，无李历，今从魏志、袁纪。「冀州带甲百万，谷支十年。袁绍孤客穷军，仰我鼻息，〔鼻息，气一出入之顷也。鼻气嘘之则温，吸之则寒，故云然。医书云：血为脉，气为息，脉息之名自是而分。呼吸者，气之枣钥；动应者，血之波澜。其经以身寸度之，计十六丈二尺。一呼脉再动，一吸脉再动，呼吸定息脉五动，闰以大息则六动。一动一寸，故一息脉行六寸，十息六尺，百息六丈，二百息十二丈，七十息四丈二尺。计二百七十息，漏水下二刻尽十六丈二尺，营周一身；百刻之中得五十营。故曰脉行阳二十五度、行阴二十五度也。息者以呼吸定之，一日计一万三千五百息。呼吸进退既迟于脉，故一日一夜方行尽十六丈二尺经烙，而气周于一身，大会于风府。脉属阴，阴行速，犹太阴一月一周天。息属阳，阳行迟，犹太阳一岁一周天。如是则应天常度。「闰」，当作「间」。〕譬如婴儿在股掌之上，绝其哺乱，立可饿杀，柰何欲以州与之！」馥曰：「吾袁氏故吏，且才不如本初，度德而让，〔度，徒洛翻。〕古’所贵，诸君独何病焉！」先是，馥从事赵浮、程涣将强弩万张屯孟津，〔先，悉荐翻。将，即亮翻。〕闻之，率兵驰还。时绍在朝歌清水，〔据水经，清水出河内修武县，径获嘉、汲县而入于河，不至朝歌；惟淇水则径朝歌耳。盖俗亦呼淇水为清水。据九州岛春秋，绍时在朝歌清水口，浮等自孟津东下，则两军皆舟行大河而向邺也。清水口即淇口，南岸即延津。〕浮等从后来，船数百艘，众万余人，整兵鼓，夜过绍营，绍甚恶之。〔恶，乌路翻。〕浮等到，谓馥曰：「袁本初军无斗粮，各已离散，虽有张杨、于扶罗新附，未肯为用，不足敌也。小从事等请以见兵拒之，〔见，贤遍翻。〕旬日之间，必土崩瓦解；明将军但当开合高枕，〔枕，职任翻。〕何忧何惧！」馥又不听，乃避位，出居中常侍赵忠故舍，遣子送印绶以让绍。绍将至，从事十人争弃馥去，独耿武、闵纯杖刀拒之，不能禁，乃止；绍皆杀之。绍遂领冀州牧，承制以馥为奋威将军，而无所将御，〔将，即亮翻。将御，犹言统御也。〕亦无官属。绍以广平沮授为奋武将军，〔广平县属巨鹿郡。沮，千余翻，又音诸，姓也，黄帝史官沮诵之后。〕使监护诸将，宠遇甚厚。〔监，古衔翻。〕魏郡审配、巨鹿田丰并以正直不得志于韩馥，绍以丰为别驾，配为治中，及南阳许攸、逄纪、颍川荀谌皆为谋主。
绍以河内朱汉为都官从事。〔绍置都官从事，则犹领司隶校尉也。〕汉先为韩馥所不礼，且欲徼迎绍意，〔徼，一遥翻。〕擅发兵围守馥第，拔刃登屋，馥走上楼，〔上，时掌翻。〕收得馥大儿，槌折两脚；〔折，而设翻。〕绍立收汉，杀之。馥犹忧怖，从绍索去，〔怖，普布翻。索，出客翻。〕往依张邈。后绍遣使诣邈，有所计议，与邈耳语；〔耳语，附耳而言也。〕馥在坐上，〔坐，徂卧翻。〕谓为见图，无何，起至溷，以书刀自杀。〔溷，户困翻；圊也，厕也。时虽已有纸，犹多用刀笔书，故有书刀。〕
鲍信谓曹操曰：「袁绍为盟主，因权专利，将自生乱，是复有一卓也。〔复，扶又翻。〕若抑之，则力不能制，袛以遘难。〔遘，与构同。难，乃旦翻。〕且可规大河之南以待其变。」操善之。会黑山、于毒、白绕、眭固等十余万众略东郡，王肱不能御。曹操引兵入东郡，击白绕于濮阳，破之。〔眭，息为翻。濮，博木翻。〕袁绍因素操为东邵太守，治东武阳。〔东武阳县，属东郡。应劭曰：县在武水之阳。水经注曰：武水即漯水。贤曰：故城在今魏州莘县南。守，式又翻。〕
⑨南单于劫张杨以叛袁绍，屯于黎阳。董卓以杨为建义将军、河内太守。
⑩太史望气，言当有大臣戮死者；董卓使人诬卫尉张温与袁术交通，冬，十月，壬戌，笞杀温于市以应之。〔张温不能斩卓于西征之时，反死于卓手，可哀也已。〕
青州黄巾寇勃海，众三十万，欲与黑山合。公孙瓒率步骑二万人逆击于东光南，大破之，〔东光县，属勃海。贤曰：今沧州县。〕斩首三万余级。贼弃其辎重，〔重，直用翻。〕奔走渡河；瓒因其半济薄之，贼复大破，复，扶又翻；下同。〕死者数万，流血丹水，〔言水为之丹也。〕收得生口七万余人，车甲财物不可胜算，〔胜，音升。〕威名大震。
刘虞子和为侍中，帝思东归，使和伪逃董卓，潜出武关诣虞，令将兵来迎。〔考异曰：范书刘虞传，「虞使田畴使长安，时和为侍中，因遣从武关出。」按魏志公孙瓒传，但云天子思归，不云因畴至也。若尔，当令和与畴俱还，不应出武关。又畴未还，刘虞已死。虞死在初平四年冬，界桥战在三年春。范书误也。〕和至南阳，袁术利虞为援，留和不遣，许兵至俱西，令和为书与虞。虞得书，遣数千骑诣和。公孙瓒知术有异志，止之，虞不听。瓒恐术闻而怨之，亦遣其从弟越将千骑诣术，〔从，才用翻；下同。〕而阴教术执和，夺其兵，由是虞、瓒有隙。〔虞先与瓒有隙，至是而隙愈深。〕和逃术来北，复为袁绍所留。
是时关东州、郡务相兼并以自强大，袁绍、袁术亦自离〔章：甲十一行本「离」上有「相」字；乙十一行本同；孔本同。〕贰。术遣孙坚击董卓未返，绍以会稽周昂为豫州刺史，袭夺坚阳城。〔阳城县，属颍川郡。坚领豫州刺史，屯阳城。〕坚叹曰：「同举义兵，将救社稷，逆贼垂破而各若此，吾当谁与戮力乎！」引兵击昂，走之。袁术遣公孙越助坚攻昂，越为流矢所中死。〔中，竹仲翻。〕公孙瓒怒曰：「余弟死祸起于绍。」遂出军屯盘河，〔水经：大河故渎东北径西平昌县故城北，分派东入般县，为般河。余据贤注；般，音卜满翻。此作「盘」，读当如字。贤又曰：般，即尔雅九河钩盘河也。其枯河在今沧州乐陵县东南。魏收地形志，安德郡般县有故般河。〕上书数绍罪恶，〔数，所具翻。〕进兵攻绍。冀州诸城多叛绍从瓒，绍惧，以所佩勃海太守印燰授瓒从弟范，遣之郡，而范遂背绍，领勃海兵以助瓒。〔背，蒲妹翻。〕瓒乃自置其将帅严纲为冀州刺史，田楷为青州刺史，单经为兖州刺史，〔单，音善，姓也。姓谱：周卿士单襄公之后。〕又悉改置郡、县守、令。
初，涿郡刘备，中山靖王之后也，〔蜀书云：备，中山靖王胜子陆城亭侯贞之后；然自祖父以上，世系不可考。〕少孤贫，与母以贩履为业，〔少，诗照翻。〕长七尺五寸，垂手下彣，顾自见其耳；〔长，直亮翻。彣，与膝同。言其有异相也。〕有大志，少语言，喜怒不形于色。〔少，诗沼翻。〕尝与公孙瓒同师事卢植，由是往依瓒。瓒使备与田楷徇青州有功，因以为平原相。备少与河东关羽、涿郡张飞相友善；〔少，诗照翻。〕以羽、飞为别部司马，分统部曲。备与二人寝则同，恩若兄弟，而稠人广坐，〔坐，很卧翻。〕侍立终日，随备周旋，不避艰险。常山赵云为本郡将吏兵诣公孙瓒，〔为，于伪翻。将，即亮翻。〕瓒曰：「闻贵州人皆愿袁氏，〔愿下当有从字。〕君何独迷而能反乎﹖」云曰：「天下莾莾，〔莾，许容翻；众语喧哓之貌。〕未知孰是，民有倒县之厄，〔县，读曰悬。〕鄙州论议，从仁政所在，不为忽袁公，私明将军也。」〔为，于伪翻；下同。〕刘备见而奇之，深加接纳，云遂从备至平原，为备主骑兵。〔刘备事始此。〕
初，袁术之得南阳，户口数百万，而术奢淫肆欲，征敛无度，〔敛，力赡翻。〕百姓苦之，稍稍离散。既与袁绍有隙，各立党援以相图谋。术结公孙瓒而绍连刘表，豪杰多附于绍。术怒曰：「群竖不吾从而从吾家奴乎！」〔据袁山松书，绍，司空逢之櫱子，出后伯父成，故术云然。〕又与公孙瓒书曰：「绍非袁氏子。」绍闻大怒。
术使孙坚击刘表，表遣其将黄祖逆战于樊、邓之间，〔邓县，属南阳郡。樊城，周仲山甫之邑，在汉水北。杜佑曰：樊城，今襄州赡养县。刘昫曰：邓城县，汉之邓县，古樊城也：宋改赡养县；天宝元年改为临汉县；贞元二十一年移县古邓城，乃改为邓城县。〕坚击破之，遂围襄阳。表夜遗黄祖潜出发兵，祖将兵欲还，坚逆与战，祖败走，窜岘山中。〔岘山去襄阳十里。岘，户典翻。〕坚乘胜，夜追祖，祖部曲〔章：甲十一行本无「曲」字；乙十一行本同。〕兵从竹木间暗射坚，杀之。〔射，而亦翻。考异曰：范书，「初平三年春，坚死。」吴志孙坚传亦云初平三年。英雄记曰，「初平四年正月七日死。」袁纪，「初平三年五月。」山阳公载记载策表曰：「臣年十七，丧失所怙。」裴松之按策以建安五年卒，时年二十六，计坚之亡，策应十八，而此表云十七，则为不符。张璠汉纪及胡冲吴历并以坚初平二年死，此为是而本传误也。今从之。〕坚所举孝廉长沙桓阶诣表请坚丧，表义而许之。坚兄子贲率其士众就袁术，术复表贲为豫州刺史。〔复，扶又翻；下同。〕术由是不能胜表。
初，董卓入关，留朱儁守雒阳，而儁潜与山东诸将通谋，惧为卓所袭，出奔茢州。卓以弘农杨懿为河南尹；儁复引兵还雒，击懿，走之。儁以河南残破无所资，乃东屯中牟，移书州郡，请师讨卓。徐州刺史陶谦上儁行车骑将军，〔上，时掌翻。〕遣精兵三千助之，余州郡亦有所给。谦，丹阳人。〔丹阳县，属丹阳郡，今润州县。〕朝廷以黄巾寇乱徐州，用谦为刺史。谦至，击黄巾，大破走之，州境晏然。
  </div>
  <div class="pagination">
   <a href="资治通鉴注_page58.html">
    上一页
   </a>
   <span>
    ...
   </span>
   <a href="资治通鉴注_page54.html">
    54
   </a>
   <a href="资治通鉴注_page55.html">
    55
   </a>
   <a href="资治通鉴注_page56.html">
    56
   </a>
   <a href="资治通鉴注_page57.html">
    57
   </a>
   <a href="资治通鉴注_page58.html">
    58
   </a>
   <span class="current-page">
    59
   </span>
   <a href="资治通鉴注_page60.html">
    60
   </a>
   <a href="资治通鉴注_page61.html">
    61
   </a>
   <a href="资治通鉴注_page62.html">
    62
   </a>
   <a href="资治通鉴注_page63.html">
    63
   </a>
   <a href="资治通鉴注_page64.html">
    64
   </a>
   <span>
    ...
   </span>
   <a href="资治通鉴注_page60.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
