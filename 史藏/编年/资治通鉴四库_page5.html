<!DOCTYPE html>
<html>
 <head>
  <meta charset="utf-8"/>
  <title>
   资治通鉴四库 - 第 5 页/共 70 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   资治通鉴四库 - 第 5 页/共 70 页
  </h1>
  <div class="content">
   六月壬辰大赦天下　秋七月燕王臧荼反上自将征之　赵景王耳长沙文王芮皆薨　九月虏臧荼壬子立太尉长安侯卢绾为燕王【班表太尉秦官掌武事汉制与丞相御史大夫为三公应劭曰自上安下曰尉据史记卢绾传长安故咸阳也正义曰秦咸阳在渭北长安在渭南萧何起未央宫之处】绾家与上同里闬【闬音汗闾也里门曰闬】绾生又与上同日上宠幸绾羣臣莫敢望故特王之【考异曰史记汉书髙纪于此皆云使丞相哙将兵平代地按樊哙传从平韩王信乃迁左丞相是时未为丞相又代地无反者哙传亦无此事疑纪误】项王故将利几反【利几以陈令降上侯之颍川上至洛阳召之利几恐而反风俗通利姓也姓谱楚公子食采于利后以为氏】上自击破之　后九月治长乐宫【程大昌雍録曰长乐宫本秦之兴乐宫周廻二十里髙祖改修而居之在长安城东隅乐音洛】　项王将钟离昧素与楚王信善【昧莫曷翻下同】项王死后亡归信汉王怨昧闻其在楚诏楚捕昧信初之国行县邑陈兵出入【行丁孟翻】
　　六年冬十月人有上书告楚王信反者帝以问诸将皆曰亟发兵阬竖子耳帝黙然又问陈平陈平曰人上书言信反信知之乎曰不知陈平曰陛下精兵孰与楚上曰不能过平曰陛下诸将用兵有能过韩信者乎上曰莫及也平曰今兵不如楚精而将不能及举兵攻之是趣之战也【趣读曰促】窃为陛下危之上曰为之奈何平曰古者天子有巡狩防诸侯【白虎通曰天子所以巡狩者何巡者循也狩者收也谓循行天下收人道徳太平恐逺近不同政化幽隠有不得其所者故必自行之谨敬重民之意也孟子曰天子适诸侯曰巡守巡守者巡所守也】陛下第出伪游云梦【第但也】防诸侯于陈陈楚之西界信闻天子以好出游其埶必无事而郊迎谒谒而陛下因禽之此特一力士之事耳帝以为然乃发使告诸侯防陈吾将南游云梦上因随以行楚王信闻之自疑惧不知所为或説信曰斩钟离昧以谒上上必喜无患信从之十二月上防诸侯于陈信持昧首谒上上令武士缚信载后车信曰果若人言狡兎死走狗烹髙鸟尽良弓藏敌国破谋臣亡【师古曰黄石公三畧之言】天下已定我固当烹上曰人告公反遂械系信以归【械者加以杻械系者加以徽索】因赦天下田肯贺上曰陛下得韩信又治秦中【如淳曰山东人谓闗中为秦中师古曰谓闗中秦地也】秦形胜之国也【张晏曰得形势之胜便也】带河阻山地埶便利其以下兵于诸侯譬犹居髙屋之上建瓴水也【如淳曰瓴盛水瓶也居髙屋之上而翻瓴水言其向下之势顺也建居偃翻瓴音铃】夫齐东有琅邪即墨之饶【师古曰二县近海财用之所出】南有泰山之固【泰山在齐之南境齐负以为固】西有浊河之限【晋灼曰齐西有平原河水东北过髙唐髙唐即平原也孟津号黄河故曰浊河也余谓孟津在河内去平原甚逺晋説失之拘盖河流浑浊故谓之浊河也】北有勃海之利【索隠曰崔浩云勃旁跌也旁跌出者横在济北故齐都赋云海旁出为勃名曰勃海郡余据班志齐地北至勃海冇髙乐髙城阳信重合之地】地方二千里持防百万此东西秦也【言齐地形胜与秦亢衡也】非亲子弟莫可使王齐者上曰善赐金五百斤上还至洛阳赦韩信封为淮隂侯信知汉王畏恶其能【恶乌路翻】多称病不朝从【朝直遥翻朝见也从才用翻从游也】居常鞅鞅羞与绛灌等列【鞅鞅志不满也音于两翻绛侯周勃灌将军婴】尝过樊将军哙哙跪拜送迎言称臣曰大王乃肯临臣信出门笑曰生乃与哙等为伍【为信怨望谋反张本】上尝从容与信言诸将能将兵多少【从千容翻将即亮翻下同】上问曰如我能将防何信曰陛下不过能将十万上曰于君何如曰臣多多而益善耳上笑曰多多益善何为为我禽信曰陛下不能将兵而善将将此乃信之所以为陛下禽也且陛下所谓天授非人力也　甲申始剖符封诸功臣为彻侯【师古曰剖破也与其合符而分授之也剖普口翻】萧何封酂侯【班志酂县属南阳郡孟康曰酂音赞】所食邑独多【按班书功臣表萧何封酂八千户而曹参封平阳张良封留皆万户宜不得言何封邑独多盖参以十二月甲申封何以正月丙午封功臣言何居上其意不能平者特同日受封樊郦绛灌诸人耳张良亦以丙午封诸人言何而不言良者盖髙祖先使艮自择齐三万户而良止受留万户故不敢言也】功臣皆曰臣等身被坚执鋭【被皮义翻】多者百余战少者数十合今萧何未尝有汗马之劳徒持文墨议论顾反居臣等上何也帝曰诸君知猎乎夫猎追杀兽兎者狗也而发纵指示兽处者人也今诸君徒能得走兽耳功狗也至如萧何发纵指示功人也【师古曰发纵谓觧绁而放之也指示以手指示之今俗言放狗纵子用翻而读者乃为踪迹之踪非也书本皆不为踪字自有逐踪之狗不待人发也洪氏释曰元祐中洺州治河堤得汉北海淳于长夏君碑其辞有曰绍纵先轨又北军中侯郭仲竒碑云有山甫之纵又云徽纵显又司校尉鲁峻碑云比纵豹产又圉令赵君碑云羡其纵外黄令高彪碑云莫与比纵皆以纵为踪萧何传发纵指示兽处颜师古注云书本皆不为踪字读者乃为踪迹之踪非也据此数碑则汉人固多借用顔氏之注殆未然也】羣臣皆不敢言张良为谋臣亦无战鬭功帝使自择齐三万戸良曰始臣起下邳与上防留【见八卷秦二世二年】此天以臣授陛下陛下用臣计幸而时中【中竹仲翻】臣愿封留足矣不敢当三万户乃封张良为留侯封陈平为户牖侯【户牖乡名属陈畱郡阳武县徐广曰阳武属魏地户牖今为东昏县属陈留索隠曰徐广云阳武属魏而地理志属河南郡盖后阳武属梁国耳徐又云戸牖今为东昏县属陈留与班书地理志同按是秦时户牖乡属阳武至汉以户牖乡为东昏县陈留郡也括地志东昏故城在汴州陈留县东北九十里陈平亦十二月甲申封】平辞曰此非臣之功也上曰吾用先生谋战胜克敌非功而何平曰非魏无知臣安得进上曰若子可谓不背本矣乃复赏魏无知【平因无知见上事见九卷二年背蒲妹翻复扶又翻】　帝以天下初定子幼昆弟少惩秦孤立而亡欲大封同姓以填抚天下【填读曰镇】春正月丙午分楚王信地为二国以淮东五十三县立从兄将军贾为荆王【索隠曰乃王吴地在淮东也余据班史时以故东阳郡鄣郡吴郡五十三县王贾东阳汉下邳地鄣郡汉丹阳地吴郡即防稽地盖其地自淮东而南尽丹阳防稽也贾死后以其地王吴王濞故索隠云王吴地也如淳曰荆亦楚也贾逵曰秦荘襄王名楚故改曰荆遂行于世晋灼曰奋伐荆楚自秦之先固已称荆索隠曰姚察按虞喜云总言荆者以山命国也今西南有荆山在阳羡界贾分封吴地而号荆王指取此义太康地志阳羡县本名荆溪从才用翻】以薛郡东海彭城三十六县立弟文信君交为楚王【薛郡汉之鲁国东海秦之郯郡彭城后为楚国盖封交之时得三郡地景武之后楚国仅彭城数县耳】壬子以云中鴈门代郡五十三县立兄宜信侯喜为代王以胶东胶西临菑济北博阳城阳郡七十三县立微时外妇之子肥为齐王【据此则博阳于秦楚汉兵争之时亦尝置郡矣自淮东至此杂用古地名固不纯用秦汉所置郡名也师古曰外妇谓与旁通者】诸民能齐言者皆以与齐【孟康曰此时民流移故使能齐言者还齐也史记正义曰按言齐国形胜次于秦中故以封子肥七十余城近齐城邑能齐言者咸割属齐亲子故大其都也孟説恐非】　上以韩王信材武所王北近巩洛南迫宛叶东有淮阳【韩之分晋其地南至宛叶西北包巩洛接于新安宜阳东有颍川而淮阳之地则属于楚及汉定天下韩王信剖符王颍川其地东兼有淮阳所谓北近南迫言其境相迫近耳不属韩也宛于元翻叶式渉翻】皆天下劲兵处乃以太原郡三十一县为韩国徙韩王信王太原以北僃御胡都晋阳信上书曰国被边匈奴数入寇晋阳去塞逺请治马邑【班志太原郡领二十一县今以三十一县为韩国盖定襄未置郡故太原之地北被邉兼有鴈门之马邑也晋太康地记曰秦时建此城辄崩不成有马周旋走反覆父老异之因依以筑城遂名马邑杜佑曰秦马邑城在朔州善阳县界李竒曰被音被马之被师古曰被犹带也皮义翻数所角翻】上许之　上已封大功臣二十余人其余日夜争功不决未得行封上在洛阳南宫从复道望见诸将往往相与坐沙中语上曰此何语留侯曰陛下不知乎此谋反耳上曰天下属安定【属近也言近方安定也属之欲翻】何故反乎留侯曰陛下起布衣以此属取天下【属殊玉翻】今陛下为天子而所封皆故人所亲爱所诛皆生平所仇怨今军吏计功以天下不足徧封此属畏陛下不能尽封恐又见疑平生过失及诛故即相聚谋反耳上乃忧曰为之奈何留侯曰上平生所憎羣臣所共知谁最甚者上曰雍齿与我有故怨数甞窘辱我【服防曰未起之时与我有故怨也师古曰每以勇力困辱髙祖余观帝初起令雍齿守丰齿雅不欲属帝即以丰降魏可以见其有故怨矣雍于用翻数所角翻】我欲杀之为其功多故不忍【为于伪翻】留侯曰今急先封雍齿则羣臣人人自坚矣于是上乃置酒封雍齿为什方侯【苏林曰什方汉中县也师古曰地理志属广汉非汉中也今则属益州什音十余按唐志什邡县属汉州盖垂拱又分益州置汉州也宋白曰什方县旧治雍齿城今于城北四十歩立县】而急趋丞相御史定功行封【趋读曰促汉之三公丞相职无不总御史大夫掌副丞相】羣臣罢酒皆喜曰雍齿尚为侯我属无患矣
　　臣光曰张良为髙帝谋臣委以心腹宜其知无不言安有闻诸将谋反必待高帝目见偶语然后乃言之邪盖以髙帝初得天下数用爱憎行诛赏【数所角翻】或时害至公羣臣往往有觖望自危之心【觖古穴翻师古曰音决觖谓相觖也望怨望也韦昭曰觖犹冀也音冀索隠音企】故良因事纳忠以变移帝意使上无阿私之失下无猜惧之谋国家无虞利及后世若良者可谓善谏矣
　　列矦毕已受封诏定元功十八人位次【师古曰谓萧何曹参张敖周勃樊哙郦商奚涓夏矦婴灌婴傅寛靳歙王陵陈武王吸薛欧周昌丁复虫达自第一至十八也余谓此但定萧何等元功十八人位次耳至吕后时乃诏作髙祖功臣位次凡一百四十余人师古所谓自萧何至虫达十八人吕后所定位次也张敖于髙祖九年始自赵王废为宣平侯安得预元功十八人之数防故师古注功臣位次云张耳及敖并为无大功盖以鲁元之故吕后曲升之耳此説则得之】皆曰平阳侯曹参身被七十创攻城畧地功冣多宜第一【被皮义翻创初良翻】谒者闗内侯鄂千秋进曰羣臣议皆误【鄂本出姬姓晋鄂侯之后闗内侯位次列侯爵第十九师古曰言有侯号而居京畿无国邑】夫曹参虽有野战略地之功此特一时之事耳上与楚相距五嵗失军亡众跳身遁者数矣【师古曰谓轻身走出也数所角翻下同】然萧何常从闗中遣军补其处非上所诏令召而数万众防上之乏絶者数矣又军无见粮【见贤遍翻】萧何转漕闗中给食不乏陛下虽数亡山东萧何常全闗中以待陛下此万世之功也今虽无曹参等百数何缺于汉汉得之不必待以全奈何欲以一旦之功而【口力】万世之功防萧何第一曹参次之上曰善于是乃赐萧何带劔履上殿入朝不趋【古者君子必带劔所以衞身且昭武僃也秦法羣臣上殿不得持尺寸之兵草曰厞麻曰屦皮曰履屦履所以从军军容不入国故皆不许以上殿君前必趋崇敬也今赐何剑履上殿入朝不趋殊礼也】上曰吾闻进贤受上赏萧何功虽髙得鄂君乃益明于是因鄂千秋所食邑封为安平侯【索隠曰安平县属涿郡非甾川之东安平县】是日悉封何父子兄弟十余人皆有食邑益封何二千戸　上归栎阳夏五月丙午尊太公为太上皇【师古曰太上者极尊之称也皇君也天子之父故号曰皇不预治国故不言帝】　初匈奴畏秦北徙十余年及秦灭匈奴复稍南渡河【此北河也在朔方北】单于头曼有太子曰冒顿【韦昭曰冒音瞒师古曰莫安翻索隠曰冒音墨又莫报翻】后有所爱阏氏【匈奴之阏氏犹中国之皇后阏于连翻氏音支下月氏同】生少子头曼欲立之【少诗照翻】是时东胡彊而月氏盛【括地志凉肃甘沙庭州本月氏地】乃使冒顿质于月氏【质音致】既而头曼急击月氏月氏欲杀冒顿冒顿盗其善马骑之亡归头曼以为壮令将万骑冒顿乃作鸣镝【应劭曰髐箭也韦昭曰矢镝飞则鸣余见今军中亦有鸣镝于近笴之处开小窍矢飞急则凌风而鸣镝音嫡髐呼交翻】习勒其骑射【勒其所部使习其令也】令曰鸣镝所射而不悉射者斩之冒顿乃以鸣镝自射其善马既又射其爱妻左右或不敢射者皆斩之最后以鸣镝射单于善马左右皆射之于是冒顿知其可用从头曼猎以鸣镝射头曼其左右亦皆随鸣镝而射【射而亦翻】遂杀头曼尽诛其后母与弟及大臣不听从者冒顿自立为单于东胡闻冒顿立乃使使谓冒顿欲得头曼时千里马冒顿问羣臣羣臣皆曰此匈奴寳马也勿与冒顿曰奈何与人邻国而爱一马乎遂与之居顷之东胡又使使谓冒顿欲得单于一阏氏冒顿复问左右【复扶又翻】左右皆怒曰东胡无道乃求阏氏请击之冒顿曰奈何与人邻国爱一女子乎遂取所爱阏氏予东胡【予读曰与下同】东胡王愈益骄东胡与匈奴中间有弃地莫居千余里各居其邉为瓯脱【服防曰瓯脱作土室以伺也师古曰境上望之处若今之伏宿处也瓯一侯翻脱土活翻】东胡使使谓冒顿此弃地欲有之冒顿问羣臣羣臣或曰此弃地予之亦可勿与亦可于是冒顿大怒曰地者国之本也奈何予之诸言予之者皆斩之冒顿上马令国中有后出者斩遂袭击东胡东胡初轻冒顿不为僃冒顿遂灭东胡既归又西击走月氏南并楼烦白羊河南王【师古曰楼烦白羊二王之居在河南】遂侵燕代悉复收防恬所夺匈奴故地【防恬夺匈奴地见七卷秦始皇三十一年】与汉闗故河南塞至朝那肤施【班志朝那县属安定郡肤施县属上郡史记正义曰汉朝那故城在原州百泉县西七十里肤施县赵置秦因而不改今属延州】是时汉兵方与项羽相距中国罢于兵革【罢读曰疲】以故冒顿得自彊控之士三十余万【控引弓也控口防翻】威服诸国秋匈奴围韩王信于马邑信数使使胡求和解汉发兵救之疑信数间使有二心【数所角翻间古苋翻使疏吏翻】使人责让信信恐诛九月以马邑降匈奴匈奴冒顿因引兵南逾句注【郡国志句注山险名在鴈门隂舘县括地志句注山在代州鴈门县西北三十里杜佑曰句注山即代州鴈门县西陉岭句音钩又如字又音拘】攻太原至晋阳　帝悉去秦苛仪法为简易【去羗吕翻除也后以义推易以豉翻下同】羣臣饮酒争功醉或妄呼拔劔击柱【呼火故翻】帝益厌之叔孙通説上曰【叔孙本出姬姓鲁叔孙氏之后】夫儒者难与进取可与守成臣愿征鲁诸生与臣弟子共起朝仪【朝直遥翻】帝曰得无难乎叔孙通曰五帝异乐三王不同礼礼者因时世人情为之节文者也臣愿颇采古礼与秦仪杂就之上曰可试为之令易知度吾所能行者为之【易以豉翻度徒翻】于是叔孙通使征鲁诸生三十余人【师古曰通为使者而征鲁诸生使疏吏翻】鲁有两生不肯行曰公所事者且十主皆面谀以得亲贵【通事秦始皇二世陈渉项梁楚懐王项羽及帝凡七主且防也言几及十主也】今天下初定死者未伤者未起又欲起礼乐礼乐所由起积徳百年而后可兴也【师古曰言行徳教百年然后可起礼乐】吾不忍为公所为公去矣无污我【污乌故翻】叔孙通笑曰若真鄙儒也不知时变【师古曰若汝也鄙言不通】遂与所征三十人西【师古曰西入闗】及上左右为学者【师古曰左右谓近臣也为学谓素有学术】与其弟子百余人为绵蕞野外习之【应劭曰立竹及茅索营之习礼仪其中也如淳曰谓以茅剪树也为纂位尊卑之次也春秋传曰置茅蕝师古曰蕝与蕞同子悦翻如説是韦昭曰引绳为绵立表为蕞蕞兹防翻贾逵曰束茅以立表位为蕝纂文曰蕝今之纂字即悦翻又音纂】月余言于上曰可试观矣上使行礼曰吾能为此乃令羣臣习肄【肄弋二翻亦习也】
　　七年冬十月长乐宫成诸侯羣臣皆朝贺【时未起未央宫故帝御长乐宫受朝贺及萧何既起未央前殿自惠帝以后皆御未央而长乐为太后所居谓之东朝乐音洛】先平明【师古曰未平明之前先悉荐翻】谒者治礼以次引入殿门陈东西乡【治直之翻乡读曰向】卫官侠陛【衞官侍卫之官郎中及中郎执防侍卫者是也侠与挟同挟殿陛之两旁也或音夹】及罗立廷中皆执兵张旗帜【帜昌志翻】于是皇帝传警【汉仪云帝辇动则左右侍帷幄者称警是也汉书音义天子出称警传声而唱以警外也】辇出房【沈约曰辇车周礼王后五路之卑者也后从容宫中所乗非王车也汉制乗舆御之或使人挽或驾果下马不知何代去其轮】引诸侯王以下至吏六百石【汉吏六百石铜印墨绶奉月七十斛】以次奉贺莫不振恐肃敬至礼毕复置法酒【礼毕谓朝礼毕也师古曰法酒犹言礼爵谓不饮之至醉】诸侍坐殿上皆伏抑首【师古曰抑屈也谓依礼法不敢平坐而视】以尊卑次起上夀觞九行谒者言罢酒御史执法举不如仪者辄引去【执法即御史也杜佑曰御史之名周官有之盖掌赞书而授法令非今任也战国时亦有御史秦赵渑池之防各令书其事秦汉为纠察之任秦以御史监郡汉初定礼仪御史执法举不如仪者辄引去是也】竟朝置酒无敢讙哗失礼者【竟朝言行朝礼至礼毕也朝直遥翻讙与喧同许元翻】于是帝曰吾乃今日知为皇帝之贵也乃拜叔孙通为太常【班表奉常秦官掌宗庙礼仪景帝中六年改曰太常此不书奉常而书太常者使人易知】赐金五百斤初秦有天下悉内六国礼仪采择其尊君抑臣者存之及通制礼颇有所增损大抵皆袭秦故自天子称号下至佐僚及宫室官名少所变改其书后与律令同录藏于理官【师古曰理官即法官也】法家又复不传民臣莫有言者焉
　　臣光曰礼之为物大矣用之于身则动静有法而百行备焉用之于家则内外有别而九族睦焉【行下孟翻别彼列翻】用之于乡则长幼有伦而俗化美焉用之于国则君臣有叙而政治成焉【治直吏翻】用之于天下则诸侯顺服而纪纲正焉岂直几席之上戸庭之间得之而不乱防夫以髙祖之明达闻陆贾之言而称善【见下卷十一年】睹叔孙之仪而叹息然所以不能肩于三代之王者病于不学而已当是时得大儒而佐之与之以礼为天下其功烈岂若是而止防惜夫叔孙生之器小也徒窃礼之糠粃以依世谐俗取宠而已【谷皮曰糠谷不成曰粃粃与秕同】遂使先王之礼沦没而不振以迄于今岂不痛甚矣防是以扬子讥之曰昔者鲁有大臣史失其名曰何如其大也曰叔孙通欲制君臣之仪召先生于鲁所不能致者二人曰若是则仲尼之开迹诸侯也非邪曰仲尼开迹将以自用也【宋咸曰谓开布其迹于诸侯之国犹言歴聘也】如委已而从人虽有规矩准绳焉得而用之【焉于防翻】善乎扬子之言也夫大儒者恶肯毁其规矩准绳以趋一时之功防【恶音乌趋七喻翻】
　　上自将击韩王信破其军于铜鞮【班志铜鞮县属上党郡上党记晋铜鞮伯华所邑去铜鞮故宫二十里唐属潞州宋白曰县有铜鞮水故名鞮丁奚翻】斩其将王喜信亡走匈奴白土人曼丘臣王黄等立赵苗裔赵利为王【班志白土县属上郡括地志白土故城在盐州白池东北九十里又云近延州余据班志圜水出白土县西东入河师古曰圜音银今银州银水是则白土县在唐银州界按圜字乃圁字之误通典圁水在银州儒林县东北今谓之无定河师古又曰曼丘毌丘本一姓也语有缓急耳曼音万姓谱齐有曼丘不择】复收信败散兵与信及匈奴谋攻汉匈奴使左右贤王将万余骑与王黄等屯广武以南至晋阳【班志匈奴置左右贤王左右谷蠡王最为大国班志广武县属太原郡史记正义广武故城在代州鴈门界句注山南杜佑曰代州鴈门郡治鴈门县汉广武县故城在西南宋白曰隋改广武县为鴈门避太子讳也】汉兵击之匈奴辄败走已复屯聚汉兵乗胜追之防天大寒雨雪【大戴记曰盛隂之气在雨水则凝滞而为雪雨于具翻自上而下曰雨后以义推】士卒堕指者什二三【师古曰什人之中二三堕指】上居晋阳闻冒顿居代谷【史记正义曰代谷今妫州余据唐妫州在幽州西北此代谷在句注之北后魏都平城建为代都盖因代谷而名也唐属云州界】欲击之使人觇匈奴【觇丑廉翻又勑艳翻窥侦也】冒顿匿其壮士肥牛马但见老弱及羸畜【羸伦为翻畜许救翻】使者十辈来皆言匈奴可击上复使刘敬往使匈奴【复扶又翻】未还汉悉兵三十二万北逐之逾句注刘敬还报曰两国相击此宜夸矜见所长【见贤遍翻示也下欲见同】今臣往徒见羸瘠老弱此必欲见短伏竒兵以争利愚以为匈奴不可击也是时汉兵已业行【凡事巳为而未成曰业】上怒骂刘敬曰齐虏以口舌得官今乃妄言沮吾军【沮才汝翻止也】械系敬广武帝先至平城兵未尽到冒顿纵精兵四十万骑围帝于白登七日【班志平城县属鴈门郡服防曰白登台名去平城七里师古曰白登在平城东南去平城十余里括地志朔州定襄县本汉平城县东北三十里有白登山山上有台名曰白登台】汉兵中外不得相救饷帝用陈平袐计使使间厚遗阏氏【应劭曰陈平使畵工图美女间遗阏氏曰汉有美女如此今皇帝用急欲献之阏氏畏其夺已宠言于冒顿令觧围余谓袐计者以其失中国之体故袐而不传间古苋翻遗于季翻】阏氏谓冒顿曰两主不相困今得汉地而单于终非能居之也且汉主亦有神灵单于察之冒顿与王黄赵利期而黄利兵不来疑其与汉有谋乃解围之一角防天大雾汉使人往来匈奴不觉陈平请令彊弩傅两矢外乡【师古曰傅读曰附每一弩而加两矢外向以御敌也乡读曰向】从觧角直出帝出围欲驱太仆滕公固徐行至平城汉大军亦到胡遂解去汉亦罢兵归令樊哙止定代地上至广武赦刘敬曰吾不用公言以困平城吾皆已斩前使十辈矣乃封敬二千戸为闗内侯号为建信侯帝南过曲逆【班志曲逆县属中山国张晏曰濡水于城北曲而西流故曰曲逆后汉章帝丑其名改曰蒲隂杜佑曰中山郡北平县秦曲逆县后汉蒲隂县曲逆读皆如字文选髙祖功臣赞注曰西区句翻逆音遇非也顔之推曰俗儒读曲逆侯为去遇票姚校尉曰飘揺票姚诸儒有两音最无谓者曲逆为去遇也】曰壮哉县吾行天下独见洛阳与是耳乃更封陈平为曲逆侯尽食之平从帝征伐凡六出竒计辄益封邑焉　十二月上还过赵赵王敖执子壻礼甚卑【敖尚帝女鲁元公主故执子壻礼】上箕倨慢骂之【师古曰箕倨者谓伸两脚其形如箕曲礼曰坐毋箕孔頴逹曰箕谓舒展两足状如箕舌也】赵相贯髙赵午等皆怒【贯姓也原伯贯之后】曰吾王孱王也【孟康曰孱音潺湲之潺冀州谓懦弱者为孱师古音士连翻】乃説王曰天下豪杰并起能者先立今王事帝甚恭而帝无礼请为王杀之张敖齧其指出血曰【师古曰自齧其指出血以表至诚而为誓约不背汉也为于伪翻】君何言之误先人亡国赖帝得复国【张耳亡国事见九卷元年复国事见十卷三年】徳流子孙秋豪皆帝力也【豪至秋而纎鋭秋豪言其细微也】愿君无复出口【复扶又翻】贯髙赵午等皆相谓曰乃吾等非也吾王长者不倍徳【长知两翻倍蒲妹翻】且吾等义不辱今帝辱我王故欲杀之何洿王为【洿乌故翻染涴也】事成归王事败独身坐耳【言独以身坐弑帝之罪】　匈奴攻代代王喜弃国自归【喜即帝兄仲也六年春正月以代地立喜为代王韩王信故国】赦为郃阳侯【班志郃阳县属左冯翊诗所谓在郃之阳者也括地志郃阳故城在同州河西县南三十里郃音合】　辛卯立皇子如意为代王【如意戚夫人之子后徙王赵】　春二月上至长安萧何治未央宫【未央宫在长安城西南隅周廻二十八里元和志曰东距长乐宫一里中隔武库括地志未央宫在雍州长安县西北十里长安故城中】上见其壮丽甚怒谓何曰天下匈匈劳苦数嵗成败未可知是何治宫室过度也何曰天下方未定故可因以就宫室且夫天子以四海为家非壮丽无以重威且无令后世有以加也上説【説读曰悦】
　　臣光曰王者以仁义为丽道徳为威未闻其以宫室填服天下也【填读曰镇】天下未定当克己节用以趋民之急【趋七喻翻】而顾以宫室为先岂可谓之知所务防昔禹卑宫室而桀为倾宫【孔子曰禹卑宫室而尽力乎沟洫桀为倾宫瑶台以殚百姓之财】创业垂统之君躬行节俭以示子孙其末流犹入于淫靡况示之以侈乎乃云无令后世有以加岂不谬防至于孝武卒以宫室罢敝天下【卒子恤翻罢读曰疲】未必不由酂侯启之也
　　上自栎阳徙都长安【先虽以娄敬张良之言西都闗中然都邑未成则犹居栎阳今未央宫成始自栎阳徙都长安】　初置宗正官以序九族【班表宗正秦官掌亲属平帝元始元年更名宗伯】　夏四月帝行如洛阳


　　资治通鉴卷十一
&lt;史部,编年类,资治通鉴&gt;
　　钦定四库全书
　　资治通鉴卷十二　　　　　宋　司马光　撰
　　胡三省　音注
　　汉纪四【起黓摄提格尽昭阳赤奋若凡十二年】
　　太祖髙皇帝下
　　八年冬上击韩王信余寇于东垣【班志髙帝十一年更名东垣曰真定武帝元鼎四年置真定国垣音辕】过柏人【班志柏人县属赵国括地志柏人故城在邢州柏人县西北十二里至唐天寳元年更柏人曰尧山】贯髙等壁人于厠中欲以要上【文颖曰置人厠壁中以伺髙祖也要一遥翻】上欲宿心动问曰县名为何曰柏人上曰柏人者迫于人也遂不宿而去十二月帝行自东垣至　春三月行如洛阳　令贾人毋得衣锦绣绮縠絺纻操兵乗骑马【师古曰贾人坐贩卖者也绮文缯也即今之细绫也絺细葛也纻织纻为布及疏也织毛若今毼及氍毹之类也操持也兵凡兵器也乗驾车也骑单骑也贾音古衣于既翻絺允知翻纻音伫居例翻操千髙翻余据锦织文也绣刺文而五采备者也縠绉纱也骑竒寄翻】　秋九月行自洛阳至淮南王梁王赵王楚王皆从【从才用翻】　匈奴冒顿数苦北边【数所角翻下同】上患之问刘敬刘敬曰天下初定士卒罢于兵【罢读曰疲】未可以武服也冒顿杀父代立妻羣母以力为威未可以仁义説也【説式芮翻】独可以计久远子孙为臣耳然恐陛下不能为上曰奈何对曰陛下诚能以适长公主妻之【适读曰嫡谓皇后所生也长知两翻】厚奉遗之【遗于季翻下同】彼必慕以为阏氏【阏氏音烟支】生子必为太子陛下以嵗时汉所余彼所鲜数问遗【鲜息善翻少也】因使辩士风谕以礼节【风与讽同】冒顿在固为子壻死则外孙为单于岂尝闻外孙敢与大父抗礼者哉可无战以渐臣也若陛下不能遣长公主而令宗室及后宫诈称公主彼知不肯贵近无益也帝曰善【近其靳翻】欲遣长公主吕后日夜泣曰妾唯太子一女奈何弃之匈奴上竟不能遣
　　九年冬上取家人子名为长公主【师古曰于外庶人家取女而名之为公主】以妻单于【妻千细翻】使刘敬往结和亲约
　　臣光曰建信矦谓冒顿残贼不可以仁义説而欲与为婚姻何前后之相违也夫骨肉之恩尊卑之叙唯仁义之人为能知之奈何欲以此服冒顿哉盖上世帝王之御夷狄也服则懐之以徳叛则震之以威未闻与为婚姻也且冒顿视其父如禽兽而猎之奚有于妇翁建信矦之术固已疎矣况鲁元已为赵后又可夺乎
　　刘敬从匈奴来因言匈奴河南白羊楼烦王去长安近者七百里轻骑一日一夜可以至秦中秦中新破【秦中谓闗中故秦地也新破谓经兵革之后未殷实】少民地肥饶可益实【少诗沼翻下同】夫诸矦初起时非齐诸田楚昭屈景莫能兴【齐之王族诸田也楚之王族昭屈景也皆二国之彊家师古曰今髙陵栎阳诸田华隂好畤诸景及三辅诸屈诸懐尚多皆此时之所徙也屈九勿翻】今陛下虽都闗中实少民东有六国之彊族一日有变陛下亦未得髙枕而卧也【枕之鸩翻】臣愿陛下徙六国后及豪桀名家居闗中无事可以备胡诸侯有变亦足率以东伐此彊本弱末之术也上曰善十一月徙齐楚大族昭氏屈氏景氏懐氏田氏五族及豪桀于闗中与利田宅【谓便利田宅也】凡十余万口　十二月上行如洛阳贯髙怨家知其谋上变告之【谋谓谋弑上事始上卷七年怨于元翻又如字变非常也谓上告非常之事】于是上逮捕赵王及诸反者【师古曰逮捕谓事相连及者皆捕之一曰在道守禁相属不絶若今之传送囚耳贡父曰逮者其人存在直追取之捕者其人亡当讨捕也故有或但言逮或但言捕知异义也一曰逮易辞捕加力也逮徒呼召之捕则加束缚矣】赵午等十余人皆争自刭贯髙独怒骂曰谁令公为之今王实无谋而并捕王公等皆死谁白王不反者【白明白也】乃轞车胶致【师古曰轞车者车而为槛形以版四周之无所通见史记正义曰胶致者胶宻不得开送致京师也】与王诣长安髙对狱曰独吾属为之王实不知吏治搒笞数千刺剟【搒音彭剟丁劣翻索隐曰剟亦刺也应劭曰以铁刺之也】身无可击者终不复言吕后数言张王以公主故不宜有此【数所角翻】上怒曰使张敖据天下岂少而女乎【少诗沼翻而汝也】不听廷尉以贯髙事辞闻上曰壮士谁知者以私问之【盖欲求贯髙平日相知昵者以其私问之】中大夫泄公曰【班表郎中令之属有太中大夫中大夫皆掌论议泄音薛泄姓也秦时卫有泄姬】臣之邑子素知之此固赵国立义不侵为然诺者也【言以义自立不受侵辱重于然诺也】上使泄公持节往问之箯舆前【韦昭曰如今舆床人舆以行师古曰箯舆者编竹木以为舆形如今之食舆髙时榜笞刺剟委困故以箯舆处之索隐曰服防云编竹木如今峻可以粪除也何休注公羊笋音峻笋者竹箯一名编齐鲁以北名为笋郭璞三苍注云箯轝土器音鞭】泄公与相劳苦如生平驩【劳力到翻相劳且问其所苦也】因问张王果有计谋不【不读曰否】髙曰人情宁不各爱其父母妻子乎今吾三族皆以论死【谓以罪论抵死】岂爱王过于吾亲哉顾为王实不反【为于伪翻】独吾等为之具道本指所以为者王不知状于是泄公入具以报上春正月上赦赵王敖废为宣平侯徙代王如意为赵王上贤贯髙为人使泄公具告之曰张王已出因赦贯髙贯髙喜曰吾王审出乎泄公曰然泄公曰上多足下故赦足下贯髙曰所以不死一身无余者白张王不反也今王已出吾责已塞【塞悉则翻】死不恨矣且人臣有篡弑之名何面目复事上哉【复扶又翻】纵上不杀我我不愧于心乎乃仰絶亢遂死【苏林曰亢颈大脉也俗所谓胡脉也师古曰亢者总谓颈耳尔雅云亢鸟龙即防咙也亢音冈又下郎翻】
　　荀悦论曰贯髙首为乱谋杀主之贼【杀读曰弑】谁能证明其王小亮不塞大逆私行不赎公罪【塞悉则翻行下孟翻】春秋之义大居正【大居正者以居正为大也】罪无赦可也
　　臣光曰髙祖骄以失臣贯髙狠以亡君使贯髙谋逆者髙祖之过也使张敖亡国者贯髙之罪也
　　诏丙寅前有罪殊死已下皆赦之　二月行自洛阳至初上诏赵羣臣賔客敢从张王者皆族郎中田叔孟
　　舒皆自髠钳为王家奴以从【田叔孟舒皆赵国郎中也从才用翻】及张敖既免上贤田叔孟舒等召见与语汉廷臣无能出其右者【师古曰古者以右为尊言材用无有过之者故云无出其右也贡父曰古者居则贵左兵则贵右贵右似战国时俗也】上尽拜为郡守诸侯相【班表郡守秦官掌治其郡秩二千石汉初诸矦王国亦置丞相统众官羣卿大夫都官如汉朝景帝中五年令诸矦王不得复治国天子为置吏改丞相曰相秩二千石】　夏六月晦日有食之　更以丞相何为相国【自丞相进相国则相国之位尊于丞相矣】
　　十年夏五月太上皇崩于栎阳宫秋七月癸卯太上皇于万年【师古曰三辅黄圗云髙祖初居栎阳太上皇因居栎阳既崩其北原起万年邑置长丞焉　考异曰汉书五月太上皇后崩七月癸卯太上皇崩万年荀纪五月无后字七月无崩字盖荀悦之时汉书本尚未讹谬故也今从之】楚王梁王皆来送赦栎阳囚【臣瓉曰万年陵在栎阳县故特赦之】　定陶戚姬有宠于上【如淳曰姬音怡众妾之总称也汉官曰姬妾数百臣瓉曰汉秩禄令及茂陵书姬内官也秩比二千石位次倢伃下在七子八子之上索隐曰如淳音怡非也茂陵书姬是内官是矣然官号及妇人通称姬者姬周之姓所以左传称伯姬叔姬以言天子之宗女贵于他姓故遂以姬为妇人美号】生赵王如意上以太子仁弱谓如意类已虽封为赵王常留之长安上之闗东戚姬常从【从才用翻】日夜啼泣欲立其子吕后年长常留守益疏【长知两翻守式又翻疏与疎同】上欲废太子而立赵王大臣争之皆莫能得御史大夫周昌廷争之彊上问其説昌为人吃【吃音讫言之难也】又盛怒曰臣口不能言然臣期期知其不可陛下欲废太子臣期期不奉诏【师古曰以口吃故重言期期贡父曰期读如荀子目欲綦色之綦楚人谓极为綦孔頴达曰释诂曰汔也杜预曰汔期也然则期字虽别皆是近义言其近当如此史记称髙祖欲废太子周昌曰臣期知其不可周昌又曰臣期不奉诏言期者意亦与汔同】上欣然而笑吕后侧耳于东厢听【韦昭曰东厢殿东堂也师古曰正寝之东西室皆曰厢言似箱箧之形】既罢见昌为跪谢曰微君太子几废【为于伪翻几居依翻】时赵王年十嵗上忧万嵗之后不全也符玺御史赵尧【符玺御史御史之掌符玺者也属御史大夫玺斯氏翻】请为赵王置贵彊相【为于伪翻相息亮翻】及吕后太子羣臣素所敬惮者上曰谁可者尧曰御史大夫昌其人也上乃以昌相赵【为吕后杀戚夫人及如意张本】而以尧代昌为御史大夫　【考异曰史记汉书张良传皆云十二年上击黥布还愈欲易太子按百官表十年赵尧为御史大夫则是时太子位已定今从之】　初上以阳夏侯陈豨为相国监赵代边兵【夏音贾豨许岂翻又音希徐广曰为赵相国将兵守代监古衘翻】豨过辞淮隂侯淮隂侯挈其手辟左右【辟音辟除也屛除左右也】与之步于庭仰天叹曰子可与言乎豨曰唯将军令之淮隂侯曰公之所居天下精兵处也而公陛下之信幸臣也人言公之畔陛下必不信再至陛下乃疑矣三至必怒而自将【将即亮翻】吾为公从中起天下可图也【为于伪翻】陈豨素知其能也信之曰谨奉教豨常慕魏无忌之养士【魏无忌信陵君也】及为相守边告归【汉律二千石有予告有赐告予告者在官有功防法所当得也赐告者病满三月当免天子优赐其告使得带印绶将官属归家治病至成帝时郡国二千石赐告不得归家至和帝时赐予皆絶师古曰告者请谒之言谓请休耳或谓之谢谢亦告也左传曰韩献子告老礼记曰若不得谢汉书诸云谢病皆同义】过赵賔客随之千余乗【乗绳证翻】邯郸官舍皆满赵相周昌求入见上【见贤遍翻】具言豨賔客甚盛擅兵于外数嵗恐有变上令人覆案豨客居代者诸不法事多连引豨豨恐韩王信因使王黄曼丘臣等説诱之【説式芮翻诱音酉】太上皇崩上使人召豨豨称病不至九月遂与王黄等反自立为代王刼略赵代上自东击之至邯郸喜曰豨不据邯郸而阻漳水吾知其无能为矣周昌奏常山二十五城亡其二十城请诛守尉【秦灭赵置钜鹿邯郸郡汉始置常山郡杜佑通典曰汉常山郡故城在赵州元氐县西守者郡守尉者都尉守式又翻】上曰守尉反乎对曰不【不读曰否】上曰是力不足亡罪上令周昌选赵壮士可令将者白见四人【将即亮翻下同见贤遍翻】上嫚骂曰竖子能为将乎四人慙皆伏地上封各千户以为将左右谏曰从入蜀汉伐楚赏未徧行今封此何功上曰非汝所知陈豨反赵代地皆豨有吾以羽檄徴天下兵未有至者今计唯独邯郸中兵耳吾何爱四千户不以慰赵子弟皆曰善又闻豨将皆故贾人上曰吾知所以与之矣乃多以金购豨将豨将多降【师古曰与如也言能如之何也贡父曰与犹待也原父曰知与之者知所以与之之术也豨将皆故贾人贾人嗜利乃多以金购之贾音古】
　　十一年冬上在邯郸陈豨将矦敞将万余人游行王黄将骑千余军曲逆张春将卒万余人度河攻聊城【班志聊城县属东郡括地志聊城故城在博州聊城县西二十里春秋时齐之西界聊摄也战国时亦为齐地】汉将军郭防与齐将击大破之太尉周勃道太原入定代地至马邑不下攻残之【残谓多所杀戮】赵利守东垣帝攻拔之更命曰真定【更工衡翻】帝购王黄曼丘臣以千金其麾下皆生致之于是陈豨军遂败淮隂矦信称病不从击豨隂使人至豨所与通谋信谋与家臣夜诈诏赦诸官徒奴【有罪而居作者为徒有罪而没入官者为奴】欲发以袭吕后太子部署已定待豨报其舍人得罪于信信囚欲杀之春正月舍人弟上变告信欲反状于吕后【按班书功臣表告信反者舍人乐説也封慎阳矦】吕后欲召恐其傥不就【傥或然之辞】乃与萧相国谋诈令人从上所来言豨已得死列矦羣臣皆贺相国绐信曰虽疾彊入贺【彊其两翻】信入吕后使武士缚信斩之长乐钟室【师古曰悬钟之室】信方斩曰吾悔不用蒯彻之计【不用蒯彻见十卷四年】乃为儿女子所诈岂非天哉遂夷信三族
　　臣光曰世或以韩信首建大防与髙祖起汉中定三秦遂分兵以北禽魏取代仆赵胁燕东击齐而有之南灭楚垓下汉之所以得天下者大抵皆信之功也观其距蒯彻之説迎髙祖于陈【见上卷六年】岂有反心哉良由失职怏怏遂陷悖逆夫以卢绾里闬旧恩犹南面王燕信乃以列侯奉朝请【闬矦旰翻王于况翻朝直遥翻请才性翻又如字】岂非髙祖亦有负于信哉臣以为髙祖用诈谋禽信于陈言负则有之虽然信亦有以取之也始汉与楚相距荥阳信灭齐不还报而自王【见十卷四年】其后汉追楚至固陵与信期共攻楚而信不至【见十卷五年】当是之时髙祖固有取信之心矣顾力不能耳及天下已定信复何恃哉【复扶又翻】夫乗时以徼利者市井之志也【徼一遥翻】醻功而报徳者士君子之心也【醻时流翻】信以市井之志利其身而以士君子之心望于人不亦难哉是故太史公论之曰假令韩信学道谦让不伐已功不矜其能则庶防哉【几居衣翻】于汉家勲可以比周召太公之徒后世血食矣不务出此而天下已集乃谋畔逆夷灭宗族不亦宜乎
　　将军柴武斩韩王信于参合【姓谱柴姓髙柴之后班志参合县属代郡括地志参合故城在朔州定襄县北】上还洛阳闻淮隂矦之死且喜且怜之【喜者喜除其偪怜者怜其功大】问吕后曰信死亦何言吕后曰信言恨不用蒯彻计上曰是齐辩士蒯彻也乃诏齐捕蒯彻蒯彻至上曰若教淮隂矦反乎对曰然臣固教之竖子不用臣之防故令自夷于此如用臣之计陛下安得而夷之乎上怒曰烹之彻曰嗟乎寃哉烹也上曰若教韩信反何寃对曰秦失其鹿天下共逐之髙材疾足者先得焉跖之狗吠尧尧非不仁狗固吠非其主当是时臣唯独知韩信非知陛下也且天下鋭精持锋【鋭精言磨淬精铁而鋭之也】欲为陛下所为者甚众顾力不能耳【师古曰顾念也余谓顾反视也反已而自视其力有所不能也】又可尽烹之邪上曰置之【置犹舍也又赦也】　立子恒为代王都晋阳【晋阳汉为太原郡治所如淳曰文纪言都中都又文帝过太原复晋阳中都二嵗似迁都于中都也恒户登翻】　大赦天下　上之击陈豨也徴兵于梁梁王称病使将将兵诣邯郸上怒使人让之梁王恐欲自往谢其将扈辄曰王始不往见让而往往则为禽矣不如遂发兵反梁王不听梁太仆得罪亡走汉告梁王与扈辄谋反于是上使使掩梁王梁王不觉遂囚之洛阳有司治反形已具【臣瓉曰扈辄劝越反而越不诛是反形已具也】请论如法上赦以为庶人传处蜀青衣【青衣道属蜀郡臣瓉曰今汉嘉是也章懐太子贤曰青衣道在大江青衣二水之防今嘉州龙游县也传张恋翻处昌吕翻】西至郑逢吕后从长安来彭王为吕后泣涕自言无罪愿处故昌邑【二世二年彭越起于昌邑为于伪翻】吕后许诺与俱东至洛阳吕后白上曰彭王壮士今徙之蜀此自遗患不如遂诛之妾谨与俱来于是吕后乃令其舍人告彭越复谋反【复扶又翻】廷尉王恬开奏请族之上可其奏三月夷越三族【此以汉书本纪为据史记髙祖纪作夏夷彭越三族年表书越反诛又在十年夏诛彭越盖以卢绾言为据】枭越首洛阳下诏有收视者辄捕之梁大夫栾布使于齐【姓谱栾晋卿栾氏之后】还奏事越头下祠而哭之吏捕以闻上召布骂欲烹之方提趋汤【提挈也挈而趋鼎欲投之于汤趋七俞翻】布顾曰愿一言而死上曰何言布曰方上之困于彭城败荥阳成皋间项王所以遂不能西者徒以彭王居梁地与汉合从苦楚也【从子容翻】当是之时王一顾与楚则汉破与汉则楚破且垓下之防微彭王项氏不亡天下已定彭王剖符受封亦欲传之万世今陛下一徴兵于梁彭王病不行而陛下疑以为反反形未具以苛小案诛灭之臣恐功臣人人自危也今彭王已死臣生不如死请就烹于是上乃释布罪拜为都尉　丙午立皇子恢为梁王　【考异曰汉书诸侯王表作三月丙午按刘羲叟长厯三月丙辰朔无丙午今从史记年表今按史记年表作二月丙午但通鉴先书三月夷彭越三族方于此书立子恢为梁王则又是三月丙午】丙寅立皇子友为淮阳王罢东郡颇益梁罢颍川郡颇益淮阳　夏四月行自洛阳至　五月诏立秦南海尉赵佗为南粤王【晋志秦使任嚻赵佗攻粤畧取陆梁地遂定南粤以为桂林南海象三郡非三十六郡之限乃置南海尉以典之所谓东南一尉也余谓始皇二十六年分天下为三十六郡郡置守尉监三十三年取南粤置南海桂林象郡此南海尉止典南海一郡兵犹三十六郡之尉也安得兼典桂林象郡任嚻既死秦已破灭赵佗始击并桂林象郡以此知非兼典也佗徒河翻】使陆贾即授玺绶【姓谱陆古天子陆终之后】与剖符通使使和集百越无为南边患害初秦二世时南海尉任嚣病且死【任音壬嚣音敖】召龙川令赵佗【班志龙川县属南海郡裴氏广州记龙川本博罗县之东乡有龙穿地而出即宂流泉因以为号师古曰今循州】语曰【语牛倨翻】秦为无道天下苦之闻陈胜等作乱天下未知所安南海僻逺吾恐盗兵侵地至此欲兴兵絶新道自备【苏林曰新道秦所新通越道】待诸侯变防病甚且番禺负山险阻南海【班志番禺县属南海郡尉佗所都今为广州治所番音潘禺音愚又鱼容翻】东西数千里颇有中国人相辅此亦一州之主也可以立国郡中长吏无足与言者【长知两翻】故召公告之即被佗书【韦昭曰被之以书音光被之被皮义翻】行南海尉事嚣死佗即移檄告横浦阳山湟谿闗曰【武帝伐南越遣杨仆出豫章下横浦则横浦通豫章之路也杜佑曰横浦闗在防州大庾县西南南康记曰南野大庾岭三十里至横浦有秦时闗其下谓为塞上班志阳山矦国属桂阳郡姚氏曰连州阳山县上流百余里有骑田岭当是阳山闗新唐书地理志连州阳山县有故秦湟谿闗郡国志阳山县理洭水之南即其故墟本南越置闗之邑故闗在县西北四十里茂溪口湟音皇】盗兵且至急絶道聚兵自守因稍以法诛秦所置长吏以其党为假守秦已破灭佗即击并桂林象郡【桂林后武帝改为郁林郡象郡武帝改为日南郡】自立为南越武王【韦昭曰生以武为号不稽于古也】陆生至尉佗魋结【服防曰今兵士椎头防也师古曰椎髻者一撮之髻其形如椎魋音椎结读曰髻】箕倨见陆生陆生説佗曰足下中国人【尉佗本真定人故贾云然】亲戚昆弟坟墓在真定今足下反天性弃冠带【背父母之国不念坟墓宗族是反天性也椎髻以从蛮夷之俗是弃冠带也】欲以区区之越与天子抗衡为敌国祸且及身矣且夫秦失其政诸侯豪杰并起唯汉王先入闗据咸阳项羽倍约自立为西楚霸王【倍蒲妹翻】诸侯皆属可谓至彊然汉王起巴蜀鞭笞天下遂诛项羽灭之五年之间海内平定此非人力天之所建也天子闻君王王南越【王王下于况翻下故王同】不助天下诛暴逆将相欲移兵而诛王天子怜百姓新劳苦故且休之遣臣授君王印剖符通使君王宜郊迎北面称臣乃欲以新造未集之越【师古曰未集言未成也】屈彊于此【师古曰屈彊谓不柔服也屈其勿翻】汉诚闻之掘烧王先人冢夷灭宗族使一偏将将十万众临越则越杀王降汉如反覆手耳于是尉佗乃蹶然起坐【师古曰蹶然惊起之貌也蹶音厥】谢陆生曰居蛮夷中久殊失礼义因问陆生曰我孰与萧何曹参韩信贤陆生曰王似贤也复曰我孰与皇帝贤【复扶又翻】陆生曰皇帝继五帝三皇之业统理中国中国之人以亿计地方万里万物殷富政由一家自天地剖判未始有也今王众不过数十万皆蛮夷崎岖山海间【崎丘宜翻岖音区】譬若汉一郡耳何乃比于汉尉佗大笑曰吾不起中国故王此使我居中国何遽不若汉【师古曰言有何迫促而不如汉也余谓遽者急促也今江南人谓之便何至便不如汉也遽其庶翻】乃留陆生与饮数月曰越中无足与语至生来令我日闻所不闻赐陆生槖中装直千金【张晏曰槖中装珠玉之寳也装裹也如淳曰明月珠之属也师古曰有底曰囊无底曰槖言其寳物质轻而价重可入囊槖以赍行故曰槖中装】佗送亦千金【苏林曰非槖中物故曰佗送师古曰佗犹余也】陆生卒拜尉佗为南越王【卒子恤翻】令称臣奉汉约归报帝大悦拜贾为太中大夫陆生时时前説称诗书帝骂之曰乃公居马上而得之安事诗书陆生曰居马上得之宁可以马上治之乎【治直之翻】且汤武逆取而以顺守之文武并用长久之术也昔者吴王夫差智伯秦始皇皆以极武而亡乡使秦已并天下行仁义法先圣陛下安得而有之【乡读曰向】帝有慙色曰试为我着秦所以失天下吾所以得之者及古成败之国陆生乃粗述存亡之徴【为于伪翻粗坐五翻畧也】凡着十二篇每奏一篇帝未尝不称善左右呼万嵗号其书曰新语　帝有疾恶见人【恶乌路翻】卧禁中诏户者无得入羣臣【户者谓守门户者也】羣臣绛灌等莫敢入十余日舞阳矦樊哙排闼直入【班志舞阳县属颍川郡应劭曰舞水出其县之南史记正义在许州叶县东十里师古曰闼宫中小门也一曰门屏也音土曷翻】大臣随之上独枕一宦者卧【枕之鸩翻】哙等见上流涕曰始陛下与臣等起丰沛定天下何其壮也今天下已定又何惫也【惫蒲拜翻疲极也】且陛下病甚大臣震恐不见臣等计事顾独与一宦者絶乎且陛下独不见赵髙之事乎【谓与李斯谋杀扶苏立胡亥也】帝笑而起　秋七月淮南王布反初淮隂侯死布已心恐及彭越诛醢其肉以赐诸侯【师古曰反者被诛皆以为醢即刑法志所谓菹其骨肉是也贾公彦曰有骨为臡无骨为醢菜肉通全物若防为菹细切为韲作臡醢者必先干其肉及渍剉之杂以粱麯及盐渍以美酒涂置甄中百日则成矣菹醯酱所和】使者至淮南淮南王方猎见醢因大恐隂令人部聚兵候伺旁郡警急布所幸姬病就医医家与中大夫贲赫对门【贲音肥姓也赫其名也姓谱有贲姓以为县贲父之后风俗通鲁有贲浦皆音奔】赫乃厚餽遗从姬饮医家【遗于季翻】王疑其与乱欲捕赫赫乗传诣长安上变【传柱恋翻】言布谋反有端可先未发诛也上读其书语萧相国相国曰布不宜有此恐仇怨妄诬之【语牛倨翻怨于元翻】请系赫使人微验淮南王【师古曰微验者不显言其事】淮南王见赫以罪亡上变固已疑其言国隂事汉使又来颇有所验遂族赫家发兵反反书闻上乃赦贲赫以为将军上召诸将问计皆曰发兵击之坑竖子耳何能为乎汝隂侯滕公【班志汝隂县属汝南郡春秋胡子之国史记正义曰汝隂即今阳城余据唐阳城县属河南郡与汉汝南之汝隂相去颇逺又据史记滕公传平城围解増食细阳千户细阳县属汝南郡盖与汝隂邻境索隐曰汝隂属汝南亦据班志也】召故楚令尹薛公问之令尹曰是固当反膝公曰上裂地而封之疏爵而王之【疏分也】其反何也令尹曰往年杀彭越前年杀韩信此三人者同功一体之人也自疑祸及身故反耳滕公言之上上乃召见问薛公薛公对曰布反不足怪也使布出于上计山东非汉之有也出于中计胜败之数未可知也出于下计陛下安枕而卧矣上曰何谓上计对曰东取吴西取楚并齐取鲁檄燕赵固守其所山东非汉之有也何谓中计东取吴西取楚并韩取魏据敖仓之粟塞成臯之口胜败之数未可知也何谓下计东取吴西取下蔡归重于越身归长沙【吴谓荆王刘贾所封之地楚谓楚王交所封之地齐谓齐王肥所封之地鲁亦入楚境韩地时以益淮阳国魏地梁王友所封也下蔡县属沛郡春秋时之州来也越会稽地故越王句践之墟也长沙吴芮所封国时其子臣嗣封黥布都六阻淮为固故防其西取下蔡东取刘贾以据全淮越在东南故防其归辎重于越以自厚为深固不可取之计布娶于长沙王故防其身归长沙料其出于丽山之徒虑不及逺也重直用翻】陛下安枕而卧汉无事矣上曰是计将安出对曰出下计上曰何为废上中计而出下计对曰布故丽山之徒也【丽与骊同事见八卷秦二世二年】自致万乗之主此皆为身不顾后为百姓万世虑者也【皆为于伪翻下间为为妻为上同】故曰出下计上曰善封薛公千户乃立皇子长为淮南王　【考异曰史记诸矦年表云十二月庚子厉王长元年汉书诸矦王表十月庚午立今从汉书帝纪】是时上有疾欲使太子往击黥布太子客东园公绮里季夏黄公甪里先生【此所谓四皓也避秦之乱隐于商山索隐曰按陈留志云园公姓唐字宣明居园中因以为号夏黄公姓崔名广字少通齐人隐居夏里修道故号曰夏黄公甪里先生河内轵人太伯之后姓周名术字元道京师号曰霸上先生一曰甪里先生甪卢谷翻】説建成侯吕释之曰【班志建成侯国属沛郡】太子将兵有功则位不益【师古曰太子嗣君位已至矣虽更立功位无加益】无功则从此受祸矣君何不急请吕后承间为上泣言黥布天下猛将也善用兵今诸将皆陛下故等夷【间古苋翻师古曰夷平也言故时皆齐等】乃令太子将此属无异使羊将狼莫肯为用且使布闻之则鼓行而西耳上虽病彊载辎车【彊其两翻师古曰辎车衣车也】卧而护之诸将不敢不尽力上虽苦为妻子自彊于是吕释之立夜见吕后吕后承间为上泣涕而言如四人意　【考异曰史记汉书皆云吕泽夜见吕后按恩泽矦表有周吕矦泽建成矦释之今此上云建成矦而下云吕泽恐误当为释之是又留矦世家上欲废太子立戚夫人子赵王如意大臣多谏争未能得坚决者也吕后恐不知所为人或谓吕后曰留矦善画计防上信用之吕后乃使建成矦吕泽刼留矦曰君常为上谋臣今上易太子君安得髙枕而卧乎留矦曰始上数在困急之中幸用臣防今天下安定以爱欲易太子骨肉之间虽臣等百余人何益吕泽强要曰为我画计留侯曰此难以口舌争也顾上有不能致者天下有四人四人者年老矣皆以为上嫚侮人故逃匿山中义不为汉臣然上髙此四人今公诚能无爱金玉璧帛令太子为书卑辞安车因使辩士固请宜来来以为客时时从入朝令上见之则必异而问之问之上知此四人贤则一助也于是吕后令吕泽使人奉太子书卑辞厚礼迎此四人四人至客建成矦所上欲使太子击黥布四人相谓曰凡来者将以存太子太子将兵事危矣乃説建成矦云云上遂自行上破布归置酒太子侍四人从太子年皆八十有余须眉皓白衣冠甚伟上怪问之曰彼何为者四人前对各言名姓曰东园公甪里先生绮里季夏黄公上乃大惊曰吾求公数嵗公辟逃我今公何自从吾儿游乎四人皆曰陛下轻士善骂臣等义不受辱故恐而亡匿窃闻太子为人仁孝恭敬爱士天下莫不延颈欲为太子死故臣等来耳上曰烦公幸卒调护太子四人为夀已毕起去上目送之召戚夫人指示四人者曰我欲易之彼四人辅之羽翼已成难动矣吕氏真而主矣戚夫人泣上曰为我楚舞吾为若楚歌歌曰鸿鹄髙飞一举千里羽翮已就横絶四海横絶四海当可奈何虽有缯缴尚安所施歌数阕戚夫人嘘唏流涕上起去罢酒竟不易太子者留矦本招此四人之功也按髙祖刚猛伉厉非畏搢绅讥议者也但以大臣皆不肯从恐身后赵王不能独立故不为耳若决意欲废太子立如意不顾义理以留矦之久故亲信犹云非口舌所能争岂山林四叟片言遽能柅其事哉借使四叟实能柅其事不过汚髙祖数寸之刃耳何至悲歌云羽翮已成缯缴安施乎若四叟实能制髙祖使不敢废太子是留矦为子立党以制其父也留矦岂为此哉此特辩士欲夸大四叟之事故云然亦犹苏秦约六国从秦兵不敢闚函谷闗十五年鲁仲连折新垣衍秦将闻之却军五十里耳凡此之类皆非事实司马迁好竒多爱而采之今皆不取】上曰吾惟竖子固不足遣【惟思也】而公自行耳于是上自将兵而东羣臣居守【守式又翻】皆送至霸上留矦病自彊起至曲邮【司马彪曰长安县东有曲邮聚索隐曰今在新丰西俗谓之邮头汉书旧仪云五里一邮邮人居间相去二里半按邮乃今之也】见上曰臣宜从【从才用翻】病甚楚人剽疾【剽匹妙翻】愿上无与争锋因説上令太子为将军监闗中兵上曰子房虽病彊卧而傅太子【监古衘翻彊其两翻】是时叔孙通为太傅留矦行少傅事【班志太子太傅少傅古官予据古世子有三师三少至汉惟太傅少傅耳少诗照翻】发上郡北地陇西车骑巴蜀材官及中尉卒三万人为皇太子卫军霸上【应劭曰材官有材力者汉官仪曰民年二十三为正一嵗为卫士二嵗为材官骑士习射御骑驰战陈常以八月太守都尉令长丞尉防都试课殿最水处则习船邉郡将万骑行障塞烽火追虏师古曰车常拟军兴者若近代之戎车也骑常所养马并其人使行充骑若今武马及所养者主也至光武罢省班表中尉秦官掌徼循京师武帝太初元年更名执金吾】布之初反谓其将曰上老矣厌兵必不能来使诸将诸将独患淮隂彭越今皆已死余不足畏也故遂反果如薛公之言东击荆荆王贾走死富陵【班志富陵县属临淮郡括地志富陵故城在楚州盱眙县东北六十里】尽劫其兵渡淮击楚楚发兵与战徐僮间【班志临淮郡有徐县僮县楚盖发兵与布战于二县之间杜预曰徐在下邳僮县东括地志大徐城在泗州徐城县北四十里古徐国也】为三军欲以相救为竒【师古曰不聚一处而分为三欲互相救出竒谲】或説楚将曰布善用兵民素畏之且兵法诸侯自战其地为散地今别为三彼败吾一军【散如字败补迈翻】余皆走安能相救不听布果破其一军其二军散走布遂引兵而西
　　十二年冬十月上与布军遇于鄿西【班志鄿县属沛郡】布兵精甚上壁庸城【以布军鋭甚故坚壁以挫之庸城地名必亦在鄿县西】望布军置陈如项籍军上恶之【陈读曰阵恶乌路翻】与布相望见遥谓布曰何苦而反布曰欲为帝耳上怒骂之遂大战布军败走渡淮数止战不利【数所角翻】与百余人走江南上令别将追之上还过沛留置酒沛宫【括地志沛宫故地在徐州沛县东南二十里一十步】悉
　　召故人父老诸母子弟佐酒道旧故为笑乐酒酣【乐音洛下同应劭曰不醒不醉曰酣一曰酣洽也音户甘翻】上自为歌起舞忼慨伤懐泣数行下【行户刚翻】谓沛父兄曰游子悲故乡【师古曰游子行客也悲谓顾念也】朕自沛公以诛暴逆遂有天下其以沛为朕汤沐邑复其民世世无有所与【复除其民不豫赋役复方目翻与读曰预】乐饮十余日乃去　汉别将击英布军洮水南北皆大破之【苏林曰洮音兆徐广曰洮音道在江淮间余据布军既败走江南则洮水当在江南罗含湘中记零陵有洮水水经注洮水出洮阳县西南东流注于湘水如淳注洮阳之洮音韬盖布旧与长沙王婚其败也往从之而洮水又在长沙境内疑近是也杜佑曰汉洮阳县城在永州湘源县西北按今全州汉洮阳县地有洮水在清湘县北】布故与番君婚以故长沙成王臣使人诱布伪欲与亡走越布信而随之番阳人杀布兹乡民田舍【番音婆师古曰兹乡鄡阳县之乡也班志鄡阳县属豫章郡鄡古么翻余据史记及汉书髙纪皆言追斩布番阳窃意兹乡当在番阳界非鄡阳】　周勃悉定代郡鴈门云中地斩陈豨于当城【班志当城县属代郡阚骃十三州记当城在髙栁东八十里县当桓都山作城故曰当城史记正义曰当城在朔州定襄县界　考异曰卢绾传云汉使樊哙击斩豨按斩豨者周勃非樊哙也】　上以荆王贾无后更以荆为吴国辛丑立兄仲之子濞为吴王【服防曰濞音帔普懿翻】王三郡五十三城【为后濞以吴反张本】　十一月上过鲁以太牢祠孔子　上从破黥布归疾益甚愈欲易太子张良谏不听因疾不视事【良先行太子少傅事以谏不听因称疾不肯视事】叔孙通谏曰昔者晋献公以骊姬之故废太子立奚齐晋国乱者数十年为天下笑【晋献公嬖骊姬欲立其子故废太子申生而以骊姬之子奚齐属荀息而立之公薨里克杀奚齐荀息立其弟卓子里克杀卓子迎立惠公惠公为秦所执既归而薨子懐公立秦纳文公而杀懐公晋乃定】秦以不蚤定扶苏令赵髙得以诈立胡亥自使灭祀【事见秦纪】此陛下所亲见今太子仁孝天下皆闻之吕后与陛下攻苦食啖【徐广曰攻犹今人言击也啖一作淡如淳曰食无菜茹为啖师古曰啖当作淡淡谓无味之食也言共攻击勤苦之事食无味之食也孔文祥曰与帝俱攻冒苦难俱食淡也或曰攻治也余按周礼艸人注物地占其形色知咸啖也释文啖直览翻疏作咸淡则知啖淡古字通用】其可背哉【背蒲妹翻】陛下必欲废适而立少【适谓太子少谓赵王适读曰嫡】臣愿先伏诛以颈血污地【污乌故翻】帝曰公罢矣吾直戏耳叔孙通曰太子天下本本一摇天下振动奈何以天下为戏乎时大臣固争者多上知羣臣心皆不附赵王乃止不立　相国何以长安地陿【陿与狭同】上林中多空地弃愿令民得入田毋收槀为禽兽食【师古曰槀禾秆也言恣人田之不收其槀税也索隐曰苗子还种田人收槀入官槀工老翻】上大怒曰相国多受贾人财物乃为请吾苑下相国廷尉械系之【贾音古为于伪翻下遐嫁翻】数日王卫尉侍前问曰【师古曰前问谓进而请也】相国何大罪陛下系之暴也上曰吾闻李斯相秦皇帝有善归主有恶自与今相国多受贾竖金而为之请吾苑以自媚于民【师古曰媚爱也求爱于民】故系治之王卫尉曰夫职事茍有便于民而请之真宰相事陛下奈何乃疑相国受贾人钱乎且陛下距楚数嵗陈豨黥布反陛下自将而往当是时相国守闗中闗中摇足则闗以西非陛下有也相国不以此时为利今乃利贾人之金乎且秦以不闻其过亡天下李斯之分过又何足法哉陛下何疑宰相之浅也帝不怿【师古曰怿悦也感卫尉之言故慙悔而不悦也】是日使使持节赦出相国相国年老素恭谨入徒跣谢帝曰相国休矣相国为民请苑吾不许我不过为桀纣主而相国为贤相吾故系相国欲令百姓闻吾过也　陈豨之反也燕王绾发兵击其东北【陈豨反于代代在燕之西南故绾击其东北】当是时陈豨使王黄求救匈奴燕王绾亦使其臣张胜于匈奴言豨等军破张胜至胡故燕王臧荼子衍出亡在胡见张胜曰公所以重于燕者以习胡事也燕所以久存者以诸侯数反【数所角翻】兵连不决也今公为燕欲急灭豨等【为于伪翻】豨等已尽次亦至燕公等亦且为虏矣公何不令燕且缓陈豨而与胡和事寛得长王燕【王于况翻】即有汉急可以安国张胜以为然乃私令匈奴助豨等击燕燕王绾疑张胜与胡反上书请族张胜胜还具道所以为者燕王乃诈论他人脱胜家属使得为匈奴间【间古苋翻】而隂使范齐之陈豨所欲令久亡连兵勿决【欲使之连兵相持胜负久而不决也】汉击黥布豨常将兵居代汉击斩豨其裨将降言燕王绾使范齐通计谋于豨所帝使使召卢绾绾称病又使辟阳侯审食其【班志辟阳县属信都国辟必　亦翻姓谱有审姓食其音异基】御史大夫赵尧往迎燕王因验问左右绾愈恐闭匿【谓闭其踪迹蔵匿其人也】谓其幸臣曰非刘氏而王独我与长沙耳往年春汉族淮隂夏诛彭越皆吕氏计今上病属任吕后【属之欲翻】吕后妇人専欲以事诛异姓王者及大功臣乃遂称病不行其左右皆亡匿语颇泄辟阳侯闻之归具报上上益怒又得匈奴降者言张胜亡在匈奴为燕使于是上曰卢绾果反矣春二月使樊哙以相国将兵击绾立皇子建为燕王诏曰南武侯织亦粤之世也立以为南海王【文頴曰髙祖五年以象郡桂林南海长沙立吴芮为长沙王象郡桂林南海属尉佗佗未降遥夺以封芮耳后佗降汉十一年更立佗为南越王自此王三郡芮惟得长沙桂阳耳今封织南海王复遥夺佗一郡织未得王之】　上击布时为流矢所中行道疾甚吕后迎良医医入见曰疾可治【治直之翻下同】上嫚骂之曰吾以布衣提三尺取天下【师古曰三尺谓劔也中竹仲翻见贤遍翻】此非天命乎命乃在天虽扁鹊何益【扁鹊古之良医扁补辨翻】遂不使治疾赐黄金五十斤罢之吕后问曰陛下百嵗后萧相国既死谁令代之上曰曹参可问其次曰王陵可然少戆【少者多少之少师古曰戆愚也古者下绀翻今则竹巷翻】陈平可以助之陈平知有余然难独任周勃厚重少文【知读曰智少诗沼翻】然安刘氏者必勃也可令为太尉吕后复问其次【复扶又翻】上曰此后亦非乃所知也【师古曰乃汝也言自此之后汝亦终矣不复知之】夏四月甲辰帝崩于长乐宫【夀五十三　考异曰汉书云吕后与审食其谋尽诛诸将郦商见审食其説以如此大臣内畔诸将外反亡可蹻足待也审食其入言之乃以丁未发丧按吕后虽暴戾亦安敢一旦尽诛大臣又时陈平不在荥阳樊哙不在代此説恐妄今不取】丁未发丧大赦天下　卢绾与数千人居塞下伺幸上疾愈自入谢【师古曰冀得上疾愈自入谢以为己身之幸也】闻帝崩遂亡入匈奴五月丙寅高帝于长陵【班志长陵县髙帝置属左冯翊皇甫谧曰长陵在渭水北去长安城三十五里臣瓒曰在长安北四十里括地志在雍州咸阳县东三十里汉官仪曰古不墓祭秦始皇起寝于墓侧汉因而不改诸陵寝皆以晦朔二十四气三伏社腊及四时上饭其亲陵所宫人随鼓漏理被枕具盥水陈妆具陵旁起邑置令丞尉奉守】初髙祖不脩文学而性明达好谋能听自监门戍卒见之如旧初顺民心作三章之约【见九卷元年】天下既定命萧何次律令【帝既灭项羽四夷未附兵革未息三章之法不足以御奸萧何攗摭秦法取其宜于时者作律九章】韩信申军法【帝命张良韩信序次兵法凡百八十二家删取要用定着三十五家诸吕用事而盗取之】张苍定章程【如淳曰章厯数之章术也程者权衡尺斗斛之平法也师古曰程法式也】叔孙通制礼仪【见上卷六年七年】又与功臣剖符作誓丹书铁契金匮石室蔵之宗庙【剖符作誓谓剖符封功臣刑白马与为山河带砺之盟也丹书铁契者以铁为契以丹书之如淳曰金匮犹金縢也师古曰以金为匮以石为室重缄封之重慎之义盖谓以丹书盟誓之言于铁券盛之以金匮石室而蔵之宗庙也】虽日不暇给规摹逺矣【邓展曰若画工规模物之摹韦昭曰正员之器曰规摹者如画工未施朱土摹之矣师古曰取喻规摹谓立制立范也给足也日不暇给言众事繁多常汲汲也余谓日不暇给盖言项羽既平诸矦又叛也】　己巳太子即皇帝位尊皇后曰皇太后　初髙帝病甚人有恶樊哙云党于吕氏即一日上晏驾【师古曰恶谓毁譛言其罪恶也音如字晏驾者天子当晨起早作而忽崩陨不出临朝凡臣子之心犹谓宫车晚出也】欲以兵诛赵王如意之属帝大怒用意平谋召绛侯周勃受诏床下曰陈平亟驰传载勃代哙将平至军中即斩哙头二人既受诏驰传未至军【如淳曰驷马髙足为置传中足为驰传律诸当乗传及发驾置传皆持尺五寸木传信封以御史大夫印章其乗传参封之参三也有期防累封两端端各两封凡四封也传株恋翻】行计之曰樊哙帝之故人也功多且又吕后弟吕之夫【音须师古曰行计谓于道中行且计也】有亲且贵帝以忿怒故欲斩之则恐后悔宁囚而致上自诛之未至军为坛以节召樊哙哙受诏即反接【师古曰反两手也】载槛车传诣长安【传柱恋翻递也】而令绛侯勃代将将兵定燕反县平行闻帝崩【师古曰未至京师于道中闻髙帝崩】畏吕谗之于太后乃驰先去逢使者诏平与灌婴屯荥阳平受诏立复驰至宫哭殊悲因固请得宿卫中【请得宿卫禁中也复扶又翻下同】太后乃以为郎中令【班表郎中令秦官掌宫殿掖门户武帝太初元年更名光禄勲】使傅教惠帝是后吕谗乃不得行樊哙至则赦复爵邑太后令永巷囚戚夫人髠钳衣赭衣令舂【赭衣囚服也以赤土】
　　【染之赭止也翻】遣使召赵王如意使者三反赵相周昌谓使者曰髙帝属臣赵王【属之欲翻】王年少【少诗照翻下同】窃闻太后怨戚夫人欲召赵王并诛之臣不敢遣王王且亦病不能奉诏太后怒先使人召昌昌至长安乃使人复召赵王王来未到帝知太后怒自迎赵王霸上与入宫自挟与起居饮食太后欲杀之不得间【间古苋翻隙也】
　　孝惠皇帝【荀悦曰讳盈之字曰满师古曰臣下以满字代盈者则知帝讳盈也他皆类此髙帝嫡长子应劭曰礼諡法柔质慈民曰恵师古曰孝子善述人之志故汉家之諡自惠帝以下皆称孝也】
　　元年冬十二月帝晨出射赵王年少不能蚤起太后使人持酖饮之【广志鸩鸟大如鸮毛紫緑色有毒颈长七八寸食蝮蛇雄名运日雌名隂谐以其毛歴饮食则杀人范咸大曰鸩闻邕州朝天铺及山深处有之形如鵶差大黒身赤目音如羯鼓唯食毒蛇遇蛇则鸣声邦邦然蛇入石穴则于穴外禹步作法有顷石碎啄蛇吞之山有鸩草木不生秋冬之间脱羽往时人以银作爪拾取着银瓶中否则手烂堕鸩矢着人立死集于石石亦裂此禽至凶极毒所谓酖即鸩酒也陆佃埤雅曰鸩似鹰而紫黒喙长七八寸作铜色食蛇蛇入口辄烂屎溺着石石亦为之烂羽翮有毒以栎酒饮杀人惟犀角可以解故有鸩处必有犀饮于禁翻】犂明【徐广曰犂犹比也比至天明也诸言犂明者将明时也吕静曰犂结也力奚翻程大昌曰徐説非也犂黎古字通黎黒也黒与明相杂欲晓未晓之交也犹曰昧爽也昧暗也爽明也亦明暗相杂也迟明即未及乎明也厥明质明则已晓也康云力追切未知何据】帝还赵王已死太后遂断戚夫人手足去眼煇耳饮瘖药【断丁管翻去羌吕翻师古曰去其眼睛以药薰耳令聋也瘖不能言也以瘖药饮之瘖于今翻】使居厠中命曰人彘居数日乃召帝观人彘帝见问知其戚夫人乃大哭因病嵗余不能起使人请太后曰此非人所为臣为太后子终不能治天下【师古曰令太后治事已自如太子然余谓恵帝之意盖以谓身为太后子而不能容父之宠姬是终不能治天下也治直之翻】帝以此日饮为淫乐不听政【乐音洛】
　　臣光曰为人子者父母有过则谏谏而不听则号泣而随之【见记曲礼号户髙翻】安有守髙祖之业为天下之主不忍母之残酷遂弃国家而不恤纵酒色以伤生若孝惠者可谓笃于小仁而未知大谊也
　　徙淮阳王友为赵王【髙祖十一年封友于淮阳】　春正月始作长安城西北方【汉都长安萧何虽治宫室未暇筑城帝始筑之至五年乃毕故书以始事杜佑曰恵帝所筑长安城在今大兴城西北苑中】
　　二年冬十月齐悼惠王来朝【髙祖庶长子肥也朝直遥翻】饮于太后前帝以齐王兄也置之上坐【盖于宫中以兄弟齿列为序非外朝君臣之礼坐徂卧翻】太后怒酌酖酒置前赐齐王为夀齐王起帝亦起取巵太后恐自起泛帝巵【汉书音义泛音幡索隐音捧余据泛驾之泛其义为覆则音覂亦通】齐王怪之因不敢饮佯醉去问知其酖大恐齐内史士説王【师古曰内史王国官士其名也班表王国有内史掌治民】使献城阳郡为鲁元公主汤沐邑太后喜乃罢归齐王　春正月癸酉有两龙见兰陵家人井中【班志兰陵县属东海郡师古曰家人言庶人之家五行志曰温陵之家见贤遍翻】　陇西地震　夏旱　郃阳侯仲薨【仲即代王喜封郃阳事见上卷髙祖七年】　酂文终侯萧何病【諡法有始有卒曰终防曰克成令名曰终】上亲自临视因问曰君即百嵗后谁可代君者对曰
　　知臣莫如主帝曰曹参何如何顿首曰帝得之矣臣死不恨　秋七月辛未何薨何置田宅必居穷僻处为家不治垣屋【师古曰僻隐也垣墙也治直之翻】曰后世贤师吾俭不贤毋为埶家所夺癸巳以曹参为相国参闻何薨吿舍人趣治行【师古曰舍人犹言家人也一曰私属官主家事者也余据战国时苏秦使舍人资送张仪入秦李斯为吕不韦舍人谓为私属官可也以为主家事则拘矣趣读曰促速也冶行谓饬治行装也】吾将入相居无何【居无何谓居无防时也相息亮翻下同】使者果召参始参防时与萧何善及为将相有隙至何且死所推贤惟参【言推举以为贤也】参代何为相举事无所变更【师古曰举皆也言凡事无更改更工衡翻】一遵何约束择郡国吏木讷于文辞【木质朴也讷謇于言也】重厚长者即召除为丞相史【汉制丞相官属长史之下有掾史令史等】吏之言文刻深欲务声名者辄斥去之日夜饮醇酒【斥却也逐也师古曰醇酒不浇谓厚酒也去羌吕翻】卿大夫以下吏及賔客见参不事事【言不事丞相之事】来者皆欲有言参辄饮以醇酒间欲有所言复饮之醉而后去终莫得开説以为常【开启也谓有所启白以为常者饮之以酒也饮于禁翻复扶又翻】见人有细过専掩匿覆盖之【覆敷救翻】府中无事参子窋为中大夫【窋张律翻】帝怪相国不治事以为岂少朕与【师古曰言岂以我为年少故也治直之翻与读曰欤】使窋归以其私问参参怒笞窋二百曰趣入侍天下事非若所当言也至朝时帝让参曰乃者我使谏君也【师古曰乃者犹言曩者朝直遥翻】参免冠谢曰陛下自察圣武孰与髙帝上曰朕乃安敢望先帝又曰陛下观臣能孰与萧何贤上曰君似不及也参曰陛下言之是也髙帝与萧何定天下法令既明今陛下垂拱参等守职遵而勿失不亦可乎帝曰善参为相国出入三年百姓歌之曰萧何为法较若画一【较若犹今言较然也画一言其整齐也】曹参代之守而勿失载其清净【师古曰载犹乗也】民以宁壹三年春发长安六百里内男女十四万六千人城长安三十日罢　以宗室女为公主嫁匈奴冒顿单于是时冒顿方彊为书使使遗髙后辞极防嫚【遗于季翻下同防息列翻汚也嫚傲也】髙后大怒召将相大臣议斩其使者发兵击之樊哙曰臣愿得十万众横行匈奴中中郎将季布曰哙可斩也【汉有五官左右中郎三将秩二千石典领中郎属郎中令】前匈奴围髙帝于平城【见上卷髙祖七年　考异曰季布传云前陈豨反于代相匈奴围髙帝于平城按平城之围乃韩王信反非陈豨反也】汉兵三十二万哙为上将军不能解围今歌吟之声未絶伤夷者甫起而哙欲摇动天下妄言以十万众横行是面谩也【谩莫连翻又莫官切又音慢欺诳也】且夷狄譬如禽兽得其善言不足喜恶言不足怒也髙后曰善令大谒者张释报书【谒者秦官掌賔赞受事员七十人大谒者盖其长也　考异曰史记文帝本纪及惠景间侯者表汉书匈奴传皆作泽史记吕后本纪八年中大谒者张释汉书纪作释卿恩泽矦表及周勃传皆云张释顔师古注曰荆燕吴传云张择今从史记吕后本纪汉书恩泽矦表周勃传】深自谦愻以谢之【愻与逊同顺也】并遗以车二乗马二驷【乗绳证翻】冒顿复使使来谢【复扶又翻】曰未尝闻中国礼义陛下幸而赦之因献马遂和亲　夏五月立闽越君揺为东海王揺与无诸皆越王句践之后也【句音钩】从诸侯灭秦功多其民便附故立之都东瓯世号东瓯王【闽越王无诸髙祖五年受封都冶今福州官是也帝又封揺于东海东海即东瓯今温州永嘉是也应劭曰揺封东海在吴郡东南滨海此闽越所由分也】六月发诸侯王列侯徒隶二万人城长安【自元年始作长安城】
　　【西北方今年春又发长安六百里内男女就役不欲复劳之故发王侯徒隶】　秋七月都廏灾【都廏大廏也属太仆】　是嵗蜀湔氐反【班志湔氐道属蜀郡防山在西徼外江水所出又百官表有蛮夷曰道则其地盖湔氐居之故曰道也湔则前翻裴松之音翦氐丁奚翻】击平之四年冬十月立皇后张氏后帝姊鲁元公主女也太后欲为重亲故以配帝【后张敖女也鲁元公主降敖而生后因下文重亲故直书帝姊鲁元公主女既以纪人伦之变且着外戚固宠也重直龙翻】　春正月举民孝弟力田者复其身【善事父母为孝善事兄长为弟力田者取其竭力服勤于田事孝弟人伦之大力田人生之本故令郡国举之复其身以风厉天下也弟读曰悌复方目翻】　三月甲子皇帝冠赦天下【帝年十七即位至是始冠孔頴达曰案畧説周公对成王云古者冒而句领注云古人谓三皇时以冒覆头句领绕颈至黄帝时则有冕也世本谓黄帝造火食旃冕是冕起于黄帝也但黄帝以前则以羽皮为之冠黄帝以后乃用布帛其冠之年则天子诸侯十二而冠故襄九年左传云古者国君十五而生子冠而生子礼也其士则二十而冠古者行冠礼于庙初加缁布冠次加皮弁冠三加爵弁冠所谓三加弥尊加有成也诸侯则四加而有冕故大戴礼云公冠四加也诸侯尚加四则天子当五加衮冕也郑樵曰汉改皇帝冠为加元服初加缁布进贤次爵弁次武弁次通天冠冠讫皆于髙祖庙如礼谒见】　省法令妨吏民者除挟书律【应劭曰挟蔵也张晏曰秦律挟书者族今始除之】　帝以朝太后于长乐宫及间往数跸烦民【师古曰非大朝见中间小谒见曰间往天子出入警跸辟止行人数跸则人以为烦郑氏周礼注曰国有事王当出则禁絶行者若今时卫士填街跸也贾公彦疏曰汉仪大驾行幸使衞士填塞街巷备非常也跸壁吉翻】乃筑复道于武库南【武库在长乐未央之间故筑复道始于武库南】奉常叔孙通谏曰此髙帝月出游衣冠之道也【服防曰持髙庙中衣冠月旦以游于众庙已而复之应劭曰月旦出髙帝衣冠备法驾名曰游衣冠如淳曰髙祖之衣冠蔵在宫中之寝三月出游其道正直今之所作复道下故言乗宗庙道上行也晋灼曰黄圗髙庙在长安城门街东寝在桂宫北服言衣冠蔵于庙中如言宫中皆非也师古曰诸家之説皆未允也谓从髙帝陵寝出衣冠游于髙庙每月一为之汉制则然而后之学者不晓其意谓以月出之时夜游衣冠皆非也】子孙奈何乗宗庙道上行哉帝惧曰急壊之【壊音怪】通曰人主无过举今已作百姓皆知之矣愿陛下为原庙渭北【师古曰原重也先已有庙今更立之故云重也】月出游之益广宗庙大孝之本上乃诏有司立原庙【郑氏曰庙之言貌也死者精神不可得而见但以生时之居立宫室象貌为之耳孝经注宗尊也庙貌也】
　　臣光曰过者人之所必不免也惟圣贤为能知而改之古之圣王患其有过而不自知也故设诽谤之木置敢谏之鼓【后汉书曰尧置敢谏之鼓贾谊曰三代之君则有进善之旌诽谤之木敢谏之鼓】岂畏百姓之闻其过哉是以仲虺美成汤曰改过不吝傅説戒髙宗曰无耻过作非由是观之则为人君者固不以无过为贤而以改过为美也今叔孙通谏孝恵乃云人主无过举是教人君以文过遂非也岂不缪哉
　　长乐宫鸿台灾【三辅黄圗鸿台在长乐宫中秦始皇二十七年筑髙四十丈上起观宇帝尝射飞鸿于台上故曰鸿台】　秋七月乙亥未央宫凌室灾丙子织室灾【凌室蔵冰之室织室掌织作缯帛之处班表少府有东织西织凌力证翻又音陵】
　　五年冬雷【洪范论曰阳用事百八十三日而终隂用事百八十三日而终雷出地百八十三日而入地入地百八十三日而复出地是其常经也冬雷为失常】桃李华枣实　春正月复发长安六百里内男女十四万五千人城长安三十日罢　夏大旱江河水少谿谷水絶　秋八月平阳懿侯曹参薨【諡法温柔贤善曰懿】
　　六年冬十月以王陵为右丞相陈平为左丞相　齐悼恵王肥薨　夏留文成侯张良薨【周公諡法安民立政曰成贺琛臣諡佐相克终曰成】以周勃为太尉
　　七年冬发车骑材官诣荥阳太尉灌婴将【将即亮翻】　春正月辛丑朔日有食之　夏五月丁卯日有食之既　秋八月戊寅帝崩于未央宫大赦天下九月辛丑安陵【臣瓒曰夀二十四安陵在长安北三十里师古曰去长陵一十里】初吕太后命张皇后取他人子养之而杀其母以为太子既太子即皇帝位年防太后临朝称制【师古曰天子之言一曰制书二曰诏书制书者谓制度之命也非皇后所得称今太后临朝行天子事故称制】

　　资治通鉴卷十二
　　钦定四库全书
　　资治通鉴卷十三　　　　宋　司马光　撰
　　胡三省　音注
　　汉纪五【起阏逢摄提格尽昭阳大渊献凡十年】
　　髙皇后【荀悦曰讳雉之字曰野鸡索隐曰字娥姁应劭曰礼妇人从夫諡故称髙也师古曰讳雉故臣下讳雉也姁许于翻】
　　元年冬太后议欲立诸吕为王问右丞相陵陵曰髙帝刑白马盟曰【髙祖刑白马与羣臣盟曰非刘氏不王非有功不侯】非刘氏而王天下共击之今王吕氏非约也太后不説【説读曰悦】问左丞相平太尉勃对曰髙帝定天下王子弟今太后称制王诸吕无所不可【王于况翻】太后喜罢朝【朝直遥翻】王陵让陈平绛侯曰始与髙帝啑血盟诸君不在耶【啑所甲翻小啜也索隐引邹氏音使接翻】今髙帝崩太后女主欲王吕氏诸君纵欲阿意背约【背蒲妹翻】何面目见髙帝于地下乎陈平绛侯曰于今面折廷争【谓当朝廷而谏诤】臣不如君全社稷定刘氏之后君亦不如臣陵无以应之十一月甲子太后以王陵为帝太傅实夺之相权陵遂病免归乃以左丞相平为右丞相【此时尚右故陈平自左丞相迁右丞相】以辟阳侯审食其为左丞相不治事【治直之翻】令监宫中如郎中令【言食其不董丞相职事常监宫中若郎中令监古衔翻】食其故得幸于太后公卿皆因而决事太后怨赵尧为赵隐王谋乃抵尧罪【尧为赵王谋事见上卷髙祖十年赵王如意諡隐諡法隐拂不成曰隐不显尸国曰隐见美坚长曰隐为于伪翻】上党守任敖尝为沛狱吏有徳于太后乃以为御史大夫【任敖沛人少为狱吏髙祖常避吏吏系吕后遇之不谨敖击伤主吕后吏故后徳之】太后又追尊其父临泗侯吕公为宣王兄周吕令武侯泽为悼武王欲以王诸吕为渐【临泗侯班表以后父赐号索隐曰应劭云周吕国也按周及吕皆国名济隂有吕都县晋灼曰吕县名以为侯国予据班志吕县属楚国令武諡也】春正月除三族罪妖言令【秦为威虐罪之重者戮及三族过误之语以为妖言故皆除之】　夏四月鲁元公主薨封公主子张偃为鲁王諡公主曰鲁元太后　辛卯封所名孝惠子山为襄城侯【班志襄城县属颍川郡】朝为轵侯【轵县属河内郡】武为壶闗侯【壶闗县属上党郡】太后欲王吕氏乃先立所名孝惠子彊为淮阳王不疑为恒山王【恵帝元年淮阳王友徙王赵今以封彊恒山郡本属赵国今割以封不疑恒户登翻】使大谒者张释风大臣【风读曰讽汉书恵景间侯者表及匈奴传皆作泽史记吕后本纪八年中大谒者张释汉书纪作释卿恩泽侯表及周勃传皆云张释顔师古注曰荆燕吴传云张择今从史记吕后本纪汉书恩泽侯】大臣乃请立悼武王长子郦侯台为吕王【苏林曰台音胞胎之台索隐曰郑邹并音怡　考异曰汉书外戚矦表及髙五王传皆作鄜矦今从史记本纪功臣矦表】割齐之济南郡为吕国【济子礼翻】五月丙申赵王宫丛台灾【刘昭志赵国邯郸县有丛台】　秋桃李华
　　二年冬十一月吕肃王台薨　【考异曰史记本纪髙后元年立孝恵子不疑为恒山王吕台为吕王二年恒山王薨十一月吕王台薨年表二人皆以元年薨汉书本纪元年立不疑吕台产禄通为王二年不疑薨年表元年不疑及吕台为王二年皆薨盖史记年表薨字应在二年误书于元年耳其实二人皆以二年薨汉书本纪云产禄通为王亦误也】　春正月乙卯地震羌道武都道山崩【羌道班志县蜀陇西郡武都时为县汉志县杂蛮夷曰道武帝置武都郡】　夏五月丙申封楚元王子郢客为上邳侯齐悼恵王子章为朱虚侯【班志东海下邳县应劭曰邳在薛其后徙此故曰下邳臣瓒曰有上邳故曰下邳师古曰瓒説是也班志朱虚县属琅邪郡括地志朱虚故城在青州临朐县东六十里汉朱虚也十三州志丹朱游故虚故云朱虚也虚犹丘也朱犹丹也索隐虚音墟　考异曰史记髙后纪在元年今从汉书王子矦表】令入宿卫又以吕禄女妻章【妻千细翻】六月丙戌晦日有食之秋七月恒山哀王不疑薨【恒户登翻】行八铢钱【应劭曰本秦钱质如周钱文曰半两重如其文即八铢也汉以其太重更铸荚钱今民间名榆荚钱是也民患其太轻至是复行八铢钱】癸丑立襄成侯山为恒山王更名义【更工衡翻】
　　三年夏江水汉水溢流四千余家【班志江水出蜀郡湔氐道徼外防山东南至江都入海禹贡嶓冢导漾东流为汉孔安国注曰泉始出山为漾水东南流为沔水至汉中东行为汉水班志陇西氐道县禹贡漾水所出至武都为汉又于武都注曰东汉水受氐道水一名沔过江夏谓之夏水入江又汉中郡有沔阳县如淳注曰此方人谓汉水为沔水师古曰汉上曰沔水经则以为沔漾异源漾出陇西氐道嶓冢山东至武都沮县为汉水其流东南厯白水葭萌又东南过巴郡阆中至江津县而入于江涪水注之庾仲雍所谓内水者也沔水出武都沮县东狼谷中一名沮水东迳汉中郡沔阳南郑成固等县又东迳西城锡县又东迳南郡襄阳中庐即宜城郡当阳县又东迳江夏云杜县又南至沙羡县入江予据禹贡导漾东流为汉又东为沧浪之水过三澨至大别南入于江则汉水源出于漾据水经则漾会于涪沔入于江所出异源所入异派据班志则漾出陇西氐道至武都为汉水而东汉水受氐道水通谓之沔过江夏而入于江则漾沔似合为一矣然又言沮水出沮县南至沙羡入江与水经所谓沔水即沮水説似不合而实合也】　秋星昼见【见贤遍翻】　伊水洛水溢流千六百余家【班志伊水出农郡熊耳山东北入洛水水经伊水出南阳县荀渠山郦道元注即大同陵峦牙别耳又班志洛水出农上洛县东北至河南巩县入河】汝水溢流八百余家【应劭曰汝水出农县入淮水经汝水出南阳鲁阳县之大孟山东南迳颍川之郏定陵郾又东南过汝南之上蔡平舆南入于淮】
　　四年春二月癸未立所名孝恵子太为昌平侯【班志昌平县属上谷郡】　夏四月丙申太后封女弟为临光侯【音须】少帝寖长自知非皇后子【惠帝张皇后鲁元公主之女太后以其无子使阳为有身取后宫美人子名之而杀其母少帝及义朝彊不疑皆是也长知两翻】乃出言曰后安能杀吾母而名我我壮即为变太后闻之幽之永巷中言帝病左右莫得见太后语羣臣曰【语牛倨翻】今皇帝病久不已失惑昏乱不能继嗣治天下【治直之翻】其代之羣臣皆顿首言皇太后为天下齐民计所以安宗庙社稷甚深羣臣顿首奉诏遂废帝幽杀之五月丙辰立恒山王义为帝更名曰【更工衡翻】不称元年以太后制天下事故也以轵侯朝为恒山王【恒户登翻】是嵗以平阳侯曹窋为御史大夫【窋张律翻】有司请禁南越闗市铁器【汉于邉闗与蛮夷通市谓之闗市】南越王佗曰髙帝立我通使物今髙后听谗臣别异蛮夷隔絶器物此必长沙王计欲倚中国击灭南越而并王之自为功也【使疏吏翻别彼列翻并王于况翻】
　　五年春佗自称南越武帝【韦眧曰生以武为号不稽古也师古曰此説非也汤曰吾武甚自号曰武王佗言武帝亦犹是耳何谓其不稽古乎贡父曰顔虽引成汤之言然未知汤自号武王乎圣人者人与之名耳诗谓汤为武王亦犹书谓文王为宁王耳史记之言未可信也】发兵攻长沙败数县而去【败补迈翻】　秋八月淮阳懐王彊薨以壶闗侯武为淮阳王九月发河东上党骑屯北地　初令戍卒嵗更【秦虐用其民南戍五岭北筑长城戌卒连年不归而死者多矣至此始令一嵗而更更工衡翻】六年冬十月太后以吕王嘉居处骄恣废之【嘉台之子也二年台薨嘉嗣处昌吕翻】十一月立肃王弟产为吕王【台諡曰肃】　春星昼见【见贤遍翻】　夏四月丁酉赦天下　封朱虚侯章弟兴居为东牟侯【班志东牟县属东莱郡贤曰东牟故城在今莱州文登县西北】亦入宿卫匈奴寇狄道攻阿阳【班志狄道县属陇西郡阿阳县属天水郡】行五分钱【应劭曰所谓荚钱者】宣平侯张敖卒　【考异曰史记吕后本纪敖卒在明年六月按史记功臣表髙后六年敖卒汉书功臣表敖以髙祖九年封十七年薨盖本纪之误】赐諡曰鲁元王【张敖本嗣父耳爵为赵王贯髙之谋发敖废为宣平矦仍尚鲁元公主及惠帝之世齐悼恵王献城阳郡以奉鲁元敖之卒也因公主而赐諡曰鲁元王】
　　七年冬十二月匈奴寇狄道畧二千余人　春正月太后召赵幽王友【恵帝元年友自淮阳徙王赵】友以诸吕女为后弗爱爱他姬诸吕女怒去谗之于太后曰王言吕氏安得王太后百嵗后吾必击之太后以故召赵王赵王至置邸不得见【言置之赵邸也师古曰郡国朝宿之舍在京师者率名邸邸至也言所归至也邸丁礼翻】令卫围守之弗与食其羣臣或窃馈辄捕论之【捕其馈者以罪论之】丁丑赵王饿死以民礼之长安民冢次　己丑日食昼晦太后恶之谓左右曰此为我也【恶乌路翻为于伪翻下为之同】二月徙梁王恢为赵王吕王产为梁王梁王不之国为帝太傅　秋七月丁巳立平昌侯太为济川王【四年封太为昌平侯班表亦作昌平此误以平字在上济川即济南济北之地盖割齐封之时太年幼未尝之国济子礼翻】吕女为将军营陵侯刘泽妻【班志营陵县属北海郡或曰营丘应劭曰】
　　【师尚父封于营丘陵亦丘也臣瓉曰营丘即临淄营陵春秋谓之縁陵师古曰临菑营陵皆故营丘地括地志营陵故城在青州北海县南三十里】泽者髙祖从祖昆弟也【从才用翻下后从同】齐人田生为之説大谒者张卿曰【张卿即前大谒者张释也説式芮翻】诸吕之王也诸大臣未大服今营陵侯泽诸刘最长今卿言太后王之【长知两翻王于况翻】吕氏王益固矣张卿入言太后太后然之乃割齐之琅邪郡封泽为琅邪王【秦灭齐以濒海之地置琅邪郡汉因之　考异曰史记世家汉书列传皆云田生先説张卿令风大臣立吕产为吕王然后説令王泽按太后自以吕王嘉骄恣废之以产代为吕王非始封于吕又诸吕之王已久何必待田生之谋以此不取】赵王恢之徙赵心懐不乐【乐音洛】太后以吕产女为王后王后从官皆诸吕擅权微伺赵王【从才用翻】赵王不得自恣王有所爱姬王后使人酖杀之六月王不胜悲愤自杀【胜音升】太后闻之以为王用妇人弃宗庙礼【诸侯王有国所以奉宗庙也今恢以爱姬之故至于自杀故以弃宗庙礼罪之】废其嗣是时诸吕擅权用事朱虚侯章年二十有气力忿刘氏不得职尝入侍太后燕饮太后令章为酒吏章自请曰臣将种也【将即亮翻种章勇翻下其种同】请得以军法行酒太后曰可酒酣章请为耕田歌太后许之章曰深耕穊种立苗欲疏非其种者锄而去之【师古曰穊稠也穊种言多生子孙也疏立者四散置之令为藩辅也非其种者锄而去之以斥诸吕也穊音冀去羌吕翻】太后黙然顷之诸吕有一人醉亡酒章追拔劒斩之而还报曰有亡酒一人臣谨行法斩之【师古曰亡酒避酒而逃亡也】太后左右皆大惊业已许其军法无以罪也因罢自是之后诸吕惮朱虚侯虽大臣皆依朱虚侯刘氏为益彊【为于伪翻下因为同】陈平患诸吕力不能制恐祸及己尝燕居深念【师古曰以国家不安故静居独虑其方防】陆贾往直入坐而陈丞相不见【师古曰言不因门人将命而径自入座平方深思不觉其至坐徂卧翻】陆生曰何念之深也陈平曰生揣我何念【揣初委翻度也】陆生曰足下极富贵无欲矣然有忧念不过患诸吕少主耳陈平曰然为之奈何陆生曰天下安注意相天下危注意将将相和调则士豫附【师古曰豫素也余谓豫顺也】天下虽有变权不分为社稷计在两君掌握耳臣尝欲谓太尉绛侯绛侯与我戏易吾言【谓告语也言绛侯素与之戏狎轻易其言也周勃封绛侯班志绛县属河东郡晋之旧都】君何不交驩太尉深相结因为陈平画吕氏数事陈平用其计乃以五百金为绛侯夀厚具乐饮【师古曰厚为其具而与太尉乐饮乐音洛】太尉报亦如之两人深相结吕氏谋益衰陈平以奴婢百人车马五十乗钱五百万遗陆生为饮食费【遗于季翻】太后使使吿代王【髙祖七年立子恒为代王】欲徙王赵【王于况翻】代王谢之愿守代边太后乃立兄子吕禄为赵王追尊禄父建成康侯释之为赵昭王　九月燕灵王建薨有美人子太后使人杀之国除【髙祖初封卢绾于燕绾入匈奴乃立建为燕王美人子美人所生之子也】遣隆虑侯周灶将兵击南越【班志隆虑县属河内郡至后汉避殇帝讳改曰林虑虑音闾】
　　八年冬十月辛丑立吕肃王子东平侯通为燕王【东平地名在济东宣帝甘露二年为东平国】封通弟庄为东平侯　三月太后袚还过轵道【师古曰袚者除恶之祭袚音废又敷勿翻】见物如苍犬撠太后掖【师古曰撠谓拘持之也撠音防拘居足翻掖与腋同】忽不复见卜之云赵王如意为祟【祟虽遂翻神祸也鬼厉也】太后遂病掖伤太后为外孙鲁王偃年少孤弱【偃张敖子为于伪翻】夏四月丁酉封张敖前姬两子侈为新都侯【班志新都县属南阳郡】夀为乐昌侯【徐广曰乐昌今细阳之池阳乡余据班志细阳县属汝南郡又东郡有乐昌县　考异曰史记恵景间侯者表新都作信都夀作受今从本纪】以辅鲁王又封中大谒者张释为建陵侯【如淳曰灌婴为中谒者后常以阉人为之诸官加中者多阉人也班志建陵县属东海郡】以其劝王诸吕赏之也江汉水溢流万余家　秋七月太后病甚乃令赵王禄为上将军居北军吕王产居南军【班表中垒校尉掌北军垒门外又有中尉掌徼循京师属官有中垒寺互等令丞至后汉始置北军中掌监五营刘昭注曰旧有中垒校尉领北军营垒之事中兴省中垒但置中以监五营又据班表中垒以下八校尉皆武帝置意者武帝以前北军属中尉故领中垒令丞等官南军盖卫尉所统班表卫尉掌宫门卫屯兵周勃之入北军也尚有南军乃先使曹窋告卫尉毋入吕产殿门然后使朱虚侯逐产杀之未央宫郎中府吏厕中以此知南军属卫尉也】太后诫产禄曰吕氏之王大臣弗平我即崩帝年少大臣恐为变必据兵卫宫慎毋送丧为人所制辛巳太后崩遗诏大赦天下以吕王产为相国以吕禄女为帝后髙后已以左丞相审食其为帝太傅　【考异曰史记将相表八年七月辛巳食其为太傅九月丙戌复为丞相后九月免汉书公卿表七年七月辛巳食其为太傅八年九月复为丞相后九月免以长厯推之八年七月无辛巳九月无丙戌闰月羣臣代邸上议无食其名二表皆误今从史记本纪免相在此月本纪又云八月壬戌食其复为左丞相亦误】　诸吕欲为乱畏大臣绛灌等未敢发朱虚侯以吕禄女为妇故知其谋乃隂令人吿其兄齐王欲令发兵西朱虚侯东牟侯为内应以诛诸吕立齐王为帝齐王乃与其舅驷钧郎中令祝午中尉魏勃隂谋发兵齐相召平弗听【班表诸侯王髙祖初置有太傅辅王内史治国民中尉掌武职丞相统众官如汉朝景帝中五年令诸侯王不得复治国天子为置吏改丞相曰相武帝分汉内史为左右后又更右为京兆尹左为冯翊中尉为执金吾郎中令为光禄勲故王国如故损其郎中令秩千石改太仆曰仆秩亦千石成帝绥和元年更令相治民如郡太守中尉如郡都尉康曰广陵人召平与东陵侯召平及此召平凡三人此召平之子奴以平死事封黎侯见功臣表召与邵同姓谱驷郑七穆驷氏之后祝周武王封黄帝之后于祝后以为氏】八月丙午齐王欲使人诛相相闻之乃发卒卫王宫魏勃绐邵平曰王欲发兵非有汉虎符验也【应劭曰铜虎符第一至第五国家当发兵遣使者至郡合符符合乃听受之张晏曰符以代古之圭璋从简易也予据史记文帝纪三年九月初与郡国守相为铜虎符既有初字则前乎文帝之时当未有铜虎符也召平魏勃事在三年之前何縁有虎符发兵班史于文纪三年只书初与郡守为铜虎符汰去国相二字温公则但书勃语于此而文纪不复书岂亦有疑于此邪】而相君围王固善勃请为君将兵卫王【为于伪翻】召平信之勃既将兵遂围相府召平自杀于是齐王以驷钧为相魏勃为将军祝午为内史悉发国中兵使祝午东诈琅邪王曰【琅邪王刘泽也三年割齐琅邪封之】吕氏作乱齐王发兵欲西诛之齐王自以年少不习兵革之事愿举国委大王大王自髙帝将也【言泽自髙帝时为将】请大王幸之临菑见齐王计事【临菑即古营丘齐国所都】琅邪王信之西驰见齐王齐王因留琅邪王而使祝午尽发琅邪国兵并将之　【考异曰史记泽世家汉书传皆以为泽与齐王合谋盖误今从史记吕后本纪齐王世家汉书吕后纪齐王传】琅邪王説齐王曰大王髙皇帝适长孙也当立【适读曰嫡齐王襄悼恵王之子髙帝之长孙也长知两翻下同】今诸大臣狐疑未有所定而泽于刘氏防为长年大臣固待泽决计今大王留臣无为也不如使我入闗计事齐王以为然乃益具车送琅邪王琅邪王既行齐遂举兵西攻济南【济南本属齐元年割以封吕台台卒产嗣封】遗诸侯王书【遗于季翻】陈诸吕之罪欲举兵诛之相国吕产等闻之乃遣颍隂侯灌婴将兵击之【班志颍隂县属颍川郡】灌婴至荥阳谋曰诸吕拥兵闗中欲危刘氏而自立今我破齐还报此益吕氏之资也乃留屯荥阳使使谕齐王及诸侯与连和以待吕氏变共诛之齐王闻之乃还兵西界待约吕禄吕产欲作乱内惮绛侯朱虚等外畏齐楚兵又恐灌婴畔之欲待灌婴兵与齐合而发犹豫未决当是时济川王太淮阳王武常山王朝及鲁王张偃皆年少未之国居长安赵王禄梁王产各将兵居南北军皆吕氏之人也列侯羣臣莫自坚其命太尉绛侯勃不得主兵曲周侯郦商老病【班志曲周县属广平国】其子寄与吕禄善绛侯乃与丞相陈平谋使人刼郦商令其子寄往绐説吕禄曰髙帝与吕后共定天下刘氏所立九王【楚王交髙祖弟代王恒淮南王长髙祖子吴王濞髙祖侄琅邪王泽刘氏疏属齐王襄髙祖孙常山王朝淮阳王武济川王太恵帝子説式芮翻】吕氏所立三王【梁王吕产赵王吕禄燕王吕通也】皆大臣之议事已布吿诸侯皆以为宜今太后崩帝少而足下佩赵王印不急之国守藩乃为上将将兵留此为大臣诸侯所疑足下何不归将印以兵属太尉【属之欲翻下同】请梁王归相国印与大臣盟而之国齐兵必罢大臣得安足下髙枕而王千里此万世之利也【而王于况翻】吕禄信然其计欲以兵属太尉使人报吕产及诸吕老人或以为便或曰不便计犹豫未有所决吕禄信郦寄时与出游猎过其姑吕嬃大怒曰【吕后之妹樊哙之妻于禄姑也过工禾翻】若为将而弃军吕氏今无处矣乃悉出珠玉寳器散堂下曰毋为他人守也九月庚申旦　【考异曰史记本纪八月庚申旦上有八月丙午汉书髙后纪亦云八月庚申今以长厯推之下八月当为九月】平阳侯窋行御史大夫事见相国产计事郎中令贾夀使从齐来【姓谱周康王封唐叔虞少子公明于贾城子孙以国为氏又晋大夫贾季食邑于贾其后以邑为氏】因数产曰王不早之国今虽欲行尚可得邪【数所具翻】具以灌婴与齐楚合从欲诛诸吕吿产【师古曰齐楚俱在山东连兵西乡欲诛诸吕亦犹六国为从以敌秦故谓之合从也从子容翻】且趣产急入宫【趣读曰促】平阳侯颇闻其语驰吿丞相太尉太尉欲入北军不得入襄平侯纪通尚符节乃令持节矫内太尉北军【班志襄平县属辽东郡张晏曰纪通纪信子也尚主也今符节令也晋灼曰纪信焚死不见其后功臣表云通纪成之子以成死事故封矦贡父曰汉祖以善用人得天下岂忘纪信之功哉疑成者即信之一名也通尚符节故使持节矫以帝命内勃北军内读曰纳】太尉复令郦寄与典客刘揭先説吕禄曰【复扶又翻班志典客秦官掌诸侯归义蛮夷景帝中六年更名大行令武帝太初元年更名大鸿胪掲音竭】帝使太尉守北军欲足下之国急归将印辞去不然祸且起吕禄以为郦况不欺己遂解印属典客而以兵授太尉太尉至军吕禄已去太尉入军门行令军中曰为吕氏右袒为刘氏左袒【师古曰袒者脱衣袖而肉袒也左右袒者偏脱其一耳袒徒旱翻郑氏注觐礼云凡为礼事者左袒若请罪待刑则右袒】军中皆左袒太尉遂将北军然尚有南军丞相平乃召朱虚侯章佐太尉太尉令朱虚侯监军门【监古衔翻】令平阳侯吿卫尉毋入相国产殿门【卫尉掌宫门卫屯兵平阳侯时为御史大夫盖将丞相之命以告卫尉使毋纳产也】吕产不知吕禄已去北军乃入未央宫欲为乱至殿门弗得入徘徊往来平阳侯恐弗胜驰语太尉【语牛倨翻】太尉尚恐不胜诸吕未敢公言诛之乃谓朱虚侯曰急入宫卫帝朱虚侯请卒太尉予卒千余人【予读曰与】入未央宫门见产廷中日餔时【申时食为餔餔奔谟翻】遂击产产走天风大起以故其从官乱莫敢鬬逐产杀之郎中府吏厕中【如淳曰郎中令掌宫殿门户故府在宫中从才用翻】朱虚侯已杀产帝命谒者持节劳朱虚侯【劳力到翻】朱虚侯欲夺其节谒者不肯朱虚侯则从与载因节信驰走【师古曰因谒者所持之节用为信也章与谒者同车故为门者所信得入长乐宫】斩长乐卫尉吕更始【更工衡翻】还驰入北军报太尉太尉起拜贺朱虚侯曰所患独吕产今已诛天下定矣遂遣人分部悉捕诸吕男女无少长皆斩之【分扶问翻】辛酉捕斩吕禄而笞杀吕使人诛燕王吕通而废鲁王张偃戊辰徙济川王王梁【吕产既诛故徙太王梁】遣朱虚侯章以诛诸吕事吿齐王令罢兵灌婴在荥阳闻魏勃本教齐王举兵使使召魏勃至责问之勃曰失火之家岂暇先言丈人而后救火乎因退立股战而栗【师古曰言以社稷将危故举兵而正之不暇待有诏命也股脚也战者惧之甚也栗与栗同】恐不能言者终无他语灌将军熟视笑曰人谓魏勃勇妄庸人耳何能为乎乃罢魏勃灌婴兵亦罢荥阳归
　　班固赞曰孝文时天下以郦寄为卖友【言寄与禄友善诡説之出游因夺其兵而诛之是寄卖友也】夫卖友者谓见利而忘义也若寄父为功臣而又执刼虽摧吕禄以安社稷谊存君亲可也【师古曰周勃刼其父令其子行説予谓刼者刼质也盖刼寄父商为质谕以不行説禄将杀之也盖当时皆以寄为卖友故固发明父子朋友各有其伦为人臣子者当知所缓急先后也】
　　诸大臣相与隂谋曰少帝及梁淮阳恒山王皆非真孝恵子也吕后以计诈名他人子杀其母养后宫令孝恵子之立以为后及诸王以彊吕氏今皆已夷灭诸吕而所立即长用事吾属无类矣【长知两翻下同】不如视诸王防贤者立之或言齐王髙帝长孙可立也大臣皆曰吕氏以外家恶而几危宗庙乱功臣【几居衣翻】今齐王舅驷钧虎而冠【言驷钧恶戾如虎而着冠】即立齐王复为吕氏矣代王方今髙帝见子防长仁孝寛厚太后家薄氏谨良【言髙帝见在诸子惟代王为防长也见贤遍翻代王髙帝姬薄氏所生薄姓战国已有之风俗通卫有贤人薄疑】且立长固顺况以仁孝闻天下乎乃相与共隂使人召代王代王问左右郎中令张武等曰汉大臣皆故髙帝时大将习兵多谋诈此其属意非止此也【师古曰言常有异志也属意犹言注意也属音之欲翻】特畏髙帝吕太后威耳今已诛诸吕新啑血京师【索隐曰汉书作喋音跕下牒翻陈汤杜业皆言喋血无盟防事广雅曰喋履也予据类篇啑字有色甲色洽二翻既从啑字音义当与防同若从喋字则有履之义公羊传曰京大也师众也天子之居必以众大之词言之】此以迎大王为名实不可信愿大王称疾母往以观其变中尉宋昌进曰羣臣之议皆非也夫秦失其政诸侯豪杰并起人人自以为得之者以万数然卒践天子之位者刘氏也【卒子恤翻下同】天下絶望一矣髙帝封王子弟地犬牙相制此所谓磐石之宗也【师古曰言地形如犬之牙交而相入也石大而下平磐据地面不可得而移动故以为喻也王于况翻】天下服其彊二矣汉兴除秦苛政约法令施徳惠人人自安难动揺三矣夫以吕太后之严立诸吕为三王擅权専制然而太尉以一节入北军一呼【呼火故翻】士皆左袒为刘氏叛诸吕卒以灭之此乃天授非人力也今大臣虽欲为变百姓弗为使【为于伪翻使如字】其党宁能専一邪方今内有朱虚东牟之亲外畏吴楚淮阳琅邪齐代之彊【淮阳史记作淮南当从之】方今髙帝子独淮南王与大王大王又长【长知两翻】贤圣仁孝闻于天下【闻音问】故大臣因天下之心而欲迎立大王大王勿疑也代王报太后计之犹豫未定卜之兆得大横【应劭曰龟曰兆筮曰卦卜者以荆灼龟文正横也】占曰大横庚庚余为天王夏启以光【服防曰庚庚横貌李竒曰庚庚其繇文也占谓其繇也张晏曰先是五帝官天下老则嬗贤至夏启始传嗣能光先君之业文帝亦袭父迹言似启也师古曰繇丈救翻本作籕籕书也谓读卜词孔頴达曰兆者龟之舋坼繇者卜之文词】代王曰寡人固已为王矣又何王卜人曰所谓天王者乃天子也于是代王遣太后弟薄昭往见绛侯绛侯等具为昭言所以迎立王意【为于伪翻】薄昭还报曰信矣毋可疑者【毋与无通】代王乃笑谓宋昌曰果如公言乃命宋昌参乗【师古曰戎事则称车右其余则曰参乗参者三也盖取三人为义乗绳证翻】张武等六人乗传从诣长安至髙陵休止【传株恋翻班志髙陵县属左冯翊括地志髙陵故城在雍州髙陵县西一里从才用翻】而使宋昌先驰之长安观变昌至渭桥【苏林曰渭桥在长安北三里索隐曰咸阳宫在渭北兴乐宫在渭南秦昭王通两宫之间作渭桥长三百八十步闗中记云石柱以北属扶风石柱以南属京兆】丞相以下皆迎昌还报代王驰至渭桥羣臣拜谒称臣代王下车答拜太尉勃进曰愿请间【包恺曰间音闲言欲向空闲处师古曰间容也犹今言中间也请容暇之顷当有所陈不欲于众中显论也他皆类此】宋昌曰所言公公言之所言私王者无私太尉乃跪上天子玺符【上时掌翻】代王谢曰至代邸而议之后九月己酉晦代王至长安舍代邸羣臣从至邸丞相陈平等皆再拜言曰子等皆非孝恵子不当奉宗庙大王髙帝长子宜为嗣【长知两翻】愿大王即天子位代王西乡让者三南乡让者再【如淳曰让羣臣也或曰宾主位东西面君臣位南北面故西乡坐三让不受羣臣犹称宜乃更南乡坐示变即君位之渐也余谓如説以代王南乡坐为即君位之渐恐非代王所以再让之意盖王入代邸而汉廷羣臣继至王以宾主礼接之故西乡羣臣劝进王凡三让羣臣遂扶王正南面之位王又让者再则南乡非王之得已也羣臣扶之使南乡耳遽以为南乡坐可乎乡读曰向】遂即天子位羣臣以礼次侍东牟侯兴居曰诛吕氏臣无功请得除宫【除宫清宫也应劭曰旧典天子行幸所至必遣静室令先按行清净殿中以备非常余谓此时羣臣虽奉帝即位而少帝犹居禁中盖有所屏除也】乃与太仆汝隂侯滕公入宫前谓少帝曰足下非刘氏子不当立乃顾麾左右执防者掊兵罢去【掊芳遇翻类篇曰顿也】有数人不肯去兵宦者令张释谕吿亦去兵【班表宦者令属少府张释即大谒者封建陵侯者释本宦者故兼是官去羌吕翻】滕公乃召乗舆车载少帝出【康曰天子以天下为家不以宫室为常处当乗舆以行天下故托乗舆言余谓康説乗舆本不与古义相悖但此所谓乗舆车不当以此解之汉乗舆之制轮朱班重牙贰毂两辖金薄缪龙为舆倚较文虎伏轼龙首衔轭左右吉阳筩鸾雀立衡文画辀羽盖华蚤建大旗十二斿画日月升龙驾六马象镳镂金鍐方釳插翟尾朱兼繁缨赤罽易茸金就十有二左纛以犛牛尾为之在左騑马轭上大如斗此即法驾文帝已立少帝安得乗此出宫乎沈约礼志云魏晋御小出多乗舆车舆车今之小舆滕公职为太仆与东牟侯除宫亦无縁召乗舆金根以载少帝意者此舆车盖天子常所乗舆车即魏晋间小舆也】少帝曰欲将我安之乎滕公曰出就舍舍少府乃奉天子法驾迎代王于邸【汉官仪天子卤簿有大驾法驾小驾大驾公卿奉引大将军骖乘属车八十一乗法驾公卿不在卤簿中惟京兆尹执金吾长安令奉引侍中骖乗属车三十六乗蔡邕曰法驾乗金根车驾六马有五时副车驾四马侍中骖乗属车三十六乗沈约礼志汉制乗舆金根车轮皆朱班重毂两辖飞軨毂外复有毂施辖其外复设辖铜贯其中飞軨以赤油为之广八寸长注地系轴头谓之飞軨金金薄缪龙为舆倚较较在箱上文画藩藩箱也文虎伏轼鸾雀立衡文画辕翠羽盖黄里所谓黄屋也金华施橑末建太常十二斿画日月升龙驾六黒马施十二鸾金为义髦插以翟尾又加左纛所谓左纛舆也路如周玉路之制应劭汉官卤簿圗乗舆大驾则御鳯凰车以金根为副又五色安车五色文车各五乗建龙旗驾四车施八鸾余如金根之制犹周金路也车各如方色所谓五时副车白马者朱其鬛安车者坐乗又有建华盖九重甘泉卤簿者道车五乗斿车九乗在乗舆车前又有象车防在前试桥道宋明帝时建安王休仁议曰秦改周辂制为金根通以金薄周匝四面汉魏二晋因循莫改】报曰宫谨除代王即夕入未央宫有谒者十人持防卫端门【郎谒者皆执防以宿卫宫殿前所书少帝左右执防者亦中郎郎中谒者之官也端门未央宫前殿之正南门也】曰天子在也足下何为者而入代王乃谓太尉太尉往谕谒者十人皆掊兵而去代王遂入夜拜宋昌为卫将军【班表前后左右将军皆周末官秦因之汉不常置蔡质汉仪汉兴置大将军骠骑将军位次丞相车骑将军卫将军左右前后将军皆金紫位次上卿余据大将军始于灌婴骠骑车骑左右前后将军景武之后方有其官卫将军则始置于此】镇抚南北军以张武为郎中令行殿中【行谓案行也行下更翻】有司分部诛灭梁淮阳恒山王及少帝于邸【分扶问翻】文帝还坐前殿夜下诏书赦天下
　　太宗孝文皇帝上【荀悦曰讳恒之字曰常髙祖中子也母曰薄姬礼祖有功而宗有徳汉之子孙以为功莫盛于髙帝故为帝者太祖之庙徳莫盛于文帝故为帝者太宗之庙自唐以来诸帝庙号莫不称宗而此义泯矣諡法经纬天地曰文】
　　元年冬十月庚戌徙琅邪王泽为燕王封赵幽王子遂为赵王【泽以吕后七年自营陵侯封琅邪王齐王起兵诛诸吕泽失国西至京师与大臣共立帝以功徙封燕王赵王友幽死于吕后七年徙梁王恢王赵恢寻以逼死以其国封吕禄禄诛乃复封友长子遂为赵王】　陈平谢病上问之平曰髙祖时勃功不如臣及诛诸吕臣功亦不如勃愿以右丞相让勃十一月辛巳上徙平为左丞相太尉勃为右丞相大将军灌婴为太尉诸吕所夺齐楚故地皆复与之【吕后封吕台为吕王得梁地夺齐楚之地以傅益之】　论诛诸吕功右丞相勃以下益户赐金各有差绛侯朝罢趋出意得甚上礼之恭常目送之【上礼勃恭甚其罢朝也常目送之待其既出然后肆体自如朝直遥翻下同】郎中安陵袁盎谏曰【安陵属右扶风恵帝所起陵邑按姓谱辕袁爰三姓皆出陈辕涛涂之后按史记作爰盎汉书作袁盎则袁爰通也】诸吕悖逆大臣相与共诛之【悖蒲内翻】是时丞相为太尉本兵柄适防其成功今丞相如有骄主色【如似也】陛下谦让臣主失礼窃为陛下弗取也【为于伪翻下同】后朝上益庄丞相益畏十二月诏曰法者治之正也【治直吏翻】今犯法已论而使
　　无罪之父母妻子同产坐之及为收帑朕甚不取其除收帑诸相坐律令【应劭曰帑子也秦法一人有罪并坐其室家今除此律帑音奴】　春正月有司请蚤建太子上曰朕既不徳纵不能博求天下贤圣有徳之人而禅天下焉而曰豫建太子是重吾不徳也其安之【师古曰重谓増益也安犹徐也言不宜汲汲耳重直用翻他皆类此】有司曰豫建太子所以重宗庙社稷不忘天下也上曰楚王季父也吴王兄也淮南王弟也岂不豫哉今不选举焉而曰必子人其以朕为忘贤有徳者而専于子非所以优天下也有司固请曰古者殷周有国治安皆千余嵗用此道也【师古曰所以能尔者以承嗣相传故也治直吏翻】立嗣必子所从来逺矣髙帝平天下为太祖子孙继嗣世世不絶今释宜建【释舍也宜建谓嗣也】而更选于诸侯及宗室非髙帝之志也更议不宜【师古曰不当更议】子启防长【启景帝名长知两翻】纯厚慈仁请建以为太子上乃许之　三月立太子母窦氏为皇后【春秋之法母以子贵风俗通夏帝相遭有穷氏之难其妃方娠逃出自窦而生少康其后氏焉】皇后清河观津人【班志观津县属信都国清河郡无观津盖信都清河本皆赵也景帝二年为广川国四年为信都郡而清河郡则髙帝置此在未分置之前故系之清河杜佑曰汉观津县在徳州蓨县东北】有弟广国字少君幼为人所略卖传十余家【传直恋翻】闻窦后立乃上书自陈召见验问得实乃厚赐田宅金钱与兄长君家于长安绛侯灌将军等曰吾属不死命乃且县此两人【县读曰悬】两人所出微不可不为择师傅宾客又复效吕氏大事也于是乃选士之有节行者与居【为于伪翻行下孟翻】窦长君少君由此为退让君子不敢以尊贵骄人【观绛灌所以处二窦后世大臣以文义自持者其智识及此乎】　诏振贷鳏寡孤独穷困之人【师古曰振起也为给贷之令其存立也诸振救振赡其义皆同今流俗作字从具者非也自别有训贷吐戴翻】又令八十已上月赐米肉酒九十已上加赐帛絮赐物当禀鬻米者【禀给也鬻读曰粥之六翻糜也】长吏阅视丞若尉致【师古曰长吏县之令长也若者豫及之辞致者送至也或丞或尉自致之也班表县令长皆秦官掌治其县万户以上为令秩千石至六百石减万户为长秩五百石至三百石皆有丞尉秩四百石至二百石是为长吏长知两翻】不满九十啬夫令史致【汉制十里一亭十亭一乡乡有啬夫职听讼收赋税风俗通曰啬者省也夫赋也言消息百姓均其赋役又汉制县长吏百石以下有所谓斗食佐史汉官云斗食佐史即斗食令史】二千石遣都吏循行不称者督之【苏林曰取其都吏有徳也如淳曰律説都吏今督邮是也闲恵晓事即为文无害都吏师古曰如説是其循行有不如诏意者二千石察视责罚之行下孟翻称尺证翻】　楚元王交薨　夏四月齐楚地震二十九山同日崩大水溃出　时有献千里马者帝曰鸾旗在前【刘昭志乗舆大驾法驾前驱有九斿云防鳯凰闟防皮轩鸾旗皆大夫载鸾旗者编羽毛列系幢旁民或谓之鸡翘非也胡广曰鸾旗以铜作鸾鸟车衡上与本志不同晋志曰鸾旗车驾四马先辂所载也】属车在后【汉制大驾属车八十一乗备千乗万骑刘昭曰古者诸侯贰车九乗秦灭六国兼其车服古大驾属车八十一乗法驾半之沈约曰属车皆皁盖黄里师古曰属之欲翻】吉行日五十里师行三十里朕乗千里马独先安之于是还其马与道里费而下诏曰朕不受献也其令四方毋求来献　帝既施恵天下诸侯四夷逺近驩洽乃脩代来功封宋昌为壮武侯【班志壮武属胶东国括地志壮武故城在莱州即墨县西六十里古莱夷之国】　帝益明习国家事朝而问右丞相勃曰天下一嵗决狱几何【朝直遥翻】勃谢不知又问一嵗钱谷入几何勃又谢不知惶愧汗出沾背上问左丞相平平曰有主者上曰主者谓谁曰陛下即问决狱责廷尉【廷尉掌刑辟故决狱当问之】问钱谷责治粟内史【班表治粟内史秦官掌谷货故钱谷出入当问之武帝太初元年改为大司农】上曰茍各有主者而君所主者何事也平谢曰陛下不知其驽下【师古曰驽凡马之称非骏者也故以自喻驽音奴】使待罪宰相宰相者上佐天子理隂阳顺四时下遂万物之宜外镇抚四夷诸侯内亲附百姓使卿大夫各得任其职焉帝乃称善右丞相大惭出而让陈平曰君独不素教我对陈平笑曰君居其位不知其任邪且陛下即问长安中盗贼数君欲彊对邪【彊其两翻】于是绛侯自知其能不如平逺矣居顷之人或説勃曰君既诛诸吕立代王威震天下而君受厚赏处尊位【説式芮翻处昌吕翻】久之即祸及身矣勃亦自危乃谢病请归相印上许之秋八月辛未右丞相勃免左丞相平専为丞相　初隆虑侯灶击南越【事见髙后七年】防暑湿士卒大疫兵不能隃领【师古曰隃与逾同】嵗余髙后崩即罢兵赵佗因此以兵威财物赂遗闽越西瓯骆役属焉【遗于季翻下同刘昫曰唐党州古西瓯所居也汉属郁林郡界骆越也唐贵州郁平县古西瓯骆越所居汉为郁林广郁县地又潘州亦西瓯骆越地汉合浦郡地也又髙州茂名县及郁林军亦古西瓯之地宋白曰秦象林郡皆西瓯地师古曰西瓯者即骆越也言西者以别东瓯也广州记曰交趾有骆田仰潮水上下人食其田名为骆侯诸县自名为骆将铜印青绶即今之令后蜀王子将兵讨骆侯自称为安阳王治封溪县南越王尉佗攻破安阳王令二使典主交趾九真二郡即瓯骆也】东西万余里乗黄屋左纛称制与中国侔帝乃为佗亲冢在真定者置守邑【为于伪翻】嵗时奉祀召其昆弟尊官厚赐宠之复使陆贾使南越【复扶又翻】赐佗书曰朕髙皇帝侧室之子也【师古曰言非正嫡所生】弃外奉北藩于代道里辽逺壅蔽朴愚未尝致书髙皇帝弃羣臣孝恵皇帝即世髙后自临事不幸有疾诸吕为变赖功臣之力诛之已毕朕以王侯吏不释之故【孟康曰辞让帝位不见置也】不得不立今即位乃者闻王遗将军隆虑侯书求亲昆弟请罢长沙两将军【佗真定人亲昆弟皆在真定故来求之吕后七年佗反攻长沙故遣两将军屯于长沙以备之遗于季翻】朕以王书罢将军博阳侯【博阳齐地髙祖功臣表有博阳侯陈濞盖于此时为将军也索隐曰博阳县在汝南】亲昆弟在真定者已遣人存问脩治先人冢【治直之翻】前日闻王发兵于边为寇灾不止当其时长沙苦之南郡尤甚虽王之国庸独利乎【师古曰言越兵寇边长沙南郡皆厌苦之而汉兵亦当拒战其于越亦非利也】必多杀士卒伤良将吏寡人之妻孤人之子独人父母得一亡十朕不忍为也朕欲定地犬牙相入者以问吏吏曰髙皇帝所以介长沙土也【介隔也】朕不得擅变焉今得王之地不足以为大得王之财不足以为富服领以南【苏林曰山领名也如淳曰长沙南界予谓服领者自五岭以南荒服之外因以称之】王自治之虽然王之号为帝两帝并立亡一乗之使以通其道【亡与无同乗绳证翻】是争也争而不让仁者不为也愿与王分弃前恶【师古曰彼此共弃故曰分】终今以来通使如故【师古曰从今通使至于终久故曰终今以来也】贾至南越南越王恐顿首谢罪愿奉明诏长为藩臣奉贡职于是下令国中曰吾闻两雄不俱立两贤不并世汉皇帝贤天子自今以来去帝制黄屋左纛【去羌吕翻】因为书称蛮夷大长老夫臣佗昧死再拜上书皇帝陛下【长知两翻下同】曰老夫故越吏也髙皇帝幸赐臣佗玺以为南越王孝恵皇帝即位义不忍絶所以赐老夫者厚甚髙后用事别异蛮夷【别彼列翻】出令曰毋与蛮夷越金铁田器马牛羊【以越为蛮夷故曰蛮夷越】即予予牡毋予牝【予读曰与牡雄也牝雌也恐其蕃息故不予牝】老夫处僻马牛羊齿已长【师古曰齿已长谓老也处冒吕翻下同】自以祭祀不脩有死罪使内史藩中尉髙御史平凡三辈上书谢过皆不反又风闻老夫父母坟墓已壊削兄弟宗族已诛论【师古曰风闻谓风声传闻也诛论者以罪论死也壊音怪】吏相与议曰今内不得振于汉【言为汉所贬削不得振起也】外亡以自髙异【亡读曰无】故更号为帝自帝其国非敢有害于天下【更工衡翻】髙皇后闻之大怒削去南越之籍使使不通【去羌吕翻使使上如字下疏吏翻】老夫窃疑长沙王谗臣故发兵以伐其边老夫处越四十九年于今抱孙焉然夙兴夜寐寝不安席食不甘味目不视靡曼之色【张揖曰靡细也曼泽也】耳不听钟鼓之音者以不得事汉也今陛下幸哀怜复故号通使汉如故老夫死骨不腐改号不敢为帝矣　齐哀王襄薨【諡法恭仁短折曰哀】　上闻河南守吴公治平为天下第一【守式又翻治直吏翻】召以为廷尉吴公荐洛阳人贾谊【班志洛阳县属河南郡】帝召以为博士【班表博士秦官掌通古今秩比六百石员多至数十人武帝建元五年初置五经博士宣帝黄龙元年増员十二人属奉常】是时贾生年二十余帝爱其辞博【言其赡于文辞而博识也】一嵗中超迁至太中大夫【班表太中大夫掌论议无员多至数十人秩比千石属郎中令】贾生请改正朔易服色定官名兴礼乐以立汉制更秦法【正朔谓夏建寅为人正商建丑为地正周建子为天正秦之建亥非三统也而汉因之此当改也周以火徳王色尚赤汉继周者也以土继火色宜尚黄此当易也唐虞官百夏商官倍周官则备矣六卿各率其属凡三百六十秦立百官之职名汉因循而不革此当定也髙祖之时叔孙通采秦仪以制朝廷之礼因秦乐人以作宗庙之乐此当兴也谊之説虽未为尽醇而其志则可尚矣】帝谦让未遑也
　　二年冬十月曲逆献侯陈平薨　诏列侯各之国为吏及诏所止者遣太子【李奇曰为吏谓为卿大夫者诏所止谓特以恩爱见留余谓当时如周勃者是也】　十一月乙亥周勃复为丞相　癸卯晦日有食之诏羣臣悉思朕之过失及知见之所不及匄以启告朕【匄音丐乞也】及举贤良方正能直言极谏者【贤良方正之举昉此】以匡朕之不逮因各敕以职任务省繇费以便民【省所景翻减也繇读曰徭役也】罢卫将军【按班纪诏曰朕既不能逺徳故然念外人之有非是以设备未息今纵不能罢边屯戍又饬兵厚卫其罢卫将军军通鉴传写逸一军字耳】太仆见马遗财足余皆以给传置【班表太仆掌舆马见马见在之马也遗留也财与才同少也仅也言减见在之马所留财足充事而已置者置传驿之所因名置也传张恋翻】颍隂侯骑贾山【颍隂侯灌婴也骑者盖在侯家为骑从也】上书言治乱之道曰臣闻雷霆之所击无不摧折者【折而设翻】万钧之所压无不糜灭者今人主之威非特雷霆也埶重非特万钧也开道而求谏和顔色而受之用其言而显其身士犹恐惧而不敢自尽又况于纵欲恣暴恶闻其过乎【恶乌路翻】震之以威压之以重虽有尧舜之智孟贲之勇岂有不摧折者哉【贲音奔】如此则人主不得闻其过社稷危矣昔者周盖千八百国【周爵五等而土三等公侯百里伯七十里子男五十里不满为附庸九州州方千里八州州二百一十国天子之县内九十三国凡九州千七百七十三国曰千八百国者举成数也】以九州之民【周改禹贡徐梁二州合之于青雍分冀州之地以为幽并职方氏所掌曰扬州荆州豫州青州兖州雍州幽州冀州并州】养千八百国之君君有余财民有余力而颂声作【颂者美盛徳之形容也】秦皇帝以千八百国之民自养力罢不能胜其役财尽不能胜其求【罢读曰疲胜音升】一君之身耳所自养者驰骋弋猎之娱【弋羊职翻缴射也】天下弗能供也秦皇帝计其功徳度其后嗣世世无穷【度徒洛翻】然身死才数月耳天下四面而攻之宗庙灭絶矣秦皇帝居灭絶之中而不自知者何也天下莫敢告也其所以莫敢告者何也亡养老之义亡辅弼之臣【亡古无字通】退诽谤之人杀直谏之士是以道谀媮合茍容【道读曰导言为谄谀导迎主意纳之于邪也媮与偷同】比其徳则贤于尧舜课其功则贤于汤武天下已溃【师古曰溃水旁决也言天下已壊如水之溃也】而莫之告也今陛下使天下举贤良方正之士天下皆防防焉【防读曰欣】曰将兴尧舜之道三王之功矣天下之士莫不精白以承休徳【师古曰厉精而为洁白也】今方正之士皆在朝廷矣又选其贤者使为常侍诸吏【班表左右曹诸吏散骑常侍中常侍皆加官】与之驰驱射猎一日再三出臣恐朝廷之解弛百官之堕于事也【解读曰懈弛式氏翻放也堕与惰同】陛下即位亲自勉以厚天下节用爱民平狱缓刑天下莫不説喜【説读曰悦】臣闻山东吏布诏令民虽老羸癃疾【癃音隆病也老也疲病也】扶杖而往听之愿少须臾毋死思见徳化之成也【少诗沼翻】今功业方就名闻方昭【闻音问后以义推】四方乡风【乡读曰向】而从豪俊之臣方正之士直与之日日射猎击兔伐狐以伤大业絶天下之望臣窃悼之古者大臣不得与宴游【师古曰安息曰宴与读曰豫】使皆务其方而髙其节【师古曰方道也一方谓防隅也】则羣臣莫敢不正身脩行【行下孟翻】尽心以称大礼夫士脩之于家而壊之于天子之廷【称尺证翻壊音怪】臣窃愍之陛下与众臣宴游与大臣方正朝廷论议游不失乐朝不失礼【乐音洛朝直遥翻下同】轨事之大者也【师古曰轨谓法度也轨居洧翻】上嘉纳其言上每朝郎从官上书疏【从才用翻】未尝不止辇受其言言不可用置之言可用采之未尝不称善帝从霸陵上【班志霸陵县属京兆故芷阳也帝起陵邑因更名】欲西驰下峻阪中郎将袁盎骑并车擥辔【并蒲浪翻擥与揽同鲁敢翻】上曰将军怯邪盎曰臣闻千金之子坐不垂堂【师古曰言富人之子则自爱也垂堂谓坐堂外边恐坠堕也】圣主不乗危不徼幸【徼工尧翻】今陛下骋六飞驰下峻山有如马惊车败陛下纵自轻奈髙庙太后何上乃止上所幸慎夫人在禁中常与皇后同席坐及坐郎署袁盎引郤慎夫人坐【苏林曰郎署上林中直卫之署也如淳曰盎时为中郎将天子幸署豫设供张待之故得引郤慎夫人坐也坐徂卧翻慎姓也古有慎到】慎夫人怒不肯坐上亦怒起入禁中盎因前説曰臣闻尊卑有序则上下和今陛下既已立后慎夫人乃妾妾主岂可与同坐哉且陛下幸之即厚赐之陛下所以为慎夫人适所以祸之也【为于伪翻】陛下独不见人彘乎【人彘事见上卷恵帝元年】于是上乃説【説读曰悦】召语慎夫人【语牛倨翻】慎夫人赐盎金五十斤　贾谊説上曰管子曰【管子管仲之书】仓廪实而知礼节衣食足而知荣辱民不足而可治者自古及今未之尝闻【治直之翻下同】古之人曰一夫不耕或受之饥一女不织或受之寒生之有时而用之亡度【亡古无字通】则物力必屈【屈其勿翻尽也下大屈同】古之治天下至纎至悉故其畜积足恃今背本而趋末者甚众是天下之大残也【师古曰本农业也末工商也言人弃农业而务工商者甚众残谓伤害天下也背蒲妹翻】淫侈之俗日日以长【长知两翻】是天下之大贼也残贼公行莫之或止大命将泛莫之振救【孟康曰泛方勇翻覆也师古曰字本作覂此通用振举也】生之者甚少而靡之者甚多【靡读曰糜散也】天下财产何得不蹷【蹷音厥倾竭也】汉之为汉几四十年矣【几居衣翻】公私之积犹可哀痛失时不雨民且狼顾【郑氏曰民欲有畔意若狼之顾望也李竒曰狼性怯走喜还顾言民见天不雨心亦恐也师古曰李説是】嵗恶不入请卖爵子【如淳曰卖爵级又卖子也余谓请卖爵子犹言请爵卖子也入粟得以拜爵故曰请爵富者有粟以儌上之急至于请爵贫者无以自活至于卖子】既闻耳矣【如淳曰闻于天子之耳】安有为天下阽危者若是而上不惊者【阽危欲坠之意阽音阎又丁念翻】世之有饥穰天之行也【李竒曰天之行气不能常熟也或曰行道也师古曰穰丰也人羊翻】禹汤被之矣【被皮义翻】即不幸有方二三千里之旱国胡以相恤卒然边境有急【卒读曰猝】数十百万之众国胡以餽之兵旱相乗天下大屈有勇力者聚徒而衡击【衡读曰横】罢夫羸老易子齩其骨【罢读曰疲齩五巧翻齧也】政治未毕通也【治直吏翻】远方之能僭拟者并举而争起矣乃骇而图之岂将有及乎夫积贮者天下之大命也【贮丁吕翻】茍粟多而财有余何为而不成以攻则取以守则固以战则胜懐敌附逺何招而不至今民而归之农皆着于本【与驱同着直略翻】使天下各食其力末技游食之民转而缘南畮则畜积足而人乐其所矣【乐音洛】可以为富安天下而直为此廪廪也【廪与凛同廪廪危惧之意师古曰言务耕农厚畜积则天下富安何乃不为而常不足直廪廪若此也】窃为陛下惜之【为于伪翻】上感谊言春正月丁亥诏开借田上亲耕以率天下之民【应劭曰古者天子耕借田千亩为天下先借者典借之常也韦昭日借借也借民以治之以奉宗庙且以劝率天下使务农也臣瓒曰景帝诏曰朕亲耕后亲桑为天下先本以躬亲为义不得以假借为称也借谓蹈借也师古曰国语云宣王即位不借千亩虢文公谏则借非假借明矣瓒説是也陆徳明经典释文借在亦翻】三月有司请立皇子为诸侯王诏先立赵幽王少子
　　辟彊为河间王【师古曰辟彊言辟御彊梁亦犹辟兵辟非耳辟必亦翻彊其良翻一説辟读曰辟彊读曰疆辟疆言开土地也贾谊书曰卫侯朝于周周行人问其名卫侯曰辟彊行人还之曰启彊辟彊天子之号也诸侯弗得用更其名曰燬其义两説并通他皆仿此河间本属赵国元年以幽王子遂为赵王至是又分河间以王遂之弟辟彊】朱虚侯章为城阳王东牟侯兴居为济北王【城阳济北本皆属齐今分以王章兴居二人皆悼恵王子济子礼翻】然后立皇子武为代王参为太原王揖为梁王　五月诏曰古之治天下朝有进善之旌【应劭曰旌幡也尧设之五达之道令民进善也如淳曰欲有进者于旌下言之】诽谤之木【服防曰尧作之桥梁交午柱头也应劭曰桥梁边版所以书政治之愆失也至秦去之今乃复施也索隐曰尸子云尧立诽谤之木诽音非音沸韦昭曰虑政有阙失使书于木此尧时然也后代因以为饰今宫外桥头四柱木是郑注礼云一纵一横为午谓以木贯表柱四出即今之华表崔浩以为木贯柱四出名桓陈楚俗桓声近和又云和表则华又与和相讹也】所以通治道而来谏者也今法有诽谤訞言之罪【师古曰髙后元年诏除妖言令今犹有妖言罪则是中间重设此条訞与妖同】是使众臣不敢尽情而上无由闻过失也将何以来逺方之贤良其除之　九月诏曰农天下之大本也民所恃以生也而民或不务本而事末故生不遂朕忧其然故今兹亲率羣臣农以劝之其赐天下民今年田租之半　燕敬王泽薨【諡法合善典法曰敬】








　　资治通鉴卷十三
&lt;史部,编年类,资治通鉴&gt;
　　钦定四库全书
　　资治通鉴卷十四　　　　宋　司马光　撰
　　胡三省　音注
　　汉纪六【起阏逢困敦尽重光协洽凡八年】
　　太宗孝文皇帝中
　　前三年冬十月丁酉晦日有食之十一月丁卯晦日有食之　诏曰前遣列侯之国【事见上卷上年】或辞未行丞相朕之所重其为朕率列侯之国【为于伪翻】十二月免丞相勃遣就国乙亥以太尉灌婴为丞相罢太尉官属丞相【汉承秦制以丞相太尉御史大夫为三公今周勃自丞相罢就国灌婴自太尉为丞相因罢太尉官盖三公不必备之意且兵柄难以轻属也】　夏四月城阳景王章薨【諡法由义而济曰景耆意大虑曰景布义行刚曰景】　初赵王敖献美人于髙祖得幸有娠【娠音身】及贯髙事发【见十二卷髙祖九年】美人亦坐系河内美人母弟赵兼因辟阳侯审食其言吕后【食其音异基】吕后妬弗肯白美人已生子恚即自杀【恚于避翻】吏奉其子诣上上悔名之曰长令吕后母之而其母真定后封长为淮南王【见十二卷髙祖十一年】淮南王蚤失母常附吕后故孝恵吕后时得无患而常心怨辟阳侯以为不彊争之于吕后使其母恨而死也及帝即位淮南王自以最亲【时髙祖诸子惟帝及长在故自以为最亲】骄蹇数不奉法【骄蹇谓不顺也数所角翻】上常寛假之是嵗入朝【朝直遥翻】从上入苑囿猎与上同车常谓上大兄王有材力能扛鼎【扛音江举也】乃往见辟阳侯自袖铁椎椎辟阳侯令从者魏敬刭之【从才用翻刭古顶翻】驰走阙下肉袒谢罪帝伤其志为亲故赦弗治【为于伪翻治直之翻】当是时薄太后及太子诸大臣皆惮淮南王淮南王以此归国益骄恣出入称警跸称制拟于天子袁盎谏曰诸侯太骄必生患上不听【为淮南王谋反废张本】五月匈奴右贤王入居河南地【右贤王匈奴贵王也居西方直上郡以西接氐羌师古曰北地郡之北黄河之南即白羊王所居余谓其地在北河之南蒙恬所收卫青所夺皆是地也】侵盗上郡保塞蛮夷杀掠人民上幸甘泉【蔡邕曰天子车驾所至臣民以为侥幸故曰幸见令长三老官属亲临轩作乐赐以酒食帛葛越巾佩带之属民爵有级数或赐田租之半故因谓之幸也师古曰甘泉宫在云阳本秦林光宫括地志在雍州云阳县西北三十八里元和郡国志云阳县西北三十八里有车箱阪萦纡曲折财通单轨上阪即平原宏敞甘泉宫之地亦曰车盘岭沈敏求长安志云阳磨石岭山有甘泉】遣丞相灌婴发车骑八万五千诣髙奴击右贤王发中尉材官属卫将军军长安【此中尉所掌材官士也观此益足以明二年罢　卫将军军卫将军之官本不罢也】右贤王走岀塞上自甘泉之髙奴因幸太原见故羣臣皆赐之复晋阳中都民三嵗租【班志晋阳中都二县皆属太原郡髙帝十一年立帝为代王都晋阳如淳注曰文纪言都中都又帝复晋阳中都二嵗似迁都于中都也括地志中都故城在汾州平遥县西南十三里宋白曰汉文帝为代王都中都故介休县东南中都城也史记诸侯年表髙帝十年封子恒为代王都中都复方目翻】留游太原十余日初大臣之诛诸吕也朱虚侯功尤大大臣许尽以赵地王朱虚侯尽以梁地王东牟侯【王于况翻下以义推】及帝立闻朱虚东牟之初欲立齐王【事见上卷吕后八年】故绌其功【绌敕律翻贬下也】及王诸子乃割齐二郡以王之兴居自以失职夺功颇怏怏闻帝幸太原以为天子且自击胡遂发兵反帝闻之罢丞相及行兵皆归长安【行兵行击匈奴之兵也】以棘蒲侯柴武为大将军将四将军十万众击之祁侯缯贺为将军军荥阳【应劭曰棘蒲即常山平棘县师古非之余据靳歙传则棘蒲赵地也在安阳以东宋白曰棘蒲春秋时晋邑汉初为棘蒲后改为平棘盖亦本应説也班志祁县属太原郡晋大夫贾辛邑括地志并州祁县城是也柴武缯贺皆髙帝功臣姓谱柴姓髙柴之后缯亦姓也以国为氏国语云申缯方强韦昭注缯出于姒姓】秋七月上自太原至长安诏济北吏民兵未至先自定及以军城邑降者皆赦之复官爵与王兴居去来者赦之【师古曰虽始与兴居共反今弃之去而来降者亦赦之贡父曰髙帝诏曰与绾居去来归者赦之今此文当云与王兴居居去来者赦之盖脱一居字也余谓贡父説是济子礼翻降户江翻】八月济北王兴居兵败自杀　初南阳张释之为骑郎【秦置南阳郡汉因之郎属郎中令掌守门户出充车骑郎中有车骑户三将主车曰车郎主骑曰骑郎主户卫曰户郎皆以中郎将主之骑竒寄翻】十年不得调【调徒钓翻选也】欲免归袁盎知其贤而荐之为谒者仆射【班表谒者掌賔讃受事秩比六百石有仆射秩比千石应劭曰谒请也白也仆主也汉官仪曰仆射秦官也仆主也古者主武事每官必有主射者以督课之】释之从行登虎圈上问上林尉诸禽兽簿【虎圈养虎之所在上林圈求逺翻班表有令有八丞十二尉武帝以后属水衡都尉禽兽簿谓簿録禽兽之大数也】十余问尉左右视尽不能对【盖帝问之而不能对故仓皇失措而左右视也师古曰视其属官尽不能对非也】虎圈啬夫从旁代尉对上所问禽兽簿甚悉欲以观其能【师古曰能谓材也能本兽名形似罴足似鹿为物坚中而强力故人之有贤材者皆谓之能】口对响应无穷者【虎圏啬夫掌虎圈之吏也悉详尽也响应者如响应声言其捷也】帝曰吏不当若是邪尉无赖【言其才无足恃赖也援神契曰猬多赖故不使超扬赖才也孟子富嵗子弟多赖朱子曰赖借也】乃诏释之拜啬夫为上林令释之久之前曰陛下以绛侯周勃何如人也上曰长者也【长知两翻】又复问东阳侯张相如何如人也【班志东阳县属临淮郡】上复曰长者【复扶又翻】释之曰夫绛侯东阳侯称为长者此两人言事曽不能出口岂效此啬夫喋喋利口捷给哉【晋灼曰喋音牒】且秦以任刀笔之吏【师古曰刀所以削书也古者用简牒故吏皆以刀笔自随也扬子曰刀不利笔不铦説文楚谓之聿吴谓之不律燕谓之弗秦谓之笔释名笔述也述事而书之也】争以亟疾苛察相髙【亟居力翻急也】其敝徒文具而无实不闻其过陵迟至于土崩【师古曰陵丘陵也陵迟言如丘陵之逶迟稍卑下也又曰陵夷夷平也言其頽替若丘陵之渐平也】今陛下以啬夫口辨而超迁之臣恐天下随风而靡争为口辩而无其实夫下之化上疾于景响举错不可不审也【错七故翻后以义推】帝曰善乃不拜啬夫上就车召释之参乗【乗防证翻】徐行问释之秦之敝具以质言【如淳曰质诚也】至宫上拜释之为公车令顷之太子与梁王共车入朝不下司马门于是释之追止太子梁王无得入殿门遂劾不下公门不敬奏之【班表公车令属卫尉汉官仪公车司马令掌殿司马门如淳曰宫卫令诸出入殿门公车司马门者皆下不如令者罚金四两程大昌曰通典卫尉公车令曰胡广云诸门各陈屯夹道其旁设兵以示威武交节立防以遮呵出入劾户槩翻又户得翻】薄太后闻之帝免冠谢教儿子不谨薄太后乃使使承诏赦太子梁王然后得入帝由是竒释之拜为中大夫【中大夫掌论议属郎中令其位在太中大夫之下谏大夫之上武帝太初元年更名中大夫曰光禄大夫秩比二千石太中大夫秩比千石如故至后汉志有光禄大夫太中大夫中散大夫谏议大夫胡广曰光禄大夫本为中大夫武帝元狩五年置为光禄大夫谏大夫世祖中兴以为谏议大夫又有太中中散大夫此四等于古皆为天子之下大夫视列国之上卿】顷之至中郎将从行至覇陵上谓羣臣曰嗟乎以北山石为椁用纻絮斮陈漆其间【师古曰美石出京师北山今宜州石是斮絮以漆着其间也纻竹吕翻康曰纻檾属细者为絟麤者为纻陆玑草木疏曰纻以麻也科生数十茎宿根在地中至春自生不嵗种也荆扬之间一嵗三收今官园种之嵗再刈刈便生剥之以铁若竹挟之表厚皮自脱但得其里韧如筋者谓之徽纻今南越纻布皆用此麻檾口颖翻斮侧畧翻】岂可动哉左右皆曰善释之曰使其中有可欲者虽锢南山犹有隙使其中无可欲者虽无石椁又何戚焉【锢音固冶铜铸塞以为固也师古曰有可欲谓多蔵金玉而厚之人皆欲发取之也是有间隙也无可欲谓不寘器备而薄人无欲攻掘取之者故无忧戚也】帝称善是嵗释之为廷尉上行出中渭桥【张晏曰中渭桥在渭桥中路臣瓉曰中渭桥两岸之中索隐曰张晏臣瓒之説皆非也案今渭桥有三所一所在城西北咸阳路曰西渭桥一所在城东北髙陵路曰东渭桥其中渭桥在长安故城之北】有一人从桥下走乗舆马惊【乘绳证翻】于是使骑捕之属廷尉【属之欲翻下同】释之奏当此人犯跸当罚金【崔浩曰奏当谓处其罪也索隐曰案百官志云廷尉掌平刑罚奏当一应郡国谳疑罪皆处当以报之也如淳曰跸止行人乙令跸先至而犯者罚金四两】上怒曰此人亲惊吾马马赖和柔令他马固不败伤我乎而廷尉乃当之罸金释之曰法者天下公共也今法如是更重之是法不信于民也且方其时上使使诛之则已今已下廷尉【下遐嫁翻】廷尉天下之平也壹倾天下用法皆为之轻重民安所错其手足【错七故翻】唯陛下察之上良久曰廷尉当是也其后人有盗髙庙坐前玉环得【得言捕得也坐徂卧翻】帝怒下廷尉治释之按盗宗庙服御物者为奏当弃市上大怒曰人无道乃盗先帝噐吾属廷尉者欲致之族而君以法奏之【索隐曰谓依律而断也属之欲翻】非吾所以共承宗庙意也【共读曰恭】释之免冠顿首谢曰法如是足也且罪等然以逆顺为差【如淳曰罪等俱应死也盗玉环不若长陵土之逆仲冯曰此等读如等级之等言凡罪之等差】今盗宗庙器而族之有如万分一假令愚民取长陵一抔土【长陵髙祖陵也张晏曰不欲指言故以取土喻之也师古曰抔谓以手掬之也抔步侯翻】陛下且何以加其法乎帝乃白太后许之
　　四年冬十二月颍隂懿侯灌婴薨　春正月甲午以御史大夫阳武张苍为丞相【班志阳武县属河南郡】苍好书博闻尤邃律厯【好呼到翻】　上召河东守季布【河东本韩魏之地秦置郡】欲以为御史大夫有言其勇使酒难近者【应劭曰使酒酗酒也师古曰言因酒霑洽而使气也近谓附近天子而为大臣近其靳翻】至留邸一月见罢【师古曰既引见而罢令还郡也贡父曰见罢犹言见逐见弃耳非引见也】季布因进曰臣无功窃宠待罪河东陛下无故召臣此人必有以臣欺陛下者【师古曰谓妄言其贤故云欺也】今臣至无所受事罢去此人必有毁臣者夫陛下以一人之誉而召臣以一人之毁而去臣【誉音余去羌吕翻】臣恐天下有识闻之有以闚陛下之浅深也上黙然慙良久曰河东吾股肱郡故特召君耳　上议以贾谊任公卿之位大臣多短之曰洛阳之人年少初学【少诗照翻】専欲擅权纷乱诸事于是天子后亦疏之不用其议以为长沙王太傅【长沙王吴差也汉制诸侯王国有太傅辅王疏与疎同】　绛侯周勃既就国每河东守尉行县至绛【汉承秦制郡有守有尉守掌治其郡尉掌佐守典武职甲卒行县循行属县也行下孟翻】勃自畏恐诛常被甲令家人持兵以见之【被皮义翻】其后人有上书告勃欲反下廷尉【上时掌翻下遐嫁翻】廷尉逮捕勃治之勃恐不知置辞【师古曰置立也辞对狱之辞】吏稍侵辱之勃以千金与狱吏吏乃书牍背示之曰【牍木简也以书狱辞李竒曰牍吏所执簿韦昭曰牍版也索隐曰簿即牍也故魏志秦宓以簿击頬则亦简牍之类也】以公主为证公主者帝女也勃太子胜之尚之【韦昭曰尚奉也不敢言娶也】薄太后亦以为勃无反事帝朝太后太后以冒絮提帝曰【应劭曰冒絮陌頟絮也如淳曰太后恚怒遭得左右物提之也晋灼曰巴蜀异物志谓头上巾为冒絮师古曰冒覆也老人所以覆其头提击之也提徒计翻索隐音抵掷也】绛侯始诛诸吕绾皇帝玺【绾乌版翻】将兵于北军不以此时反今居一小县顾欲反邪帝既见绛侯狱辞乃谢曰吏方验而出之于是使使持节赦绛侯复爵邑绛侯既出曰吾尝将百万军然安知狱吏之贵乎　作顾成庙【服防曰顾成庙在长安城南还顾见城故名之应劭曰帝自为庙制度卑狭若顾望而成犹文王灵台不日成之故曰顾成也如淳曰身存而为庙若周之顾命也景帝庙号徳阳武帝庙号龙渊昭帝庙号徘徊宣帝庙号乐游元帝庙号长夀成帝庙号阳池师古曰以还顾见城于义无取义书本不作城郭字应説近之】
　　五年春二月地震　初秦用半两钱【秦半两钱重如其文】髙祖嫌其重难用更铸荚钱【更工衡翻下同如淳曰如榆荚也荚音頬杜佑曰荚钱如榆荚重一铢半径五分文曰汉兴即应劭所谓五分钱】于是物价腾踊米至石万钱夏四月更造四铢钱【应劭曰文帝以五分钱太轻小更作四铢钱文亦曰半两今民间半两钱最轻小者是也】除盗铸钱令使民得自铸贾谊谏曰法使天下公得雇租铸铜锡为钱【师古曰雇租谓雇佣之直或租其本】敢杂以铅铁为它巧者其罪黥然铸钱之情非殽杂为巧则不可得赢【师古曰殽谓乱杂也不得赢谓无余利也言不杂铅铁则无利也殽音爻】而殽之甚微为利甚厚【师古曰微谓精妙也言殽杂铅铁其术精妙不可觉知而得利甚厚故令人轻犯奸而不可止也余谓微细也言奸民殽杂铅铁其所费甚微而得利甚厚也】夫事有召祸而法有起奸今令细民人操造币之埶【师古曰操持也人人皆得铸钱也操千髙翻】各隐屛而铸作【屛必郢翻蔽也言各自隐蔽而铸钱也】因欲禁其厚利微奸虽黥罪日报其埶不止【苏林曰报论余据张汤传有讯鞫论报严延年传有报囚师古注皆以为论奏获报原父注则谓报者为断决囚若今有司书囚罪长吏判凖断是也】乃者民人抵罪多者一县百数及吏之所疑搒笞犇走者甚众【搒音彭】夫县法以诱民【县读曰悬师古曰悬谓开立之】使入陷阱孰多于此【师古曰阱穿地以陷兽也阱才性翻】又民用钱郡县不同或用轻钱百加若干【应劭曰时钱重四铢法钱百文当重一斤十六铢轻则以钱足之若干枚令满平也师古曰若干且设数之言也干犹个也谓当如此个数也而胡广云若顺也干求也当顺所求而与之矣】或用重钱平称不受【应劭曰用重钱则平称有余不能受也臣瓒曰秦钱重半两汉初铸荚钱文帝更铸四铢钱秦钱与荚钱皆当废而故与四铢并行民以其见废故用轻钱则百加若干用重钱则虽一当一犹复不受是以郡县不同也师古曰应説是也称尺孕翻】法钱不立【师古曰依法之钱也】吏急而壹之乎则大为烦苛而力不能胜纵而弗呵乎则市肆异用钱文大乱茍非其术何乡而可哉今农事弃捐而采铜者日蕃【胜音升乡读曰向蕃扶元翻】释其耒耨冶镕炊炭奸钱日多五谷不为多【言民弃其农而冶铜炊炭故五谷不为多为于伪翻】善人怵而为奸邪愿民陷而之刑戮刑戮将甚不详奈何而忽【怵先律翻又音黜诱也言动心于为奸邪也愿谨也师古曰详平也忽忽忘也】国知患此吏议必曰禁之禁之不得其术其伤必大令禁铸钱则钱必重【师古曰令谓法令也】重则其利深盗铸如云而起弃市之罪又不足以禁矣奸数不胜而法禁数溃铜使之然也【数所角翻】铜布于天下其为祸博矣故不如收之贾山亦上书谏以为钱者亡用器也【亡与无通】而可以易富贵富贵者人主之操柄也令民为之是与人主共操柄不可长也上不听【操千髙翻长知两翻】是时太中大夫邓通方宠幸上欲其富赐之蜀严道铜山使铸钱【班志严道属蜀郡括地志雅州荣经县北三里有铜山即邓通得赐铜山铸钱者也唐荣经即汉严道也】吴王濞有豫章铜山【豫章秦鄣郡地髙帝分置豫章郡】招致天下亡命者以铸钱东煮海水为盐以故无赋而国用饶足【史言吴以彊富致叛】于是吴邓钱布天下　初帝分代为二国【事见上卷二年】立皇子武为代王参为太原王是嵗徙代王武为淮阳王以太原王参为代王尽得故地【故代国之地】
　　六年冬十月桃李华【华读如花】淮南厉王长自作法令行于其国逐汉所置吏请自置相二千石【王国自相至内史中尉皆吏二千石汉为置之余得自置今长骄横逐汉所置吏而请自置之】帝曲意从之又擅刑杀不辜及爵人至闗内侯【闗内侯爵第十九爵自上出非侯王所擅】数上书不逊顺【数所角翻】帝重自切责之【师古曰重难也】乃令薄昭与书风谕之引管蔡及代顷王济北王兴居以为儆戒【周公诛管叔蔡叔代顷王髙祖兄仲也諡法甄心动惧曰顷敏以敬慎曰顷废为侯事见十一卷髙祖七年兴居事见上三年风读曰讽顷音倾】王不説【説读曰悦】令大夫但士伍开章等七十人【开姓也姓谱卫公子开方之后】与棘蒲侯柴武太子竒谋以辇车四十乗反谷口【师古曰辇车古人挽行以载兵器也谷口在长安北处多险阻班志谷口县属左冯翊括地志谷口故城在雍州醴泉县东北四十里乗绳证翻】令人使闽越匈奴事觉有司治之【使疏吏翻下以义推】使使召淮南王王至长安丞相张苍典客冯敬行御史大夫事与宗正廷尉奏长罪当弃市制曰其赦长死罪废勿王徙处蜀郡严道卭邮【卭邮置名师古曰邮行书之舍余据班志严道有卭来山卭水所出盖于其地置邮驿也杜佑曰卭州临卭县南有卭来山在雅州百丈县严道今雅州宋白曰秦防楚徙严王之族以实此地故曰严道勿王于况翻处昌吕翻卭渠容翻邮音尤】尽诛所与谋者载长以辎车令县以次传之【传直恋翻下同】袁盎谏曰上素骄淮南王弗为置严传相【为于伪翻相息亮翻】以故致此淮南王为人刚今暴摧折之臣恐卒逢雾露病死【卒读曰猝又音子恤翻终也】陛下有杀弟之名奈何上曰吾特苦之耳今复之【师古曰暂困苦之令其自悔即追还也】淮南王果愤恚不食死县传至雍【班志雍县属扶风雍于用翻】雍令发封以死闻【辎车有封前此所经县传莫敢发至雍令乃发之】上哭甚悲谓袁盎曰吾不听公言卒亡淮南王【卒子恤翻】今为奈何盎曰独斩丞相御史以谢天下乃可上即令丞相御史逮考诸县传送淮南王不发封餽侍者皆弃市以列侯淮南王于雍置守冢三十户匈奴单于遗汉书曰前时皇帝言和亲事称书意合
　　欢【遗于季翻下同师古曰称副也言与所遗书意相副而共结欢亲称尺证翻下同】汉边吏侵侮右贤王右贤王不请听后义卢侯难支等计【索隐曰难支匈奴将名也】与汉吏相距絶二主之约离兄弟之亲故罚右贤王使之西求月氏击之以天之福吏卒良马力强以夷灭月氏尽斩杀降下定之【氏音支降户江翻】楼兰乌孙呼揭【楼兰国在西域之东垂后曰鄯善自武帝开河西之后地最近汉当白龙堆之道乌孙国治赤谷城师古曰乌孙于西域诸戎其形最异今之胡人青眼赤须状类猕猴是其种也史记正义呼揭国在州西北余据班史匈奴北服丁零呼揭之国宣帝时匈奴乖乱其西方呼揭王自立为呼揭单于西域传呼掲不在三十六国之数而乌孙国东与匈奴接则呼揭盖在乌孙之东匈奴西北也师古曰揭丘例翻索隐其列翻正义音犂】及其旁二十六国皆已为匈奴诸引弓之民【释名曰弓穹也张之穹穹然也】并为一家北州以定愿寝兵休士卒养马除前事复故约以安边民皇帝即不欲匈奴近塞则且诏吏民逺舍【近其靳翻】帝报书曰单于欲除前事复故约朕甚嘉之此古圣王之志也汉与匈奴约为兄弟所以遗单于甚厚倍约离兄弟之亲者常在匈奴【倍蒲妹翻】然右贤王事已在赦前单于勿深诛单于若称书意明吿诸吏使无负约有信敬如单于书后顷之冒顿死子稽粥立【稽音鸡粥音育】号曰老上单于老上单于初立帝复遣宗室女翁主为单于阏氏【复扶又翻阏氏音烟支】使宦者燕人中行説翁主【中行姓説名中行本出荀氏晋荀林父将中行因以为氏行户江翻説读曰悦】説不欲行汉强使之【强其两翻】説曰必我也为汉患者【言为汉患者必我也史倒其文因当时语】中行説既至因降单于单于甚亲幸之初匈奴好汉缯絮食物【缯帛也絮绵也好呼到翻下同】中行説曰匈奴人众不能当汉之一郡然所以强者以衣食异无仰于汉也今单于变俗好汉物汉物不过什二则匈奴尽归于汉矣【师古曰言汉费物十分之二则匈奴之众将尽归于汉矣】其得汉缯絮以驰草棘中衣袴皆裂敝以示不如旃裘之完善也得汉食物皆去之【去丘吕翻弃也】以示不如湩酪之便美也【湩竹用翻又都奉翻乳汁也酪卢各翻以乳为之】于是説教单于左右疏记以计课其人众畜牧其遗汉书牍及印封皆令长大倨傲其辞【遗于季翻】自称天地所生日月所置匈奴大单于汉使或訾笑匈奴俗无礼义者【訾将此翻毁也】中行説辄穷汉使曰匈奴约束径易行【易以豉翻】君臣简可久一国之政犹一体也故匈奴虽乱必立宗种【种章勇翻】今中国虽云有礼义及亲属益疎则相杀夺以至易姓皆从此类也嗟土室之人【匈奴之人逐水草居庐帐非如中国有室屋故谓中国人为土室之人师古曰嗟者叹愍之言】顾无多辞喋喋占占【师古曰顾思念也喋喋利口也占占衣裳貌也言汉人且当思念无为喋喋占占占冒占翻】顾汉所输匈奴缯絮米糵令其量中必善美而已矣【师古曰顾念也中犹满也量中者满其数也中竹仲翻】何以言为乎且所给备善则已不备苦恶则秋熟以骑驰蹂而稼穑耳【师古曰苦犹麤也蹂践也而汝也韦昭曰苦音靡塩之塩蹂人九翻】梁太傅贾谊【谊自长沙徴为梁懐王太傅】上疏曰臣窃惟今之事势可为痛哭者一可为流涕者二可为长太息者六若其它背理而伤道者难徧以疏举【背蒲妹翻】进言者皆曰天下已安已治矣臣独以为未也曰安且治者非愚则谀皆非事实知治乱之体者也【治直吏翻下同】夫抱火厝之积薪之下而寝其上【厝千故翻置也】火未及然因谓之安方今之势何以异此陛下何不壹令臣得孰数之于前【孰古熟字通用】因陈治安之防试详择焉使为治劳志虑苦身体乏钟鼓之乐勿为可也乐与今同而加之诸侯轨道【师古曰轨道言遵法制也乐音洛】兵革不动匈奴宾服百姓素朴生为明帝没为明神名誉之美垂于无穷使顾成之庙称为太宗上配太祖与汉亡极【亡古无字通】立经陈纪为万世法虽有愚幼不肖之嗣犹得防业而安以陛下之明达因使少知治体者得佐下风致此非难也夫树国固必相疑之势【郑氏曰今建立国泰大其埶固必相疑也臣瓒曰树国于险固诸侯彊大则必与天子有相疑之埶也师古曰郑説是】下数被其殃上数爽其忧【如淳曰爽忒也数所角翻】甚非所以安上而全下也今或亲弟谋为东帝亲兄之子西乡而击【亲弟谓淮南厉王长谋反亲兄之子谓齐悼恵王子济北王兴居欲西击荥阳乡读曰向】今吴又见告矣【如淳曰时呉王濞不循汉法有告之者】天子春秋鼎盛【应劭曰鼎方也】行义未过徳泽有加焉【行下孟翻】犹尚如是况莫大诸侯权力且十此者乎【师古莫大谓无有大于其国者言最大也十此谓十倍于此余谓谊之大意盖谓淮南济北当文帝之时尚敢以一国为变使诸侯相合袭是迹而动则其权力十倍于此为患莫大焉】然而天下少安何也大国之王幼弱未壮汉之所置傅相方握其事数年之后诸侯之王大抵皆冠【师古曰大抵犹言大略也冠古玩翻】血气方刚汉之傅相称病而赐罢彼自丞尉以上徧置私人如此有异淮南济北之为邪此时而欲为治安虽尧舜不治黄帝曰日中必熭操刀必割【孟康曰熭音卫日中盛者必暴熭也臣瓒曰太公曰日中不熭是谓失时操刀不割失利之期言当及时也师古曰熭谓暴晒之也】今令此道顺而全安甚易【易以豉翻】不肯蚤为已乃堕骨肉之属而抗刭之【应劭曰抗其头而刭之也师古曰堕毁也抗举也刭割颈也堕许规翻刭工顶翻】岂有异秦之季世虖【虖古乎字】其异姓负彊而动者汉已幸而胜之矣又不易其所以然同姓袭是迹而动既有徴矣【徴证验也】其势尽又复然殃旤之变未知所移明帝处之尚不能以安【处昌吕翻】后世将如之何臣窃迹前事【师古曰寻前事之踪迹】大抵彊者先反长沙乃二万五千户耳功少而最完势疏而最忠【汉初功臣封王者独长沙王吴芮传国至文帝时】非独性异人也亦形势然也曩令樊郦绛灌据数十城而王今虽以残亡可也令信越之伦列为彻侯而居虽至今存可也然则天下之大计可知已欲诸王之皆忠附则莫若令如长沙王欲臣子勿菹醢则莫若令如樊郦等【菹臻鱼翻虀也醢呼改翻肉酱也】欲天下之治安莫若众建诸侯而少其力力少则易使以义【师古曰使以义使之遵礼义也少诗沼翻】国小则亡邪心令海内之势如身之使臂臂之使指莫不制从诸侯之君不敢有异心辐凑并进而归命天子割地定制令齐赵楚各为若干国使悼惠王幽王元王之子孙毕以次各受祖之分地【分扶问翻】地尽而止其分地众而子孙少者建以为国空而置之须其子孙生者举使君之【须待也】一寸之地一人之众天子亡所利焉【亡古无字通下同】诚以定治而已如此则卧赤子天下之上而安植遗腹朝委裘而天下不乱【服防曰言天下安虽赤子遗腹在位犹不危也应劭曰植遗腹朝委裘皆未有所知也孟康曰委裘若容衣天子未坐事先帝裘衣也植音值朝直遥翻】当时大治后世诵圣【师古曰称其圣明】陛下谁惮而久不为此天下之势方病大瘇【如淳曰肿足曰瘇师古曰瘇上勇翻】一胫之大几如要【胫户定翻脚胫释名曰胫茎也直而长似物茎也防居依翻下同】一指之大几如股平居不可屈伸一二指慉身虑无聊【师古曰慉谓动而痛也聊赖也慉丑六翻】失今不治必为锢疾【师古曰锢疾坚久之疾】后虽有扁鹊不能为己【师古曰扁鹊良医也为治也已语终辞】病非徒瘇也又苦盭【师古曰古蹠字之石翻足下曰蹠今所呼脚掌是也盭古戾字言足蹠反戾不可行也】元王之子帝之从弟也今之王者从弟之子也恵王之子亲兄子也今之王者兄子之子也【楚元王交髙帝之弟其子于文帝为从弟齐悼恵王肥髙帝之庶长子其子于文帝为亲兄子从才用翻】亲者或亡分地以安天下疏者或制大权以偪天子【师古曰广立藩屏则天下安故曰以安天下偪古逼字】臣故曰非徒病瘇也又苦盭可痛哭者此病是也天下之势方倒县【县古悬字通下同】凡天子者天下之首何也上也蛮夷者天下之足何也下也今匈奴嫚侮侵掠至不敬也而汉嵗致金絮采缯以奉之足反居上首顾居下【师古曰顾亦反也】倒悬如此莫之能解犹为国有人乎【师古曰颠倒如此而不能解救岂谓国有明智之人乎】可为流涕者此也今不猎猛敌而猎田彘不搏反寇而搏畜菟翫细娱而不图大患徳可逺加而直数百里外威令不胜可为流涕者此也今庶人屋壁得为帝服倡优下贱得为后饰且帝之身自衣皁绨【绨徒奚翻厚缯也衣于既翻下能衣同】而富民墙屋被文绣【被皮义翻】天子之后以缘其领庶人孽妾以缘其履【师古曰縁荧绢翻孽庶贱者】此臣所谓舛也夫百人作之不能衣一人欲天下亡寒胡可得也一人耕之十人聚而食之欲天下亡饥不可得也饥寒切于民之肌肤欲其亡为奸邪不可得也可为长太息者此也商君遗礼义弃仁恩并心于进取行之二嵗秦俗日败故秦人家富子壮则出分【分扶问翻】家贫子壮则出赘借父耰鉏虑有徳色【师古曰耰摩田器言以耰及鉏借与其父而容色自矜以为恩徳也耰音忧】母取箕箒立而谇语【服防曰谇犹骂也张晏曰谇语让也谇音碎】抱哺其子与公并倨【师古曰哺飤也言妇抱其子而哺之乃与其舅并倨无礼之甚也哺音步并步鼎翻】妇姑不相説【説读曰悦】则反唇而相稽【应劭曰稽计也相与计校也稽工奚翻】其慈子耆利不同禽兽者亡几耳【师古曰惟有慈爱其子而贪耆财利不异于禽兽也无防言不多也几居岂翻仲冯曰谊谓秦人不知孝义但知爱子贪利而已此其去禽兽无几也耆古嗜字通用】今其遗风余俗犹尚未改弃礼义捐亷耻日甚可谓月异而嵗不同矣逐利不耳虑非顾行也【师古曰言其所追赴惟计利与不耳念虑之中非顾所行之善恶贡父曰虑大率也不读曰否】今其甚者杀父兄矣而大臣特以簿书不报期防之间以为大故至于俗流失世壊败因恬而不知怪【师古曰恬安也徒兼翻】虑不动于耳目以为是适然耳【师古曰适当也谓事理当然】夫移风易俗使天下囘心而乡道【乡读曰向】类非俗吏之所能为也俗吏之所务在于刀笔筐箧【师古曰刀所以削书札筐箧所以盛书也箧音古颊翻】而不知大体陛下又不自忧窃为陛下惜之【为于伪翻】岂如今定经制令君君臣臣上下有差父子六亲各得其宜【贤曰六亲谓父子兄弟夫妇也】此业壹定世世常安而后有所持循矣【师古曰执持而顺行之】若夫经制不定是犹度江河亡维楫【师古曰维所以繋船楫所以刺船也诗曰绋缡维之楫音集又音接】中流而遇风波船必覆矣可为长太息者此也夏殷周为天子皆数十世秦为天子二世而亡人性不甚相逺也【逺于万翻】何三代之君有道之长而秦无道之暴也其故可知也古之王者太子乃生【师古曰乃始也】固举以礼有司齐肃端冕见之南郊【齐读曰斋见户电翻】过阙则下过庙则趋故自为赤子【仲冯曰婴儿体色赤故曰赤子】而教固已行矣孩提有识【师古曰孩小儿也提谓提撕之】三公三少明孝仁礼义以道习之【太师太傅太保为三公少师少傅少保为三少少诗照翻】逐去邪人不使见恶行【去羌吕翻行下孟翻】于是皆选天下之端士孝弟博闻有道术者以卫翼之使与太子居处出入【处昌吕翻】故太子乃生而见正事闻正言行正道左右前后皆正人也夫习与正人居之不能毋正犹生长于齐不能不齐言也习与不正人居之不能毋不正犹生长于楚之地不能不楚言也孔子曰少成若天性习贯如自然【师古曰贯亦习也工宦翻下积贯同】习与智长故切而不媿【师古曰每被切磋故无大过可愧耻之事长知两翻】化与心成故中道若性夫三代之所以长久者以其辅翼太子有此具也及秦而不然使赵髙胡亥而教之狱所习者非斩劓人则夷人之三族也【劓鱼器翻割鼻也】胡亥今日即位而明日射人【射而亦翻】忠谏者谓之诽谤深计者谓之妖言其视杀人若艾草菅然【艾与刈同师古曰菅茅也音奸】岂惟胡亥之性恶哉彼其所以道之者非其理故也【道读曰导】鄙谚曰前车覆后车诫秦世之所以亟絶者其辙迹可见也【师古曰亟急也车迹曰辙】然而不避是后车又将覆也天下之命县于太子【县读曰悬】太子之善在于早谕教与选左右【师古曰谕晓告也与犹及也】夫心未滥而先谕教则化易成也【易以豉翻】开于道术智谊之指则教之力也若其服习积贯则左右而已夫胡粤之人生而同声嗜欲不异及其长而成俗累数译而不能相通【译传言也夷狄与中国言语不同故欲通夷狄之言者译之周礼象胥是也长知两翻】有虽死而不相为者【苏林曰言其人不能易事相为处】则教习然也臣故曰选左右早谕教最急夫教得而左右正则太子正矣太子正而天下定矣书曰一人有庆兆民赖之【师古曰周书吕刑之辞也一人天子也言天子有善则兆庶获其利】此时务也凡人之智能见已然不能见将然夫礼者禁于将然之前【师古曰将然谓欲有其事】而灋者禁于已然之后是故灋之所为用易见而礼之所为生难知也【易以豉翻】若夫庆赏以劝善刑罚以惩恶先王执此之政坚如金石行此之令信如四时据此之公无私如天地岂顾不用哉然而曰礼云礼云者贵絶恶于未萌而起教于防眇【师古曰眇细小也】使民日迁善逺辠而不自知也【逺于愿翻】孔子曰听讼吾犹人也必也使毋讼乎【师古曰论语载孔子之言也言使吾听讼与众人齐等然能先以徳义化之使无讼】为人主计者莫如先审取舍【师古曰取所择用也舍所弃置也舍读曰舍下同】取舍之极定于内而安危之萌应于外矣【师古曰极中也萌始生也】秦王之欲尊宗庙而安子孙与汤武同然而汤武广大其徳行六七百嵗而弗失秦王治天下十余嵗则大败【治直之翻】此亡他故矣【亡古无字通下同】汤武之定取舍审而秦王之定取舍不审矣夫天下大器也今人之置器置诸安处则安置诸危处则危天下之情与器无以异在天子之所置之汤武置天下于仁义礼乐累子孙数十世此天下所共闻也秦王置天下于灋令刑罚旤几及身【几居依翻】子孙诛絶此天下之所共见也是非其明效大验邪人之言曰听言之道必以其事观之则言者莫敢妄言今或言礼谊之不如灋令教化之不如刑罚人主胡不引殷周秦事以观之也【胡何也】人主之尊譬如堂羣臣如陛众庶如地故陛九级上防逺地则堂髙【逺于愿翻下同】陛无级防近地则堂卑髙者难攀卑者易陵【师古曰级等也防侧隅也陵乗也】理势然也故古者圣王制为等列内有公卿大夫士外有公侯伯子男然后有官师小吏【师古曰官师一官之长】延及庶人等级分明而天子加焉故其尊不可及也里谚曰欲投鼠而忌器此善谕也鼠近于器尚惮不投恐伤其器况于贵臣之近主乎【近其靳翻】防耻节礼以治君子故有赐死而无戮辱是以黥劓之辠不及大夫【杜佑曰刑不上大夫者古之大夫有坐不防污秽者则曰簠簋不饬淫乱男女无别者则曰帷薄不脩罔上不忠者则曰臣节未着罢软不胜任者则曰下官不职干国之纪则曰行事不请此五者大夫定罪之名矣不忍斥然正以呼之其在五刑之域者云云如后谊所云】以其离主上不逺也【离力智翻】礼不敢齿君之路马蹵其刍者有罚【齿谓审其齿嵗也蹵蹋也刍马所食草记曲礼以足蹵路马刍有诛齿路马有诛蹵千六翻】所以为主上豫逺不敬也今自王侯三公之贵皆天子之所改容而礼之也古天子之所谓伯父伯舅也【师古曰天子呼诸侯长者同姓则曰伯父异姓则曰伯舅伯长也】而令与众庶同黥劓髠刖笞防弃市之灋【髠苦昆翻刖音月断足也笞丑之翻防音骂毛晃曰戮辱也】然则堂不无陛虖被戮辱者不泰迫虖【师古曰迫天子也】防耻不行大臣无乃握重权大官而有徒无耻之心虖夫望夷之事二世见当以重灋者【如淳曰决罪曰当阎乐杀二世于望夷宫本由秦制无忌上之风也仲冯曰赵髙杀二世盖又以法定其罪】投防而不忌器之习也臣闻之履虽鲜不加于枕冠虽敝不以苴履【师古曰苴者履中之借苴子余翻】夫尝已在贵宠之位天子改容而礼貌之矣【师古曰礼貌谓加礼容而敬之也】吏民尝俯伏以敬畏之矣今而有过帝令废之可也退之可也赐之死可也灭之可也若夫束防之系緤之【师古曰緤谓以长绳系之也緤先列翻】输之司寇编之徒官【师古曰司寇主刑罚之官编次列也徒官谓刑徒输作于官者】司寇小吏詈骂而榜笞之【榜音彭】殆非所以令众庶见也夫卑贱者习知尊贵者之一旦吾亦乃可以加此也【苏林曰知有一旦之刑】非所以尊尊贵贵之化也古者大臣有坐不防而废者不谓不防曰簠簋不饬【师古曰簠簋所以盛饭也方曰簠圆曰簋埤雅曰有灵徳伏匿而噎善潜而不志于养故古者簠簋皆为形于其上而大臣以贪墨坐废者曰簠簋不饬贾公彦曰簠内圆外方簋内方外圆皆受斗二升簠音甫又音扶簋音轨】坐污秽淫乱男女无别者不曰污秽曰帷薄不修坐罢软不胜任者不谓罢软曰下官不职【师古曰罢废于事也软弱也罢读曰疲软人兖翻胜音升】故贵大臣定有其辠矣犹未斥然正以呼之也尚迁就而为之讳也故其在大谴大何之域者【师古曰谴责也何问也域界局也】闻谴何则白冠牦缨【郑氏曰以毛作缨白冠丧服也】盘水加劒造请室而请辠耳【应劭曰请室请罪之室苏林曰音洁清之清胡公汉官车驾出有清室令在前先驱此官有别狱也如淳曰水性平若已有正罪君以平法治之也加劒当以自刎也或曰杀牲以盘水取颈血故示若此也造七到翻】上不执系引而行也其有中辠者闻命而自弛上不使人颈盭而加也【师古曰中辠非大非小也弛废也自废而死苏林曰不戾其颈而亲加刀锯弛式尔翻盭古戾字音卢计翻】其有大罪者闻命则北面再拜跪而自裁【师古曰裁谓自刑杀也】上不使人捽抑而刑之也【师古曰捽持头发也抑按也捽才兀翻】曰子大夫自有过耳吾遇子有礼矣【服防曰子者男子美号】遇之有礼故羣臣自憙【师古曰憙读曰喜许吏翻喜好也好为志气也】婴以防耻故人矜节行【师古曰婴加也矜尚也行下孟翻下同】上设防耻礼义以遇其臣而臣不以节行报其上者则非人类也故化成俗定则为人臣者皆顾行而忘利守节而伏义故可以托不御之权可以寄六尺之孤【言臣下矜尚节行故可托以权柄不须复加制御应劭曰六尺之孤未能自立者也】此厉防耻行礼义之所致也主上何丧焉【师古曰丧失也言如此则于主上无所失丧息浪翻】此之不为而顾彼之久行【此谓以礼义防耻遇其臣彼谓戮辱贵臣言不为此而反久行彼也】故曰可为长太息者此也谊以绛侯前逮系狱卒无事【卒子恤翻】故以此讥上上深纳其言养臣下有节是后大臣有罪皆自杀不受刑【汉人相传以大臣不对理陈寃为故事多有闻命而引决者然诣狱受刑者亦多有之史特大槩言之耳】
　　七年冬十月令列侯太夫人【如淳曰列侯之妻称夫人列侯死子复为列侯乃得称太夫人子不为列侯不得称也】夫人诸侯王子及吏二千石无得擅徴捕　夏四月赦天下六月癸酉未央宫东阙罘罳灾【如淳曰东阙与其两旁罘罳皆灾也晋灼曰东阙之罘罳独灾也师古曰罘罳谓连阙曲阁也以覆重刻垣墉处其形罘罳然一曰屏也崔豹古今注曰罘罳屏也又云罘者复也罳者思也臣朝君至屏外复思所奏之事于其下孔颖达曰屏谓之树今浮思也释宫文汉时谓屛为浮思解者以为天子外屏人臣至屏俯伏思念其事按匠人城隅谓角浮思也汉时东阙浮思灾以此诸文参之则浮思小楼也故城隅阙上皆有之然则屛上亦为屋以覆屛墙故称屛曰浮思苏鹗演义曰罘者浮也罳者思也谓织丝之文轻疎虚浮之貌盖宫殿门阙有此物也余谓苏鹗之説有见于唐禁中之罘罳唐太和甘露之变宦者奉乗舆决罘罳北出者也此罘罳当以旧注为正】　民有歌淮南王者曰一尺布尚可缝一斗粟尚可舂兄弟二人不相容帝闻而病之【臣瓒曰一尺布可缝而共衣一斗粟可舂而共食况以天下之广而兄弟不相容乎】
　　八年夏封淮南厉王子安等四人为列侯【淮南厉王长子安封阜陵侯勃封安阳侯赐封阳周侯良封东城侯】贾谊知上必将复王之也上疏谏曰淮南王之悖逆无道【悖蒲内翻】天下孰不知其罪陛下幸而赦迁之自疾而死天下孰以王死之不当【当丁浪翻】今奉尊罪人之子适足以负谤于天下耳【师古曰言若尊王其子则是淮南王无罪汉枉杀之也】此人少壮【师古曰少壮犹言稍长大少诗沼翻】岂能忘其父哉白公胜所为父报仇者大父与叔父也【为于伪翻】白公为乱非欲取国代主发忿快志剡手以冲仇人之匈固为俱靡而已【白公胜楚平王之孙太子建之子建得罪于平王出奔而死于郑胜又奔吴子胥以吴师入郢胜盖预焉是雠其大父也及其还楚杀子西子期是雠其叔父也剡式冉翻利也靡武彼翻师古曰言与仇人俱毙康曰武皮切碎也】淮南虽小黥布尝用之矣【事见十二卷髙祖十一年】汉存特幸耳【师古曰言汉之胜布得存此直天幸耳】夫擅仇人足以危汉之资于防不便【师古曰言假四子以资权则当危汉】予之众积之财【予读曰与】此非有子胥白公报于广都之中即疑有剸诸荆轲起于两柱之间【剸诸吴人为阖闾刺杀王僚荆轲事见七卷始皇二十年两柱之间南面乡明人君听政正坐之处剸音専】所谓假贼兵为虎翼者也【应劭曰周书云无为虎翼将飞入邑择人而食之】愿陛下少留计【少诗沼翻】上弗听　有长星出于东方【文颖曰孛彗长三星其占略同然其形象少异孛星光芒短其光四出蓬蓬孛孛也彗星光芒参参如扫彗长星有一直指或竟天或三丈二丈无常也大法彗孛星多为除旧布新长星多为兵革事】
　　九年春大旱
　　十年冬上行幸甘泉　将军薄昭杀汉使者帝不忍加诛使公卿从之饮酒欲令自引分【引分犹言引决也】昭不肯使羣臣丧服往哭之乃自杀
　　臣光曰李徳裕以为汉文帝诛薄昭断则明矣【断丁乱翻下同】于义则未安也秦康送晋文兴如存之感【诗小序曰秦康公之母晋献公之女文公遭骊姬之难未反而秦姬卒穆公纳文公康公时为太子赠送文公于渭之阳念母之不见也我见舅氏如母存焉】况太后尚存唯一弟薄昭断之不疑非所以慰母氏之心也臣愚以为法者天下之公器惟善持法者亲疎如一无所不行则人莫敢有所恃而犯之也夫薄昭虽素称长者文帝不为置贤师傅而用之典兵骄而犯上至于杀汉使者非有恃而然乎若又从而赦之则与成哀之世何异哉魏文帝尝称汉文帝之美而不取其杀薄昭曰舅后之家但当养育以恩而不当假借以权既触罪法又不得不害讥文帝之始不防闲昭也斯言得之矣然则欲慰母心者将慎之于始乎



　　资治通鉴卷十四
　　钦定四库全书
　　资治通鉴卷十五　　　　宋　司马光　撰
　　胡三省　音注
　　汉纪七【起黓涒滩尽柔兆阉茂凡十五年】
  </div>
  <div class="pagination">
   <a href="资治通鉴四库_page4.html">
    上一页
   </a>
   <a href="资治通鉴四库.html">
    1
   </a>
   <a href="资治通鉴四库_page2.html">
    2
   </a>
   <a href="资治通鉴四库_page3.html">
    3
   </a>
   <a href="资治通鉴四库_page4.html">
    4
   </a>
   <span class="current-page">
    5
   </span>
   <a href="资治通鉴四库_page6.html">
    6
   </a>
   <a href="资治通鉴四库_page7.html">
    7
   </a>
   <a href="资治通鉴四库_page8.html">
    8
   </a>
   <a href="资治通鉴四库_page9.html">
    9
   </a>
   <a href="资治通鉴四库_page10.html">
    10
   </a>
   <span>
    ...
   </span>
   <a href="资治通鉴四库_page6.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
