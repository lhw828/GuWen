<!DOCTYPE html>
<html>
<head>
    <meta charset="UTF-8">
    <title>通鉴地理通释 - 第 14 页/共 17 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>通鉴地理通释 - 第 14 页/共 17 页</h1>
    <div class="content">　　水经注安陆城故郧城也因冈为墉汉属江夏【今德安府】郡县志安陆县城三重西枕涢水故清发水也西北自随州流入注于沔谓之涢口春秋呉败楚柏举及清发是也云梦泽在县南五十里晋庾翼欲北伐上疏移镇安陆胡文定公曰欲固中流必以重兵镇安陆薛氏曰北接随唐东横南鄂西接荆郢亦江汉间一都防也【陪尾山在安陆县今曰横尾山】
　　沔口
　　汉入江处谓之沔口魏呉皆以为重镇【见前】薛氏曰上游粮饷由沔而达襄郢由涢而入安随
　　广陵
　　见前
　　涂中　涂塘
　　郡县志滁州汉全椒县地【通典齐志南谯郡隋改滁州】晋琅邪王伷出滁中即此地呉赤乌十三年作堂邑涂塘以淹北道【涂水名音除】汉堂邑县属临淮后汉属广陵九域志真州六和县楚之棠邑也堂邑涂塘即此今名瓦梁河晋咸和元年议欲作涂塘以遏胡寇祖约曰是弃我也太元四年谢石帅舟师屯涂中【滁水在全椒县南六十里源出庐州梁县东流经滁及六合县至瓜步入于大江滁河在和州歴阳县北六十里】薛氏曰滁和州六合间有涂塘呉赤乌中遣兵十万断涂作塘南唐于滁水上立清流关瓦梁堰有东西瓦梁城晋置秦郡治六合周显德三年南唐何延锡建言六合西二十五里有堰曰瓦梁水曰滁河由河而上数百里钜细骈比合五十四流辐凑呉堰中阙横断羣山囘环不止鱼三州氓海四百里其实据天经而絶地纬之要者功未就而罢景德元年毁之【瓦梁堰即涂塘也是塞滁水以为塘堰隋志六合县后齐置瓦梁郡】何氏曰晋之取呉二十万耳而所出之道六隋之取陈五十万耳而所出之道八所出之道多则彼之受敌者众【呉西不得蜀北不得淮北齐于秦郡置秦州州前江浦通涂水齐人以大木为栅于水中秦州即六合县】朱氏【黼】曰呉大帝筑堂邑涂塘以淹北道王凌表请攻讨而司马懿不许诸葛恪一城东兴以遏巢湖而魏之二将数十万之众皆覆没于隄下则堰水以固圉未为非策也唐氏曰自古天下裂为南北其得失皆在淮南晋元帝渡江迄于陈抗对北虏者五代得淮南也杨行宻割据迄于李氏不宾中国者三姓得淮南也呉不得淮南而邓艾理之故呉并于晋陈不得淮南而贺若弼理之故陈并于隋南得淮则足以拒北北得淮则南不能自保矣刘氏【季裴】曰自古守淮莫难于谢又莫难于杨行宻淝水之役谢以八千人当苻坚九十万之众清口之役杨行宻以三万人当朱全忠八州之师众寡殊絶而卒以胜者扼淮以拒敌而不延敌以入淮也孙仲谋以江守江行宻以淮守淮晋人以淮守江薛氏曰孙氏割据作涂中东兴塘以淹北道南朝瓦梁城塞后湖为渊障蔽长江号称北海大抵淮东之地沮泽多而丘陵少淮西山泽相半无水隔者独邾城白沙戍入武昌及六安舒城走南硖二路耳古人多于川泽之地立塘以遏水溉田在孙氏时尽罢县邑治以屯田都尉自刘馥邓艾之后大田淮南迨南北朝增饬弥广今舒州有呉陂堰【朱光吕防所争皖屯也陂堰皖水】庐江有七门堰【刘馥断龙舒水作】巢县有东兴塘【诸葛恪作遏巢湖水】滁和州六合间有涂塘【呉赤乌中遣兵十万断滁作塘于其上源今梁县界置滁阳城晋以为南梁郡南唐于滁水上立清流关】瓦梁堰【有东西瓦梁城晋置秦郡而治六合周显德三年南唐何延锡建言堰五十四流不止鱼三州氓海四百里其实据天经絶地纬功未就而罢景德元年毁之】天长有石梁堰【源出滁州入高邮为樊梁溪梁置泾州】高邮有白马塘【唐阻三阿溪谢破都颜俱难李孝逸破李敬业处】州有召伯埭【谢安堰艾陵湖作新城在其上】裘塘屯【齐高帝建武五年遏艾陵湖立】楚州有石鼈塘【邓艾作荀羡复屯】射陂【汉旧陂】洪泽陂【唐大厯二年与射阳湖并置官屯射阳湖即射陂也】淮阴有白水屯盱眙有破釜塘【邓艾立白水塘与破釜相连开八水门大业末破釜塘坏水入淮白水亦涸】安丰有芍陂【即孙叔敖所作期思陂汉王景魏刘馥邓艾齐桓崇祖皆修复之首受渒水西自六安北界驺虞石东自濠州之南横石水皆入焉灌田万顷】固始有茹陂【刘馥作】是皆古人屯田遏水之迹其余不可详记大要六安以东有芍陂之险钟离以东无非湖浊之地西自皖东至扬则多断流为阻故自前世征役舟师皆出东道如呉邗沟魏广陵周鹳河等率资水之利南北所通行也惟庐夀一路陆有东关濡须硖石之阨重以陂水之艰【东关恃东兴塘濡须恃濡须水硖石蔽皖淮南有两硖石此桐城南硖也夀春硖石在淮水上】最为险要然闻芍陂可以灌夀淝水可以灌庐南唐何敬洙尝复诸塘不克













　　通鉴地理通释卷十二
<史部,编年类,通鉴地理通释>
　　钦定四库全书
　　通鉴地理通释卷十三　　宋　王应麟　撰晋宋齐梁陈形势攷
　　东南地非褊也兵非弱也有人焉进取而有余无人焉自保而不足诗曰无竞维人作晋宋齐梁陈形势攷
　　晋重镇
　　通典元帝命祖逖镇雍丘以合肥淮阴夀阳泗口角城为重镇成帝时酂守将退屯襄阳穆帝时平蜀汉复梁益之地又遣军西入关至灞上再北伐一至洛阳一至枋头其后以彭城为北境藩扞每因刘石苻姚衰乱之际则进兵屯戍在于汉中襄阳彭城大抵上明江陵夏口武昌合肥夀阳淮阴常为晋氏镇守
　　雍丘
　　晋属陈留【古雍国国】今属开封府郡县志故城北临汴河祖逖为豫州刺史治于此
　　合肥　夀阳　襄阳【见前】
　　戴若思镇合肥祖约谢尚镇夀阳庾翼朱叙镇襄阳通典夀春郡西十五里即谢破苻融之处【胡氏曰六朝增重上流庾亮欲经畧中原则先分戍汉沔宋太祖欲伐魏则先广襄阳资力故晋何充谓荆楚国之西门】
　　马头城
　　通典晋永和中谢尚镇马头城即夀州盛唐县北【郡县志县北二十里今安丰军六安县舆地广记在六和县北宋志马头太守属南豫州故淮南当涂县地晋安帝立因山形立名】
　　淮阴
　　祖逖屯淮阴通典刘隗镇守今楚州县南齐志永和中荀羡云淮阴旧镇地形都要水陆交通易以观衅沃野有开殖之利方舟运漕无他屯阻乃营立城池【寰宇记故淮阴县城在山阳县】本朝陈敏曰楚州为南北襟喉长淮二千余里河道通北方者五淮汴涡颍蔡是也其通南方以入江者唯楚州运河一处周世宗自北神堰凿老鹳河通战舰入大江而唐遂失淮南之地徐宗偃曰山阳南北必争之地我得之可以控制山东【清河口去州五十里绍兴初韩世忠屯重兵】
　　石鼈
　　通典石鼈城在楚州宝应县西八十里魏邓艾筑以营田晋荀羡镇下邳屯田于东阳之石鼈北齐苏珍芝又议修石鼈等屯
　　泗口
　　通典泗州宿迁县【郡县志淮水入县境南与楚州山阳县分中流为界】晋大宁中兖州刺史刘遐自彭城退屯泗口即此【禇裒伐赵直指泗口径赴彭城殷浩进屯泗口谢救彭城军于泗口】水经淮水东北至下邳淮阴县西泗水从西北来流注之注淮泗之防即角城也左右两川翼夹二水决入之所谓泗口也【泗水又东南得睢水口泗水又迳宿预城之西梁将张惠绍北入水军所次今城在泗水之中舆地广记宿迁县秦下相县地晋元帝督运军储以为邸阁因置宿豫县唐改宿迁宋朝太平兴国七年属淮阳军胡文定公曰欲固下流必守淮泗　汉条侯击呉楚邓都尉曰使轻兵絶淮泗口塞呉饟道条侯从其策　泗水出袭庆府泗水县至宿迁县入淮演繁露曰泗即今谓南清河也禹贡广记曰今盱眙军相对即泗口也自清河口而上者吕梁自涡口而上者谯梁自颍口而上者蔡河】
　　角城
　　水经注泗水又东迳角城北济水与泗水东南流至角城同入淮通典安帝义熙中置城在宿迁县东南【寰宇记在淮阳军宿迁县东南一百十里】临泗水南近淮水自后常为重镇舆地广记泗州盱眙县晋安帝时置角城镇在淮泗之防后魏高闾曰角城处在淮北去淮阳十八里五固之役攻围歴时卒不能克宋志淮阳角城县晋义熙中立【齐明帝初后魏南侵以李安仁戍之】
　　酂
　　晋志武帝改南阳为顺阳郡治酂县故城在光化军干德县东北水经注酂县故城南临沔水谓之酂头【汉封萧何为侯国】
　　彭城
　　徐州晋为彭城国通典晋立徐州为重镇朱序镇守宋王谟曰彭城南届大淮左右清汴【魏薛虎子曰徐州清汴通流】表里京甸捍接边境城隍峻整襟衞周固又自淮以西襄阳以北经涂三千达于济岱六州之人三十万户常得安全实由此镇舆地志郡城险固非攻所能拔郡县志宋高祖经略中原置府于此自隋氏凿汴以来南控埇桥以扼汴路故其镇尤重宋志徐州刺史后汉治郯县魏晋宋治彭城元魏尉元曰彭城宋之要藩宋薛安都举城降魏薛虎子曰欲取江东先须积谷彭城【苏氏曰魏太武以三十万众攻彭城不能下而王智兴以卒伍庸材恣睢于徐朝廷亦不能讨岂非其地形便利人卒勇悍故耶后山陈氏曰南守则略河南山东北守则瞰淮江故于兵甲为守攻之地项氏常都临制四方宋武常守并防南北林氏曰晋悼公始围彭城继城虎牢识天下之势】
　　沌口
　　水经注沌口上承新阳县之太白湖东南流为沌水迳县南注于江谓之沌口【竟陵郡新阳县分云杜立】晋永嘉六年陶侃为荆州镇此明年徙林鄣沔水又东迳沌阳县北又东迳林鄣故城北陶侃镇此郡县志晋于临嶂山置沌阳县【江夏郡自上昶城移治】今汉阳军汉阳县有沌水【通典音屯又音篆】东晋置沌阳县处沌水之阳【汉阳县有沌口港沌口镇王澄弃荆州别驾郭舒不肯从澄东下乃留屯沌口陶侃为荆州刺史镇沌口又移入沔江陈侯安都讨王琳至沌口后梁华皎与呉明彻战于沌口皆此地临嶂山在汉阳县西六十里陆务观曰江陵之建宁镇葢沌口也】
　　上明
　　郡县志上明故城亦谓桓城在江陵府松滋县西一里居上明之地而桓冲所筑故兼二名苻坚南侵冲为荆州刺史渡江南上明筑城以御之上明在县东三十步明犹渠也晋末朱龄石开三明引江水以灌稻田后隄坏遂废水经江水东迳上明城北注云晋太元中苻坚寇荆州桓冲徙渡江南使刘波筑之移州治城其地夷敞北据大江晋志元帝渡江后以河东人南寓者于汉武陵郡孱陵县界上明地侨立河东郡桓冲传上疏曰自中兴以来荆州所镇随宜回转今宜全重江南轻戍江北于是移镇上明
　　江陵　夏口　武昌
　　见前
　　石城
　　羊祜传呉石城守去襄阳七百余里祜以诡计令呉罢守祜以孟献营虎牢而郑人惧晏弱城东阳而莱子服乃进据险要开建五城取膏腴之地石城以西尽为晋有郡县志郢州长夀县城本古之石城背山临汉水呉于此置牙门戍城羊祜镇荆州亦置戍焉即今州治是也【郢州西北至襄州三百十里】水经注沔水南迳石城西城因山为固晋羊祜镇荆州立元康元年分江夏西部置竟陵郡治此庾亮欲移镇石城为灭贼之渐蔡谟议曰沔水之险不及大江非庙胜之算亮不果移镇【终晋之世卒于宴安江沱而不能混一中原】郢州子城三面墉基皆天造正西絶壁下临汉江石城之名本此
　　灞上
　　郡县志白鹿原在京兆府万年县东二十里亦谓之灞上【汉文帝灞陵王仲宣诗曰南登灞陵岸回首望长安】
　　洛阳【见前】
　　郡县志故洛阳城在洛阳县东二十里按华延隽洛阳记云洛阳城东西七里南北九里洛阳城内宫殿台观府藏寺舍凡有一万一千二百一十九门自刘曜入洛元帝渡江官署里闾鞠为茂草后魏孝文太和十七年幸洛阳巡故宫遂咏黍离之诗为之流涕经始洛京十九年新都始立隋炀帝诏营东京大业元年新都成
　　枋头
　　通典淇水出共山东至衞州【今濬州】衞县界入河谓之淇水口汉建安九年曹公于水口下大枋木以成堰遏淇水东入白沟以通漕运时人号其处为枋头晋桓温败于枋头即此【郡县志枋头故城在衞县东一里】水经注卢谌征艰赋曰后背洪枋巨堰深渠高堤【魏武开白沟因宿胥故渎】蒲洪归枋头遣使来降【十六国春秋晋刘牢之救蒲丕慕容垂至枋头拒之后魏移汲郡治此】谢尚使戴施据枋头寰宇记枋头城在衞县南去河八里南对酸枣棘津载记苻坚自邺如枋头改枋头为永昌县
　　大司马温之灭蜀太尉裕之伐南燕平后秦三事差强人意然是二人者功存攻拓志在簒君
　　宋重镇
　　通典宋武帝北平广固西定梁益又克长安尽得河南之地【长安寻为赫连所陷景平中虎牢以西陷后魏】文帝元嘉中遣将北伐水军入河克魏碻磝滑台虎牢洛阳四城【其后又失】又分军北伐克农开方二城于是后魏太武总师经彭城临江屯于步退攻盱眙不拔而还明帝时后魏南侵淮北青冀徐兖四州及豫州西境悉陷没则长淮为北境然初强盛也南郡襄阳悬瓠彭城歴城东阳皆为宋氏藩扞
　　广固
　　在青州益都县西四里晋曹嶷所筑【见下】
　　梁益
　　梁州今兴元府益州今成都府
　　碻磝
　　唐为济州治所宋王谟平碻磝守之其城临水西南圯于河
　　滑台
　　本郑之廪延邑今滑州
　　虎牢　洛阳
　　见前
　　农开方
　　通典并虢州水经注烛水东注于绪茹之水歴涧东北出谓之开方口水侧有阜名方伯堆宋奋武将军鲁方平建威将军薛安都等与柳元景北入军次方伯堆堆上有城即方平所筑也门水又北迳农县故城东即故函谷关郡县志方伯堆在虢州农县东南五里宋鲁方平所筑【栁元景传厐法起诸军进次方伯堆去农城五里元景率众至农营于开方口】
　　彭城
　　见前
　　瓜步　六合
　　瓜步山在真州子县西四十七里【九域志有瓜步镇】后魏太武临江即此鲍明逺云瓜步山亦江中之眇小山徒以因逈为高据絶作雄凌清瞰逺擅竒含秀是亦居势使之然也【南齐建元初徙齐郡治瓜步】郡县志瓜步山在六合县东南二十里临大江魏太武至六合登瓜步山隔江望秣陵才数十里六合山在县东北八十里桃叶山在县西南七十五里隋开皇三年于此山置六合镇【见隋取陈】汉堂邑县【楚棠邑】后周置方州改六合郡隋为六合县唐属州本朝属真州【州西北七十里】真州东行五十里可至瓜洲以向镇江西行六十里可至瓜步以向建康【唐氏曰太武以百万众观兵瓜步卒盟而还不复议渡江元英以大众困于坚城之下不敢舍而深入虑彭城合肥之议其后也】
　　盱眙
　　后魏高闾谓盱眙淮南之本原舆地记云楚邑【怀王初立都此】汉为临淮都尉治晋临淮郡治义熙七年立盱眙郡【统三县】宋太守沈璞缮城浚隍及魏兵南向臧质与璞共守魏太武以三十万众围三旬不克而退【元嘉二十八年南兖州徙治齐北兖州自淮阴移镇】唐改西楚州寻废本朝属楚州复泗州建炎三年为盱眙军【绍兴六年依山筑城今招信军领县三】曾涣曰淮东控扼有六一曰海陵二曰喻口三曰盐城四曰宝应五曰清口六曰盱眙张魏公曰淮东宜于盱眙屯驻以扼清河上流淮西宜于濠夀屯驻以扼涡颍之运【真氏曰淮东要害在清河之口淮西要害在涡颍之口欲顾两淮先防三口天长县去盱眙军百四十里西门趋盱眙南门趋六合东门趋州自至盱眙凡数百里平畴沃壤极目亡际重湖陂泽渺漭相连田野之民又皆坚悍强忍此天赐吾国以为长江之屏障使强兵足食为进取之资也　台子山在盱眙县东一里魏造弩台射城中因名长围山在北七里魏于都梁山筑城造桥絶水路即此盱眙山在东南四十里一名马鞍】
　　歴城
　　通典齐州歴城县【汉属济南韩信伐齐至歴下即其地】宋为济南郡兼置冀州【领郡九治于此】到彦之引兵自清入济南至歴城
　　东阳
　　晋志刘裕灭南燕留羊穆之为青州刺史筑东阳城而居之【自元帝渡江于广陵侨置青州至是始置北青州镇东阳城宋志孝建二年移治歴城大明八年还治东阳明帝失淮北于郁州侨立青州】通典东阳城即青州治东城是也【治在益都县】晋时城宋将竺防守之后魏攻围数月不拔【临胊县古东阳城左传晏弱城东阳以偪莱注云齐竟上邑郡县志宋沈文秀为刺史守东阳城为后魏所陷　郡国志泰山郡南城县有东阳城吕氏春秋夏孔甲游东阳萯山左传哀八年克东阳　宋元嘉八年青州刺史萧思话弃东阳奔平昌魏军竟不至而东阳积聚已为百姓所焚】
　　广固
　　郡县志广固城在青州益都县西四里晋永嘉五年曹嶷【东莱牟平人】为刺史所筑有大涧甚广固故谓之广固【晋志苻朗以州降朝廷置幽州以辟闾浑为刺史镇广固为慕容德所灭】初慕容德议所都潘聪曰广固曹嶷所营山川阻峻足为帝王之都德从之城侧有五龙口险阻难攻文【河间人】说刘裕曰昔赵攻曹嶷望气者以为渑水带城非可攻拔若塞五龙口城必陷石虎从之嶷降段龛据之慕容恪攻不克又塞五龙口龛降今宜修塞裕从之超为晋所擒【通典宋青州治广固】
　　南郡
　　晋徙荆州治此唐置江陵府江左大镇莫过荆【晋以州为京畿荆江为重镇三州户口居江南之半】
　　襄阳
　　见前
　　悬瓠
　　郡县志蔡州治城古悬瓠城也汝水屈曲形若垂瓠故城取名焉【宋文帝于悬瓠城置司州隋为豫州移入悬瓠城】水经注汝水东迳悬瓠城北汝南太守周矜起义于悬瓠者是矣今豫州刺史汝南郡治城之西北汝水枝别左出西北流又屈西东转又西南防汝形若垂瓠唐李祐为李愬谋曰若直捣悬瓠贼成擒矣【愬夜半至悬瓠城宋元嘉二十六年后魏攻围汝南太守陈宪等拒四十余日不拔而退宋明帝失淮北地乃侨立新蔡郡领固始一县】苏氏曰自江南建国惟桓温东讨慕容西征苻徤兵锋所及敌人震动宋武破广固陷长安所至荡定然桓温终以败衂不能成大功宋武志在禅代未能定秦狼狈而反而况其下者乎
　　齐重镇
　　通典齐始全盛也南郑樊城襄阳义阳夀春淮阳角城涟口朐山为重镇【永元初沔北诸郡相继败没又遣军北伐败于马圈】夀阳盱眙淮阴三镇淮南之本原【元魏高闾云】
　　南郑
　　梁州镇南郑建武二年后魏来伐刺史萧懿守拒攻围百余日不下南齐志晋隆安二年郭铨始为梁南秦州刺史寄治汉中晋每失汉中梁州刺史辄镇魏兴【汉中为巴蜀扞蔽是以蜀有难汉中辄没】
　　樊城
　　通典襄阳临汉县有古樊城【后改邓城有樊城镇】建武中后魏孝文率兵十万数旬攻围将曹虎拒不下李氏【纲】曰六朝能保守江左以彊兵重镇尽在淮襄
　　义阳　三关
　　水经注晋泰始中割南阳东鄙之安昌平林平氏义阳四县置义阳郡于安昌城【此谓白茅城其城固而不方】义阳县南对固成山南齐志司州镇义阳宋泰始中立州于义阳郡有三关之隘北接陈汝控带许洛宋齐以来常为边镇【梁曰北司州】郡县志申州古申国也魏文帝分置义阳县【本汉平氏县义阳乡之地】故平靖关城在县南七十六里【旧有此关不知何代创立】义阳有三关之塞此其一也武阳黄岘二关在安州应山县【今属随州】界此关因山为障不营濠隍故名平靖关石城在钟山县【本汉黾县】西南二十一里石城山上本晋义阳县所治澧山关即齐志所谓武阳关也在安州东北二十四里在应山县东北一百三十里北至申州一百五十里百雁关在安州东北二百里在应山县九十里北至申州九十里平靖关因古平靖县为名在安州北一百七十里在应山县北六十五里北至申州九十里【故曹城在义阳县东三十八里梁将曹景宗将兵侵魏所筑】通典魏分南阳置义阳郡晋宋因之舆地广记唐为申州开宝九年为义阳军太平兴国元年改为信阳军【县为信阳】罗山县有石城山史记魏攻防阨谓此山也寰宇记义阳山在军治东五十步防阨塞在军东南五十五里【有大小石门皆凿山为道以通往来荆楚守隘之地也吕氏春秋九塞防阨其一焉左传大隧即黄岘直辕防阨乃武阳平靖也黄岘今名九里关在军南百里武阳在今大寨岭军东南九十里平靖今名行者陂在军南七十五里信阳与三关势如首尾欲复宛洛必自此地始方城塞在军东三十里】后魏元英至义阳将取三关先策之曰三关相须如左右手若克一关两关不待攻而破宜先攻东关又恐其并力于东使李华向西关分其兵势自攻东关六日而拔进攻黄岘及西关梁将皆走【梁于南义阳置司州移镇关南魏置郢州于义阳其后梁复取三关围郢州不克】薛氏曰三关之险大塞岭颇为平易胡氏曰义阳淮西之屏蔽也义阳不守则夀春合肥不得安寝矣【苏氏曰三关险矣关外百里皆险也虏得信阳将与我分险而守营要陂以抗武阳营鸡头以抗平靖营石门以抗黄岘是举三关弃之也】
</div>
    <div class="pagination">
<a href="通鉴地理通释_page13.html">上一页</a><span>...</span><a href="通鉴地理通释_page9.html">9</a><a href="通鉴地理通释_page10.html">10</a><a href="通鉴地理通释_page11.html">11</a><a href="通鉴地理通释_page12.html">12</a><a href="通鉴地理通释_page13.html">13</a><span class="current-page">14</span><a href="通鉴地理通释_page15.html">15</a><a href="通鉴地理通释_page16.html">16</a><a href="通鉴地理通释_page17.html">17</a><a href="通鉴地理通释_page15.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
