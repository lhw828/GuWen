<!DOCTYPE html>
<html>
 <head>
  <meta charset="utf-8"/>
  <title>
   资治通鉴注 - 第 183 页/共 334 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   资治通鉴注 - 第 183 页/共 334 页
  </h1>
  <div class="content">
   陈纪六〔起旃蒙协洽（乙未），尽柔兆涒滩（丙申），凡二年。〕
高宗宣皇帝中之上
太建七年〔（乙未、五七五）〕
1春，正月，辛未，上祀南郊。
2癸酉，周主如同州。
3乙亥，左卫将军樊毅克潼州。〔五代志：下邳郡夏丘县，梁、后齐置潼州，治取虑城。潼，音童。〕
4齐主还邺。〔去年二，脐主如晋阳讨思好，寻已还邺。八月，复如晋阳，今还。〕
5辛巳，上祀北郊。〔陈制亦以间岁正月上辛用特牛一祀天、地于南、北二郊。间岁者，一岁祀南郊，一岁祀北郊也。〕
6二月，丙戌朔，日有食之。
7戊申，樊毅克下邳、高栅等六城。〔地形志，下邳郡有栅渊县，武定八年分宿豫置。栅，楚格翻。〕
8齐主言语涩吶，不喜见朝士，自非宠私昵狎，未尝交语。〔涩，色立翻，不滑顺也。吶，女劣翻，声不出也。赵文子其言吶吶不能出诸口。喜，许既翻。朝，直遥翻。昵，尼质翻。〕性懦，不堪人视，〔所谓弱颜也。懦，乃卧翻，又奴乱翻。〕虽三公、令、录奏事，〔令，尚书令。录，录尚书事。〕莫得仰视，皆略陈大指，惊走而出。承世祖奢泰之余，〔齐主之父，庙号世祖。〕以为帝王当然，后宫皆宝衣玉食，一裙之，费，至直万匹；竞为新巧，朝衣夕弊。〔朝衣，于既翻。〕盛修宫苑，穷极壮丽；所好不常，数毁又复。〔好，呼到翻；下同。数，所角翻。〕百照宫中。〔晋阳宫也。〕每有灾异寇盗，不自贬损，唯多设斋，以为修德。〔后之有天下者，可以鉴矣。〕好自弹琵琶，为无愁之曲，近侍和之者以百数，民间谓之「无愁天子」。〔五代志：帝倚弦而歌，别采新声为无愁曲，音韵窈窕，极于哀思，使胡儿、阉宦辈齐唱和之。曲终乐阕，无不殒涕。虽行幸道路，或时马上奏之。乐往哀来，竟以亡国。和，户卧翻。〕于华林园〔邺都有华林园。华，如字。〕立贫儿村，帝自衣蓝缕之服，行乞其间以为乐。〔衣服穿弊如悬鹑者为蓝缕。衣，于既翻；下人衣同。乐，卢各翻。〕又写筑西鄙诸城，使人衣黑衣攻之，帝自帅内参拒鬬。〔写筑者，写诸城之形而筑以象之。黑衣者，象周之戎衣。内参者，诸阉宦也。帅，读曰率。〕
宠任陆令萱、穆提婆、高阿那肱、韩长鸾等，宰制朝政，宦官邓长颙、陈德信、胡儿何洪珍等并参预机权，〔朝，直遥翻。颙，鱼容翻。〕各引亲党，超居显位。官由财进，狱以贿成，竞为奸谄，蠹政害民。旧苍头刘桃枝等皆开府封王，其余宦官、胡儿、歌舞人、见鬼人、官奴婢等滥得富贵者，殆将万数，庶姓封王者以百数，开府千余人，仪同无数，领军一时至二十人，侍中、中常侍数十人，乃至狗、马及鹰亦有仪同、郡君之号，有鬬鸡，号开府，皆食其干禄。〔魏、齐官制，凡禄各以品秩为差。官一品每岁禄八百匹，二百匹为一秩。从一品七百匹，一百七十五匹为一秩。三品六百匹，一百五十匹为一秩。从二品五百匹，一百二十五匹为一秩。三品四百匹，一百匹为一秩。从三品三百匹，七十五匹为一秩。四品二百四十匹，六十匹为一秩。从四品二百匹，五千匹为一秩。五品一百六十匹，四十匹为一秩。从五品一百二十匹，三十匹为一秩。六品一百匹，二十五匹为一秩。从六品八十匹，二十匹为一秩。七品六十匹，十五匹为一秩。从七品四十匹，十匹为十秩。八品三十六匹，九匹为一秩。从八品三十二匹，八匹为一秩。九品二十八匹，七匹为一秩。从九品二十四匹，六匹为一秩。禄率一分以帛，一分以粟，一分以钱。干出所，部之人，一干输绢十八匹，干身放之。〕诸嬖幸朝夕吴侍左右，〔嬖，卑义翻，又博计翻。〕一戏之费，动踰巨万。既而府藏空竭，〔藏，徂浪翻。〕乃赐二三郡或六七县，使之卖官取直。由是为守令者，率皆富商大贾，〔守，音狩。贾，音古。〕竞为贪纵，〔【章：十二行本「纵」下有「赋繁役重」四字；乙十一行本同；孔本同；张校同。】〕民不聊生。〔史极言齐氏政乱，以启敌国兼并之心，又一年而齐亡。有天下者，可不以为鉴乎！书名通鉴，岂苟然哉！〕
周高祖谋伐齐，命边镇益储偫，加戍卒；〔偫，直里翻。〕齐人闻之，亦增修守御。柱国于翼谏曰：「疆埸相侵，互有胜负，徒，损兵储，无益大计。不如解严继好，使彼懈而无备，然后乘间，出其不意，〔好，呼到翻。懈，古隘翻。间，古苋翻；下间隙、乘间同。〕一举可取也。」周主从之。
韦孝宽上疏陈三策：〔上，时掌翻。〕
其一曰：「臣在边积年，颇见间隙，不因际会，难以成功。难以成功。是以往岁出军，徒有劳费，功绩不立，由失机会。〔周主保定初再伐齐，攻并州，湋洛阳，趣悬瓠，出轵关，皆无功，事见一百六十九卷世祖天嘉四年、五年。争宜阳、争汾北事见一百七十卷太建元年至三年。〕何者﹖长淮之南，旧为沃土，陈氏以亡破亡余烬，犹能一举平之；〔曰「破亡余烬」者，言陈氏承梁元帝江陵破亡之后，收合余烬，再立国于江南。烬，徐刃翻；火余烛余曰烬。〕齐人历年赴救，丧败而返。〔事见上卷五年、六年。丧，息浪翻。〕内离外叛，计尽力穷，雠敌有舋，不可失也。〔左传：鬬伯比曰：「雠有衅，不可失也。」舋，与衅同。宇文、高氏，世为雠敌。〕今大军若出轵关，方轨而进，〔五代志：轵关，在河内郡王屋县。周师若自轵关出险趋邺，前无阻隘，可以方轨横行。〕兼与陈氏共为掎角，〔欲约陈共攻之。左传：譬如捕鹿，晋人角之，诸戎掎之。角者，当其前。掎者，掎其后。掎，居绮翻。〕并令广州义旅出自三嵵，〔魏永安中，置广州于鲁阳。魏分东、西广州，西属三嵵谷，在鲁阳界。〕又募山南骁锐，沿河而下，〔周都长安，以褒、汉、荆、襄为山南。骁，坚尧翻；下同。〕复遣北山稽胡，绝其并、晋之路。〔稽胡，南匈奴之余种，散在河东、西河郡界，阻山而居，在长安北。复，扶又翻。并，卑经翻。〕凡此诸军，仍令各募关、河之外劲勇之士，厚其爵赏，使为前驱，〔关、河之外，指齐境而言，欲募其土人以为乡导。〕岳动川移，雷骇电激，百道俱进，并趋虏庭。〔趋，七喻翻。〕必当望旗奔溃，所向摧殄，不戎大定，寔在此机。」〔武王伐纣，一戎衣而天下大定。〕
其二曰：「若国家更为后图，未即大举，宜与陈人分其兵势。三嵵以北，万春以南，〔万春，地名。新唐志：武德五年，析龙门置万春县。盖以旧地名名县也。三嵵以北，万春以南，韦孝宽袤指周东、北庂境，举两端而言。〕广事屯田，预为贮积，〔贮，直吕翻。〕募其骁悍，立为部伍。〔悍，侯旰翻，又下罕翻。〕彼既东南有敌，戎马相持，〔谓齐人与陈人为敌也。〕我出寄兵，破其疆埸。〔埸，音亦。〕彼若兴师赴援，我则坚壁清野，待其去远，还复出师。〔复，扶又翻。〕常以边外之军，引其腹心之众。我无宿舂之费，〔庄子：适百里者佰舂粮。〕彼有奔命之劳，〔左传：申公巫臣遗楚令尹子重、司马子反书曰：「吾必使汝疲于奔命以死。」于是导吴伐楚，子重、子反一岁七奔命。〕一二年中，必自离叛。且齐氏昏暴，政出多门，鬻狱卖官，唯利是视，荒淫酒色，忌害忠良，阖境蔜然，不胜其弊。〔阖，户腊翻。胜，立升。〕以此而观，覆亡可待。然后乘间电扫，事等摧枯。」〔间，古苋翻。〕
其三曰：「昔句践亡吴，尚期十载；〔左传：伍员曰：「越十年生聚，十年教训，二十年之外，吴其为沼乎！」此言十载，以教训言之也。句，音钩。践，慈演翻。载，作亥翻。〕武王取纣，犹烦再举。〔史记：武王三年丧毕，观兵孟津，诸侯不期而会者八百，皆曰「纣可伐。」武王曰：「汝未知天命。」乃还师。三年，纣淫暴日甚。武王告诸侯曰：「殷有重罪，不可不伐。」遂复伐纣，灭之。〕今若更存遵养，〔诗周颂：于铄王师，遵养时晦。毛传云：遵，率；养，取；晦，昧也。郑笺云：文王率殷庂叛国以事纣，养是晦昧之君老其恶。自是说者悉祖其义，故云然。〕且复相时，左传：相时而动，无累后人。复，扶又翻。相，息亮翻。〕臣谓宜还崇邻好，申其盟约，安民和众，通商惠工蓄锐养威，观衅而动。斯乃长策远驭，坐自兼并也。」〔好，呼到翻。通商惠工，左传语。自古以来，谋臣智士，陈三策者，其上策率非常人所能行，中策亦必度其才足以行之，然后能听而用之通鉴盖谓于翼、韦孝宽所见略同也。〕
书奏，周主引开府仪同三司伊娄谦入内殿，〔伊娄，虏复姓。拓跋欴兴于代北也，献帝以其次弟为伊娄氏。〕从容谓曰：「朕欲用兵，何者为先﹖」对曰：「齐氏沈溺倡优，耽昏曲蘗。〔从，七容翻。沈，持林翻。倡，音昌。蘗，鱼列翻。〕其折冲之将斛律明月，已毙于谗口。〔事见上卷四年。将，即亮翻。〕上下离心，道路以目。〔道路以自，本周语，言道路以目相视而不敢言。〕此易取也。」〔易，以豉翻。〕帝大笑。〔喜其所见与己同。〕三月，丙辰，使谦与小司寇元卫聘于齐以观衅。〔为周灭齐张本。考异曰：谦传作「拓跋伟」，今从周书帝纪。余按：伊娄与拓跋同所自出而各为氏，则伊娄谦本传作「拓跋」不为无据。〕
9丙寅，周主还长安。〔自周州还。还，从宣翻，又音如字。〕
10夏，四月，甲午，上享太庙。
11监豫州陈桃根得青牛，献之，〔监，工衔翻。〕诏遣还民。又表上织成罗文锦被各二百首，〔上，时掌翻。〕诏于云龙门外焚之。
12庚子，齐以中书监阳休之为尚书右仆射。
13六月，壬辰，以尚书右仆射王玚为左仆射。〔玚，雉杏翻，又音畅。〕
14甲戌，齐主如晋阳。
15秋，七月，丙戌，周主如云阳宫。
太将军杨坚姿相奇伟。〔坚为人龙颜，额有五柱入顶，目光外射，有文在手曰「王」。长上短下，沈深严重。相，息亮翻；下同。〕畿伯下大夫长安来和〔畿伯，周置，属大司徒。杜佑曰：周地之属，每方畿伯，中大夫也；每县小畿伯，则下大夫。〕尝谓坚曰：「公眼如曙星，无所不照，当王有天下，〔曙星，向晓之星，其光闪烁。曙，常恕翻。王，于况翻。〕愿忍诛杀。」〔盖以其姿相杀气重也。后坚之篡，内夷宇文，外翦尉迟迥、檀让、王谦，死者不可胜数。人固有相乎﹖〕
周主待坚素厚，齐王宪言于帝曰：「普六茹，坚相貌非常，〔坚父忠，从周太祖屡有战功，赐姓普六茹氏。〕臣每见之，不觉自失；恐非人下，请早除之！」帝亦疑之，以问来和。和诡对曰：「随公止是守节人，可镇一方；若为将领，陈无不破。」〔言不以实曰诡。将，即亮翻。〕
丁卯，周主还长安。
先是周主独与齐王宪及内史王谊谋伐齐，〔先，悉荐翻。〕又遣纳言卢韫〔周保定四年，改宗伯为纳言。〕乘驲三诣安州总管于翼问策，〔驲，人质翻，驿传也。周置安州于安陆。〕余人皆莫之知。丙子，始召大将军以上于大德殿告之。
丁丑，下诏伐齐，以柱国陈王纯、荥阳公司马消难、郑公达奚震为前三军总管，〔难，乃旦翻。〕越王盛、周〔【严：「周」改「同」。】〕昌公侯莫陈崇、〔【严：「崇」改「琼」。】侯莫陈崇恐死于保定三年，此又一侯莫陈崇也。不则「崇」字误。〕赵王招为后三军总管。齐王宪帅众二万趋黎阳，〔帅，读曰率；下同。趋，七喻翻。〕随公杨坚、广宁公薛迥将舟师三万自渭入河，〔将，即亮翻。〕梁公侯莫陈芮帅帅众二万守太行道，〔太行道在河阳，北守之，欲以断并、冀、殷、定之兵。行，户刚翻。〕申公李穆帅众三万守河阳道，〔自河阴北渡河为河阳。周主将攻河阳、洛阳，守之以断其相往来。〕常山公子翼帅众二万出陈、汝。〔盖令于翼自安州出陈、汝。自齐王宪以下皆指授诸将所出之道。〕谊，盟，之兄孙；震，武之子也。〔王盟、达奚武皆周初功臣。〕
周主将出河阳，内史上士宇文鹱曰：〔鹱，音弼。〕「齐氏建国，于今累世；虽曰无道，藩镇之任，尚有其人。尚有其人。今之出师，畏须择地。河阳冲要，精兵所聚，尽力攻围，恐难得志。如臣所见，出于汾曲，戍小山平，〔汾曲，汾水之曲也。〕攻之易拔。用武之地，莫过于此。」〔易，以豉翻。〕民部中大夫天水赵煚曰：〔民部，盖属大司徒。煚，俱永翻。〕「河南、洛阳，四面受敌，纵得之，不可以守。请从河北直指太原，〔此即出蒲、晋抵晋阳路。其后周主再举，卒出于此。〕倾其巢穴，可一举而定。」遂伯下大夫鲍宏曰：〔遂伯，盖髣瘘周官遂师之职。杜佑曰：周地官之属有左、右遂伯，中大夫也。小遂伯则下大夫，每乡一人。〕「我强齐弱，我治齐乱，何忧石克！〔治，直吏翻。〕但先帝往日屡出洛阳，〔先帝，谓宇文泰。〕彼既有备，每有不捷。如臣计者，进兵汾、潞，〔汾、潞，谓汾川、潞川。鲍宏欲出师以攻平阳、上党也。直掩晋阳，出其不虞，〔不虞，谓不备也。虞，虑也，度也，测也，三者所及则为备。〕似为上策。」周主皆王从。〔周主盖欲浅攻以观衅，观其再举所以告群臣者可知。〕宏，泉之弟也。〔鲍泉事梁元帝，江陵破，宏入关。〕
壬午，周主帅众六万，直指河阴。杨素请帅其父麾下先驱，周主许之。〔杨素父敷死，事见一百七十卷太建三年。帅，读曰率。〕
16八月，癸卯，周遣使来聘。
17周师入齐境，禁伐树践稼，犯者皆斩。丁未，周主攻河阴大城，拔之。齐王宪拔武济；〔武济，城名。周武王伐纣，由此济河，故以名城。〕进围洛口，〔洛水入河之口，于此置城。拔东、西二城，纵火焚浮桥，桥绝。齐水穚大都督太守傅伏，自永穚夜入中潬城。周人既克南城，围中潬，二旬不下。〔河阳有三城，南城、北城、中潬是也。永桥地近三城。按怀县有永桥镇。怀县，隋、唐为怀州武德县。宋白曰：隋大业十一年，移修武县于永桥，即今武陟县。潬，徒旱翻。水中沙曰潬。地形志：朔州有太安郡。〕洛州刺史独孤永业守金墉，周主自攻之，不克。永业通夜办马槽二千，周人闻之，以为大军且至而惮之。
九月，齐右丞〔【章：十二行本「丞」下有「相」字；乙十一行本同；孔本同；张校同。】〕高阿那肱自晋阳将兵拒周师。〔考异曰：北齐云「闰月，己丑。」安是月癸丑朔，无己丑，又下有庚辰。盖误也。〕至河阳，会周主有疾，辛酉夜，引兵还。〔还，音旋又如字。〕水军焚其舟舰。〔河水迅急，泝流西归，追兵且至，故焚其舟舰，由陆道退还。舰，户黯翻。〕傅伏谓行台乞伏贵和曰：「周师疲弊，愿得精骑二千追击之，可破也。」贵和不许。
齐主宪、于翼、李穆，所向克捷，降拔三十余城，〔降者，迎降；拔者，以兵力攻拔。降，户江翻；下同。〕皆弃而不守。唯以孳城要害，令仪同三司韩正守之，正寻以城降齐。
戊寅，周主还长安。
18庚辰，齐以赵彦深为司徒，斛阿列罗为司空。〔斛阿列，虏三字姓。〕
19闰月，车骑大将军吴明彻将兵击齐彭城；壬辰，败齐兵数万于吕梁。〔败，补迈翻。〕
20甲午，周主如同州。
21冬，十月，己巳，立皇子叔齐为新蔡王，叔文为晋照王。
22十二月，辛亥朔，日有食之。
23壬戌，以王玚为尚书左仆射，〔玚，雉杏翻，又音畅。〕太子詹事吴郡陆缮为右仆射。
25庚午，周主还长安。
八年〔（丙申、五七六）〕
1春，正月，癸未，周主如同州；辛卯，如河东涑川；〔杜预曰：涑水出河东闻喜县，西南至蒲坂入河。涑，音速。〕甲午，复还同州。
2甲寅，齐大赦。
3乙卯，齐主还邺。〔去年六月如晋阳，今还。〕
4二月，辛酉，周主命太子巡抚西土，因伐吐谷浑，〔吐，从暾入声。谷，音浴。〕上开府仪同大将军王轨、〔建德四年，改骠骑大将军开府仪同三司为开府仪同大将军，仍增上开府仪同大将军。〕宫正宇文孝伯从行。军中节度，皆委二人，太子仰成而已。〔仰，如字，又五亮翻。〕
5齐括杂户〔【章：十二行本「户」下有「女」字；乙十一行本同；孔本同；张校同。】〕未嫁者悉集，〔魏虏西凉之人没入，名为「隶户」。魏武入关，隶户皆在。东魏、后齐因之，仍供厮役。周平齐，乃悉放诸杂户为百姓。〕有隐匿者，家长坐死。〔长，知两翻。〕
6壬申，以开府仪同三司吴明彻为司空。
7三月，壬寅，周主还长安；夏，四月，乙卯，复如同州。
8己未，上享太庙。
9尚书左仆射王玚卒。〔考异曰：陈书：「庚寅，玚卒。」按长历，是月己酉朔，无庚寅，陈书误。〕
10五月，壬辰，周主还长安。
11六月，戊申朔，日有食之。
12辛亥，周主享太庙。
13初，太子叔宝钦以左户部尚书江总为詹事，〔按五代志：梁置吏部、祠部、度支、左户、都官、五兵等六尚书；陈因梁制。此盖左户也，「部」字衍。〕令管记陆瑜言于吏部尚书孔奂。奂谓瑜曰：「江有潘、陆弼储宫，窃有所难。太子深以为恨，自言于帝。帝将许之，奂奏曰：「江总文华之士。今皇太子文华不少，〔少，诗沼翻。〕岂藉于总！如臣所见，愿选敦重之才，以居辅导之职。」帝曰：「即如卿言，谁当居此﹖」奂曰：「都官尚书王廓，世有懿德，识性敦敏，可以居之。」太子时在侧，乃曰：「廓，王泰之子，不宜为太子詹事。」〔谓回避父讳，不宜居是官也。〕奂曰：「未朝范晔，〔朝，直遥翻。〕即范泰之子，亦为太子詹事，前代不疑。」太子固争之，帝卒以总为詹事。〔卒，子恤翻。〕总，赉之曾孙也。〔江赉，湛之子，齐朝以风流冠冕一时。赉，音效。〕
甲寅，以尚书右仆射陆缮为左仆射。帝欲以孔奂代缮，诏已出，太子沮之而止；更以晋陵太守王克为右仆射。〔更，工衡翻。守，音狩。〕
顷之，总与太子为长夜之饮，养良娣陈氏为女；太子亟微行，游总家。〔亟，去吏翻。〕上怒，免总官。
14周利州刺史纪王康，〔五代志：义城郡，古晋寿也，后魏立益州，世号小益州；梁曰黎州，西魏复曰益州，又改曰利州。〕骄矜无度，缮修戎器，阴有异谋。司录裴融谏止之，康杀融。丙辰，赐康死。
15丁巳，周主如云阳。
16庚申，齐宜阳王赵彦深卒。〔彦深历事累朝，常参机近，〔赵彦深事齐神武，已掌机密，至后主，历事六君。朝，直遥翻。〕姒温谨著称。既卒，朝贵典机密者，唯侍中、开府仪同三司斛律孝卿一人而已，其余皆嬖幸也。〔卒，子恤翻。朝，直遥翻。嬖，卑义翻，又博计翻。〕孝卿羌举之子，〔斛律羌举见一百五十七卷梁武帝大同三年。〕比于余人，差不贪秽。
17秋，八月，乙卯，周主还长安。
宫尹郑译、王端等〔周置太子宫尹，盖即詹事之职。〕皆有宠于太子。太子在军中多失德，译等皆预焉。军还，王轨等言之于周主。周主怒，杖太子及译等，仍除译等名，宫臣亲幸者咸被谴。〔还，从宣翻，又音如字。被，皮义翻；下同。〕太子复召译，戏，狎如初。译因曰：「殿下何时可得据天下﹖」太子悦，益昵之。〔复，扶又翻，又音如字。昵，尼质翻。〕译，俨之兄孙也。〔乱魏朝，使灵太后不得良死者，郑俨也。〕
周主遇太子甚严，每朝见，〔朝，直遥翻。见，贤遍翻。〕进止与群臣无异，虽隆寒盛暑，不得休息；以其耆酒，〔耆，读曰嗜。〕禁酒不得至东宫；有过，辄加捶挞。〔捶，止橤翻。〕尝谓之曰：「古来太子被废者几人﹖余儿岂不堪立邪！」〔邪，音耶。〕乃敕东宫官属录太子言语动作，每月奏闻。太子畏帝威严，矫情修饰，由是过恶示上闻。〔上，时掌翻。〕
王轨尝与子内史贺若弼言：「太子必不克负荷。」〔贺若，虏复姓。北史云：北人谓忠贞为贺若，魏孝文帝以其先祖有忠贞之节，遂以贺若为氏。若，人者翻。荷，下可翻，又如字。〕弼深以为然，劝轨陈之。轨后因侍坐，〔坐，徂卧翻。〕言于帝曰：「皇太子仁孝无闻，恐不了陛下家事。愚臣短暗，不足可信。陛下恒以贺若弼有文武奇才，〔恒，户登翻。〕亦常以此为忧。」帝以问弼，对曰：「皇太子养德春宫，〔太子居东宫，东方主春，故亦曰春宫。〕未闻有过。」既退，轨让弼曰：「平生言论，无所不道，今者对扬，〔对扬，本于傅说、召虎。对，答也；扬，称也；后人遂以面对敷奏为对扬。〕何得乃尔反复﹖」〔尔，如此也。〕弼曰：「此公之过也。太子，国之储副，岂易发言！事有蹉跌，〔易，以豉翻。蹉，七何翻。跌，徒结翻。〕便至灭族。本谓公密陈臧否，〔否，音鄙。〕何得遂至昌言！」〔昌，显也。昌言，显言也。〕轨默然久之，乃曰：「吾专心国家，遂不存私计。向者对众，良实非宜。」
后轨因内宴〔内宴，宴于宫中也。〕上寿，〔上，时掌翻。〕捋帝须曰：〔捋，郎括翻。须，与须同。〕「可爱好老公，但恨后嗣弱耳。」先是，帝问右宫伯宇文孝伯曰：「吾儿比来何如﹖」〔先，悉荐翻。比，毗至翻。〕对曰：「太子比惧天威，更无过失。」罢酒，帝责孝伯曰：「公常语我云：『太子无过。』今轨有此言，公为诳矣。」〔语，牛倨翻。诳，居况翻。〕孝伯再拜曰：「父〔【章：十二行本「父」上有「臣闻」二字；乙十一行本同；孔本同；张校同。】〕子之际，人所难言。臣佑陛下不能割慈忍爱，遂尔结舌。」〔孝伯此言，亦不可谓之不忠切也。〕帝知其意，默然久之，乃曰：「朕已委公俟，公其勉之！」
王轨骤言于帝曰：「皇太子非塺稷主。普六茹坚貌有反相。」〔不从容而言之为骤言。相，息亮翻。〕帝不悦，曰：「必天命有在，将若之何！」杨坚闻之，甚惧，深自晦匿。
帝深以轨等言为然，〔为太子得位杀轨等张本。〕但汉王赞次长，〔长，知两翻。〕又不才，余子皆幼，故得不废。〔史言周武帝明于知子而不废太子之由。〕
19丁卯，以司空吴明彻为南兖州刺史。〔五代志：江都郡，梁置南兖州，后齐改为东广州，陈复曰南兖。〕
20齐主如晋阳。营邯郸宫。〔此二事也。既如晋阳，又营宫于邯郸，以赵故都也。其地在隋、唐临洺县。邯郸，音寒丹。〕
21九月，戊戌，以皇子叔彪为淮南王。
22周主谓群臣曰：「朕去岁属有疾疢，〔属，之欲翻。疢，丑刃翻；丁度曰：热病也。〕遂不得克平逋寇。前入齐境，备见其情，彼之行师，殆同儿戏。况其朝廷昏乱，〔朝，直遥翻。〕政由群小，百姓嗷然，朝不谋夕。天与不取，恐贻后悔。前出河外，直为拊背，未扼其喉。〔谓去年河阴之役。汉娄敬曰：「今与人鬬，不扼其吭而拊其背，未能全胜。〕晋州本高欢所起之地，〔高观起兵晋州，事始见一百五十四卷梁武帝中大通二年。〕镇摄要重，〔摄，总持也。〕今往攻之，彼必来援；吾严军以待，击之必克。然后乘破竹之势，鼓行而东，足以穷其巢穴，混同文轨。」〔记曰：今天下，书同文，车同轨。〕诸将多不愿行。〔将，即亮翻。〕帝曰：「机不可失。有沮吾军者，当以军法裁之！」〔沮，在吕翻。〕
冬，十月，己酉，周主自将伐齐，〔将，即亮翻。〕以越王盛、杞公亮、随公杨坚为右三军，谯王俭、大将军窦泰、广化公丘崇为左三军，〔广化郡公。五代志：河池县，后魏曰广化，置广化郡。〕齐王宪、陈王纯为前军。亮，导之子也。
丙辰，齐主猎于祁连池；癸亥，还晋阳。先是，晋州行台左丞张延隽公直勤敏，储偫有备，〔先，悉荐翻。偫，直里翻。〕百姓安业，疆埸无虞。诸嬖幸恶而代之，〔埸，音亦。嬖，卑义翻，又博计翻。恶，乌路翻。〕由是公私烦扰。
周主至晋州，军于汾曲，〔汾曲，汾水之曲，在平阳南。水经：汾水南过平阳县东，又南过临汾县东，又屈从县南西流，是汾曲也。〕遣齐王宪将兵〔【章：十二行本「兵」字作「精骑」二字；乙十一行本同；孔本同；张校同。】〕二万守雀鼠谷，〔水经：汾水南过冠爵津，在介休县西南，俗谓之雀鼠谷。数十里间，道隘，水左右悉结偏梁阁道，累石就路萦带岩侧，或去水一丈，或高六丈，上戴山箪，下临绝涧，俗谓之鲁般桥。盖通古之津隘，又在今之地险也。将，即亮翻。〕陈王纯步骑二万守千里径，〔千里径亦当在平阳北，要路之一也。杜佑曰：汾州界北接太原，当千里径。骑，奇寄翻；下同。〕郑公达奚震步骑一万守统军川，统军川，地阙。〕大将军韩明步骑五千守齐子岭，〔齐子岭在邵郡东。〕焉氏公尹升步骑五千守鼓锺镇，〔焉氏，读曰燕支。燕，平声。此焉氏县公也。地形志：凉州悉和郡有燕支县，因燕支山以名县，隋并入番和县。水经注：教水出垣县北教山，其水南历鼓锺上峡，又南流历鼓锺川；西南有冶官，世人谓之鼓锺城。山海经曰：鼓锺之山，帝台之所以觞百神，即是山也。垣县，后魏于此置邵郡。〕凉城公辛韶步骑五千守蒲津关，〔此凉城郡公也。后魏立凉城郡于汉沃阳县盐泽北七里，池西有旧城，俗谓之凉城，郡取名也。按后魏自六镇反乱，此地皆弃之不能有，后周特取郡名以封爵耳。汉、魏以后，五等之封，皆无实土，其来久矣。蒲津关在蒲坂，因津济处以立关。汉书：武帝元封六年，立蒲津关。〕赵王招步骑一万自华谷攻齐汾州诸城，〔水经：涑水出河东闻喜县东山黍葭谷。俗谓之华谷。即齐将斛律光取周汾北以进筑者也。〕柱国宇文盛步骑一万守汾水关。〔汾水关当在霍邑县，南临汾县北。自此以上，凡言守者，皆姿断齐援兵之路，独守蒲津关者为后继。括地志：汾州灵石县有雀鼠谷、汾水关。〕
遣内史王谊监诸军攻平阳城。〔监，工衔翻。〕齐行台仆射海昌王尉相贵婴城拒守。〔尉，纡勿翻。【章：十二行本「守」下有「相贵，相愿之兄也」七字；乙十一行本同；孔本同；张校同。】〕甲子，齐集兵晋祠。〔地形志：晋阳有晋王祠。〕庚午，齐主自晋阳帅诸军趣晋州。〔帅，读曰率；下同。趣，七喻翻。〕周主日自汾曲至城下督战，城中窘急。〔窘，巨陨翻。〕庚午，行台左丞侯子钦出降于周。〔降，户江翻。〕壬申，晋晋州刺史崔景嵩守北城，夜，遣使请降于周，王轨帅众应之。未明，周将北海段文振，杖槊与数十人先登，〔使，疏吏翻。帅，读曰率。将，即亮翻。槊，色角翻。〕与景嵩同至尉相贵所，拔佩刀劫之。城上鼓噪，齐兵大溃，遂克晋州，虏相贵及甲士八千人。
齐主方与冯淑妃猎于天池，〔考异曰：冯淑妃传云：「猎于三堆。」今从高阿那肱传。余按宋白绩通典，岚州静乐县，本三堆也；天池亦在县界。〕晋州告急者，自旦至午，驿马三至。右丞相高阿那肱曰：「大家正为乐，〔乐，音洛。〕边鄙小小交兵，乃是常事，何急奏闻！」至暮，使更至，〔使，疏吏翻。〕云「平阳已陷，」乃奏之。齐主将还，淑妃请更杀一围，齐主从之。〔按齐主猎于祁连池，癸亥，还晋阳。甲子，即集兵，庚午，自晋阳帅兵趣晋州。壬申，晋州陷时，齐主方猎于天池，冯淑妃请更杀一围。如审是，则晋州陷之日，齐主犹在天池。天池，今在宪州静乐县，至晋阳一百七十余里，自晋阳南至晋州又五百有余里。齐主既以庚午违晋阳而南，无缘复北至天池。窃谓猎祁连池与猎天池，共是一事，北人谓天为祁连，故天池亦谓之祁连池。通鉴坞集诸书成一家言，自癸亥排日书至庚午发晋阳，是据北齐纪；书高阿那肱不急奏边报，是据阿那肱传；书请更杀一围，是据冯淑妃传；合三者而书之，不能不相抵牾。又，冯淑妃传以为猎于三堆，三堆在肆州永安郡平寇县界，亦在晋阳北。〕
周齐王宪攻拔洪洞、永安二城，〔二城皆在晋州北。洪洞城在杨县，取城北洪洞岭名之。永安，古彘县地，隋改曰霍邑。〕更图进取。齐人焚桥守险，军不得进，乃屯永安。使永昌公椿屯鸡栖原，〔永昌郡公。五代志：巴东郡大昌县，后周置永昌郡。鸡栖原在永安北。〕伐柏为庵以立营。〔庵，乌含翻。汉皇甫规亲入庵庐巡视三军。〕椿，广之弟也。
癸酉，齐主分军万人向千里径，〔壬申，晋州陷，癸，酉齐军已向千里径，则知晋州陷不与猎天池同日，明矣。〕又分军出汾水关，自帅大军上鸡栖原。〔上，时掌翻。〕宇文盛遣人告急，齐王宪自救之。齐师退，盛追击，破之。俄而椿告齐师稍逼，宪复还救之。〔复，扶又翻。〕与齐对陈，至夜不战。〔陈，读曰阵。〕会周主召宪还，〔还，从宣翻，又如字。〕宪引兵夜去。齐入见柏庵在，不之觉，明日，始知之。齐主使高阿那肱将前军先进，仍节度诸军。〔将，即亮翻。〕
甲戌，周以上开府仪同大将军安定梁士彦为晋州刺史，留精兵一万镇之。
十一月，己卯，齐主至平阳。周主以齐兵新集，声势甚盛，且欲西还以避其锋。开府仪同大将军宇文忻谏曰：「以陛下之圣武，乘敌人之荒纵，何患不克！若使齐得令主，君臣协力，虽汤、武之势，未易平也。〔易，以豉翻。〕今主暗臣愚，士无鬬志，虽有百万之众实为陛下春耳。」军正京兆王纮〔【章：十二行本「纮」作「韶」；乙十一行本同；孔本同。】〕曰：〔时因行军，仿汉制置军正之官，不常置也。〕「齐失纪纲，于兹累世。〔世祖嗣位，齐政不纲，今再世矣。〕天状周室，一战而扼其喉。取乱侮亡，正在今日。〔取乱侮亡，商仲虺之诰。〕释之而去，臣所未谕。」周主虽善其言，竟引军还。忻，贵之子也。〕宇文贵本朔方人，徙京兆，仕周为大司马，非周之族也。〕
周主留齐王宪为后拒，齐师追之，宪与宇文忻各将百骑与战，斩其骁将贺兰豹子等，〔将，即亮翻；下同。骑，奇寄翻。骁，坚尧翻。〕齐师乃退。宪引军渡汾，追及周主于玉壁。
齐师遂围平阳，昼夜攻之。城中危急，楼堞皆尽，〔楼，城上敌楼。堞，城短垣。堞，徒协翻。〕所存之城，寻仞而已。〔六尺为寻，七尺为仞。〕或短兵相接，〔枪槊为短兵。〕或交马出入，外援不至，众皆震惧。梁士彦媖慨自若，〔媖，苦朗翻。〕谓将士曰：「死在今日，吾为尔先。」于是勇烈齐奋，呼声动地，〔呼，火故翻。〕无不一当百。齐师少却，〔少，诗沼翻。〕乃令妻妾、军民、妇女，昼夜修城，三日而就。周主使齐王宪将兵六万屯涑川，遥为平阳声援。齐人作地道攻平阳，城陷十余步，将士乘势欲入。齐主敕且止，召冯淑妃观之。淑妃妆点，不时至，周人以木拒塞之，〔塞，悉则翻。〕城木造远桥。旧桥近城，别造远桥。〕齐主与淑妃度桥，桥坏，至夜乃还。
癸巳，周主还长安。甲午，复下诏，以齐人围晋州，更帅诸军击之。丙申，纵齐降人使还。〔帅，读曰率。纵之使还，齐师知周师将复至而惧，亦以坚晋州守者之心。降，户江翻。〕丁酉，周主发长安；〔还长安仅三日，复出师，明引归者，欲使齐师疲于攻平阳而后取之。〕壬寅，济河，与诸军合。十二月，丁未，周主至高显，〔高显盖近涑川。〕遣齐王〔【章：十二行本「王」下有「宪」字；乙十一行本同；孔本同；张校同。】〕帅所部先向平阳。戊申，周主至平阳。庚戌，诸军总集，凡八万人，稍进，逼城置陈，东西二十余里。
先是齐人恐周师猝至，于城南穿堑，自乔山属于汾水；齐主大出兵，陈于堑北，〔陈，读日阵。先，悉荐翻。堑，七艳翻。属，之欲翻。乔山当在平阳城西。〕周主命齐王宪驰往观之。宪复命曰：「易与耳，〔易，以豉翻。〕请破之而后食。」〔左传：齐、晋战于濯。齐侯曰：「余姑翦灭此而后朝食。」〕周主悦，曰：「如汝言，吾无忧矣！」周主乘常御马，从数人巡陈，所至辄呼主帅姓名慰勉之。〔帅，所类翻。〕将士喜于见知，成思自奋。将战，有司请换马。周主曰：「朕独乘良马，欲何之！」周主欲薄齐师，碍堑而止，自旦至申，相持不决。
齐主谓高阿那肱曰：「战是邪﹖不战是邪﹖」〔邪，音耶。〕阿那肱曰：「吾兵虽多，堪战不过十万，病伤及绕城樵爨者复三分居一。〔复，扶又翻。〕昔攻玉壁，援军来即退。〔攻玉壁，事见一百五十九卷梁武帝中大同元年。〕今日将士，岂胜神武时邪﹗〔高欢谥神武皇帝。〕不如勿战，却守高梁桥。」〔地形志：晋州平阳县有高梁城。水经注：汾水径高梁故城西，故高梁之垆也，晋文公害怀公于此。汾水又南平阳县东。新唐志：晋州临汾县东北十里有高梁堰。〕安吐根曰：「一撮许贼，马上剌取，掷着汾水中耳﹗」〔一撮，言其少也。撮，仓括翻。剌，七亦翻。着，直略翻。不知兵势而轻敌大言，未有不败者也。〕齐王意未决。诸内参曰：「彼亦天子，我亦天子。彼尚能远来，我何为守堑示弱﹗」齐主曰：「此言是也。」于是填堑南引。周主大喜，勒诸军击之。
兵纔合，齐主与冯淑妃并骑观战。东偏少却，淑妃布曰：「军败矣﹗」〔骑，奇寄翻。少，诗沼翻。怖，普故翻，惶惧也。〕录尚书事城阳王穆提婆曰：「大家去﹗大家去﹗」齐主即以淑妃奔高梁桥。开府仪同三司爰长谏曰：「半进半退，战之常体。今兵众全整，未有亏伤，陛下舍此安之﹗马足一动，人情骇乱，不可复振。愿速还安慰之﹗」〔复，扶又翻。，还从宜翻，又音如字；下同。〕武卫张常山自后至，〔武卫，属左、右武卫将军。〕亦曰：「军寻收讫，甚完整。围城兵亦不动。至尊宜回。不信臣言，乞将内参往视。〔将，领也，与也，偕也，龎也，挟也。〕齐主将从之。穆提婆引齐主肘曰：「此言难信。」齐主遂以淑妃北走。齐师大溃，死者万余人，军资器械，数百里间，委弃山积。〔齐人所弃，皆为稽胡所取，后周人由此讨稽胡。〕安德王延宗独全军而还。〔延宗在乱能整，未易才也。惜大厦将颠，非一木所支耳。〕
齐主至洪洞，淑妃方以粉镜自玩，〔施粉添妆，临镜以自玩也。〕后声乱，唱贼至，于是复走。〔复，扶又翻。〕先是齐主以淑妃为有功勋，将立为左皇后，遣内参诣晋阳取皇后服御袆翟等。〔五代志：梁制：皇后谒庙，服捿镅大衣，盖嫁服也，皁上皁下；亲蚕则青上缥下。齐制：皇后助祭、朝会以袆衣，祠郊禖以褕狄，小宴以阙狄，亲蚕以鞠衣，礼见皇帝以展方，宴居以绿衣。六服俱有蔽膝，织成绲带。周制：皇后翟衣六：祀郊禖、朝享，则翚衣，素质，五色；祭阴社、朝命，妇，则面衣，青质，五色；祭群小祀、受献玺，则鷩衣，赤色；采桑，则鸨衣，黄色；从皇帝见宾客、听女教则鵫衣，白色；食命妇、归宁，则么衣，玄色。隋制：皇后袆衣，深青，炽成为之，为翚翟之形，素质五色十二等。先，悉荐翻。袆，许韦翻。捿，涓畦翻。释名：妇人上服曰捿，具下垂者。镅，朱欲翻。缥，匹小翻。褕，音遥。展，与襢同陟战翻。沈，将辇翻。绲，古本翻。面，与褕同音。鷩，必列翻，亦雉也。鸨，补抱翻。鵫，敕角翻，雉名。么，直质翻。〕至是，遇于中涂，齐主为按辔，〔为，于伪翻。〕命淑妃着之，然后去。〔史言齐师之败，皆由冯小怜以妇人从军，国之祸也。齐主既败，而宠其所嬖以速亡。着，职略翻。〕
辛亥，周主入平阳。梁士彦见周主，持周主须而泣曰：「臣几不见陛下！」周主亦为之流涕。〔史叙后周君臣相与之情。须，与须同。几，居依翻。为，于伪翻；上主为、下善为同。〕
周主以将士疲弊，欲引还。〔将，息亮翻。还，所宣翻，又音如字。〕士彦叩马谏曰：「今齐师遁散，众心皆动，因其惧而攻之，其势必举。」周主从之，执其手曰：「余得晋州，为平齐之基，若不固守，则大事不成。朕无前忧，唯虑后变，汝善为我守之！」〔用兵而能虑后患者，善师者也。〕遂帅诸将追齐师。〔帅，读曰率。〕诸将固请西还，周主曰：「纵敌患生。卿等若疑，朕将独往。」诸将乃不敢言。癸丑，至汾水关。
齐主入晋阳，忧惧不知所之。甲寅，齐大赦。齐主问计于朝臣，皆曰：「宜省赋息役，以慰民心；收遗兵，背城死战，以安社稷。」〔朝，直遥翻。背，蒲妹翻。〕齐主欲留安德王延宗、广宁王孝珩守晋阳，〔珩，音行。〕自向北朔州。〔魏孝昌中，改怀朔镇为朔州，本汉五原郡地；寻即陷没，而朔州寄治并州界。后齐置朔州于古马邑城，于西河郡置南朔州，故谓马邑为北朔州。新唐志曰：朔州本治善阳，建中中，马遂徙治马邑。大元以朔州置顺义节度，领鄯阳、窟谷二县，而以马邑县置固州。〕若晋阳不守，则奔突厥，〔厥，九勿翻。〕群臣皆以为不可，帝不从。
高阿那肱所部兵尚一万，守高壁，〔高壁，岭名，在雀鼠谷南。括地志：汾州灵石县有高壁岭。杜佑曰：在县东南。宋白曰：灵石县东南有高壁岭、雀鼠谷、汾水关，皆汾西险固之所。〕余众保洛女砦。〔砦，与寨同，柴夬翻；下同。〕周主引军向高壁，阿那肱望风退走。齐王宪攻洛女砦，拔之。有军士告阿那肱招引西军，齐主令侍中斛律孝卿检校，孝卿以为妄。还，至晋阳，阿那肱腹心复告阿那肱谋反，〔复，扶又翻。〕又以为妄，斩之。
乙卯，齐主诏安德王延宗、广宁不孝珩募兵。延宗入见，〔珩，音行。见，贤遍翻。〕齐主告以欲向北朔州，〔后魏太和中，置朔州于定襄故城。高齐天保，于马吧西南置朔州，相去三百八十里。故定襄古城之朔州有北朔州之称。〕延宗泣谏，不从，密遣左右先送皇太后、太子于北朔州。
丙辰，周主与齐王宪会于介休。〔介休县属西河郡。〕齐开府仪同三司韩建业举城降，以为上柱国，封郇公。〔降，户江翻。郇，音荀。郇，古国名。〕
是夜，齐主欲遁去，诸将不从。〔将，即亮翻。〕丁巳，周师至晋阳。齐主复大赦，〔复，扶又翻。〕改元隆化。以安德王延宗为相国、并州刺史，总山西兵，〔并，卑经翻。邺都谓并州之地为山西。〕谓曰：「并州兄自取之，儿今去矣！」延宗曰：「陛下为社稷勿动。臣为陛下出死力战，必能破之。」〔为，于伪翻。〕穆提婆曰：「至尊计已成，王不得辄沮！」〔沮，在吕翻。〕齐主乃夜斩五龙门而出，欲奔突厥，从官多散。〔厥，九勿翻。从，才用翻；下同。〕领军梅胜郎叩马谏，乃回向邺。时唯高唯高阿那肱等十余骑从，〔骑，奇寄翻。〕广宁王孝珩、襄城王彦道继至，得数十人与俱。
穆提婆西奔周军。陆令萱自杀，家属皆诛没周主以提婆为柱国、宜州刺史。〔五代志：京兆郡华原县，后魏置北雍州，西魏改为宜州。〕下诏谕齐群臣曰：「若妙尽人谋，深达天命官荣爵赏，各有加隆。或我之将卒，逃逸彼朝，〔将，即亮翻。朝，直遥翻。〕无问贵贱，皆从荡涤。」自是齐臣降者相继。〔降，户江翻。〕
初，齐高祖为魏丞相，〔齐尊高欢庙号曰高祖。相，息亮翻。〕以唐邕典外兵曹，戣原白建典骑兵曹，〔骑，奇寄翻。〕皆以善书计、工簿帐受魏任。及齐受禅，诸司咸归尚书；唯二薯不废更名二省。〔更，工衡翻。〕邕官至录尚书事，建官至中书令，常典二省，世称「唐、白」。邕兼领度支，与高阿那肱有隙，阿那肱谮之齐主，敕侍中斛律孝卿总知骑兵度支。〔度，徒洛翻。〕孝卿事多专决，不复诣禀。〔复，扶又翻。〕邕自以宿习旧事，为孝卿所轻，意甚郁郁。〔郁郁者，受抑而气不得舒也。〕乃齐主还邺，邕遂留晋阳。并州将帅请于安德王延宗曰：「王不为天子，诸人实不能为王出死力。」〔将，即亮翻。帅，所类翻。为，不伪翻。〕延宗不得已，戊午，即皇帝位。下诏曰：「武平孱弱，〔曰武平者，称齐主年号。孱，士颜翻，又士眼翻。〕政由宫〔【章：十二行本「宫」作「宦」乙十一行本同。】〕竖，斩关夜遁，莫知所之。王公卿士，猥见推逼，〔猥，沓也。〕今祗承宝位。」大赦，改元德昌。以晋昌王唐邕为宰相，齐昌王莫多娄敬显、沭阳王〔【章：十二行本「王」下有「和阿千子」四字；乙十一行本同；孔本同；张校同，云无注本「千」作「千」。】〕右卫大将军段畅、开府仪同三司韩骨胡等为将帅。敬显，贷文之子也。〔此皆齐所封郡王也。五代志：西城郡石泉县，置晋昌郡。蕲春郡蕲春县，后齐置齐昌郡。东海郡流阳县，东魏置沭阳郡。莫多娄贷文战死，事见一百五十八卷梁武帝大同四年。沭，音术。〕众闻之，不召而至者，前后相属。延宗发府藏及后宫美女以赐将士，〔属，之欲翻。藏，徂浪翻。将，即亮翻。〕籍没内参十余家。齐主闻之，谓近臣曰：「我宁，使周得并州，不欲安德之。」左右曰：「理然。」延宗见士卒，皆亲执手称名，流涕呜咽，众争为死；〔为，于伪翻。〕童儿女子，亦乘屋攘袂，投笂石以御敌。〔乘，登也。〕
己未，周主至晋阳。〔考异曰：周书武帝纪：「丁巳，大军次并州。」又云：「己未，军次并州。」盖丁巳前军至，己未帝乃至也。〕庚申，齐主入邺。周师围晋阳，四合如黑云。〔周戎衣及旗帜皆黑，且兵多，故如黑云。〕安德王延宗命莫多娄敬显、韩骨胡拒城南，和阿干子、段畅城东，自帅众拒齐王宪于城北。〔帅，读曰率。〕延宗素肥，前如偃，后如伏，人常笑之。至是，奋大抬往来督战，〔抬，所角翻。〕劲捷若飞，所向无前。和阿干子、段畅以千骑奔周军。〔骑，奇寄翻。〕周主攻东门，际昏，遂入之，进焚佛寺。延宗、敬显自门入，夹击之，周师大乱，争门，相填压，寒路不得进。齐人从后斫刺，死者二千余人。〔塞，悉则翻。刺，七亦翻。〕周主左右略尽，自拔无路。承御上士张寿牵马首，〔承御上士，盖侍卫左右之官。〕贺拔伏恩以鞭拂其后，〔考异曰：北齐书安德王延宗传作「佛恩」。今从周、齐帝纪。〕绮岖得出。〔崎，丘奇翻。岖，音区。〕齐人奋击，几中之。〔几，居依翻，又巨希翻，近也。中，户仲翻。〕城东道阨曲，〔阨，与総同，乌懈翻。〕伏恩及降者皮子信导之，仅得免，〔降，户江翻。〕时已四更。〔夜分五更。四更，丁夜也。更，工衡翻。〕延宗谓周主为乱兵所杀，使于积尸中求长鬣者，不得。〔鬣，良涉翻须也。〕时齐人既捷，入坊饮酒，尽人既捷，入坊饮酒，尽醉卧，延宗不得能整。〔复，扶又翻。〕
  </div>
  <div class="pagination">
   <a href="资治通鉴注_page182.html">
    上一页
   </a>
   <span>
    ...
   </span>
   <a href="资治通鉴注_page178.html">
    178
   </a>
   <a href="资治通鉴注_page179.html">
    179
   </a>
   <a href="资治通鉴注_page180.html">
    180
   </a>
   <a href="资治通鉴注_page181.html">
    181
   </a>
   <a href="资治通鉴注_page182.html">
    182
   </a>
   <span class="current-page">
    183
   </span>
   <a href="资治通鉴注_page184.html">
    184
   </a>
   <a href="资治通鉴注_page185.html">
    185
   </a>
   <a href="资治通鉴注_page186.html">
    186
   </a>
   <a href="资治通鉴注_page187.html">
    187
   </a>
   <a href="资治通鉴注_page188.html">
    188
   </a>
   <span>
    ...
   </span>
   <a href="资治通鉴注_page184.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
