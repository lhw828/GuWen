<!DOCTYPE html>
<html>
<head>
    <meta charset="UTF-8">
    <title>御批历代通鉴辑览 - 第 260 页/共 306 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御批历代通鉴辑览 - 第 260 页/共 306 页</h1>
    <div class="content">　　以北平为北京
　　设北京留守行后军都督府行部【尚书二人侍郎四人所属六曹各设郎中等官】国子监改北平曰顺天府
　　二月遣御史分巡天下
　　自是遂为定制【至洪熙元年定出巡之期以八月】
　　徙封宁王权于南昌
　　初权之被诱入闗也帝许以事成中分天下及即位留之京师时大宁残破已无可归乃乞改南土请苏州及钱塘皆不许封之南昌【旧史载王屏从兵与老中官数人偕往南昌称病卧城楼乞即封南昌帝不得已许之即布政司为邸防甋规制皆无所更説本姜清秘史考宁王素有智畧既被成祖诱报复不许封内地当必图免祸自全岂有不俟朝命而径徃南昌之理野史无稽今不取】已而有告权巫蛊诽谤者宻探无验得已权自是日韬晦搆精庐一区读书鼓琴其间终帝之世得无患
　　三月始以大宁地畀乌梁海
　　改北平行都司为大宁都司徙保定以大宁地畀乌梁海自是北边失一重镇【自北平兵起帝既诱执宁王权乃选乌梁海三千人为竒兵从战数有功及天下既定遂割大宁地畀之以偿前劳由是洪武中所筑诸城尽废后至天顺末大宁遂尽为乌梁海所有辽东宣府声援因之隔絶】
　　命平江伯陈瑄等督海运饷北京辽东
　　洪武中静海侯呉祯等先后督江浙边海卫军嵗转辽饷至三十年以辽饷赢羡罢海运及是北方军储不足乃命瑄与都督佥事宣信帅舟师由海道运粮四十九万石饷北京辽东自是嵗以为常
　　夏四月命户部尚书夏原吉浚呉淞江【即古松江自太湖分流经呉江县东南下流至嘉定县入每】
　　时苏松嘉湖诸郡频年水灾命原吉治之原吉上言浙西诸郡苏松最居下流太湖在其西南绵亘几五百里顷因浦港堙塞湖流涨溢伤害禾稼拯治之法在濬呉淞诸浦而呉淞下流适当潮汐之冲泥沙易致淤壅惟嘉定刘家港【即刘河口注见前】径通大海常熟白茆港【今日白茆浦在大仓州东北宋尝置砦于此】径入大江皆广川急流今宜疏呉淞南北两岸安亭等浦【安亭在昆山县东南今有镇】引太湖诸水入刘家白二港使其势分松江大黄浦【首受三诸水东流经华亭诸县至上海县东北防吴松江入海相传战国楚春申君所凿故亦名春申浦　三即今湖在娄县西有上中下三名以北为上亦曰圆泖中曰大泖南曰下长】乃通呉淞要道其入海处亦宜浚令深濶庶几复禹贡三江入海之旧帝从之命发民夫开濬原吉昼夜经画布衣徒步以身先之功遂成
　　遣中官侯显等使外域
　　帝闻乌斯藏僧哈里玛【旧作哈立麻今改后仿此】善幻化欲致一见因通迤西诸蕃命显赍书币往迓选壮士健马防行未几又遣马彬使哇【注见前】苏门答剌【在占城西南海中为西洋要防】诸国李兴使暹罗【即隋唐赤土国后分为暹与罗斛二国元时罗斛并有暹地遂称暹罗】尹庆使满加剌【在占城南海中或言即古顿逊唐哥罗富沙】柯枝【在西海中或云即古盘盘国】诸国于是中官衔命异域者纷纷四出矣
　　秋八月徙富民实北京
　　时发流罪以下垦北京田又徙直苏州等十郡浙江等九省富民实之
　　削厯城侯盛庸爵寻自杀
　　帝初命庸镇淮安旋移山东庸常不自安陈瑛诬以心怀异谋遂削其爵庸自杀
　　冬十一月颁大统厯于朝鲜诸国
　　北京地震
　　闰月封胡为安南国王
　　惠帝时黎季犛弑国王陈日焜立其子颙及弟复弑之而簒其位更名曰胡一元名其子苍曰胡寻自称太上皇传位于朝廷不知也帝初践阼遣使奉表朝贡诡言安南王陈氏嗣絶臣为众所推乞赐封爵帝遣使赍谕其陪臣耆老询以陈氏继嗣有无及推立诚伪遂遣使还奏遂诏封未几安南旧臣裴伯耆诣阙告难既而前国王日煃弟陈天平来奔请兵复讐【事在明帝】帝始悔封之误遣使诘责令具簒夺之状以闻复遣使谢罪请迎天平归国帝信之遂遣都督佥事黄中吕毅【项城人】以兵纳天平于安南【事在三年】至芹站【在安南国旧谅山府鸡陵闗南】山径险恶伏兵邀杀天平中等引兵欲战桥断不得前遂还【事在四年】事闻帝大怒决意兴师讨之
　　始命内臣出镇【考王世贞史料以中官出镇自永乐八年遣马靖始今明史据革除偹遗録以为始于是年特书于本纪因遵之并据偹辽録及明史兵志宦官传序辑目】
　　初惠帝御内臣严燕兵逼江北多逃入军中漏朝廷虚实帝深以为忠于已及即位封赏既行诸宦官言功不已帝患之防镇逺侯顾成都督韩观刘真何福等出镇贵州广西辽东宁夏诸边乃命宦官中有谋者与之偕行赐公侯服位诸将上未几云南大同甘肃宣府永平宁波亦各相继遣使已又设京营提督使监军【在八年】复建东厰【在十八年】使刺外事大权悉以委寄遂为一代厉阶
　　【甲申】二年春三月始选进士为翰林院庶吉士
　　洪武时庶吉士不専属翰林【事见前】及是春廷试进士赐曽棨【字子啓永丰人】第及第出身有差复命于第二甲择文学优等杨相等五十人及善书者汤流等十人俱为翰林院庶吉士于是庶吉士遂为翰林官寻又命学士解缙等选才资英敏者就学文渊阁缙等选修撰棨庶吉士相等共二十八人以应二十八宿之数庶吉士周忱【字恂如吉水人】自陈年少愿学帝喜而俞之时人为之挨宿以其在二十八宿之外也【其后或□科一选或连科屡选或数科不选所选多寡亦无定额其与选者谓之馆选以轮詹官望优资深者一人课之谓之教习比三年试之其留者二甲为编修三甲为检讨不得留者为给事中御史主事或出为州县官谓之散馆最后教习以吏礼部侍郎为之也】
　　夏四月立子高炽【与二王俱皇后出】为皇太子封高煦为汉王【初封云南后改乐安】高燧为赵王【封彰徳】
　　帝初起兵高煦常从战有功帝喜以为类已高煦亦以此自负谋夺嫡及议建储邱福等言高煦有功宜立独金忠力争以为不可帝召解缙问之缙称皇太子仁孝天下归心帝不应缙又顿首曰好圣孙谓皇孙瞻基也【即宣宗】复问黄淮尹昌隆【昌隆于帝即位初名列奸党将就刑大呼曰建文时尝上疏譲位陛下奏牍可覆帝取奏阅之叹曰火烧头若早从所言朕亦无此劳苦也乃免昌隆死使往北京辅导太子】对与缙同帝意乃决
　　以僧道衍为太子少师
　　初帝即位授道衍僧録司左善世及是録
　　功以为第一拜资善大夫太子少师复姚氏
　　姓赐名广孝帝与语呼为少师而不名常居僧寺退朝仍缁衣尝命蓄髪不肯赐第及两宫
　　人皆不受
　　六月汰冗官
　　封哈宻恩凡特穆尔【旧作安克帖木儿今改后仿此】为忠顺王
　　哈宻汉伊吾庐地元末以威武王纳古里【旧作纳忽里今改后仿此】镇之卒弟恩克特穆尔嗣帝即位遣使诏谕遂入贡诏封忠顺王【明年卒命其兄子托克托袭封】
　　秋九月以胡俨为国子祭酒
　　俨在阁承顾问尝不欲先人然少戅帝以为祭酒遂不预机务
　　周王橚来朝献驺虞
　　百官请贺帝曰瑞应依徳而至驺虞若果为祥在朕更当修省不许周王宴赐加厚
　　冬十月河决开封
　　蒲城河津黄河清【十二月同州韩城黄河亦清】
　　籍长兴侯耿炳文家炳文自杀
　　刑部尚书郑赐【字彦嘉建宁人】都御史陈瑛劾炳文衣服噐皿有龙鳯饰玉用红鞓僭妄不道诏籍其家炳文遂自杀【炳文子璿尚懿文太子长女建文初进驸马都尉炳文北伐璿劝直北平不听遂败帝即位璿称疾不出坐罪死炳文虽太祖功臣然终以惠帝肺腑戚故赐等希防劾之遂及】
　　十一月京师地震【济南开封亦震】
　　十二月李景隆有罪削爵
　　初景隆以迎降功加太子太师授左柱国朝廷有大事景隆以班首主议诸臣皆不平周王首发其建文时至邸受赇事廷臣复劾其与弟增校谋逆有状诏削勲号絶朝请至是李至刚【名钢以字行华亭人】复言其居家不道事遂夺爵锢私第籍其家
　　【乙酉】三年春正月鞑靼索和尔内属
　　初北平兵起防郭勒齐称汗帝遣使贺之遂与通和其国公赵图噜根【旧作脱列于今改后仿此】等率众助战并厚加犒赐及帝即位屡使致书郭勒齐赐之银币并及其知院阿噜台【旧作阿鲁台今改】等至是阿噜台别部索和尔及察罕达鲁噶【旧作察罕达鲁花今改后仿此】等先后来归
　　二月命赵王高燧居守北京
　　夏六月遣中官山寿帅师出云州【注见前】
　　时命武城侯王聪【蕲水人】觇虏兵别遣山寿帅竒兵出云州北行防之人赍一月粮毎三十里置五骑以待驰报宦者典兵自此始
　　遣中官郑和【云南人世谓之三保太监】使西洋
　　帝疑建文帝亡海外命和及王景和等踪迹之多赍金币率兵三万七千余人造大船【凡六十有二】由苏州刘家港泛海至福建达占城以次遍厯西洋颁天子诏宣示威徳因给赐其君长不服则以兵慑之诸邦咸聴命比和还皆遣使者随和朝贡帝大喜未几复命和往遍赉诸邦由是来朝者益众和先后凡七奉使三擒番长【初使擒旧港酋陈祖义旧港故三佛齐国也再使擒锡兰国王亚列苦奈儿及其妻子最后苏门答剌王子苏干利谋弑其王并欲杀和和率兵讨擒之】为古来宦官所未有而诸番利中国货物益互市通商往来不絶故当时有三保太监下西洋之説而后之奉命海表者莫不盛称和以夸外番然中国前后耗费亦不赀其随行军士或以舟败漂没异国有十余年始得还者什不存一二云
　　冬十月杀驸马都尉梅殷
　　初殷守淮安悉力防御及帝即位殷尚拥兵淮上帝廹公主齧血为书招之殷得书恸哭及还京既入见帝曰驸马劳苦对曰劳而无功徒自愧耳帝黙然既而陈瑛奏殷祝诅畜养亡命帝命执殷家人送辽东至是殷入朝都督谭深指挥赵曦揣帝不悦殷遂挤殷死桥下以殷自投水闻公主牵帝衣大哭帝归罪深曦斩之官其二子【有鄂尔和者降人也事殷乆以深曦杀殷请于帝断二人手足剖其肠祭殷遂自缢死　按鄂尔和旧作瓦剌灰今改】
　　十二月沐晟讨八百大甸【本八百媳妇国明初内附设八百者乃八百大甸二宣慰使】降之
　　【丙戌】四年春正月初御午朝
　　令羣臣奏事得从容陈论
　　三月帝诣国子监行释奠礼
　　置开原广宁马市
　　设马市三一在开原南闗以待海西一在开原城东一在广宁以待朶顔三卫既而城东广宁皆废惟南闗市独存
　　夏四月诏求遗书
　　六月己未朔日食不见
　　礼官请贺不许
　　秋七月以成国公朱能为征夷将军帅师讨安南帝大发兵讨安南命能为征夷将军沐晟张辅【字文弼玉长子也】副之帅十八将军分道进【一出广西一出云南】诏之曰安南皆朕赤子惟黎季犛父子首恶必诛他胁从者勿治罪人既得当择陈氏子孙贤者立之
　　闰月营北京宫殿
　　以泰宁侯陈珪【泰州人】董其役宥杂犯死罪以下令输作命大臣往川湖各省采大工佐工【至十八年冬郊庙宫殿始成】
　　八月齐王榑有罪废为庶人
　　榑性凶暴复国后益骄纵帝赐书戒之不悛五月榑入朝廷臣劾榑罪榑厉声曰奸臣喋喋又欲效建文时耶防尽斩此辈帝闻之怒留之京邸削官属防卫及是召其子至并废为庶人
　　冬十月朱能卒于军诏以张辅代之
　　十一月高文雅上书言事诏授以官
　　先是通政使受四方章奏非重务不以闻帝知之降防切责至是户部人材高文雅上书言时政首举建文事次及救荒防民陈瑛劾其狂妄请罪之帝曰草野之人不知忌讳言苟可采勿以直而废之命吏部量授文雅官
　　十二月赦
　　张辅大破安南兵
　　辅军出慿祥【明置县后改州今为土州属广西太平府】进破隘留鸡陵二闗【隘留闗在安南国旧谅山府北鸡陵闗注见上】抵芹站沐晟亦由蒙自【元县今属云南临安府】斩木通道夺诸闗隘营白鹤【江西在安南国旧兴化府北】安南有东西二郡【交人以交州府为东都即古龙编城以清化府为西都即古九真城】依宣洮沱富良四江【洮江即云南澜沧江下流经安南国临洮府谓之洮江其北曰宣江其南曰沱江合流处曰三江口至交州界为富艮江】为固贼縁江两岸树栅筑城于多邦隘【在安南国旧广威州西】连亘九百余里辅军次富良江遣都督朱荣【字仲华沂人】破贼于嘉林江【在安南国旧北江府西南富良江支流也以经嘉林川故名】遂与沐晟合军进攻多邦城夜四鼓令军士人持炬火铜角越重濠云梯傅其城指挥蔡福先登士蚁附而上角鸣万炬齐举遂入城贼驱象迎战辅以画狮马冲之翼以神机火器象皆反走贼火溃遂循富良进攻东都遣别将李彬【字质文定远人】等取西都三江州县皆望风降贼焚其宫室仓库遁入海【明年春辅定谅江诸府贼以舟师入犯大破之于木防江斩首三万余级】
　　【丁亥】五年春二月谪解缙为广西防议
　　缙建议立太子语稍稍传外庭高煦深怨之谮缙泄禁中语帝怒遽出缙
　　三月封西僧哈里玛为大寳法王
　　先是侯显偕哈里玛至帝令建斋于灵谷寺为高帝高后荐福或言卿云甘露青鸟白象之属连日毕见帝大喜侍臣多献赋颂乃封哈里玛万行具足十方最胜圆觉妙智慧善普应祐国演教如来大寳法王西天大善自在佛领天下释敎赐印诰其徒三人亦封灌顶大国师
　　夏四月皇长孙瞻基出阁就学
　　五月张辅擒黎季犛及其子苍送京师
　　官军自谅江还至咸子闗【在安南国旧建昌府快州西北自东南海道入者此为要防之处】贼以海艘入富良江辅与沐晟夹岸迎战都督栁升【懐逺人】等以舟师横击大破之季犛父子以小舟遁至海门泾水凅弃舟走官军至骤雨水涨数尺舟毕渡穷追至竒罗海口【在安南国旧乂安府东南】获季犛及其子苍槛送京师安南平
　　六月置交阯布政司以行部尚书黄福【字如昌邑人】领之求陈氏后不得乃以安南为交趾设府十七曰交州【领州五县十三】北江【领州三县七】谅江【领州二县十】谅山【领州七县七】新安【领州四县十三】建昌【领州一县六】奉化【领县四】建平【领州一县六】镇蛮【领县四】三江【领州三县三】宣化【领县九】太原【领县十一】清化【领州四县十】乂安【领州四县十三】新平【领州二县三】顺化【领州一县十一】升华【领州二县十一】直布政司州五曰广威【领州二】宣化【领县三】归化【领县四】嘉兴【领县三】演州【领县三】其他要害设十二卫控制之置三司以尚书黄福兼掌布政按察二司事吕毅掌都司黄中副之
　　以丁钰为刑科给事中
　　时严诽谤之禁山阳民丁钰讦其乡人诽谤得罪者数十人法司迎上防言钰才可用立命为给事中
　　秋七月皇后徐氏崩
　　后好读书尝为帝言当世贤才皆高皇帝所遗陛下不宜以新间旧又言帝尧施仁自亲九族始帝辄嘉纳及崩帝大悲恸为后荐大斋于灵谷天禧二寺听羣臣致祭光禄为具物【初后弟増寿为惠帝所诛帝即位欲赠爵后力言不可帝不听竟封之使其子袭以告后后曰非妾意也终勿谢】
　　冬十一月彗星见
　　【戊子】六年春正月岷王楩有罪罢其官属
　　楩在藩与沐晟交恶【晟于恵帝时劾楩事见前】帝以书谕楩而召戒晟楩益沉湎废礼杀戮吏民帝怒夺寳册寻念楩建文中久囚系复之削其官属防卫【洪熙时徙楩武罔寄居州治乆之始建王宫】
　　夏五月京师地震
　　六月张辅沐晟班师还京
　　论功辅封英国公晟封黔国公余爵赏有差【自唐之亡交趾沦于蛮服四百余年至是始版国辅还帝赋平安南歌以宠之】
　　秋八月交阯复乱
　　大军之讨黎氏也陈氏故官简定先降将遣诣京师复逸去説羣盗邓悉等下之遂僭号称大越出没化州山中大军还即出攻咸子闗扼三江府往来孔道诸州县皆响应事闻帝命沭晟以兵四万讨之晟与简定战于生厥江【在交州府西】败绩防賛尚书刘儁【字子士江陵人】被执骂贼死吕毅及防政刘昱【武城人】皆死明年春复命张辅王友【荆州人】帅师与晟协剿简定自称上皇立陈季扩为帝贼势益张【季扩本蛮人诡言陈氏后交人不忍陈氏之亡于是相率归季扩】
　　九月诏理狱囚
　　科臣劾刑部都察院淹禁罪囚瘦死者众帝召尚书吕震等切责期三日内悉疏杂犯死罪以下囚
　　冬十二月命安逺伯栁升平江伯陈瑄率舟师沿海捕倭栁升遇倭于灵山【在莱州府胶州东南海中】败之瑄追至白山岛【在登州府蓬莱县海中】百户唐锭等追至朝鲜义州界防奏勅还师
　　【己丑】七年春正月申茶禁
</div>
    <div class="pagination">
<a href="御批历代通鉴辑览_page259.html">上一页</a><span>...</span><a href="御批历代通鉴辑览_page255.html">255</a><a href="御批历代通鉴辑览_page256.html">256</a><a href="御批历代通鉴辑览_page257.html">257</a><a href="御批历代通鉴辑览_page258.html">258</a><a href="御批历代通鉴辑览_page259.html">259</a><span class="current-page">260</span><a href="御批历代通鉴辑览_page261.html">261</a><a href="御批历代通鉴辑览_page262.html">262</a><a href="御批历代通鉴辑览_page263.html">263</a><a href="御批历代通鉴辑览_page264.html">264</a><a href="御批历代通鉴辑览_page265.html">265</a><span>...</span><a href="御批历代通鉴辑览_page261.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
