<!DOCTYPE html>
<html>
<head>
    <meta charset="UTF-8">
    <title>御批资治通鉴纲目 - 第 14 页/共 243 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御批资治通鉴纲目 - 第 14 页/共 243 页</h1>
    <div class="content">　　书法【书筑宫重民力也书筑宫始此终纲目宫殿书筑作五十六是年二十七年信宫三十五年朝宫阿房二世元年复作汉髙帝五年长乐宫武帝元封二年宣防宫六年首山宫太初元年建章宫四年明光宫更始癸未年修宫明帝永平三年北宫灵帝中平三年修南宫献帝建安元年修洛阳宫二十五年魏主丕营宫室后主建兴五年魏大营宫室十年魏治许昌宫十二年魏作洛阳宫又立崇华殿延熙十年呉太初宫丁亥年吴昭明宫晋成帝咸和五年新宫六年赵邺宫咸康二年赵太武殿八年赵长安宫洛阳宫穆帝永和元年赵长安宫洛阳宫孝武帝太元三年作新宫安帝元兴三年燕逍遥宫义二年魏垒南宫宋癸亥年魏西宫癸卯年宋大修梁乙卯年东魏新宫乙丑年东魏晋阳宫丙子年齐大治宫室己亥年周洛阳宫隋文帝开皇十三年仁夀宫帝大业元年东京宫室三年晋阳宫四年汾阳宫十二年毘陵宫唐太宗贞观四年修洛阳宫五年再书八年大明宫十一年飞山宫二十一年翠微宫又王华宫髙宗显庆五年合璧宫龙朔三年蓬莱宫永淳元年奉天官中宗嗣圣二十一年周兴泰宫宗开元二年兴庆宫十三年集贤殿显宗元和十三年麟徳承辉殿宣宗大中元年雍和殿五代辛卯年闽寳皇宫癸卯年楚九龙宫台观楼阁馆院行宫不与焉】
　　【辛巳】二十七年帝巡陇西北地至鸡头山过回中集览【陇西注见秦王政三年北地注见汉哀帝建平元年鸡头山索隠曰后汉王孟塞鸡头道即此括地志云山在成州上禄东北二十里郦道元云葢大陇山异名也按原州髙县西百里亦有笄头山在京兆西北八百里黄帝问道于广成子之所舆地志云笄头或即鸡头也回中应劭曰在安定郡髙平县孟康曰在北地郡按安定北地今宁州泾州是括地志云秦回中宫在岐州雍县西四十里】质实【一统志云鸡头山在平凉府城西北十二里崆峒山之西以形似名史记黄帝西至于崆峒登鸡头山即此回中宫名在凤翔府陇州西北一百四十里秦所建也汉文帝时匈奴入萧关烧回中宫谓此】
　　书法【凡巡逰讥也书巡始此终纲目书巡二十九始皇居五焉汉武帝居七焉皆奢欲之主也】
　　○作信宫及甘泉前殿治驰道于天下集览【信宫作于渭南己而以宫象天极又更名极庙按天官书中宫曰天极是也驰道天子所行道也若今之中道然汉书贾山曰秦为驰道于天下东穷燕齐南极吴楚江湖之上濵海之观毕至道广五十步三丈而树厚筑其外隠以金椎树以青松汉今诸侯有制得行驰道者行旁道无得行中央三丈也隠去声筑也】质实【一统志云信宫即长信宫也在西安府咸阳县境渭水南史记秦始皇初居长信宫即此】
　　书法【书治驰道讥劳民也于天下甚矣书治道始此终纲目书治道二是年三十五年皆秦也书开运道一唐徳宗贞元二年】
　　【壬午】二十八年帝东巡上邹峄山立石颂功业封泰山立石下禅梁父遂登琅邪立石遣徐市入海求神僊渡淮浮江至南郡而还考异【提要书曰帝东巡立石邹峄山封泰山禅梁父遂逰海上求神僊南渡江乃还】
　　【始皇东行郡县上邹峄山立石颂功徳鲁儒生议封禅或曰古者封禅为蒲车恶伤山之土石草木扫地而祭席因葅稭议各乖异始皇以其难施用遂绌儒生而除车道上自山阳至颠立石颂徳从隂道下禅于梁父封藏皆秘之世不得而记也遂东逰海上祠山川八神南登琅邪作台刻石初燕人宋母忌羡门子髙之徒称有仙道形解销化之术自齐威宣燕昭王皆信之使人入海求蓬莱方丈瀛洲云此三神山在渤海中去人不逺患且至则风引船去尝有至者诸仙人不死药皆在焉至是方士徐市等上书言之请得斋戒与童男女求之于是遣市发童男女数千人求之船交海中皆以风为解曰未能至望见之焉始皇还过彭城斋戒祷祠欲出周鼎泗水使千人没水求之弗得乃西南渡淮浮江至湘山祠逢大风几不能渡上问湘君何神博士对曰尧女舜妻葬此始皇大怒伐赭其山遂自南郡由武关归】集览【泰山在泰安州北三里正义曰泰山一曰岱宗东岳也在兖州博城西北三十里郭璞云从山下至山巅百四十八里三百步邹峄山索隠曰邹鲁之县名山在其北正义曰国系云邾峄山一名邹山在兖州邹县南鲁缪公改邾作邹遂因县名山按邹山记云邹山古之峄山也封禅服防曰封増土之髙归功于天禅辟广土地也张晏曰天髙不可及于泰山上封禅而祭冀近神灵也瓒曰积土为封谓负土扵泰山上为坛而祭之除地为墠祭于梁父后改墠曰禅神之矣祭尚酒而俎鱼墠皆广长十二丈坛髙三尺阶三等而树石泰山之上髙二丈一尺广三尺席因葅稭封禅书因作用如淳曰葅本作蒩音租稭读曰戛説文蒩茅借也稭禾稾也去其皮以为席索隠曰周礼祭祀供茅蒩梁父瓉曰泰山下小山名也因以名县属泰山郡正义曰梁父在兖州泗水县北八十里父音甫封蔵凡封禅当用玉牒书蔵方石有玉检又用石检十枚列扵石傍检用金绳缠以五周以水银和金为泥封之印以受命之玺又有玉匮一长一尺三寸以藏上帝之册金匮二以藏帝之册山川八神刘贡父曰八神即封禅书所説一天主祠天齐二地主祠泰山梁父三兵主祠蚩尤四隂主祠三山五阳主祠之罘六月主祠之莱七日主祠成山八四时主祠琅邪或曰汉武时缪忌所言为坛开八通之鬼道是也详见封禅书作台刻石索隠曰山海经云琅邪台在渤海间盖海畔有山其形如台在琅邪故曰琅邪台括地志云今宻州诸城县东南有琅邪台春秋越王勾践徙都琅邪立观台以望东海始皇所作台即勾践起台处宋无忌索隠曰乐彦引老子道徳经月中仙人宋无忌白泽图云火之精曰宋无忌葢其人火仙也羡门子髙羡祠箭反应劭曰羡门古仙人也名子髙张楫曰碣石山上仙人羡门髙也紫阳真人张义山闻有药先生得道在蒙山乃追寻之蒙山遇羡门子髙乞长生要诀秦皇本纪作羡门髙誓韦昭曰羡门古仙人髙誓亦古仙人疑韦説误形解销化正义曰解佳买反尸解也张晏曰人老而解去故骨则变化也集仙录曰有死而形如生人者有死而足不青皮不皱目光不落者有死而更生者有未敛而失其尸者有髪脱而形飞者皆尸解也白日解者为上夜半解者为下向晓向暮解者为地下主以风为解皆自解説遇风不得至彭城徐州所理县州东外城古彭国也搜神记陆终第三子曰籛铿封于彭即此欲出周鼎泗水封禅书周之九鼎入于秦或曰宋太丘社亡而鼎没于泗水彭城下汉文十六年新垣平曰周鼎亡在泗水中于是治庙汾隂欲祠出鼎徐广曰是后三十七年鼎出汾隂又秦本纪周民东亡九鼎入秦正义曰秦昭王取九鼎然一飞入泗水余八入于秦括地志云泗水源出兖州泗水县东陪尾山源有四道因名焉水至彭城吕梁东南入淮湘山祠湘山在长沙下隽县巴丘界湘中记云山在益阳洞庭湖中即君山也括地志云黄陵庙在岳州湘隂北舜二妃之神盛之荆州记云青草湖南有青草山按湘山即此山也山近湘水庙在山南故曰湘山祠】质实【一统志云邹峄山在兖州府邹县东南二十五里即峄山也禹贡峄阳孤桐春秋邾文公卜迁于峄史记秦始皇上邹峄山刻石颂功徳皆此泰山在济南府泰安州北五里即东岳岱宗也舜东巡狩至此其山屈曲盘道至絶顶髙四十余里有石表东岳庙封禅坛梁父山名在泰安州东南一百一十五里汉书以此山名县琅邪台在青州府诸城县东南一百五十里琅邪山越絶书勾践徙琅邪起观台台周七里以望东海又秦始皇登斯台大乐之留三月晋郭璞曰琅邪临海边有山嶕峣特起状如髙台此即琅邪台彭城秦之县名属泗水郡项羽自立为西楚霸王都于此汉初改泗水为沛郡又分沛郡立楚国置徐州后改为彭城郡晋于淮南侨立徐州又分淮北为北徐州刘宋改北徐州曰徐州而加淮南徐州曰南徐州后魏于徐州仍立彭城郡隋开皇初郡废复为徐州大业初改为彭城郡唐置徐州天寳初复改彭城郡乾元初复为徐州后陞武宁军宋因之金属山东西路元复为徐州本朝因之直京师泗水源出兖州府泗水县南流过沛县至徐州城东北合汴水循城东南以达于淮昔周显王时九鼎沦没于泗秦城鼎气浮于水上始皇使数千人没水求之不获谓之鼎伏即此君山在岳州府城西南一十五里洞庭湖中一名洞庭山状如十二螺髻山海经云洞庭之山帝之二女居之盖尧女湘君尝居于此故名黄陵庙在岳州府潇湘之尾洞庭之口前代立之以祠舜二妃者唐韩愈有碑盖舜南巡崩葬苍梧二妃从之不及溺死沅湘之间故人为立庙二妃世称湘君】
　　书法【凡巡讥也书遂讥忘反也纲目书巡二十九书辞之详者三秦皇是年汉武元封元年隋大业三年皆奢欲之尤者也是故始皇书遂再汉武书遂三隋书遂一于是史曰上邹峄山立石颂功徳纲目书颂功业史曰上自山阳至巅立石颂徳纲目止书立石再不书徳削之也书封禅始此自是书封禅者五君一后始皇是年汉武帝元封元年太初元年光武中元元年唐髙宗干封元年周武氏嗣圣十二年嵩少宗开元十三年终纲目封禅六见上许而停者四唐太宗贞观十五年二十一年髙宗道元年宗天寳九载终不许者一隋文帝开皇九年书神仙始此终纲目书求神仙三始皇是年汉武帝元光二年元封元年书方士名十四徐市新垣平少翁栾大公孙卿潘誔卢迦逸多郑普思叶静能张果周息元栁泌赵真李伯娑婆寐但书天竺方士不与焉而罪者一诛者七世主亦可以鉴矣】
　　发明【观纲目所书始皇逰览立石颂功业之事洋洋乎盛哉大书特书不一书而止非美之也所以着其侈泰之实云尔】
　　【癸未】二十九年帝东逰至阳武韩人张良狙击误中副车令天下大索十日不得遂登之罘刻石而还
　　【初韩人张良五世相韩及韩亡良散千金之产弟死不葬欲为韩报仇始皇东游至阳武博浪沙中良令力士操铁椎狙击始皇误中副车始皇惊求弗得令天下大索十日或曰张良之计不亦疎乎程子曰欲报君仇之急何暇自为谋邪】集览【之罘地志之罘山在东莱腄县括地志云在莱州文登县西北九十里封禅书山在济北并渤海汉书音义曰之罘山在牟平县罘房尤反阳武博浪沙中北志陈留有阳武县括地志云今郑州阳武东北十八里汉阳武城也博浪沙在阳武南索隠曰今浚仪西北有博浪城按舆地要览汴梁路延州阳武南有博浪沙亭是也汉书浪作狼亦音浪狙击服防曰狙音覻伺也应劭曰狙伏伺也狙伺物必伏而之故凡伏而击者曰狙击】质实【一统志云之罘山名在莱州府福山县东北三十五里连文登县界周围五十里三面濒海史记始皇二十九年登之罘刻石纪功即此郊祀志齐有八祠之罘为阳主汉武登之罘山闻称万歳其东南海水中有垒石俗武帝造桥有两石铭尚存阳武古地名秦为博浪沙之地汉始置阳武县属河南郡晋属荥阳郡东魏属广武郡北齐省隋复置属荥阳郡唐属郑州五代属开封府宋元仍旧国朝因之改属开封府博浪沙地名在开封府城北三十里一名博浪沙亭即张良令力士击秦始皇处一云在阳武县东南三里】
　　书法【于是韩既灭矣书韩人何良之心未尝无韩也故心在乎韩韩虽亡而张良书韩人心在乎晋晋虽亡而陶潜书晋征士心在乎唐唐虽亡而张承业书唐特进纲目一字之褒严矣书游始此终纲目书逰八是年辛卯年呉主皓晋成帝咸康元年赵王虎安帝元兴三年燕主熙梁己亥年魏胡太后陈癸巳年齐主纬五代乙酉年蜀王衍二危莫危于秦焉终纲目书大索十日二是年汉征和元年秦皇汉武一辙也】
　　发明【张良以一布衣其视聂政荆轲等耳胡为不以盗书且是时天下已为秦矣又何为复书韩人哉良五世相韩志在报君之仇纲目予之故其书法如此然吕政是时鞭笞四海威振殊俗良乃欲狙击而毙之既而大索弗获详书于册亦足见良之为谋甚深而秦人亦无有为吕政同仇者呜呼偶语者犹弃市而狙击者乃获免孰谓秦法果严哉】
　　【甲申】三十年
　　【乙酉】三十一年使黔首自实田集览【自实田令民自具顷亩实数也丙戌】三十二年帝东巡刻碣石门壊城郭决隄防集览【碣石门晋太康地记乐浪郡遂城县有碣石山秦筑长城起于此又非禹贡碣石也徐广曰门一作盟】质实【一统志云碣石山名在永平府昌黎县西北二十里禹贡注云碣石在北平郡骊城县西南河口之北今平州之南也郦道元言骊城县枕海有石如甬道数十里当山顶有大石如柱石韦昭以为碣石旧在河口海濵歴世既久为水所渐沦入海已去岸百余里矣今碣石在平州东离海三十里逺望其山穹窿似冢有石特出山顶其形如柱疑即禹贡冀州之碣石】
　　书法【书讥私也后乎此唐庄宗亦有毋得修城毁其守具之书而秦唐乃亡于长驱之兵也此竟何益哉】
　　○巡北边遣将军蒙恬伐匈奴
　　【初始皇之碣石使卢生求羡门子髙还奏得录图书曰亡秦者胡也始皇乃巡北边遣将军蒙恬发兵三十万人北伐匈奴】
　　【丁亥】三十三年略取南越地置桂林南海象郡以谪徙民五十万戍之考异【提要无谪徙己下八字】集览【桂林汉武以其地置郁林郡南海汉南海郡即秦故郡也今广州南海县象郡汉武更名日南郡】质实【一统志云桂林秦之郡名本古百粤之地秦置郡汉废之以其地改属零陵苍梧二郡三国吴置始安郡属荆州晋属广州梁兼置桂州隋复置始安郡唐复为桂州治临桂县至徳间改为建陵郡光化间陞为静江军节度五代时属南汉宋初仍为桂州后陞静江府元置静江路国朝改为桂林府广西道南海秦之郡名春秋为南越之地秦于此置郡后为赵佗所据汉讨平之复为南海郡属交州刺史东汉末迁交州治畨禺三国呉又迁交州治龙编而于此置广州梁陈并置都督府隋置总管府后改广州曰畨州大业初又改南海郡唐复置广州总管府陞大都督府天寳初改州为南海郡乾元初复为广州唐末置清海军节度宋为广州清海军大观中陞为帅府元置广州路国朝改为广州府广东道象郡愚按此郡古南粤之地秦初置之汉武析为交趾九真日南合浦等郡自汉晋隋唐宋元至于我朝歴代建置沿革不一难以枚举今防州雷州等府及安南占城等国皆其故地载攷一统之志俱无専指之处如防州雷州等府只云秦为象郡地安南占城等国只言属象郡以此观之何由知其故迹是以不敢妄为臆説以惑世之观者倘因髙眀教焉谨当备录补之】
　　【发诸尝逋亡人及赘壻贾人为兵畧取南越陆梁地置三郡以谪徙民五十万戍五岭】集览【赘壻徐广曰男无聘财以身自质于妻家曰赘索隠曰壻如人身之肬赘是余剰之物陆梁地如淳曰在江南正义曰岭南人多处山陆间其性强梁故曰陆梁五岭裴潜广州记大庾始安临贺桂阳揭阳是为五岭又陆徳明南康记台岭今名大庾岭桂阳骑田岭九真都厐岭临贺萌浩岭始安越城岭唐书注云大庾岭在防州永明岭白芒岭在道州腊岭在郴州临源岭在桂州各有小异】
　　书法【徙豪杰咸阳不书十二万此书五十万何为谪徙书也谪徙之民至五十万刑滥可知矣故特书之】
　　蒙恬收河南地筑长城
　　【蒙恬斥逐匈奴收河南地为四十四县筑长城起临洮至辽东延袤万余里暴师于外十余年恬常居上郡统治之】集览【河南地注见汉武帝元朔二年临洮县临洮水故名临洮属陇西郡西魏改岷州隋唐改临洮郡宋改西和州洮音滔】质实【一统志云临洮秦之县名属陇西郡本古西羌之地汉晋俱因之西魏始置岷州及同和郡隋州郡俱废以其地入临洮郡后复置岷州唐因之天寳初改和政郡乾元初复为岷州治溢乐县后陷于吐蕃宋收复祐川县置岷州绍兴初徙治长道县之白石镇改曰西和州属利州路元于祐川县境复置岷州属吐蕃等处宣慰都元帅府本朝置岷州卫军民指挥使司直陜西道都司】
　　书法【讥私且劳民也书长城始此终纲目书长城十是年宋癸亥年魏梁癸亥年东魏梁壬申年乙亥年丙子年髙齐三书辛丑年乙巳年大业二年四年隋四书髙齐重城不与焉枳关长城不书不与焉梁丁丑年癸未年】
　　彗星见
　　书法【书记异也自是国无他变间三歳而始皇死天下乱是故秦之将兴也彗见之周显王八年其将乱也彗复见之盖以彗始终焉通鉴是歳不书彗见而纲目特书之其旨深矣】
　　【戊子】三十四年烧诗书百家语
　　【始皇置酒咸阳宫仆射周青臣进颂曰陛下神圣平定海内以诸侯为郡县无战争之患上古所不及始皇恱博士淳于越曰殷周之王千余歳封子弟功臣自为枝辅今陛下有四海而子弟为匹夫卒有田恒六卿之臣何以相救事不师古而能长久非所闻也今青臣又面谀以重陛下之过非忠臣也始皇下其议丞相李斯言五帝不相复三代不相袭今陛下创大业建万世之功固非愚儒所知且越言乃三代之事何足法也异时诸侯并争厚招游学今天下已定法令出一百姓当家则力农工士则习法令今诸生不师今而学古以非当世惑乱黔首人闻令下则各以其学议之入则心非出则巷议夸主以为名异趣以为髙率羣下以道谤如此弗禁则主势降乎上党与成乎下禁之便臣请史官非秦记皆烧之非博士官所职天下有藏诗书百家语者皆诣守尉杂烧之偶语诗书者弃市以古非今者族吏见知不举与同罪令下三十日不烧黥为城旦所不去者医药卜筮种树之书欲学法令者以吏为师制曰可】集览【仆射汉官仪云仆射秦官顔师古曰仆主也射本如字读古者重武事每官必有主射课督之故名焉今射音夜葢闗中语转为此音耳汉献帝分置左右仆射唐置左右匡正又改左右相田恒齐之世卿也简公为恒所弑又二世至康公恒曾孙和迁康公于海濵卒有齐国是为威王六卿注见周威烈王二十三年心非或读非曰诽弃市索隠曰按礼云刑人于市与众弃之故今律谓绞刑为弃也黥为城旦黥墨刑也注见周显王十年如淳曰律説论决为髠钳输边筑长城昼旦司寇虏夜暮筑长城旦四歳刑】
　　【己丑】三十五年除直道
　　【使蒙恬除直道道九原抵云阳堑山堙谷千八百里数年不就】集览【除直道除治也括地志云秦故道在庆州华池县西四十五里子午山上自九原至云阳千八百里道九原道由也地理志五原郡九原县正义曰九原在胜州榆林县西界括地志云胜州连咨县本秦九原郡今丰州是抵云阳抵至也括地志云今京兆云阳县徐广曰表云道九原通甘泉】质实【一统志云九原秦之县名属五原郡隋初改为丰州后改为太原郡唐复为丰州或为九原郡寻废之故城在大同府城西北四百二十里云阳秦之县名属京兆尹汉改属左冯翊晋宋因之唐废焉故城在西安府泾阳县西北七十里】
　　营朝宫作前殿阿房
　　【始皇以咸阳人多先王宫廷小乃营朝宫渭南上材苑中先作前殿阿房东西五百步南北五十丈上可以坐万人下可以建五丈旗周驰为阁道自殿下直抵南山表山巅以为阙复道渡渭属之咸阳隠宫徒刑者七十余万人分作阿房骊山关中计宫三百关外四百余因徙三万家骊邑五万家云阳卢生説始皇为微行以辟恶鬼所居宫毋令人知然后不死之药殆可得也始皇乃令咸阳旁三百里内宫观复道相连帷帐钟鼓美人充之各按署不移徙所行幸有言其处者死尝从梁山宫望见丞相车骑众弗善也或吿丞相丞相损之始皇怒曰此中人泄吾语捕时在旁者尽杀之是后莫知行之所在羣臣受决事者悉于咸阳宫】集览【阿房初秦恵文王作宫阿基房未成而亡始皇广其宫规恢三百余里房一作旁或读如房室之房阿曲也言殿之四阿皆为房一説大陵曰阿言殿髙若于阿上为房正义曰房白郎反括地志云阿房宫亦曰阿城在雍州长安西北二十四里宫在上林苑中雍州郭城西南面即阿房宫城东面也顔师古曰阿近也以去咸阳近故号焉索隠曰此以其形名宫也言其宫四阿旁广也隠宫宫淫刑也男子割势妇人幽闭次死之刑正义曰余刑见于市朝宫刑一百日隠于防室养之乃可故曰隠宫下蠺室是也徒刑徒奴役也以罪供徭作分作阿房骊山史记分作阿房宫或作骊山索隠曰骊山在雍州新丰南古骊戎国骊旧音黎徐广曰音力知反微行张晏曰若微贱之所为故曰微行宫观宫至尊所居之称也观犹象魏阙也古者每门树两观于其前所以标表宫门登之则可徧观故谓之观】正误【微行今按説文微隠行也】质实【一统志云阿房宫名在西安府咸阳县东二十五里秦始皇建于渭南上林苑中骊山在西安府临潼县东南二里因骊戎所居故名山之麓温泉所出唐宗更名昭应上有老母庙山左肩曰东绣岭右肩曰西绣岭梁山宫在西安府永夀县南八十里秦始皇建宫城皆文石亦名织锦城又始皇逰梁山宫见丞相李斯车骑众即此】
　　阬诸生四百六十余人使长子扶苏监蒙恬军
　　【侯生卢生相与讥议始皇因亡去始皇闻之大怒曰诸生或为妖言以乱黔首使御史按问之诸生相告引乃自除犯禁者四百六十余人皆阬之咸阳长子扶苏諌曰诸生皆诵法孔子今以重法绳之臣恐天下不安始皇怒使北监蒙恬军于上郡】
　　书法【秦所以亡以立少子胡亥也胡亥所以得立以长子扶苏在外也扶苏所以在外以谏阬儒生也然则秦亡之祸自阬儒始天道亦昭昭哉纲目着秦亡之本以为后世戒故特书长子】发明【诗书非可烧也而烧之诸生非可阬也而阬之天丑其为灭亡着矣故继书使长子扶苏监蒙恬军以见扶苏因谏而逐所以着其自取灭亡之实使扶苏尚在左右则赵髙邪谋胡亥袭位之事何自而萌哉下书陨石东郡及载所刻之语天诛之意尤眀而乃尽杀石旁居人庸可免乎】
　　【庚寅】三十六年陨石东郡集览【东郡注见汉光武建武八年】
　　【有陨石于东郡或刻之曰始皇死而地分使御史逐问莫服尽诛石旁居人燔其石】
　　书法【曹魏之世张掖涌石文曰大讨曹汉后主建兴十三年而魏不乆亡于是或刻之曰始皇死而地分则人力也越明年而言亦验盖虽人力而有相之道矣终纲目书陨石十二是年汉武帝征和四年元帝建昭元年成帝建始四年阳朔三年鸿嘉二年元延四年哀帝建平元年再书平帝元始二年殇帝延平元年桓帝延熙七年】
　　【辛卯】三十七年冬十月帝东巡至云梦祀虞舜上防稽祭大禹立石颂徳秋七月至沙丘崩丞相李斯宦者赵髙矫遗诏立少子胡亥为太子杀扶苏蒙恬还至咸阳胡亥袭位九月葬骊山考异【提要无立石颂徳矫遗诏七字扶苏下有及字十月始皇东巡少子胡亥丞相李斯从至云梦望祀虞舜于九疑山浮江下渡海渚过丹阳至钱塘渡浙江上防稽祭大禹望于南海立石颂徳北至琅邪之罘西至平原津而病始皇恶言死羣臣莫敢言死事病益甚乃令中车府令行符玺事赵髙为书赐扶苏曰与丧防咸阳而葬未付使者七月始皇崩于沙丘秘不发丧棺载辒凉车中所至上食奏事如故独胡亥赵髙与幸宦者五六人知之初始皇尊宠蒙氏恬任外将毅常居中参谋议名为忠信赵髙者生而隠宫始皇闻其强力通狱法以为中车府令使教胡亥决狱尝有罪使毅治之当死始皇赦之髙既雅得幸于胡亥又怨蒙氏乃与胡亥谋诈以始皇命诛扶苏而立胡亥为太子胡亥然之髙曰不与丞相谋恐事不成乃见李斯曰上赐长子书及符玺皆在胡亥所定太子在君侯与髙之口耳事将何如斯曰安得亡国之言此非人臣所当议也髙曰君侯材能智虑功髙无怨长子信之孰与蒙恬斯曰皆不及也髙曰长子即位必用恬为丞相君侯终不懐通侯之印归乡里明矣胡亥慈仁笃厚可以为嗣愿君审计而定之斯以为然乃相与矫诏立胡亥为太子更为书赐扶苏数以不能立功数上书诽谤怨望而恬不矫正皆赐死扶苏发书泣欲自杀恬曰陛下使臣将三十万众守边公子为监此天下重任也今一使者来安知其非诈复请而死未暮也扶苏曰父赐子死尚安复请即自杀恬不肯死系诸阳周更置李斯舎人为护军还报胡亥欲释恬防毅出祷山川还髙曰先帝欲立太子久矣而毅以为不可乃系诸代遂从井陉九原直道至咸阳发丧胡亥袭位是为二世皇帝九月葬始皇帝于骊山下锢三泉竒器珍怪徙藏满之令匠作机弩有穿近者辄射之上具天文下具地理后宫无子者皆令从死工匠为机者皆闭之墓中二世欲遂杀蒙恬兄弟兄子子婴谏曰蒙氏秦之大臣谋士也一旦弃之而立无节行之人是使羣臣不相信而鬬士之意离也弗听恬曰吾积功信于秦三世矣今将兵三十余万其势足以倍畔然自知必死而守义者不敢辱先人之教以不忘先帝也乃吞药自杀司马公曰秦始皇方毒天下而蒙恬为之使其不仁可知矣然明于为人臣之义虽无辠见诛能守死不贰斯亦足称也】集览【云梦禹贡蔡氏曰云梦泽名礼夏官职方氏荆州其泽薮曰云梦方八九百里跨江南北华容枝江江夏安陆皆其地也索隠曰云梦是二泽名人以二泽相近或合称云梦耳左桓四年防夫人使弃诸梦中言梦而不言云定四年楚子济江入于云中言云而不言梦正与禹贡合汉阳图经云云在江北今玉沙监利景陵等县是梦在江南今公安石首建宁等县是也今徳安府有云梦县九疑山在零陵苍梧之间疑似也山有九峯其形相似逰者疑焉故曰九疑按九峯一朱明二石城三石楼四娥皇五舜源六女英七箫韶八桂林九梓林太史公曰舜南巡狩死扵苍梧之野归葬江南之九疑皇览云舜冢在零陵郡营浦县海渚始皇本纪注括地志云在舒州同安县东正义曰按舒在江中疑海字误愚谓古舒州去江西北百二十里云在江中亦非丹阳始皇本纪注括地志云丹阳郡故在润州江宁县东南秦以为鄣郡浙江韦昭曰在钱塘南浙音折晋灼音逝非也盖其流东至防稽山隂县而西折故呉防之地因以称浙庄子所谓淛河即其水也淛浙声相近防稽晋灼曰防稽山本名茅山禹巡天下登茅山防诸侯计功因名防稽防计稽考也秦置郡山在今越州防稽县东南十二里平原津平原地名水经云浊河东北过髙唐按髙唐即平原在河西汉置平原郡属青州今徳州是中车府令行符玺事中车府令秦官伏俨曰主乗舆路车兼行符玺令事辒凉车文頴曰卧车也后因载丧饰以栁翣遂为丧车之属凉一作辌孟康曰辒凉本辎重之车谓之库车有牖闭之则温开之则凉故名辒凉通侠应劭曰旧曰彻侯彻通也言其上通王室也史避汉武讳故曰通侯又改曰列侯阳周徐广曰县属上郡正义曰今宁州罗川县汉阳周县也锢三泉徐广曰锢铸塞也顔师古曰三泉三重之泉也徙蔵满之刘伯庄曰徙府藏之物以充满冢中也从死杜预曰以人葬为殉也秦法君葬以人从死至献公元年始除此法】质实【一统志云云梦泽名在徳安府安陆县南五十里史记司马相如云楚有七泽其小者名云梦方九百里左传云防子之女弃子于梦中又云楚子济江入云中禹贡曰云土梦作乂是云梦本二泽双举曰云梦九疑山在永州府宁逺县南六十里晋郭璞云其山九谿皆相似或云九峯参差互相隠映望而疑之故名峯各有一水四水流灌于南海五水北注于洞庭丹阳秦之县名属鄣郡汉初属防稽郡后属呉郡晋属毘陵郡后废之梁复置改属兰陵郡隋初陞为简州唐初废之复置丹阳县宋元仍旧本朝因之改属镇江府钱塘秦之县名属防稽郡汉为防稽西部都尉治所东汉县省晋复置属吴郡陈扵此置钱唐郡隋为杭州治唐改唐为塘宋元仍旧本朝因之改属杭州府浙江在杭州府城东三里旧志出歙县玉山其水经建徳合婺溪过富春为浙江入于海江口有山居江中潮水投山十折而曲故云浙江卢肇曰浙者折也盖取潮水出海屈折倒流也防稽山名在绍兴府城东南一十二里州之镇山也史记注禹到大越上茅山爵有徳封有功更名防稽山海经曰防稽山上多金玉下多瑛石白玉土经云山周回三百五十里有阳明洞一名极太元之天即三十六洞天之第十一也平原秦邑名属济郡汉置平原县为平原郡治所东汉改郡为国后魏徙郡治聊城而于县置东青州寻废州以县属安徳郡隋属冀州寻改属徳州唐属齐州寻复旧属五代宋金元俱仍旧本朝因之改属济南府沙丘台名注见周赧王十七年阳周古地名春秋时为义渠所居地战国时属秦汉置阳周县属上郡后魏于此置泥阳恵涉二护军后置阳周郡隋改为罗川县属宁州唐天寳初于此获玉真人像复更名真宁县宋金元俱仍旧本朝因之改属庆阳府故城在县北三十五里】
　　书法【始皇于是六书刻石矣好大自伐未有甚于始皇者也然则前不书颂徳此则曷为书之讥也书徳则何以为讥立石于防稽是欲与禹较徳也故特书讥之○贺善赞曰始皇自并天下以来所书二十一事书更号书除諡书改正书封禅书刻石志自伐也书销兵器徙豪桀书壊城郭决隄防书筑长城书黔首自实田志自私也三书筑宫再书治道志土木也书伐匈奴书取南越地志穷黩也五书巡游志游观也书焚诗书书阬诸生志狂悖也书彗见书陨石志殃罚也自更号至此无一善足以裕后昆者再世而亡晚矣○谋矫立者赵髙也曷为首李斯斯相也故首罪之前书矫立胡亥为太子则下书太子即位者恒也其止曰胡亥何不予胡亥之为太子也故书袭位若曰袭而取之云耳纲目书袭位胡亥一人而已矣书宦者始此书遗诏始此终纲目书受遗诏六汉武帝后元二年宣帝黄龙元年后主建兴元年晋元帝永昌元年明帝太宁三年唐太宗贞观二十三年舍是无书矫者矣】
　　发明【矫立之谋发于赵髙而首书李斯者斯为大臣国柄在手不当徇宦者之请故首恶必归于斯也胡亥之立必书少子既为太子不书即位特曰胡亥袭位者不予其矫诏自立也夫秦固不足道也详而书之不没其实姑以示乱亡之祸遗臭万世而已】





　　御批资治通鉴纲目卷二上
<史部,史评类,御批资治通鉴纲目>
　　钦定四库全书
　　御批资治通鉴纲目卷二下
　　【壬辰】二世皇帝元年【楚隐王陈胜元赵王武臣元齐王田儋元燕王韩广元魏王咎元年○是岁建国凡五】考异【按凡例分注楚隐王陈胜五字当朱注赵齐燕魏国名亦朱注皆当易以白字圏下总结是岁建国凡五亦当用白字】冬十月大赦○春帝东行到碣石并海南至会稽而还○夏四月杀诸公子公主
　　【二世谓赵高曰吾已临天下矣欲悉耳目之所好穷心志之所乐以终吾年寿可乎高曰此贤主之所能行而昬乱主之所禁也然沙丘之谋诸公子及大臣皆疑焉今陛下初立此其属意怏怏皆不服恐为变陛下安得为此乐乎二世曰为之奈何高曰严法刻刑诛灭大臣宗室收举遗民贫者富之贱者贵之尽除故臣更置所亲信陛下则高枕肆志宠乐矣二世乃更为法律益务刻深大臣诸公子有罪辄下高鞫治之公子十二人僇死咸阳市十公主矺死于杜囚公子将闾于内宫将杀之将闾仰而呼天防劒自杀宗室震恐公子高欲犇不敢乃上书请从死先帝得葬骊山之足二世大说以示赵高高曰人臣当忧死而不暇何变之得谋二世可之赐钱以葬】集览【矺死于杜矺与磔通陟格反谓裂其支体而杀之也杜在长安东南地理志扶风有杜县周杜伯国汉宣葬此更名杜陵正义曰杜徒古反即绵诗所谓自土漆沮杜与土音相近】
　　复作阿房宫
　　【复作阿房宫徴材士五万人为卫狗马禽兽当食者多调郡县转输菽粟刍稿皆令自赍粮食咸阳三百里内不得食其谷】集览【材士材官蹶张之士注见汉文帝后二年】
　　书法【书复何讥不变也前书作前殿阿房矣于是书复作用民甚矣故下书胜广先书复作所以着乱始也终纲目宫殿书复者二秦不恤民怨则书复作阿房宫魏不畏天怒则书复立崇华殿汉后主建兴十三年皆罪其不知变也】
　　秋七月楚人陈胜吴广起兵于蕲胜自立为楚王以广为假王击荥阳
　　【是时发闾左戍渔阳者九百人屯大泽乡阳城人陈胜阳夏人吴广为屯长防天大雨道不通度已失期法皆斩胜广因天下之愁怨乃杀将尉令徒属曰公等皆失期当斩假令毋斩而戍死者固什六七且壮士不死则已死则举大名耳王侯将相宁有种乎众皆从之乃诈称公子扶苏项燕为坛而盟称大楚攻大泽乡防之攻蕲蕲下徇蕲以东行收兵比至陈卒数万人入据之大梁张耳陈余诣门上谒胜素闻其贤大喜豪杰父老请立胜为楚王胜以问耳余耳余对曰秦为无道灭人社稷虐百姓将军出万死之计为天下除残也今始至陈而王之示天下私愿将军毋王急引兵而西遣人立六国后自为树党为秦益敌敌多则力分与众则兵强如此野无交兵县无守城诛暴秦据咸阳以令诸侯则帝业成矣不听遂自立为王号张楚郡县苦秦法争杀长吏以应之使从东方来以反者闻二世怒下之吏后至者曰羣盗防窃狗偷郡守尉方捕逐今尽得不足忧也乃悦胜以广为假王监诸将击荥阳】集览【发闾左戍渔阳索隐曰闾左言居闾里之左也秦时复除者居闾左今力役烦在闾左者尽发之也一説所在以富强为右贫弱为左秦役戍多富者役尽兼取贫弱者而发之也戍者屯兵而守也渔阳注见秦王政三年大泽乡徐广曰在沛郡蕲县阳城人陈胜索隐曰韦昭云阳城属颍川地理志属汝南不同者葢旧属汝南也史迁云今为汝隂后又分颍川韦昭据以为说故不同正义曰即河南阳城县也陈胜字涉胜音升阳夏人吴广索隐曰夏音贾阳贾属淮阳后属陈括地志云陈州太康城本汉阳贾县也吴广字叔将尉索隐曰尉官名汉旧仪云大县三人其尉将屯九百人故称将尉假令毋斩言假使幸得不见斩也陈涉世家作借第令毋斩注借子夜反假也第且也诈称公子扶苏项燕公子扶苏始皇长子也今闻无罪而二世杀之百姓未知其死项燕楚之良将也或以为死或以为亡今故诈自称扶苏项燕以为天下倡徇蕲苏林曰蕲音机索隐曰音祈沛国邑今宿州县李竒曰徇畧也如淳曰徇音抚徇之徇徇其人民也与众党与众多也张楚李竒曰欲张大楚国故称张楚也假王假兼摄也】质实【一统志云大泽乡在徐州丰县北六里阳城秦之县名属泗水郡汉属汝南郡东汉为岑彭封邑三国魏废之故城在凤阳府宿州南阳夏秦之县名属淮阳郡汉属淮阳国东汉属陈国晋属梁国后魏置阳夏郡隋改县曰太康属匡城郡后复置阳夏郡改县曰匡城县隋末废唐初复置属陈州五代梁属开封府宋宣和初属拱州金属开封府元属汴梁路夲朝因之属开封府蕲秦之县名属泗水郡汉属沛郡晋属谯郡后废之故城在凤阳府宿州南四十六里】
　　楚遣诸将徇赵魏以周文为将军将兵伐秦至戏秦遣少府章邯拒之楚军败走
　　【张耳陈余复请竒兵畧赵地胜以所善陈人武臣为将军耳余为校尉予卒三千人徇赵又令魏人周市徇魏闻周文陈之贤人习兵使西击秦武臣等从白马渡河收兵得数万人号武信君下赵十余城余皆城守乃引兵击范阳范阳蒯彻说曰范阳令徐公畏死欲降君毋以为秦所置吏诛杀而以侯印授之则燕赵诸城可毋战而降矣从之不战而下者三十余城涉既遣周文有轻秦之意不复设备博士孔鲋曰臣闻兵法不恃敌之不我攻恃吾之不可攻今王恃敌而不自恃若跌而不振悔无及也不听文行收兵车千乘卒数十万至戏军马二世乃大惊少府章邯请赦骊山徒悉发以击楚军大败之文走鲋子顺之子也】集览【周文文颍曰即周章也应劭曰章字文范阳在幽州南百二十里近城有涿河朝李河合范河东流入海故名范阳唐置涿州蒯彻汉书避武帝讳改彻曰通孔鲋字子鱼孔子七世孙也文行收兵句絶言周文就道上收兵也陈涉世家作西击行收兵北至闗车千乘卒数十万至戏军焉至戏而停军也应劭曰戏农湖西界文頴曰戏在新丰东二十里戏亭北述征记云戏水自骊山冯公谷北流歴戏亭东入渭按今淇水东惟有戏驿存焉汉书项籍传羽至戏西鸿门刘伯庄注古文戏读曰麾又诸侯兵罢戏下各就国顔师古注戏谓军之旌麾也史记注索隐曰戏音羲水名也下者如言许下洛下然也按上文羽至戏西鸿门是羽初停军于戏水今言诸侯兵罢戏下是各受封邑号令讫自戏下各就国何须借古字以为旌麾之下乎师古伯庄说皆非少府秦官应劭曰掌山泽陂池之税名曰禁钱以给私养自别为藏少小也故称少府】质实【一统志云白马津名注见汉高帝三年范阳古地名以范水居涿水之南东流入海故名春秋战国皆属燕之涿邑秦属上谷郡汉置涿郡曹魏改为范阳郡晋改为范阳国后魏复为范阳郡隋为涿郡唐初废郡为范阳县属幽州大厯中又于县置涿州辽置永泰军宋改涿水郡金复为涿州元陞涿州路寻为涿州本朝以范阳县省入改属顺天府戏亭在西安府新丰县即周幽王举烽燧征诸侯以悦褒姒处水在西安府临潼县东三十里源出骊山鸿谷东北流经戏亭入渭】
　　书法【胜广耳得书起兵何恶秦也天下皆秦矣何以书楚人不予秦之灭六国也故起兵者各纪其旧国书旧国则起兵为义师矣然则此秦篇也书入冦可矣书伐秦何据周纪书入防不书冦周夷秦于楚也自是秦有事必书秦则与列国无异矣夷秦于列国而大书其纪年何也世统也是故纲目之纪年也茍正统虽夷秦于列国而不得不大书非正统则孝惠子虽书少帝而不得以大书故曰统正于下而人道定矣】
　　发明【胜广崛起草莽夲不足以国书而书之曰楚若大国然者尊楚所以恶秦也又书以周文为将军将兵伐秦书伐则秦之罪着矣】
　　八月楚将武臣至赵自立为赵王
　　【张耳陈余闻诸将为陈王徇地者多以谗毁诛乃说武信君自立为赵王胜大怒欲族其家柱国房君谏曰秦未亡而诛武信君等家此生一秦也不如因而贺之使急引兵西击秦胜从其计耳余曰楚特以计贺王已灭秦必加兵于赵愿王毋西兵而北徇燕代南收河内以自广楚虽胜秦必不敢制赵不胜秦必重赵赵乘秦楚之弊可以得志于天下赵王从之因不西兵而使韩广畧燕李良畧常山张黡畧上党】集览【柱国房君汉书音义曰房君姓蔡名赐上蔡人为上柱国索隐曰爵之于房邑因号房君正义曰豫州吴房县夲房子国】质实【一綂志云房夲春秋房子之国汉为吴房县属汝南郡后魏改遂宁县属襄城郡隋复为吴房县属汝南郡唐贞观初县废寻复置蔡州元和中改遂平县属唐州长庆初还属蔡州宋金仍旧元初省入汝阳大徳间复置属汝宁府本朝因之仍旧属焉】
　　九月楚人刘邦起兵于沛自立为沛公
　　【沛人刘邦字季隆凖龙顔爱人喜施意豁如也有大度不事家人生产作业初为泗上亭长单父人吕公竒其状貌以女妻之为县送徒骊山徒多道亡自度比至皆亡之到丰西止饮夜乃解纵所送徒曰公等皆去吾亦从此逝矣徒中壮士愿从者十余人季被酒夜径泽中有大蛇当径季拔劒斩之有老妪哭曰吾子白帝子也今为赤帝子所杀因忽不见季亡匿芒砀山中沛令欲应陈涉主吏萧何曹参曰君为秦吏今背之恐子弟不听愿召诸亡在外者以劫众乃召刘季季之众已数十百人矣令悔闭城季乃书帛射城上遗沛父老为陈利害父老乃率子弟杀令迎季立以为沛公萧曹为收子弟得二三千人以应诸侯旗帜皆赤】集览【沛人汉高本纪作沛丰邑人注李斐曰沛小沛也今徐州县孟康曰后沛为郡丰为县索隐曰汉改泗水为沛郡治相城故李以沛为小沛隆凖龙顔应劭曰隆高也凖音拙颊权凖也顔额颡也谓之龙顔见其非凡文頴曰凖鼻也音凖的之凖索隠曰始皇蜂目长凖盖谓鼻高起也文頴说是泗上亭长亭者停留行旅宿食处犹今之馆驿也秦法十里一亭亭置长主督盗贼泗水亭在沛县东百歩单父人吕公汉书音义曰济隂单父县音善甫今县属济宁路单州索隐曰吕公史失其名故但举其姓而言公据汉旧仪吕公汝南新蔡人又相经云魏人也名文字叔平送徒骊山应劭曰时始皇葬骊山郡县皆送徒士役作被酒顔师古曰为酒所加被也夜径泽中顔师古曰径小道也从小道而行过于泽中索隐曰广雅云径斜过也旧音经芒砀山中苏林曰砀音唐又音宕芒县属临淮郡砀县属梁国应劭曰二县之界有山泽之固故隐其间括地志云宋州砀山县在州东百五十里砀山在县东按今归徳府秦砀郡也汉改梁国】质实【一统志云沛秦之县名为泗水郡治汉改泗水为沛郡迁治相而沛县如故晋属沛国刘宋属徐州北齐省隋复置属彭城郡唐以广戚县省入宋因之金初属邳州后为源州县寻省元复为沛县至元初省入丰县寻复置属济宁路后属济州本朝因之改属徐州泗水亭在徐州沛县治东南汉高帝尝为亭长于此单父春秋鲁邑名汉为单父县属山阳郡东汉为侯国晋属济阳郡后魏置北济隂郡隋初废郡以县属戴州大业初州罢以县属曹州唐属宋州后自砀山县徙辉州治此五代唐改为单州宋因之今属归徳府元初以单父县附郭属济宁路本朝初省县入州后改州为县属兖州府泽中即大泽中也在徐州丰县西二十里汉高帝斩白蛇于此今名斩蛇沟芒砀二山名芒山在开封府归徳州城东一百八十里砀山在徐州砀山县东南七十里】
　　楚人项梁起兵于吴
　　【项梁者下相人楚将项燕子也尝杀人与兄子籍避仇吴中吴中贤士大夫皆出其下籍字羽少时学书不成去学劒又不成梁怒籍曰书足以记名姓而已劒一人敌不足学学万人敌于是梁乃敎籍兵法籍大喜畧知其意又不肯竟学长八尺余力能扛鼎才噐过人防稽守殷通欲应陈涉使梁将梁使籍斩通乃召故所知豪吏喻以所为起大事举吴中兵收下县得精兵八千人梁自为防稽守以籍为裨将籍时年二十四】集览【下相地理志临淮下相县应劭曰相水出沛县其水下流至县故名下相括地志云相故城在泗州宿豫西北七十里】质实【一统志云下相秦之县名属临淮郡汉因之晋省下相置宿豫县后属南徐州东魏属东楚州后周属泗州隋下邳郡治此唐改为宿迁县属徐州宋属邳州元省后复置本朝因之改属淮安府故城在邳州城西南一名项城相传项羽所生之处】
　　齐人田儋自立为齐王
　　【儋故齐王族也与从弟荣横皆豪健宗强能得人周市徇地至狄狄城守儋详缚奴从少年至廷欲谒杀之因杀狄令而召豪吏子弟曰诸侯皆反秦自立齐古之建国也儋田氏当王遂自立击市走之东畧定齐地】集览【狄徐广曰青州乐安郡临济县本狄县也括地志云北狄故城在淄州高苑县西北详缚奴详读曰佯训诈也】
　　赵将韩广畧燕地自立为燕王
　　【韩广至燕燕豪桀欲立以为王广曰广母在赵不可燕人曰赵方西忧秦南忧楚其力不能禁我且以楚之强不敢害赵王将相之家赵又安敢害将军家乎广乃立居数月赵奉其母归之】
　　燕军获赵王既而归之
　　【赵王与张耳陈余畧地王间出为燕军所得囚之以求割地使者往请燕辄杀之有厮养卒往见燕将曰君知张耳陈余何如人也曰贤人也曰知其志何欲曰欲得其王耳养卒笑曰君未知此两人所欲也夫武臣张耳陈余杖马棰下赵数十城此亦各欲南面而王顾其势初定且以少长先立武臣今赵地已服北两人亦欲分赵而王今君乃囚赵王此两人名为求之实欲燕杀之而分赵自立夫以一赵尚易燕况以两贤王左提右挈而责杀王之罪燕易矣燕将乃归赵王养卒为御而】　集览【厮养卒公羊传宣十二年厮养何休学云艾草为防者曰厮炊烹者曰养厮息移反养余亮反杖马棰下赵索隐曰杖上声持也棰挝马防也以兵威服之曰下杖马棰而下之言其易也为御为赵王御车而归】
　　书法【自立也书赵王何成之为列国也于是列国皆从其所称惟死及失地则名之】
　　楚将周市立魏公子咎为魏王而相之
　　【周市定魏地诸侯欲立之市曰天下昬乱忠臣乃见必立魏王后乃可诸侯固请市终辞乃迎魏公子甯陵君咎于陈五反而后楚王遣之乃立以为王而相之】集览【甯陵君咎咎名也音其久反晋灼曰甯陵今梁国宁陵县是字转异耳括地志云宋州宁陵城故甯陵城也】质实【一统志云宁陵古葛伯国之邑名又为甯城春秋时宋地秦为砀县地汉初置宁陵县属陈留郡后属梁国晋属谯郡又属陈留北齐废隋复置属宋州唐因之宋属拱州后属应天府金属归徳府元仍旧本朝因之改属开封府】
　　秦废卫君角为庶人集览【卫君角角名也或音鹿非按卫世家索隐述赞司徒受封梓材有作衞祚日衰失于君角则角音觉明矣】
　　【初秦并天下而卫独存至是二世废之卫遂絶祀】
　　【癸巳】二年【楚懐王心元赵王歇元齐王田市元燕王韩广二魏王豹元韩王成元年○是歳楚王胜赵王武臣齐王儋魏王咎皆亡旧国一新国五凡六】考异【楚懐王心元分注楚懐王心当朱注余国名及总结亦朱注并当白字】冬十月秦兵围沛公于丰沛公出战破之【沛公既破秦军令雍齿守丰而之薛齿降魏】集览【雍齿汉书无释音按杨文公谈苑雍姓从平声】
　　十一月章邯追败楚军于渑池周文走死○楚田臧杀其假王吴广进与秦战败死
　　【吴广围荥阳三川守李由拒之广不能下裨将田臧等矫王令诛之献其首于王王以臧为上将西迎于秦军战死】
　　赵将李良弑其君武臣
　　【李良已定常山还报复使畧太原良还请益兵道逢赵王姊良以为王伏谒道旁王姊醉不知其将使骑谢之良慙怒杀王姊遂袭邯郸杀赵王赵人多为张耳陈余耳目者故二人独得脱】
　　秦嘉起兵于郯集览【郯索隐曰郯音谈东海郯县古郯国也汉分薛为郯郡寻改东海郡今海宁州是】质实【一统志云郯春秋时郯子国之地名秦置朐县属薛郡后分为郯郡汉为东海郡东汉为东海国三国魏为郯县刘宋于此侨立靑冀二州梁改东海郡寻为北海郡东魏改靑冀二州为海州北齐徙海州治琅邪隋徙治胊山后改州为东海郡唐改为海宁州天寳初改东海郡乾元初复为海州宋属淮东道景定初置西海州元为海州至元中陞海州路未几改海宁府后复为海宁州淮安路夲朝仍为海州以朐山县省入淮安府】○秦益遣兵击楚腊月楚庄贾弑其君胜以降于秦吕臣讨贾杀之复以陈为楚考异【杀当作诛二世益遣长史司马欣董翳佐章邯击楚柱国房君杀之又进击张贺贺死腊月楚王至下城父其御庄贾杀之以降胜故涓人吕臣为苍头军起攻陈杀贾复以陈为楚葬胜于砀諡曰隐王初胜既称王故人皆往依之妻之父亦往焉胜以众賔待之长揖不拜妻之父怒而去客出入愈益发舒言胜故情或曰客愚无知颛妄言轻威胜斩之诸故人皆引去胜以朱防为中正胡武为司过主司羣臣以苛察为忠诸将不亲附以及于败】集览【下城父秦二世纪杀陈胜城父无下字正义曰父音甫括地志云城父亳州县按陈涉世家作陈王还至下城父索隐曰旧读以陈王从汝阴还至城父县因降下之故云还至下城父又顾氏按郡国志山乘县有下城父聚在城父县东下如字读此说为得故涓人故旧也陈胜为王故有涓人之官涓人注见周赧王三年】质实【一统志云城父秦之县名即春秋陈之夷邑汉属沛郡晋属谯郡隋属亳州元废为村有文庙碑存焉故城在凤阳府亳县东南七十里】
　　书法【胜自立为楚王则纲目楚之武臣自立为赵王则纲目赵之其杀也书弑其贼也书讨盖成之为列国也其成之何恶秦而已矣】
　　发明【陈胜自立至是才岁余耳书庄贾之弑所以成其为君书吕臣之讨所以正贾之罪上书李良弑其君亦然惟恶秦之无道而欲诛之也故书法之意如此】
　　春正月赵将张耳陈余立赵歇为王
　　【张耳陈余收散兵得数万人击李良良败走客有说之者曰两君羇旅难可独立立赵后辅以谊可就功乃求得歇立之居信都】集览【赵歇苏林曰郑云歇音遏絶之遏徐广音乌辖反今如本字读信都地理志赵地北有信都按今冀州是春秋为晋东阳地三家分晋因属赵秦于此置信都县属钜鹿】质实【一统志云信都战国赵邑名秦置县属钜鹿郡汉为信都国于此景帝时改广川国后复为信都国东汉更名安平国后置冀州治此晋改长乐国后魏改长乐郡隋为信都郡唐改冀州寻改魏州后复旧名天寳初改信都郡乾元初复为冀州治信都县宋增置武安军金仍为冀州属河间府元属真定路本朝因之以信都县省入改属真定府】
　　秦嘉立景驹为楚王○秦攻陈下之吕臣走得英布军还复取陈
　　【布六人也尝坐法黥论输骊山骊山之徒数十万人布皆与其徒长豪杰交通乃亡之江中为羣盗番阳令吴芮甚得江湖间心号曰番君布往见之其众已数千人番君以女妻之使将其兵击秦】集览【布六人夏禹本纪封皐陶之后于英六徐广曰史记皆作英字而以英布是此苗裔索隐曰地志安国有六县英地阙不知所在正义曰英葢蓼字括地志云光州固始县春秋蓼国也又志云故六城在安丰西南百三十二里论输骊山论平声议罪也正义曰英布论决受黥已竟输之骊山作陵番阳番通作鄱春秋吴伐楚取番秦为鄱阳县属九江汉属豫章隋置饶州韦昭曰鄱音婆初吴芮为鄱令即此】质实【一统志云六古国名周封臯陶之后于此春秋为六蓼国汉为六安国治六县后为盛唐县属庐江郡晋改为六安县隋改霍山县唐置霍州复废州改霍山为盛唐县五代晋改来化县后复为盛唐县宋为六安县政和中陞六安军初属寿春府后属安丰军元为六安州属庐州路本朝初以六安县省入仍属庐州府番阳秦之县名属九江郡以在鄱水之北故名汉属豫章郡吴以后属鄱阳郡隋唐宋饶州治此元仍旧本朝因之属饶州府】
　　沛公得张良以为廏将
　　【楚王景驹在留沛公往从之张良亦聚少年百余人欲从驹道遇沛公遂属焉公以良为廏将良数以太公兵法说沛公公善之常用其防良与他人言辄不省良曰沛公殆天授遂从不去驹使沛公与秦交战不利攻砀防之得其兵六千人与故合九千人击丰不下】集览【景驹在留景驹姓名也留地名汉置留城县今废为镇属徐州彭城县在沛县东南五十里张良封留即此太公兵法索隐曰谯周云太公姓姜名牙葢牙本是字尚是名也其先祖封吕从其封姓故曰吕尚文王出猎而遇之载与俱归立为师言吾先君太公望子久矣因号太公望正义曰七录云太公兵法一帙三卷】质实【一统志云留秦之县名属泗水郡汉改为留城县东汉末废之故城在徐州沛县东南二十里张良遇汉髙帝即此】书法【特笔也不书张良归沛公何着良心也良欲复韩而未知所从沛公得之汉之帝业成矣书曰沛公得张良贵之也书法如此终纲目一人而已】
　　发明【不曰张良归沛公而曰沛公得张良则良之去就为可观而沛公之兴以得良为重矣】
　　项梁击楚王驹杀之夏六月立楚懐王孙心为楚懐王韩公子成为韩王
　　【广陵人召平为楚徇广陵未下闻陈王败乃渡江矫王令拜项梁为上柱国曰江东已定急引兵西击秦梁乃以八千人渡江而西东阳少年杀令相聚得二万人以故令史陈婴素谨信长者欲立以为王婴母曰暴得大名不祥不如有所属事成犹得封侯事败易以亡非世所指名也婴乃谓军吏曰项氏世世将家有名于楚今欲举大事将非其人不可我倚名族亡秦必矣众从之于是婴及英布蒲将军皆以兵属梁众遂六七万梁曰陈王首事战不利未闻所在今秦嘉立景驹大逆无道乃进击杀嘉驹走死至薛沛公往见之梁予兵还防丰使项羽攻襄城不下已防皆阬之居鄛人范增年七十好竒计往说梁曰陈胜败固当夫秦灭六国楚最无罪自懐王入秦不反楚人怜之至今故楚南公曰楚虽三戸亡秦必楚今胜首事不立楚后而自立其势不长今君起江东楚蠭起之将皆争附君者以君世世楚将为能复立楚之后也梁然其言乃求得懐王孙心于民间为人牧羊六月立以为楚懐王从民望也都盱眙以陈婴为上柱国梁自号武信君张良说梁曰君已立楚后韩诸公子横阳君成最贤可立为王益树党梁从之立为韩王以良为司徒西畧韩地徃来为游兵颍川】集览【召平索隐曰此召平是广陵人与东陵侯召平及齐相召平皆自别人也召音劭东阳晋灼曰本临淮郡邑汉明时属下邳后分属广陵括地志云秦东阳县城在今楚州盱眙县东在淮水之南令史陈婴汉仪注云令吏曰令史正义曰楚汉春秋云东阳狱吏陈婴英布蒲将军服防曰英布起于蒲地因号焉如淳曰言英布与蒲将军皆属项羽此自更有蒲将军也韦昭曰服防以为英布起蒲非也至薛为句地理志鲁国有薛县括地志云古薛城在徐州滕县界按今泗州本秦之薛郡也防丰范晔曰得其城为防地理志沛国有丰邑即今徐州县居鄛人范增索隐曰晋灼云鄛音勦絶之勦然今皆用单巢字而读为鉏交反地理志庐江有居鄛县注夲春秋居巢国今无为州巢县是荀悦汉纪范增阜陵人故楚南公徐广曰南公楚人善言阴阳文颖曰南方老人虞喜志林云南公者道士识兴废之数知亡秦者必于楚也汉艺文志南公十三篇六国时人在阴阳家者流楚虽三户瓉曰楚人怨秦虽三戸犹足以亡秦索隐曰瓉与苏林解同韦昭谓三戸楚三大姓昭屈景也二说皆非左传以畀楚师于三户杜预注今丹水县北三戸亭则是地名无疑正义曰服防云三戸漳水津也张晏曰三户地名在梁淇西南孟康曰津峡名也在邺西三十里括地志云浊漳水又东经葛公亭北经三戸峡为三户津在相州滏阳县界然则南公识兴废之数知秦亡必于三戸故出言后项羽果渡三户津破章邯军邯降羽秦遂亡是南公之善识蠭起言起兵者众如蠭之飞起也懐王孙心心名也楚懐王槐之孙盱眙战国楚始为县西晋为临淮郡以北临淮水也东晋立盱眙郡唐改西楚州宋陞盱眙军寻改招信军今为盱眙县属泗州】正误【故楚南公今按故字犹言所以也非谓故时之楚汉书无楚字楚虽三戸今按三戸有二说以为地名恐是但于虽字文势不顺岂南公本指其地不欲显言故为疑似之语邪余如瓉说】质实【一统志云广陵注见汉后主建兴二年召平广陵人为东陵令尝为陈胜徇广陵后为布衣种瓜长安城东瓜有五色甚美世谓之东陵瓜今广陵有东陵亭疑即平所封地也东阳秦之县名属临淮郡汉末省之故城在凤阳府盱眙县东七十五里薛古国名秦置郡汉降为县属鲁国后废之故城在兖州府滕县南四十里丰秦之邑名属泗水郡汉以丰为县属沛郡晋属沛国刘宋改属济阴郡北齐属永昌郡隋属彭城郡唐宋及金并属徐州元属济宁路本朝因之改属凤阳府居鄛秦之县名即古之巢伯国也书成汤放桀于南巢春秋时楚人围巢皆此地汉晋俱因之梁为蕲县隋省入襄安县唐初置巢州寻改巢县宋初废为镇寻复为县又置镇巢军元陞为州后复为县属无为州本朝因之属庐州府盱眙秦之县名汉属临淮郡东汉属下邳国晋为临淮郡治后置盱眙郡南齐于此置北兖州陈属北谯州唐属楚州宋置盱眙军后仍为县绍定中改招信军元陞招信路寻改临淮府后仍为盱眙县属泗州本朝因之属凤阳府】
　　章邯击魏齐楚救之齐王儋魏相市败死魏王咎自杀【章邯击魏王于临济魏使周市求救于齐楚齐王及楚将项它皆将兵随市救魏章邯夜衔枚击大破之杀齐王及周市魏王为其民约降约定自烧杀其弟豹亡走楚楚予兵复徇魏地】集览【临济夲狄县也汉改临济今属益都济上声括地志云狄故城在今淄州高范县西北项它它音汤河反项羽从兄之子衔枚周礼大司马衔枚而进注枚如箸横衔之有繣结项中军法止语为相疑惑也】正误【临济当作临淄】质实【临淄注见楚义帝元年】
　　齐人立田假为王
　　【假王建弟也齐人立以为王而以田角田闲为将相】
　　秋七月大霖雨
　　书法【书记异也书霖雨始此终纲目书霖雨六是年汉景帝六年晋成帝咸康四年陈己卯年唐代宗广徳二年大厯十二年书大者二是年汉景帝六年书大雨六详汉昭帝始元元年】
</div>
    <div class="pagination">
<a href="御批资治通鉴纲目_page13.html">上一页</a><span>...</span><a href="御批资治通鉴纲目_page9.html">9</a><a href="御批资治通鉴纲目_page10.html">10</a><a href="御批资治通鉴纲目_page11.html">11</a><a href="御批资治通鉴纲目_page12.html">12</a><a href="御批资治通鉴纲目_page13.html">13</a><span class="current-page">14</span><a href="御批资治通鉴纲目_page15.html">15</a><a href="御批资治通鉴纲目_page16.html">16</a><a href="御批资治通鉴纲目_page17.html">17</a><a href="御批资治通鉴纲目_page18.html">18</a><a href="御批资治通鉴纲目_page19.html">19</a><span>...</span><a href="御批资治通鉴纲目_page15.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
