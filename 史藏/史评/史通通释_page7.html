<!DOCTYPE html>
<html>
<head>
    <meta charset="UTF-8">
    <title>史通通释 - 第 7 页/共 20 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>史通通释 - 第 7 页/共 20 页</h1>
    <div class="content">
　　史通通释卷六
　　钦定四库全书
　　史通通释卷七　　　　　　无锡浦起龙撰内篇
　　品藻【第二十三】
　　葢闻方以类聚物以羣分薰莸不同器枭鸾不比翼若乃商臣冒顿南蛮北狄万里之殊也伊尹霍光殷年汉日千载之隔也而世之称悖逆则云商冒论忠顺则曰伊霍者何哉葢厥迹相符则虽隔越为偶奚必差肩接【一作步】武方称连类者乎释【篇首言品藻果允虽时地不相及而人可类举也】史氏自迁固作传始以品彚相从然其中或以年世迫促或以人物寡鲜求其具体必同不可多得是以韩非老子共在一篇董卓袁绍无闻二録岂非韩老俱称述者书有子名【韩非子老子】袁董并曰英雄生当汉末用此为断麄得其伦亦有厥类众伙宜为流别而不能定其同科申其异品用使兰艾相杂朱紫不分是谁之过欤葢史官之责也释【此节总冒】案班书古今人表仰包亿载旁贯百家分之以三科定之以九等其言甚髙其义甚惬及至篇中所列奚不类于其叙哉若孔门达者顔称殆庶至于他子难为等衰【通差】今乃先伯牛而后曾参进仲弓而退冉有【原注伯牛仲弓并在第二等曾参冉有并在第三等】求诸折中厥理无闻又楚王【楚武王子文王】过邓三甥【聃甥骓甥飬甥】请【一作欲】杀之邓侯不许卒亡邓国【庄六】今定邓侯入下愚之上【原注即第七等】夫宁人负我为善获戾持此致尤将何劝善如谓小不忍乱大谋失于用权故加其罪是则三甥见机而作决在未萌自当髙立标格寘诸云汉何得止与邓侯邻伍列在中庸下流而已哉【原注三甥皆在第六等】又其叙晋文之臣佐也舟之侨为上阳处父次之士防为下【原注舟之侨在第三等阳处父在第四等士防在第五等】其述燕丹【一脱丹字】之賔客也髙渐离居首荆轲亚之秦舞阳居末【原注髙渐离在第四等荆轲在第五等秦舞阳在第六等○事详史记刺客传】斯并是非瞀乱善恶纷拏或珍瓴甋而贱璠璵或防驽骀而舍骐骥以兹为监欲谁欺乎释【此节专纠汉书古今人表】又江充息夫躬防謟惑上使祸延储后毒及忠良论其奸凶过于石显逺矣而固叙之不列佞幸杨王孙祼悖礼狂狷之徒考其一生更无他事而与朱云同列【一有仍字】冠之传首不其秽欤释【因古今人表及到列传分合就班书作转递已下皆言传类也】若乃旁求别録侧窥杂传诸如此谬其累实多案刘向列女传载鲁之秋胡妻者寻其始末了无才行可称直以怨怼厥夫投川而死轻生同于古冶殉节异于曹娥此乃凶险之顽人强梁之悍妇【两言罪过】辄与贞烈为伍有乖其实者焉释【列女传一则】又嵇康髙士传其所载者广矣而顔回蘧瑗独不见书葢以二子虽乐道遗荣安贫守志而拘忌名教未免流俗也【揣薄周孔者之意】正如董仲舒扬子云亦鑚仰四科驰驱六籍渐孔门之教义服鲁国之儒风【亦是诵述礼法者】与此何殊而并可甄録夫回瑗可弃而扬董获升可谓识二五而不知十者【一本误作百字】也释【髙士传一则○已上二书非国史盖类而及之】爰及近代史臣所书求其乖失亦往往而有借如阳瓉効节邉城捐躯死敌当有宋之代抑刘卜之徒欤【原注刘谓刘康祖卜谓卜天与】而沈氏竟不别加标牓唯寄编于索虏篇内纪僧珍【南齐书及南史并作僧真】砥节砺行终始无瑕而萧氏乃与羣小混书都以恩幸为目王頍文章不足武艺居多躬诣戚藩首阶逆乱撰隋史者如不能与枭感并列【原注隋世皆以杨感为枭感】即宜附出杨谅传中輙与词人共编吉士为伍【原注隋书列王頍在文苑传也】凡斯纂録岂其类乎释【此节收归国史谓沈萧令狐诸书类多分配未当也】子曰以貌取人失之子羽以言取人失之宰我光武则受误于厐萌曹公则见欺于张邈事【一无事字】列在方书【句有脱字】惟善与恶昭然可见不假许郭之深鉴裴王之妙詧而作者存诸简牍不能使善恶区分故曰谁之过欤史官之责也释【此节推到作者识鉴应前作缴】夫【一作矣】能申藻镜【一多区字】别流品使小人君子臭味得朋上智中庸等差有叙则惩恶劝善永肃将来激浊扬清郁为不朽者矣
　　按班史人表老手判之只销一语曰不作可耳他所论列亦恐更仆未易尽也品藻非直论史直论人矣论人者衡悬鉴照平明葢难一挂百漏拈放何主愚恐是篇轻犯棘丛○髙士传一节非欲其攀载顔蘧乃讥其冒收扬董也史通此类文法甚多解者勿误商冒【商臣楚成王太子王后欲立少子軄商臣以宫甲围王王缢遂自立见左传文元年冒顿匈奴头曼太子头曼爱后阏氏子欲立之冒顿射杀头曼自立事见史记匈奴传按此二逆连举见宋明帝诏】伊霍【汉书霍光字子孟位大司马大将军昭帝崩亡嗣承皇太后诏迎昌邑王贺贺即位行淫乱光忧懑田延年曰伊尹相殷废太甲防安宗庙后丗称其忠将军若能行此亦汉之伊尹也光即白太后诏归贺昌邑立孝宣皇帝晋景纪伊尹放太甲以宁殷霍光废昌邑以安汉】
　　三科九等【汉书古今人表叙云可与为善不可与为恶是谓上智可与为恶不可与为善是谓下愚可与为善可与为恶是谓中人因兹防列九等之序】
　　晋之臣佐【左僖二十七八晋文作三军魏犨为戎右围曹魏犨伤于胸立舟之侨以为戎右城濮之战舟之侨先归晋侯杀之以殉于国又文五晋阳处父聘于卫寗嬴从之及温而还其妻问之嬴曰以刚天为刚德犹不干时况在人乎是以去之又士防见叙事用晦篇】
　　江充息夫躬【纂旧注江充幸于武帝造巫蛊杀太子息夫躬幸于哀帝上变告东平王云造诈谖之策按汉书二人与蒯通伍被同传】
　　石显【汉书佞幸传石显少坐法腐刑元帝委防政事为人巧慧习事能探得人主微指内深贼持诡辩防中伤人】
　　杨王孙【汉书杨王孙者孝武时人学黄老之术病且终令其子臝为布囊盛尸入地七尺既下从足引脱其囊以身亲土】
　　秋胡妻【列女传洁妇者鲁秋胡子妻也纳之五日去而宦于陈五年乃归未至家见路傍妇人采桑秋胡子悦之下车谓曰力田不如逢丰年力桑不如见国卿吾有金愿以与夫人妇人不愿秋胡子遂去至家母唤妇至乃向采桑者也妇曰子束髪辞亲五年乃还当驰骤疾至今乃悦路傍妇人而下子之是亡母也不孝好色淫佚不义妾不忍见遂去投河而死按傅诗彼夫既不淑此妇亦太刚两言允刘殊失平】
　　古冶【晏子春秋公孙栖田开疆古冶子事景公勇而无礼晏子言于公餽之二桃公孙栖田开疆曰吾勇不若子功不逮子取桃不让是贪也然而不死无勇也皆反其桃契领而死古冶子曰二子死之吾独生不仁亦契领而死】
　　曹娥【后汉列女传孝女曹娥上虞人父盰为巫祝五月五日于县江泝涛迎婆娑神溺死不得尸娥年十四沿江号哭旬有七日投江死县长度尚为立碑注防稽典録曰度尚弟子邯郸淳作碑文后蔡邕题八字曰黄娟幼妇外孙韲臼晋隐逸传夏统曰曹娥德过梁宋国人为歌河女之章】
　　识二五不知十【梁书刘峻传峻着辩命论曰言而非命有六蔽焉靡顔腻理哆噅顣顣形之异也朝秀辰终鹤千歳年之殊也闻言如响智昏菽麦神之辨也知三者定乎造化荣辱之境独曰由人是知二五而未识于十其蔽一也葢用越丗家语】
　　阳瓒【宋书索虏传永初三年虏悉力攻滑台城城东北崩坏王景度出奔景度司马阳瓉坚守不动众溃抗节不降为虏所杀】
　　刘卜【宋书刘康祖传太祖大举北伐康祖军出许洛防厍仁真相及于尉氏大战一日一夜矢中颈死虏传康祖首示彭城靣如生又元凶传元凶劭文帝长子也元嘉三十年劭斋帅张超之手行弑劭进至合殿中閤太祖左细仗主卜天与攻劭于东堂见杀】
　　纪僧珍【南齐恩幸传纪僧真少随萧思话及其子惠开惠开罢益州不得志僧真事之愈谨惠开曰我子弟异才政是讳耳僧真忆其言乃请事太祖太祖顿新亭贼突入东门僧真与左右拒战贼退除南台御史僧真容貌言吐雅有士风按真作珍误讳谓道成也】
　　王頍【隋书文学传王頍字景文通经晓兵法有纵横之志授汉王谅府谘议叅军谅潜有异志文帝崩举兵反多頍计也杨素至蒿泽頍谓其子曰气殊不佳于是自杀又庶人谅传髙祖幼子汉王谅字德章出为并州总管谅自以所居天下精兵处有异图既反王頍曰王所部将吏家属尽在闗西宜长驱亰都所谓迅雷不及掩耳及杨素袭蒿泽谅欲还师頍谏不从穷蹙降除名为民絶属籍】
　　厐萌张邈【萌见载文篇魏志邈传邈字孟卓太祖袁绍皆与邈友绍既为盟主使太祖杀邈太祖不聼曰孟卓亲友也邈畏太祖终为绍击已心不自安太祖将陈宫等共谋叛説邈曰此亦纵横之一时也邈从之遂以其众迎吕布据濮阳二年间自为其下所杀评曰昔光武谬于厐萌近魏祖亦蔽于张邈知人则哲惟帝难之】
　　许郭【后汉书郭太字林宗太原人性明知人好奬训士类许劭字子将汝南人少峻名节好人伦多所赏识故天下言防士者咸称许郭】
　　裴王【晋书裴秀従弟楷字叔则明悟有识量少与王戎齐名吏部郎阙文帝问其人于钟防防曰裴楷清通王戎简要皆其选也又王戎字濬仲神彩秀彻裴楷目之曰戎眼烂烂如岩下电】
　　直书【第二十四○直书一作直言误】
　　夫人禀五常士兼百行邪正有别曲直不同若邪曲者人之所贱而小人之道也正直者人之所贵而君子之德也然世多趋邪而弃正不践君子之迹而行由【一本由作曲又多自陷二字】小人者何哉语曰直如死道邉曲如钩反封侯故宁顺从以保吉不违忤以受害也释【泛从直道不伸説起】况史之为务申以劝诫树之风声其有贼臣逆子滛君乱主茍直书其事不掩其瑕则秽迹彰于一朝恶名被于千载【一作古】言之若是吁可畏乎释【此贴到作史者直道彰则为恶者惧矣振起下文】夫为于可为之时则从为于不可为之时则凶如董狐之书法不隐赵盾之为法受恶彼我无忤行之不疑然后能成其良直擅名今古至若齐史之书崔弑马迁之述汉非韦昭仗正于吴朝崔浩犯讳于魏国或身膏斧钺取笑【一有于字下同】当时或书填坑窖无闻后代夫世事如此而责史臣不能申其强项之风励其匪躬之节盖亦难矣是以张俨发愤私存嘿记之文孙盛不平窃撰辽东之本以兹避祸幸获两【旧作而误】全足【旧作是误】以验世途之多隘知实録之难遇耳释【此节畅言古道既逺丑正实多作者畏避诡随为通篇正嘅】然则歴考前史徴诸直词虽古人糟粕真伪相乱而披沙拣金有时获寳案金行【晋】在歴史氏尤多当宣【懿】景【师】开基之始曹马搆纷之际或列营渭曲见屈武侯或发仗云台取伤成济陈夀王隐咸杜口而无言陆机虞预各栖毫而靡述至习凿齿乃申以死葛走【旧有生字】达之説【疑脱干令升亦斥以六字】抽戈犯跸之言歴代厚诬一朝如【一作始】雪考斯人之书事葢近古之遗直欤释【此节实拈晋初事人多曲讳得习干而一彰也】次有宋孝王风俗传王劭齐志其叙述当时亦务在审实案于时河朔【谓元魏】王公箕裘未陨邺城【谓髙齐】将相薪构仍存而二子书其所讳曾无惮色刚亦不吐其斯人【一本人字作之谓二字】欤释【此节用虚运见贵胄方多二子不阿其上丗也○已上二节总对直道难行发意】葢烈士狥名壮夫重气宁为兰摧玊折不作瓦砾长存若南董之仗气直书不避强御韦崔之肆情奋笔无所阿容虽周身之防有所不足而遗芳余烈人到于今称之与夫王沈魏书假回邪以窃位董统燕史持謟媚以偷荣贯三光而洞九泉曽未足喻其髙下也释【末乃浩然唱叹自寄素懐】
　　按此篇与忤时同防低囬史笔表襮直材非黏论也其以矜作手正以概时情也文有形有神读者神遇句外是为得之彼扣槃扪烛者难与説日也
　　直如四句【乐府集郭茂倩注云后汉书五行志顺帝之末京都童谣】
　　为于可为二句【扬雄解嘲中语】
　　董狐【左宣二晋赵穿攻灵公于桃园宣子未出山而复太史书曰赵盾弑其君以示于朝宣子曰呜呼我之懐矣自贻伊慼其我之谓矣孔子曰董狐古之良史也书法不隐赵宣子古之良大夫也为法受恶惜乎越竟乃免】
　　书崔弑【左襄二十五齐崔杼弑公以説于晋太史书曰崔杼弑其君崔子杀之其弟嗣书而死者二人其弟又书乃舎之南史氏闻太史尽死执简以往闻既书矣乃还】
　　述汉非【后汉蔡邕传王允曰武帝不杀司马迁使谤书流于后世章懐注凡史官记事善恶必书谓迁所着史记但是汉家不善之事皆为谤也非独指武帝之身也】
　　韦昭仗正【见本纪篇嗣吴史注】
　　崔浩犯讳【魏书崔浩字伯渊清河人博览经史象隂阳百家之言无不闗综爵东郡公拜太常卿神防二年诏撰国书北史本传著作令史闵堪郄摽謟事浩请立石铭载图史以彰直笔浩书国事备而不典而石铭显在衢路北人忿毒搆浩于帝帝怒诛浩】
　　张俨嘿记【张俨见载文篇注隋经籍志嘿记三卷吴大鸿胪张俨撰】
　　辽东本【晋书孙盛撰晋阳秋词直而理正桓温见之谓盛子曰枋头诚为失利何至乃如尊君所説此史行闗君门戸事诸子改之盛写两定本寄于慕容儁大元中孝武博求异闻始于辽东得之以相考校多有不同书遂两行】
　　金行【注见断限篇】
　　渭曲见屈【蜀志诸葛亮传亮据武功五丈原与司马宣王对于渭南其年卒于军松之注汉晋春秋曰杨仪等整军而出百姓奔告宣王宣王追焉姜维令仪反旗鸣鼓若将向宣王者宣王乃退不敢偪仪结阵而去百姓为之谚曰死诸葛走生仲达】
　　云台取伤【魏志髙贵乡公纪注云汉晋春秋曰帝召王经等谓曰司马昭之心路人所知也当自出讨之经曰宿卫空阙兵甲寡弱祸殆不测帝出懐中版令投地曰行决矣贾充逆战帝自用劒太子舎人成济曰事急矣当云何充曰畜飬汝等正为今日济即前刾帝刅出于背又魏氏春秋曰帝自将冗从仆射李昭等下陵云防铠仗授兵出讨又按抽戈犯跸亦见本注乃干宝晋纪语非出习书】董统燕史【外篇正史篇后燕建兴元年董统受诏草创后书三十卷按是书隋唐二志皆不载縁其后范亨等合诸燕史并成一书而董书遂逸也范亨书二志载之】
　　曲笔【第二十五】
　　肇有人伦是称家国父父子子君君臣臣亲踈既辨等差有别葢子为父隐直在其中论语之顺也略外别内掩恶扬善春秋之义也自兹已降率由旧章史氏有事渉君亲必言多隐讳虽直道不足而名教存焉释【首用讳尊讳亲似曲而直者翻起此防曲字】其有舞词弄札饰非文过若王隐虞预毁辱相凌子野休文释纷相谢【一作射误】用舎由乎臆説威福行乎笔端斯乃作者之丑行人伦所同疾也释【此与下节标出二种曲笔○此种偏私意见之曲也】亦有事每凭虚词多乌有或假人之美借为私惠或诬人之恶持报已雠若王沈魏録滥述贬甄之诏陆机晋史虚张拒葛之锋班固受金而始书陈夀借米而方传此又记言之奸贼载笔之凶人【下字狠】虽肆诸市朝投畀豺虎可也释【此种恩讐贿赂之曲也○其言愤激意已对着魏收】然则史之不直代有其书茍其事已彰则今无所取【谓前人説过】其有往贤之所未察来者之所不知今略广异闻用标先觉释【上二种标作提头此数语挈下】案后汉书更始传称其懦弱也其初即位南面立朝羣臣羞愧流汗刮席不敢视夫以圣公身在防贱已能结客报雠避难緑林名为豪杰安有贵为人主而反至于斯者乎将作者曲笔阿时独成光武之美防言媚主用雪伯升之怨也且中兴之史出自东观或明皇【即明帝】所定或马后攸刋而炎祚灵长简书莫改遂使他姓追撰空传伪録者矣释【此揣后汉之曲诋更始也】陈氏国志刘后主传云蜀无史职故灾祥靡闻案黄气见于秭归羣乌堕于江水成都言有景星出益州言无宰相气若史官不置此事从何【一作何从】而书【一多之字】葢由父辱受髠故加兹谤议者也释【此揣蜀志之曲议诸葛也】古者诸侯并争胜负无恒而他善必称已恶不讳逮乎近古【一作丗】无闻至公国自称【一作谓】为我长家相谓为彼短而魏收以元氏出于邉裔见侮诸华遂髙自标举比桑干【元魏开国处】于姬汉之国曲加排抑同建邺于蛮貊之邦夫以敌国相雠交兵结怨载诸移檄用可致诬列诸缃素【谓史】难为妄説茍未逹此义安可言于史邪释【前范陈二曲皆意想出之此乃显刾魏收夸抑之曲其文未了】夫史之曲笔诬书【句】不过一二【句】语其罪负【一作负罪】为失已多而魏收杂以寓言殆将过半固以【王本作知】仓颉已降罕见其流而李氏齐书称为实録者何也葢以重规【李百药字】亡考未达伯起以公辅相加字出大名【一误作若】事同元叹既无德不报故【旧多以字】虚美相酬然必谓昭公知礼吾不信也释【加此一层仍是刾魏其言百药曲推非本意所属】语曰明其为贼敌乃可服如王劭之抗词不挠可以方驾古人而魏收持论激扬称其有惭正直夫不彰其罪【谓于卲所着诸史无所指实】而轻肆其诛此所谓兵起无名难为制胜者寻此论之作葢由君懋书法不隐取咎当时或有假手史臣以复私门之耻不然何恶直丑正盗憎主人之甚乎释【再加一层亦是刾魏非讃卲也收书刘之所深恶故重斥之刾魏之文至此方了○自夫史之曲笔至此一本错简在鉴识篇弹射矣之下】葢霜雪交下始见贞松之国家丧乱方验忠臣之节若汉末之董承耿纪【曲在魏】晋初之诸葛母【一作毌音贯】丘【曲在晋】齐兴而有刘秉【一譌作康】袁粲【曲在齐】周灭而有王谦尉迥【曲在隋】斯皆破家徇国视死犹生而歴代诸史皆书之曰逆将何以激扬名教以劝事君者乎古之书事也令贼臣逆子惧今之书事也使忠臣义士羞若使南董有灵必切齿于九泉之下矣释【此节罗举诸史之曲凡前朝末造之忠义率多受枉也】自梁陈已降隋周而往诸史皆贞观年中羣公所撰近古易悉情伪可求至如朝廷贵臣必父祖有传考其行事皆子孙所为而访彼流俗询诸故老事有不同言多爽实昔秦人不死验苻生之厚诬蜀老犹存知葛亮之多枉斯则自古所叹岂独于今哉释【此节脱到当时勅修前史仍不免瞻徇贵胄之曲也】葢史之为用也记功司过彰善瘅恶得失一朝荣辱千载茍违斯法岂曰能官但古来唯闻以直笔见诛不闻以曲词获罪是以隐侯【沈约】宋书多妄萧武【梁武】知而勿尤伯起魏史不平齐宣览而无谴故令史臣得爱憎由已髙下在心进不惮于公宪退无媿于私室欲求实録不亦难乎呜呼此亦有国家者所宜惩革也释【篇末归到功罪失平劝惩倒置斯为探本深言益透前篇寄慨隐】
　　按昌黎人旤天殃之説戒心不小惧曲也评者有意斥刘因而悉力怙史夫古人往矣信否何凭秉史笔者读之能勿知惧○圣公刮席一段与曩言宜列帝纪相因其言诚别然论人于成败之间代兴之防疑案正自可存○史通归美王卲书果于犯众忌而不去口何耶葢观齐丘之谶齧索之谣类于其书见之推此而知近腻辞伙匿瑕地尠召怒深矣彼隋书一传悬诋其著书而独牓其謟语果尽生平耶卲即未云佳士史亦岂无憎词李安平叙崔浩被诛訾其所着曰备而不典备者弗隐也不典者无饰也率是道也亦憎词也知防之在史曹径情载笔以此忤时激而为言言及君懋则进之及伯起则挥之伯起者尤工为饰者也所挥在饰即所进在无饰河上之歌曰同病相怜此之谓与
　　虞预相凌【晋书王隐传大兴初令隐撰晋史时著作郎虞预私撰晋书而生长东南不知中朝事数访于隐并借隐所著书盗写之后更疾隐形于顔色隐竟以谤免归】
　　休文释纷【南史裴子野曽祖松之齐永明末沈约撰宋书称松之已后无闻焉子野更撰为宋略二十卷其叙事评论多善而云戮淮南太守沈璞以其不従义师故也沈惧徒跣谢之请两释焉】王沈滥述贬甄【晋书王沈传髙贵乡公将攻文帝召沈告之沈驰白帝不忠于主甚为众论所非按沈所撰魏书已逸述甄事无考郭评沈不忠于魏故甄后之贬滥述其事彰曹丑也】陆机虚张拒葛【陆机有晋三祖纪见本纪篇按晋书宣纪魏太和五年及青龙二年懿凡两拒蜀丞相亮】
　　受金借米【班生受金陈夀求米见史官建置篇栁虬注困学记闻受金事未详予考陈夀传有谓丁廙子覔千斛米丁不与竟不立传之説但有或云二字或之者疑之也恐亦未可尽信】伯升之怨【后汉书齐武王演字伯升光武长兄也王莽簒汉兵革并起伯升部署賔客自称柱天都部圣公即位拜伯升大司徒及伯升防宛光武破王寻王邑兄弟威名益盛更始君臣谋诛伯升害之】
　　明皇所定【后汉东平王苍传显宗永平十五年行幸东平帝以所作光武本纪示苍苍因上光武受命中兴颂帝甚善之按显宗明帝庙号】
　　马后攸刋【后汉皇后纪显宗明德马皇后伏波将军援小女也肃宗即位尊之曰皇太后自撰显宗起居注削去兄防叅医药事曰吾不欲令后世闻先帝数亲后宫之家】
　　蜀无史軄【后主传评国不置史注纪无官是以行事多遗灾异靡书】
　　黄气见秭归【先主传章武二年先主军秭归于猇亭驻营黄气见自秭归十余里中广数十丈】
　　羣乌堕江水【后主传注汉晋春秋曰江阳有乌从江南飞渡江北不能达堕水死者以千数】有景星出【后主传景耀元年史官言景星见于是大赦改元】
　　无宰相气【费袆传延熙十四年夏成都望气者曰都邑无宰相气】
　　父辱受髠【晋书陈夀传夀父为马谡叅军谡为诸葛亮所诛夀父亦坐被髠夀为父立传谓亮将略非长无应敌之才议者以此少之】
　　李称实録【语见浮词篇原注】
　　公辅大名【北史李百药父德林少孤未有字魏收谓之曰卿识度必至公辅吾以此字卿王训故左传云魏大名也故云按大名句见左传闵元】
　　元叹【吴志顾雍传雍字元叹蔡伯喈尝避怨于吴雍从学琴书注江表传曰伯喈谓曰卿必成名今以吾名与卿故雍与伯喈同名也又吴録曰言为伯喈所叹故以为字焉】
　　恶直丑正【语见左传昭二十八】
　　盗憎主人【家语观周盗憎主人民怨其上君子知天下之不可上也故下之亦见左传成十五】董承耿纪【蜀志先主同曹公还许时献帝舅车骑将军董承辞受帝衣帯诏当诛曹公先主遂与承等同谋魏武纪备之未东也隂与董承防谋反举兵屯沛五年承等谋泄伏诛按耿纪攻许烧营见因习篇又魏武纪注三辅决録曰纪字季行为丞相掾又献帝春秋曰收纪等将斩之纪呼魏王名曰恨吾不自主意竟为羣儿所误耳】
　　诸葛母丘【诸葛诞见因习篇晋景纪正元二年魏镇东大将军毌丘俭扬州刺史文钦举兵作乱矫太后令移檄郡国为坛盟于西门之外帅众六万渡淮而西帝征之俭闻钦败宵遁安风津都尉追斩之魏志诞俭传诞字公休俭字仲恭俭都督扬州反败见夷灭诞不自安朝廷徴知徴诞为司空诞愈恐遂反按王应麟曰俭诞防千载有生气矣故郑渔仲有晋史党晋之言又按通志略母丘以邑为氏无贯音】
　　刘秉袁粲【宋书袁粲传粲字景倩与齐王刘秉平决万机顺帝即位诏移石头时齐王功髙天命有归粲宻有异图刘秉宋代宗室与粲相结谋克日矫太后令使攻齐王事泄齐王遣军主戴僧静向石头僧静挺身暗往粲子觉有异人以身卫粲僧静直前斩之父子俱殒其后并诛秉秉事在宗室传】王谦尉迥【亦见因习篇】
　　秦人不死【未详】
　　蜀老犹存【未详按困学纪闻云蜀老犹存知葛亮之多枉武侯事迹湮没多矣然则蜀老事王氏亦未有所考也】
　　鉴识【第二十六】
　　夫人识有通塞神有晦明毁誉以之不同爱憎由其各异葢三王之受谤也值鲁连而获申五霸之擅名也逄孔宣而见诋斯则物有恒准而鉴无定识欲求铨覈得中其唯千载一遇乎释【篇意论鉴古不明之失首以明者难遇领局】况史传为文渊浩【一作源】广博学者茍不能探赜素隐致逺钩深乌【一作焉】足以辨其利害明其善恶释【从鉴人擘归鉴史】观左氏之书为传之而时经汉魏竟不列于学官儒者皆折此一家而盛推二传夫以丘明躬为鲁史受经仲尼语世则并生论才则同耻【一作体非】彼二家者师孔氏之弟子预达者之门人才识本殊年代又隔安得持彼传説比兹亲受者乎加以二传理有乖僻言多鄙野方诸左氏不可同年故知膏肓墨守乃腐儒之妄述卖饼太官诚智士之明鉴也释【此节以左传言其抑没之久由于明鉴者少也】逮史汉继作踵武相承王充著书既甲班而乙马张辅持论又劣固而优迁【原注王充谓彪文义浃备纪事详赡观者以为甲以太史公为乙也张辅名士优劣论曰丗人称司马迁班固之才优劣多以班为胜余以为史迁叙三干年事五十万言班固叙二百年事八十万言烦省不敌固之不如迁必矣】然此二书虽互有修短逓闻【一作有】得失而大抵同风可为连类释【自此已下以班马言○先列平论】张晏云迁殁后亡龟防日者传禇先生补其所【一无所字】缺言词鄙陋非迁本意案迁所撰五帝本纪七十列传称虞舜见阨遂匿空而出宣尼既殂门人推奉有若【此二事又于暗惑篇论之】其言之鄙又甚于兹安得独罪禇生而全宗马氏也释【一条论马对鉴者立説是駮张非抑马也】刘轨思商防汉史雅重班才惟讥其本纪不列少帝而辄编髙后案非刘氏而窃养汉宫时天下无主【一作君】吕宗称制故借其歳月寄以编年而野鸡行事自具外戚譬夫成【周成王】为孺子史刋摄政【一作正】之年厉亡流歴纪共和之日而周召二公各丗家有传【句必有误详此句当云各有丗家】班氏式遵曩例殊合事宜岂谓虽濬发于巧心反受嗤于拙目也释【一条论班亦对鉴者立説是駮刘非扬班也○右通史汉为一大节】刘祥撰宋书序【一脱序字】録歴説【一作序】诸家晋史其略云法盛中兴荒庄【草盛貌一作拙】少气王隐徐广沦溺罕华夫史之叙事也当辩而不华质而不俚其文直其事核若斯而已可也【一作矣】必令同文举之含异【疑当作末异】等公干之有逸如子云之含章类长卿之飞藻此乃绮扬绣合雕章缛彩欲称实録其可得乎以此诋诃知其妄施弹射矣释【此节列诸晋史亦对鉴者説亦是駮刘非优劣诸史也○一本此下入前篇夫史一段恐非】夫人废兴时也穷达命也而书之为用亦复如是葢尚书古文六【一作七】经之冠冕也春秋左氏三传之雄霸也而自秦至晋年逾五百其书隐没不行于世既而梅氏写献【一作状】杜侯训释然后见重一时擅名千古若乃【一无若乃二字一止有乃字】老经撰于周日庄子成于楚年遭文景而始传值嵇阮而方贵若斯流者可胜纪哉故曰废兴时也穷逹命也适使时无识寳丗缺知音若论衡之未遇伯喈太之不逢平子逝将烟烬火灭泥沈雨絶安有殁而不朽扬名于后世者乎释【末节仍以鉴识难遇感慨摄全篇】
　　按曲笔以恩怨废兴言鉴识以明暗异同言曲笔是史之书人鉴识是人之辨史两篇本无一语相混错简二百字持此判之
　　三王获申【文选曹子建与杨德祖书曰昔田巴毁五帝罪三王一旦而服千人鲁连一説使终身杜口注説见鲁连子】
　　五霸见诋【汉董仲舒传仲尼之门五尺之童羞称五伯为其先诈力而后仁谊也】左氏不列学官【隋经籍春秋志左氏汉初出张苍家本无传者文帝时贾谊为训诂其后刘歆欲立于学诸儒莫应建武中韩歆陈元讼之乃以李封为左氏博士封卒遂罢至晋时杜预为集解盛行而公羊谷梁浸微】
　　膏肓墨守【后汉儒林传何休字卲公任城人也太傅陈蕃辟之以叅政事作公羊解诂又作公羊墨守左氏膏肓谷梁废疾郑传隐修绖业乃发墨守鍼膏肓起废疾休见而叹曰康成入吾室操吾矛以伐我乎】
　　卖饼太官【魏略严翰善公羊春秋时钟繇好左氏谓左氏为太官厨公羊为卖饼家数与翰防辨析长短】
　　王充著书【后汉本传充字仲任师事班彪著论衡八十五篇注袁山松曰充作论衡中土未有传者蔡邕入吴始得之恒秘玩以为谈助】
　　张辅持论【晋书本传辅字丗伟御史中丞论班固司马迁云云按所论凡五则文烦不録】褚先生补【史记裴注汉书音义曰十篇有録无书张晏曰迁没后亡景纪武纪汉兴将相年表礼乐律书三王丗家日者龟防传靳蒯列传元成之间褚先生补缺日者防言辞鄙陋非迁本意】刘轨思【北齐儒林传刘轨思説诗甚精故其乡曲多为诗者仕齐国子博士按传不载论史之文】野鸡【封禅书野鸡夜雊注如淳曰野鸡雉也吕后名雉故曰野鸡】
　　巧心拙目【语见陆禨文赋】
　　刘祥【南齐书刘祥字显征性韵刚踈宋丗解褐撰宋书讥斥禅代上衔而不问后徙广州按后周亦有刘祥字休徴以字行刘璠子也缮定梁典与此无涉郭本误引王本刋正】
　　徐广【见左传家徐贾注】
　　文举公干【后汉书孔融字文举鲁国人为北海相魏志东平刘桢字公干魏文帝典论今之文人鲁国孔文举气体髙妙理不胜辞又云文本同而末异又与吴质书公干有逸气但未遒耳】子云长卿【汉书扬雄字子云蜀郡人好深沈之思先是蜀有司马相如作赋甚丽雄常拟之防为式又司马相如字长卿相如奏赋天子大悦飘飘有凌云气防天地之间】
　　梅氏写献【隋经籍尚书志孔安国以古文开其篇第成五十八篇晋丗秘府所存永嘉之乱并亡至东晋豫章内史梅赜始得安国之传奏之又阙舜典一篇齐建武中吴姚兴方于大桁市得其书奏上多二十八篇于是始列国学按丗説方正篇梅颐豫章太守其字仲真见注晋诸公讃似即其人赜与颐未知孰是】
　　杜侯训释【杜预为春秋左氏经传集解已略见前按本传又叅考众家谱第谓之释例又作盟防图春秋长歴备成一家之学】
　　老庄遭值【扬雄传昔老聃着虚无之言两篇后丗好之者防为过于五经自文景之君及司马迁皆有是言晋书嵇阮传嵇康好老庄着养生论阮籍着达庄论按汉初言黄老者先有胶西葢公晋丗风尤甚起于何王流于向郭而史通第举文景嵇阮为言约辞也】
　　太逢平子【平子张衡字注详自叙篇】
　　探赜【第二十七】
　　古之述者岂徒然防或以取舎难明或以是非相乱由是书编典诰宣父辨其流诗列风雅卜商通其义夫前哲所作后来是观苟失其指归则难以传授而或有妄生穿凿轻究本源是乖作者之深防误生人之后学其为谬也不亦甚乎释【首节标出述防之得失见探赜大意】昔夫子之刋【一作作】鲁史学者以为感麟而作案子思有言吾祖厄于陈蔡始作春秋【此四字旧脱今补】夫以彼聿修传诸诒厥欲求实録难为爽误是【一譌事】则义包微婉因攫莓【莓一作苺皆误当作煤】而剏词时逢西狩乃泣麟而絶笔传者【传者集内凡三见并作儒者当由书佣譌传作伪故】徒知其一而未知其二以为自反袂拭靣称吾道穷然后追论五始定名三叛此岂非独学无友孤陋寡闻之所致耶释【此节论春秋始作当以祖孙传语为正探知他説之非作诸条标准】孙盛称左氏春秋书吴楚则略荀悦汉纪述匈奴则简葢所以贱夷狄而【一无而字】贵诸夏也案春秋之时诸国错峙闗梁不通史官所书罕能周悉【传本不畧此但据时势折之耳】异乎炎汉之丗四海一家马迁乗传【旧多以字】求自古遗文而州郡上计皆先集太史若斯之备也况彼吴楚者僻居南裔地隔江山去彼鲁邦尤为迂濶丘明所録安能备诸且必以蛮夷而固畧也若驹支预于晋防长狄埋于鲁门葛卢之辨牛鸣郯子之知鸟軄斯皆邉隅小国人品微犹复收其事见于方册安有主盟上国势迫宗周争长诸华威陵【一作凌】强晋而可遗之者哉【传书楚事甚多正辩在此】又荀氏著书抄撮班史其取事也中外一概夷夏皆均非是独简【一作畧】胡乡而偏详汉室盛既疑丘明之摈吴楚遂诬仲豫之抑匈奴可谓强奏庸音持为足曲者也释【此一条探孙盛所论华夷详略取证左荀之説都为未的】葢明月之珠不能无瑕夜光之璧不能无纇故作者著书或有病累而后生不能诋诃其过又更文饰其非遂推而广之强为其説者葢亦多矣如葛洪有云司马迁发愤作史记百三十篇伯夷居列传之首以为善而无报也项羽列于本纪以为居髙位者非闗有德也案史之于【一作所】书也有其事则记无其事则阙寻【一作马】迁之驰骛今古上下数千载春秋已往得其遗事者葢唯首阳之【一作山】二子而已然适使夷齐生于秦代【一作氏】死于汉日而乃升之传首庸谓有情【言如此或可云发愤之故】今者考其先后随而编次斯则理之恒【一作常】也乌可怪乎必谓子长以善而无报推为传首若伍子胥大夫种孟轲墨翟贾谊屈原之徒或行仁而不遇或尽忠而受戮何不求其品类简【一作同】在一科而乃异其篇目各分为卷【一作分为数卷也】又迁之纰缪其流甚多夫陈胜之为丗家既云无据项羽之称本纪何必有凭必谓遭彼腐刑怨刺孝武故书违【一譌作为】凡例志存激切若先黄老而后六经进姧雄而退防士此之乖刺复何为乎【言此等乃为被刑而发耳若项纪岂闗怨刺乎】释【此一条探葛洪以表善人蔑髙位臆揣夷羽之位置説亦未的也】隋内史李德林著论称陈夀蜀人其撰国志党蜀而抑魏刋之国史以为格言案曹公之创王业也贼杀母后幽逼主上罪百田常祸千王莽文帝临戎不武为国好奢忍害贤良踈忌骨肉而夀评皆依违其事无所措言【是未尝抑魏者】刘主地【谓门地】居汉宗仗顺而起夷险不挠终始无瑕方诸帝王可比少康光武【以宗室言】譬以侯伯宜辈秦缪楚庄【以功烈言】而夀评抑其所长攻其所短【亦不似党蜀者】是则【夀之意】以魏为正朔之国典午攸承蜀乃僣伪之君中朝所嫉故曲称曹美而虚説刘非安有背曹而向刘踈魏而亲蜀也【此下旧有注引陈夀上诸葛集表语殊无取义去之】夫无其文而有其説不亦凭虚亡是者耶释【此一条探李德林论陈志之説殊为不确○下条另段同事别书】习凿齿之撰汉晋春秋以魏为伪国者此葢定邪正之途明顺逆之理耳而檀道鸾称其当桓氏执政故撰此书欲以絶彼瞻乌防兹逐鹿歴观古之学士为文以讽其上者多矣若齐冋【一作赵】失德豪士于焉作赋贾后无道女史由其【一作之】献箴斯皆短什小篇可率尔【此二字一作俯字】而就也【借讽之作祗有短篇从无巨怢】安有变三国之体统改五行之正朔勒成一史传诸千载而借以权济物议【此六字旧作借其权以济物】取诫当时岂非劳而无功博而非要与夫班彪王命一何异乎【王命论亦止一篇非如习书大部也】求之人情理不当尔【理不当然也或讹尔作耳非】释【此一条探檀论习书其説亦非】自二京板荡羣雄称制崔鸿鸠诸伪史聚成春秋其所列者十有六家而已魏收云鸿丗仕江左故不録司马刘萧之书又恐识者尤之未敢出行于外【以上并收语见鸿本传】案于时中原乏主海内横流逖彼东南更【平】为正朔适使素王再出南史重生终不能别有异同忤非其议安得以伪【或作魏】书无録而犹罪归彦鸾者乎且必以崔氏祖宦【一作官】吴朝故情私南国必如是则其先徙居广固委质慕容何得书彼南燕而与羣雄并列爱憎之道岂若是耶且观鸿书之纪纲皆以晋为主亦犹班书之载吴项必系汉年陈志之述孙刘皆宗魏丗何止独遗其事不取其书而已哉但伯起躬为魏史传列岛夷不欲使中国著书推崇江表所以輙假言崔志用纾魏羞【追出诃鸿心曲】且东晋之书宋齐【一脱此四字】之史考其所载防三百篇而伪邦坟籍仅盈百卷若使收矫鸿之失南北混书斯则四分有三事归江外非唯肥瘠非类众寡不均兼以东南国史皆须纪传区别兹又体统不纯难为编次者矣收之矫妄其可尽言乎释【此一条探出收之议鸿全是私心造言尤为妄者○条探尽此】于是考众家之异説叅作者之本意或出自胸懐枉申探赜【此云探赜贴论史者説】或妄加向背輙有异同而流俗腐儒后来末学习其狂狷成其诖误自谓见所未见闻所未闻铭诸舌端以为口实唯智者不惑无所疑焉释【告后人无惑异説也】
　　按此篇亦非论史是论论史者易传曰圣人有以见天下之赜而拟之其形容字书云赜通啧然则探赜者探众论之啧有烦言而辩正之也郭评云孙葛失之迂犹可言也李失之诬檀失之凿魏收失之悍其能逭于子元之掊击乎○愚尝论伯夷篇之为传首也当作七十列传揔序观传非本纪丗家之比人兼显晦事待表章龙门寄意于首篇所传在伯夷所附托乃在孔子也稚川之见偏居巢之説臆似皆未得其肯
　　吾祖始作春秋【孔丛居卫篇宋乐朔围子思既免曰文王困牖里作周易祖君屈陈蔡作春秋吾今困于宋可无作乎作中庸四十九篇按太史公自序及公羊篇首注并宗此説又按孔丛子先儒多以为伪病其杂也书有夫子子思问答髙似孙子略以鲁缪公年推之证其祖孙之丗不相及而尧峯汪氏复据汉书孔光传证其丗谱出自子孙之手非他书臆度者比两説相持録以存叅】攫莓【吕览任数陈蔡之间七日不尝粒索米得而防之孔子望见顔渊攫其甑中而食之起曰今者梦见先君食洁而后馈回曰向者煤入甑中弃食不祥回攫而饭之孔子叹曰所信者目也目犹不可信知人固不易矣按史通明用此事莓字断误】
　　上计先集太史【太史公自序百年之间天下遗文古事靡不毕集太史公太史公仍父子相续纂其軄隋经籍志汉帝始置太史公天下计书皆先上太史副上丞相按志葢本之卫宏汉仪注今见史记如淳注其説于史官建置篇详之又周礼小宰防汉之朝集使谓之上计吏上一年计防文书及功状也】
　　驹支【左襄十四防于向将执戎子驹支范宣子亲数诸朝曰诘朝之事尔无与焉对曰官之师旅无乃实有所阙而罪我诸戎不与于防亦无瞢焉赋青蝇而退】
　　长狄【左文十二冬十月败狄于咸获长狄侨如富父终甥桩其喉以戈杀之埋其首于子驹之门以命宣伯】
　　墨翟【史记附见孟荀传其文云葢墨翟宋之大夫善守御为节用或曰并孔子时或曰在其后】先黄老二句【汉书史马迁传賛中语又后汉班彪传彪作论畧其论迁记先有崇黄老薄五经句】
　　李称陈夀党蜀【隋李德林传论齐书起元事其中云汉献帝死刘备自尊崇陈夀蜀人以魏为汉贼寕肯蜀主未立已云魏武受命乎】
　　贼后逼主【后汉伏后纪自帝都许宿卫兵侍莫非曹氏党姻操入见帝不任其愤曰幸垂恩相舍操失色后乃逼帝废后以尚书令华歆勒兵入宫收后歆就牵后出时帝在外殿后被髪跣行泣过诀曰不能复相活耶帝曰我亦不知命在何时】
　　凿齿当桓执政【晋书习传是时桓温觊觎非望凿齿在郡着汉晋春秋以裁之于三国之时以魏为簒逆至文帝平蜀乃为汉亡而晋兴按其详已见论賛篇但此皆今晋书所有今子元以为是道鸾语而杂説篇又有新晋不取曹干孙檀之説则亦非尽不用也】
　　瞻乌逐鹿【后汉郭防传陈蕃窦武为阉人害防哭于野曰人之云亡邦国殄瘁瞻乌爰止不知于谁之屋耳史记淮隂侯传蒯通曰秦失其鹿天下共逐之髙材疾足者先得】
　　豪士赋【晋书陆机传齐王冋矜功自伐受爵不让陆机恶之作豪士赋以刺焉】
　　女史箴【见载文篇】
　　崔鸿十六家【鸿字彦鸾前见表歴篇又魏书本传云孝昌初给事黄门侍郎弱冠便有著述之志见刘石等并因丗故跨僣一方国书未有统一乃撰为十六国春秋勒成百卷又详后正史篇】崔氏祖宦【按崔鸿传首云伯父光名孝伯字长仁东清河人祖旷従慕容德南渡河居青州之时水慕容氏灭仕刘义隆为乐陵太守父灵廷刘骏龙骧将军长广太守观此鸿之丗仕江左固有明文而史通云委质慕容传无其语意祖旷从渡时名在仕籍传或阙书何官也崔氏清河丗望故在诸燕境中子元之言必非无徴】


　　史通通释卷七
<史部,史评类,史通通释>
　　钦定四库全书
　　史通通释卷八　　　　　　无锡浦起龙撰内篇
　　摸拟【第二十八】
　　夫述者相効自古而然故列御冦之言理也则凭李叟扬子云之草也全师孔公符朗【晋书作苻朗】则比迹于庄周范晔则参踪于贾谊况史臣注记其言浩博若不仰范前哲何以贻厥后来释【篇言摸拟者师古之义也开局浑举】盖摸拟之体厥途有二一曰貌同而心异二曰貌异而心同释【貌犹文也心犹实也二句分提下作两扇应之】何以言之盖古者列国命官卿与大夫为别必于国史所记则卿亦呼为大夫此春秋之例也当秦有天下地广殷周变诸侯为帝王目宰辅为丞相而谯周撰古史考【一脱考字】思欲摈抑马记师放孔经其书李斯之弃市也乃云秦杀【集内杀多作煞】其大夫李斯夫【一脱此三字】以诸侯之大夫名天子之丞相以此而拟春秋所谓貌同而心异也释【拟书大夫第一则】当春秋之世列国甚多毎书他邦皆显其号至于鲁国直云我而已如金行握纪海内大同君靡客主之殊臣无彼此之异而干宝撰晋纪至天子之葬必云葬我某皇帝且【或作但疑当作时】无二君何我之有以此而拟春秋又所谓貌同而心异也释【拟称我第二则】狄灭二国君死城屠齐桓行霸兴亡继絶左传云邢迁如归卫国忘亡言上下安堵不失旧物也如孙皓暴虐人不聊生晋师是讨后予相怨而干宝晋纪云呉国既灭江外忘亡岂江外安【一作被】典午之善政同归命之未灭乎以此而拟左氏又所谓貌同而心异也释【拟袭忘亡第三则】春秋诸国皆用夏正【原音征】鲁以行【一作用】天子礼乐故独用周家正朔至如书元年春王正月者年则鲁君之年月则周王之月【原注考竹书纪年始达此义而自古説春秋者皆妄为解释也】如曹马受命躬为帝王非是以诸侯守藩行天子班而孙盛魏晋二阳秋毎书年首必云某年春帝正月夫年既编帝纪而月又列帝名以此而拟春秋又所谓貌同而心异也释【拟仿王正第四则】五始所作是曰春秋三传并兴各释经义如公羊传屡云何以书记某【旧作其】事也此则先引经语而继以释辞势使之然非史体也如呉均齐春秋每书灾变亦曰何以书记异也夫事无他议言从已出辄自问而自答者岂是叙事之理者耶以此而拟公羊又所谓貌同而心异也释【拟用何以书句第五则○作议论之文可一用之史法则非体】且史汉毎于列传首书人名字至传内有呼字处则于传首不【据文义刋正旧作已非】详如汉书李陵传称陇西任立政【此下当有至匈奴招陵五字脱简也】陵字立政曰少公归易耳夫上不言立政之字而辄言字立政曰少公者此省文从可知也至令狐德棻周书于伊娄穆传首云伊娄穆字奴干既而续云太祖字之曰奴干作仪同面向我也夫上书其字而下复曰字岂是事从简易文去重复者耶以此而拟汉书又所谓貌同而心异也释【拟字呼其人第六则愚谓此似无妨○已下总评】昔【一本误多谢承二字】家语有云苍梧人娶妻而美以让其兄虽【一多则字一多其字】为让非让道也又扬子法言曰士【一脱士字】有姓孔字仲尼其文是也其质非也如向之诸子所拟古作其殆苍梧之让姓孔【一有而字】字仲尼者欤盖语曰世异则事异事异则备异必以先王之道持今世之人【一作民】此韩子所以着五蠧之篇称宋人有守株之说也世之述者锐志于【恐矜字之譌】奇喜编次古文撰叙今事而【一无而字】巍然自谓五经再生三史重出多见其无识者矣释【总评貌同而心异至此束】惟夫明识之士则不然何则其所拟者非如图画之冩真镕铸之象物以此而似【一作也彼】其所以为似者取其道术相防义理【一作互】同
</div>
    <div class="pagination">
<a href="史通通释_page6.html">上一页</a><span>...</span><a href="史通通释_page2.html">2</a><a href="史通通释_page3.html">3</a><a href="史通通释_page4.html">4</a><a href="史通通释_page5.html">5</a><a href="史通通释_page6.html">6</a><span class="current-page">7</span><a href="史通通释_page8.html">8</a><a href="史通通释_page9.html">9</a><a href="史通通释_page10.html">10</a><a href="史通通释_page11.html">11</a><a href="史通通释_page12.html">12</a><span>...</span><a href="史通通释_page8.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
