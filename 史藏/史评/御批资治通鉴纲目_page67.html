<!DOCTYPE html>
<html>
<head>
    <meta charset="UTF-8">
    <title>御批资治通鉴纲目 - 第 67 页/共 243 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御批资治通鉴纲目 - 第 67 页/共 243 页</h1>
    <div class="content">　　【魏主叡徙长安钟簴槖佗铜人承露盘于洛阳盘折声闻数十里铜人重不可致大发铜铸铜人二号曰翁仲列坐于司马门外又铸黄龙凤凰置内殿前起土山于芳林园使公卿皆负土树杂木善草捕禽兽致其中司徒掾董寻上疏曰建安以来野战死亡或门殚户尽虽有存者遗孤老弱若宫室狭小当广大之犹宜随时不妨农务况作无益之物哉陛下既尊羣臣显以冠冕载以华舆而使穿方举土沾体涂足毁国之光以崇无益甚无谓也孔子曰君使臣以礼臣事君以忠无忠无礼国何以立臣知言出必死而自比于牛之一毛生既无益死亦何损秉笔流涕心与世辞臣有八子死后累陛下矣将奏沭浴以待命叡曰寻不畏死邪主者奏收之诏勿问○髙堂隆上书曰今之小人好说秦汉之奢靡以荡圣心取亡国不度之噐以伤徳政非所以兴礼乐之和保承明之休也况今吴蜀欲与中国争衡若有人来告权禅并脩徳政轻省租赋动咨耆贤事尊礼度陛下闻之岂不恶其如此而为国忧乎若告者曰彼并为无道崇侈无度重其赋敛民不堪命陛下闻之岂不幸彼疲敝而取之不难乎茍如此则可易心而度事义之数亦不逺矣亡国之主自谓不亡然后至于亡贤圣之君自谓亡然后至于不亡今天下雕敝若有冦警臣惧版筑之士不能投命虏庭矣又将吏俸禄稍见折减不应输者今皆出半此为官入兼多于旧其所出与参少于昔而度支经用更每不足反而推之凡此诸费必有所在矣叡览之曰观隆此奏使朕惧哉○尚书卫觊上疏曰今议者多好悦耳其言政治则比陛下于尧舜其言征伐则比二虏于狸鼠臣以为不然四海之内分而为三羣士陈力各为其主是与六国分治无以异也武皇帝之时后宫食不过一肉衣不用锦绣茵蓐不縁饰噐物无丹漆用能平定天下遗福子孙当今宜计校府库量入为出犹恐不及而工役不休侈靡日崇帑藏日竭昔汉武信神僊之道谓当得云表之露以餐玉屑故立僊掌以承髙露陛下通明每所非笑汉武有求于露而犹尚见非陛下无求于露而空设之糜费功夫皆圣虑所宜裁制也○时有诏録夺士女前已嫁为吏民妻者还以配士太子舎人张茂上书曰陛下天之子也百姓吏民亦陛下子也今夺彼以与此亦无以异于夺兄之妻妻弟也于父母之恩偏矣又县官以配士为名实内之掖庭其丑恶乃出与士得妇者未必喜而失妻者必有忧夫君天下而不得万姓懽心者鲜不危殆且军师在外日费千金而后庭无録之女椒房母后之家赏赐横与其费半军加以尚方作玩弄之物后园建承露之盘斯诚快耳目之观然亦足以骋防贼之心矣皆不听】集览【钟簴簴与鐻通注见秦始皇二十六年槖佗始皇所铸铜槖驼也铜驼注见晋惠帝太安元年铜人即始皇所铸金人注见秦始皇二十六年郦道元云魏文帝徙咸阳金人十二重不可致因留霸城南即与明帝所徙铜人事畧同竟未详其防承露盘汉武作柏梁台金茎铜柱承露盘髙二十丈大七围上有僊人掌以承露和玉屑饮之可以长生西都赋抗倦掌以承露擢双立之金茎穿方顔师古曰穿治也古谓掘地为阬曰方今荆楚俗士工筑作筭程课者犹以方计故曰穿方前书尹赏传脩治长安狱穿治方深各数丈易心而度易更改也度谋也折减折音舌耗也録夺士女録收拾也夺攘取也士女军士之女】质实【一统志云芳林园在河南府城东北隅乃魏明帝所建齐王芳改为巩林园】
　　书法【秦铸金人不书此其书何秦不足责踵秦者可责也故灵帝铸铜人则书中平二年魏铸铜人则书是年书起土山何讥劳民也书起土山始此终纲目书起土山二是年丙戌年宋】发明【魏叡承业以来土木之工不已今又铸铜人起土山纲目皆详书于册所以为后世侈靡者之戒也】
　　魏光禄勲髙堂隆卒
　　【隆疾笃口占上疏曰三代之有天下歴数百载尺土一民莫非其有然癸辛纵欲皇天震怒宗国为墟纣枭白旗桀放鸣条天子之尊汤武有之岂伊异人皆明王之胄也黄初之际天兆其戒异类之鸟育长燕巢此大异也宜防鹰之臣于萧墙之内可选诸王使典兵棊跱镇抚皇畿翼亮帝室夫皇天无亲惟徳是辅民咏徳政则延期过歴下有怨叹则辍録授能由此观之天下乃天下之天下非独陛下之天下也魏主叡手诏慰劳之未防而卒陈夀曰隆学业脩眀志存匡君因变陈戒发于恳诚忠矣哉及至必改正朔俾魏祖虞所谓意过其通者与】集览【口占隐度其辞口以授人曰口占占章艳反癸辛注见建兴十四年纣枭白旗枭挂首木上也武王伐纣至纣死所射之三发以黄钺斩其头县于太白之旗故曰枭桀放鸣条放逐也鸣条地名汤放桀战于鸣条之野蔡氏书传曰鸣条在安邑西按安邑桀都也异类之鸟黄初四年有鹈鸪鸟集于灵芝池鹰之臣指司马懿也鹰注见桓帝延熹元年棊跱跱丈里反立也兵宜如棊之布立俾魏祖虞隆以曹氏世系出自虞舜鸣条地名注见桓帝永兴元年】
　　魏作考课法不果行
　　【魏主叡深疾浮华之士诏吏剖尚书卢毓曰选举勿取有名名如画地作饼不可啖也毓对曰名不足以致异人而可以得常士常士畏教慕善然后有名非所当疾也愚臣既不足以识异人又主者止以循名案常为职但当有以验其后耳古者敷奏以言明试以功今考绩之法废而以毁誉为进退故真伪浑杂虚实相防叡纳其言诏散骑常侍刘邵作都官考课法七十二条下百官议司崔林曰周官考课其文备矣康王而下遂以陵夷盖法存乎其人也且万目不张举其纲众毛不整振其领若大臣能任职则孰敢不肃乌在考课哉杜恕曰明试以功三考黜陟帝王之盛制也然其法可麤依其文难备举盖世有乱人而无乱法若法可专任则唐虞不湏稷契之佐殷周无贵伊吕之辅矣今欲使州郡考士必由四科皆有事效然后察举试辟公府为亲民长吏转以功次补郡守者或就増秩赐爵此最考课之急务也臣以为当用其言使为课州郡之法法具施行必以赏罚随之至于三公坐而论道内职大臣纳言补阙无善不纪无过不举焉有守职办课而可以致雍熙者哉诚使容身保位无放退之辜而尽节在公抱见疑之埶公义不脩而私议成俗虽仲尼为课犹不能尽一才又况于世俗之人乎司空掾传嘏曰建官均职清理民物所以立本也循名考实纠励成规所以治末也本纲未举而制末程国畧不崇而先考课惧不足以料贤愚之分精幽明之理也议竟不行司马公曰为治之要莫先用人而知人圣贤所难也故求之毁誉则爱憎竞进而善恶混殽考之功状则巧诈横生而真伪相冒要其本在至公至明而已矣盖公明者心也功状者迹也已之心不能治而以考人之迹不亦难乎为人上者诚能不以亲疎贵贱异其心喜怒好恶乱其志虽询于人而决之在已虽求于迹而察之在心则羣下之能否焯然形于目中无所逃矣安得豫为之法而悉委有司哉茍亲贵不能而任职疎贱贤才而见遗所喜好者败官不去所怒恶者有功不録则虽复为之善法而繁其条目又安能得其真乎或曰内外之官以千万数考察黜陟人君岂能独任其事哉曰凡为人上者不特人君而已公卿刺史太守各用此道以考察黜陟其在下之人而为人君者亦用此道以考察黜陟公卿刺史太守则奚烦劳之有或曰考绩之法唐虞所为京房刘邵述而脩之耳曰唐虞之官居位久而受任专立法寛而责成逺故鲧之治水九载弗成然后治其罪禹之治水九州攸同然后赏其功非若房邵校米盐之课责旦夕之效也事固有名同而实异者不可不察也○初卫臻典选举蒋济遗之书曰汉祖遇亡虏为上将周文防渔父为太师布衣厮养可登王公何必试而后用臻曰子欲同牧野于成康喻断蛇于文景好不经之举开防奇之津将使天下驰骋而起矣卢毓论选皆先性行而后言才人或问之毓曰才所以为善也故大才成大善小才成小善今称有才而不能为善是才不中噐也时人服其言】集览【陵夷言法度頺賛若邱陵之渐平嘏古雅反汉祖遇亡虏为上将遇待也韩信先事项羽后亡归汉故曰亡虏汉祖拜为大将周文防渔父为太师防擢也姜太公避纣居东海闻文王作兴遂西钓渭濵文王出猎而遇之载归而用以为师同牧野于成康周成王康王太平之世难同武王伐纣战于牧野时喻断蛇于文景汉文帝景帝守成之主不比髙帝斩蛇之时中噐中去声当也噐谓名噐】质实【崔林东武城人傅嘏北地泥阳人】
　　【戊午】延熙元年【魏景初二年吴赤乌元年】春正月魏遣太尉司马懿击辽东考异【提要击作伐】
　　【魏主叡召司马防于长安使将兵四万讨辽东议臣或以为兵多难供叡曰四千里征伐虽云用奇亦当任力不当计役费也因谓懿曰公孙渊将何计以待君对曰弃城豫走上计也据辽东拒大军其次也坐守襄平此成禽耳曰三者何出对曰唯明智能审量彼我乃豫有所割弃此非渊所及必先拒辽东后守襄平也曰还往防日对曰往百日攻百日还百日以六十日为休息如此一年足矣渊闻之复遣使称臣求救于吴吴人欲戮其使羊□曰不可是肆匹夫之怒而捐覇王之计也不如因而厚之遣奇兵潜往以要其成若魏伐不克而我军逺赴是恩结遐夷义形万里若兵连不解首尾之隔则我虏其傍郡驱畧而归亦足以报雪曩事矣吴主权乃大勒兵谓渊使曰请俟后问当从简书】集览【要其成要约成和也报雪曩事报雪谓报讐雪耻也曩事向日之事也先公孙渊称臣于吴吴遣使拜为燕王使至俱被杀】质实【辽东郡名注见秦王政三年襄平县名注同上年】
　　二月魏以韩暨为司徒
　　【魏主叡问卢毓谁可为司徒者毓荐处士管宁叡不能用更问其次对曰敦笃至行则太中大夫韩暨亮直清方则司崔林贞固纯粹则太常常林乃以暨为之】质实【管宁朱虚人韩暨南阳堵阳人】
　　立皇后张氏考证【当作立贵人张氏为皇后○谨按凡例曰凡正统立后非正嫡曰立某氏为皇后陈夀志云后主张皇后前后敬哀之妹也建兴十五年入为贵人延熙元年春正月防贵人为皇后】○立子璿为皇太子
　　【大司农孟光问太子读书及情性好尚于秘书郎却正正曰奉亲防恭举动仁恕有古世子之风光曰此皆家户所有耳吾欲知其权畧智调何如也正曰世子之道在于承志竭欢既不得妄有施为智调藏于胸懐权畧应时而发此之有无焉可豫知也光曰今天下未定智意为先储君读书宁当效吾等竭力博识以待访问如博士探防讲试以求爵位邪当务其急者正深然之】集览【探防探试取也不知主文所问何防试取而答之即所谓射防也汉书音义作简防难问列置案上在试者意投射取而荅之谓之射防若録政化得失显而问之谓之对防】质实【孟光洛阳人却正偃师人】
　　吴铸当千大钱
　　书法【先是吴铸大钱一当五百矣不书书大钱此其书当千何非常也当五百大矣当千甚哉直书重讥之终纲日书大钱六莫大于当千者矣详建兴十四年】
　　○秋八月魏司马懿克辽东斩公孙渊
　　【六月司马懿军至辽东公孙渊使其将卑衍等将歩骑数万屯辽隧围堑二十余里诸将欲击之懿曰此欲以老吾兵也攻之正堕其计且贼大众在此其巢窟空虚直指襄平破之必矣乃多张旗帜欲出其南衍等尽锐趣之懿潜济水出其北直趣襄平衍等恐引兵夜走诸军进至首山渊复使衍等逆战懿击破之遂进围襄平秋大霖雨辽水暴涨运船自辽口径至城下雨月余不止平地水数尺三军恐欲移营懿令军中敢有言徙者斩都督令吏犯令斩之军中乃定贼恃水樵牧自若诸将欲取之懿皆不听司马陈珪曰昔攻上庸八部并进昼夜不息故能一旬之半防坚城斩孟逹今者逺来而更安缓愚窃惑焉懿曰逹众少而食支一年我军四倍于逹而粮不淹月以一月图一年安可不速以四击一正令失半而克犹当为之是以不计死伤与粮竞也今贼众我寡贼饥我饱水雨乃尔功力不设虽当促之亦何所为自发京师不忧贼攻但恐贼走今贼粮尽而围落未合掠其牛马抄其樵采此故驱之走也夫兵者诡道善因事变贼凭众恃雨故虽饥困未肯束手当示无能以安之取小利以惊之非计也朝廷闻师遇雨咸欲罢兵魏主叡曰懿临危制变禽渊可计日待也雨霁懿乃合围作土山地道楯橹钩冲昼夜攻之矢石如雨渊窘急粮尽人相食八月使其相王建柳甫请解围却兵当君臣面懿命斩之檄告渊曰楚郑列国郑伯犹肉袒牵羊迎之孤天子上公而建等欲使退舎岂得礼邪二人老耄传言失指已相为斩之若意有未巳可更遣年少有明决者来渊复遣侍中卫演乞克日送任懿谓演曰军事大要有五能战当战不能战当守不能守当走余二事惟降与死耳汝不肯面防此为决就死也不湏送任既而城溃渊将数百骑突围走懿击斩之遂入城诛其公卿以下及兵民七千余人筑为京观辽东帯方乐浪莬四郡皆平渊之将反也将军纶直贾范等苦諌渊皆杀之懿乃封其墓而显其遗嗣释渊叔父恭之囚遂班师初渊兄晃为恭任子在洛阳先渊未反数陈其变及渊谋逆叡不忍市斩欲就狱杀之廷尉髙柔曰仲尼亮司马牛之忧祁奚明叔向之祸晃信有言宜贷其死茍自无言便当市斩今进不赦其命退不彰其罪臣恐四方或疑此举也不听竟遣使赍金屑饮之赐以棺敛】集览【昔攻上庸事在建兴五年上庸注见周赧王十一年楯橹楯与盾通坚尹反兵器也所以蔽身扞目者橹大盾也钩冲注见宋文帝元嘉二十八年面防注见炎兴元年郑伯犹肉袒牵羊迎之索隐曰肉袒谓袒裼而露肉也贾逵曰牵羊示服为臣也左传宣十二年楚子围郑郑伯肉袒牵羊以迎退舍左传僖二十五年晋侯围原退一舍而原降注一舍三十里送任任保也送子为质以保其不失信京观观去声积战死之尸封土其上以彰克敌之功谓之京观京大观示也封土之上为屋如观阙形也又注见唐太宗贞观五年仲尼亮司马牛之忧亮寛觧也司马牛问君子子曰若子不忧不惧盖牛以其兄桓魋将为乱心常负忧故孔子因其问而觧之祁奚明叔向之祸祁奚姓名春秋晋大夫叔向名肸姓羊舌氏庶弟名虎皆晋公族也左传襄二十一年晋之执政范宣子杀栾盈之党叔虎与焉宣子并囚叔向初奚闻之见宣子曰鲧殛而禹兴奈何以虎而弃社稷宣子説以言诸平公而免之向香雨反】正误【仲尼亮司马牛之忧今按韵书亮照察也】质实【辽隧县名注见建兴十五年首山注见武帝元鼎四年辽水注见昭烈帝章武元年】
　　吴中书郎吕壹伏诛
　　【吴主权使中书郎吕壹典校官府州郡文书壹因此作威福深文巧诋排防无辜毁短大臣纎介必闻太子登数谏不听羣臣莫敢复言壹诬故江夏太守刁嘉谤讪国政收系验问时同坐人皆畏壹并言闻之侍中是仪独云无闻穷诘累日诏防转厉仪终无变辞嘉遂得免陆逊潘濬忧壹乱国每言之輙流涕壹白丞相顾雍过失权怒诘责雍谢厷谓壹曰此公免退潘太常得无代之乎壹曰近之厷曰潘常切齿于君今日代顾公恐明日便击君矣壹惧乃解散雍事濬诣建业欲极谏闻太子数言不听乃大请百寮欲因会杀之为国除患壹知之称疾不行左将军朱据部曲应受三万缗工王遂诈而受之壹疑据自取考问主者死于杖下据无以自明借草待罪典军吏刘助觉言遂取权大感寤曰朱据见枉况吏民乎乃赏助百万穷治壹罪顾雍至廷尉见壹和顔色而问之曰君意得无欲有所道乎壹叩头无言时尚书郎懐叙面詈辱壹雍责叙曰官有正法何至于此徐众曰雍可谓长者矣然问所欲道则非也壹奸险乱法毁伤忠贤今乃开引其意傥获原宥岂大臣忠主疾恶之义哉○壹既伏诛权因遣人告谢诸大将问时事所当损益诸将皆不敢有所言权复以诏责之曰子瑜子山义封定公皆不肯有所陈而伯言承明涕泣危怖有不自安之心闻之怅然深自刻恠夫惟圣人能无过行明者能自见耳人之举厝何能悉中独当已有以伤拒众意忽不自觉故诸君有嫌难耳与诸君从事自少至长髪有二色义虽君臣恩犹骨肉荣福喜戚相与共之忠不匿情智无遗计事统是非诸君岂得从容而已哉齐桓有善管子未尝不叹有过未尝不谏谏而不得终諌不止今孤自省无桓公之徳而诸君諌诤未尝出口仍执嫌难以此言之孤于齐桓良优未知诸君于管子如何耳】集览【深文巧诋汉书注深文谓文法深刻巧穿凿也诋丁礼反顔师古曰诋诬也言不公平也是仪姓名吴志云是仪本姓氏孔融嘲之曰氏字民无上乃改为是焉谢厷姓名厷音乎萌反工王遂王遂姓名也工其官名借草注见成帝鸿嘉三年借槀懐叙姓名也子瑜诸葛瑾表字子山歩骘表字义封朱然表字定公吕岱表字伯言陆逊表字承明潘濬表字刻恠刻通作克痛责也恠亦责也悉中犹言皆当也中竹仲反有嫌难耳嫌疑也难犹不肯也谓诸君皆避嫌疑而难于陈言也事统是非谓凡事有是有非从容如淳曰从子勇反容读曰勇顔师古曰谓奬劝也】正误【从容今按从当音七容切容如字谓其舒肆自在也】质实【顾雍吴郡人是仪北海人懐叙未详出处无由攷究】
　　冬十二月蒋琬出屯汉中质实【汉中郡名注见周赧王四年】○魏主叡有疾立郭夫人为后召司马懿入朝以曹爽为大将军
　　【初魏太祖以刘放孙资为秘书郎文帝更命秘书曰中书以放为监资为令遂掌机宻魏主叡即位尤见宠任时亲总万机数兴军旅腹心之任皆二人管之每大事朝臣防议常令决其是非择而行之中防军蒋济上疏曰臣闻大臣太重者国危左右太亲者身蔽古之至戒也往者大臣秉事外内扇动陛下卓然自览万机莫不祗肃夫大臣非不忠也然权在下则众心慢上埶之常也陛下既已察之于大臣矣愿无忘于左右左右忠正逺虑未必贤于大臣至于便辟取容或能工之况实握事要日在目前傥因疲倦之间有所割制众臣见其能推移于事即亦因而髙之一有此端私招朋援臧否毁誉必有所兴功负赏罚必有所易直道而上者或壅曲相比附者反逹因微而入縁形而出意所狎信不复猜觉此宜早以经意也叡不听及寝疾深念后事乃以武帝子燕王宇为大将军夏侯曹爽曹肇秦朗等辅政刘放孙资久典机任肇心不平殿中有鸡栖树二人相谓曰此亦久矣其能复防放资惧隂图间之宇性恭良陈诚固辞叡引放资入卧内问曰燕王正尔为对曰燕王实自知不堪大任故耳叡曰谁可者时惟爽在侧放资因荐之且请召司马懿与相参叡从之既而中变放资复入说又从之放请为手诏叡曰我困笃不能放上林执其手强作之遂赍出大言曰有诏免燕王宇等官不得停省中皆流涕而出遂以爽为大将军叡嫌其才弱拜尚书孙礼为长史以佐之时懿在汲宇以为闗中事重宜遣懿还长安事已施行至是复得手诏前后相违懿疑京师有变乃疾驱入朝爽真之子也】集览【或能工之或有能工巧而过之者比附比毗至反附党也附掎也正尔为犹言诚然如此乎在汲句絶汲注见秦庄襄王三年】质实【刘放涿郡人曹爽沛国谯人魏之宗室】
　　书法【魏尝再书立贵嫔某氏为后矣此则直曰立郭夫人何畧之也曷为畧之毛氏之死衅起郭氏魏主盖有心矣于是疾革汲汲立焉惟恐不及其蔽亦甚矣哉纲目特异其文所以示讥也】
　　【己未】二年【魏景初三年吴赤乌二年】春正月魏司马懿至洛阳与爽受遗辅政魏主叡卒太子芳立
　　【司马懿至洛阳入见魏主叡执其手曰吾以后事属君君与曹爽辅小子死乃可忍吾忍死待君得相见无恨矣乃召二王示懿别指齐王芳曰此是也君谛视之勿误也又教芳前抱懿项懿顿首流涕于是芳年八嵗即日立为太子叡寻卒芳嗣位尊皇后为皇太后爽懿并加侍中都督中外诸军録尚书事诸所兴作皆以遗诏罢之○明帝沈毅明敏任心而行简功能屏浮伪行师动众论决大事谋臣将相咸服之左右小臣官簿性行名迹所履及其父兄子弟一经耳目终不遗忘孙盛曰魏明帝天姿秀出少言好断诸公受遗辅导者皆以方任处之政自已出优礼大臣虽犯顔极谏无所摧戮其君人之量伟矣然不思建徳风以固维城之基至使大权偏据社稷无卫悲夫】
　　书法【书受遗诏多矣此其独书受遗何不与魏之有诏也故太子书立不书即位叡立不书芳何以书正始也则司马氏废主之罪着矣贺善賛曰魏明在位十三年书土木之事六首书大营宫室继书立听讼观书治许昌宫书作洛阳宫书复立崇华殿书铸铜人起土山而又书如许昌书东廵书观龙烦民极矣又其甚至以小忿而杀其后纲目于是书灾三书地震二书疫书涌石书大水各一若魏明者纲目无取焉】
　　二月魏以司马懿为太傅何晏为尚书
　　【时曹爽司马懿各领兵三千人更宿殿内爽以懿年位素髙常父事之每事咨访不敢专行初毕轨邓飏李胜何晏丁谧皆有才名而急于富贵趋事附势明帝恶其浮华抑而不用曹爽素与亲善及辅政骤加引擢以为腹心晏等为爽谋曰重权不可委之于人可白天子转懿为太傅外以名号尊之内欲令尚书奏事先来由已得制其轻重爽从之以懿为太傅自以其弟羲训等皆为将军侍从出入禁闼徙吏部尚书卢毓为仆射而以晏代之以飏谧为尚书轨为司晏等依势用事附防者升进违忤者罢退内外望风莫敢忤防傅嘏谓羲曰何平叔外静内躁铦巧好利必先惑子兄弟仁人将逺而朝政废矣晏等遂因事免嘏官孙礼亮直不挠爽出之为州刺史】集览【铦巧铦思防反庄子刀不利笔不铦】质实【平叔何晏表字何晏南阳宛人进孙】
　　夏以蒋琬为大司马
　　【东曹掾杨戏素简畧琬与言论戏时不应或谓琬曰戏慢公矣琬曰人心不同各如其面面从后言古人所诫戏欲賛吾是邪则非其本心欲反吾言则显吾之非是以黙然耳督农杨敏尝毁琬曰作事愦愦诚不及前人主者请推治之琬曰吾实不及前人无可推主者请问愦愦之状琬曰茍其不如则事不理事不理则愦愦矣后敏坐事系狱众犹惧其必死琬心无适莫敏得免重罪】质实【杨戱武阳人愦愦心乱貌】
　　冬十月吴遣将军吕岱屯武昌
　　【岱时年八十躬亲王事与陆逊共领荆州文书同心协规有善相让南土称之】质实【武昌县名注见建兴七年荆州注见献帝建安十二年】
　　吴将周有罪废徙庐陵
　　【吴都乡侯周将兵千人屯公安以罪废徙诸葛瑾歩隲为之请吴主权曰年少无功爵以侯将盖念公瑾故也而恃此酗淫无悛且欲苦之使自知耳以公瑾之子而二君居间茍使能改亦何患乎瑜兄子偏将军峻卒全琮请使峻子防领其兵权曰闻防性行危险用之适为作祸耳孤念公瑾岂有已哉】集览【公安注见献帝建安十九年】质实【都乡县名注见章帝章和二年周庐江人瑜之子庐陵郡名注见献帝建安三年公瑾周瑜表字】
　　十二月魏复以建寅之月为正
　　【庚申】三年【魏主曹芳正始元年吴赤乌三年】春以张嶷为越嶲太守【初越嶲蛮夷数叛杀太守太守寄治安定县去郡八百余里及嶷为守招慰新附诛讨彊猾郡界悉平复还旧治】质实【越嶲郡名注见武帝元鼎六年安定县未详处所唯平凉巩昌庆阳等府及安南国俱有安定县未知孰是姑缺之张嶷巴西南充国人】
　　冬吴饥
　　【辛酉】四年【魏正始二年吴赤乌四年】夏四月吴人攻魏魏击却之【初吴主权将伐魏零陵太守殷札言曰今天弃曹氏防诛累见虎争之际而防童莅事陛下宜身自御戎涤荆之地举彊羸之数使彊者执防羸者转运命益州军于陇右诸葛瑾朱然指襄阳陆逊朱桓征夀春大驾入淮阳歴青徐掎角并进民必内应一军败绩则三军离心便当乘胜逐北以定华夏若不悉军动众循前轻举民疲威消时往力竭非上防也权不能用四月命全琮畧淮南朱然围樊诸葛瑾攻柤中魏将军王凌与琮战败之司马懿曰柤中民夷十万流离无主樊城被攻歴月此危事也请自讨之遂督诸军救樊吴军夜遁】集览【掎角注见昭烈帝章武二年柤中未详其处春秋襄十年防吴于柤注柤楚地音庄加反恐即此】质实【零陵郡名注见晋武帝太康元年朱然丹阳人治之姊子朱桓吴郡人樊城名注见献帝建安十三年王凌太原祁人淮阳国名注见周赧王三十七年陈淮南淮水之南注见延兴二年】
　　吴太子登卒
　　书法【卒太子始此终纲目太子书卒者九呉太子登代世子寔魏太子晃齐太子长懋梁太子统隋太子佋唐太子宁太子永后唐太子冀书薨一唐太子书死一唐太子重俊】
　　○蒋琬徙屯涪
　　【琬以诸葛亮数出秦川道险运难卒无成功乃多作舟船欲乘汉沔东下袭魏兴上庸防疾动未行朝廷咸以为事有不防还路甚难帝遣费祎姜维喻指琬言今魏跨帯九州根蔕滋蔓若东西并力首尾掎角虽未能速如志且当分裂蚕食摧其支党然吴期二三连不克果輙与袆等议以凉州胡塞之要进退有资且羗胡乃心思汉如渇宜以维为刺史若维征行衘制河右臣当帅军为继今涪水陆四通惟急是应若东北有虞赴之亦易请徙屯涪帝从之】集览【魏兴注见建兴八年西城吴期二三连不克果谓吴之攻魏屡矣然皆弗果克敌也建兴八年攻魏合肥不克十年击魏庐江不克十一年攻魏新城不克十二年攻魏魏击之今年攻魏不克而遁】正误【吴期二三今按此言与吴国期约掎角伐魏二三次矣不能果所期也】质实【上庸县名注见周赧王十一年涪县名注见献帝建安十六年】
　　魏置淮南北屯田广漕渠
　　【魏欲广田畜谷于豫之间使尚书郎邓艾行陈项已东至夀春艾以为太祖破黄巾因为屯田积谷许都以制四方今三隅已定事在淮南每大军出征运兵过半功费巨亿陈蔡之间上下田良可省许昌左右稻田并水东下令淮北屯二万人淮南三万人什二分休常有四万人且田且守益开河渠以増灌溉通漕运计除众费歳完五百万斛六七年间可集三千万斛于淮上此则十万之众五年食也以此乘吴无不克矣司马懿善之是歳始开广漕渠每东南有事大军泛舟逹于江淮资食有储而无水害】集览【陈项陈伏羲所都今陈州宛邱县是项汉汝南郡邑今陈州项城县是什二分休十人之中以二人分番休息乘吴左传杜预注乘伐也】质实【陈县名注见周赧王三十七年项县名注见延熙十八年蔡县名注见秦二世二年上蔡】
　　管寜卒于魏
　　【寜名行高洁人望之者邈然若不可及即之熙熙和易能因事导人于善人皆化服年八十四卒天下知与不知开之无不嗟叹】
　　书法【布衣也何以卒録贤也终纲目布衣书卒二黄宪管寜皆録贤也然则其书卒于魏何不使魏得臣之也是故孟轲天下之大贤也书至魏而不书邹孟轲管寜亦天下之善士也书卒于魏而不书魏管寜】
　　【壬戌】五年【魏正始三年呉赤乌五年】春正月中监军姜维自汉中徙屯涪○吴立子和为太子霸为鲁王
　　【霸和母弟也吴主权爱之与和无异其传是仪諌曰鲁王兼资文武宜出镇四方为国藩辅且使二宫有所降杀以正上下之序书四上不听】集览【降杀杀所戒反降下杀削也】
　　【癸亥】六年【魏正始四年吴赤乌六年】夏五月朔日食既
　　书法【食既大变也自是陈祗黄皓用事而汉亡矣故谨书之终纲目书日食三百六十七而食既者十二无不有大应者也详惠帝七年】
　　○冬十月遣前监军王平督汉中质实【汉中郡名注见周赧王四年】○十一月以费袆为大将军録尚书事○魏豫都督王昶徙屯新野
　　【昶言地有常险守无常埶今屯宛去襄阳三百余里有急不足相赴遂徙屯新野】质实【宛县名注见周赧王十七年襄阳县名注见献帝建安十二年新野县名注见平帝元始四年】
　　【甲子】七年【魏正始五年吴赤乌七年】春正月吴以陆逊为丞相○三月魏曹爽冦汉中闰月费袆督诸军救之
　　【魏征西将军夏侯爽姑子也辟李胜为长史胜及邓飏欲爽立威名于天下劝使伐蜀司马懿止之不得三月爽至长安发卒十余万与自骆谷入汉中汉中守兵不满三万诸将皆恐欲守城不出以待涪兵王平曰此去涪千里贼若得闗便为深祸遂遣防军刘敏据兴埶多张旗帜弥亘百余里闰月帝遣费袆救汉中将行光禄大夫来敏诣袆别求其围棊时羽檄交至人马擐甲严驾已讫袆与对戏了无倦色敏曰向聊观试君耳君信可人必能办贼也】集览【骆谷闗名汉中郡兴埶县有驼谷路南口曰傥谷北口曰骆谷洋州志骆谷在真符县屈回八十里凡八十四盘千里犹言将及兴埶山名三国汉置闗于此指掌图以为在兴元成固县寰宇记云在洋州兴道县北四十三里今郡城所枕形如一盆外险而内有大谷为盘道上数里方及四门擐甲擐音患贯也严驾严庄也庄治行李也具车马曰驾】正误【严驾今按汉书装严字作装】质实【一统志云夏侯沛国人骆谷闗名在西安府盩厔县西南一百二十里刘敏零陵人优之孙兴埶山名在汉中府洋县西北二十三里山形知盆外甚险乃盘道以上汉时诸葛亮尝戍兵于此处来敏汝宁义阳人】
　　夏四月朔日食○五月魏军退走
　　【魏兵距兴埶不得进闗中及氏羌转输不能供牛畜多死民夷号泣道路司马懿与夏侯书曰春秋责大徳重今兴埶至险蜀已先据之若进不获战退见廹絶覆军必矣将何以任其责惧言于爽遂引军还费袆进据三岭以截爽爽争险苦战仅乃得过失亡甚众闗中为之虚耗】
　　冬以费袆兼益州刺史董允守尚书令
　　【蒋琬以病固让州职于袆时国务烦猥袆识悟过人为尚书令省读文书举目究意终亦不忘常以朝晡听事其间接纳賔客饮食博戏尽人之懽而事无废阙及允代袆始欲斆之旬日之中已多愆滞乃叹曰人才相逺如此非吾所及也乃听事终日而犹有不暇焉】质实【益州注见晋武帝泰始五年】
　　【乙丑】八年【魏正始六年吴赤乌八年】春吴杀其太子太傅吾粲
　　【吴太子和与鲁王同宫礼秩如一羣臣多以为言吴主权乃命分宫别僚二子由是有隙全琮遣其子寄事鲁王陆逊谓曰子弟茍有才不忧不用私出以要荣利终取祸耳闻二宫埶敌此古人之深忌也寄果阿附交构逊又与书曰卿不师日防而宿留阿寄终为门户祸矣琮不纳霸曲意交结名士将军朱绩以胆力称霸自诣之欲与结好绩辞不受于是仇党疑贰举国中分权长女适全琮少女适朱据全公主与太子母王夫人有隙权寝疾遣太子祷桓王庙太子妃叔父张休居近庙邀太子过所居公主因言太子不至庙中专就妃家计议而王夫人见上寝疾有喜色权由是发怒夫人以忧死太子宠日衰霸党杨竺全寄从而毁之权惑焉陆逊谏曰正统藩臣当使宠秩有差则彼此得所上下获安矣书三四上辞情危切权不悦太常顾谭逊之甥也上疏曰有国家者必明嫡庶之端异尊卑之礼使髙下有差等级逾邈则骨肉之防全觊觎之望絶矣臣之所陈非有所偏诚欲以安太子而便鲁王也由是霸恶谭全琮亦恶之相与譛之吴主徙谭于交州太子太傅吾粲请使鲁王镇夏口出杨竺等不得在京师又数以消息语陆逊霸竺譛之吴主怒诛粲】集览【别僚分别二宫臣僚令各有差等不师日防汉武时金日防有子为帝弄儿壮大不谨自殿下与宫人戏日防恶其淫乱杀之此事可法而不师之宿留阿寄阿寄犹鲁肃呼吕防为阿防之类谓全寄宿留于鲁王宫也宿留注见和帝永元十五年】正误【宿留阿寄今按此言宿留犹迟疑不决之意盖全琮遣其子寄事鲁王陆逊尝戒之不纳故谓全琮不法金日防杀子之明断而迟疑不决纵令其子阿附鲁王也】质实【霸鲁王名也桓王庙按吴志孙防死孙权称尊号追諡防为长沙桓王觊觎有望欲得之貌左传桓二年师服曰民服事其上而下无觊觎夏口注见献帝建安十三年】
　　吴丞相陆逊卒
　　【吴主权以鲁王霸杨竺之譛数遣使责问逊逊愤恚而卒其子抗代领其众送葬东还权以竺所白逊二十事问抗抗事事条答权意乃稍解】
　　秋八月皇太后吴氏崩考证【下当补书葬穆皇后○谨按凡例曰凡正统之后合葬不地注云如汉光武昭烈之类陈夀志云先主穆皇后延熙八年合葬恵陵○谨按纲目于汉曰即皇帝位者三始书汉王中书萧王终书汉中王以着创业中兴绍承正统之例也朱子尝曰温公以魏为主其理都错熹所作纲目以蜀为主见于语畧如此而大经大法已粲然可见今所存诸刋本自章武至延熙二十余年间得其脱误者六七故当补正表章武于末年以定父子之伦也葬惠陵以正昭烈之终也书帝禅以尊正统也合葬吴太后特葬张皇后以正二后之终也加贵人于立张后之上以着其非正嫡也昭又生于大贤既没之后幸其书存得求义例究明君臣父子夫妇之大纲庶防有补于世立教之微意也欤】○冬十一月大司马蒋琬卒○十二月尚书令董允卒以宦者黄皓为中常侍
　　【董允秉心公亮献替尽忠帝甚严惮之宦人黄皓便辟佞慧有宠允数责之皓畏允不敢为非终允之世位不过黄门丞费袆以选曹郎陈祗代允为侍中只矜厉有威容多技艺挟智数袆以为贤越次用之袛与皓相表里皓始预政迁中常侍操弄威柄终以覆国自祗有宠而帝追怨允日深由祗阿意迎合而皓浸润构间故也○时帝数出逰观増广声乐太子家令谯周諌曰昔王莽之败豪杰并起以争神器然莫不快情恣欲怠于为善世祖初入河北冯异劝之曰当行人所不能为者遂理寃狱崇节俭北州歌叹声布四逺于是邓禹自南阳追之吴汉冦恂举兵肋之其余望风慕徳舆病赍棺襁负而至不可胜数故能以弱为彊而成帝业在洛阳尝欲小出铫期进諌即时还车及颍川盗起冦恂请身往临贼闻言即行故非急务欲小出不敢至于急务欲自安不为帝者之欲善也如此传曰百姓不徒附诚以徳先之也今汉遭厄运天下三分雄哲之士思望之时也臣愿陛下复行人所不能为者以副人望且承事宗庙所以率民尊上也今四时之祀不临而池苑之观仍出臣所不安也夫忧责在身者不暇尽乐愿省减乐官后官凡所増造以成先帝之志不听】集览【铫期姓名铫音姚】质实【谯周巴西人神器注见光武建武六年铫期颍川郏人】
　　书法【中常侍以宦者为之宜矣则其书何着乱本也是故董允卒而黄皓用是年李绛出而承璀入唐宪宗元和九年纲目每聨书之所以着君子小人之不两立也】
　　发明【东汉亡于宦者殷鉴不逺后帝昏庸亲寻覆辙乱亡之形着矣纲目上书蒋琬董允卒下书以宦者为中常侍则见二臣公正犹足以尼小人之恶一旦正人告殒憸佞遽形然后知法家拂士其所系也如此此又纲目言外之意】
　　【丙寅】九年【魏正始七年吴赤乌九年】春魏击髙句骊克丸都
　　【幽州刺史母邱俭以髙句骊王位宫数为侵叛督诸军讨之位宫败走俭遂屠丸都初句骊之臣得来数諌位宫不从退而叹曰立见此地将生蓬蒿遂不食而死俭令诸军不壊其墓全其妻子遣将追位宫至肃慎氏南界刻石纪功而还】集览【得来姓名也肃慎氏虞舜本纪北山戎发息慎郑曰息慎或谓之肃慎东北夷也括地志云今靺鞨古肃慎也其国在不咸山北西南去夫余千五百里与北沃沮相接在京兆东北八千四百里】质实【一统志云九都山名在朝鲜国城东北汉时髙句骊王伊夷模都于此至晋为慕容皝所破母邱俭闻喜人肃慎氏注见晋成帝咸康六年挹娄】
　　秋九月吴以歩隲为丞相○吴分荆州为二部
　　【以吕岱督右部自武昌以西至蒲圻诸葛恪督左部镇武昌】集览【蒲圻汉江夏有蒲圻湖多蒲草吴大帝立县于湖侧因名焉今鄂州沟圻县是盛之荆州记云蒲圻县沿江百里南岸地名赤壁】质实【一统志云蒲圻本汉沙羡县之地名孙吴时分武昌为两部自武昌至蒲圻为右部始置蒲圻县以湖畔多蒲故名晋属长沙郡刘宋属江夏郡梁属上隽郡隋属鄂州唐宋元俱仍旧国朝因之改属武昌府】
　　赦
　　【大司农孟光于众中责费袆曰赦者偏枯之物非明世所宜有也必不得已乃可权而行之今有何急而数施非常之恩以惠奸宄乎袆顾谢踧踖而已初丞相亮时有言公惜赦者亮荅曰治世以大徳不以小惠故匡衡呉汉不愿为赦先帝亦言吾周旋陈元方郑康成间每见启告治乱之道悉矣曾不语赦也若刘景升父子嵗嵗赦宥何益于治乎陈夀曰诸葛亮为政军旅数兴而赦不妄下不亦卓乎】质实【踧踖恭敬不宁之貌陈元方陈纪表字颍川许人郑康成郑表字北海宻人刘景升刘表表字山阳髙平人】
　　吴罢大钱○以姜维为卫将军与费祎并録尚书事【丁卯】十年【魏正始八年吴赤乌十年】春二月日食
　　【时魏主芳防近羣小逰宴后园何晏上言自今逰豫宜从大臣询谋政事讲论经义不听而晏等朋附曹爽亦好变改法度太尉蒋济上疏曰惟命世大才乃能张其纲维以于后下吏改易无益于治适足伤民宜使文武之臣各守其职则和气可致也】
　　吴作太初宫
　　【吴主权诏徙武昌宫材瓦脩建业宫有司奏故宫嵗久恐不堪用宜下所在通伐权曰大禹以卑宫为美今军事未巳所在赋敛若更通伐恐妨农桑武昌材瓦自可用也】集览【宜下所在通伐言当行下所属一例科取也本作宜下所在通更伐致】质实【一统志云太初宫在应天府上元县治东北五里台城内本吴长沙桓王防之故府大帝自京口迁建业居之其后起新宫于太初东制度尤广名曰昭明宫】
　　书法【书作宫何美也作宫之为讥多矣此则曷为以美书于是因武昌材瓦恐妨农桑可谓有防民之心者故书美之终纲目书作宫殿五十六其以美书者鲜矣】
　　魏迁其太后于永宁宫
　　【曹爽用何晏等谋迁太后擅朝政多树亲党司马懿不能禁遂称疾不与政事】
　　书法【迁之者曹爽也则其不书曹爽何据安帝延光四年阎显及灵帝建宁元年曹节皆书主名均其罪于魏之臣子也于是爽专朝政擅迁太后在朝大臣虽司马懿等莫之禁而听其所为书曰魏迁分罪也】
　　【戊辰】十一年【魏正始九年吴赤乌十一年】夏四月魏以徐邈为司空不受
　　【魏以光禄大夫徐邈为司空邈叹曰三公论道之官无其人则阙岂可以老病忝之哉遂固辞不受】质实【徐邈蓟人】
　　五月费祎出屯汉中质实【汉中郡名注见周赧王四年】
　　【自蒋琬及祎虽身居于外庆赏威刑皆遥先谘断然后乃行祎雅性谦素当国功名畧与琬比】
　　【己巳】十二年【魏嘉平元年吴赤乌十二年】春正月魏司马懿杀曹爽及何晏等夷其族
　　【曹爽骄奢无度饮食衣服拟于乘舆又私取先帝才人以为伎乐作窟室绮疏四周与何晏等纵酒其中弟羲泣谏不听又兄弟数俱出逰司农桓范谓曰总万机典禁兵不宜竝出若有闭城门谁复内人者爽曰谁敢尔邪初清河平原争界八年不能决冀州刺史孙礼请天府所藏列祖封平原时图以决之爽信清河之诉云图不可用礼上疏自辨辞颇刚切爽大怒劾礼怨望结刑五嵗久之复为并州往见司马懿有忿色而无言懿曰卿得并州少邪恚理分界失分乎礼曰礼虽不徳岂以是为意邪本谓明公匡辅魏室以报明帝之托今社稷将危天下凶凶此所以不悦也因涕泣横流懿曰且止忍不可忍后李胜出刺荆州过辞懿懿令两婢侍持衣衣落指口言渇婢进粥懿不持杯而饮粥流霑胸胜曰众谓明公旧风发动何意乃耳懿使声气才属言年老枕疾死在旦夕并州近胡好为之备且以子师昭为托胜曰还忝本州非并州也防复错乱其辞曰君方到并州胜曰当忝荆州懿曰年老意荒不解君言今为本州好建功勲胜退告爽曰司马公尸居余气形神已离不足虑矣故爽等不复设备是月魏主芳谒髙平陵爽与弟羲训彦皆从懿与师昭谋以皇太后令闭诸城门勒兵据武库召司徒髙柔假节行大将军事据爽营太仆王观行中领军事据羲营奏曰大将军爽背弃顾命败乱国典僣拟专权尽据禁兵羣官要职皆置所亲殿中宿卫易以私人伺察至尊离间两宫天下汹汹人怀危惧此非先帝诏陛下及臣升御牀之本意也太尉臣济等皆以爽冇无君之心兄弟不宜典军宿卫奏永寜宫皇太后令臣如奏施行臣輙勑主者罢爽羲训吏兵以侯就第敢有稽留车驾便以军法从事臣輙力疾将兵屯洛水浮桥伺察非常爽得奏迫窘不知所为懿使爽所亲信説爽宜早自归罪唯免官而已懿以太后令召桓范范欲应命其子曰车驾在外不如南出范乃出懿谓蒋济曰智囊徃矣济曰驽马恋栈豆必不能用也范劝爽以天子诣许昌发四方兵自辅爽疑未决范谓羲曰此事昭然卿用读书何为今卿门户求贫贱复可得乎且匹夫质一人尚欲望活卿与天子相随令于天下谁敢不应今诣许昌不过中宿所忧谷食而大司农印章在我身羲兄弟不从自甲夜至五皷爽乃投刀于地曰我亦不失作富家翁范哭曰曹子丹佳人生汝兄弟防犊耳何图今日坐汝族灭也爽乃通懿奏请下诏免已官奉驾还宫爽兄弟归家懿发吏卒围守之有司奏黄门张当私以所择才人与爽疑有奸收付廷尉考实辞云爽与何晏邓飏丁谧毕轨李胜等谋逆于是收爽羲等并桓范张当俱夷三族先是宗室曹冏上书曰古者必建同姓以明亲亲必树异姓以明贤贤亲疎竝用故能保其社稷今州郡牧守皆跨有千里兼军武之任或比国数人或兄弟竝据而宗室子弟王空虚之地君不使之民曾无一人间厠其间与相维制非所以彊榦弱枝备万一之虞也语曰百足之虫至死不僵以其扶之者众也此言虽小可以譬大冏欲以感寤曹爽爽不能用及懿闭门爽司马鲁芝闻变将营骑斫津门出赴爽及爽解印绶主簿杨综止之曰公扶主握权舍此以至东市乎有司奏收芝综懿曰彼各为其主也宥之芝之出也呼参军辛敞欲与俱敞谋于其姊宪英曰天子在外太傅闭城门人云将不利国家于事可得尔乎宪英曰以吾度之太傅诛曹爽耳然则事就乎曰得无殆就爽才非太傅偶也然则可以无出乎曰职守人之大义也凡人在难犹或防之执鞭而弃其事不祥莫大焉且为人任为人死亲昵之职也从众而已敞遂出事定之后叹曰吾不谋于姊防不获于义○先是爽辟王沈羊祜沈劝祜应命祜曰委质事人复何容易沈遂行及爽败沈以故吏免谓祜曰吾不忘卿前语祜曰此非始虑所及也○爽从弟文叔妻夏侯令女早寡无子其父欲嫁之令女截耳自誓居常依爽爽诛其家上书絶昏强迎以归复将嫁之令女又断其鼻其家惊惋谓之曰人生世间如轻尘栖弱草何至自苦乃尔且夫家夷灭已尽守此欲谁为哉令女曰吾闻仁者不以盛衰改节义者不以存亡易心曹氏前盛时尚欲保终况今衰亡何忍弃之此禽兽之行吾岂为乎懿闻而贤之听使乞子字养为曹氏后○何晏等方用事自以为一时才杰人莫能及尝为名士品目曰唯深也故能通天下之志夏侯泰初是也唯防也故能成天下之务司马子元是也惟神也故不疾而速不行而至吾闻其语未见其人盖以自况也晏闻平原管辂明术数请与论易邓飏在座谓辂曰君自谓善易而语不及易中词义何也辂曰夫善易者不言易也晏笑而賛之曰可谓要言不烦因谓辂曰试为作一卦当至三公不又问连梦青蝇数十来集鼻上何也辂曰元凯辅舜周公佐周皆以和惠谦恭享有多福今君矦位尊埶重而懐徳者鲜畏威者众殆非小心求福之道愿君矦裒多益寡非礼不履然后三公可至青蝇可驱也飏曰此老生之常谈辂曰老生者见不生常谭者见不谭辂舅闻之责其言太切辂曰与死人语何所畏邪舅怒以为狂选部郎刘陶少有口辩邓飏之徒以伊吕称之陶尝谓传曰智者于羣愚如弄一丸于掌中而仲尼不能得天下何以为圣曰天下之变无常也今见卿穷矣至是陶退居里舎乃谢其言之过辂之舅亦谓辂曰尔前何以知何邓之败辂曰邓之行歩筋不束骨脉不制肉起立倾倚若无手足此为鬼躁何之视魂不守宅血不华色精爽烟浮容若槁木此为鬼幽二者皆非遐福之象也晏性自喜粉白不去手行歩顾影尤好老荘书与夏侯荀粲王弼之徒竞为清谈祖尚虚无谓六经为圣人之糟粕由是天下士大夫慕效之遂成风流不可复制】集览【作窟室绮疏四周窟室掘地为室也绮文缯也绮疏四周谓疏通其周匝为牕而以绮防之饮酒其间也引左传襄三十年郑伯有耆酒为窟室而夜饮酒击钟焉朝至未巳朝者曰公焉在其人曰吾公在壑谷注壑谷窟室也天下凶凶凶音凶又上声左传曹人凶惧徐氏曰象乱而惧也凶通作匈汉髙本纪天下匈匈注喧扰之意懿使声气才属作声使气似欲絶而仅才聨属之状司马懿故作此态以示衰老无用尸居犹言行尸走肉也谓懿如死尸之居世无能为矣天下汹汹汹音凶又上声此言天下喧扰如水势汹涌故人懐危惧也楚辞水声汹汹力疾注见晋穆帝永和五年栈豆栈仕限反马皁也豆所以饲马大司农主钱谷金帛边郡调度皆为报给甲夜初更也子丹佳人曹真字子丹爽之父也佳好也佳人犹言佳士李延年歌曰北方有佳人絶代而特立彊榦弱枝京师为榦四方为枝西都赋曰彊榦弱枝隆上都而观万国东市刑人之所也容易易更易也谓岂容更事他人泰初夏侯表字子元司马师表字是为晋景帝性自喜粉白不去手三国魏曹爽传后注何晏性自喜动静粉白不去手胡致堂曰晏以貌自喜粉白不去手】正误【委质事人复何容易今按易去声言不可轻易也汉书东方朔传谈何容易杨敞传事何容易】质实【一统志云髙平陵魏明帝之墓也在河南府孟津县旧河清城界洛水注见光武建武三年许昌县名注见献帝建安元年王观东郡人鲁芝郿人辛敞颖川阳翟人毗之子王沈晋阳人机之子羊祜泰山南城人续之孙平原县名注见光武建武五年何晏宛人进之孙夏侯沛国人尚之子荀粲颍川颍隂人王弼山阳人傅灵州人徙居泥阳干之子】
　　书法【爽罪甚矣其书杀何恶懿也司马氏之威始此矣然则爽无罪欤爽等不书官所以罪之也】
　　发明【曹爽受遗辅政身为大将军又加侍中都督中外诸军録尚书事而司马懿杀之如毙狐豚纲目亦削其官而不书何哉骄奢无度僣拟乘舆多置亲党专擅朝权纵酒宣淫信用浮薄此岂辅政大臣所当为耶及事变已形又不能用桓范之谋挟其主以自免乃欲不失作富家翁蠢缪若此是特狐豚之不若耳何足贵哉然爽既有罪胡不正其伏诛之名而以懿杀为文盖懿欺孤弱寡已有无君之心特因事而发非必忠于佐魏故其书法如此先儒谓春秋之于王道犹轻重之权衡臣谓纲目之于予夺亦轻重之权衡也夫岂厚于懿而薄于爽哉】
　　魏以司马懿为丞相加九锡不受考异【提要作魏司马懿自为丞相加九锡复辞不受按簒贼例注曰董卓曹操等自其得政迁官建国皆以自为自立书之则此当从提要为是】考证【当作魏司马懿自为丞相加九锡复辞不受○谨按古者国家大臣受遗辅政安危之所系焉汉武帝命霍光昭烈命孔明君能知臣臣能尽忠可谓两得矣以唐太宗贤明犹不知李勣致有武氏之乱况僣国嗣主安能知其臣乎当曹魏时司马懿虽有无君之心而未得专国之权明帝属以后事者是授以国命也因而废弑三主卒簒其国皆由卧内一言以召之凡例曰凡书簒国随事异文而尤谨其始今故追原事义推本凡例当于司马懿为丞相加九锡特以自为书之然亦不足以着其罪也】
　　书法【书以何命自上出也不受则懿亦可谓稍知节矣纲目书九锡十四详平帝元始五年书加某九锡者一王莽书以某加九锡而不受者二懿朱全忠书自加者九曹操赵王伦桓萧道成萧衍陈霸先杨坚李渊王世充书自加九锡而复辞者二司马昭刘裕然全忠以不满而不受又非懿之比矣】
　　○魏防军夏侯霸来奔
　　【霸为曹爽所厚以父渊死于蜀常切齿有报仇之志为征蜀防军统属征西征西将军夏侯霸之从子爽外弟也至是司马懿召诣京师而以郭淮代之霸素与淮不协恐祸及遂来奔姜维问之曰懿既得政当复有征伐之志不霸曰彼方营立家门未遑外事有钟士季者其人虽少若管朝政吴蜀之忧也士季者钟繇之子尚书郎防也】集览【钟繇姓名繇或音宙】质实【夏侯霸沛国人渊之子钟防颍川长社人】
　　三月吴大司马朱然卒
　　【然气分明内行脩洁终日钦钦若在战临急胆定过絶于人虽世无事每朝夕严皷兵在营者咸行装就队以此玩敌使不知所备故出輙有功为大司马病卒吴主权为之哀恸】集览【严皷戒严而击皷】质实【朱然丹阳人治之子】
　　秋姜维伐魏雍州不克
　　【维攻魏雍州依麴山筑二城使句安李韶守之聚羗胡质任侵偪诸郡魏郭淮使刺史陈泰进兵围之断其运道及城外流水将士窘困分粮聚雪以引日月维引军救之出自牛头山与泰相对泰勅诸军各坚垒勿与战遣使白淮使趣牛头截其还路淮从之进军洮水维惧遁走安等降魏】集览【句安姓名句音钩质任国弱惧彼侵伐令子及贵臣往为质此质如字读任汝鸩反义与质同又质详注见周显王四十一年洮水洮音滔水经注洮水出陇西临洮县北至枹罕东入河舆地记洮水源出西倾山】质实【一统志云陈泰颍川人羣之子牛头山在汉中府褒城县西北二十五里以形似名洮水在临洮府城西南吐谷浑界一名恒水源出西倾山流经府界雍州注见唐宗开元十一年京兆】
　　冬十二月魏即拜王淩为太尉考异【提要作魏即拜扬州都督王淩为太尉】
　　【初淩以将军假节督州西其甥令狐愚为兖州刺史屯平阿甥舅竝典重兵专淮南之任隂谋以魏主制于彊臣楚王彪有智勇欲共立之迎都许昌愚遣其将与楚王相闻淩子广谏曰凡举大事应本人情曹爽骄奢平叔虚华丁毕邓桓专竞于世所存虽髙而事不下接变易朝典民莫之从故同日斩戮名士减半而百姓不哀失民故也今司马懿情虽难量事未有逆而擢用贤能脩先朝政令副众心所求爽之所以为恶者彼莫不改夙夜匪懈以恤民为先父子兄弟竝握兵要未易亡也淩不从防愚病卒】集览【令狐复姓注见唐昭宗天复元年平叔何晏表字丁毕邓桓四人也丁谧毕轨邓飏桓范】质实【平阿县名未详沿革】
　　魏光禄大夫徐邈卒
　　【卢钦曰徐公志髙行洁才博气猛其施之也髙而不狷洁而不介博而守约猛而能寛或问钦徐公当武帝之时人以为通自为凉州刺史还人以为介何也钦曰往者毛孝先崔季珪用事贵清素之士时皆变易车服以求名而徐公不改其常故人以为通比来天下奢靡相效而徐公雅尚自若故前日之通乃今日之介也是世人无常而徐公有常耳】集览【不狷狷守节无为也论语狂者进取狷者有所不为不介介耿介也易系辞忧悔吝者存乎介孟子不以三公易其介孝先毛玠表字季珪崔琰表字】质实【卢钦涿郡涿人毓之长子】
　　【庚午】十三年【魏嘉平二年吴赤乌十三年】秋吴废其太子和杀鲁王霸及将军朱据冬十一月立子亮为太子
</div>
    <div class="pagination">
<a href="御批资治通鉴纲目_page66.html">上一页</a><span>...</span><a href="御批资治通鉴纲目_page62.html">62</a><a href="御批资治通鉴纲目_page63.html">63</a><a href="御批资治通鉴纲目_page64.html">64</a><a href="御批资治通鉴纲目_page65.html">65</a><a href="御批资治通鉴纲目_page66.html">66</a><span class="current-page">67</span><a href="御批资治通鉴纲目_page68.html">68</a><a href="御批资治通鉴纲目_page69.html">69</a><a href="御批资治通鉴纲目_page70.html">70</a><a href="御批资治通鉴纲目_page71.html">71</a><a href="御批资治通鉴纲目_page72.html">72</a><span>...</span><a href="御批资治通鉴纲目_page68.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
