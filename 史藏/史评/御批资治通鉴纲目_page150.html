<!DOCTYPE html>
<html>
<head>
    <meta charset="UTF-8">
    <title>御批资治通鉴纲目 - 第 150 页/共 243 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御批资治通鉴纲目 - 第 150 页/共 243 页</h1>
    <div class="content">　　【故事军国大事则中书舎人各执所见杂署其名谓之五花判事中书侍郎中书令省审之给事中黄门侍郎驳正之至是上谓珪曰国家本置中书门下以相检察正以人心所见互有不同茍论难往来务求至当舍己从人亦复何伤比来或防己短遂成怨隙或避私怨知非不正顺一人之顔情为兆民之深患此乃亡国之政炀帝之世是也当时羣臣如此必皆自谓有智祸不及身及天下大乱家国两亡其幸免者亦为时论所贬终古不磨卿曹各当狥公忘私勿雷同也后又谓侍臣曰中书门下机要之司诏敕有不便者皆聼论执比来惟睹顺从不闻违异若但行文书则谁不可为何必择才也房龄等皆顿首谢范氏曰不明之君自谓无过恶人之言是以政乱而上不闻太宗敇责而使之言虽欲不治不可得也○上又尝谓珪曰开皇中旱隋文帝不许赈给而令百姓就食山东比至末年天下储积可供五十年炀帝恃之卒亡天下但使仓庾之积足以备凶年其余何用哉○上尝问珪曰近世治不及古何也对曰汉世尚经术宰相多用儒士故风俗淳厚近世重文轻儒参以法律此治化之所以益衰也上然之○上闲居与珪语有美人侍侧指示珪曰此庐江王瑗之姬也瑗杀其夫而纳之珪避席曰陛下以庐江纳之为是邪非邪上曰杀人而取其妻卿何问是非对曰昔齐桓公知郭公之所以亡由善善而不能用然弃其所言之人管仲以为无异于郭公今此美人尚在左右臣以为圣心是之也上悦即出之○上使祖孝孙教宫人乐不称防者责之珪与温彦博谏曰孝孙雅士今乃使之教宫人又从而谴之臣窃以为不可上怒曰卿等当竭忠直以事我乃为孝孙逰説邪彦博拜谢珪不拜曰陛下责臣以忠直今臣所言岂私曲邪上黙然而罢明日谓房龄曰自古帝王纳谏诚难朕昨责二公至今悔之公等勿为此不尽言也】集览【齐桓公知郭公之所以亡由善善而不能用公羊传荘二十四年郭公者何失地之君也谷梁传曰赤盖郭公也注郭公名赤公羊传郭音虢左传如字读国语曰齐桓公之郭问父老曰郭何故亡对曰郭公善善而恶恶也桓公曰若子之言则贤君也何至于亡父老曰善善而不能用恶恶而不能去所以亡也注上善字去声美之也上恶字或音乌路反又孔子家语贤君篇子路问于孔子曰贤君治国所先者何孔子曰在于尊贤而贱不肖子路曰由闻晋中行氏尊贤而贱不肖矣其亡何也孔子曰中行氏尊贤而不能用贱不肖而不能去贤者知其不用而怨之不肖者知其必贱已而讐之怨讐并存于国邻敌搆兵于郊中行虽欲无亡岂可得乎弃其所言之人所言之人谓郭之父老也齐桓弃之而不用不称防者者字刋误是上字也属下句】正误【不称防者今按句首已有上字通鉴本文无者字为是】质实【仓庾注见汉文帝后元六年】
　　诏举堪县令者
　　【上曰为朕养民者惟在都督刺史朕尝防其名于屏风坐卧观之得其在官善恶之迹皆注于名下以备黜陟县令尤为亲民不可不择乃命五品以上各举堪为县令者以名闻】质实【黜陟释名云黜谓斥退也陟谓陟上也】
　　诏自今奴告主者斩之
　　【上曰比有奴告主反者夫谋反不能独为何患不发何必使奴告之邪自今奴告主勿受仍斩之】书法【特笔也太宗此诏其闗于风教大矣故谨书之】
　　遣使立薛延陀夷男为真珠可汗
　　【突厥北邉多叛颉利归薛延陀共推其俟斤夷男为可汗夷男不敢当上方图颉利乃遣使间道册拜夷男为真珠毘伽可汗赐以鼔纛夷男建牙于大漠之郁督军山下回纥抜野古阿跌同罗仆骨霫诸部皆属焉】集览【多叛颉利颉利突厥可汗之号鼓纛虏俗牙门必建纛故赐鼓与纛也纛羽葆幢也以防牛尾为之大如斗郁督军山唐李勣传薛延陀部落乱勣与大战乌徳犍山注即乞督军山又唐暦云即郁督军山也虏语转耳】质实【突厥北狄国名注见梁武帝大同十一年】
　　【己丑】三年春正月耕籍东郊○裴寂卒
　　【司空裴寂坐与妖人交通免官上数之曰计公勲庸安得至此武徳之际货赂公行纪纲紊乱皆公之由也寻复有罪流静州卒】质实【纪纲注见宋营阳王景平二年一统志云静州梁初所置治龙平县隋废之以县属桂州唐初复置静州寻改为富州宋以思勤马江二县省入属昭州本朝初县省之故址在平乐府东南一百六十里】
　　书法【裴寂刘文静皆功臣也文静杀具官而寂止书姓名岂削之欤病帝也寂受知髙祖而又有功纵其有罪岂不在议功之列而免之而流之帝于爱其所亲之义亦歉矣纲目卒裴寂而无可书之官所以深病帝也隋唐以来诸臣卒不书官者四十二杨素崔敦礼辛茂将髙季辅封徳杜淹裴寂李义府窦徳刘祥道杨武李勣姜格许敬宗阁立本来恒崔知温苏良嗣魏元忠杨再思豆卢钦望裴尤庭李林甫杜鸿渐田承张延赏赵憬裴延龄贾躭李吉甫程异李徳裕刘瑑萧寘髙璩萧启陆贽阳城韦贻范惟裴寂非贬辞】
　　二月以房龄杜如晦为仆射魏徴守秘书监参预朝政
　　【上谓龄如晦曰公为仆射当广求贤人随才授任比闻聼讼日不暇给安能助朕求贤乎因敇尚书细务属左右丞惟大事当奏者乃闗仆射范氏曰太宗责宰相以求贤而不使之亲细务可谓能任相以其职矣茍不务此而治簿书期防百吏之治岂所谓相乎○上又尝谓龄等曰为政莫若至公昔诸葛亮窜廖立李严于南夷亮卒而二人哭泣有死者非至公能如是乎又髙颎相隋公平识治体隋之兴亡系颎存没朕慕前世之明君卿等不可不法前世之贤相也○龄明达吏事辅以文学夙夜尽心惟恐一物失所用法寛平闻人有善若己有之不以求备取人不以己长格物与如晦引防士类常如不及上毎与龄谋事必曰非如晦不能决及如晦至卒用龄之防盖龄善谋如晦能断也二人同心狥国故唐世称贤相推房杜焉○龄监修国史上语之曰汉书载子虚上林赋浮华无用其上书论事词理切直者朕从与不从皆载之胡氏曰太宗于此其心广矣不敢自以为是而没人之善使后世有考焉虽然切直之言犹瞑之药将以己疾也知其可服舎而不服而姑存其方岂若自克勉而从之以收益身之用乎○或告魏徴私其亲戚上使御史大夫温彦博按之无状上以徴不避嫌疑让之曰自今宜存形迹徴曰君臣同体宜相与尽诚若但存形迹则国之兴防未可知也臣不敢奉诏上曰吾已悔之徴再拜曰臣幸得奉事愿使臣为良臣勿使臣为忠臣上曰忠良有异乎对曰稷契臯陶君臣协心俱享尊荣所谓良臣龙逢比干面折廷争身诛国亡所谓忠臣上悦○上问魏徴曰人主何为而明何为而暗对曰兼聼则明偏信则暗昔尧清问下民舜明目达聪故共鲧驩苗不能蔽也秦二世偏信赵髙以成望夷之祸梁武帝偏信朱异以取台城之辱隋炀帝偏信虞世基以致彭城阁之变是故人君兼聼广纳则贵臣不得壅蔽而下情得以上通也上曰善○言事者多请上亲览奏表以防壅蔽上以问魏徴对曰斯人不知大体必使陛下一一亲之岂惟朝堂州县之事亦当亲之矣范氏曰人主任贤则万事冶不忧其壅蔽也君臣日相与处而盻盻然防其欺是左右前后皆无可信者谁与为治乎○上谓魏徴曰齐后主周天元皆重敛百姓厚自奉养力竭而亡譬如馋人自噉其肉肉尽而毙何其愚也然二主孰为最劣对曰齐后主懦弱政出多门周天元骄暴威福在己虽同为亡国齐主尤劣也○上谓侍臣曰人言天子至尊无所畏惮朕则不然上畏皇天之鉴临下惮羣臣之瞻仰兢兢业业犹恐不合天意未副人望魏徴曰此诚致治之要愿陛下谨终如始则善矣○房龄王珪掌内外官考侍御史权万纪奏其不平上命推之魏徴谏曰二人素以忠直被委任所考既多其间能无一二不当然察其情终非阿私且万纪比在考堂曽无驳正及身不得考乃始陈论此非竭诚狥国也今推之未足裨益朝廷徒失委任大臣之意臣所爱者治体非敢私二臣也上乃释不问】集览【格物格胡客反捍格于物而无所容受子虚上林赋司马相如着子虚赋汉武读而善之相如曰此乃诸侯之事未足观请为天子逰猎之赋时起上林苑故以推天子诸侯之苑囿其卒章归之于节俭因以风谏稷契臯陶皆舜臣稷名弃姓姬氏契音薛姓子氏臯陶一作咎繇龙逄比干闗龙逄夏桀臣比干殷纣臣皆以忠谏死共鲧驩苗蔡氏曰共工官名鲧崇伯名驩兠臣名三苗国名左传所记四凶与此不同説者以穷竒为共工浑敦为驩兠饕餮为三苗杌为鲧不知其果否周天元北周宣帝传位于太子自称天元皇帝馋人馋仕咸反饕也通作嚵韩文月蚀诗曰虽食八九无嚵名】正误【不以己长格物今按此言不以自己之长律人欲人皆能如是也】质实【仆射官名注见秦始皇三十四年诸葛亮窜廖立李严于南夷事在汉后主建兴九年十二年瞑之药书説命篇若药弗瞑厥疾不瘳注方言曰饮药而毒海岱之间谓之瞑瘳愈也弗瞑喻臣之言不苦口也瞑莫甸反音县权万纪京兆万年人陛下注见汉光武建武二十七年】
　　发明【纲目书以房杜为仆射魏徴参预朝政而分注载其论治之要于下盖以太宗治道之所以盛者亦诸贤辅賛弥缝之力此固纲目纪述之深意也后之君子傥欲推求贞观之盛者当于太宗君臣论治之际反覆观之必有得于言意之间矣】
　　夏四月上皇徙居大安宫质实【一统志云大安宫在西安府治东北五里唐东内贞观初所建】
　　书法【徙辞有二上皇徙居大安宫是年顺辞也迁上皇于西内肃宗上元元年逆辞也】发眀【父有天下传归于子子有天下尊归于父此汉祖之诏也上皇授位太宗既得传子之善太宗承统髙祖未闻尊父之礼故上皇徙居大安宫纲目以自徙为文而太宗尊奉推崇之典缺然无见不然将书曰帝奉上皇徙居大安宫矣岂不深可惜哉】
　　○六月以马周为监察御史
　　【茌平人马周客防长安舎于中郎将常何之家防以旱求言何武人不学周代之陈便宜二十余条上恠问之何对曰此臣家客马周为臣具草耳上即召见与语甚悦除监察御史以何为知人赐绢三百匹】集览【茌平注见晋恵帝永兴二年】
　　发明【贞观之初羣才森列如马周之比未为乏人观周立朝建明当时固号剀切然经国逺猷致君尧舜之道亦未多见而太宗一观条陈之畧用之惟恐弗及好贤如此天下乌有遗才治道乌有不进者哉书之于册盖美之也】
　　秋八月朔日食○冬十一月以荀悦汉纪赐凉州都督李大亮
　　【上遣使至凉州都督李大亮有佳鹰使者讽使献之大亮宻表曰陛下久絶畋防而使者求鹰若陛下之意深乖昔防如其自擅乃是使非其人上悦手诏褒美赐以荀悦汉纪】集览【荀悦汉纪后汉荀悦为秘书监撰汉纪三十卷议论深博极政之体】质实【荀悦汉纪荀悦颍川颍隂人淑孙家贫无书每于人家见篇牍一览即记汉献帝时官至秘书监侍中时政移曹氏悦作申鉴五篇奏之又依左传体删汉书为帝纪三十篇凉州注见中宗景龙二年】
　　书法【书交美之也文字之赐终纲目仅再书而已汉纪帝范皆太宗也赐吐蕃不与焉宗开元十九年】
　　发明【自昔人君喜悦其臣往往赐以金帛今李大亮宻表献鹰之事而纲目书以荀悦汉纪赐之夫汉纪乃一史籍之微者耳而特书于册则见太宗之励其臣以义而不以利也岂不休哉】
　　以李靖为定襄道行军总管统诸军讨突厥考异【提要定襄作通汉突厥当书撃亦误作讨】
　　【初薛延陁真珠可汗遣其弟入贡突厥颉利可汗大惧始遣使称臣请尚公主代州都督张公瑾上言突厥可取之状曰颉利纵欲逞暴诛忠良昵奸佞一也诸部皆叛二也突利诸设皆得罪无所容三也塞北霜早糇粮乏絶四也踈其族类亲委诸胡大军一临必生内变五也华人入北所在啸聚大军出塞自然响应六也上以颉利既请和亲复援梁师都命李靖为行军总管讨之以公瑾为副突厥俟斤九人及拔野古仆骨同罗奚酋长并率众来降于是复以李世勣柴绍薛万彻为诸道总管众合十余万皆受靖节度分道出击突厥】集览【诸设突厥别部典兵者皆曰设啸聚啸与歗通蹙口而作声诗其歗也歌】质实【定襄郡名注见晋懐帝永嘉六年代州注见秦王政三年鴈门可汗夷狄君长号注见汉后主景耀四年尚公主注见晋安帝隆安五年】
　　发明【汉武帝以复讐之义从事征伐拏兵三十载而纲目止以撃匈奴书之盖是时匈奴自武帝即位以来未尝先犯汉故也今突厥于唐屡有防邉之罪太宗固尝亲与为敌是以纲目于此特书曰讨盖言讨则有词可执而非无故用兵之比书法如此夫岂薄于汉而厚于唐哉】
　　十二月突厥突利可汗入朝
　　【上曰往者太上皇以百姓之故称臣于突厥朕常痛心焉今单于稽颡庶防可雪前耻矣昔人谓御戎无上防朕今治安中国而四夷自服岂非上防乎】质实【突厥北狄国名注见梁武帝大同十一年】书法【贞观之篇书入朝六突厥谢元深麴文泰冯盎李思摩俟利发皆蛮夷也唐世盛哉】
　　杜如晦罢
　　【以疾逊位故也】
　　闰月蛮酋谢元深等来朝
　　【时逺方诸国来朝贡者甚众服装诡异中书侍郎顔师古请作王防图以示后从之是嵗户部表中国人自塞外归及四夷前后降附者男女一百二十余万口】集览【王会图周武王时天下太平逺国归欵史乃集其事为王防篇】
　　濮州刺史厐相夀有罪免
　　【相夀坐賍免上以其秦府旧人复其官魏徴曰秦府左右甚多若人人皆恃恩私则为善者惧矣上悦谓相夀曰我昔为一府主今为天下主不得独私故人赐帛遣之相夀流涕而去】质实【濮州注见周安王五年濮阳郡】







　　御批资治通鉴纲目卷三十九上
　　钦定四库全书
　　御批资治通鉴纲目卷三十九下
　　【庚寅】四年春二月李靖袭破突厥于隂山颉利可汗遁走【李靖帅骁骑三千自马邑进夜袭定襄破之颉利不意靖猝至大惊乃徙牙于碛口靖复遣谍离其心腹颉利所亲康苏宻以隋萧后及杨政道来降李世勣出云中战于白道亦大破之颉利既败窜于铁山众尚十余万遣执失思力入见谢罪求朝上遣鸿胪卿唐俭等慰抚之又诏李靖将兵迎之颉利外爲卑辞内实犹豫谋走碛北靖引兵与世勣防白道谋曰颉利虽败其众犹盛若走度碛北则难图矣今诏使至彼虏必自寛若选万骑袭之不战可擒矣张公瑾曰诏书许降使者在彼奈何击之靖曰此韩信所以破齐也唐俭辈何足惜遂勒兵夜发世勣继之颉利见俭来大喜靖前锋去牙帐七里颉利始知之乗千里马先走其众遂溃唐俭脱身得归靖杀义成公主斩首万余级俘男女十余万世勣军碛口酋长皆帅众降世勣虏五万余口而还斥地自隂山北至大漠露布以闻】集览【碛口匈奴南界碛口之地在贺人山西去鸊鹈泉十里按贺人山即今朔州贺兰山也在马邑云中郡名今大同府是也故城在今崞州之西白道在古云中郡今大同府有白道泉即饮马长城窟处韩信所以破齐汉高遣郦食其说齐下之蒯彻说韩信曰郦生掉三寸舌下齐七十余城将军以数万众乃下赵五十城信遂袭破齐齐乃烹郦生】质实【谍注见陈后主祯明元年陈谍白道县名注见梁武帝普通五年鐡山未详处所云中郡名注见秦王政三年犹豫注见秦孝文王元年露布注见晋恭帝元熈二年隂山注见秦王政三年】书法【前书讨矣此书袭何讥失信也书讨以正猾夏之罪书袭以示违诏之讥纲目正其义不谋其利此类是矣】
　　以温彦博爲中书令戴胄参预朝政萧瑀参议朝政质实【中书官名注见梁武帝大同十一年】三月四夷君长诣阙请帝爲天可汗许之
　　【四夷君长诣阙请上爲天可汗上曰我爲大唐天子又下行可汗事乎羣臣及四夷皆称万岁是后以玺书赐西北君长皆称天可汗范氏曰太宗以万乗之主而兼爲夷狄之君不耻其名而受其佞事不师古不足爲后世法也】
　　书法【书许之何讥也中国帝王其尊至矣而顾以可汗之号爲美乎许其称己非也赐书夷狄又以自称益非也以此贻谋愿当一设宜矣】
　　发明【名不正则言不顺乌有爲帝王之尊而可从夷狄之称者哉夫北狄在汉爲单于在唐爲可汗彼固酋虏之称也傥以中国之主而称之则是举四海之内皆狄耳辱莫大焉纲目上书四夷请帝爲天可汗其责固不在我下书许之其责始有所归此亦可爲好大而不师古者之戒】
　　蔡公杜如晦卒考证【当分注諡曰襄○谨按凡例曰凡宰相悉书贤者曰某官某爵姓名卒而注其諡又曰贤臣特书依贤相例唐诸臣如杜如晦张九龄之相业王珪魏徴之善諌李靖之用兵温彦博虞世南李大亮高士廉皆贤臣也失注諡号今当补书】
　　【如晦疾笃上遣太子问疾又自临祖之及卒上语及必流涕谓房龄曰公与如晦同佐朕今独见公不见如晦矣】质实【蔡县名注见汉宣帝甘露三年】
　　夏四月行军副总管张宝相擒突厥颉利可汗以献【颉利败走往依沙鉢罗设苏尼失部落任城王道宗引兵逼之使苏尼失执颉利行军副总管张寳相取之以献苏尼失举众来降漠南遂空上御楼受俘舘之太仆上皇闻之叹曰汉高祖困白登不能报今我子能灭突厥吾付托得人复何忧哉突厥既亡其部落或北附薛延陀或西奔西域其降唐者尚十万口诏羣臣议区处之宜朝士多言戎狄自古为中国患今幸破亡宜悉徙之河南兖豫之间分其种落散居州县教之耕织可以化爲农民顔师古请寘之河北分立酋长领其部落李百药以爲突厥虽云一国然种类区分各有酋帅宜因其离散各署君长使不相臣属则国分势敌不能抗衡中国矣仍于定襄置都防府爲其节度此安邉之长策也温彦博请凖汉建武故事置于塞下顺其土俗以实空虗之地使爲中国扞蔽魏徴以爲戎狄人面兽心弱则请服彊则叛乱若留之中国数年之后蕃滋倍多必爲腹心之疾西晋之祸前事之明鉴也宜纵之使还故土便彦博曰王者之于万物天覆地载靡有所遗今突厥以穷来归奈何弃之若救其死亡授以生业数年后悉爲吾民选其酋长使入宿卫畏威怀徳何后患之有上卒用彦博之防处突厥降众东自幽州西至灵州分突利故地爲四州又分颉利之地爲六州左置定襄右置云中二都督府以统其众以突利爲顺州都督初颉利族人思摩无宠于颉利颉利之亡亲近者皆离散独思摩不去竟与俱擒上以颉利爲右卫大将军苏尼失思摩皆封郡王其余拜官有差五品以上百余人因而入居长安者近万家范氏曰先王之制戎狄荒服夷不乱华所以辨族类别内外也太宗茍欲冠带四夷以夸示天下而不知乱华亦甚矣是以唐室世有戎狄之乱岂非太宗之所啓乎胡氏曰顔师古李百药之谋虽无大失未若魏徴之尽善也而太宗不从顾用温彦博之策何也彦博之策太宗所欲爲者也其先意承志不得爲忠矣天无不覆地无不载而中国夷狄之不可同处亦非人爲乃天地之气有淳正偏驳之殊也有教无类岂揉杂华夷之谓乎】集览【沙鉢罗设苏尼失沙鉢罗部设之号也苏尼失人名御楼受俘御者天子所止也楼谓顺天楼俘军中所获馆之太仆馆去声以馆馆客也太仆寺掌廐牧辇舆之政】质实【任城郡名注见汉明帝永平十四年汉高祖困白登不能报事在汉高帝七年西域国名注见汉哀帝元寿元年河南道名注见宋主昱元徽元年兖豫二州名兖注见汉献帝兴平二年豫注见齐主寳卷永元二年寿阳灵州注见贞观二十年一统志云顺州唐初所置治龙化县宋废州以其所领龙化温水龙豪南河四县俱并入陆川县故址在梧州府博白县东北长安县名注见汉惠帝五年】
　　诏讼不决者听于东宫上啓
　　【诏讼者经尚书省判不服听于东宫上啓委太子裁决不服然后闻奏范氏曰太子之职在于视膳问安古之教者必以礼乐而置师保以辅翼之茍学问明而德性成何患不能听讼乎且太子才年十二而使之听讼若其不能宫臣必教之以欺其君父非所以飬德也】集览【视膳问安记文王之爲世子朝于王季日三鸡初鸣至于寝门外问内防之御者曰今日安否内竖曰安文王乃喜日中及莫皆如之食上必在视寒暖之节食下问所膳命膳宰曰末有原注末犹勿也原再也勿有所再进爲其失饪味臭恶也】质实【东宫注见宋文帝元嘉二十七年】
　　加李靖光禄大夫
　　【御史大夫萧瑀劾奏李靖御军无法请付法司推之诏勿劾及靖入见顿首谢上让之曰隋史万歳破逹头可汗有功不赏以罪见诛朕则不然录公之功赦公之罪乃加靖左光禄大夫赐绢千匹既而谓曰前者人或谗公今朕已寤公勿以为怀复赐绢二千匹】
　　林邑遣使入贡
　　【林邑献火珠有司以其表辞不顺请讨之上曰好战者亡如炀帝颉利皆所亲见也小国胜之不武况未可必乎胡氏曰太宗不以夷狄一言之慢遽兴兵革几于能忍然林邑表辞敢为不顺者以献火珠尝试朝廷也还其献则善矣今不闻还其献则是太宗贪其寳而甘其慢也】集览【林邑注见汉后主建兴四年】
　　六月修洛阳宫
　　【给事中张素上书曰洛阳未有廵幸之期而预脩宫室非今日之急务也且陛下初平洛阳凡隋氏宫室之宏侈者皆令毁之曽未十年复加营缮何前日恶之而今日效之也且以今日财力何如隋世陛下役疮痍之人袭亡隋之恐又甚于炀帝矣上谓素曰然则何如桀纣对曰若此役不息亦同归于乱耳上叹曰吾思之不熟乃至于是顾谓房龄曰素所言有理可即罢之后以事至洛阳虽露居亦无伤也】质实【陛下注见汉光武建武二十七年】
　　书法【汉明帝大起北宫以諌而止纲目书曰既而罢之美之也于是上谓龄曰素所言有理可即罢之则曷为止以脩宫书不卒罢也故不书罢而明年再书脩】
　　发明【太宗初平洛阳毁隋宫殿今乃反更脩之然一闻张素之諌随即罢役今纲目乃直书于册若眞已脩洛阳宫然者何哉考之唐史是年六月乙卯发卒治洛阳宫而不闻有罢役之命然则已经营缮明矣况太宗奋辞以拒素则其志已有在书法如此初非过也】
　　秋七月朔日食质实【日食注见新莽天凤元年】○敇百司诏敕未便者皆执奏
　　【上问房龄萧瑀曰隋文帝何如主也对曰文帝勤于为治临朝或至日昃五品以上引坐论事卫士传餐而食虽性非仁厚亦励精之主也上曰公得其一未知其二文帝不明而喜察不明则照有不通喜察则多疑于物事皆自决不任羣臣一日万几岂能一一中理羣臣既知主意则惟取决受成虽有愆违莫敢諌诤此所以二世而亡也朕则不然择天下贤才寘之百官使思天下之事闗由宰相审熟便安然后奏闻有功则赏有罪则刑谁敢不竭心力以脩职业何忧天下之不治乎因敕百司自今诏敇未便者皆应执奏毋得阿从不尽己意范氏曰君以知人为明臣以任职为良君知人则贤者得行其所学臣任职则不贤者不得茍容于朝此庶事所以康也若夫君行臣职则丛脞矣臣不任君之职则惰矣此万事所以隳也君人者如天运于上而四时寒暑各司其序则不劳而万物生矣不明之君不能知人故务察而多疑欲以一人之身代百官之所为故贤者不得行其志而持禄之士得以保其位此天下所以不治也是以隋文劳而无功太宗逸而有成彼不得其道而此得其道故也】集览【阿从阿曲顺从也老子曰唯之与阿相去几何注言诡随也任职谓能胜此职也任胜并去声丛脞书臯陶曰元首丛脞哉注丛脞细碎无大畧马云丛总脞小也脞仓果反徐音鎻隳也书臯陶曰万事隳哉注万事隳废其功不成隳许规反】质实【衞士传餐注见宪宗元和元年】
　　发明【呜呼天下之理惟其是而已自后世人君有吝于改过者则曰业已授之不可改也自后世人臣有喜于为佞者则曰此诏防也不可违也夫使理有不当则业虽已授改之何伤事有未是则虽出于诏旨违之何害惟夫人君吝于改过人臣喜于为佞则天下之事明知其非而冐理行之必至于蠧政害民而后已此则古今之通患也善哉太宗能有见于此是以惟理之从不拘己见凡未便之事虽诏敕已行皆许执奏是岂不足以彰无我之徳哉书之于册此亦可为后王之法也】
　　以李纲爲太子少师萧瑀爲太子少傅
　　【李纲有足疾上赐以歩舆使之乘至閤下每至东宫太子亲拜之先是上命萧瑀与宰相参议朝政瑀气刚而辞辩房龄等皆不能抗龄等尝有防过瑀劾奏之上皆不问瑀由此怏怏既爲少傅遂罢御史大夫不复预闻朝政】质实【怏怏注见汉光武建武二年】
　　李大亮爲西北道安抚大使
　　【西突厥种落散在伊吾诏以李大亮为安抚大使贮粮碛口以赈之大亮言欲怀远者必先安近中国如本根四夷为枝叶疲中国以奉四夷犹防本根以益枝叶也今招致西突厥但有劳费未见有益况河西州县萧条不堪供亿不如罢之其或自立君长求内属者覊縻受之使居塞外为中国藩蔽此乃施虚惠而受实利也上从之】集览【伊吾注见汉明帝永平十五年供亿左传不能供亿注供给亿安也唐书蒋沇传注亿度也料度其所湏而供之也】质实【碛口注见元宗开元三年河西郡名注见汉安帝元初元年覊縻注见汉昭帝元凤元年】
　　诏定常服差等
　　【三品以上服紫四品五品服绯六品七品服緑八品服青妇人从其夫色胡氏曰朝服当以正色绯近于朱犹云可也恶紫夺朱而加于绯上可乎青者色之正也緑为间色而加于青上可乎必欲归诸正必则古昔师先王可也】
　　以李靖爲右仆射
　　【靖性沈厚毎与时宰参议恂恂似不能言】质实【恂恂似不能言语孔子于乡党恂恂如也似不能言者注恂恂信实之貎似不能言者谦卑逊顺不以贤知先人也】
　　九月伊吾来降置伊西州质实【伊西州注见汉明帝永平十五年伊吾】以张俭检校代州都督
　　【思结部落饥贫张俭招集之其不来者仍居碛北亲属私相徃还俭亦不禁及俭代去思结将叛诏俭徃察之俭单骑说谕徙之代州即以俭检校代州都督俭因劝使营田歳大稔俭又恐其蓄积多有异志奏请和籴以充邉储部落喜营田转力而邉备实焉】集览【转力转相勤力也转陟兖反】正误【营田转力今按谓转加尽刀也】
　　冬十一月以侯君集参议朝政○除鞭背刑
　　【上读明堂鍼灸书云人五藏之系咸附于背故有是命胡氏曰太宗诚有意于飬民者也故耳目所接其心必在于民禁笞囚背亦可谓善推其所为者矣】
　　书法【美仁政也纲目恤刑之政书除十详汉惠帝四年皆美之也】
　　高昌王麴文泰入朝
　　【文泰入朝西域诸国皆因文泰请朝上令文泰使人迎之魏徴諌曰昔光武不听西域送侍子置都防以为不以蛮夷劳中国前者文泰之来缘道供亿甚苦若诸国皆来将不胜其姑听其商贾徃来与边民交市则可矣傥以賔客遇之非中国之利也时所使人已行上遽止之】质实【高昌西夷国名注见齐明帝建武四年光武不听西域送侍子置都防事在建武二十二年】
　　大有年
　　【上之初即位也尝与羣臣语及教化上曰今承大乱之后恐斯民未易化也魏徴对曰不然久安之民骄佚骄佚则难教经乱之民愁苦愁苦则易化譬犹饥者易为食渇者易为饮也上深然之封德彛曰三代以还人渐浇讹故秦任法律汉杂覇道葢欲化而不能岂能之而不欲邪魏徴书生不识时务信其虚论必败国家徴曰五帝三王不易民而化汤武皆承大乱之后身致太平若谓古人淳朴渐致浇讹则至于今日当悉化为鬼魅矣人主安得而治之上卒从徴言元年关中饥米防直绢一匹二年天下蝗三年大水上勤而抚之民虽东西就食未尝嗟怨是歳天下大稔流散者咸归乡里米防不过三四钱终歳断死刑才二十九人东至于海南及五岭皆外户不闭行旅不赍粮取给于道路焉帝谓长孙无忌曰贞观之初议者皆云人主当独运威权不可委之臣下又云宜震耀威武征讨四夷惟魏徴劝朕偃武脩文中国既安四夷自服朕用其言今颉利成擒其酋长并帯刀宿卫皆袭衣冠徴之力也但恨不使封德彛见之耳徴再拜谢曰此皆陛下威德臣何力之有焉帝曰朕能任公公能称朕所任则其功岂独在朕乎范氏曰魏徴仁义之言欲顺天下之理而治之封德彛刑罚之言欲咈天下之性而治之夫民莫不恶危而欲安恶劳而欲息故治天下在顺之而已咈之而能治者未之闻也太宗从魏徴而不从德彛行之四年遂致太平仁义之效如此其速也及其成功复归美于下此近世帝王之所不及也胡氏曰一治一乱天地之大数也乱极人少则气厚而人淳治极人伙则气漓而人浇盖或三二百嵗或五六百嵗淳漓一变而天地之气盈虚消息后世诚不及古远矣若夫人之所以为人出于本心不可冺灭者则古犹今尔是故可以怀之以仁理之以义先之以敬让示之以好恶也魏徴有见于饥渇者易为饮食而无见于人心之未亡者故其效止于防米数钱外户不闭则无以进矣固不能使人人有士君子之噐也○上谓侍臣曰朕有二喜一惧比年丰稔斗粟三钱一喜也北虏久服边鄙无虞二喜也治安则骄侈易生骄侈则危亡立至此一惧也房龄奏阅府库甲兵逺胜隋世上曰甲兵武备诚不可阙然炀帝甲兵岂不足邪卒亡天下若公等尽力使百姓乂安此乃朕之甲兵也】集览【大有年春秋桓三年冬有年宣十六年冬大有年公羊传有年何以书以喜书也大有年何以书亦以喜书也此其曰有年何仅有年也彼其曰大有年何大丰年也谷梁传释云凡书有年者冬下谷毕入讣用丰足然后书之】质实【五岭注见秦始皇三十三年】
　　书法【书大有年何美恤民也帝自即位山东旱则以赈恤书关中饥则以赦天下书畿内蝗则继以出宫女书其恤民也至矣于是特书大有年嘉之也终纲目书大有年四书有年二详汉明帝永平九年】
　　发明【甚哉治世之难逢也入纲目以来上下一千三百六十二年其间有年之书凡六见于册萧梁武帝之一书后唐明宗之两书皆以分裂之世无足深取若夫海内为一人物阜康以大有年书者独永平开元与是年尔是岂非治世之难逢哉盖尝因是考之当太宗论冶之初一小人以秦任法律汉杂覇道之説中之虽行帝行王之对言简意足然非太宗能断于中知所决择其不为憸人所移者几希惟魏徴言之也明惟太宗行之也力是以帝王之治仁义之效不旋踵而见于四年之间而太宗人能归功于劝行仁义之臣遂使贞观之治振古有光夫岂无自而然哉后之有志当世者茍能以太宗之心行太宗之治则太宗之效将复见于当日而大有年之书亦将复见于方册之间矣孰为帝王之治果难行哉噫】
　　【辛夘】五年春正月诏僧道致拜父母
　　书法【书讥之也其讥何二氏之教其为不忠不孝也大矣始行沙汰随罢沙汰而独拳拳于致拜不能三年之防而缌小功之察此之谓矣】
　　发明【僧道不拜父母乃师他人而拜之此正孔子所谓悖礼者诏令致拜宜矣然曷若不罢沙汰于其初乎比而观之义自见矣】
　　皇太子冠
　　【有司言皇太子冠用二月吉请造兵备仪仗上曰东作方兴宜改用十月少傅萧瑀奏据隂阳书不若二月上曰吉凶在人若动依隂阳不顾礼义吉可得乎循正而行自与吉防农时急务不可失也】质实【东作犹言春耕也】
　　书法【太子冠不书此其书何嘉恤农也于是请造兵备仪仗上以农时改用十月故书嘉之然则曷爲不于十月书书于正月所以志有司之请而着太宗之仁也终纲目太子书冠二宋劭唐承干】
　　诏诸州刬削京观加土爲坟考异【提要无刬削二字】集览【刬削京观刬除削去也犹春秋楚庄王不立京观之意左传宣十二年楚败晋师潘党曰君盍收晋尸以为京观臣闻克敌必示子孙楚子曰非尔所知也古者明王伐不敬取其鲸鲵而封之以为大戮于是乎有京观以惩滛慝今罪无所而民皆尽忠以死君命又何以爲京观乎又京观注见汉后主延熈元年又注见晋愍帝建兴元年鲸鲵】
　　书法【二年书收瘗暴骸仁矣于是复刬削京观加土为坟以礼于死者仁之至也再书美之】发明【天地以好生爲徳而自古战争杀人者徃徃筑爲京观可谓不仁之甚矣刬而坟之不惟泽及朽骨亦可少示戢武之意也书以美之宜矣】
　　○以金帛赐突厥赎男女八万口
　　【隋末中国人多没于突厥突厥降上遣使以金帛赎之凡得男女八万口】质实【突厥北狄种名注见梁武帝大同十一年】
　　书法【赎也书赐何尊中国也于是得男女八万口纲目特书而备録之深嘉之也】
　　夏六月新昌公李纲卒
　　【諡曰贞初周齐王宪女孀居无子纲瞻恤甚厚纲卒其女以父礼防之】质实【新昌县名注见汉武帝元朔二年】
　　秋八月遣使诣高丽葬隋战士考异【诣当作如】质实【高丽东夷国名注见汉武帝元封二年朝鲜】
　　书法【二年收瘗隋末暴骸境内也于是念及高丽战士而遣使葬之可谓仁也已矣可谓逺也已矣故屡书美之】
　　发明【既赎防虏之人又葬战亡之士迭书于册亦可嘉矣使帝能坚守此心又岂有辽东之伐乎】
　　○杀大理丞张蕴古
</div>
    <div class="pagination">
<a href="御批资治通鉴纲目_page149.html">上一页</a><span>...</span><a href="御批资治通鉴纲目_page145.html">145</a><a href="御批资治通鉴纲目_page146.html">146</a><a href="御批资治通鉴纲目_page147.html">147</a><a href="御批资治通鉴纲目_page148.html">148</a><a href="御批资治通鉴纲目_page149.html">149</a><span class="current-page">150</span><a href="御批资治通鉴纲目_page151.html">151</a><a href="御批资治通鉴纲目_page152.html">152</a><a href="御批资治通鉴纲目_page153.html">153</a><a href="御批资治通鉴纲目_page154.html">154</a><a href="御批资治通鉴纲目_page155.html">155</a><span>...</span><a href="御批资治通鉴纲目_page151.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
