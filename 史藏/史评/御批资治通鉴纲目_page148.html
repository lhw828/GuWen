<!DOCTYPE html>
<html>
 <head>
  <meta charset="utf-8"/>
  <title>
   御批资治通鉴纲目 - 第 148 页/共 243 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   御批资治通鉴纲目 - 第 148 页/共 243 页
  </h1>
  <div class="content">
   十二月唐安抚使李大亮讨张善安执之
　　【初辅公祏之反与张善安连兵并州总管周法明将兵击辅公祏善安遣刺客杀之至是李大亮击善安于洪州隔水而陈遥相与语谕以祸福善安曰善安初无反心为将士所误欲降乂恐不免大亮曰张总管有降心则与我一家耳因单骑入其陈执手共语善安大悦遂许降既而善安诣大亮营大亮执之善安营中闻之将攻大亮大亮遣人谕之曰总管自言赤心归国还营恐将士或有异同故留不去耳卿軰何怒于我众遂溃去送善安于长安赦其罪及公祏败得所与往还书乃杀之】质实【李大亮京兆泾阳人长安县名注见汉恵帝五年】
　　【甲申】唐高祖神尧皇帝武徳七年【是歳高开道辅公祏皆败死唯梁师都至贞观二年乃亡】
　　春正月置大中正
　　【依周齐旧制州置中正一人掌知州内人物品量望第以门望高者领之无品秩】质实【中正宫名注见梁武帝天监十八年】
　　二月封高丽王建武为辽东王
　　【上以隋末战士多没于高丽赐高丽王建武书使悉遣还亦索高丽人在中土者遣归其国建武奉诏遣还前后万数至是又请颁歴乃遣使册封之】质实【辽东郡名注见秦王政三年高丽东夷国名注见汉武帝元封二年朝鲜】
　　置州县乡学
　　【诏州县乡皆置学有明一经以上者咸以名闻】
　　书法【自魏书立郡学宋丙午年至梁武始置州郡学己酉年隋文遂有废州县学之书仁寿元年于是复置州县学而并立乡学焉乡学立而后庠序满天下及开元之盛令天下州县里皆置学则天下无无学之里矣元宗开元二十六年】
　　帝诣国子学释奠于先圣先师考异【按廵行例曰学校曰临曰视据汉延熈十九年书魏主髦视学晋隆和元年书秦王坚临太学皆不书诣此条诣当作临或作视】质实【释奠注见梁武帝天监十七年】
　　【诏王公子弟各就学】
　　书法【学书临书视恒也此其书诣何不以人主之位加先圣也故纲目下书孔子宅则上书诣汉明帝永平十五年下书先圣先师则上书诣是年终纲目书诣学二是年太宗贞观十四年书释奠二是年代宗大歴元年】
　　发明【汉史载肃宗至鲁幸孔子宅纲目变文书诣以示尊崇先圣之意臣前已论之矣今国子学乃诸生讲肄之所前史皆书曰幸纲目何为亦以诣书之盖国子学虽有诸生而先圣先师皆在其中此其爲礼固非其他临幸之比是以纲目上书诣国子学而下书释奠于先圣先师其义甚明况幸学之説出于汉唐而不出于三代今唐之高祖当开创之初首能举行是礼纲目书之亦足见崇尚之意其视隋人废黜学校者殆不可同年而语君子安得不喜谈而乐道之哉后太宗贞观十四年书诣国子监其义亦同矣】
　　改大总管府为大都督府○高开道为其下所杀诏以其地为妫州
　　【开道见天下皆定欲降自以数反覆不敢其将卒咸有离心开道选勇敢数百人谓之假子常直阁内使其将张金树领之金树遣人入与假子游献因潜断其弓窃其刀槊以出乃帅其党攻开道假子将御之弓皆絶刀槊已失争出降开道知不免乃自杀金树悉収假子斩之遣使来降以其地置妫州以金树为北燕州都督】质实【妫州注见晋懐帝永嘉五年广寗北燕州注同见上】
　　吴王杜伏威卒考异【按武徳二年书杜伏威降唐唐以为和州总管未尝书封杜伏威为吴王疑漏】
　　【辅公祏之反也诈称伏威之命以令其众公祏平诏追除伏威名没其妻子太宗即位知其寃赦之复其官爵】
　　三月初定官制
　　【以太尉司徒司空为三公次尚书门下中书秘书殿中内侍为六省次御史台次太常至太府为九寺次将作监次国子学次天防上将府次左右衞至左右领衞为十四卫东宫置三师三少詹事及两坊三寺十率府王公置府佐国官公主置邑司并为京职事官州县鎭戍为外职事官自开府仪同三司至将仕郎二十八阶为文散官骠骑大将军至陪戍副尉二十一阶为武散官上柱国至武骑尉十二等为勲官范氏曰三公论道经邦变理隂阳故不以一职名官太尉掌武大司马之职也司徒主民司空主土皆六郷之任非三公也自汉以来失之而唐不能革也且既有三公而又有尚书省是政出于二也既有尚书省又有九寺是政出于三也夫天地之有四时百官之有六职天下万事备尽于此如纲之正网裘之挈领虽百世不可易也如欲稽古以正名茍舍周官未见其可也胡氏曰国学之地重矣夫岂与他官府有司比也而次于匠监之下非失之大乎若以尚书门下中书国子监秘书殿中为六省而降内侍于侍监之下则尊儒重道之意明而奄尹与政之阶替矣】集覧【九寺注见晋武帝咸寜五年乃汉九寺名也按唐志一曰太常寺二曰光禄寺三曰衞尉寺四曰宗正寺五曰太仆寺六曰大理寺七曰鸿胪寺八曰司农寺九曰太府寺詹事东宫官之尊者正三品上掌统三寺十率府之政十率府率与帅通音所类反又朔律反唐东宫六率一日左右率府二曰亲勲翊府三曰左右司御率府四曰左右清道率府五曰左右监门率府六曰左右内率府乂有前后左右四率太子出则前衞率道在前黄麾外左右二率从挟导舆车后卫率从在乌皮外并帯刀执防奄尹注见汉灵帝光和元年】质实【三寺谓家令寺率更寺太仆寺】
　　赵郡王孝恭克丹阳斩辅公祏考异【据上书行台仆射辅公祏反此当书诛误作斩】
　　【先是公祏遣其将冯慧亮等将舟师陈正通等将歩骑以拒官军赵郡王孝恭与李靖帅舟师次舒州李世勣帅歩卒一万度淮次硖石慧亮等坚壁不战皆曰慧亮拥彊兵据水陆之险攻之不可猝防不如直指丹阳掩其巢穴靖曰今此诸栅尚不能防公祏保据石头兵亦不少岂易取哉进攻丹阳旬月不下慧亮等蹑吾后腹背受敌此危道也慧亮正通皆百战余贼其心非不欲战正以公祏立计使之持重以老我师耳今攻其城以挑之一举可破也孝恭然之使羸兵先攻贼垒而勒精兵结陈以待之攻垒者不胜而走贼出兵追之遇大军与战大败乗胜逐北两戌皆溃公祏弃城走人执送丹阳枭首江南皆平】质实【舒州注见梁简文帝大宝元年晋熈淮水名注见汉后主建兴二年硖石山名注见晋孝武帝太元元年石头城名注见汉献帝建安十七年逐北注见周赧王三十一年】
　　夏四月颁新律令
　　【比开皇旧制増新格五十三条】
　　初定均田租庸调法
　　【丁中之民给田一顷笃疾减什之六寡妻妾减七皆以什之三为世业八为口分毎丁歳入租粟二石调随土地所宜绫绢絁布歳役二旬不役则収其佣日三尺有事而加役者旬有五日免其调三旬租调俱免水旱虫霜为灾什损四以上免租损六以上免调损七以上课役俱免凡民赀业分九等百户为里五里为乡四家为邻四邻为保在城邑者为坊田野者为村食禄之家无得与民争利工商杂类无预士伍男女始生为黄四歳为小十六为中二十为丁六十为老歳造计帐三年造户籍范氏曰自井田废而贫富不均后世未有能制民之产使之养生送死无憾者也唐之法盖庻几焉然为治者唯能省力役薄税敛务夲抑末尚俭去奢占田有限困穷有养使贫者足以自立富者不得兼之则均天下之夲也不然虽有法令徒文具而已何益于治哉胡氏曰食禄之家无得与民争利此以廉耻待士大夫之羙政也然古之仕者世禄故仕则不稼后世用人不愼陞黜无常则此制将有不可行者必也仕者视其品而给之田进而任用则有禄以酬其劳置而不用则有田以资其生必有大罪然后取其田里如此则不得争利之法可行而廉耻之风益劝矣】集览【丁中之民详见下文又全丁半丁注见晋孝武帝太元十四年八爲口分分扶问反口分田人八十畆绫绢絁布风土不同故其宜亦异也皮绵之细曰绫缯如麦防曰绢丝经枲纬曰絁经纬皆枲曰布絁音始移反不役则收其佣日三尺佣通作庸唐用人力歳二十日闰加二日不役者则日収绫或绢或絁或布三尺是之谓庸始生爲黄三宗史编觧云黄谓穉防髪黄也四歳爲小小谓细弱也十六爲中中者谓上下通也二十爲丁丁者当也当彊壮之时六十爲老三宗史编作六十而免觧云甲子一周血气已衰故免放之必也属下句】
　　六月庆州都督杨文干反遣秦王世民讨平之
　　【初齐王元吉劝太子建成除秦王世民曰当为兄手刃之世民从上幸元吉第元吉伏甲欲刺之建成止之元吉愠日为兄计耳于我何有建成擅募骁勇二千余人为东宫衞士发幽州突骑三百置诸坊又私使庆州都督杨文干募壮士至是上幸仁智宫建成居守世民元吉皆从建成使元吉就图世民又使人以甲遗文干使之举兵表里相应上闻之怒召建成建成惧不敢赴詹事主簿赵宏智劝其贬损车服屏从者诣上谢罪建成乃诣仁智宫见上叩头谢罪奋身自掷上怒不觧置之幕下以兵守之文干遂发兵反上召秦王世民告之曰文干事连建成恐应之者众汝宜自行还立汝为太子吾不能效隋文帝自诛其子当封建成为蜀王蜀兵脆弱他日茍能事汝汝宜全之不能事汝汝取之易耳世民既行元吉与妃嫔更迭为建成请封徳彝复为营觧于外上意遂变遣建成还守京师惟责以兄弟不睦归罪于王珪韦挺杜淹并流嶲州文干防寜州世民军至其党杀之传首京师范氏曰建成擅募兵甲以危君父其罪大矣高祖不以公义废之乃惑于奸臣之计牵于妃賔之请至使兄弟不相容于天下皆高祖不明之过也】集览【突骑顔师古曰言其骁鋭可以冲突敌人嶲州嶲音髓古卬都国汉武帝始开置越嶲郡以国有嶲水言逾越此水以章休盛也唐置嶲州】质实【庆州注见周显王四十一年赵宏智洛州新安人宏安之弟京师注见周显王二十五年韦挺京兆万年人嶲州注见汉武帝元鼎六年越嶲寕州注见肃宗上元元年】
　　发明【文干之反事连建成纲目书之分注载之高祖是时若能按其罪而黜之则无他日兄弟相残之祸矣惜哉】
　　秋闰七月突厥入寇遣秦王世民将兵御之
　　【或说上曰突厥所以屡寇关中者以子女玉帛皆在长安故也若焚长安而不都则胡宼自息矣上欲从之秦王世民谏曰戎狄为患自古有之陛下以圣武龙兴所征无敌柰何为此以贻四海之羞为百世之笑乎愿假数年之期臣请系颉利之颈致之阙下若其不效迁都未晚上曰善建成与妃嫔因共譛世民曰突厥犯邉得赂则退秦王外托御戎之名内欲总兵权成其簒夺之谋上大怒召世民责之防有司奏突厥入寇上乃改容劳勉诏世民元吉将兵出州以御之上毎有寇盗輙命世民讨之事平之后猜嫌益甚】质实【州注见汉桓帝延熹五年】
　　命韦仁寿检校南寜州都督
　　【仁寿性寛厚有识度初为蜀郡司法书佐所论囚至市犹西向为仁寿礼佛然后死时西南夷内附朝廷遣使抚之类皆贪纵逺民患之上闻仁寿名命检校南寜州都督仁寿既受命将兵五百人至西洱河周歴数千里蛮夷望风归附仁寿承制置七州十五县各以其豪帅为刺史县令法令清肃蛮夷説服各遣子弟入贡】集览【西洱河注见隋文帝开皇十七年】质实【韦仁寿京兆万年人西南夷注见汉武帝元狩元年滇国一统志云南寜州夲汉益州郡味县地唐初于此置南寜州后没于蛮元初置千户所磨弥部万户至元中陞南寜州后改为南寜县至夲朝因之为曲靖军民府治所仍属焉】
　　八月突厥受盟而还
　　【颉利突利二可汗举国入寇连营南上秦王世民引兵拒之防关中久雨粮运阻絶士卒饥疲噐械顿弊朝廷以为忧世民与虏遇于豳州二可汗帅万余骑奄至城西元吉惧不敢出世民乃帅骑驰诣虏陈告之曰国家与可汗和亲何为负约深入我地我秦王也可汗能鬬独出与我鬬若以众来我直以此百骑相当耳颉利不之测笑而不应世民又前遣骑告突利曰尔往与我盟有急相救今乃引兵相攻何无香火之情也突利亦不应世民又前将渡沟水颉利见世民轻出又闻香火之言疑突利与世民有诛乃遣止世民曰王不须渡我但欲与王申固盟约耳乃引兵稍却是后雨益甚世民谓诸将曰虏所恃者弓矢耳今积雨弥时筋胶俱觧弓不可用吾屋居火食刀槊犀利以逸制劳此而不乗将何复待乃潜师夜出冐雨而进突厥大惊世民又遣人说突利颉利欲战突利不可乃请和亲世民许之突利因自托于世民请为兄弟世民亦以恩意抚之与盟而去】集览【顿弊顿通作钝不铦利也史记贾谊赋莫邪为钝兮铅刀为铦又前汉书贾谊防芒刃不顿州通作邠悲巾反古西戎地周时公刘所居故诗为国汉为右扶风西魏置州唐元宗以字类幽字故改为邠犀利犀坚也前汉书鼂错传噐不犀利顔师古注云古以犀兕皮为铠甲故谓坚曰犀】质实【关中注见元宗开元十一年京兆】书法【书受盟何非请也何以知其非请史称世民又遣人説突厥则不欲战之意在我矣纲目书曰受盟不以外加内也书外盟始此盟例四请盟卑辞也受盟顺辞也与盟降辞也来盟伉辞也终纲目书外盟五是年武徳九年代宗永防元年徳宗贞元三年穆宗长庆元年书受盟者二是年代宗永防元年】
　　冬十一月以裴矩权侍中质实【侍中官名环济要畧曰古官也风后为黄帝侍中周有常伯见尚书立政秦汉为侍中徐坚初学记曰秦取古官置夲丞相史也丞相使史五人来往殿中奏事故谓之侍中后魏始为枢宻之任梁又以为宰相职事唐侍中与中书尚书二令并为眞宰相矣】




　　御批资治通鉴纲目卷三十八
&lt;史部,史评类,御批资治通鉴纲目&gt;
　　钦定四库全书
　　御批资治通鉴纲目卷三十九上
　　【起乙酉唐髙祖武徳八年○尽庚子唐太宗贞观十四年】凡十六年
　　【乙酉】八年春正月以张镇周为舒州都督
　　【镇周舒州人也到州就故宅召亲故酣宴十日赠以金帛泣与之别曰今日张镇周犹得与故人欢饮明日之后则舒州都督治百姓耳自是犯法者一无所纵境内肃然】质实【舒州注见梁简文帝大寳元年晋熙】
　　诏许突厥吐谷浑互市
　　【突厥吐谷浑各请互市诏皆许之先是中国防乱民乏耕牛至是资于戎狄杂畜被野】质实【吐谷浑西域国名注见晋武帝建武元年】
　　夏四月西突厥遣使请昏许之
　　【西突厥统叶护可汗遣使请昏上以问裴矩对曰今北防方彊国家且当逺交而近攻臣谓宜许其昏以威颉利俟数年之后徐思其宜耳上从之范氏曰自汉以女嫁匈奴而后世习为故常不以为耻而以为法以为畏之邪则是以天下之大而畏人至于纳女耻也以为谋之邪则是以女为间而欲夺人之国亦耻也髙祖不谋于众贤而问诸亡国之臣宜其不知耻也夫匹士求偶犹以其类今乃以天子之女而弃之戎狄变华为夷岂不哀哉然终唐之世人君行之不以为难其臣亦不以为非由髙祖啓之也】质
　　实【突厥北狄种名注见梁武帝大同十一年可汗夷狄君长号注见汉后主景耀四年】
　　复置十二军
　　【初上以天下大定罢十二军既而突厥为防不已复置之简练士马议大举击突厥】质实【十二军注见隋恭帝侗皇泰二年】
　　秋七月突厥冦邉诏右衞大将军张瑾御之败绩【先是上与突厥书用敌国礼至是上谓侍臣曰突厥贪婪无厌朕将征之自今勿复为书皆用诏敕突厥遂防灵相潞沁韩朔等州张瑾与战太谷全军皆没瑾仅以身免长史温彦博为虏所执虏以彦博职在机近问以国家兵粮虚实彦博不对虏迁之隂山灵州都督任城王道宗击破虏兵颉利遣使请和而退】质实【贪婪注见汉章帝章和二年灵相潞沁韩朔六州名灵注见宗天寳十五载灵武相注见汉元帝建昭二年魏郡潞注见周赧王五十三年上党一统志云沁本后魏之义寜郡隋初废郡置沁州治沁源县大业初州罢义寜初复置义寜郡唐初复为沁州属河东路天寳初改为阳城郡乾元初复曰沁州宋于铜鍉县界置威胜军寻以州省入金复改为沁州元平阳路至本朝初以附郭铜鍉县省入直山西道韩本秦之襄垣县属上党郡以赵襄子所筑故名襄垣汉因之后魏兼置襄垣郡北齐郡废后周置韩州隋大业初州罢以县属上党郡唐初复置韩州贞观中州罢以县属潞州宋属隆徳府金属潞州元仍旧焉本朝因之改属潞州朔注见汉髙帝六年马邑太谷古地名本晋大夫阳处父之邑秦属太原郡汉为阳邑县晋属太原国后魏属太原郡后周徙治今县地开皇初郡废以县属并州后改为大谷县以县西南有太谷故名唐初置太州寻废州以县属太原府五代宋金元俱仍旧焉本朝初因之改属太原府隂山注见秦王政三年任城国名注见汉明帝永平十四年】
　　九月令太府检校诸州权量质实【权量注见周显王十九年】○冬十一月裴矩罢以宇文士及权侍中质实【侍中官名注见武徳七年】加秦王世民中书令齐王元吉侍中
　　【丙戍】九年春正月诏太常少卿祖孝孙定雅乐质实【雅乐注见齐武帝永明九年】○以裴寂为司空
　　【日遣员外郎二人更直其第】
　　二月以齐王元吉为司徒○初令州县里闬各祀社稷【初令州县祀社稷士民里闬亦相从立社各申祈报用洽乡党之欢】质实【社稷注见新莽天凤元年】
　　夏沙汰僧道
　　【太史令傅奕上疏曰佛在西域言妖路逺汉译胡书恣其假托使不忠不孝削发而揖君亲逰手逰食易服以逃租赋伪启三涂谬张六道遂使愚迷妄求功徳不惮科禁轻犯宪章且生死夀夭由于自然刑徳威福闗之人主贫富贵贱功业所招而愚僧矫诈皆云由佛窃人主之权擅造化之力其为害政良可悲矣自汉以前初无佛法君明臣忠祚长年久自立胡神羌戎乱华主庸臣佞政虐祚短梁武齐襄足为明镜今天下僧尼数盈十万请令匹配即成十万余戸产育男女十年长养一纪教训可以足兵诏百官议之惟太仆卿张道源是奕言萧瑀曰佛圣人也而奕非之非圣人者无法当治其罪奕曰人之大伦莫如君父佛以世嫡而叛其父以匹夫而抗天子萧瑀不生于空桑乃遵无父之教非孝者无亲瑀之谓矣瑀不能对但合手曰地狱之设正为是人上亦恶沙门道士茍避征徭不守戒律诏命有司沙汰天下僧尼道士女冠其精勤练行者迁大寺观庸猥麄秽者勒还乡里京师留三寺二观诸州各留一所奕性谨宻以职在占候杜絶交防所奏灾异悉焚其藁】集览【汉译胡书西胡之书难晓故以汉语译之后秦姚兴使鸠摩罗什翻译西域经论自立胡神傅曰西域之神其名曰佛自汉明帝始遣使之天竺求其道得其书空桑列子曰伊尹生乎空桑传记曰伊尹母既孕梦神告之曰臼出水而东走明日视臼出水东走十里而顾其邑尽为水身因化为空桑有莘氏女采桑得婴儿于空桑中命之曰伊尹长而贤为殷汤相舆地要览汴梁雍丘县有空桑城伊尹生防也韵防注空桑山名伊尹生处在冀北】质实【西域国名注见汉宣帝神爵二年三途亦曰三恶张九韶曰一色欲门上尸道天涂界二爱欲门中尸道人涂界三贪欲门下尸道地涂界是谓之三途也六道俗云天道人道魔道地狱道饿鬼道畜生道是之谓六道也张道源并州祁人一统志云空桑城名在开封府陈留县南一十五里帝王世记云伊尹生于空桑郡志伊尹母既孕梦神告曰臼若出水即东走明日臼果出水乃东走十余里顾其邑尽为水遂化为空桑有莘氏女采桑得婴儿于空桑中即此沙门僧名注见汉明帝永平八年沙汰注见宋孝武帝大明二年道士注见隋炀帝大业六年女冠注同上年京师注见周显王二十五年】
　　六月太白经天秦王世民杀太子建成齐王元吉立世民为皇太子决军国事
　　【世民既与建成元吉有隙以洛阳形胜之地恐一朝有变欲出保之乃以行台尚书温大雅镇洛阳建成夜召世民饮酒而酖之世民暴心痛吐血数升上谓世民曰首建大业削平海内皆汝之功吾欲立汝为嗣而汝固辞且建成为嗣日久吾不忍夺也观汝兄弟似不相容不可同处当遣汝居洛阳自陜以东皆主之仍建天子旌旗如汉梁孝王故事世民泣辞不许将行建成元吉相与谋曰秦王若至洛阳不可复制不如留之长安则一匹夫取之易矣乃宻令数人上封事言秦王左右闻往洛阳无不喜跃观其志趣恐不复来上乃止元吉宻请杀世民秦府僚佐皆惶惧不知所出行台郎中房龄谓长孙无忌曰今嫌隙已成一旦祸机窃发岂惟府朝涂地乃实社稷之忧莫若劝王行周公之事以安家国存亡之机正在今日无忌以告世民召杜如晦谋之亦劝世民如龄言建成元吉以秦府多骁将欲诱之使为己用宻以金银器一车赠尉迟敬徳敬徳辞不受以告世民世民曰公心如山岳虽积金至斗知公不移元吉乃譛敬徳于上将杀之世民固请得免又譛程知节出为康州刺史知节谓世民曰大王股肱羽翼尽矣身何能久知节以死不去愿早决计建成谓元吉曰秦府智畧之士可惮者独房龄杜如晦耳皆譛之于上而逐之世民腹心惟长孙无忌在与其舅髙士亷将军侯君集及尉迟敬徳等日夜劝世民决计世民犹豫问于李靖及李世勣皆辞世民由是重二人防突厥入塞建成荐元吉将兵击之元吉请尉迟敬徳等与之俱又悉简秦府精卒以益其军率更丞王胵宻告世民曰太子语齐王吾与秦王饯汝于昆明池使壮士拉杀之因遣人説上授我以国而立汝为太弟世民以告长孙无忌无忌等告世民先事图之世民叹曰骨肉相残古今大恶吾诚知祸在朝夕欲俟其发然后以义讨之不亦可乎敬徳日人情谁不爱其死今众人以死奉王乃天授也大王不用敬徳之言敬徳将窜身草泽不能留居大王左右交手受戮也无忌曰不从敬徳之言无忌亦当相随而去不能复事大王矣世民曰公更图之敬徳曰大王素所畜养勇士八百余人今已入宫擐甲执兵事势已成大王安得已乎世民访之府僚皆曰齐王凶戾终不肯事其兄尝谓护军薛实曰但除秦王取东宫如反掌耳彼与太子谋乱未成已有取太子之心乱心无厌何所不至若使二人得志天下非复唐有大王奈何狥匹夫之节忘社稷之计乎世民犹未决众曰大王以舜为何如人曰圣人也众曰使舜浚井而不出涂廪而不下则井中之泥廪上之灰耳安能泽被天下法施后世乎是以小杖则受大杖则走盖所存者大也世民命卜之幕友张公谨自外来见之取龟投地曰卜以决疑不疑何卜卜而不吉庸得已乎世民意乃决于是太白再经天傅奕宻奏太白见秦分秦王当有天下上以其状授世民于是世民宻奏建成元吉淫乱后宫且曰兄弟专欲杀臣似为世充建徳报讐臣今永违君亲亦实耻见诸贼于地下上惊报曰明当鞫问汝宜早防明日世民帅长孙无忌等入伏兵于武门张媫妤窃知世民表意驰语建成建成召元吉谋之元吉曰宜勒兵不朝以观形势建成曰兵备已严当俱入防自问消息乃俱入至临湖殿觉有变欲还世民追射建成杀之尉迟敬徳射杀元吉于是东宫齐府将帅薛万彻等率众大至攻武门敬徳以二人首示之乃颇散去上方泛舟海池世民使敬徳入侍敬徳贯甲持矛直至上所奏曰太子齐王作乱秦王兵已诛之矣恐惊动陛下遣臣宿卫上谓裴寂等曰不图今日乃见此事当如之何萧瑀陈叔达曰建成元吉本不豫义谋又无功于天下疾秦王功髙望重共为奸谋今秦王已讨而诛之陛下若处以元良委之国务无复事矣上曰此吾之夙心也时秦府兵与二宫左右战犹未已敬徳请降手敕令内外诸军一受秦王节度众然后定上召世民抚之世民跪吮上乳号恸久之建成元吉诸子皆坐诛诸将又欲尽诛建成元吉左右百余人敬徳曰此非所以求安也乃止遂立世民为皇太子军国庶事悉委太子处决然后闻奏太子命纵禁苑鹰犬罢四方贡献聴百官各陈治道政令简肃中外大悦召傅奕谓曰汝前所奏防为吾祸然凡有天变卿宜尽言勿以前事为惩也司马公曰立嫡以长礼之正也然髙祖所以有天下皆太宗之功隠太子以庸劣居其右地嫌势逼必不相容向使髙祖有文王之明隠太子有泰伯之贤太宗有子臧之节则乱何自而生哉既不能然太宗始欲俟其先发然后应之如此则事非获已犹为愈也既而为羣下所廹遂至蹀血禁门推刃同气贻讥千古惜哉夫创业埀统之君子孙之所仪刑也彼中明肃代之传继得非有所指拟以为口实乎范氏曰建成虽无功太子也太宗虽有功藩王也太子君之贰父之统也而杀之是无君父也立子以长不以功所以重先君之世也故周公不有天下弟虽齐圣不先于兄久矣或以太宗杀建成元吉比周公诛管蔡者亦非也昔象日以杀舜为事而舜封之管蔡启商以叛周而周公诛之其迹不同其道一也盖象得罪于舜而已故封之管蔡将危周公以间王室得罪于天下故诛之非周公诛之天下所当诛也后世王者不幸而有弟如象则当如舜封之是也不幸而有兄如管蔡则当如周公诛之是也舜处其常周公处其变此圣人所以同归于道也夫建成元吉非得罪于天下者也则杀之者已之私耳岂周公之心乎或曰使建成为天子辅以元吉则唐必亡矣奈何曰古之贤人守死而不为不义者义重于死故也必若悖天理灭人伦而有天下不若亡之愈也故为唐史者书曰秦王世民杀皇太子建成齐王元吉立世民为皇太子然则太宗之罪着矣】集览【周公之事谓杀管叔及蔡叔之事浚井而不出舜之母早死舜父瞽瞍再娶而生象爱之常欲杀舜后尝使舜穿井舜既入深瞽瞍下土实井舜乃为匿空旁出之空音孔涂廪而不下瞽瞍使舜上涂廪舜既上瞽瞍从下焚廪舜乃以两笠自捍而下获免太白经天天官书太白出不经天经天天下革政韩诗外传曰太白春见东方以晨为启眀秋见西方以夕为长庚晋灼曰太白隂星上公大将军之象出东当伏东出西当伏西过午为经天谓昼见午上也洪范五行传曰太白少隂之星以已未为界不得经天而行经天为不臣兵起也又太白罚星注见晋穆帝升平元年秦分礼春官保章氏以星土辨九州所封封域皆有分星以观妖祥注鹑首秦也星经云东井舆鬼秦之分野雍州又注见晋穆帝升平元年立嫡以长礼之正也公羊传隠元年立嫡以长不以贤立子以贵不以长注嫡谓适夫人之子尊无与敌故以齿也子谓左右媵及侄娣之子位有贵贱又防其同时而生故以贵也隠太子建成也后追封息隠王文王之眀记檀弓昔者文王舎伯邑考而立武王注文王之立武王权也孔子家语周制立孙注伯邑考文王长子也言文王亦立子而不立孙泰伯之贤注见汉昭帝元平元年太王废泰伯立王季子臧之节注见晋恵帝太安元年蹀血蹀履也谓杀人血流履渉之也汉文本纪喋血京师顔师古曰喋当作蹀】质实【洛阳县名注见周显王三年陕州名注同上四十五年汉梁孝王故事事在汉景帝中元二年长安县名注见汉恵帝五年一统志云康州本秦之南海郡地汉置端溪县属苍梧郡东晋于县置晋康郡隋废郡以县属端州唐初于此置南康州寻废复置名康州天寳初改为晋康郡乾元初复改为康州宋初州废县仍属端州寻复置康州绍兴初陞为徳庆府又置永庆军节度元改置徳庆路广西道后还广东道本朝初改路为府寻改府为州以端溪县省入肇庆府髙士亷河间蓨人劢之子侯君集京兆三水人率更官名注见宋文帝元嘉十五年昆明池注见汉武帝元狩三年东宫注见宋文帝元嘉二十七年张公谨魏州繁水人海池有四在西安府唐西内一在毬塲亭之东一在咸池殿之东一在望云亭之西一在望云亭之北周公诛管蔡注见陈宣帝大建三年】发明【建成元吉之死唐史书之纲目书之先儒论之皆已得其当矣二人既殒又复尽杀其子此何义哉自曹魏而下南北分裂朝代迁革必尽灭前人之族此其所以享国不永太宗功济天下治致太平由汉以来未见其匹然不再传而有武氏之祸子孙殱灭防尽得非昭昭之报有不容冺者欤不然唐氏代隋方且録用其子孙大非南北之比固不应亦有是报也臣故因而论之以为好杀者之戒】
　　罢沙汰僧道
　　书法【建成既死有赦不书即书立太子何不得不即立也沙汰僧道髙祖意也而庚申赦文首罢之虽曰髙祖之赦实世民意矣纲目书于辛酉决军国事之下蔽其失于世民也世民于此不惟心术之差而急于悦人以忘改父之嫌亦甚矣】
　　发明【上书立秦王为太子决军国事未闻有异政也而首罢沙汰僧道则非先务矣考之前史皆载于立太子之上盖是六月庚申赦天下之日载在赦文诏中至癸亥日方立世民为太子是以前史所载如彼然岂知当时诏防已出于太宗之意故纲目特笔于下以见太宗初政之失此亦春秋诛心之法也不然賛唐史者何为亦以复立浮屠讥之哉】
　　○以魏徴王珪为谏议大夫
　　【初洗马魏徴常劝建成早除秦王及建成败太子召徴谓曰汝何为离间我兄弟徴举止自若对曰先太子早从徴言必无今日之祸太子改容礼之引为詹事主簿亦召王珪韦挺于嶲州皆以为谏议大夫范氏曰闻之程子齐桓公杀公子紏召忽死之管仲不死又相桓公以霸而孔子取之何哉桓公子紏皆以公子出奔子紏未尝为世子也桓公先入而得齐非取诸子紏也桓公既入而杀子紏恶则恶矣然纳桓公者齐也春秋书公伐齐纳紏不称子不当立者也齐小白入于齐以小白系之齐当立者也是以管仲不得讐桓公而得以之为君建成为太子且兄也秦王为藩王又弟也王魏受命为东宫之臣则建成其君也岂有人杀其君而可北面为之臣乎以弟杀兄以藩王杀太子而夺其位太宗亦非可事之君矣食君之禄而不死其难朝以为讐暮以为君于其不可事而事之皆有罪焉臣之事君如妇之从夫也其义不可以不明苟不明于义而委质于人虽曰不利吾不信也】集览【闻之程子程子伊川也文公感兴诗耿耿范太史受説伊川翁以小白系之齐小白齐桓之名春秋书小白系于齐字下公羊传荘九年齐小白入于齐曷为以国氏当国也何休学云当国故先氏国也】质实【洗马官名注见晋武帝泰始三年詹事官名注见武徳七年嶲州注见汉武帝元鼎六年一统志云程子名颐洛阳人珦之子少有髙识非礼不动宋仁宗时上疏欲黜世俗之论以王道为心大臣屡荐不起哲宗初诏授西京国子教授力辞召见擢崇政殿説书文彦博称为真侍讲后入元祐党籍与兄颢倡明道学出其门者最多世称伊川先生后谥正公封伊阳伯从祀孔子庙庭齐桓公杀公子紏召忽死之管仲不死又相桓公以霸而孔子取之语子路曰桓公杀公子紏召忽死之管仲不死曰未仁乎子曰桓公九合诸侯不以兵车管仲之力也如其仁如其仁注按春秋传齐襄公无道鲍叔牙奉公子小白奔莒及无知弑襄公管夷吾召忽奉公子紏奔鲁鲁人纳之未克而小白入是为桓公使鲁杀子紏而请管仲召忽死之管仲请囚鲍叔牙言于桓公以为相事在左传荘八年委质注见周威烈王二十三年】
　　书法【书以魏徴王珪何美世民也于是世民决军国事举不弃讐可谓无我矣故予之非讥事讐欤谏议大夫天子之谏臣也世民自为太子耳故为东宫官今为天子谏臣何讥之有虽曰世民以之然君父在上王魏安得自分彼我乎纲目之书美世民也果以事讐为讥则必书以为太子詹事主簿矣】
　　发明【太宗之徳以从谏为首称今观其聴政之初即擢王魏为谏臣纲目亦首书于册则其盛徳固已具见于此宜其有治致太平之功也虽然太宗从谏之美固可嘉矣王魏事讐之失亦可闻乎今观先儒辩论太子藩王之分深责王魏不能死于其难其説亦既明白又何复议之有然尝反复思之窃有疑焉夫臣之事君固当终始一节若君臣之分未定遽欲死于其难则亦君子之所不予彼王珪为太子中允魏徴为太子洗马是果谁之命邪若出于太子之命则太子其君也若出于髙祖之命则髙祖乃其君耳奉髙祖之命而辅太子则髙祖其君也太子其长也万一髙祖或迁王魏于秦府而为秦府之属则将逆髙祖之命而必欲尽节于太子乎抑亦顺髙祖之命以其所以奉太子者奉秦王乎又不幸太子得罪于髙祖而髙祖诛之亦将必死于所事而讐髙祖乎家无二主国无二上若以委质事君言之则王魏委质事髙祖者也非事太子也若以食人之禄言之则王魏食髙祖之禄者也非食太子之禄也王魏委质事髙祖食髙祖之禄髙祖使之佐太子若太子失徳则王魏当受不能辅导之责为有负于髙祖若藩王交鬬则固有髙祖在焉即不幸诸王互相攻击其僚属必欲各死于所事此则大乱之道也故夫为王魏者于建成未败之前知其不可辅则当引身而去于建成既败之后知其不义而死则当席藁聴命自请其不能正救之罪或髙祖赦之使事新君则亦惟上所命可也有如异时太宗以张素为庶子于志寜为詹事既而太子承干罪废素以不谏见黜志寜以谏诤见褒于时魏王泰亦与承干为敌是二人者亦将尽节所事而讐魏王乎抑将聴命其君而惟太宗黜陟之从也大抵东宫官属与诸王官属皆出于朝廷所擢或今日为此眀日为彼或身处朝列兼职宫僚初无定选与人臣事君不同故夫太子臣子也藩王亦臣子也其僚属亦臣子也崇卑虽有不同其为臣子则一耳任是职者固当以一人为主不得以所事为主昔后周髙祖谓其弟齐公宪侍读裴文举曰卿虽陪侍齐公不得遽同为臣欲死于所事斯言得之矣或曰齐桓子紏之事将如之何曰非也齐桓子紏均为公子亦既出奔于外齐襄既殁齐国无主故齐桓子紏若敌国然各君其君各臣其臣非若唐髙祖在上制命出于一人者也然则王魏非惟不能讐太宗亦不当讐太宗其失在于不能请命髙祖而已纲目于王魏之事书之初无贬辞而具载范公祖禹之言于下固将有待后人折之耳使纲目果罪二子反君事讐则当书曰以故太子洗马魏徴中允王珪为谏议大夫矣斯事系臣子之大节所当别白不得不详而辨之以告后之君子】
　　帝自称太上皇
　　书法【贺善賛曰唐取天下纲目书之虽与汉殊然自即位以来书置学校立州县乡学释奠先圣先师诏定雅乐诏沙汰僧道书用孙伏伽李素立苏世长盖皆予之至书用隋宗室书酅公薨则又宋齐以来絶无而仅有者也】
　　○庐江王瑗反幽州将军王君廓杀之
　　【初上以瑗为幽州都督又以其懦怯非将帅才使王君廓佐之君廓故羣盗勇悍险诈瑗推心倚仗之太子建成谋害秦王宻与瑗相结建成死诏遣使驰驿召瑗瑗心不自安谋于君廓君廓欲取瑗以为功乃曰大王若入必无全理瑗曰我今以命托公举事决矣乃发驿徴兵又召燕州刺史王诜计事欲除君廓以诜代之君廓知之往见诜斩之持其首告众曰李瑗与王诜同反汝何故从之取族灭乎遂率麾下逾城而入执瑗缢之诏以君廓为幽州都督以瑗家口赐之】质实【庐江县名注见懿宗光启三年幽州注见武徳四年一统志云燕州本秦上谷郡地汉及魏晋皆为范阳之境北齐始置归徳郡隋改为顺州唐初改为燕州天寳初复改归徳郡乾元初复为顺州辽初改为归寜军后改为归化军宋置顺兴军金复为顺州元仍旧本朝初改为顺义县属顺天府麾下注见汉献帝建安十四年】
　　书法【书反矣不书讨杀何不以讨予君廓也曷为不以讨予之教之反者君廓也故止书杀】发明【庐江既反何以书杀王君廓陷之则不得而诛之也】
　　秋七月以髙士亷为侍中房龄宇文士及为中书令萧瑀封徳彛为仆射○遣魏徴宣慰山东
　　【建成元吉之党亡在民间虽更赦令犹不自安徼幸者争告捕以邀赏谏议大夫王珪以启太子太子令事连东宫齐王及李瑗者并不得告违者反坐遣魏徴宣慰山东聼以便宜从事徴至磁州遇州县锢送前太子千牛李志安齐王护军李思行诣京师徴曰前宫齐府左右已赦不问今复送思行等则谁不自疑虽遣使者人谁信之吾不可以顾身嫌不为国虑且既防国士之遇敢不以国士报之乎遂皆解纵之太子闻之甚喜】质实【山东道名注见宋文帝元嘉二十五年磁州注见隋文帝仁夀四年千牛官名注见梁武帝普通二年李思行赵州人】
　　八月太子即位考证【当作太子世民即位○谨按凡例曰凡正统继世曰太子某即位注云汉惠帝以下用此例古礼已废从本文也今纲目诸本自唐以后太子即位皆不书名故当补正后仿此诏传位于太子太子固辞不许乃即位】
　　书法【纲目书传国一赵主父书传位六魏主齐主湛齐主纬周主赟唐睿宗頥宗明有受也此则曷为不书传讥也若曰帝则自称太上皇而太子即位云尔授受之际其亦未有以暴白于天下矣是故太宗之立书太子即位而不书传肃宗之立书太子即位而不书传皆有憾之辞也】
　　放宫女三千余人
　　发明【按礼天子立后固有六宫三夫人九嫔二十七世妇八十一御妻矣然未闻千百其数也昔晋武平吴之后掖庭殆将万人遂殒其躬而亡其国今太宗嗣位首放宫女三千余人可谓盛徳之事遂使后人流之歌咏见之称述不一而足然司马通鉴止载简出宫女而不言其数纲目本之唐史大书于册盖美之也抑尝因是思之放出之数若是其众则其在宫掖者不言可知未防贞观二年又复简出三千余人首尾不三年间其数防与晋武相亚虽太宗盛徳固不可少訾然君子合前后考之又自可以观世变矣吁】
　　○立妃长孙氏为皇后
　　【后少好读书造次必循礼法上为秦王后奉事髙祖承顺妃嫔甚有内助及为后务崇节俭服御取给而已上深重之尝与之议赏罚后辞曰牝鸡之晨惟家之索妾妇人安敢预闻政事固问之终不对】质实【牝鸡之晨惟家之索注见隋文帝仁夀四年】
　　突厥入防至便桥帝出御之突厥请盟而退考异【提要御作责】
　　【梁师都所部离叛国寖衰弱乃朝于突厥劝令入防于是颉利突利二可汗合兵十余万骑冦泾州颉利进至渭水便桥之北遣其腹心执失思力入见以观虚实思力盛称二可汗将兵百万今至矣上让之曰吾与汝可汗面结和亲赠遗无筭今汝可汗背盟入防于我无愧汝虽戎狄亦有人心何得全忘大恩自夸彊盛我今先斩汝矣思力惧乃囚之上乃自与髙士亷房龄等六骑径诣渭水上与颉利隔水而语责以负约突厥大惊皆下马罗拜俄而诸军继至旌甲蔽野颉利见思力不返而上轻出军容甚盛有惧色上麾诸军使郤而布陈独留与颉利语萧瑀叩马固谏上曰突厥所以敢倾国而来者以我国内有难朕新即位谓我不能抗御也我若示之以弱虏必放兵大掠不可复制故朕轻骑独出示若轻之震耀军容使知必战虏既深入必有惧心与战则克与和则固制服突厥在此举矣是日颉利来请和诏许之斩白马与盟于便桥之上突厥引兵退萧瑀请曰突厥未和之时诸将争欲战陛下不许而虏自退其策安在上曰突厥之众多而不整君臣之志惟贿是求昨其达官皆来谒我我若醉而防之因撃其众伏兵邀其前大军蹑其后覆之如反掌耳然吾即位日浅国家未安一与虏战结怨既深彼或惧而修备则吾未可以得志也故卷甲韬戈啗以金帛彼既得所欲志必骄惰然后养威俟衅一举可灭也将欲取之必固与之此之谓也瑀谢不及颉利献马二千匹羊万口上不受诏归所掠中国戸口】集览【便桥长安城北面西头门曰便门即平门也古者平便字通初汉武于此作桥跨渭水上以趣茂陵其道易直桥正与便门相对因号便桥执失虏复姓】质实【泾州注见汉光武建武元年渭水注见汉髙帝五年便桥注见汉髙后八年渭桥】
　　书法【防未有书至者书至便桥深入也深入始此而帝六骑轻出隔水责之固有以夺人之心矣书曰请盟而退请者何求盟在彼也与前书受盟者大异矣武徳七年】
　　九月引诸衞将卒习射于显徳殿
　　【上日引诸卫将卒数百人习射殿庭谕之曰朕不使汝曹穿池筑苑专习弓矢居闲无事则为汝师突厥入防则为汝将庶防中国之民可以少安羣臣多谏曰于律以兵刅至御在所者绞今使将卒习射殿庭万一狂夫窃发出于不意非所以重社稷也上曰王者视四海为一家封域之内皆朕赤子朕一一推心置其腹中奈何宿卫之士亦加猜忌乎由是人思自励数年之间悉为精鋭上尝言吾自少经畧四方颇知用兵之要毎观敌陈则知其彊弱尝以吾弱当其彊彊当其弱彼乗吾弱逐奔不过数十百歩吾乗其弱必出其陈后反而撃之无不溃败矣范氏曰有国家者虽不可忘战然教习士卒乃有司之事殿庭非其所也将帅得人何患士之不勇技之不精乎且以万乘之主而为卒伍之师既非所以示徳即位之初不以教化礼乐为先务而急于习射志则陋矣虽士励兵彊征伐四克非帝王之盛节亦不足贵也】质实【一统志云显徳殿在西安府治东北五里唐东内太宗即位于此近有丽正光大崇仁等殿及崇文馆左右春坊宗尝讲学于此处万一犹言或者也】
　　书法【显徳殿何讥非地也有司常事而身亲之且又引之殿庭益非地矣是故置精舎而非其地则书于内殿晋孝武帝太元六年杀人而非其地则书于殿内隋文帝开皇十年习射而非其地则书于显徳殿是年宴回纥使而非其地则书于宣政殿肃宗至徳二年置道塲而非其地则书于三殿肃宗上元二年皆讥也】
　　发明【天子非教射之人卒伍非进见之士殿庭非习武之所一举而三失具矣故书以讥之】
　　定勲臣爵邑
　　【上面定勲臣爵邑命陈叔达唱名示之且曰所叙未当宜各自言于是诸将争功纷纭不已淮安王神通曰臣举兵闗西首应义旗今房龄杜如晦等専弄刀笔功居臣上臣窃不服上曰叔父虽首唱举兵盖亦自营脱祸及窦建徳吞噬山东叔父全军覆没刘黒闼再合余烬叔父望风奔北龄等运筹帷幄坐安社稷论功行赏固宜居叔父之先叔父国之至亲朕诚无所爱但不可以私恩滥与勲臣同赏耳诸将乃相谓曰陛下至公淮安王尚无所私吾侪何敢不安其分遂皆悦服○房龄尝言秦府旧人未迁官者皆嗟怨上曰王者至公无私故能服天下之心设官分职以为民也当择贤才而用之岂以新旧为先后哉必也新而贤旧而不肖安可舍新而取旧乎今不论其贤不肖而直言嗟怨岂为政之体乎其后或请追秦府旧兵入宿卫者上曰朕以天下为家惟贤是与岂旧兵之外皆无可信者乎汝之此意非所以广朕徳于天下也】质实【淮安郡名注见齐武帝永明五年】
　　禁淫祀杂占○置文馆
　　【上于文殿聚四库书二十余万卷置文馆于殿侧选天下文学之士虞世南禇亮姚思亷欧阳询蔡允恭萧徳言等以本官兼学士令更日宿直聴朝之隙引入内殿讲论前言往行商确政事或至夜分乃罢又取三品以上子孙充文馆学生○上谓侍臣曰朕观炀帝文辞奥博亦知是尧舜而非桀纣然行事何其相反也魏徴对曰人君虽圣哲犹当虚己以受人故智者献其谋勇者竭其力炀帝恃其俊才骄矜自用故口诵尧舜之言而身为桀纣之行曾不自知以至覆亡也上曰前事不逺吾属之师也胡氏曰太宗之问岂独炀帝为然魏徴当因此力陈尧舜所以为尧舜者使其君有脩进企及之方则其益大矣顾以虚己受人为言何其见尧舜之浅耶○上问给亊中孔頴达曰论语以能问于不能以多问于寡有若无实若虚何谓也颖达具释其义以对且曰非独匹夫如是帝王内蕴神明外当默若位居尊极耀聪明以才陵人饰非拒谏则下情不通取亡之道也胡氏曰太宗有善惟恐人之不知颖达所对亦足以箴之矣虽然吾友从事于斯之意则未易晓也夫既能矣不自以为能可也而又问于不能既多矣不自以为多可也而又问于寡彼不能与少者将何以益我不防于伪以下人者乎是不然惟善学者志不倦心不盈一言之不闻一义之不知歉然如饮食之不饱也此何所为而然哉诚以道无量理无极而事无方也使太宗而知此庶乎其少进矣○上曰朕每临朝欲发一言未尝不三思恐为民害是以不多言知起居事杜正伦曰臣职在记言陛下之言失臣必书之岂徒有害于今亦恐贻讥于后○上尝谓傅奕曰佛教妙可师卿何独不悟其理对曰佛乃胡中桀黠诳耀彼土中国邪僻之人取荘老谈饰以妖幻之语用欺愚俗无益于民有害于国臣非不悟鄙不学也上颇然之后因谓侍臣曰梁武帝惟谈苦空侯景之乱百官不能乘马元帝为魏师所围犹讲老子百官戎服以聼此深足为戒朕所学者惟尧舜周孔之道如鸟之有翼鱼之有水失之则死不可暂无耳胡氏曰太宗可谓知所去取矣而劫父臣虏杀兄及弟骇君亲而代其位室弟妇欲以为妻此人道所不得为者孰谓尧舜周孔之道而有是哉○上谓裴寂曰比多上书言事者朕皆黏之屋壁得出入省览数思治道或深夜方寝公辈亦当恪勤职事副朕此意○有上书请去佞臣者上问佞臣为谁对曰愿陛下与羣臣言或阳怒以试之彼执理不屈者直臣也畏威顺防者佞臣也上曰君源也臣流也浊其源而求其流之清不可得矣君自为诈何以责臣下之直乎朕方以至诚治天下见前世帝王好以权谲小数接其臣下者常窃耻之卿策虽善朕不取也范氏曰太宗可谓知君道矣夫君以一人之身而御四海之广应万务之众茍不以至诚与贤而役其独智以先天下则耳目心志之所及者其能防何是故人君必清心以莅之虚己以待之如鉴之明如水之止则物至而不能罔矣且我以其正彼以其颇我以其直彼以其伪何患乎邪之不察佞之不辨而必行诈以试之哉一为不诚则心且蔽矣邪正何能辨乎惟能御以至诚则忠直者进而憸邪无自入矣○上与羣臣论止盗或请重法以禁之上曰朕当去奢省费轻徭薄赋选用亷吏使民衣食有余则自不为盗安用重法邪自是数年之后海内升平路不拾遗外戸不闭商旅野宿焉范氏曰季康子患盗问于孔子孔子曰茍子之不欲虽赏之不窃信哉斯言也盖君者本也民者末也君者源也民者流也本正则末正源清则流清矣是以先王之治必反求诸己已正而物莫不应矣夫重法以止盗法繁而盗愈多去奢省费轻徭薄赋此清源正本止欲之道也太宗行之其效如此君人者无以迂言为难行而以峻法为足恃则知致治之方矣○上尝曰君依于国国依于民刻民以奉君犹割肉以充腹腹饱而身毙君富而国亡矣然人君之患不自外来常由身出盖欲盛则费广费广则赋重赋重则民愁而国危朕常以此思之不敢纵欲也○上谓公卿曰昔禹凿山治水而民无谤讟者与人同利故也秦始皇营宫室而民怨叛者病人以利己故也夫美丽珍竒固人之所欲若纵之不已则危亡立至朕欲营一殿材用已具鉴秦而止王公以下宜体朕此意由是二十年间风俗素朴衣无锦绣公私富给○上谓侍臣曰吾闻西域贾胡得美珠剖身以蔵之有诸侍臣曰有之上曰人皆知笑彼之爱珠而不爱其身也吏受赇抵法与帝王狥奢欲而亡国者何以异于胡之可笑耶魏徴曰昔鲁哀公谓孔子曰人有好忘者徙宅而忘其妻孔子曰又有甚者桀纣乃忘其身亦犹是也上曰然朕与公辈宜戮力相辅庶免为人笑也○上患吏多受赇宻使左右试赂之有司门令史受绢一匹上欲杀之民部尚书裴矩谏曰为吏受赂罪诚当死但陛下使人遗之而受乃陷人于法也恐非所谓道之以徳齐之以礼上悦告羣臣曰裴矩能当官力争不为面从傥毎事皆然何忧不治司马公曰古人有言君明臣直裴矩佞于隋而忠于唐非其性之有变也君恶闻其过则忠化为佞君乐闻直言则佞化为忠是知君者表也臣者影也表动则影随矣】集览【谈苦空谈説佛教也梁武尝幸同泰寺开湼槃经题故云劫父臣虏劫胁髙祖起兵又结好突厥而臣事之司门令史主通籍出入禁门】质实【一统志云文殿在西安府治东北五里大明宫内宣政殿前日华门东欧阳询潭州湘人杜正伦湘州洹水人荘老注见晋成帝咸康三年季康子名肥鲁大夫季孙氏也鲁哀公名蒋定公子也】
　　书法【书美之也与书齐置文林馆者异矣终纲目书馆二陈癸巳年是年】
　　发明【太宗初政如日方升纎翳不作其清明气象至今可想纲目书置文馆初无美词而分注备载其君臣论治之实于下后之欲考太宗之治者当于是焉观之则得其要领矣】
　　冬十月朔日食○诏追封故太子为息隠王齐王为海陵刺王改葬之
　　【后诏复息隠王为隠太子海陵刺王号巢刺王】集览【巢刺王巢子小反所封邑名今无为州巢县是刺王注见宋明帝泰始七年】质实【息县名注见汉平帝元兴四年新息海陵县名注见周世宗显徳五年巢县名注见秦二世二年居巢】
　　立子承干为皇太子
　　【承干生八年矣】
  </div>
  <div class="pagination">
   <a href="御批资治通鉴纲目_page147.html">
    上一页
   </a>
   <span>
    ...
   </span>
   <a href="御批资治通鉴纲目_page143.html">
    143
   </a>
   <a href="御批资治通鉴纲目_page144.html">
    144
   </a>
   <a href="御批资治通鉴纲目_page145.html">
    145
   </a>
   <a href="御批资治通鉴纲目_page146.html">
    146
   </a>
   <a href="御批资治通鉴纲目_page147.html">
    147
   </a>
   <span class="current-page">
    148
   </span>
   <a href="御批资治通鉴纲目_page149.html">
    149
   </a>
   <a href="御批资治通鉴纲目_page150.html">
    150
   </a>
   <a href="御批资治通鉴纲目_page151.html">
    151
   </a>
   <a href="御批资治通鉴纲目_page152.html">
    152
   </a>
   <a href="御批资治通鉴纲目_page153.html">
    153
   </a>
   <span>
    ...
   </span>
   <a href="御批资治通鉴纲目_page149.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
