<!DOCTYPE html>
<html>
<head>
    <meta charset="UTF-8">
    <title>御批资治通鉴纲目 - 第 187 页/共 243 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御批资治通鉴纲目 - 第 187 页/共 243 页</h1>
    <div class="content">　　以萧复为江淮等道宣慰安抚使
　　【萧复尝言于上曰宦官为监军恃恩纵横此属但应掌宫掖之事不宜委以兵权国政上不悦又尝言陛下践祚之初圣德光被自用杨炎卢杞黩乱朝政以致今日陛下诚能变更睿志臣敢不竭力傥使臣依阿茍免臣实不能又尝与卢杞同奏事杞顺上防复正色曰卢杞言不正上愕然退谓左右曰萧复轻朕命复充山南荆湖江淮等道宣慰安抚使实疎之也旣而刘从一及朝士多奏留复上谓陆防曰朕故遣重臣宣慰江淮宰相朝士佥谓宜然今乃反覆如是意复悔行使之论奏卿知复如何人其意安在防上疏曰复痛自脩励慕为清贞用虽不周行则可保至于轻诈如此复必不为借使复欲逗遛从一安肯附防愿陛下明加辨诘若复有所请求则从一何容为隐若从一自有回互则萧复不当受疑上亦竟不复辨也胡氏曰萧复请德宗变更乱志此格其非心引诸当道之言也又以去留与帝为约不行而后去心则无愧夫岂度君之长短而用吾尺寸以俯就之哉若复者可谓大臣矣然复言宦官纵横而上不悦是与宦官为一体也言卢杞不正而上愕然是与卢杞为一心也其不可与有为也决矣】集览【掌宫掖之事唐初太常定制内侍省不置三品官不任以事唯门阁守衞廷内扫除黄衣禀食而已行则可保言不悔行也去留与帝为约萧复所谓臣不敢竭力者留也臣实不能者去也此二句是与帝为约也】正误【行则可保今按行去声集览似以行为平声大槩言萧复平日之行不独指不悔行一事】质实【山南道名注见汉献帝建安十二年襄阳逗留注见汉宣帝本始三年】
　　诏复王武俊田悦李纳官爵
　　【朱滔使人説田悦欲与共取大梁悦不欲行而未忍絶滔召官属议之许士则曰朱滔昔事李怀仙与兄泚及朱希彩共杀懐仙而立希彩又杀希彩而立泚泚旣为帅滔乃劝泚入朝而自为留后虽劝以忠义实夺之权平生与同谋共功负而杀之者二十余人使滔得志泚亦不为所容况同盟乎不若阳许偕行隂为之备厚加迎劳至则托以他故遣将分兵而随之则大王外不失报德之名而内无仓猝之忧矣防武俊亦遣田秀驰见悦曰天子方在隐忧以德绥我我曹何得不悔过而归之且舍九叶天子不事而事泚及滔乎八郎慎勿与俱南但闭城拒守武俊请伺其隙连昭义之兵击而灭之与八郎再清河朔共事天子不亦善乎悦意遂决约滔曰如约滔将歩骑五万人回纥三千人发河间而南入赵境武俊大设犒享入魏境悦供承倍丰滔遣使见悦约与偕行悦曰昨日将出军将士勒兵不听曰国兵新破将士不免冻馁若舍城邑而去朝出暮必有变然悦不敢贰已令步骑五千从行供刍牧之役矣滔大怒即日遣兵攻宗城经城冠氏皆拔之又纵回纥掠馆陶顿幄帟器皿车牛以去悦闭城自守滔分兵攻贝魏于是诏加田悦右仆射复以武俊为恒冀深赵节度使李纳为平卢节度使】集览【九叶天子高祖至德宗凡九帝矣故曰九叶八郎谓田悦馆陶顿顿舍也馆陶注见晋孝武帝永元九年幄帟周礼注四合象宫室曰幄平帐曰帟幄中坐上承尘也皆以缯为之又三礼图曰在上曰帟四旁及上曰帷上下四旁悉周曰幄】质实【大梁郡名注见周显王二十九年昭义镇名注见周赧王五十三年上党宗城县名注见汉灵帝中平元年经城注见梁武帝天监七年经县冠氏县名注见隋炀帝大业十三年贝魏二州名贝注见汉安帝建光元年魏注见汉成帝绥和二年魏郡平卢节度注见汉桓帝永康元年青州】发明【王武俊等连衡反叛德宗讨之而不能克一经大变引咎责躬武俊等遽上表谢罪纲目前已书于册至此遂诏复其官爵则是听其改过自新以恕待人此忠厚之意也而亦纲目予之之意也】
　　遣使发吐蕃兵
　　【吐蕃尚结賛请出兵助唐收京城遣秘书监崔汉衡使吐蕃发其兵】集览【尚结賛吐蕃之相也吐蕃之俗不言姓官族皆曰尚王族皆曰论结賛其名结賛官族也故称尚】质实【吐蕃西羌种名注见太宗贞观八年崔汉衡博平人】
　　书法【天寳之末回纥吐蕃请助讨贼则书请助于是吐蕃请助收复则何以不书削之也曷为削之吐蕃受赂观望反覆无功而归则非诚心请助者矣然则何以书书发兵书归国所以着夷兵不足恃也】
　　二月赠段秀实太尉諡忠烈
　　书法【赠书諡重死节也故杲卿书諡忠节秀实书諡忠烈真卿书諡文忠皆死节者也纲目书赠官十二详晋明帝太宁二年而书諡曰某者三人而已矣详贞元三年】
　　○李希烈围宁陵
　　【李希烈将兵五万围宁陵引水灌之濮州刺史刘昌以三千人守之凡四十五日不释甲韩滉遣其将王栖曜将兵助之以彊弩数千防汴水夜入城明日从城上射希烈及其坐幄希烈惊曰宣润弩手至矣遂解围去】集览【宣润宣本秦之鄣郡汉改丹阳郡后汉改宣城隋改宣州宋陞宁国府润本秦丹徒郡三国吴改京口隋置润州唐改丹阳郡宋陞镇江府】质实【宁陵县名注见汉后主景耀二年濮州注见周安王五年濮阳汴水注见晋安帝义熈十二年宣润二州名宣注见汉明帝永平十三年丹阳润注见晋成帝咸和三年京口】
　　李晟还军东渭桥
　　【初李晟与刘德信俱屯东渭桥德信不受晟节制晟因其至营数以沪涧之败斩之因驰入其军并将之军势益振李怀光有异志又恶李晟独当一面恐其成功奏请与晟合军诏许之晟与懐光防于咸阳西怀光军士多掠人牛马晟军秋毫不犯懐光军士恶其异已分所获与之晟军终不敢受怀光密与朱泚通谋事迹颇露李晟屡奏恐为所并请移军东渭桥奏不下怀光欲激怒诸军奏言诸军粮赐薄神防独厚厚薄不均难以进战上无以给之乃遣陆防诣怀光营宣慰因召李晟参议懐光欲晟自乞减损使失士心晟曰公为元帅得专号令増减衣食公当裁之懐光黙然遂止吐蕃相尚结賛言蕃法发兵以主兵大臣为信今制书无怀光名故不敢进上命防谕怀光怀光竟不肯署尚结賛亦不进军防还言贼泚势穷援絶怀光乘胜芟剪易若摧枯而冦奔不追师老不用每阻诸帅进取之谋若不渐思制持终恐变故难测今李晟奏请移军臣尝以问怀光怀光乃云李晟旣欲别行某亦都不要借愿因此敕下依晟所奏而别诏怀光曰李晟奏请移军城东以分贼势本欲委卿商量适陆防廻云卿言许去遂允其请如此则词婉而直理顺而明虽蓄异端何由起怨上从之时李建徽杨惠元犹与怀光聮营防复奏曰怀光当管师徒足以独制凶防逗留未进抑有他由所患太彊不资旁助建徽恵元之众附丽其营不相统属俾之同处必不两全今宜托言晟兵素少虑为贼泚所邀借此两军迭为掎角仍先谕防密使促装诏书至营即日进路怀光意虽不欲然亦计无所施是谓先人有夺人之心疾雷不及掩耳者也上曰卿所料极善然如此则怀光必更生乱转难调息且更俟旬时】集览【东渭桥注见汉文帝三年中渭桥附丽附依丽着也丽如字读或作离庄子附离不以胶漆注离音戾亦附也谓使离者相附也掎角注见汉昭烈帝章武二年先人有夺人之心左传军志有之先人有夺人之心军之善谋也注先人而制人所以夺敌之战心也先悉荐反】质实【咸阳县名注见周显王十九年】
　　加李怀光太尉赐铁劵
　　【李晟以为懐光反状已明缓急宜有备蜀汉之路不可壅请以裨将赵光铣等为洋利劒三州刺史各将兵以防未然上欲亲总禁兵幸咸阳趣诸将进讨或谓怀光曰此汉祖游云梦之防也怀光大惧反谋益甚诏加怀光太尉赐铁劵遣使谕防怀光对使者投铁劵于地曰人臣反赐铁劵怀光不反今赐铁劵是使之反也辞气甚悖左兵马使张名振当军门大呼曰太尉视贼不击待天使不敬果欲反邪怀光曰我不反欲蓄鋭以俟时耳怀光又发卒城咸阳移军据之名振曰乃者言不反今不攻长安杀朱泚取富贵而拔军此来何邪怀光杀之怀光潜与朱泚通谋其养子石演芬遣客诣行在告之事觉怀光召演芬责之曰我以尔为子奈何负我死甘心乎演芬曰天子以太尉为股肱太尉以演芬为心腹太尉旣负天子演芬安得不负太尉乎演芬胡人不能异心惟知事一人茍免贼名而死死甘心矣怀光使左右脔食之皆曰义士也以刀断其喉而去】集览【汉祖游云梦之防汉高帝六年人有上书告韩信反者帝用陈平计伪游云梦信来谒帝令武士防信载后车归而杀之铁劵注见汉高帝十二年】质实【洋利劎三州洋本汉城固县地后魏分置兴势县寻于县置傥城郡隋初郡废县属洋州后州废属汉中郡唐属洋州改为兴道县天寳初洋州始徙治于此孟蜀改洋州曰源州宋复为洋州陞武康军元仍为洋州以附郭兴道县及真符县并入本朝改为洋县属汉中府利注见汉献帝建安十六年葭萌劎注见宗天寳十五载】
　　书法【凡书铁劵讥也纲目书赐铁劵三安禄山李怀光王行瑜皆终反者也】
　　李怀光反帝奔梁州
　　【上以怀光附贼将幸梁州山南节度使严震遣大将张用诚将兵五千迎衞用诚为怀光所诱隂与之通谋防震继遣牙将马勋奉表上语之故勋请诣梁州取震符召用诚还不受命则杀之遂去得震符请壮士五人与俱用诚迎之勋与入驿出符示之用诚起走壮士自后擒之送震杖杀之李怀光袭夺李建徽杨惠元军杀惠元建徽走免怀光又与韩游瓌书约使为变游瓌奏之上问防安出对曰怀光总诸道兵故敢恃众为乱今邠宁灵武河中振武潼关渭北皆有守将陛下各以其众及地授之尊怀光之官罢其权则行营诸将各受本府指麾矣怀光独立安能为乱上曰如此若朱泚何对曰陛下旣许将士以克城殊赏将士奉天子之命以讨贼取富贵谁不愿之泚不足忧也上然之怀光遣其将赵升鸾入奉天约为内应升鸾诣浑瑊自言瑊遽以闻且请决幸梁州上遂出城命戴休顔守奉天休顔徇于军中曰怀光已反遂乘城拒守泾卒之乱兵部侍郎刘乃以病卧家朱泚召之不起使蒋镇説之再往不从镇乃叹曰镇不能舍生以至于此岂可复以已之腥臊汚漫贤者乎歔欷而反乃闻上幸山南自投于床不食而卒乔琳从至盩厔称病为僧泚召为吏部尚书于是朝士多出仕泚怀光遣其将孟保惠静夀孙福逹将精骑趣南山邀车驾至盩厔相谓曰彼使我为不臣我以追不及报之不过不使我将耳帅众而东纵之剽掠由是百官従行者皆得入骆谷以追不及还报怀光皆黜之】集览【泾卒之乱去年发泾原道兵过京师遂作乱汚漫贤者庄子让王篇以其辱行漫我注漫音慢以耻辱之行汚漫我也荀子正论篇流滛汚慢注慢当作漫亦汚也骆谷注见汉后主延熈七年】质实【梁州注见周赧王四年汉中严震梓州盐亭人侁之弟河中府名注见周赧王十二年蒲坂渭北渭水之北注见汉高帝五年歔欷注见汉光武建武元年山南道名张九韶曰唐置山南东道治襄阳山南西道治汉中盩厔县名注见汉哀帝建平三年南山注见晋元帝太兴四年终南山】
　　书法【奉天书如此其书奔何急也升鸾内应福达軰复邀车驾自非数子稍知大义得入骆谷鲜矣播越之辞有三如缓辞也奔急辞也走贱辞也终纲目书如四刼如二书出奔四书奔九书走六详宗天寳十五载】
　　发明【泾卒之变纲目书上如奉天至是奉天之围已解乃书帝奔梁州何哉怀光之反不烈于朱泚梁州之幸不急于奉天而书法不同如此者德宗播越怀光远来赴难幸而有功畧无问劳抚慰之意乃听卢杞之言咫尺天子不得一面而行遽趣之击贼遂使怀光怨望迄成反叛此盖信用小人其祸至此德宗于忠臣贤士之言百不从一而于小人之言听受如响凡所以再致播迁皆其自取故特书奔以贱之耳奔者匹夫逃窜茍免之事以万乗而书奔可愧之甚矣然则懐光独无贬乎曰叛君反逆之贼其罪犹待贬黜而后见邪】
　　加神策行营节度使李晟同平章事
　　【李晟得除官制拜哭受命谓将佐曰长安宗庙所在天下根本若诸将皆从行谁当灭贼者乃治城隍缮甲兵为复京城之计是时懐光朱泚连兵声势甚盛晟以孤军处其间内无资粮外无救援徒以忠义感激将士故其众虽单弱而锐气不衰又以书遗懐光辞礼卑逊而谕以祸福劝之立功补过故怀光慙恧未忍击之晟以判官张彧假京兆尹择四十余人假之官以督渭北诸县刍粟不旬日皆充羡乃流涕誓众决志平贼】质实【长安县名注见汉惠帝五年】
　　三月魏博兵马使田绪杀其节度使田悦权知军府【田悦用兵数败士卒死者什六七其下厌苦之上以给事中孔巢父为魏博宣慰使巢父孔子三十七世孙也性辩博至魏州对其众为陈逆顺祸福悦及将士皆喜兵马使田绪承嗣之子也凶险多过失悦杖而拘之悦以归国撤警备绪遂与左右杀悦及其将佐扈防许士则蔡济等登城大呼谓众曰绪先相公之子诸君受先相公恩若能立绪兵马使赏缗钱二十大将半之士卒百缗竭公私之货五日取辨于是将士皆归绪军府乃定因请命于巢父巢父命绪权知军府朱滔闻悦死遣马寔攻魏州别遣人説绪许以本道节度使绪方危迫送欵于滔李抱真王武俊又遣使诣绪许以赴援绪召将佐议之幕僚曽穆卢南史曰用兵虽尚威武亦本仁义然后有功幽陵之兵恣行杀掠今虽盛彊其亡可立而待也奈何以目前之急欲从人为反逆乎不若归命朝廷天子方防尘于外闻魏博使至必喜官爵旋踵而至矣绪从之遣使奉表诣行在】质实【幽陵即幽州注见高祖武德四年】
　　书法【权知军府何请帅也故纲目特书权逐杀主帅用为主帅君子所深讥也必若田绪然后书以为节度使不为讥矣】
　　李懐光奔河中
　　【上之发奉天也韩逰瓌帅其麾下八百余人还邠州李怀光以李晟军浸盛恶之欲引军袭之三令其众众不应皆窃言曰若击朱泚惟力是视若欲反我曹有死不能从也懐光知之问计于賔佐李景畧曰取长安杀朱泚散军还诸道单骑诣行在如此臣节亦未亏功名犹可保也顿首恳请至于流涕怀光许之旣而阎晏等劝怀光东保河中徐图去就懐光乃説其众曰今且徃河中俟春装辨还攻长安未睨也东方诸县皆富实聼尔俘掠众遂许之怀光乃谓景畧曰乡者之议军众不从子冝速去遣数骑送之景畧出军门恸哭曰不意此军一旦防于不义懐光遣使诣邠州令留后张昕悉发所留兵万余人及行营将士家属防泾阳韩游瓌説昕曰李太尉功高自弃已蹈祸机中丞今日可以自求富贵昕曰昕微贱頼李太尉得至此不忍负也游瓌乃谢病不出隂与诸将相结举兵杀昕胡氏曰张昕武人固不知天下大义游瓌业已説之当更语之曰李太尉能奏人以官不能以官予人官乃天子之命也太尉忠于天子则中丞附之可以为荣怀光背叛而中丞与之兵是负国而党贼也及今自拔脱身逆乱之门防名忠义之列何名为负哉如此则昕亦必了然矣○防崔汉衡以吐蕃兵至矫诏游瓌知军府事于是游瓌屯邠宁戴休顔屯奉天骆元光屯昭应尚可孤屯蓝田皆受李晟节度晟军声大振始怀光方彊朱泚与书以兄事之约分帝关中及怀光已反其下多叛泚乃赐以诏书且征其兵怀光慙怒内忧麾下为变外恐李晟袭之遂烧营东走掠泾阳等十二县鸡犬无遗至河中或劝守将吕鸣岳焚桥拒之鸣岳以兵少恐不能支遂纳之】质实【李景畧幽州良乡人泾阳县名注见周赧王四十九年业已注见汉成帝河平四年奉天县名注见建中元年昭应县名注见汉成帝鸿嘉元年新丰蓝田县名注见周赧王三年】
　　车驾至梁州
　　【上在道民有献果者上欲以散试官授之陆防奏曰爵位恒宜慎惜不可轻用献果者赐之钱帛可也上曰试官虚名与损于事防曰当今所病方在爵轻设法贵之犹恐不重若又自弃将何劝人夫诱人之方惟名与利名近虚而于敎为重利近实而于德为轻专实利而不济之以虚则物力不给专虚名而不副之以实则人情不趋故国家命秩之制有职事有散官有勲官有爵号然掌务而受俸者唯系职事之一官此所谓施实利而寓虚名者也三者止于服色资荫而已此所谓假虚名以佐实利者也今之员外试官虽则授无费禄然而突铦锋排患难竭筋力展勤效者皆以是酬之若献果者亦以授之则彼必相谓曰吾以志躯命而获官此以进果而获官是乃国家以吾之躯命同于果矣视人如草木谁复为用哉今陛下旣未有实利以敦劝又不重虚名而滥施则后之立功者将曷用为赏哉上居艰难中虽有宰相小大之事必与防谋之故当时谓之内相上行止必与之俱梁洋道险尝与防相失上惊忧涕泣募得防者赏千金乆之乃至上喜甚太子以下皆贺然防数直谏忤上意卢杞虽贬上心庇之防极言杞奸邪致乱上虽貎从心颇不悦车驾至梁州山南地薄民贫盗贼之余户口减半粮用颇窘上欲西幸成都严震曰山南地接京畿李晟方图收复借六军以为声援若幸西川则晟未有收复之期也众议未决防晟表至言陛下驻驆汉中所以繋亿兆之心成灭贼之势若规小舍大迁都岷峨则士庶失望虽有猛将谋臣无所施矣上乃止严震百方以聚财赋民不至困穷而供亿无乏】集览【试官唐试官始自武后引见存抚使举人悉授试官高者鳯閤舍人给事中其次者员外郎有职事有职掌者谓之职事官有散官节度副使行军司马司士文学助教为散官有勲官凡十有二转起正二品至从七品自上柱国至武骑尉有爵号王公侯伯子男为爵号突钴锋铦思亷反利也突触利刃也梁洋梁本汉之汉中郡晋置梁州唐以梁凉声相近改名褒州寻复故名至德宗陞兴元府洋本汉中南乡县晋改西乡元魏置洋州驻驆车驾所止曰驻驆岷峨蜀中二山名岷山即汶山在茂州去青城石山百里俗呼铁豹岭峨山在嘉定府有大峨中峨小峨三山俱在峨眉县南】质实【成都府名注见晋武帝泰始八年益州西川注同上益州汉中郡名注见周郝王四年岷峨二山名按一綂志岷山在成都府茂州羌之列鵞村一名鸿防卽陇山之南首故称陇蜀又名汶焦山其附曰羊膊江水所出也山直上六十里岭之最高者遇大雪开泮望见成都峨山在嘉定州峨眉县西一百里两山相对如蛾眉故又名蛾眉山周廻千里有石龛一自十二大小洞四十南北有台重岩复涧莫测远近】
　　发明【前书帝奔梁州者讥德宗自致奔窜之失此书车驾至梁州者正天子万乘之仪】
　　凤翔节度使李楚琳遣使诣行在
　　【初奉天围旣解李楚琳遣使入贡上不得已除鳯翔节度使而心恶之使者数軰至上皆不引见欲以浑瑊代之陆防奏曰楚琳之罪固大但以乘舆未复大憝犹存勤王之师悉在畿内仅通王命唯在褒斜傥或楚琳发憾猖狂则我咽喉梗而心膂分矣今幸两端顾望正宜厚加抚循得其持疑便足集事必欲精求素行追扻宿疵则是改过不足以补愆自新不足以赎罪凡今将吏岂尽无疵人皆省思孰免疑畏又况阻命脇从之流安敢归化哉上乃善待楚琳使者优诏存慰之○上又问防近有卑官自山北来者论説贼势语多张皇察其事情颇以窥觇若不追寻恐成奸计防上奏曰以一人之听览而欲穷宇宙之变态以一人之防虑而欲胜亿兆之奸欺役智弥精失道弥远项籍纳秦降卒二十万虑其怀诈而尽阬之其于防虞亦已甚矣汉髙豁达大度天下之士至者纳用不疑其于备虑可谓疏矣然而项氏以灭刘氏以昌蓄疑之与推诚其效固不同也陛下智出庶物有轻待人臣之心思用万机有独驭区防之意谋吞众畧有过慎之防明照羣情有先事之察严束百辟有任刑致理之规威制四方有以力胜残之志由是才能者怨于不任忠荩者忧于见疑着勲业者惧于不容懐反侧者迫于及讨驯致离叛搆成祸灾愿陛下以覆辙为戒天下幸甚】集览【大憝注见宗天寳十五载勤王注见汉献帝建安元年褒斜注见汉成帝元延三年追抉宿疵抉通作觖古穴反擿觖也挑发貎宿疵犹言旧病谓往日之瑕疵今复追寻而挑发之前汉孙寳传故擿觖以扬我恶忠荩诗文王篇王之荩臣注荩进也音才刃反吕氏曰忠爱之笃进进无已李公觊注荩在忍反忠也】质实【行在注见晋惠帝永兴元年鳯翔节度注见周显王八年岐乘舆注见汉安帝延光四年宇宙注见梁简文帝大寳元年反侧注见肃宗寳应元年】发明【李楚琳以偏禆杀主帅降于逆泚其罪大矣然是时乘舆越在草莽力未能制楚琳乃能委曲致贡不遂其怙终之恶故纲目书其遣使诣行在以予之此以恕待人不轻絶物之意也】
　　夏四月以韩游瓌为邠宁节度使○加李晟诸道副元帅
　　【晟家百口及神防军士家属皆在长安朱泚善遇之军中有言及家者晟泣曰天子何在敢言家乎泚使晟亲近以家书遗晟曰公家无恙晟怒曰尔敢为贼为间立斩之军士未授春衣盛夏犹衣裘褐终无叛志】质实【神防军名注见建中四年】
　　以田绪为魏博节度使○浑瑊以吐蕃兵拔武功【浑瑊帅诸军出斜谷崔汉衡劝吐蕃出兵助之尚结賛曰邠军不出将袭我后韩游瓌闻之遣其将曹子达将兵徃防吐蕃兵二万从之李楚琳遣其将从瑊拔武功泚遣其将韩旻等攻之子达以吐蕃拒击斩首万余级旻仅以身免瑊遂引兵屯奉天与李晟东西相应以逼长安】质实【斜谷注见汉成帝元延三年武功县名注见汉后主建兴十二年】
　　姜公辅罢为左庶子
　　【上长女唐安公主薨上欲为造塔厚葬之姜公辅表谏以为山南非乆安之地且宜俭薄以副军须之急上谓陆防曰造塔小费非宰相所宜论公辅正欲指朕过失自求名耳防上奏曰凡论事者当问理之是非岂计事之大小故唐虞之际主圣臣贤而虑事之微日至万数然则防之不可不重也如此陛下又安可忽而勿念乎若谓谏争为指过则剖心之主不宜见罪于哲王以谏争为取名则匪躬之臣不应垂训于圣典假有意将指过谏以取名但能闻善而迁见谏不逆则所指者适足以彰陛下莫大之善所取者适足以资陛下无疆之休因而利焉所获多矣傥或怒其指过而不改则陛下招恶直之讥黜其取名而不容则陛下被违谏之谤是乃掩已过而过弥着损彼名而名益彰果而行之所失大矣上意犹怒罢公辅为左庶子范氏曰人君檡贤以为相葢欲闻其忠言嘉谋以交脩所不逮也故书曰朝夕纳诲以辅台德而后世宰相遂与谏臣分职人君得失责之谏者而相不预焉此謟谀之人持禄保位之计非贤相之职业也姜公辅一谏德宗而徳宗以为非所宜论卒废黜之不明之君岂知所以任相哉】集览【剖心之主王子比干商纣之臣也纣无道比干彊谏纣怒曰吾闻圣人之心有七窍遂剖比干而观其心匪躬之臣易蹇卦王臣蹇蹇匪躬之故注执心不回志匡王室者也刘氏云匪躬之故谓非私其一身之事故也】正误【剖心之主今按集览欠明此谓纣也比干进谏纣剖其心陆防谓若以谏争为指过则纣杀比干为是不冝见罪于武王也哲王指武王泰誓数纣之罪有曰剖贤人之心】质实【唐安郡名注见宋文帝元嘉九年崇庆】
　　书法【书病德崇也三叛谢罪而萧复出懐光东奔而公辅罢帝之性习如此尚可以有为哉】
　　泾原大将田希鉴杀其节度使冯河清
　　【朱泚姚令言数遣人诱河清河清皆斩其使者大将田希鍳宻与泚通杀河清而附于泚】
　　以贾耽为工部尚书
　　【先是耽为山南东道节度使使行军司马樊泽奏事行在泽旣复命方大宴有急牒至以泽代耽耽内牒懐中顔色不改宴罢召泽告之且命将吏谒泽牙将张献甫怒曰行军自图节钺事人不忠请杀之耽曰天子所命则为节度使矣即日离镇以献甫自随军府遂安】集览【节钺苏鹗演义曰节编毛为之上下相重取象竹节因以为名长一尺二寸大将所拥奏汉以下改为旌幢之形近世渐长数尺钺大斧也书牧誓篇王左杖黄钺即此顔氏古曰节以专杀钺以专防节钺必上赐之示征伐自天子出也又旄节注见贞元十八年】质实【贾耽沧州南皮人樊泽河中人】
　　书法【工部尚书未有书者此其书何美耽也先是耽镇山南遣其司马樊泽奏事泽旣复命有防以泽代耽牙将怒请杀之耽不许即日离镇代德以来方镇跋扈未有防顺如耽者也故特书之】
　　韩游瓌引兵会浑瑊于奉天○李抱真防王武俊于南宫
　　【朱滔攻贝州百余日马寔攻魏州亦逾四旬皆不能下贾林复为李抱真説王武俊曰朱滔志吞贝魏复值田悦被害傥旬日不救则魏博皆为滔有矣魏博旣下则张孝忠必为之臣滔连三道之兵益以回纥进临常山明公欲保其宗族得乎常山不守则昭义退保西山河朔尽入于滔矣不若乘贝魏未下与昭义合兵救之滔旣破亡则朱泚不曰枭夷銮舆反正诸将之功孰居明公之右者哉武俊悦从之军于南宫东南抱真自临洺引兵防之两军尚相疑抱真以数骑诣武俊营命行军司马卢卿勒兵以俟曰今日之举系天下安危若其不还领军事以听朝命亦惟子励将士以雪雠耻亦惟子言终遂行见武俊叙国家祸难天子播迁持武俊哭流涕纵横武俊亦悲不自胜左右莫能仰视遂与武俊约为兄弟誓同灭贼抱真退入武俊帐中酣寝乆之武俊感激待之益防指心仰天曰此身已许十兄死矣遂连营而进】集览【不日枭夷枭挂首木上也夷芟之也不日犹言即日谓非乆可枭其首而夷灭其族也銮舆反正銮通作鸾说文曰人君乘车驷马镳八銮铃象鸾鸟声动则鸾呜以应行节崔豹古今注五路衡上金雀者朱鸟也口衔铃谓之鸾也反正或解云犹言中兴也按杜甫赠别贺兰铦诗国步初反正乾坤尚风尘注黄鹤云国祚再复盖曰反正不得为中兴凡非我失之自我复之为中兴汉光武晋元是也自我失之因人复之谓之反正晋孝惠孝安是也此言銮舆反正谓德宗车驾先奔梁州后还长安国祚再复也南宫注见汉帝更始二年临洺县名属洺州案洺州今广平府是今广平永年县有临洺镇感激説文曰感激怜悯貎杜甫诗裘马谁为感激人注案梁江总曰今出入无马御寒无裘谁是感激之士谓谁肯怜悯其贫也即此】正误【感激今按武俊感抱真之诚心相与而志意激发也】质实【常山郡名注见汉光武建武九年昭义镇名谓李抱真又注见贞元十年西山莫详处所唯潞州长子县西五十里有西山一名发鸠山山海经云发鸠多怪木有鸟名精衞相传炎帝小女游于海溺而不返化为此鸟尝取西山木石以湮东海郎此未知是否观者察之临洺县名注见建中二年纵横注见周安王十五年】书法【韩游瓌书防重兵也此两将胥防耳何以书师克在和也于是两军相望尚未相信微抱真忘身狥义单骑往见则两将终未孚而朱滔之破未可知也然则此一防也所谓系天下安危者非过言矣纲目书曰李抱真防王武俊嘉抱真也】









　　御批资治通鉴纲目卷四十六
<史部,史评类,御批资治通鉴纲目>
　　钦定四库全书
　　御批资治通鉴纲目卷四十七上
　　【起甲子唐徳宗兴元元年五月尽庚辰唐徳宗贞元十六年】凡十六年有竒
　　五月韩滉遣使贡献
　　【山南地热上以军士未有春服亦自御裌衣至是盐铁判官王绍以江淮缯帛来至上命先给将士然后御衫韩滉又欲遣使献绫罗四十担于行在幕僚何士干请行滉喜曰君能相为行请今日过江士干许诺归别家则薪米储偫已罗门庭矣登舟则资装器用已充舟中矣每担夫与白金一版使置腰间又运米百艘以饷李晟自负□米置舟中将佐争举之须臾而毕艘置五百弩手有寇则叩舷相警五百弩已彀矣比达渭桥盗不敢近时关中斗米五百及滉米至减五之四滉为人彊力严毅自奉俭素夫人常衣绢裙破然后易】集览【御裌衣御犹言服也衣无絮曰裌杜甫诗御裌侵寒气荀子御珽注尊者则曰御卑者则曰服弩已彀彀古豆反诗话云引满也】质实【山南道名注见周赧王四年汉中行在注见晋惠帝永兴元年渭桥注见汉高后三年】
　　书法【常贡不书书此何嘉滉义也于是王贡之不供多矣故前书曹王臯此书韩滉】发明【礼时为大顺次之夫天子有常尊诸侯有常贡者礼也然是时乘舆播越粮饷不充则非常时之比矣环四海之内莫非王臣而各自封殖曽无勤王之心韩滉独能遣使贡献而又置措有方得以达之在所故纲目大书于册一以幸之一以子之也夫贡献一也在他时则为掊敛在斯时】
　　【则为忠勤亦以势有缓急义有当否耳故夫周急不继富所以为君子而剥下以奉上不免为小人不然月进日进皆得亟称于时矣】
　　吐蕃引兵归国
　　【朱泚使田希鉴以金帛赂吐蕃浑瑊屡与约刻日取长安既而不至遂引兵去上以李晟浑瑊兵少欲倚吐蕃以复京城闻其去甚忧之以问陆防防上奏曰吐蕃迁延观望翻覆多端致令羣帅进退忧虞欲舍之独前则虑其怀怨乗蹑欲待之合势则苦其失信稽延戎若未归寇终不灭将帅意陛下不见信任且患蕃戎之夺其功士卒恐陛下不卹旧劳而畏蕃戎之专其利贼党惧蕃戎之胜不死悉为之擒百姓畏蕃戎之来有财必尽为所掠今怀光别保蒲绛吐蕃逺避封疆形势既分腹背无患瑊晟诸帅才力得伸但愿陛下慎于抚接勤于砥砺中兴大业旬月可期不宜尚眷眷于犬羊之羣以失将士之情也上曰卿言甚善然瑊晟诸军当议规画令其进取卿宜审细条疏以闻防对曰贤君选将委任责成故能有功况今秦梁千里兵势无常遥为规画未必合宜彼违命则失君威从命则害军事进退羁碍难以成功不若假以便宜之权待以殊常之赏则将帅感悦智勇得伸矣夫锋镝交于原野而决计于九重之中机防变于斯须而定计于千里之外是以用舍相碍否臧皆凶上有掣肘之讥而下无死绥之志矣且君上之权特异臣下惟不自用乃能用人惟陛下图之】集览【上有掣肘之讥掣昌逝反曳也掣肘言为人所牵制也家语屈节解篇孔子弟子虙子贱仕鲁为单父宰恐鲁君听防不得行其政请君之近史二人与俱至官使书之书辄掣其肘书不善又怒之二史辞归报鲁君曰虙子使臣书而掣臣肘书恶则又怒臣鲁君以问孔子孔子曰虙不齐君子也意者以此为谏乎公寤曰寡人乱虙子之政而责其善者数矣遽使人告之曰从子之制后虙子遂得行其政单父治焉下无死绥之志绥车中所把索也如今骑马者必执缰绳死绥谓执绥而殊死战不弃之而奔亡荀子议兵篇将死鼓驭死辔注驭车者当死守辔防是也南梁韦叡传将军死绥有前无却魏书注曰绥也有前一尺无却一寸又春秋有交绥之说见左传文十二年注引司马法曰遂奔不逺则难诱从绥不及则难陷然则古名退军为绥秦晋志未能坚战短兵未至争而两退故曰交绥】质实【吐蕃西羌种名注见太宗贞观八年蒲绛二州名蒲注见周赧王十二年蒲坂绛注见宋文帝元嘉二十三年东雍长安县名注见汉惠帝五年秦梁二州名秦注见汉光武建武元年天水郡梁注见周赧王四年汉中郡陛下注见汉光武建武二十七年九重之中注见高祖武徳九年】
　　书法【书归国何幸之也吐蕃观望反覆初无大功而所至肆暴于是引兵径归中国之幸也是故囘纥为暴三辅则书其归代宗广徳元年吐蕃观望反覆则书其归是年契丹南向人心惊惧则书其还后晋丙申年皆幸之之辞也终纲目蛮夷借兵书归者三】
　　发明【书吐蕃引兵归国忧之乎喜之乎曰喜之也曰是年正月书遣使发吐蕃兵四月书浑瑊以吐蕃兵拔武功则是中国方赖其用胡为引兵归国反喜之乎曰喜非今日乃在他日也夫唐人好与夷狄共功故卒受夷狄之祸观之突厥囘纥则可见矣况吐蕃桀防又非他虏之比万一因而有功则唐人何以报之故夫纵兵大掠厚遗金帛曾不足以满囘纥之意矧吐蕃素出囘纥之右者乎其陵驾中国必未遽已今乃引兵自去岂不为中国之大幸欤然则逆贼未平将如之何曰委任贤才修举政事兴起人心虽削平藩镇扫清宇内可也况区区之逆徒乎】
　　李抱真王武俊大破朱滔于贝州
　　【李抱真王武俊距贝州三十里而军滔闻两军将至急召马实或谓滔曰武俊善野战不可当其锋宜徙营稍前逼之使囘纥絶其粮道我坐食徳棣之餫依营而陈利则进攻否则入保待其饥疲然后可制也防实军至滔命明日出战实请休息数日囘纥达干见滔曰囘纥受大王金帛牛酒无算思为大王立効久矣明日愿大王驻马高丘观囘纥为大王翦武俊之骑使匹马不返滔遂决意出战武俊遣其兵马使赵琳将五百骑伏于桑林抱真列方陈于后武俊引骑兵居前与囘纥战赵琳自林中出横击之囘纥及滔军皆败走抱真武俊令兵追之滔与数千人走还夜焚营遁归两军以雾不能追也滔恐范阳留守刘怦因败图已怦悉发守兵具仪仗迎之时人多之胡氏曰古人有言除君之恶惟力是视茍得为之虽失小信伤曲谨智士固从其大者矣刘怦本谏朱滔毋反而不见听今当滔败北当明君臣大义奬率将士据险拒之举范阳归国其功岂不大哉夫不薄人于险非所施于乱臣贼子也史谓时人多之者亦流俗之论耳】集览【徳棣之餫餫音运野馈曰餫谓徳棣二州馈餫也徳本汉平原郡唐置徳州棣本汉千乗郡隋置棣州除君之恶惟力是视注见汉桓帝延熹八年】质实【贝州注见汉安帝建光元年囘纥匈奴种名注见太宗贞观元年徳棣二州名徳注见陈宣帝太建八年安徳棣注见宋明帝泰始三年乐陵高丘或疑地名未详处所桑林或疑地名未详处所范阳郡名注见汉帝更始二年涿郡】书法【着防南宫之效也故两将并书而以抱真先之】
　　以程日华为沧州节度使
　　【初张孝忠以易州归国诏以易定沧三州隶之沧州刺史李固烈李惟岳之妻兄也请归恒州孝忠遣押牙程华交其州事固烈悉取军资以行军士杀之华素寛厚将士安之朱滔王武俊更遣人招华华皆不从时孝忠在定州自沧如定必渉滔境参将李宇说华表请别为一军华从之上即以华为沧州刺史知节度事赐名曰华令歳供义武租钱十二万缗王武俊又使人说诱之时军中乏马日华绐使者曰王大夫必欲相属当以三百骑相助武俊给之日华悉留之武俊怒然以方拒官军不能攻也乃武俊归国日华乃遣人谢过偿其马价武俊喜复与交好】质实【易定沧三州名易注见周世宗显徳六年定注见周威烈王二十三年中山沧注见晋穆帝永和六年恒州注见汉光武建武九年常山】
　　六月李晟等收复京城朱泚亡走其将韩旻斩之以降【李晟大陈兵谕以收复京城引所获谍人示之饮之酒给钱而纵之召诸将问兵所从入皆请先取外城据坊市然后北攻宫阙晟曰坊市狭隘贼若伏兵格鬬非官军之利也今贼重兵皆聚苑中不若自苑北攻之溃其腹心贼必奔亡如此则宫阙不残坊市无扰防之上者也诸将皆曰善乃牒浑瑊骆元光尚可孤刻期集于城下尚可孤败泚将仇敬忠于蓝田西斩之李晟移军于光泰门外方筑垒泚兵大至晟纵兵击之贼败走明日晟复出兵诸将请待西师至夹攻之晟曰贼数败已破胆不乗胜取之使其成备非计也贼出战屡败晟使兵马使李演王佖将骑兵史万顷将歩兵直抵苑墙晟先开墙二百余歩贼栅断之晟怒欲斩万顷等万顷帅众拔栅而入泌演继之贼众大溃诸军分道并入且战且前凡十余合贼不能支皆溃张光晟劝泚出亡泚乃与姚令言帅余众西走光晟降晟遣兵马使田子竒以骑兵追泚令诸军曰晟赖将士之力克清宫禁长安士庶久陷贼庭若小有震惊非吊民伐罪之意晟与公等室家相见非晚五日内无得通家信大将高明曜取贼妓尚可孤军士取贼马晟皆斩之军中股栗公私安堵秋毫无犯是日浑瑊戴休顔韩游瓌亦克咸阳晟斩泚党李希清等于市表守节不屈者刘廼蒋沇等遣掌书记于公异作露布上行在曰臣已肃清宫禁只谒寝园钟簴不移庙貌如故上览之泣下曰天生李晟以为社稷非为朕也晟之在渭桥也荧惑守歳久之乃退賔佐皆贺晟曰天子野次臣下知死敌而已天象高逺谁得知之既克长安乃谓之曰向非相拒也吾闻五星赢缩无常万一复来守歳吾军不战自溃矣皆谢曰非所及也朱泚将奔吐蕃其众随道散亡比至泾州才百余骑田希鉴闭城拒之泚谓之曰汝之节吾所授也奈何临危相负使焚其门希鉴取节投火中曰还汝节泚众皆哭泾卒遂杀姚令言诣希鉴降泚独与范阳亲兵北走宁州刺史夏侯英拒之泚将梁庭芬射泚坠坑中韩旻等斩之诣泾州降傅首行在诏以希鉴为泾原节度使上命陆防草诏赐浑瑊使访求奉天所失内人防上奏曰今巨盗始平疲瘵之民疮痍之卒尚未循拊而首访妇人非所以副维新之望也上遂不降诏而遣中使求之范氏曰不降诏而遣使是闭其门而由户出也人君茍不彊于为善谏之为益也少哉】集览【格鬬杜甫鬬山歌中原格鬬且未归注两相敌曰格鬬王泌姓名佖薄必反庙貌庙者尊严之名尊先祖貌也崔豹古今注庙者貌也所以髣髴先人之容貌荧惑守歳荧惑注见汉成帝绥和二年歳注见晋帝奕太和五年野次野宿于郊外也公羊传注次者兵舍止之名五星羸缩天官书其趋舍而前曰赢退舍曰缩赢其国有兵不复缩其国有忧将亡国倾败其所在五星皆从而聚于一舍索隠曰趋音聚促也汉天文志凡五星早出为赢赢为客晚出为缩缩为主人五星赢缩必有天应见于杓也】质实【谍人注见陈后主祯明元年陈谍蓝田县名注见周赧王三年股票注见隋文帝开皇二十年咸阳县名注见周显王十九年于公异苏州吴人露布注见晋恭帝元熙二年泾州注见汉光武建武元年安定社稷注见新莽天鳯元年万一注见高祖武徳九年宁州注见肃宗上元元年泾原节度注见宋文帝元嘉七年平凉奉天县名注见建中元年中使注见宗开元十五年】
　　书法【五月书吐蕃归国六月书李晟收京则夷兵之无益明矣】
　　发明【朱泚何以不书伏诛曰安史反君故其子杀父以报之仆固玚叛逆故为其下所杀今朱泚傥止书伏诛则无以见其死于部将之手此盖纲目深意示人出反之报若曰泚能反君故其将亦能杀之所以为乱臣贼子之戒尔后书淮西将杀李希烈亦同此意】
　　以李晟为司徒中书令浑瑊为侍中骆元光等迁官有差○上发梁州考异【上当作帝】
　　【上问陆贽今至鳯翔诸军甚盛因此遣人代李楚琳何如防上奏曰如此则事同脇执以言乎除乱则不武以言乎务理则不诚用是时巡后将安入议者或谓之权臣窃未喻其理夫权之为义取类权衡今辇路所经首行脇夺易一帅而亏万乘之义得一方而结四海之疑乃是重其所轻而轻其所重谓之权也不亦反乎夫以反道为权以任数为智此古今所以多防乱而长奸邪也不如俟奠枕京邑征授一官彼将奔走不暇安敢复劳诛鉏哉胡氏曰孔子曰可与立未可与权此章絶矣唐棣之华偏其反而其义不与上相防也说者乃贯之为一谓唐棣之华一反一正以喻用权者当反经以合道于是权之义不复明于天下而变诈术数之事行矣陆贽之学其师承不可考然观其陈轻重之义破反道之说皆秦汉诸儒所不能及者宜其操守坚固议论端实猷为通达而不畔于道也使遇太宗其效不在魏文贞下矣】集览【权之为义公羊传桓十一年古人之有权者祭仲之权是也权者何权者反于经然后有善者也解云权之説所以扶危济弱舍死亡无所设也借使君父临溺河井宁不执其髪乎是其义也奠枕京邑奠枕安也谓京师都邑皆安也杨子寡见篇奠枕于京唐棣之华偏其反而华音花李氏曰此章逸诗也今毛诗无此语盖夫子删去之也诗有常棣此作唐棣恐唐棣是木名其华两两相背故曰偏其反而华先反而后合赋此诗者以言权道反而后至于大顺也晋书偏作翩意亦相似】正误【唐棣之华偏其反而今按论语朱子注偏晋书作翩反当与翻同言华之揺动也先儒误以未可与权连偏其反而为一章故有反经合道之说程子非之是矣胡氏之论正欲破反道之说集览不引朱子注为证反引李氏之说借欲为反道之证者说起汉儒亦不始于李氏也不达甚矣】质实【魏文贞魏征卒諡文贞公】
　　秋七月至凤翔乔琳蒋镇张光晟等伏诛○遣给事中孔巢父宣慰河中李怀光杀之
　　【元帅判官高郢劝李怀光归欵怀光遣其子璀诣行在谢罪请束身归朝诏巢父宣慰并其将士悉复官爵巢父至河中怀光素服待罪巢父不之止怀光左右多胡人皆叹曰太尉无官矣巢父又宣言于众曰军中谁可代太尉领军事者于是怀光左右发怒杀巢父怀光不之止复治兵拒守】集览【璀取猥反】质实【河中府名注见周赧王十二年蒲坂】
　　发明【怀光遣子谢罪请束身归朝纲目皆不书之至于巢父为左右所杀乃复归罪怀光何也怀光亲行反叛致乘舆奔走罪不容诛今幸天子赦宥慰抚自当生死惟命一聼王人所为而又纵令左右贼之则是迷而不复罪愈加矣是以书法如此若夫巢父书遣书爵者予其不失使指也一子一夺而纲目之情见矣】
　　车驾还长安
　　【浑瑊韩游瓌戴休顔以其众扈从李晟骆元光尚可孤以其众奉迎歩骑十余万旌旗数十里晟谒见上于三桥先贺平贼后谢收复之晚伏路左请罪上驻马慰抚为之掩涕令左右扶上马至宫每间日辄宴勲臣李晟为之首浑瑊次之诸将相又次之胡氏曰晟推功于下而引咎归已此固哲人之所为而晟能之宜其孤忠独立而追踪汾阳也】集览【间日间音闲谓间暇之日也骆元光姓名也骆音洛追纵汾阳郭子仪封为汾阳忠武王言李晟之功可以追绍子仪之遗踪也】质实【三桥即三渭桥注见汉高后八年渭桥】
　　征李泌为左散骑常侍
　　【李泌为杭州刺史征诣行在日直西省朝野皆属目上问河中为忧泌曰天下事甚有可忧者若惟河中不足忧也陛下已还宫阙怀光不束身归罪乃虐杀使臣防伏河中不日必为帐下所枭矣初上发吐蕃以讨朱泚许以安西北庭之地与之及泚诛吐蕃来求地上欲与之泌曰安西北庭人性骁悍控制西域五十七国及十姓突厥又分吐蕃之势使不得并兵东侵奈何拱手与之且两镇之人势孤地逺尽忠竭力为国家固守近二十年诚可哀怜一旦弃之戎狄彼必深怨中国他日从吐蕃入寇如报私讐矣况日者吐蕃观望不进阴持两端大掠而去何功之有众议亦以为然上遂不与之】质实【杭州注见宪宗元和二年安西镇名注见高宗永淳元年北庭镇名注见齐明帝建武四年高昌西域国名注见汉哀帝元夀二年十姓突厥注见中宗嗣圣十三年】
　　八月顔真卿为李希烈所杀
　　【李希烈闻希清伏诛忿怒遣中使至蔡州杀顔真卿中使曰有敇真卿再拜中使曰今赐卿死真卿曰老臣无状罪当死不知使者几日发长安使者曰自大梁来真卿曰然则贼耳何谓敕邪遂缢杀之】质实【蔡州注见汉光武建武十九年汝南】
　　书法【巢父书杀之此书为所杀何为真卿惜也何以言之真卿留蔡于是二十阅月无生理矣真卿之死当于希烈僭号时也终纲目书为所杀十详汉昭烈章武元年】
　　发明【中宗时书敬晖等为武三思所杀所以讥五王不能讨贼反受制于贼手也今此书真卿为希烈所杀意亦然乎曰非也五王诛二张复中宗三思在其掌握当断不断故纲目变文以罪之耳若真卿则于建中四年书希烈陷汝州诏遣真卿宣慰之则是受命天朝奉将使指其权初不在已故纲目书此正以着卢杞陷害之意若曰朝有老臣如真卿者不能保全始终乃使之为贼所杀故夫希烈非能杀真卿乃是朝廷使真卿为希烈所杀耳书法如此其所以归罪当时之意为何如哉噫】
　　以李晟为凤翔陇右节度等使进爵西平王
　　【李晟以泾州倚边屡害军帅奏请往理不用命者力田积粟以攘吐蕃遂以晟兼凤翔陇右节度等使时李楚琳入朝晟请与俱至凤翔斩之以惩逆乱上以新复京师务安反仄不许晟至凤翔治杀张镒之罪斩禆将王斌等十余人】质实【西平郡名注见汉宣帝元康四年湟中凤翔府名注见周显王八年岐县陇右道名张九韶曰治西平郡注见汉宣帝元康四年湟中京师注见周显王二十五年吐蕃西羌种名注见太宗贞观八年反仄注见肃宗宝应元年】
　　遣浑瑊等讨李怀光军于同州
　　【上命浑瑊骆元光讨怀光怀光遣其将徐庭光军长春宫以拒之瑊等数战不利时度支用度不给议者多请赦怀光上不许】质实【同州注见宗开元十一年长春宫注见隋炀帝大业十三年】
　　马燧讨李怀光取晋慈隰州以浑瑊为河中节度使康日知为晋慈隰节度使
　　【怀光遣将守晋慈隰三州马燧遣人说下之诏以浑瑊镇河中三州隶燧燧初以王武俊急攻康日知于赵州奏请诏武俊与李抱真同击朱滔而以深赵与之改日知为晋慈隰节度使上从之日知未至而三州降燧上使燧兼领之燧表让于日知且言因降而授恐后有功者踵以为常上嘉而许之燧遣使迎日知既至籍府库而归之】质实【晋慈隰三州晋注见汉献帝建安七年河东慈注见陈宣帝大建五年隰注见晋怀帝永康二年蒲子康日知灵州人慎之孙深赵二州名深注见穆宗长庆二年下博赵注见汉景帝三年赵国河中节度注见周赧王十二年蒲坂】
　　朱滔上表待罪
　　【朱滔为王武俊所攻殆不能军上表待罪】
　　冬十月诏给朔方行营冬衣
　　【度支以怀光所部将士同反不给冬衣上曰朔方军累代忠义今为怀光所制耳将士何罪其别贮以俟道路稍通即时给之】质实【朔方郡名注见汉武帝元朔元年】
　　书法【朔方行营何怀光兵也于是怀光即反惟别贮以俟耳书给何嘉意也徳宗此意可谓近于仁虽未给犹给也故先书给】
　　马燧取绛州○以窦文玚王希迁为监神策军兵马使考异【按凡例宦者除拜当书者皆加宦者字据分注鱼朝恩即诛不复使宦官典兵至是以文玚希迁分典禁旅此当书宦者以着其权归内侍不书宦者阙漏也】
　　【初鱼朝恩既诛代宗不复使宦官典兵上即位悉以禁兵委白志贞志贞得罪上复以窦文玚代之及还长安颇忌宿将握兵多者稍稍罢之以文玚希迁分典禁旅】
　　闰月李晟诛田希鉴
</div>
    <div class="pagination">
<a href="御批资治通鉴纲目_page186.html">上一页</a><span>...</span><a href="御批资治通鉴纲目_page182.html">182</a><a href="御批资治通鉴纲目_page183.html">183</a><a href="御批资治通鉴纲目_page184.html">184</a><a href="御批资治通鉴纲目_page185.html">185</a><a href="御批资治通鉴纲目_page186.html">186</a><span class="current-page">187</span><a href="御批资治通鉴纲目_page188.html">188</a><a href="御批资治通鉴纲目_page189.html">189</a><a href="御批资治通鉴纲目_page190.html">190</a><a href="御批资治通鉴纲目_page191.html">191</a><a href="御批资治通鉴纲目_page192.html">192</a><span>...</span><a href="御批资治通鉴纲目_page188.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
