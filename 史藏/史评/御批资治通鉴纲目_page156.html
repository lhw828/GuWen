<!DOCTYPE html>
<html>
<head>
    <meta charset="UTF-8">
    <title>御批资治通鉴纲目 - 第 156 页/共 243 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御批资治通鉴纲目 - 第 156 页/共 243 页</h1>
    <div class="content">　　九月以李勣为左仆射○冬十二月诏濮王泰开府置僚属
　　书法【髙宗于是为不宿怨矣书羙之也】
　　【庚戍】髙宗皇帝永徽元年春正月立妃王氏为皇后○诏衡山公主俟防毕成昏
　　【太宗女衡山公主应适长孙氏有司以为服既公除欲以今就成昏于志寕言汉文立制本为百姓公主服本斩衰纵使服随例除岂可情随例改请俟三年防毕成昏上从之范氏曰君防三年自古以来未之改也汉文率情变礼虽欲自损以便人而不知使人入于夷狄也自是以后民不知戴君之义而嗣君遂亦不为三年之服唐之人主鲜能谨于礼者故有公除而议昏亮阴而举乐忘父子之亲固不可矣然如汉文之制志寕之议是亦有父子而无君臣也内无父子外无君臣而欲教化行礼俗成难矣为国家者必务革汉文之薄制遵三代之隆礼教天下以方防三年则众着于君臣之义矣】集览【汉文立制汉文帝遗诏短防注见晋武帝泰始二年以日易月亮隂注见汉昭帝元平元年谅闇方防三年记檀弓上事君有犯而无隠左右就养有方服勤至死方防三年注方防资于事父凡此以义为制】质实【衡山县名注见太宗贞观十七年斩衰注见汉昭帝元平元年】
　　书法【防毕成昏常礼也其书何唐俗以公除昏嫁久矣于是始正故特书之】
　　发明【昏礼未有不在从吉之后者何必特书于册所以制有司之失着礼制之变耳纲目凡昏姻常事不书其见于特书皆有得失存乎其间观者不可不察也】
　　秋九月髙侃击突厥车鼻可汗擒之
　　【侃至阿息山车鼻发诸部兵皆不应遂以数百骑走侃追获之送京师献于庙社及昭陵而赦之置狼山都督于郁督军山统其余众于是突厥诸部尽为内臣置单于瀚海二都防府十都督二十二州分綂之自是北边无宼三十余年】质实【单于注见秦王政三年】
　　冬十月李勣觧仆射仍同三品○以禇遂良为同州刺史
　　【监察御史韦思谦劾奏遂良抑买人地左迁同州刺史】质实【韦思谦郑州人左迁注见汉宣帝元康二年同州注见宗开元十一年】
　　发明【遂良受遗辅政固当正身格君岂容买地以自污然顾命大臣非有大过岂宜轻于谴逐坐是左迁亦既为之兆矣书遂良刺同州而不言其过遂良尚可知进而不知退乎】
　　【辛亥】二年春正月以黄门侍郎宇文节中书侍郎栁奭同三品○秋七月西突厥贺鲁杀射匮可汗自立为沙鉢罗可汗诏武大将军梁建方等讨之考异【讨当作击瑶池都督阿史那贺鲁招集离散庐帐渐盛闻太宗崩以其众叛击破射匮可汗并其众自号沙鉢罗可汗西击射匮灭之胜兵数十万与乙毗咄陆连兵处月处宻及西域诸国多附之至是进宼庭州攻陷金岭城诏梁建方契苾何力发兵三万及回纥五万骑以讨之】集览【庐帐汉书所谓穹庐也顔师古曰穹庐旃帐也其形穹隆故曰穹庐处月处宻处月与处宻皆西域国名也本西突厥之别部】质实【西域注见汉哀帝元夀二年庭州注见齐明帝建武四年髙昌】
　　八月以于志宁张行成为仆射同三品高季辅为侍中○冬十一月诏献鹰隼犬马者罪之
　　书法【书羙之也纲目书献而却者四禁罢贡献者十四详汉文帝元年莫严于罪之之诏者矣】发明【是时髙宗初政清明故其施设如此夫罢献鹰犬已为盛徳况又从而罪之乎书法若是盖予之也】
　　【壬子】三年春正月吐谷浑新罗髙丽百济并遣使入贡○梁建方等大破处月朱邪于牢山
　　【先是处月朱邪孤注杀招慰使与突厥贺鲁相结建方破之于牢山生擒孤注斩首九千级军还御史劾奏建方逗遛髙徳逸敕令市马而自取骏者上以其有功释不问大理卿李道裕奏请以其马实中廐上曰道裕法官进马非其本职妄希朕意岂朕行事不为臣下所信邪朕方自咎故不复黜道裕耳】集览【朱邪处月之别种西突厥苖裔本号朱邪世居金婆山之阳蒲类海东其地有大碛名沙陀后因以沙陀为号以朱邪为姓唐宪宗时有朱邪尽忠始见于中国其后有朱邪赤心懿宗时赐姓李名国昌克用其子也邪移遮反】质实【逗遛注见汉昭帝元平三年】
　　以禇遂良为吏部尚书同三品○二月御安福门楼观百戏考异【御上漏帝字】
　　【上谓侍臣曰朕旧闻胡人善为击鞠尝一观之昨初升楼即有羣胡击鞠意谓朕笃好之也帝王所为岂宜容易朕已焚此鞠冀杜胡人窥望之情亦因以自诫范氏曰髙宗即位之初问民疾苦尊礼辅相察道裕希防而自责覩胡人进而自戒率是道也岂不足为贤君哉不数年而悖谬昏惑卒成武氏之簒何哉初亲贤后用佞也可不戒哉】集览【击鞠崔豹古今注黄帝习兵之势或曰起战国所以练武士因嬉而讲习之案击鞠犹今言打毬谓骑而以杖击之者又非蹋鞠之説】
　　书法【凡观讥也观戯甚矣终纲目书观十详汉后主建兴十四年而书观戯者三是年中宗神龙元年景龙三年作述一辙也】
　　三月以宇文节为侍中栁奭为中书令韩瑗为黄门侍郎同三品○秋七月立陈王忠为皇太子质实【陈州名注见周赧王三十六年】
　　【王皇后无子其舅栁奭为后谋以忠母防贱劝后请立为太子上从之】
　　九月以中书侍郎来济同三品○冬十一月濮王泰卒质实【濮州名注见周安王五年】
　　书法【卒濮王何善帝也髙宗于是可谓以恩始终矣】
　　发明【前代宗亲有疑似之迹者率皆不得良死濮王泰乃窥伺储位之人此正夫人所当致其察者故前书开府置僚属而此书其卒正以着其始终无他于以见髙宗友爱保全之意矣亦岂无故而书之也哉】
　　【癸丑】四年春二月散骑常侍房遗爱及髙阳公主谋反伏诛遂杀荆王元景呉王恪流宇文节于岭表
　　【初房遗爱尚太宗女髙阳公主公主骄恣甚与浮屠辩机等数人私通事觉怨望遂使掖庭令陈运伺宫省禨祥遗爱亦与驸马都尉薛万彻柴令武谋奉荆王元景为主以举事至是公主谋黜遗爱兄遗直封爵使人诬告遗直罪上令长孙无忌鞫之更获遗爱及主反状吴王恪有文武才素为物情所向太宗欲立之无忌固争而止遂与无忌相恶无忌欲因事诛之遗爱因言与恪同谋兾得免死于是遗爱万彻令武皆斩元景恪髙阳巴陵公主并赐自尽恪且死骂曰长孙无忌窃防威权搆害良善宗社有灵当族灭不乆宇文节江夏王道宗执失思力并坐与遗爱交通流岭表道宗素与无忌及禇遂良不恊故皆得罪罢龄配飨胡氏曰唐起晋阳裴刘之谋太宗承綂房杜之防也是其富贵安荣当与有唐相为始终而祸败之及或在其身或在其子孙何也裴寂以贫贱为叹文静在缧绁之中賛唐公父子起事非有拯乱匡时之畧亦欲自免因图富贵而已房杜之质固非裴刘所敢班然太白经天之际宻进筹画使太宗手剪凡弟并杀其子十人此不但陈平之隂祸而已其宗嗣不延宜哉故四族既陨而唐之子孙亦几殱于武氏善恶之积各以类应反尔之戒酷亦甚矣然后知圣人行一不义杀一不辜而得天下所不为者岂徒然哉又曰无忌因遗爱之狱滥及吴王遂良所宜捄止也既不能然复以素不相协而斥道宗其不能保终而来谗口有以也夫又曰父子兄弟罪不相及今以遗爱绌龄而无忌遂良奉承不谏其以为嫌乎抑以为是乎二者必居一焉皆失也】集览【浮屠辩机浮屠僧也辩机僧之名禨祥注见隋文帝开皇十四年相恶左传隠三年周郑交恶注交恶两相疾恶也恶如字又定十三年韩简子与中行文子相恶注恶如字又乌路反执失虏复姓】质实【房遗爱临淄人龄之子髙阳县名注见晋愍帝建兴四年掖庭令官名注见汉景帝后元元年巴陵县名注见晋明帝咸和四年晋阳县名注见周威烈王二十三年裴刘谓裴寂刘文静房杜谓房龄杜如晦缧绁注见隋文帝开皇二十年太白经天注见髙祖武徳九年】
　　书法【四人之死一也或书伏诛或书遂杀纲目有以断斯狱矣】
　　发明【遗爱元景恪同以反诛而所书不同何也遗爱谋奉荆王固非出于荆王首谋若恪则又长孙无忌恶而滥杀之耳故特书遂杀者明其因遗爱之反而遂因事以杀之也不然轻重是否几于无别矣】
　　以李勣为司空○秋九月北平公张行成卒以禇遂良为右仆射质实【北平县名注见汉髙帝七年】○冬十一月以崔敦礼为侍中○十二月髙季辅卒○西突厥咄陆可汗死【乙毗咄陆死其子颉苾达度设号真珠叶防与沙鉢罗有隙击破之寻复为沙鉢罗所并】
　　【甲寅】五年春三月以太宗才人武氏为昭仪
　　【初萧淑妃有宠王后疾之上之为太子也入侍太宗见才人武氏而恱之太宗崩武氏出为尼忌日上诣寺行香见之泣后闻之隂令长髪纳之后宫欲以间淑妃之宠武氏巧慧多权数初入宫屈体事后后数称其羙未几大幸拜为昭仪后及淑妃宠皆衰更相与譛之上皆不纳昭仪欲追赠其父而无名故托以褒赏功臣徧赠屈突通等而武士彠与焉】集览【大幸蔡邕曰妃妾之接于寝曰御御之亲爱者曰幸】质实【才人女官名南史曰晋武帝采汉魏之制三夫人外有才人又云晋武所置而通典内命职汉有才人则疑汉置矣武氏名曌太原人士彠之女昭仪女官名事物纪原云汉元帝置昭仪封后代或省元魏置左右昭仪视大司马北齐文宣时比丞相唐为九嫔也】
　　书法【昭仪不书书武氏志祸始也直书太宗才人而髙宗之慙徳不可掩矣故魏主以尔朱为后则书肃宗嫔宋丙申年髙宗以武氏为昭仪则书太宗才人是年皆恶其渎伦也纲目之笔严矣哉】
　　发明【贞观十一年书以武氏为才人距太宗之终十有三年则武盖十三年在宫中侍太宗矣当髙宗为太子入侍之时见而恱之已有无父淫烝之意若以春秋诛心之法论之其去杨广仅一间耳时移地改浸浸忘之一旦忽见可欲此心勃然而生葢其不善之念犹投种于地有待而发而终不能改也夫人之异乎禽兽者以有礼义耳衞公子顽通乎君母诗人疾之以为鹑鹊之不若汉史载诸王淫乱之事谓其为鸟兽行内乱今武氏久侍太宗而髙宗纳之后宫立为昭仪未几遂正位中宫母仪天下纵使无乱唐之事亦不可见于宗庙临于民上矣卫有鹑鹊之乱遂为狄人所灭唐有聚麀之乱子孙殱灭几尽自古淫污内乱之事未有不亡国败家者纲目持以太宗才人武氏书之则髙宗上烝父妾罪晓然矣求免祸乱之作得乎】
　　夏闰四月帝在万年宫夜大雨
　　【上在万年宫夜大雨山水冲武门衞士皆走郎将薛仁贵曰天子有急敢畏苑乎登门桄大呼以警宫内上遽出乘髙俄而水入寝殿漂溺三千余人】集览【门桄桄古黄反门之上横木所以安户扉者谓之门桄犹言门楣】质实【万年宫注见隋文帝开皇十三年仁寿宫】
　　书法【书帝在何咎不明也三月立昭仪而闰四月大水夜入寝殿漂溺三千余人女宠之戒昭昭矣纲目聫书之而特书帝在若曰天即其所而戒之虽靣命不啻而帝不悟也其防深矣终纲目书大水六十三详汉文帝元年水入宫者一而已水书夜者一而已是年】
　　发明【武氏入宫水沴随之然太宗时洛溢在先固未易以致察至髙宗时水变在后不出越水之间而又溢入寝殿则其应晓然明矣彼昏不知懵不加察尚可与之言乎纲目上书武氏为昭仪下书帝在万年宫夜大水其为世鉴岂不深切着明也哉】
　　六月恒州大水
　　【漂溺五千余家胡氏曰谓治乱非天数邪则周秦卜世汉家阳九隋萧平仲唐李淳风之言不诬也谓皆天数邪则髙宗正厥事周公代兄死宣王侧身修行旱不为灾之应不诬也古先圣王所以不恃天命必尽人事如医者疗疾虽有死徴而必兾其生也唐太宗有功在人无一世即亡之理故天于髙宗再三谴告庻其觉悟惜乎髙宗之不察也即位之嵗地震晋阳武氏入宫水入寝殿虽父之诏子谆谆然命之不若是切矣髙宗既视之漠然大臣亦无以恐惧修省告其君者岂天固欲中防唐室耶何人谋之忽不如天意之昭也】集览【汉家阳九阳九阸也汉律厯志三统闰法初入元百六阳九凡四千六百一十七嵗为一元终注云所谓阳九之戹百六之防初入元百六嵗有戹者则前元之余气也若余分为闰也汉书音义曰一元之中有九戹阳戹五隂戹四阳为旱隂为水即入元百六嵗有阳戹故曰百六之会文选呉都赋世济阳九注易无妄曰灾气有九阳戹五隂戹四合为九一元之中四千六百一十七嵗各以数至阳戹又汉成帝时谷永曰陛下当阳数之标季注孟康曰阳九之末季也】质实【恒州注见汉光武建武九年常山髙宗正厥事商书髙宗彤日篇髙宗彤日越有雊雉祖已曰惟先格王正厥事周公代兄死通鉴周武王二年王有疾周公为坛告太王王季文王请代武王之死周公乃以卜书蔵于金縢柜中王疾瘳宣王侧身修行通鉴周宣王二十三年王尝宴起姜后脱簮珥待罪于永巷使其傅母通言于王曰王乐色而忘徳失礼而晏起乱之兴自婢子始敢请罪王曰寡人不徳实自生过非夫人之罪也自是侧身修行勤于政事早朝宴罢卒成中兴之名谆谆诲语重复也】
　　栁奭罢
　　【奭以王后宠衰求罢许之】
　　冬十月筑长安外郭
　　【雍州参军薛景宣上言汉惠帝城长安寻晏驾今复城之必有大咎于志寕等以景宣言渉不顺请诛之上曰景宣虽狂妄若得罪恐絶言路遂赦之○上尝谓宰相曰闻所在官司行事互观顔面多不尽公长孙无忌对曰此岂能无然亦不至肆情曲法至于小小收取人情恐陛下亦不能免上嘉纳之胡氏曰常情易私而难公况帝王位尊威福自我虽格以公道犹肆于情欲也况为闻其私邪之路乎髙宗以官司不尽公问无忌无忌宜劝其君正身以率臣下其私狥曲法者刑责加焉则朝廷正矣无忌乃导以收取人情其为蠧政岂有既邪○上尝出畋遇雨问谏议大夫谷那律曰油衣若为则不漏对曰以瓦为之必不漏上悦为之罢猎○引驾卢文操盗左藏物上命诛之谏议大夫萧钧谏曰丈操情实难原然法不至死上乃免之顾侍臣曰此真谏议也○上尝谓五品以上曰顷在先帝左右见五品以上论事或仗下面陈或退上封事终日不絶岂今日独无事邪何公等皆不言也范氏曰以髙宗之闇而求言如此由祖宗为之法也诗曰诒厥孙谋太宗之谓矣】集览【仗下而陈谓仗退之后而说陈奏也按唐制侍御亲兵及殿前两司号曰三衙三衙畨上分为五仗一曰供奉仗二曰亲仗三曰勲仗四曰翊仗五曰散手仗皆带刀捉仗列坐于东西廊下又每月以望十六日立内廊閤外号曰内仗车马之众盛矣初贞观之制中书门下及三品官奏事必使谏官史官随之有失则匡正羙恶必记之诸司皆正衙奏事御史弹百官服豸冠对仗读弹文及许敬宗等用事奏事官多俟仗下于御座前屏人宻奏监察御史及待制官逺立以俟其退谏官史官皆随仗出仗下后事不复预闻也】质实【雍州注见宗开元十一年京兆晏驾注见汉髙帝十二年谷那律魏州昌乐人左藏库名注见代宗大厯四年萧钧兰陵人瑀之从子】书法【外郭未有书者书此何重京都也终纲目书筑外郭四是年中宗嗣圣九年宗开元十八年五代己年皆都城也】
　　大稔
　　【洛中粟米斗两钱半秔米斗十一钱隋开皇中戸八百七十万今三百八十万】质实【洛中注见周显王三年洛阳】
　　书法【东魏尝书大稔矣梁辛酉年于是再见终纲目书大稔四梁辛酉年是年徳宗贞元三年宪宗元和六年书大熟一晋武帝太元七年书有年大有年不与焉】
　　发明【是时君徳寖昏何以获嵗登之效得非太宗遗泽所及乎自是而后牝鸡司晨无复善治天下日益多事矣不书有年而书大稔遂与东魏同科葢亦予之而不尽予者也其防防矣】
　　以长孙无忌子三人为朝散大夫考异【子上当有庶字】
　　【王皇后萧淑妃与武昭仪更相譛诉后不能曲事上左右昭仪伺后所不敬者必倾心与相结由是后及淑妃动静昭仪必知之皆以闻于上后宠虽衰然上未有意废也防昭仪生女后怜而弄之后出昭仪潜扼杀之上至昭仪阳欢笑发被观之女已死矣即惊啼问左右左右皆曰皇后适来此上大怒曰后杀吾女昭仪因泣数其罪后无以自明上由是有废立之志又恐大臣不从乃与昭仪幸长孙无忌第酣饮极观拜无忌宠姬子三人皆为朝散大夫仍载金寳缯锦十车以赐无忌上因从容言皇后无子以讽无忌无忌对以他语上与昭仪皆不恱而罢礼部尚书许敬宗亦数劝无忌无忌厉色折之范氏曰大臣欲以义正君而先没于利则不足以为重矣髙宗欲利诱无忌使之从已无忌茍能辞官反赐使知大臣之不可诱以利亦足以格其非心矣不知出此卒致武后之怨来奸臣之谋髙宗无足讥焉惜乎无忌之不学也】集览【阳观笑阳与佯通犹诈也】质实【从容注见汉宣帝地节三年】
　　书法【金尚子玮书名汉献帝建安元年此其不名何防也防固可略乎讥也君不自克而宻诱之臣为不知而黙受之帝之狥欲长孙之无识皆可讥矣当日以某子三人而不名讥其上也书长孙无忌子三人为朝散大夫讥其下也】
　　发明【匹夫无故而人予之十金则必愕然而怪然而惧非恶十金之获也无因至前是固夫人之所疑也长孙无忌身为大臣一旦天子无故挟宠姬以临其家而又赐以重贿饵以髙爵是虽甚愚之人亦必知其有所为而为之矣况髙宗明以皇后无子为言是其意向晓然可知为无忌者亟当反其所赐力辞不受且叩头避席泣告其君若曰臣以庸虗猥承先帝防擢受遗辅政幸赖陛下圣明中外乂安老臣若可少寛防责今承圣问特以中宫无子为言窃惟先帝临终属臣以佳儿佳妇玊音在耳弗敢防也陛下临御于今五载子孙千亿福祚未艾中宫虽曰无子要为母仪天下况皇太子忠已正位东宫三年矣臣非不知圣意所在诚恐他时无以见先帝于地下愿赐臣骸骨屏归田里恩赐虽荣万死不敢祗受敢乞复归内帑如此则非惟髙宗知无忌之意不可回而昭仪异日亦无所归怨矣不是之思乃对以他语抚机不发自蹈祸机故纲目于此书以无忌子三人为朝散大夫而不言其故则见无忌滥受无名之赏深为可鄙此固书法之意也鸣呼无忌此机既失他时黔州之祸尚谁咎哉吁】
　　【乙夘】六年春二月遣营州都督程名振等击髙丽
　　【髙丽与百济靺鞨连兵侵新罗收三十三城新罗王遣使求援遣程名振苏定方发兵击髙防既渡辽水髙防逆战名振等奋击大破之】质实【营州注见汉献帝建安十一年栁城靺鞨北狄国名注见隋文帝开皇十八年苏定方冀州武邑人】
　　书法【髙防前皆书伐此其书击何无辞也尝书入贡矣未闻其犯塞也而击之斯师也为无名矣】
　　夏五月屯卫大将军程知节讨沙鉢罗考异【屯上漏遣字讨当作击显庆元年同】质实【沙鉢罗部设号名注见太宗贞观四年】○以韩瑗为侍中来济为中书令
　　【唐因隋制后宫有贵妃淑妃徳妃贤妃皆视一品上欲特置宸妃以昭仪为之韩瑗来济谏以为故事无之乃止】质实【韩瑗三原人仲良之子】
　　秋七月贬栁奭为荣州刺史质实【一统志云荣州本汉南安县地齐属南安郡隋置太牢县属资州唐折太牢置旭川县以县置荣州天实初改和义郡乾元初又为荣州宋初因之治荣徳县后陞为绍熙府元复为荣州属嘉定路本朝初仍为州后改为县改属嘉定州】
　　【初武昭仪诬王后与其母为厌胜禁不得入宫因并贬奭】集览【厌胜注见汉章帝建初七年】
　　以李义府为中书侍郎
　　【中书舍人李义府为长孙无忌所恶左迁壁州司马义府问计于中书舍人王徳俭徳俭曰上欲立武昭仪恐宰臣异议君能建防立之则转祸为福矣义府然之叩閤表请上恱留之超拜中书侍郎于是卫尉卿许敬宗御史大夫崔义中丞袁公瑜皆潜布腹心于昭仪矣】质实【李义府瀛州人一统志云壁州本汉巴郡□渠县地后魏置诺水县属万州隋为巴州始寕县地唐析置通江县又于县置壁州宋省壁州以县属巴州元省入曾口县后复置本朝改属保寕府崔义东武城人逞之后】
　　八月始置员外同正官
　　书法【员外之名始此】
　　○以裴行俭为西州长史
　　【长安令裴行俭闻将立武昭仪以国家之祸必由此始与长孙无忌禇遂良私议其事袁公瑜闻之以告昭仪母杨氏行俭坐左迁】质实【西州注见齐明帝建武四年髙昌长安县名注见汉惠帝五年裴行俭绛州闻喜人】
　　九月贬禇遂良为潭州都督
　　【上召长孙无忌李勣于志寕禇遂良入内殿遂良曰今日之召多为中宫上意既决逆之必死太尉元舅司空功臣不可使上有杀元舅功臣之名遂良起于草茅无汗马之劳致位至此且受顾托不以死争之何以下见先帝勣称疾无忌等入上曰武昭仪有子欲立为后何如遂良对曰皇后名家子先帝为陛下娶之临崩执陛下手谓臣曰朕佳儿佳妇今以付卿非有大故不可废也上不恱而罢明日又言之遂良曰陛下必欲立皇后请择令族何必武氏武氏经事先帝众所共知万代之后谓陛下为何如臣今忤陛下意罪当死因置笏于殿阶叩头流血曰还陛下笏乞放归田里上大怒命引出昭仪在帘中大言曰何不扑杀此獠无忌曰遂良受先朝顾命有罪不可加刑于志寕不敢言韩瑗因泣涕极谏上不纳瑗又上疏曰妲已倾殷褒姒灭周每览前古常兴叹息不谓今日尘黩圣代陛下不用臣言臣恐宗庙不血食矣来济上表曰王者立后上法乾坤必择礼教名家幽闲令淑副四海之望称神祗之心汉成以婢为后卒使社稷倾沦惟陛下察之上皆不纳他日李勣入见上问之曰朕欲立武昭仪为后遂良固执以为不可事当且已乎对曰此陛下家事何必更问外人上意遂决范氏曰髙宗欲废立而取决于李勣之一言勣若以为不可则武氏必不立矣勣非惟不谏乂劝成之亲贤遭祸唐室中絶皆勣之由其祸博矣太宗以勣为忠托以防孤而其大节如此书曰知人则哲惟帝其难之信矣○许敬宗宣言于朝曰田舍翁多收十斛麦尚欲易妇况天子立一后何预诸人事而妄生异议昭仪令左右以闻贬遂良为潭州都督其后韩瑗上疏为遂良讼寃曰遂良体国防家损身狥物风霜其操铁石其心社稷之旧臣陛下之贤佐无罪黜去内外咸嗟愿鉴无辜稍寛非罪上不聼瑗复言曰昔防子去而殷国以亡张华存而纲纪不乱陛下无故弃逐旧臣恐非国家之福上不纳胡氏曰禇遂良忠矣然昩于消息盈虚之理姤壮勿取之义毫厘不伐至用斧柯而无所及兹人谋有未尽不可归之天数也若当武氏长髪之时率协羣公上书皇后沮止其事深谏髙宗割制邪欲勿干先帝之私悉意竭忠不遗余力其势必可遏也当其时而不治及事既成虽叩首出血无益矣】集览【朴杀此獠朴弼角反朴杀投掷而击杀之獠音老又音爪西南夷曰獠遂良杭州人故云妲巳注见隋文帝开皇九年褒氏索隠曰褒国名姓姒氏按礼妇人称国及姓其女是龙漦所生妖子为人所收褒人纳之于王故曰褒姒括地志云褒国故城在梁州褒城县东古褒国也尘黩国语晋司空季子谓文公曰男女不相及畏黩也黩则生怨怨乱毓灾毓灾灭性又晋张华女史箴曰欢不可以黩宠不可以专张华晋武帝时人消息盈虚易丰卦日中则昃月盈则食天地盈虚与时消息而况于人乎伊川先生传曰盈虚谓盛衰消息谓进退天地之运亦随时进退也荘子秋水篇年不可举时不可止消息盈虚终则有始郭象注云隂消阳息夏盈冬虚气序循环终而复始史记厯书太史公曰黄帝建立五行起消息注正义曰皇侃云干者阳生为息坤者隂死为消姤壮勿取之义易姤卦女壮勿用取女注姤古豆反取七喻反伊川先生传曰一隂始生自是而长渐以盛矣是女之将长壮也隂长则阳消女壮则男弱故戒勿用取如是之女取女者欲其柔和顺从以成家道姤乃方进之隂渐壮而敌阳者是以不可取也女渐壮则失男女之正家道败矣姤虽一隂甚微然有渐壮之道所以戒也本义曰姤遇也一隂而过五阳则女徳不贞而壮之甚也取以自配必害乎阳】质实【妲己倾殷按史记妲己殷王纣之后有苏氏之女也有宠于纣其言皆从天下怨之周武王举兵伐纣遂斩妲己褒姒灭周按史记褒姒周幽王之后褒人之女也王嬖褒姒废申后及太子宜臼宜臼召犬戎杀王及褒姒于骊山之下汉成以婢为后事在鸿嘉三年社稷注见新莽天鳯元年潭州注见汉献帝兴平元年防子去而殷国以亡微子纣之庶兄见纣无道去之以存宗祀张华存而纲纪不乱张华范阳方城人事在晋武帝太康元年】
　　书法【贬栁奭用义府黜行俭遂良皆为武氏也属辞比事髙宗之溺爱甚矣】
　　发明【前书以无忌子为大夫其责在无忌此书贬遂良为都督其责在髙宗遂良前日左迁同州不书贬黜今此特书贬者明其无罪见贬以重髙宗之恶耳髙宗无故欲废其后而立先君之妾又以无罪而黜顾命大臣一举而三失具矣尚可与之有为哉吁】
　　冬十月废皇后王氏为庶人立昭仪武氏为皇后【诏曰武氏门着勲庸地华缨黻徃以才行选入后庭朕昔在储贰常得侍从嫔嫱之间未曽迕目圣情鉴悉每赏叹遂以赐朕事同政君可立为皇后后上表曰陛下前以妾为宸妃韩瑗来济面折庭争乞加褒赏上以表示之瑗等大惧屡请去不许百官朝后于肃仪门故后王氏淑妃萧氏并囚于别院上尝念之间行至其所呼之王后泣对曰至尊若念畴昔使得再见日月幸甚上曰朕即有处置武后闻之大怒遣人断去手足投酒瓮中曰令二妪骨醉数日而死又斩之后数见王萧为如死时状故多在洛阳不敢归长安胡氏曰孔子曰其身正不令而行其身不正虽令不从太宗作帝范以训太子其事备矣然皆空言也髙宗之所取法者太宗之所行尔武氏之立其以纳巢刺王妃为法乎故唐世无正家之法由太宗首恶也】集览【门着勲庸门阀因勲庸而着显以后父武士彠尝从髙祖平京师也礼王功曰勲民功曰庸郑曰王功谓辅成王业也勲者功之总名王功至大故名曰勲民功谓法施于民也庸常也国家为民立官故有功于民谓之庸地华缨黻地胄有缨黻之荣华犹言簮缨名家也史炤曰缨冠系也黻以缯为之黑与青画两已相背象君臣可否相济也嫔嫱汉书注顔师古曰嫔嫱妇官也政君犹授君也殷本纪伊尹从汤言九主之事注刘向别录曰九主者有法君专君授君劳君等君寄君破君国君三嵗社君凡九品索隠曰按注刘向所称九主载之七录名称甚竒不知所凭据耳法君谓用法严急之君若秦孝公及始皇等也劳君谓勤劳天下若禺稷等也等君等者平也谓定等威均禄赏若汉髙封功臣侯雍齿也授君谓人君不能自理而政归其臣若燕王哙授子之禺授益之比也专君谓专已独断不任贤臣若汉宣之比也破君谓轻敌致宼国灭身死若楚伐吴濞等也寄君谓人困于下主骄于上离析可待故孟子谓之寄公也国君国当为固字之讹耳固谓完城郭利甲兵而不脩徳若三苖智伯之类也三嵗社君谓在襁褓而主社稷若周平王汉昭平等是也】正误【事同政君今按汉元帝为太子时宣帝以后宫良家子王政君送太子宫生成帝元帝即位立政君为后即元后也唐髙宗谓昔为太子时太宗以武氏赐朕其事与王政君同故立为皇后集览不究其然乃以九主为证亡虑二百六十余字以为政君犹授君若燕王哙授子之之比然则髙宗立后之初遽有授之以政之意乎其不达事体如此】质实【洛阳县名注见周显王三年】
　　书法【凡废立聫书所废因所立也是故有隂氏而后郭氏废汉光武建武十七年有郁久闾氏而后乙弗氏废齐庚申年有武氏而后王氏废是年纲目皆聫书之着所因也然则武氏弑王后何以不书畧之也昌为畧之武氏至于灭唐则弑后不足言矣终纲目书废后为庶人三晋贾氏唐王氏韦氏追废不与焉】
　　发明【王后之废不以罪书是无故见废也武氏之立前已书太宗才人则此不必再书已知其为先君之妾矣然则王后之死何以不书髙宗昏于袵席动不由已故武氏一闻泣对之言杀之如毙大豕纲目遂不复书于册者正以着髙宗愚闇之失虽宫闱之内其故后为人所杀亦且不得而知此则纲目不书之意也呜呼髙宗至是虽有心腹耳目已不得而自用矣哀哉】
　　以中书侍郎李义府参知政事
　　【义府容貎温恭与人语必嬉怡防笑而狡险忌刻故时人谓义府笑中有刀又以其柔而害物谓之李猫】集览【忌刻忌嫉刻剥也一本刻作克史炤曰忌谓畏忌憎恶克谓好胜贼害左传今其言多忌克】发明【前书李义府为中书侍郎未见其附防之迹至此上书废王后立武氏下书以义府参知政事则虽不必考之分注已知其主废立之谋矣事有不待贬黜而恶自见者此类是也】
　　【丙辰】显庆元年春正月以太子忠为梁王立代王为皇太子考异【以当作废按凡例正统废其后太子无罪曰废某人】
　　【武后所生也生四年初许敬宗奏曰在东宫者所出本防今知国家已有正嫡必不自安恐非宗庙之福于是遂废忠而立忠既废官属无敢见者右庶子李安仁独见涕泣拜辞而去】质实【东宫注见宋文帝元嘉二十七年梁州名注见周赧王四年汉中代州名注见秦王政二年鴈门】书法【太子废书废陈王成羙立为太子矣其废也虽复为陈王书废未有书以者也此其书以何宜废也忠则曷为宜废帝之立之非也立子以嫡无嫡以贤王后利忠母之易制而请之私也而遽从之纲目于此书以不书废所以见其宜废也是故忠不宜立则废不书废而书以为梁王是年旦不宜立则废不书废而书以为皇嗣中宗嗣圣七年终纲目书废太子十一详周赧王十六年皆不宜废者也惟梁王忠书以徳王裕书黜与书太子废者二魏太子恂唐太子承干皆宜废之辞也】发明【武氏既立则其子不但为诸王而遂已故虽太子忠已正储极废之犹若反掌此所以不书废太子而书以太子忠为梁王也呜呼髙宗悯王后之幽闭一言而速其死今又不能子其子则亦寄生焉耳可哀也哉】
　　二月赠武士彠司徒赐爵周国公考异【据神龙元年书赠后父贞上洛王则此武字当作后父】
　　书法【书赠赐爵何讥私也赠未有赐爵者于是始见则士彠其人焉终纲目书赠官十一详晋明帝太寕三年赠赐爵三士彠二韦贞惟赠赐爵皆讥辞】
　　○夏免山东丁役
　　【上谓侍臣曰朕思养人之道未得其要来济对曰君之养人在省征役今山东役丁嵗别数万役之则人大劳取庸则人大费愿量公家所湏外余悉免之上从之】质实【山东道名注见宋文帝元嘉二十五年】
　　六月诏以髙祖配昊天于圜丘太宗配五帝于明堂质实【昊天注见隋防帝义寕二年圜丘注见汉后主建兴十五年五帝注见汉景帝中六年明堂注见汉武帝建元元年】○崔敦礼卒○秋七月贬王义方为莱州司户【李义府恃宠用事洛州妇人淳于氏羙色繋大理狱义府属大理丞毕正义枉法出之将纳为妾事觉义府逼正义自缢以灭口上知而不问侍御史王义方欲奏弹之先白其母曰义方为御史视奸臣不纠则不忠紏之则身危而忧及于亲为不孝奈何母曰昔王陵之母杀身以成子之名汝能尽忠以事君吾死不恨义方乃奏曰义府擅杀六品寺丞就云自杀亦由畏义府威杀身以灭口如此则生杀之威不由上出渐不可长对仗叱义府令下义府顾望不退义方乃三叱义府始趋出义方乃读弹文上以义方毁辱大臣贬之】质实【莱州注见汉安帝永初二年东莱洛州注见秦荘防王元年三川王义方泗州涟水人王陵之母杀身以成子之名事在汉王邦三年】
　　九月括州暴风海溢质实【一统志云括州本秦会稽郡地汉初为东瓯国武帝时属会稽郡三国呉兼属临海郡晋属永嘉郡隋废郡置处州治括苍寻改括州大业初复为永嘉郡唐复立括州治丽水天寳初改缙云郡大歴中复为处州宋属两浙东路元改为处州路本朝改为处州府浙江道】冬十二月程知节讨沙鉢罗不克免官
　　【程知节引军至鹰婆州遇西突厥前军总管苏定方帅五百骑驰击败之副总管王文度害其功矫称别得防以知节恃勇轻敌委文度节制遂收军不许深入定方言于知节曰上以公为大将必不更遣军副专以号令请囚文度飞表以闻知节不从至恒笃城有羣胡归附文度欲杀之而取其资定方曰如此乃自为贼耳何名伐叛文度竟杀之分其财独定方不受师旋文度坐矫诏减死除名知节亦坐逗遛免官】集览【逗遛注见汉宣帝本始三年】
　　【丁巳】二年春正月遣苏定方等复击沙鉢罗
　　书法【前再书讨矣此书击何讥黩武也二年不克又复用师故讥之书复击】
　　○三月以禇遂良为桂州都督李义府兼中书令质实【桂州注见秦始皇三十三年桂林】○夏五月帝始隔日视事
　　【上自即位每日视事宰相奏天下无虞请隔日视事许之】
　　书法【宣帝五日一聼事不书此其书何女宠盛也故书讥之是故魏主未尝月一视朝则书始以为羙梁戊戌年诩唐世未尝隔日视事则书始以为讥是年】
　　发明【宣王睌朝姜氏请愆唐髙溺爱袵席荒怠已甚是时李义府当国承望孽后之意请隔日视事葢欲使之得以专意房帷之乐也髙宗失徳固不足责直笔书之姑以着内荒之迹耳】
　　遣天竺方士归国
　　【天竺方士娑婆寐自言有长生之术太宗颇信之发使诣婆罗门诸国采药药竟不就乃放还上即位复诣长安上复遣归谓宰相曰自古安有神仙秦始皇汉武帝求之卒无所成果有不死之人今皆安在李勣对曰此人再来容髪衰白已改于前何能长生竟未及行而死】集览【婆罗门注见太宗贞观十三年】质实【天竺西域国名注见汉武帝元狩元年】
　　书法【太宗尝遣之矣不书书髙宗何讥也方士以长生为术帝方极意女宠方士之方必多禁碍其不相入宜矣纲目上书隔日视事下书遣方士归非羙之也】
　　发明【髙宗专意房帷正欲得长生之乐何为锐于罢遣方士若是之明决哉武氏意在恣肆固非欲其君久于享国观之晚年帝苦头重之时武氏怒絶医者之语则可见矣然则斥遣方士髙宗葢得之中防也事虽若羙而意则非是此纲目所以书于隔日视事之下以见意也】
　　秋八月贬韩瑗来济禇遂良皆为逺州刺史
　　【许敬宗李义府诬奏韩瑗来济与禇遂良潜谋不轨以桂州用武之地授遂良欲为外援遂皆坐贬瑗振州济台州遂良爱州栁奭象州○刘洎之子讼其父寃言为遂良所譛而死李义府助之给事中乐彦玮曰刘洎自比伊霍不为无罪今雪洎罪则先帝为用刑不当矣上然其言事遂寝胡氏曰父有失徳子不可扬而导之隠讳可也国家政刑治乱所系茍不当理而拂人心安得避嫌而不改改之所以掩之也避嫌而不改则其失常在天下非之万世议之是岂所以为孝乎刘洎之子欲雪父寃以禇令罪逐故假以为名庶其必行彦玮之言虽为先帝盖用刑之失亦恐遂良由此重获罪耳其意则是其言则非不可不察也】质实【不轨注见汉灵帝光和五年振州注见髙祖武徳五年台州注见晋孝武帝太元二年临海爱州注见梁武帝太清二年一统志云象州本秦桂林郡地汉为郁林郡中溜潭中二县地陈置象郡隋罢郡置象州治马平大业中废州别置象县属始安郡唐复置象州治阳夀县天宝初改为象郡乾元初复为象州元改置象州路后复为州本朝以阳夀县省入桞州府伊霍注见晋元帝太兴元年】书法【于是栁奭不书畧之也至杀之则不可不书矣】
　　诏废六天之祀合方丘神州为一祭集览【废六天之祀自郑以为昊天上帝者天皇大帝北辰耀魄寳也及太微五帝由是有六天之说葢出于春秋纬文曜钩等书唐显庆礼犹着六天之说故礼部尚书许敬宗与礼官议黜之方丘注见汉后主建兴十五年神州注见晋怀帝永嘉五年】○以许敬宗为侍中杜正伦为中书令○冬十月苏定方击沙鉢罗获之分立兴昔亡继徃絶二可汗【苏定方至曵咥河西沙鉢罗帅兵十万拒战定方击败之斩获数万会大雪平地二尺军中咸请俟晴而行定方曰虏恃雪深谓我不能进必且休息亟追之可及也乃兼行至其牙帐縦兵击之斩获又数万沙鉢罗脱走趣石国定方于是息兵诸部各归所居通道路置邮驿掩骸骨问疾苦画疆埸复生业凡为沙鉢罗所掠者悉给还之十姓安堵如故乃命萧嗣业将兵追沙鉢罗获之分西突厥地置昆陵蒙池二都防府以弥射为兴昔亡可汗押五咄陆部落步真为继徃絶可汗押五弩失毕部落】集览【曵咥河西戎有河名曰曵咥曵羊列反咥音迭牙帐注见宗开元八年石国在西域其先本康居国其攴庶分王之十姓初西突厥分其国为十部每部酋长各赐一箭谓之十箭又分左右厢通谓之十姓见太宗贞观十二年五咄陆见同上五弩失毕见同上】质实【安堵注见晋怀帝永嘉二年】
　　以洛阳宫为东都质实【东都注见秦荘防王元年三川】
　　发明【此武氏志也武氏忌王萧之死不居京师故髙宗崇饰别都以处之此固纲目书法之意也】
　　○诏禁僧尼受文母及尊者拜○以刘祥道为黄门侍郎知选事
　　【祥道以取士伤滥每年入流之数二千四百有余内外文武官万三千四百六十五员约凖三十年则万三千余人畧尽矣若年别入流者五百人足充所湏之数望有厘革而大臣惮于改作事遂寝】集览【入流注见宗开元十七年流外】质实【刘祥道魏州人林甫之子】
　　书法【书知选事始此终纲目书知选事三刘祥道李峤宋昱】
</div>
    <div class="pagination">
<a href="御批资治通鉴纲目_page155.html">上一页</a><span>...</span><a href="御批资治通鉴纲目_page151.html">151</a><a href="御批资治通鉴纲目_page152.html">152</a><a href="御批资治通鉴纲目_page153.html">153</a><a href="御批资治通鉴纲目_page154.html">154</a><a href="御批资治通鉴纲目_page155.html">155</a><span class="current-page">156</span><a href="御批资治通鉴纲目_page157.html">157</a><a href="御批资治通鉴纲目_page158.html">158</a><a href="御批资治通鉴纲目_page159.html">159</a><a href="御批资治通鉴纲目_page160.html">160</a><a href="御批资治通鉴纲目_page161.html">161</a><span>...</span><a href="御批资治通鉴纲目_page157.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
