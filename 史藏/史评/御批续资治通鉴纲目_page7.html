<!DOCTYPE html>
<html>
<head>
    <meta charset="UTF-8">
    <title>御批续资治通鉴纲目 - 第 7 页/共 112 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御批续资治通鉴纲目 - 第 7 页/共 112 页</h1>
    <div class="content">


　　御批续资治通鉴纲目卷一
<史部,史评类,御批续资治通鉴纲目>
　　钦定四库全书
　　御批续资治通鉴纲目卷二
　　【起乙亥宋太祖开寳八年尽丁酉宋太宗至道三年】凡二十三年
　　【乙亥】宋太祖神德皇帝开寳八年【是嵗江南亡唯北汉至太平兴国四年乃亡】春二月曹彬大败江南兵于秦淮进围金陵
　　【彬连破江南兵于白鹭洲新林港遣田钦祚攻溧水江南统军使李雄谓诸子曰吾必死于国难尔曹勉之父子八人皆没于陈钦祚遂克溧水彬大军进次秦淮江南兵水陆十万陈于城下时舟楫未具潘美率兵先赴令曰美提骁果数万人战胜攻取岂限此一衣带水而不径渡乎遂渉水大军随之江南兵大败马军都虞侯李汉琼率所部取巨舰实以葭苇乗风纵火防其城南水寨又防关城守陴者争遁溺死千计】
　　发明【宋建隆初曷为分注其年号而此大书何天下未一宋亦列国耳故细书之今此大书者按凡例宋得天下颇唐故开寳八年大书如武徳七年例是亦史外传心之要法也】
　　江南诛其将皇甫继勲
　　【初陈乔张洎为江南主谋请所在坚壁以老宋师江南主弗忧也日于后苑引僧及道士诵经讲易髙谈不恤政事军书告急非徐元楀等莫得通宋师驻城下累月江南主犹不知时兵事皆属神卫统军都指挥使皇甫继勲继勲责贵骄初无效死意但欲其主速降而口不敢每与众言輙云北军彊劲谁能敌之闻兵败则喜曰吾固知其不胜也偏裨有募死士欲夜出邀宋师者继勲必杖其背拘囚之一日江南主自出廵城见宋师列栅旌旗满野知为左右所蔽始惊惧收继勲付狱杀之遣使召神卫军都虞候朱令赟以上江兵入援】
　　发明【春秋卫人杀州吁传曰伐称人责词也杀州吁称人众词也其杀州吁则石碏谋之而使右宰丑莅也变文称人则是人人皆有欲讨之心亦夫人之所得讨也继勲职専统军不能捍御欺君蒙蔽纵敌围城其罪甚矣然杀之者江南主之纲目取法春秋变文书江南诛其将皇甫继勲则是人人欲讨见一国之人诛之也其讨乱贼之防严哉】
　　广义【皇甫继勲书曰诛者正其卖国之罪也虽噬脐无及矣】
　　三月契丹遣使来通好
　　【契丹涿州刺史耶律琮贻书宋知雄州孙全兴请通好全兴以闻宋主命答书许之契丹乃遣使诣宋复遣人告北汉以通好于宋无妄侵伐北汉主闻命恸哭谋出兵攻契丹宣徽使马峯固谏乃止】
　　夏四月吴越王俶取江南常州
　　【俶既受宋命以沈承礼权知军务而自率兵五万攻常州丞相沈虎子谏曰江南国之藩蔽今大王自撤其藩蔽将何以卫社稷乎不听进兵防其关城又败其军于北界遣兵攻江隂宜兴皆下之遂防常州江南主贻俶书曰今日无我明日岂有君一旦明天子易地酬勲王亦大梁一布衣耳俶不答以书上宋宋主优诏褒之】
　　发明【取者收夺之名声罪伐人而强夺其土地者也钱俶是举可谓不思之甚矣秦始皇欲灭六国厚赂齐王与之结好齐信之而不出兵以救五国虽偷安四十余年厥后五国甫灭而齐亦为所虏矣江南呉越之藩蔽共为唇齿之邦宋之先江南者譬犹蚕食自近以及逺然而结好吴越非诚心也恐其连师拒宋势弗能支故耳江南既亡呉越孤立唇亡则齿岂有不寒者乎俶诚有愧于沈虎子之言矣故书取江南常州非所以予之实所以讥之也此与春秋书虞师灭下阳同意】
　　彗星见东方○秋七月朔日食
　　发明【严恭寅畏所以兴商夙夜畏威所以隆周太祖祗惧天戒无愧古人然而天变之屡形者兵戈未息民瘼未寜故也星日示变天之告戒勤矣其如天下未一何被弑而终国嗣未絶天亦莫如之何也已书之亦所以哀之也】
　　○遣使如契丹
　　【吕中曰和非中国得已之计也然和出于彼则和可坚和出于我则和易败太祖专任边将来则拒之去则御之且未甞遣一骑出境亦未甞命一使通和必待其邉臣贻书而后命邉臣以答之必待其来聘有】
　　【礼而后遣通和之使以报之得中国之体矣】
　　发明【前书契丹遣使来通好则是契丹求通于中国也古之王者待逺邦必持大体侵轶则示之以威畏服则接之以礼苟求通而不答之则是失抚绥之道曲在中国耳故太祖因其求通而遣使以往得中国之体矣书以予之宜也】
　　冬十月江南主使徐来乞缓师不许
　　【江南都虞候刘澄以润州降江南主危迫遣学士承防徐铉求缓师至言于宋主曰李煜无罪陛下兵出无名煜以小事大如子事父未有过失奈何见伐宋主曰尔谓父子为两家可乎不能对而还逾月江南主复遣乞缓师以全一邦之命见宋主论辨不已宋主按剑怒曰不须多言江南亦有何罪但天下一家卧榻之侧岂容他人鼾睡邪皇恐辞归】
　　发明【乞者卑屈请求之谓江南此举诚技穷矣所谓灶突炎上燕雀顔不变不知祸之将及已也时宋削平诸国既及江南势如破竹师焉肯缓正犹盗窃人财而谓之姑徐徐云尔盗岂舍之而他适哉据事直书失自见矣】
　　广义【昔者孔子谓子贡曰不辱君命可谓士矣今徐如子事父之言可谓辱君之命者也惟其辱君之命此所以来父子无两家之说耳当是时也唐之国势危如一发之引千钧谀宋亦亡不谀亦亡为者则当曰我主无罪陛下兵出无名以小事大从古为然非今独尔今陛下兴无名之师伐无罪之国后世必谓陛下利人土地将不得为令主也且兴师问罪必有其辞昔管仲以包茅不入贡责楚其辞可谓当矣然曰昭王南征不返此所以致楚人之不服也今陛下加兵江南不知江南何罪陛下何辞若使江南罪状昭彰陛下伐之又何辞焉若陛下无故伐人之国又决意不肯班师则臣死于君君死社稷乃其分也今小国且欲与陛下定是非于万世奚暇计一朝之彊弱哉如此则宋主之语必为之塞而其师之还否非所计焉惜乎铉不及此而遽有如子事父之言见其卑矣】
　　曹彬将王明大破江南兵于皖口获其都虞候朱令赟【朱令赟自湖口入援众号十五万顺流而下将焚采石浮梁彬闻之遣战櫂都部署王明宻令人树长木于洲渚间若帆樯之状令赟望见疑有伏逗挠不敢进明因移檄诸将犄角袭之令赟乗大航建大将旗鼓至皖口明合歩军将刘遇急攻之令赟势促因纵火拒战会北风甚火反及之遂大溃遂擒令赟金陵独恃此援由是孤城愈危蹙矣】
　　发明【获者贱词也曷为贱之罪令赟也时江南危迫独恃此援当委身拒战麾众争先以救君父之难可也夫何轻虑浅谋为彼所袭则令赟安能逃其失律之罪乎】
　　十一月曹彬克金陵江南主煜降门下侍郎陈乔死之【彬遣人谓江南主曰事势如此所惜者一城生聚耳若能归命防之上也某日城必破宜早为之所江南主不听一日彬忽称疾不视事诸将皆来问疾彬曰余之疾非药石所能愈惟须诸君诚心自誓以克城之日不妄杀一人则自愈矣诸将许诺共焚香为誓明日彬即称愈又明日城陷初陈乔张洎约同死社稷然洎实无死志至是乔径入白江南主曰今日国亡愿加显戮以谢国人江南主曰此乃歴数卿死无益也乔曰纵不杀臣臣何面目以见士人乎遂自经死勤政殿学士钟倩朝服坐于家兵及门亦举族死之江南主率臣僚诣军门请罪彬慰安之待以賔礼请煜入宫治装彬以数骑待宫门外左右宻谓彬曰煜入或不测奈何彬笑曰煜素愞无断既已降必不能自引决煜治装毕遂与其宰相汤悦等四十五人赴汴京彬自出师至凯旋士众畏服无敢轻肆克城之日兵不血刃凡得州十九军三县一百八十防至】
　　【羣臣称贺宋主泣曰宇县分割民受其祸攻城之际必有横罹锋刃者实可哀也命出米十万赈防之徐一防曰苏轼有云正统者犹云有天下云尔宋太祖既受周禅平荆湖蜀汉江南吴越恐悚待命所未臣者独河东一弹丸地可以谓之有天下矣朱子乃曰如以正统则秦晋隋初未可当必并六国灭呉陈而后归之如夲朝亦必并河东而后可据朱子之说而以当时大势度之六国之众可以敌秦初之秦呉陈帝有江南可以敌晋初之晋隋初之隋区区河东而欲敌宋初之宋以一敌九小大不敌昭然可见此葢一时答问云然非其终身不易之定论也】
　　发明【国君死社稷在礼所当然春秋之法诸侯不生名失地则生而名之比同贱者絶之之词也李煜坐致困惫不能一决金陵既破率众迎降可愧之甚江南诸臣无一死节独陈乔断以大义】
　　【从容就死盖亦难焉观其对主之言曰今日国亡愿加显戮以谢国人至今凛凛犹有生气煜独无愧于心乎蜀之亡而死节者髙彦俦江南之亡而死节者陈乔皆亡国之善词也故纲目以全节予之垂法深尔】
　　广义【陈乔之死国君子固多其义焉臣则以为乔之死无益于国也歴观李煜之嗣唐信浮屠逆忠良纵奢侈隳政事嬖近习五者乃亡国之大端煜皆溺而不止当是时也陈乔何不谕之于道而使煜为令主耶昔者孙皓暴虐晋将伐之张华以为恐呉人更立令主江南未可圗也幸而李煜听乔之谏而改易辙宋岂易圗哉谏而不从自当行已之志以尽大臣之道考之于册未甞见乔进一谏疏出一忠言至此而死则亦徒死而已果何益哉昔豫让之死智氏似矣君子谓智伯贪地】
　　【不已让无一言以止之而徒为之报仇亦非忠智之士况乔乎臣故于纲目予乔之死姑广其义以与识者道岂乔之死而不足以激劝人心也哉】
　　【丙子】九年【十二月太宗皇帝太平兴国元年】春正月曹彬振旅而还诏赐李煜爵违命侯
　　【彬俘江南主李煜还汴帝御明徳门以煜甞奉正朔命勿宣露布止令煜君臣白衣纱防至楼下待罪诏并释之赐冠带器币鞍马有差授煜检校太傅右千牛卫上将军封违命侯子姓从官皆录用之因赦天下帝责张洎曰汝教煜不降使至今日因出洎所草召上江援兵蜡丸书示之洎谢曰书实臣所为犬吠】
　　【非其主此其一耳他尚多今得死臣之分也帝竒之以为太子中允史臣曰张洎初劝李煜勿降既而不能死之犬吠非主之对徒以辨舌侥幸得免厥后揣摩百端谗毁正直利口之士鲜不为反覆小人也】发明【书军还多矣未有书振旅而还者书振旅而还特笔也其特笔何嘉全师也彬还师不亡一镞所谓万全之师矣特笔于策深嘉曹彬也】
　　二月以曹彬为枢宻使
　　【初彬之伐江南也帝谓曰俟克李煜当以卿为使相潘美预以为贺彬曰不然夫是行也仗天威遵庙谟乃能成事吾何功哉况使相极品乎美曰何谓也彬曰太原未平耳及还帝谓曰夲授卿使相然刘继恩未下姑少待之美视彬防笑帝诘之美以实对帝亦大笑乃赐彬钱五十万彬退曰人生何必使相好官不过多得钱耳未几乃拜枢宻使】
　　广义【分注载彬曰人生何必使相好官不过多得钱耳是言也所谓前言戏之耳亦非名教中之说观者以意逆志可也曾谓彬之廉而有是乎哉】
　　吴越王俶来朝
　　【帝谓吴越使者曰元帅克毘陵有大功竢平江南可暂来与朕一相见以慰延想即当复还朕三执圭币以见上帝岂食言乎至是俶与妻孙氏子惟濬入朝帝赐礼贤宅以居亲幸宴之赏赉甚厚赐俶劒履上殿书诏不名命与晋王叙昆弟之礼俶固辞乃止留两月遣还赐以一黄袱封识甚固戒俶曰途中宜密】
　　【观及啓之则皆羣臣乞留俶章疏也俶益感惧】
　　发明【春秋桓七年谷伯绥来朝邓侯吾离来朝传曰春秋之法诸侯不生名谷伯邓侯何以名桓天下之大恶执之者无禁杀之者无罪谷邓越国逾境相继而来朝即大恶之党故特贬而书名】
　　【与失地灭同姓者比焉钱俶轻弃社稷来朝宋邦几致拘执若俶者难乎免于春秋之责矣】广义【观宋祖待俶如此盖可以知其度之宏矣】
　　三月以子徳芳为贵州团练使○帝如西京夏四月郊
　　大赦
　　【帝以江表底定方内大同欲西幸以行郊礼三月如西京次巩县遂拜安陵赐河南今年田租之半奉陵户复一年至洛阳四月祭天地于南郊都民垂白者相谓曰我辈少经乱离不圗今日复观太平天子仪卫有泣下者祭毕大赦宴赐亲王羣臣有差】
　　还宫
　　【帝欲留都洛阳羣臣咸谏弗听晋王光义言其非便帝曰迁河南未已终当居长安耳光义问其故帝曰吾欲西迁据山河之胜以去冗兵循周汉故事以安天下也光义曰在徳不在险力请还汴帝不得已从之因叹曰不出百年天下民力殚矣】
　　曹翰屠江州杀江南守将胡则
　　【江南州郡皆降独江州指挥使胡则杀刺史谢彦实集众固守曹翰围之四月余则力屈被执翰杀之因纵兵悉取赀财而屠其民】
　　发明【天之生人均禀同赋恻隐之心人皆有之故见孺子入井尚有怵恻隐之心况屠戮千万人乎胡则固守江州四月不下乃其臣职之当然耳翰既克城于胡则厚礼而释之于百姓抚慰而安之斯为王者之师仁人之心也夫何甫得江州逞其私愤杀胡则屠百姓而元元生灵靡有孑遗江州之民奚罪焉呜呼既亡恻隐安得为人厥后子孙丐乞于市此盖天道之昭报尔故纲目据事直书以着其残暴之罪】
　　秋八月遣侍卫都指挥使党进率兵伐汉九月败汉兵于太原契丹救之
　　【帝命党进潘美杨光美牛思进米文义率兵分五道以攻太原又遣郭进等分攻忻代汾沁辽石等州诸将所向克防进败北汉兵于太原城北汉主急求救于契丹契丹主遣其相耶律沙救之】
　　帝幸晋王光义第
　　【帝友爱光义数幸其第恩礼甚厚光义甞有疾亲为灼艾光义觉痛帝亦取艾自炙毎对近臣言光义龙行虎歩他日必为太平天子福徳非吾所及也】
　　冬十月帝崩晋王光义即位
　　【癸丑帝崩甲寅晋王即位号宋后为开寳皇后迁之西宫○李焘云上不豫夜召晋王属以后事左右皆不得闻但遥见烛影下晋王时或离席若有所逊避之状既而上引柱斧戳地大声谓晋王曰好为之已】
　　【而帝崩顾命大事也实録正史皆不能记惜哉○帝享年五十性孝友节俭质任自然不事矫餙一日罢朝坐便殿不乐者乆之左右请其故曰尔谓天子容易为邪早作乗快误决一事故不乐耳宫中苇帘縁用青布常服之衣澣濯至再永康公主甞衣贴绣铺翠襦帝曰汝服此众必相效禁之主一日劝帝以黄金餙肩舆帝曰我以四海之富宫殿餙以金银力亦可办但念我为天下守财耳岂可妄用初颇好猎一日逐兎马蹶坠地因引佩刀刺马杀之既而悔曰吾为天下主轻事田猎又何罪马哉自是不复猎尤注】
　　【意刑辟甞读二典叹曰尧舜之罪四凶止从投窜何近代法网之宻邪故定为折杖法以逓减流徒杖笞之刑自开寳以来犯大辟非情理深害者多得贷死惟赃吏弃市则未甞贳史臣曰太祖得国视晋汉周亦岂甚相絶哉及其发号施令名藩大将俯首听命四方列国次第削平建隆以来释藩镇兵权绳赃吏重法以塞祸乱之源州郡司牧下至幕职躬自引对务农兴学慎罚薄敛与世休息迄于丕平治定功成】
　　【制礼作乐传之子孙世有典则遂使三代而降考论声名文物之治道徳仁义之风无让于汉唐规模可谓逺矣】
　　发明【顾命之是非论者多矣然宋史及通鉴皆备载之至纲目一切削去止存李焘之说又按凡例或事有可疑正史不载而传闻彰著者畧述于目之末以圈隔之此疑以传疑也然顾命大事而实录正史皆不能记是必当时讳之也胡为纲目亦不敢正名其事耶夫使太祖有疾则太子诸王与用事大臣皆当入侍万一帝崩而传位则大臣亦当相率同列称领遗诏推戴晋王则是真伪】
　　【了然在目而授受明矣既不能然乃悉听羣阉所为果何谓耶且顾命天下之大事也以顾命大事尚莫能明则天下之事更有大于此者乎不然纲目何不书传位而书之若此春秋隠弑钟巫而桓】
　　【立礼之正也而传且曰桓公与闻乎故而书即位着其弑立之罪深絶之也美恶不嫌同词用是而观则虽信传信而疑传疑按以春秋之法则晋王不能逃桓公之责矣此纲目是非之断也】广义【臣甞以宋太祖传弟之事失有三人焉一失于杜后之不公二失于太祖之不明三失于太宗之不义何也盖位者天之位非人之所得私也茍以人而不以天必将起衅召祸盖有不可胜言者矣尚何以安厥位为望哉观夫杜后有曰国有长君社稷之福也斯言也杜氏闵周之亡于幼主故也使其不贤其如长何信斯言也则古人委裘遗腹之事谬矣至若太祖承母之训似矣独不思夫自传贤之后必以传子为正间有不于子而传于弟者未闻其有不乱也况妇人无专夫死从子乃其职也太祖何独昧于此哉及夫太宗则又不顾礼义而为之耳当夫兄之禅已也盍曰徳昭嫡长且贤未闻其有过也况陛下创业垂统传子为宜臣何功徳而敢冐居此位乎虽违母后之】
　　【言正所以葢其愆也至于甚不得已则掉臂而为泰伯夷齐之事不亦可乎呜呼杜氏以患得患失之心而保天位太祖以曲谨小廉而传天位太宗以褊急奸贪而攘天位天位一壊于三人之手其】
　　【不幸孰甚焉大抵以天下与人天下之大事也彼其传子之常法尚有顾命大臣而为之证佐况传弟之异事邪噫传子而有顾命之臣者岂古人之得已哉无非谨天位而除厉阶塞祸源立此枢机周宻之法耳今而普虽出守岂无一二顾命大臣邪无顾命之臣而独召晋王者是太祖有其弟而不有其子也使太祖诚有其弟矣安知后日光义能庇徳昭不乎使太祖不有其子矣又安知徳昭能无觖望之心以生乱乎诚使太祖知有其弟可传而其子之不可传一以公天下为心又孰若不欺人孤寡以取天下为美乎然权其轻重而论之则杜氏之失为最太祖之失次之而太宗之失为不足道也】
　　以弟廷美为开封尹封齐王兄子徳昭封武功郡王德芳为兴元尹
　　【廷美即光美也寻诏太祖廷美子女并称皇子皇女以示一体】
　　以卢多逊同平章事楚昭辅为枢宻使○十一月进封刘鋹卫国公李煜陇西郡公○十二月大赦改元发明【逾年改元乃古今不易之常礼茍或不幸而遇篡弑之事边陲之警如汉之光武晋之元帝则不逾年改元所以示中国之统未絶以安天下亿兆之心此盖应变非常道也今太宗于十二月改元肆赦又非汉光晋元之比姑徐一月是为明年何汲汲以残年为元年大赦于天下其忍心害理莫此为甚原其心欲夸示海内以为太平我之所启兴国我之所基其无兄之心于斯见矣故纲目特书十二月大赦改元不惟讥之而实有以诛其心也】
　　广义【抑考宋太祖崩于开寳九年十月壬子夜甫甲寅而太宗遂即位况才二月而遽改元且不过一月则是明年丁丑矣于丁丑而改元无乃不可乎今于十二月而改元则是上冒太祖开寳九年而为太平兴国之元年也何忍为之语曰是可忍也孰不可忍也且崩年改元乱世事也太宗何甘心而不顾邪盖太宗急于得国譬则饥者甘食渇者甘饮故于饮食虽失其正而不暇择也由】
　　【是观之则其授受之是非盖不待辨而自明矣】
　　○诏羣臣论列者即时引对
　　【富弼曰太宗求治之切故诏羣臣论事欲靣奏者即时引对此言路所以无壅也自后臣僚非差遣合上】
　　【殿者不得对亦有朝臣乞上殿敷奏边事逾月不得报边事尚拘常例况边事乎】
　　发明【治天下者莫病于上情不能下达下情不能上通是故干上坤下天地不交则为否坤上干下天地相交则为泰舜好问好察禹拜昌言良以此也太宗诏羣臣论列者即时引对则下情上达言路庶几无壅也太宗求治之切何其至哉故纲目掲而书之所以不没其善耳】
　　初诏诸道转运使紏察官吏○罢河东兵
　　发明【察官吏则劝惩之法行罢河东兵则抚字之道着皆为国之善政也故备书予之】
　　【丁丑】太宗皇帝太平兴国二年春二月赐礼部进士吕蒙正等及第
　　【初太祖幸洛阳张齐贤以布衣献策条陈十事内四说称防齐贤坚执其余防皆善太祖怒令武士拽出之及还语帝曰我幸西都唯得一张齐贤我不欲爵之以官异时可使辅汝为相也是时齐贤亦在选中有司失于抡择寘于下第帝不恱故一榜自吕蒙正以下尽赐及第】
　　发明【按书法纲目非元年不书号此二年也曷为书之改元于去年也去年分注甞细书太宗皇帝太平兴国元年矣而此复书太平兴国二年既正其始复诛其心也唐文宗太和二年纲目书亲防制举人而不言所得之人示其不满之意今而直书其所得之人所以美太宗求才而得实用耳夫岂文宗弃其才而不用者哉此纲目进士书人之意也后皆仿此】
　　二月帝更名炅○夏四月葬永昌陵
　　【契丹遣耶律敞防葬寻遣辛仲甫报谢之契丹主问曰闻中朝有党进者真骁将仲甫曰名将甚多如进鹰犬之材何可胜数契丹主颇欲留之仲甫曰信以成命义不可留有死而已契丹主厚礼遣还】
　　秋九月容州初贡珠
　　【初南汉置媚川都令人入海五百尺采珠无日不溺死者岭南平太祖诏废之仍禁民采珠未几官复自采容州海渚亦产珠置官掌之至是始贡珠百斤赐负担者银带衣服】
　　冬十月初酒酤
　　发明【凡善政书初美创始也弊政书初讥作俑也古之帝王不贵异物不作无益不迩声色不殖货利故恭已南靣垂衣裳而天下治昔唐文宗禁献竒巧纲目予之矧帝号为英明之主受贡珠榷酒酤继书于防则其贻厥孙谋岂不卑且陋哉特书曰初深讥之也】
　　○十一月朔日食既
　　发明【春秋桓三年壬辰朔日有食之既谷梁曰既尽也言日言朔食正朔也胡传曰日者众阳之宗人君之象而有食之既则其变大矣先儒以为荆楚僣号郑拒王师之应然当时四年宋伐契丹师徒挠败则其应迨与春秋无异矣故并及之】
　　【戊寅】三年春二月立崇文院
　　【初置三舘于长庆门北谓之西舘帝临幸恶其陋命有司于升龙门东北剏立三舘至是成赐名崇文院迁西舘书贮焉凡八万卷】
　　夏四月陈洪进献漳泉二州以洪进为武寜节度使【洪进来朝因献漳泉二州县十四诏授洪进武寜节度使同平章事留之汴京诸子皆授要郡遣之官】
　　五月吴越王俶以其地来归诏封俶为淮海国王【俶朝于汴会陈洪进纳土而惧上表乞罢所封吴越国王及解天下兵马大元帅并书诏不名之命归其兵甲求还帝不许其臣崔仁冀曰朝廷意可知矣大王不速纳土祸且至俶左右争言不可仁冀厉声曰今已在人掌握且去国千里惟有羽翼乃能飞去耳俶遂决防上表献其境内十三州一军八十六县俶朝退将吏始知之皆恸哭曰吾王不归矣诏封俶为淮海国王授俶弟仪信并观察使俶子惟濬惟治并节度使惟演惟灏及族属僚佐授官有差又授其将校孙承祐沈承礼崔仁冀并为节度使赐赉待遇冠】
　　【絶当时寻令两浙发俶缌麻以上亲及管内官吏悉至汴京凡千四十四艘以范旻权知两浙诸州军事旻上言俶在国日徭赋繁苛乞尽蠲其弊从之】
　　发明【孟子有曰子哙不得与人燕子之不得受燕于子哙盖以土地受之天命传之先君虽尺寸不可擅以与人故死社稷国君之正礼洪进钱俶相率献地其恶甚矣昔者俶奉宋命攻取江南其主贻书曰今日无我明日岂有君一旦明天子易地酬勲王亦大梁一布衣耳今破唐未几防其】
　　【所有岂非有愧于李煜乎或以为天下既一洪进钱俶蕞尔之地势不可敌安得不降于戏与其偸生而降曷若守地而死茍力不及而失之亦当同死社稷庶几无愧何况宋人未有征伐之心二国遽懐献地之策耶春秋之法诸侯失地则絶之矧献地者哉故直书以着其罪】
</div>
    <div class="pagination">
<a href="御批续资治通鉴纲目_page6.html">上一页</a><span>...</span><a href="御批续资治通鉴纲目_page2.html">2</a><a href="御批续资治通鉴纲目_page3.html">3</a><a href="御批续资治通鉴纲目_page4.html">4</a><a href="御批续资治通鉴纲目_page5.html">5</a><a href="御批续资治通鉴纲目_page6.html">6</a><span class="current-page">7</span><a href="御批续资治通鉴纲目_page8.html">8</a><a href="御批续资治通鉴纲目_page9.html">9</a><a href="御批续资治通鉴纲目_page10.html">10</a><a href="御批续资治通鉴纲目_page11.html">11</a><a href="御批续资治通鉴纲目_page12.html">12</a><span>...</span><a href="御批续资治通鉴纲目_page8.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
