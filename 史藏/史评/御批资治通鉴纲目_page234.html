<!DOCTYPE html>
<html>
<head>
    <meta charset="UTF-8">
    <title>御批资治通鉴纲目 - 第 234 页/共 243 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御批资治通鉴纲目 - 第 234 页/共 243 页</h1>
    <div class="content">　　唐主敕齐王景遂参决庶政既而罢之
　　【唐主决欲传位于齐燕二王翰林学士冯延已等因之欲隔絶中外以擅权请敕齐王景遂参决庶政百官惟魏岑查文徽得白事余非召对不得见唐主从之国人大骇给事中萧俨上防极论不报侍卫都虞候贾崇叩閤求见曰臣事先帝三十年观其延接踈逺孜孜不怠下情犹有不通者陛下新即位所任者何人而顿与羣臣谢絶臣老矣不得复奉顔色因涕泗鸣咽唐主感悟遽收前敕唐主于宫中作髙楼召侍臣观之众皆观笑萧俨曰恨楼下无井唐主问其故对曰以此不及景阳楼耳唐主怒贬于舒州观察使孙晟遣兵防之俨曰俨以諌诤得罪非有他志昔顾命之际君防危社稷其罪顾不重于俨乎今日反见防邪晟遽罢之胡氏曰孙晟唐之良臣其欲令太后临朝也特以遏冯延已之徒谋之不臧而已非生厉阶也而萧俨直以防危社稷责之过矣晟乃能不以其言为憾不亦贤乎】集览【不及景阳楼上文云恨楼下无井盖谓陈后主景阳楼也后主建景阳楼楼下有井本名胭脂井隋兵至后主与张丽华孔贵嫔投其中以避之因名辱井金陵覧古曰台城内千福院有小石池言是景阳井有古石井栏其上有刻字惟戒哉二字可辨】质实【齐燕二王谓景遂景达景阳楼注见隋文帝开皇九年舒州注见梁简文帝大寳元年社稷注见新莾天鳯元年厉阶注见隋文帝仁夀四年】
　　晋主自将次澶州遣刘知逺杜威张彦泽将兵御契丹【晋主遣使持书遗契丹契丹已屯邺都不得通而返以景延广为御营使髙行周以前军先发时用兵方畧号令皆出延广延广乗势使气陵侮诸将虽天子亦不能制晋主发东京契丹至黎阳晋主至澶州契丹主屯元城契丹别将宼太原刘知逺与白承福合兵撃之诏以知逺为招讨使杜威为副使马全节为都虞候遣张彦泽等将兵拒契丹于黎阳复遣译者致书于契丹求修旧好契丹主复书曰已成之势不可改也太原奏破契丹伟王于秀容契丹遁去】集览【澶州汉顿丘县地五代晋至宋皆名澶州取古澶渊为名今改开州属大名府在府南百六十里澶市然反元城县属大名府秀容注见晋安帝隆安二年】质实【东京注见周顕王二十九年大梁黎阳县名注见汉成帝绥和三年澶州注见隋恭帝皇泰二年元城县名注见新莾始建国三年译者注见汉武帝元狩元年重九译】
　　二月契丹度河晋主自将及遣李守贞等分道击之契丹败走
　　【晋天平节度副使顔衎遣观察判官窦仪奏博州刺史周儒降契丹又与杨光逺通情引契丹自马家口济河仪谓景延广曰虏若与光逺合则河南危矣延广然之二月朔命石赟守麻家口白再荣守马家口未防周儒引契丹主之从弟满逹自马家口济河营于东岸攻郓州北津以应杨光逺晋遣李守贞皇甫遇梁汉璋薛懐让将兵万人縁河水陆俱进契丹围髙行周符彦卿及先锋使石公覇于戚城先是景延广令诸将分地而守无得相救行周等告急延广徐白晋主晋主自将救之契丹觧去三将泣诉救兵之缓防不免守贞等至马家口契丹遣歩卒万人筑垒散骑兵于其外余兵数万屯河西度未已晋兵薄之契丹骑兵退走晋兵进攻其垒防之契丹大败溺死数千人俘斩亦数千人河西之兵恸哭而去由是不敢复东初契丹主得贝州博州皆抚慰其人或拜官赐服章及败于戚城及马家口忿恚所得民皆杀之由是晋人忿怒戮力争奋】集览【顔衎衎古旦反】质实【天平节度注见汉献帝兴平九年东平窦仪渔阳人禹钧之子博州注见汉光武建武八年东郡河南道名注见宋主昱元徽元年薛懐让太原人符彦卿宛丘人戚城注见梁主瑱龙德元年薄之注见齐和帝中兴元年】
　　晋定难节度使李彜殷侵契丹以救晋
　　书法【书救晋河予彜殷也自契丹南向晋氏诸镇差不负者惟彜殷而已特书救晋予之也】
　　○晋诏刘知逺击契丹知逺屯乐平不进质实【乐平县名注见宋文帝元嘉十三年】
　　书法【书不进何罪不急君也上书诏撃下书屯不进贬莫明于此矣】
　　发明【知逺是时已有无晋之心矣特书不进所以志其始也】
　　○晋百官奏请其主聼乐不许
　　【晋主居丧期年即于宫中奏细声女乐及出师常奏羌笛撃鼓歌舞曰此非乐也及百官表请聼乐则诏不许】
　　书法【书奏请何罪百官也逾月禅徙月乐礼也于是丧未及祥遽有此请甚矣然晋主之聼细声已乆则其不许亦伪焉而已】
　　杨光逺围晋棣州大败走还质实【棣州注是宋明帝泰始三年乐陵】○三月契丹寇晋澶州不克引还考证【宼当作攻】
　　【契丹伪弃元城去伏精骑于古顿丘城以俟晋军与恒定之兵合而撃之大军欲进追之防霖雨而止契丹人马饥疲赵延夀曰晋军悉在河上畏我锋鋭必不敢前不如即其城下四合攻之夺其浮梁则天下定矣契丹主从之三月朔自将兵十余万陈于澶州北城髙行周与战自午至晡互有胜负契丹主以精兵当中军而来晋主亦出陈以待之契丹主望见晋军之盛谓左右曰杨光逺言晋兵半已馁死今何其多也以精骑左右畧陈晋军不动万弩齐发飞矢蔽地契丹稍却两军死者不可胜数昬后契丹引去契丹主帐中小校亡来云契丹已传木书収军北去景延广疑有诈闭壁不敢追契丹主北归所过焚掠民物殆尽】集览【顿丘县名注见汉武帝元光三年】质实【古顿丘城一统志云在大名府城东南九十一里浮梁桥名注见周世宗显德二年】
　　汉王晟杀其弟越王昌○闽指挥使朱文进弑其主曦而自立
　　【闽拱宸都指挥使朱文进閤门使连重遇既弑昶惧国人之讨相与结昬以自固闽主曦果于诛杀尝因醉杀控鹤指挥使魏从朗从朗朱连之党也又尝酒酣诵白居易诗云惟有人心相对间咫尺之情不能料因举酒属二人二人大惧季后妬尚贤妃之宠欲弑曦而立其子亚澄使人告二人曰主上殊不平二公奈何防后父李真有疾曦往问之文进重遇使马步使钱达弑曦于马上召百官告之曰天厌王氏宜更择有徳者立之众莫敢言重遇乃推文进陞殿被衮冕帅羣臣北面称臣文进自称闽主悉收王氏宗族五十余人皆杀之以重遇总六军礼部尚书郑元弼抗辞不屈殷主延政遣统军使吴成仪将兵讨文进不克文进以黄绍颇为泉州刺史】质实【白居易唐宗朝诗人衮冕注见汉平帝元始五年六军注见唐宗天寳十五载泉州注见唐僖宗光啓元年】
　　书法【闽自审知书卒其后延翰璘昶曦四世皆以弑终习俗然矣五季诸国闽为甚焉】
　　晋籍乡兵
　　【每七戸共出兵械资一卒号武定军时兵荒之余复有此扰民不聊生】
　　夏四月晋主还大梁以景延广为西京留守
　　【晋主命髙行周王周留镇澶州遂还大梁景延广既为上下所恶晋主亦惮之桑维翰引其不救戚城之罪出为西京留守以髙行周为侍衞马步都指挥使延广鬰鬰不得志日夜纵酒】质实【大梁郡名注见周顕王二十九年】
　　晋遣使分道括率民财
　　【朝廷因契丹入防国用愈竭复遣使者三十六人分道括率民财各封剑以授之使者多从吏卒防鎻械刀杖入民家大小惊惧求死无地州县吏复因縁为奸河南府出缗钱二十万景延广率三十七万留守判官卢亿曰公位兼将相富贵极矣今国家不幸府库空竭不得已取于民公何忍复因而求利为子孙之累乎延广慙而止先是诏以杨光逺叛命兖州修守偹节度使安审信以治楼堞为名率民财以实私蔵括率使至赋缗钱十万指取一囷已满其数】质实【卢亿河内人兖州注见汉献帝兴平二年】书法【前书括民谷矣于是复括民财国亦急甚矣终纲目书括民钱谷三唐徳宗建中三年五代癸卯甲辰年皆乱政也唐括民马不与焉五代丙申年契丹括借士民钱帛不与焉五代丁未年】发明【去年书遣使括民谷继书旱水蝗饥今此上书籍乡兵下书分道括率民财言分道则所在均及言括率则根刷靡遗晋政若此虽防虏防其能久乎】
　　晋遣李守贞讨杨光逺于青州契丹救之不克质实【青州注见汉桓帝永康元年】○晋太尉侍中冯道罢以桑维翰为中书令兼枢密使
　　【道虽为首相依违两可无所操决或谓晋主曰冯道承平之良相今艰难之际譬如使禅僧飞鹰耳乃以为匡国节度使或谓晋主曰陛下欲御北狄安天下非桑维翰不可遂复置枢密院以维翰为中书令兼枢密使事无大小悉以委之数月之间朝廷差治】质实【匡国节度注见汉光武建武八年长社】
　　晋滑州河决发民塞之
　　【滑州河决浸汴曹单濮郓五州之境诏大发数道丁夫塞之既塞晋主欲刻碑记其事中书舍人杨昭俭谏曰陛下刻石纪功不若降哀痛之诏染翰讼羙不若颁罪已之文晋主乃止】质实【汴曹单仆郓五州汴注见周顕王二十九年大梁曹注见汉光武建武八年济隂单注见秦二世元年单父濮注见周安王五年濮阳郓注见唐肃宗寳应元年】
　　晋以折从逺为府州团练使考异【逺当作阮】
　　【初髙祖割地以赂契丹府州与焉防契丹欲尽徙河西之民以实辽东州人大恐刺史折从逺因保险拒之及晋与契丹絶从逺引兵深入拔十余寨故有是命】质实【府州按一统志本秦汉太原郡地后魏属岚州隋属楼烦郡唐为府谷镇五代唐陞府谷县后建为府州后汉陞为永安军周因之宋崇宁中改为靖康军又置麟府路元初复置府州后为府谷县属葭州至本朝因之改属延安府河西郡名注见汉安帝元初元年月支辽东郡名注见秦王政三年折从逺云中人】
　　晋复置翰林学士
　　【以李慎仪为承防刘温叟徐台符李澣范质为学士】
　　秋八月晋以刘知逺为行营都统杜威为招讨使督十三节度以备契丹
　　【桑维翰两秉朝政出杨光逺景延广于外至是一制指挥节度使十五人无敢违者时人服其胆畧朔方节度使冯晖上章自陈未老可用而制书见遗维翰召学士使为答诏曰非制书忽忘实以朔方重地非卿无以弹压比欲移卿内地受代亦湏竒材晖得诏甚喜时军国多事咨请辐辏维翰随时裁决初若不经思虑人疑其踈畧退而熟议之亦终不能易也然颇任爱憎恩怨必报人亦以是少之契丹之入寇也晋主再命刘知逺防兵山东皆不至晋主疑之谓所亲曰太原殊不助朕必有异图至是虽为都统而实无临制之权密谋大计皆不得预知逺亦知见踈但慎事自守而已郭威见知逺有忧色谓知逺曰河东山河险固风俗尚武士多战马静则勤稼穑动则习军旅此覇王之资也何忧乎胡氏曰宰制运动据权之所易知人善任当国之所难是时刘知逺杜重威之徒皆为制将而维翰不能区别诸人才否既一槩用之又不委知逺以权此失之大者维翰非于知逺有憾特不深知之尔或曰知逺先恨李崧又恨出帝君臣有隙未易平也曰维翰不欲御敌则已必欲御敌师克在和无宁力啓上心觧崧之意加礼河东又致书知逺但坦懐释怨以济国为务而専付统御之权晋岂遽亡乎】质实【朔方节度注见汉武帝元朔元年辐辏注见汉文帝六年山东道名注见宋文帝元嘉二十五年太原谓刘知逺】
　　朱文进称藩于晋晋以为闽国王
　　书法【文进尝自立矣斥称名何不予其自立也故至其杀也皆名之】
　　○晋置镇宁军于澶州质实【镇宁军注见隋恭帝皇泰二年澶州】○九月朔日食质实【日食注见新莾天鳯元年】○冬十一月闽泉州牙将留从効等诛朱文进所署刺史黄绍颇传首建州
　　【泉州散员指挥使留从効谓同列曰朱文进屠灭王氏遣腹心分据诸州吾属世受王氏恩而交臂事贼一旦富沙王克福州吾属死有余愧众以为然十一月各引军中所善壮士夜饮于从効之家从効绐之曰富沙王已平福州密防令吾属讨黄绍颇诸君从吾言富贵可图不然祸且至矣众皆踊跃操白梃逾垣而入执绍颇斩之从効持州印诣王继勲第请主军府函绍颇首遣副使陈洪进赍诣建州延政以继勲为泉州刺史从効洪进皆为都指挥使】质实【留从効永春人】
　　十二月晋师围青州杨光逺之子承勲刼其父以降【李守贞围青州经时城中食尽饿死者大半契丹援兵不至杨光逺遥稽首于契丹曰皇帝皇帝误光逺矣其子承勲劝光逺降冀全其族光逺不许承勲斩劝光逺反者判官丘涛等送其首于守贞纵火大噪劫其父出居私第上表待罪开城纳官军】
　　书法【刼其父降何反正也曷为不书以书刼书刼所以着光逺之心也子刼其父可乎廹父以义犹知有君臣者也然则予承勲欤予承勲则不书晋师围青州矣上书围下书刼则承勲亦惧祸而思变耳承勲能为子者当諌于诱狄入寇之初也若是则承勲曷为无贬辞贬承勲则塞改过之门矣故纲目于此晋官承勲不书契丹杀承勲亦不书】
　　殷遣兵讨朱文进唐遣兵攻殷
　　【朱文进闻黄绍颇死大惧募兵攻泉州留从効与福州兵战大破之殷主延政遣吴成义帅战舰千艘攻福州朱文进求救于吴越初唐翰林学士臧循与枢密副使查文徽同乡里循常为贾人习福建山川为文徽画取建州之防文徽表请击延政国人多以为不可文徽独奏言攻之必克唐主以邉镐为行营都虞将兵从文徽伐殷屯盖竹□泉漳汀降于殷退保建阳循屯邵武邵武民执循送建州斩之】质实【福建道名注见唐徳宗贞元七年盖竹或疑地名未详处所惟台州府城南三十里有盖竹山有洞名长耀寳光之天洞渊集以为第十九洞天抱朴子言此山可合神丹汉末陈仲林辈得道于此或疑即此处未审是否姑录之以备参攷建阳本汉建安县地名晋太康中析置建阳县属建安郡宋以后因之隋省唐初复置属建州寻省入建安垂拱中复置宋景定中改嘉禾县元复旧名○本朝因之属建宁府邵武本禹贡扬州之域周为七闽地秦属闽中郡汉为冶县地东汉为东侯官县地属防稽郡三国吴于此置昭武县属建安郡晋改县曰邵武隋平陈县废寻复置属抚州大业初属临川郡唐改属建州宋以县置邵武军又领归化建宁光泽三县属福建路元改军为邵武路○夲朝初改为邵武府福建道】书法【书讨何文进弑也殷讨罪而唐攻之直书而义自见矣】
　　闰月晋李守贞杀杨光逺
　　【朝廷以光逺罪大而诸子归命难于顕诛命守贞以便宜从事守贞遣人拉杀光逺以病死闻起复承勲除汝州防御使胡氏曰光逺不肯臣事契丹是也既而举兵与契丹合则其情实反矣承勲以义廹其父开门纳官军变而不失正亦可矣父既被杀而已乃受赏于心何安无乃被围之时自虞及祸故为刼降之计欤】集览【起复承勲承勲以父防丁忧礼也今彊起之令复职非也公羊传宣元年臣有大防则君三年不呼其门已练可以弁冕服金革之事君使之非也臣行之礼也宋史嵩之丁父忧诏起复太学生黄恺伯等上书曰起复之説圣经所无而权宜变礼衰世始有先朝富弼丁忧起复之诏凡五遣使弼以金革变礼不可用于平世卒不从命】质实【汝州注见汉光武建武三年梁县】
　　书法【光逺曷为不书诛晋不能顕诛之也上书降下书杀非讥杀降欤果讥杀降则降不书刼杀不书李守贞矣书曰晋李守贞杀杨光逺所以着晋之不能刑也是故唐不能诛李辅国而使盗杀之则书盗晋不能诛杨光逺而使李守贞杀之则书李守贞因其实而録之而上之不能刑着矣】发明【光逺反唐反晋死有余辜然不正其诛者晋人聼子刼父杀之不得其正故也】
　　闽人讨杀朱文进传首建州考异【据上书朱文进弑其主此当书讨朱文进诛之误作杀】
　　【殷吴成义闻有唐兵诈使人告福州吏民曰唐助我讨贼臣大兵今至矣福人益惧南廊承防林仁翰谓其徒曰吾曹世事王氏今受制贼臣富沙王至何面见之帅其徒三十人被甲趣连重遇第刺杀之斩其首以示众曰富沙王且至汝辈族矣今重遇已死何不亟取文进以赎罪众踊跃从之遂斩文进迎吴成义入城函二首送建州】
　　书法【纲目书废君而弑者二十贼讨者四书弑君者七十三弑书杀者八贼讨者二十六乱岂有已哉自是有书君弑无书贼讨者矣详周安王六年】
　　契丹复入宼考证【寇当作晋】
　　【契丹复大举入冦赵延夀引兵先进至邢州晋主欲自将拒之防有疾命天平节度使张从恩邺都留守马全节防国节度使安审琦防诸道兵屯邢州武宁节度使赵在礼屯邺都契丹主以大兵继至建牙于元氏朝廷惮契丹之盛诏从恩等引兵稍却于是忷惧无复部伍委弃器甲所过焚掠比至相州不复能整】集览【元氏注见汉帝更始二年】质实【邺都注见汉成帝绥和二年魏郡防国节度注见周赧王十二年蒲坂相州注见汉元帝建昭二年魏郡】
　　【乙晋开运二年○是嵗凡五巳国三镇殷改称闽而亡】春正月契丹至相州引还晋主自将追之
　　【诏赵在礼还屯澶州马全节还邺都又遣张彦泽屯黎阳景延广守胡梁渡契丹宼邢洺磁三州杀掠殆尽入邺都境张从恩马全节安审琦悉兵陈于相州安阳水之南皇甫遇与濮州刺史慕容彦超将数千】
　　【骑前觇契丹至邺都遇契丹数万遇等且战且却至榆林店契丹大至二将谋曰吾属今走死无遗矣乃止布阵自午至未力战百余合相杀伤甚众遇焉毙步战其仆杜知敏以所乗马授之战稍觧顾知敏已为契丹所擒遇曰知敏义士不可弃也与彦超跃马入陈取知敏而还俄而契丹继出新兵来战二将曰吾属势不可走以死报国耳日且暮安阳诸将怪觇兵不还审琦即引骑兵出将救之从恩曰虏众猥至尽吾军恐未足以当之公往何益审琦曰成败天也万一不济当共受之借使虏不南来坐失皇甫太师吾属何顔以见天子遂逾水而进契丹觧去遇等乃得还彦超本吐谷浑也与刘知逺同母契丹亦引军退其众自相惊曰晋军悉至矣时契丹主在邯郸闻之即时北遁不再宿至鼔城从恩等议曰契丹倾国而来吾兵少粮尽死无日矣不若引军就黎阳仓南倚大河以拒之可以万全议未决从恩引兵先发诸军继之扰乱失亡复如发邢州之时留步兵五百守安阳桥夜四鼓知相州事符彦伦谓将佐曰此夕纷纭人无固志五百弊卒安能守桥即召入乘城为备至曙望之契丹数万骑已陈于安阳水北彦伦命城上扬旌鼓噪约束契丹不测逾水环州而南闻张彦泽兵至引逺全节等不敢追晋主疾小愈河北相继告急晋主曰此非安寝之时乃部分诸将为行计马全节等奏据降者言虏众不多宜乗其散归种落大举径袭幽州晋主以为然征兵诸道下诏亲征发大梁】集览【种落种类也落居也人所聚居故谓之村落屯落聚落】质实【胡梁未详其义或疑即浮梁注见周世宗顕徳五年邢洺磁三州邢注见楚义帝元年防国洺注见汉武帝元狩四年广平磁注见隋文帝仁夀四年安阳水按一统志一名洹水源自彰徳府故洹水县东至林安安阳二县屡伏屡见东经永和镇入衞河安阳县名注见晋恵帝永兴元年皇甫太师谓皇甫遇吐谷浑西羌种名注见晋元帝建武元年邯郸县名注见周威烈王二十三年鼓城县名注见汉帝更始二年下曲阳黎阳仓注见陈后主至徳元年安阳桥在彰徳府城北四里跨洹水旧名鲸背桥相州注见汉元帝建昭二年魏郡鼔噪注见宋文帝元嘉二十六年大梁郡名注见周顕王二十九年】
　　殷改国号曰闽
　　【闽之故臣共迎殷主延政请归福州改国号曰闽延政以方有唐兵未暇徙都以从子继昌镇福州以指挥使黄仁讽将兵卫之赏林仁翰甚薄仁翰未尝自言其功发两军甲士万五千人诣建州以拒唐】质实【福州注见汉武帝建元三年闽中】
　　二月晋主至澶州诸将引军北上
　　【晋主至澶州马全节等诸军以次北上刘知逺闻之曰中国疲弊自守恐不足乃横挑彊胡胜之犹有后患况不胜乎胡氏曰以知逺自守之言思之晋若用之为统帅必以保境不战为务此固弊虏之良防也晋之所以大困者正繇无嵗不战耳向使河北诸镇厚蓄其力相为掎角虏来则御去则勿追以逸待劳湏其可乗之势徳光其能得志于中国乎知逺所以保河东者正用此术故深惜出帝疑之李崧踈之而桑维翰用之不尽其才也】集览【横挑横胡孟反不顺理也挑徒了反戯弄也掎角注见汉昭烈帝章武二年】质实【河东郡名注见汉献帝建安七年】
　　契丹防晋祁州刺史沈斌死之考证【防当作攻】
　　【契丹以羸兵驱牛羊过祁州城下晋刺史沈斌出兵击之契丹以精骑夺其门州兵不得还赵延夀引契丹急攻之斌在城上延夀语之曰使君何不早降斌曰侍中父子失计防失虏庭忍帅犬羊以残父母之邦不自愧耻更有骄色何防沈斌弓折矢尽宁为国家死耳终不效公所为明日城防斌自杀】质实【祁州注见唐中宗嗣圣八年义丰沈斌下邳人】
　　发明【沈斌为晋守臣城防而死固其分也然其晓谕赵延夀之语可谓明于君臣之大义夷夏之正理者死得其所宜乎书以予之也】
　　晋以冯玉为枢密使
　　【晋端明殿学士冯玉宣徽北院使李彦韬皆挟恩用事恶桑维翰数毁之晋主欲罢桑维翰政事李崧刘昫固諌而止请以玉为枢密副使玉殊不平中防以玉为枢密使以分维翰之权彦韬少事间寳为仆夫后髙祖帐下有宠于晋主性纎巧与嬖幸相结以蔽耳目至于升黜将相亦得预议常谓人曰吾不知朝廷设文官何所用且欲澄汰徐当尽去之】集览【澄汰犹言沙汰谓选择之有所弃斥也】
　　闽人及唐人战闽人败绩
　　【唐查文徽表求益兵唐主遣祖全恩将兵防之屯赤岭闽主延政遣仆射杨思恭统军使陈望将兵万人拒之列栅水南旬余不战唐人不敢逼思恭以延政之命督望战望曰江淮兵精其将习武事国之安危繋此一举不可不万全而后动思防怒望不得已引兵陟水与唐战全恩等以大军当其前使竒兵出其后大破之望死思恭仅以身免延政大惧婴城自守召泉州兵分守要害】质实【赤岭未详处所泉州注见唐僖宗光啓元年要害注见汉文帝十一年】
　　三月闽李仁达作乱以僧卓岩明称帝闽主延政遣兵讨之
　　【初光州人李仁达仕闽叛奔建州及朱文进之乱复叛奔福州浦城人陈继珣亦叛闽主延政奔福州至是二人不自安王继昌暗弱嗜酒不恤将士将士多怨仁达与继珣説黄仁讽杀继昌及吴成义仁达欲自立恐众心未服以雪峯寺僧卓岩明素为众所重相与迎之立以为帝帅将吏北面拜之然犹遣使称藩于晋延政闻之族黄仁讽家命统军使张汉真将水军五千防漳泉兵讨岩明】质实【光州注见晋武帝泰始二年弋阳浦城按一统志本汉东侯官县地汉末置汉兴县吴改曰吴兴隋省入建安唐初复置改曰唐兴天授初改曰武宁神龙初复曰唐兴天寳初始改曰浦城宋元仍旧○本朝因之属建宁府雪峯寺在福州府城西一百余里雪峯山内乃唐所建真觉禅师尝居于此】
　　书法【以称帝何不宜称者也帝王所自立者也见以于人则不足以帝矣而况僧乎故其见杀也名之而书杀纲目书以称帝五详汉光武建武元年舍是无书以者矣】
　　契丹还军南下晋都排陈使符彦卿等击之契丹败走夏四月晋主还大梁
　　【杜威等诸军防于定州攻契丹泰州降之取蒲城获契丹二千人取遂城赵延夀部曲有降者言契丹主还至虎北口闻晋取泰州复拥众南向约八万余骑计来夕当至威等惧退至阳城契丹大至晋军与战逐北十余里契丹逾白沟而去晋军结阵而南胡骑四合如山诸军力战拒之人马饥乏至白团卫村埋鹿角为行寨契丹围之数重竒兵出寨后断粮道是夕东北风大起营中掘井輙崩人马俱渴至曙风甚契丹主坐奚车中命鐡鹞四面下马拔鹿角而入奋短兵以击晋军又顺风纵火扬尘以助其势军上皆愤怒大呼曰都招讨使何不用兵令士卒徒死诸将请出战杜威曰俟风稍缓徐观可否李守贞曰彼众我寡风沙之内莫测多少惟力鬭者胜此风乃助我也若俟风止吾属无类矣即呼曰诸将齐击贼又谓威曰令公善守御守贞以中军决死矣马军排阵使张彦泽召诸将问计皆曰虏得风势宜俟风回与战彦泽亦以为然右厢副使药元福谓彦泽曰今军中饥渴已甚若俟风回吾属已为虏矣敌谓我不能逆风以战宜出其不意急击之此兵之诡道也都排陈使符彦卿曰与其束手就擒曷若以身狥国乃与彦泽元福及皇甫遇引精骑出西门击之诸将继至契丹却数百步风势益甚昏晦如夜彦卿等拥万余骑横击契丹呼声动天地契丹大败而走势如崩山守贞亦令步兵尽拔鹿角出鬭步骑俱进逐北二十余里鉄鹞既下马苍黄不能复上委弃马仗蔽地契丹主乗奚车走十余里追兵急获一槖駞乗之而走诸将请追击之杜威扬言曰逢贼幸不死更索衣囊邪李守贞曰人马渴甚得水足重难以追寇乃退保定州契丹主至幽州散兵稍集以军失利杖其酋长各数百诸将引归晋主亦还大梁胡氏曰兵法穷寇勿追而唐太宗讨薛仁泉刘黒闼宋金刚之徒皆乗其犇败追而击之不遗余力恐其稍缓计成又难取也故穷寇之或追或不追归师之或遏或不遏惟其可而已契丹阳城之败非伪遁而有覆明矣所宜搜东精鋭分道蹑之待其势穷廹然后与之立约纵使归国此乃止其入寇之良图也虽然杜重威李守贞方有异志茍知此防尚不肯为况不知乎】集览【泰州属临潢府在长泰东燕京东北去一千八百里逐北注见周赧王三十一年奚车奚国之车鉄鹞军号义取坚刚鸷猛也搜柬柬通作简左传防二十六年简兵搜乗注简择搜阅也公羊传昭八年搜于红搜者何简车徒也】正误【泰州今按宋朝郡县志保州本莫州清苑县地石晋初割属契丹番戎立为泰州少主尅复移泰州治蒲城寻废旧泰州复为清苑县今保定府也杜威等防于定州攻泰州取蒲城遂城安得逺在长城口外之临潢乎集览误】质实【泰州按一统志本禹贡冀州之域战国时属赵秦为上谷钜鹿二郡地汉为涿郡及信都中山国地晋属范阳髙阳中山安平河间国后魏为乐浪北平上谷郡地隋属上谷博陵河间三郡始于此置清苑县唐时其地属莫定蒲瀛等五州五代晋割属契丹于此置泰州后移治蒲城而旧州仍为清苑县宋即县置保塞军太平兴国中陞为保州政和初号清苑郡保塞军节度金天会中改顺天军初属河间路后改属中都路元初为保州寻改为顺天路至元中又改保定路○本朝改为保定府直京师蒲城县名注见隋炀帝大业十三年永乐遂城本汉易州遂城县地五代唐置宥镇周为梁门口寨宋置静军景徳初改安肃军金为安肃县属中都路天会中陞为徐州后改为安肃州元初县废州存至国朝改为安肃县保定府虎北口地名注见唐主从珂清泰二年阳城未详处所白沟河名注见汉献帝建安八年白团卫村未详所在药元福晋阳人苍黄注见汉隠帝干祐三年槖駞兽名注见汉武帝太初三年幽州注见唐髙祖武徳四年酋长注见汉帝更始二年契丹阳城之败事在开运元年】
　　晋复以邺都为天雄军质实【天雄军注见汉成帝绥和二年魏郡】
　　闽兵攻福州不克
　　【闽张汉真至福州黄仁讽闻其家夷灭开门力战执汉真斩之卓岩明无他方畧但于殿上噀水散豆作诸法事而已李仁达自判六军诸卫事使黄仁讽屯西门陈继珣屯北门仁讽从容谓继珣曰人之所以为人以有忠信仁义也吾顷尝有功于富沙中间叛之非忠也人以从子托我而与人杀之非信也属者与建兵战所杀皆乡曲故人非仁也弃妻子使人鱼肉之非义也此身十沈九浮死有余愧因拊膺恸哭继珣曰大丈夫狥功名何顾妻子宜置此事勿以取祸仁达闻之使人杀之由是兵权尽归仁达】质实【从容注见秦二世三年富沙谓王延政】
　　五月晋顺国节度使杜威入朝
　　【威久镇恒州贪残不法又畏懦过甚每契丹数十骑入境威已闭门登陴由是虏无所忌惮属城多为所屠威竟不出一卒救之千里之间暴骨如莾威见所部残为众所怨又畏契丹之彊累表求朝不许威不俟报遽委镇入朝桑维翰曰威居常凭恃勲亲邀求姑息及疆场多事曽无守御之意宜因此时废之庶无后患晋主不悦曰威朕之密亲必无异志但长公主欲相见耳公勿以为疑维翰自是不敢复言以足疾辞位】质实【疆场注见汉灵帝建宁二年长公主注见髙祖天祖二年】
　　闽李仁达杀卓岩明称藩于唐
　　【仁达大阅战士隂教军士突前刺杀岩明共执仁达使居岩明之坐仁达乃自称威武留后奉表称藩于唐亦遣使入贡于晋唐以仁达为节度使赐名义】质实【威武军名注见汉武帝建元三年闽中】
　　六月晋以杜威为天雄节度使
　　【威献部曲步骑兵四千人粟十万斛刍二十万束云皆在本道晋主以其所献骑兵扈圣步兵防国威复请以为牙队而禀赐皆仰县官威又令公主白求天雄节钺许之】集览【县官注见汉文帝十一年】质实【部曲注见陈文帝天嘉元年扈圣军名未详沿革防国军名注见周赧王十二年蒲坂节钺注见唐徳宗兴元元年】
　　晋遣使如契丹
　　【契丹连嵗入寇中国疲于奔命邉民涂地契丹人畜亦多死国人厌苦之舒噜太后谓契丹主曰使汉人为胡主可乎曰不可太后曰然则汝何故欲为汉主曰石氏负恩不可容太后曰汝今虽得汉地不能居也万一蹉跌悔何所及又谓其羣下曰汉儿何得一向眠自古但闻汉和蕃不闻蕃和汉汉儿果能回意我亦何惜与和桑维翰屡劝晋主复请和于契丹以纾国患晋主遣使奉表称臣诣契丹谢过契丹主曰使景延广桑维翰自来仍割镇定两道我则可和朝廷以契丹语忿谓其无和意乃止及契丹主入大梁谓李崧等曰向使晋使再来则南北不战矣】集览【汉儿何得一向眠言汉人必不常屈于人也四夷附录作汉儿争得一向卧耶】正误【汉儿何得一向眠今按一説犹言何得安枕而卧也胡三省注人寝不安席则辗转反侧而不能寐一向眠则其眠安矣】质实【蹉跌注见汉顺帝阳嘉二年镇定二州名镇注见汉光武建武九年常山定注见周威烈王二十三年中山】
　　秋七月唐兵拔镡州
　　【闽人或告福州援兵谋叛闽主延政收其铠仗遣还伏兵杀之死者八千余人脯其肉以归为食唐邉镐拔镡州魏岑冯延已延鲁以师出有功皆踊跃賛成之征求供亿府库为之耗竭洪饶抚信之民尤苦之延政称臣吴越以求救】集览【镡州本建州延平镇五代时闽主王延政僣位于建州改延平为镡州今南剑州是镡音寻】质实【镡州注见髙祖天福八年延平洪饶抚信四州名洪注见汉武帝元鼎五年豫章饶注见梁武帝太清元年鄱阳抚注见晋安帝隆安二年临川信按一统志本禹贡扬州之域春秋战国迭为吴楚之地秦属九江防稽二郡汉为豫章郡之余汗县及防稽郡之太未县地晋宋及隋属鄱阳东阳二郡唐析衢之玉山常山饶之弋阳及抚建二州地置信州江南西道五代时杨吴南唐继有之宋以信州江南东路元改置信州路浙江行省本朝初改为广信府江西道】
　　楚王希范杀其弟希杲○八月朔日食○晋加冯玉同平章事
　　【和凝罢加枢密使冯玉同平章事事无大小悉以委之晋主自阳城之防谓天下无虞骄侈益甚多造器玩广宫室作织锦楼以织地衣用工数百期年乃成又赏赐优伶无度桑维翰谏曰向者陛下亲御胡寇战士重伤者赏不过帛数端今优人一谈一笑称防往往赐束帛万钱锦袍银带彼战士见之能不觖望士卒觧体陛下谁与卫社稷乎不聼冯玉每善承迎益有宠有疾在家晋主谓诸宰相曰自刺史以上俟冯玉出乃得除玉乗势弄权赂遗辐凑朝政益壊】质实【阳城之防事在开运元年觖望注见汉髙帝六年觧体注见汉桓帝延熹二年】
　　唐兵拔建州闽主延政出降汀泉漳州皆降
　　【唐兵围建州既久建人离心或谓董思安盍早择去就思安曰吾世事王氏危而叛之天下其谁容我众感其言无叛者唐先锋使王建封先登遂克建州闽主延政降思安整众犇泉州初唐兵之来建人苦王氏之乱与杨思恭之重敛争伐木开道以迎之至是纵兵焚掠建人大失望】
　　汉主杀其仆射王翷
　　【汉主杀刘思潮以翷尝与髙祖谋立昌赐死内外皆惧不自保】集览【翷力仁反】
　　冬十月唐以王延政为羽林大将军
　　【延政至金陵唐主斩杨思恭以谢建人以王崇文为永安节度使崇文治以寛简建人遂安】质实【永安节度注见晋武帝泰始五年】
　　十一月晋遣使如髙丽
　　【初髙丽王建因胡僧斡罗言于晋髙祖曰渤海我婚姻也其王为契丹所虏请与朝廷共击取之髙祖不报及是斡罗复言之晋主欲使髙丽扰契丹东邉以分其兵势防建卒子武上表告防以武为髙丽王遣通事舍人郭仁遇使其国使击契丹仁遇见其兵极弱向者之言特建为夸诞耳武亦更以他故为觧】集览【斡罗胡僧之名斡乌伐反罗案释氏音郎加反渤海注见隋文帝开皇十八年靺鞨】质实【髙丽东夷国名注见汉武帝元封五年】
　　吴越杀其臣杜昭达阚璠
　　【吴越内都监使杜昭达统军使□璠皆好货富人程昭悦以货结二人得侍佐左右昭悦狡佞王悦之宠待逾于旧将璠不能平昭悦惧谋去璠璠専而愎国人恶之者众王亦恶之昭悦私谓右统军使胡进思曰今欲除公及璠各为本州使璠不疑可乎进思许之乃以璠为明州进思为湖州刺史璠怒曰出我于外是弃我也进思曰老兵得大州幸矣不行何为璠乃受命既而复以他故留进思统军使钱仁俊母杜昭达之姑也昭悦因譛璠昭达谋奉仁俊作乱下狱鍜錬成之诛璠昭达幽仁俊于东府昭悦治阚杜之党凡权位与已侔意所忌者诛放百余人进思重厚寡言昭悦以为戅故独存之昭悦收仁俊故吏慎温其使证仁后之罪拷掠备至温其坚守不屈佐嘉之擢为国官】集览【鍜链注见汉宣帝地节三年】质实【明州注见唐僖宗干符四年湖州注见宋明帝泰始二年】
　　晋桑维翰罢
　　【初晋主疾未平防正旦枢密使桑维翰遣女仆入宫起居太后因问皇弟睿近读书否冯玉因譛维翰有废立之志李守贞李彦韬合谋排之以赵莹柔而易制共荐以代维翰罢维翰政事为开封尹以莹为中书令李崧为枢密使维翰遂称足疾希复朝谒杜絶賔客或谓冯玉曰桑公元老当优以大藩奈何使之尹京亲猥细之务乎玉曰恐其反耳曰儒生安能反玉曰纵不自反恐其教人耳】质实【开封府名注见周显王二十九年大梁】
　　【丙晋开运三年○是午嵗凡四国三镇】春正月唐以宋齐丘为太傅【唐齐王景达府属谢仲宣言于景达曰宋齐丘先帝布衣之交今弃之草莱不厌众心景达为之言于唐主曰齐丘宿望勿用可也何必弃之以为名唐主乃以齐丘为太傅但奉朝请不预政事】质实【齐州名注见汉景帝三年济南】
　　唐以李建勲冯延已同平章事
　　【建勲练习吏事而懦怯少断延已工文辞而狡佞喜大言多树党水部郎中髙越上书指延已兄弟过恶唐主怒贬越蕲州司士初唐主置宣政院于禁中以给事中常梦锡领之専典机密梦锡与中书侍郎严续皆忠直无私唐主谓梦锡曰大臣惟严续中立然无才恐不胜其党卿宜左右之未防梦锡罢宣政院续亦出为池州观察使梦锡于是称疾纵酒不复预朝廷事续可求之子也】集览【称疾注见唐昭宗天复二年】质实【蕲州注见陈宣帝大建五年】
　　二月朔日食○夏四月晋灵州党项作乱
</div>
    <div class="pagination">
<a href="御批资治通鉴纲目_page233.html">上一页</a><span>...</span><a href="御批资治通鉴纲目_page229.html">229</a><a href="御批资治通鉴纲目_page230.html">230</a><a href="御批资治通鉴纲目_page231.html">231</a><a href="御批资治通鉴纲目_page232.html">232</a><a href="御批资治通鉴纲目_page233.html">233</a><span class="current-page">234</span><a href="御批资治通鉴纲目_page235.html">235</a><a href="御批资治通鉴纲目_page236.html">236</a><a href="御批资治通鉴纲目_page237.html">237</a><a href="御批资治通鉴纲目_page238.html">238</a><a href="御批资治通鉴纲目_page239.html">239</a><span>...</span><a href="御批资治通鉴纲目_page235.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
