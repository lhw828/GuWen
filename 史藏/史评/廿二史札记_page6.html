<!DOCTYPE html>
<html>
 <head>
  <meta charset="utf-8"/>
  <title>
   廿二史札记 - 第 6 页/共 26 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   廿二史札记 - 第 6 页/共 26 页
  </h1>
  <div class="content">
   《南史》于他书多所增删，独至陈书则甚少。今以两书比对，如《杜僧明》、《周文育》、《侯安都》、《侯》、《欧阳》、《吴明彻》、《黄法》、《于量》、《章昭达》、《程炅洗》等传，大概相同，但稍节其字句耳。其《陈书》所有而《南史》删之者，《周铁虎传》删马明战死之事，《任忠传》删后主幸臣沈客卿、施文庆弄权误国之事，《华皎传》删戴僧朔、曹庆、钱明、潘智虔、鲁闲、席慧略等附见之事，《傅纟宰传》删其《明道论》一篇，《沈ぁ传》删其请终养一疏、答诏一道，《江总传》删其《修心赋》一篇而已。其《陈书》所无而增之及《陈书》所略而详之者，如《萧摩诃传》，隋将贺若弼兵至建业，鲁广达力战，贺若弼与七总管兵八千人，各勒阵以待之。弼躬当广达，麾下死者二百七十余人，弼纵烟以自隐，窘而复振。陈人得人头，辄走献后主取赏。弼更趋孔范军，范败走，陈军遂溃。隋将擒萧摩诃送弼，弼以刀临颈，辞色不挠，乃释而礼之。又《陈慧纪传》，慧纪闻隋师攻建业，先遣吕肃据巫峡，以铁锁横江，四十八战，隋军死者五千余人，陈军尽取其鼻以邀赏。既而隋军获陈卒则纵遣之。别帅廖世庞诈降于隋，欲烧隋舰，风浪大起，火反烧陈船，陈军大败，慧纪尚率兵东下，隋晋王广遣使以慧纪子来谕降，又使降将樊毅等谕上流城戍悉解，慧纪不得已乃降。此《陈书》所略而详之者也。《任忠传》，忠降隋数年而死，隋文帝谓群臣曰：“平陈之初，我悔不杀任蛮奴。受人荣禄，兼当重寄，不能横尸，而云无所用力，与弘演纳肝，何其异也？”《傅纟宰传》，纟宰以直谏死，死后有蛇屈尾来上炅座，去而复来，百余日，时时有弹指声。《吴明彻传》，明彻为周所擒，封怀德郡公。《义阳王叔达传》，《陈书》止载其入隋为绛郡通守，《南史》并载其入唐为礼部尚书。此皆《陈书》所无，而《南史》增之者也。其余但删减行墨，而绝无添列事迹。盖李延寿修《南》、《北》二史阅十七年，至修《陈书》则已精力渐竭，故不能多为搜辑耳。
    ○南史与陈书歧互处
    《南史》于《陈书》虽无甚增删，然如《衡阳王传》，直书其为文帝所害；《始兴王伯茂传》，直书其为宣帝所害；《刘师知传》，直书其害梁敬帝之事，使奸恶不能藏匿，此最有功于《陈书》。（事俱见《陈书避讳》条内。）其他有与《陈书》岐互者，《长沙王叔坚传》，《陈书》谓后主待坚渐薄，坚不自安，乃为左道祈福，刻木作偶人，衣以道士服，昼夜醮之。有人上书告其事，后主令宣敕责之，坚曰：“非有他故，但欲求亲媚耳。”是左道厌魅，叔坚实有其事也。《南史》则云，后主阴令人造其厌魅之具，又令人告之，案验令实。是叔坚本无此事，而后主诬陷之耳。又江总《自序》，太建之末，权移群小，屡被摧黜，生平惟奉佛教，深悟苦空。《陈书》本传谓此序时人谓之实录，《南史》则谓此叙识者讥其言迹之乖。惟此二传，二书岐互。观于江总谄事后主，与《自序》不同，则亦当以《南史》为定也。
    ○宋齐多荒主
    古来荒乱之君，何代蔑有，然未有如江左宋、齐两朝之多者。宋武以雄杰得天下，仅三年而即有义符。文帝元嘉三十年，号称治平，而末有元凶劭之悖逆。孝武仅八年而有子业，明帝亦八年而有昱，齐高、武父子仅十五年而有昭业，明帝五年而有宝卷，统计八九十年中，童昏狂暴，接踵继出，盖劫运之中，天方长乱，创业者不永年，继体者必败德，是以一朝甫兴，不转盼而辄覆灭，此固气运使然也。今摘于左。宋少帝义符，武帝之长子也。善骑射，解音律。即位后，所为多乖戾。于华林园为列肆，亲自酤卖。又开渎聚土，以象破冈埭，与左右引船唱呼，以为欢乐。徐羡之等废立之夕，帝方游天泉池，即龙舟而寝，诘朝未兴。兵士进杀二侍者，并伤帝指，扶出东阁，收玺绶，群臣拜辞，以皇太后令废为营阳王，遂徙于吴郡。未几，羡之等使中书舍人邢安泰弑帝于金昌亭。帝有勇力，不受制，突走出昌门，追以门阖踣之而殒。
    前废帝子业，孝武帝之长子也。幼而狷急，在东宫，每为孝武所责。孝武西巡，帝参承起居，书迹不谨，孝武责之曰：“书不长进，此是一条耳。”初即位，受玺绂，傲然无哀容。始犹难诸大臣及戴法兴等，既杀法兴，于是又诛群公。太后疾笃呼帝，帝曰：“病人间有鬼，那可往。”太后怒，谓侍者曰：“将刀来破我腹，那得生此宁馨儿！”山阴公主，帝姊也，淫恣过度，帝为置面首左右三十人。每出，使公主与朝臣共陪辇。自以在东宫时不为孝武所爱，将掘其景宁陵，太史言不利于帝而止，乃纵粪于陵，骂孝武为■奴。又掘殷贵妃墓，忿其在孝武时专宠也。文帝第十女新蔡公主，帝之姑也。纳之宫中，立为贵嫔，改姓谢氏，杀一婢，假称公主薨逝，以鸾辂龙送还其家。又忌诸父建安王休仁、湘东王、（即明帝。）山阳王休祜，聚之殿内，殴捶陵曳，无所不至。三王并肥壮，帝以笼盛之，尤肥，号为猪王，号休仁为杀王，休祜为贼王。尝以木槽盛饭，纳诸杂食搅和之，裸入地坑中，令以口就槽食之，以为欢笑。令左右淫休仁生母杨太妃，备诸丑状。又令淫南平王敬猷母，不从，即杀敬猷及其弟敬先、敬渊。时廷尉刘蒙妾有孕，帝迎入宫，冀生男，立为太子。会尝忤旨，帝裸之，缚其手脚，以杖贯之，使担付太官，即日屠猪。休仁笑曰：“未应死。”帝问其故，休仁曰：“待皇子生，杀猪作汤饼。”帝意解，乃一宿出之。将南巡荆、湘，期旦杀、休仁等，然后发引。是夜与帝幸臣阮佃夫、王道隆、李道儿密结帝左右寿寂之、姜产之等十一人，共谋杀帝。先是帝游竹林堂，使妇人裸身相逐，一妇人不从，命斩之。夜梦一女子骂其悖虐无道，帝怒，于宫中求得貌类所梦者戮之。是夕又梦所戮女骂曰：“汝枉杀我，我诉上帝矣！”至是巫言此堂有鬼，帝与山阴公主及六宫彩女数百人捕鬼，帝亲射之。事毕，将奏乐，寿寂之怀刀入，姜产之为副，诸姬皆走，帝亦走，追及之，大呼寂寂者三，手不能举，乃被弑。后废帝昱，明帝之长子也。五六岁即能缘漆竿，去地丈余，食顷方下。渐长，喜怒乖节，左右失旨者手加扑打。及即位，内畏太后，外惮大臣，未得肆志。三年后，好出入，单将左右，或十里，或二十里，或入市中，遇慢骂则悦而受焉。四年后，无日不出，与解僧智、张五儿恒夜出承明门，夕去晨返，晨去暮归，从者并执矛，道上男妇及犬牛驴值无免者。人间白昼不开门，道无行人。尝著小裤褶，不衣冠。有白数十，钳凿刀锯不离左右，为击脑、槌阴、剖心之诛，日有数十，至尸卧流血然后快。左右人见之，有颦眉者，帝即令正立，以矛刺之。曜炅殿养驴数十头，所自乘马养于御床侧。与右卫营女子私通，每从之游持数千钱，为酒肉费。出逢婚姻葬送，辄与挽车小儿群饮以为欢。既杀阮佃夫，佃夫有腹心人张羊逃匿，后捕得，自以车轹杀之。杀杜延载、杜幼文，皆手自脔割。察孙超有蒜气，剖腹视之。执盾驰马，自往刺杜叔文于元武湖北。闻沈勃多宝货，往劫之，挥刀独前。勃知不免，手搏帝耳，骂之曰：“汝罪逾桀、纣！”遂见害。帝尝露车一乘以出入，从数十人，羽仪追之恒不及，又各虑祸，亦不敢追，但整部伍，别在一处，瞻望而已。凡诸鄙事，过目即能。锻银裁衣作帽，无不精绝。未尝吹篪，执管便韵。天性好杀，一日无事，即惨惨不乐。内外忧惶，夕不及旦。萧道成与直阁将军王敬则谋之。七月七日，帝微行出北湖，张五儿马坠湖，帝自驰骑刺马屠割之，与左右作羌胡伎为乐，又于峦冈赌跳，后往青园尼寺新安寺偷狗，就昙度道人煮之，饮酒。杨玉夫尝有宠，忽然见憎，见辄切齿曰：“明日当杀小子。”是夜，令玉夫伺织女渡河来报，因与内人穿针讫，大醉，卧于仁寿殿东阿毡幄中。王敬则先结玉夫及陈奉伯、杨万年等二十五人，是夕，玉夫侯帝眠熟，与万年同入毡幄，取千牛刀杀之。齐废帝郁林王，武帝之孙，文惠太子之子也。文惠早薨，武帝立为皇太孙。性辨慧，阴怀鄙慝。与左右无赖二十余人共衣食卧起，妃何氏，择其中美者，皆与交欢。密就富人求钱，无敢不与。凡诸小人皆预加爵位，许以南面之日即便施行。师史仁祖、侍书胡天翼惧祸，皆自杀。文惠太子每节其用度，帝谓豫章王妃曰：“阿婆，佛法言有福生帝王家，今反是大罪，不如市边屠沽。”文惠疾及薨，帝侍疾居丧，哀容号毁，见者皆呜咽，才还内室，即欢笑饮食，备极甘滋。葬毕，立为皇太孙。武帝往东宫，帝迎拜，号恸欲绝。武帝自下舆抱持之，以为必能负荷也。帝令女巫杨氏祷祠，速求天位。文惠之薨，谓由杨氏之力，又令祷祈武帝晏驾。武帝疾甚，帝与妃何氏书纸，中央作大“喜”字，而作三十六小“喜”字绕之。武帝临崩，谓曰：“五年中一委宰相，五年以后勿复委人。”执帝手曰：“阿奴若忆翁，当好作。”如此者再。大敛始毕，即呼武帝诸伎奏乐。又好狗马，即位未旬日，即毁武帝招婉殿作马埒，驰骑而坠，面额并伤，称疾不出者数日。多聚名鹰快犬，饲以粱肉。武帝梓宫下渚，帝于端门内奉辞，便称疾还内，奏胡伎，な之声，响震内外。王敬则问萧坦之曰：“不太匆匆邪。”坦之曰：“此是内人哭响彻耳。”山陵之后，微服游市里，多往文帝陵隧中，与群小作诸鄙亵，掷涂赌跳，放鹰走狗。极意赏赐，动至数十万。每见钱曰：“我昔思汝一个不得，今日得用汝未。”武帝聚钱，上库五亿万，斋库三亿万，金银布帛不可胜计，未期年，用已过半。以诸宝器相击剖碎，以为笑乐。好斗鸡，买鸡价至数千。徐龙驹为后宫舍人，日夜在宫内。帝与文帝姬霍氏私通，改姓徐氏，龙驹劝长留宫中，声云度霍氏为尼，以余人代之。皇后亦淫乱，斋阁通夜洞开，内外无别。西昌侯鸾（即明帝。）使萧谌等诛幸臣曹道刚、朱隆之等，率兵自尚书省入，王晏、徐孝嗣等继进。帝在寿昌殿，方裸身与霍氏相对。谌兵入宫，帝走向徐姬房内，拔剑自刺不入，以帛缠头颈，与接出西弄，遇弑。
    齐废帝东昏侯宝卷，明帝第二子也。以母后故，立为皇太子。在东宫好弄，不喜书学。尝夜捕鼠达旦以为乐。明帝临崩，嘱以后事曰：“作事不可在人后。”故委任群小，诛杀大臣。性讷涩少言，不与朝士接。恶明帝炅在太极殿，欲速葬，徐孝嗣力争，得逾月。每当哭，辄云喉痛。羊阐入临，无发，号恸俯仰，帻遂落地，帝大笑曰：“此秃秋啼来乎。”自江┙等诛后，无所忌惮，日夜戏马，击鼓吹角，左右数百人叫，杂以羌胡横吹诸伎。尝以五鼓就卧，至晡乃起。王侯朝见，至晡乃得前，或际暗遣出。台阁奏案不知所在，阉竖以纸包裹鱼肉还家，并是五省黄案也。元旦朝会，食后方出，礼才毕，便还西序寝，百僚陪位者，自巳至申皆僵仆。拜潘妃为贵妃，乘卧舆，帝骑马从后，著织成裤褶，金薄帽，七宝槊，金银校具等，各有名字。戎服急装，不避寒暑，陵冒雨雪，驰骋坑，渴辄下马，取腰边蠡器，酌水饮之。乘具惧为雨湿，织杂采珠为覆。好为担幢，初学时幢每倾倒，其后白虎幢七丈五尺，齿上担之，折齿不倦。黄门五六十人为骑客，又选无赖善走者为逐马。置射雉场二百九十六处，翳中帷幢皆红绿锦为之，金银镂弩牙，毒玳帖箭。每出与鹰犬队主徐令孙、媒翳队主俞炅韵齐马而走，又不欲人见之，驱逐百姓，惟置空宅。一月率二十余出，既往无定处，尉司常虑得罪，东行驱西，南行驱北，应旦出夜便驱逐，打鼓踏围，鼓声所闻，便应走避，避不及者，应手格杀。从万春门东至郊外数十里，皆悬幔为高幛，处处禁断。疾病者悉扛移，无人扛者扶匐道侧，吏司又捶打，绝命者相继。有弃病人于青溪边者，吏惧帝见，推置水中，须臾便死。魏兴太守王敬宾新死未敛，家被驱不得留视，及还，两眼已为鼠食尽。有一妇人当产不能去，帝即剖其腹看男女，长秋卿王儇病笃，不得留家，乃死于路边。丹阳尹王志被驱，狼狈步走，藏酒炉边，至夜半方得归。蒋山定林寺一僧，病不能去，立杀之。左右韩晖光曰：“老道人可念。”帝曰：“汝见獐鹿亦不射耶。”仪等殿及华林、秘阁三千余间，尽被火烧，有左右赵鬼者，能诵《西京赋》，云：“柏梁既灾，建章是营。”于是大起芳乐、芳德等殿。又为潘妃起神仙、永寿、玉寿三殿，皆饰以金璧，庄严寺有玉九子铃，外国寺佛面有光相，禅炅寺塔有诸宝珥，皆剔取以为殿饰。又凿金为莲花，使潘妃行其上，曰步步生莲花也。潘氏服御极选，库物不周，贵市人间金宝，价皆数倍，琥珀钏一只直百七十万。又订出雄雉头鹤氅、白鹭，百品千条，无复穷已。亲亻幸小人因缘为奸，科一输干，百姓困穷，号泣满路。凡诸市买，遇便掠夺，商旅无诉。又以阅武堂为芳乐苑，当暑种树，朝种夕死。征求人家，望树便取，毁墙撤屋出之，合包者亦皆移植，取玩俄顷，烈日中至便焦枯，死而又种，无复已极。诸楼壁上，画男女私亵之状。明帝时所聚金宝，悉泥而用之，犹不足，令富户买金，限以钱价，又不还直。潘妃威行远近，父宝庆挟势逞毒，富人悉诬以罪百没入之。潘妃生女，百日而亡，帝为制衰，群小来吊，帝蔬膳积旬，不听音伎，阉人王宝孙等共治肴羞，为天子解菜。又于苑中立店肆，帝与宫人等共为裨贩，以潘妃为市令，自为市吏录事。帝小有失，妃亦予杖，乃敕虎贲不得进大荆。虽畏潘氏，而私与诸姊妹淫通。又开渠立埭，躬自引船，埭上设店，坐而屠肉。于时百姓歌云：“阅武堂，种杨柳，至尊屠肉，潘妃沽酒。”朱光尚托鬼道谓帝曰：“向见先帝怒。”帝乃缚菰为明帝形，北向斩之，悬首苑门。会魏师来伐，令扬、南徐二州人，三丁取两，远郡悉令上米，一人准五十斛，输米既毕，就役如故。萧衍师至，帝裤褶登南掖门，又虚设马仗，千人张弓拔白，出东掖门，称蒋王出荡。外围既立，屡战不胜，帝犹惜金钱，不肯赏赐。茹法珍叩头请之，帝曰：“贼来独取我耶，何为就我求物。”将军王珍国、张稷等惧祸，乃结后阁舍人钱强游荡主崔叔智，夜开云龙门。稷、珍国勒兵入殿，帝方吹笙歌作《儿女子》，卧未熟，闻兵入，急趋出。阉人黄泰平刃伤其膝，其后张齐斩首，送萧衍。宣德太后令废为东昏侯。
    陈后主叔宝，宣帝嫡长子也。即位后，荒于酒色，不恤政事。左右嬖佞，珥貂者五十人，妇人美丽从者千余人。常使张贵妃、孔贵人等八人夹坐，江总、孔范等十人预宴，号曰“狎客”。先令八妇人擘采笺，制五言诗，十客一时继和，迟罚酒，君臣酣饮，从夕达旦，以此为常。盛修宫室，无时休止。税江税市，征取百端，刑罚酷滥，牢狱常满。隋兵至，入井避之。军人呼之不应，欲下石，乃闻呼声，以绳引之，惊其太重，及出，乃与张、孔二嫔同乘而上。高入宫，见其臣下所启军事犹在床下，尚未启封也。入隋，以善终。（以上皆本纪。）魏征史论：后主于光熙殿前，起临春、结绮、望仙三阁，阁高数丈，并数十间。其窗牖壁带、悬楣栏槛之类，并以沉檀香木为之，又饰以金玉，间以珠翠，外施珠帘，内有宝床宝帐。其服玩之属，瑰奇珍丽，近古所未有。每微风暂至，香闻数里，朝日初照，光映后庭。其下积石为山，引水为池，植以奇植，杂以花药。后主自居迎春阁，张贵妃居结绮阁，龚、孔二贵嫔居望仙阁，并复道交相往来。又有王、李二美人，张、薛二淑媛，袁昭仪、何婕妤、江修容等七人，并有宠，递代以游其上。以宫人有文学者袁大舍等为女学士，后主每引宾客对贵妃等游宴，则使诸贵人及女学士与狎客共赋新诗，互相赠答。采其尤艳丽者，以为曲词，被以新声，选宫女有容色者，以千百数，令习而歌之。分部迭进，持以相乐，其曲有《玉树后庭花》、《临春乐》等，大指所归，皆美张贵妃、孔贵嫔之容色也。其略曰：璧月夜夜满，琼树朝朝新。而张贵妃发长七尺，鬓黑如漆，其光可鉴，特聪慧有神采，进止闲雅，容色端严，每瞻视盼睐，光采溢目，照映左右。常于阁上靓妆，临于轩槛，宫中遥望，飘若神仙。才辩强记，善侯人主颜色。是时后主怠于政事，百司启奏，并因宦者蔡脱儿、李善度进请，后主置张贵妃于膝上共决之。李、蔡所不能记者，贵妃并为条疏，无所遗脱。由是益加宠异，冠绝后庭。而后宫之家，不遵法度，有挂于理者，但求哀于贵妃，贵妃则令李、蔡先启其事，而后从容为言之，大臣有不从者，亦因而赞之，所言无不听。于是张、孔之势，薰灼四方，大臣执政，亦从风而靡，阉宦便佞之徒，内外交结，转相引进，贿赂公行，赏罚无常，纲纪瞀乱矣。
    案《宋》、《齐》、《陈书》及《南史》所记如此。其无道最甚者，其受祸亦最烈。若仅荒于酒色，不恤政事，则虽亡国而身尚得全。又可见劫运烦促中，仍有报施不爽者，可以观天咫矣。
    ○宋世闺门无礼
    宋武起自乡豪，以诈力得天下，其于家庭之教，固未暇及也，是以宫围之乱，无复伦理。赵倩尚文帝女海盐公主，始兴王出入宫掖，与主私通，倩知之，与主肆詈搏击，至引绝帐带。事上闻，文帝诏离婚，杀主所生母蒋美人。（《宋书 赵伦之传》如此。《南史》则谓倩与公主素相爱，偶因戏言，以手击主，事上闻，文帝怒，遂离婚。）孝武闺庭无礼，有所御幸，尝留止其母路太后房内，故人间咸有丑声。宫掖声秘，莫能辨也。（《路太后传》）帝又与南郡王义宣诸女淫乱，义宣因此发怒，遂举兵反。（《义宣传》）义宣败后，帝又密取其女入宫，假姓殷氏，拜为淑仪，左右宣泄者多死。殷卒，帝命谢庄作哀册文。（《殷淑仪传》）前废帝子业以文帝女新蔡公主为贵嫔，改姓谢氏，杀一宫婢代之，诡言主薨，以武贲戟鸾辂龙送还其家。（《废帝纪》，并见《何迈传》。）帝姊山阳公主淫恣过度，谓帝曰：“妾与陛下虽男女有殊，俱托体先帝。陛下后宫数百，而妾惟驸马一人，事不均平，一何至此。”帝为置面首左右三十人。公主又以吏部郎褚渊貌美，就帝请以自侍，备见逼迫，十余日，渊誓死不回，乃得免。（《废帝纪》）帝又使左右淫建安王休仁母杨太妃，刘道隆欲得帝欢，尽诸丑状。休仁妃殷氏有疾，召祖翻珍视，祖翻貌美，殷悦之，遂与奸，事泄，遣还家赐死。（皆《休仁传》。）明帝内宴，裸妇人而观之，以为欢笑。王皇后独以扇障面，帝怒曰：“外舍寒乞，今共为乐，何为不视？”后曰：“为乐之方甚多，岂有姑姊妹相聚，而裸妇人形体，以此为乐，实外舍所无。”帝大怒。（《王皇后传》）帝又以妃陈氏赐李道儿，寻又迎还，生后废帝。故人间皆呼废帝为李氏子，废帝亦自称李将军，或自谓李统。（《陈太妃传》）帝又素肥，晚年废疾，不能内御，诸弟姬人有孕者，辄取入宫，生子则杀其母，而与六宫所爱者养之。顺帝本桂阳王休范子也，以陈昭华为母。（《陈昭华传》）此见于纪传者。宫庭内习尚如此，宜乎士大夫以联姻帝室为畏途。且凡为公主者皆淫妒，人主亦自知之，故江当尚主，明帝使人代作辞婚表，遍示诸公主，以愧厉之。（《文穆皇后传》）亦一代得失之林也。
    齐郁林尊其母王太后，称宣德宫，置男左右三十人，前代所未有也。（南史 王皇后传》。）
    梁武与殷素旧，乃以女永兴公主妻其子钧。钧形貌短小，为主所憎，每被召入，先满壁书殷字，钧辄流涕而出，主又命束而反之。钧不胜怒，而言于帝，帝以犀如意击主，碎其背。（是梁时公主亦然。）
    ○宋子孙屠戮之惨
    宋武帝七子，长义符，即位，以失德为徐羡之等所废，杀于金昌亭。次庐陵王义真，亦被废，杀于新安郡。次文帝义隆，为其子劭所弑。次彭城王义康，为文帝赐死。（其子允，又为劭所杀。）次江夏王义恭，为前废帝所杀。（先有十二子，尽为劭所杀。后又有四子，为前废帝所杀。）次南郡王义宣，以谋反为朱修之所杀。（其长子恢自杀，恺逃在民间，亦捕杀，杀子在江陵者，皆为修之所杀。）次衡阳王义季，以饮酒致殒，传国至孙，齐受禅国除。是武帝七子，惟义季善终有后，其余皆死于非命，且无后也。文帝十九子长元凶劭，次始兴王，皆以弑逆被诛。（劭四子，三子，皆枭首。）次孝武帝。次南平王铄，为孝武死。（其子敬猷、敬渊、敬先皆为前废帝所杀。）次庐陵王绍，出继义真，以终善。（绍又无子，以敬先嗣，即前废帝所杀者。）次竟陵王诞，为孝武所忌，使沈庆之攻杀之。（无子。）次建平王宏，善终。（其子景素，后废帝时被杀，并杀其子延龄及二少子。）次庐江王衤韦，明帝逼令自杀。（有子克明，善终，无子。）次晋熙王，前废帝欲讨之，乃奔魏。（有二妾，还都各生一子，寻皆殇。明帝以子燮继之，齐受禅，赐死。惟奔魏，后为驸马都尉，有子承绪，孙文远等。）次武昌王浑，孝武帝逼令自杀。（无子。）次明帝。次始安王休仁，为明帝所忌，赐死。（其子伯融、伯猷，后废帝时为杨运长等所杀。）次晋平王休祜，明帝使人触之，坠马死。（有十三子，顺帝时萧道成以朝命并赐死。）次海陵王休茂，以反被杀。次鄱阳王休业、临庆王休倩、新野王夷父，皆早卒。次桂阳王休范，举兵讨萧道成，为张敬儿所杀。（子德宣、德嗣、青牛、智藏，皆被杀。）次巴陵王休若，为明帝赐死。（子冲寻卒。）是文帝十九子，惟孝武及明帝嗣位，绍及宏善终，奔魏，休业、休倩、夷父早卒，其余皆不得死，且亦无后也。孝武帝二十八子，夭殇者十，为前废帝所杀者二，为明帝所杀者十六。（见《南史》误处条内。）当明帝时，以孝武子孙诛杀已尽，转以己子武陵王赞为孝武后，则孝武子孙已无一在者可知也。案《刘休传》，明帝素肥痿，不能御内，诸王妾有孕者，密取入宫，生子则闭其母于后房。顺帝本桂阳王休范子也，苍梧亦非帝子，陈太妃先为李道儿妾，故苍梧自称李统云。然则明帝虽有十二子，皆非亲子也，而何以自护其假子，而尽杀祖宗之子孙？卒之十二子中，后废帝及顺帝，皆为萧道成所杀；随阳王、新兴王嵩、始建王禧，亦为道成所杀，智井、燮跻皆出继，而燮亦为道成所杀。智井、燮生卒不可考，惟法良及邵陵王友暨第四子之未名者，以早夭免诛。然则明帝十二子，其真伪本不可知，而即其自号为亲子者，夭卒不过数人，其余亦皆不得其死，且皆年幼无子也。《南史 顺帝纪》谓帝逊位被害后，宋之王侯无少长皆尽矣。然则宋武九子，四十余孙，六七十曾孙，死于非命者十之七八，且无一有后于世者。当其勃焉兴也，子孙繁衍，为帝为王，荣贵富盛，极一世之福；及其败也，如风之卷箨，一扫而空之，横尸喋血，斩艾无噍类，欲求为匹夫之传家保世而不可得。斯固南北分裂时劫运使然，抑亦宋武以猜忍起家，肆虐晋室，戾气所结，流祸于后嗣。孝武、明帝又继以凶忍惨毒，诛夷骨肉，惟恐不尽。兄弟子姓悉草而禽之，皆诸帝之自为屠戮，非假手于他族也。卒至宗支尽，而己之子孙转为他族所屠，岂非天道好还之明验哉？”前废帝尝梦其母王太后谓之曰：“汝不孝不仁，本无人君之相。”子尚愚悖，亦非运祚所及。孝武险虐灭道，怨结神人，儿子虽多，并无天命。是冥冥中固有鉴观不爽者。孝武既以多杀文帝子而绝嗣，明帝又以多杀孝武子而其子亡国殒身，无复孑遗，真所谓自作之孽也。
    ●卷十二
    ○人君即位冠白纱帽
    宋前废帝子业将杀湘东王，结左右寿寂之等弑帝于后堂，建安王休仁便称臣，引升西堂，登御座。事出仓猝，犹著乌纱帽，休仁呼主衣以白纱帽代之，乃即位，是为明帝。（《明帝纪》）后废帝昱无道，肃道成使王敬则结帝左右陈奉伯等弑之。明旦，召大臣会议敬则遽呼虎贲戟羽仪，手自取白纱帽加道成首，令道成即位，曰事须及热，道成呵之，乃止。（《齐高帝纪》）又《齐书 柳世隆传》，沈攸之起兵，谓诸将曰：“我被太后令，建义下都，大事若克，白纱帽当共著耳。”是古来人君即位，例著白纱帽。盖本太子由丧次即位之制，故事相沿，遂以白纱帽为登极之服也。
    ○齐梁之君多才学
    创业之君，兼擅才学，曹魏父子，固已旷绝百代，其次则齐、梁二朝，亦不可及也。齐高帝虽不以才学名，然少为诸生，（《刘传论》）从雷次宗受业，治《礼》及《左氏春秋》。（本纪）为领军时，与谢超宗共属文，爱超宗才翰。（《超宗传》）即位后，见武陵王奕效谢康乐体诗，训之曰：“康乐放荡，作体不辨首尾。安仁、士衡，深可宗尚，颜延之抑其次也。”是帝之深于诗文也。（《晔传》）又尝与王僧虔赌书，毕，谓僧虔曰：“谁为第一？”僧虔曰：“臣书第一，陛下亦第一。”帝笑曰：“卿可谓善自为谋。”（《僧虔传》）是帝之精于书法也。其子孙亦多以才著。临川王映能左右书。（《映传》）鄱阳王锵好文章，桂阳王铄好名理，人称为鄱、桂。（《锵传》）江夏王锋五岁学凤尾诺，一学即工，十岁能属文，武帝谓其书为第一。明帝辅政，翦除高、武子孙，锋作《修伯赋》以寓意。（《锋传》）此其子之多才学也。文惠太子临国学，与王俭讲《礼记》“毋不敬”、《周易 乾震》之义。（《文惠传》）竟陵王子良招致学士，钞五经百家，为《四部要略》千卷。（《子良传》）晋安王子懋撰《春秋例范》三十卷。（《子懋传》）随郡王子隆能文，武帝曰：“此我家东阿也。”（《子隆传》）此其孙之多才学也，而诸孙中尤以豫章王嶷之诸子为最。子范入梁为南平王从事，制《千字文》，令蔡注之，府中文笔皆子范属草。简文遭侯景之逼，葬其后，使子范作哀册文，词极工婉，帝曰：“此段庄陵，万事零落，惟哀册尚有典型。”子显著《鸿序赋》，沈约见之，极为倾倒。又采众家《后汉书》，考正同异，作《后汉书》一百卷，又撰《齐书》六十卷、《普通北伐记》五卷、《贵俭传》三卷、文集二十卷。其子恺亦工诗，于宣猷堂与诸名人饯谢嘏出守，赋诗用十五剧韵，独先就，又极工。（《子显传》）子显弟子云有文藻，弱冠撰《晋书》，年二十六，书成百余卷。又工书，百济国使人求其书，值子云将出都，使者望船，一步一拜，子云遣问之，曰：“侍中尺牍之美，名闻海外，今日所求，惟在名迹。”乃停舟书三十纸与之。其子特亦工书，梁武谓之曰：“子敬之迹，不及右军。萧特之笔，遂过于父。”（《子云传》）此亦萧齐后人负一代文学之望者也。至萧梁父子间，尤为独擅千古。武帝少而笃学，洞达儒玄，虽万机多务，犹卷不辍手。造《制旨孝经义》、《周易讲疏》及《六十四卦》、《二系》、《文言》、《序卦》等义、《乐社义》、《毛诗答问》、《春秋答问》、《尚书大义》、《中庸讲疏》、《孔子正言》、《老子讲疏》，共二百余卷。又令明山宾等述制旨，并撰吉、凶、军、宾、嘉五礼一千余卷。又造《通史》，亲制赞序，凡六百卷。天性睿敏，下笔成章，千赋百诗，直疏便就，诸文集又一百卷。并撰《金策》三十卷。兼长释义，制《涅》、《大品》、《净名》、《三慧》诸经义，又复数百卷。历观古帝王，艺能博学，罕或有焉。（武本纪）昭明太子三岁受孝经、论语，五岁遍读五经，及长，读书数行并下，过目皆忆。每游宴祖饯，赋诗辄十数韵，或作剧韵，皆属思便成，无所点易。著文集二十卷，古今典诰文言为《正序》十卷，五言诗之善者为《文章英华》二十卷，《文选》三十卷。（本传）简文帝六岁便能属文，既长，九流百氏，经目必记，篇章词赋，操笔立成，博综儒书，善言玄理。自序其诗云：“余七岁有诗癖，长弗倦也。”史论谓其伤于轻艳，当时号曰宫体。所著《昭明太子传》五卷、《诸王传》三十卷、《礼大义》二十卷、《老子义》二十卷、《庄子义》二十卷、《长春义记》一百卷、《法宝连璧》三百卷。（本纪）元帝好学，博极群书，才辨敏速，冠绝一时。著《孝德传》三十卷、《忠臣传》三十卷、《丹阳尹传》十卷、注《汉书》一百一十五卷、《周易讲疏》十卷、《内典博要》一百卷、《连山》三十卷、《洞林》三卷、《玉韬》十卷、《老子讲疏》四卷、《全德志》、《怀旧志》、《荆南志》、《江州记》、《贡职图》、又《古人同姓名录》一卷、《筮经》十二卷、《式赞》三卷、文集五十卷。（本纪）南康王绩七岁，有人洗改官文书者，即能察出。（本传）邵陵王纶预饯衡州刺史元庆和，于坐赋诗十二韵，末云：“方同广川国，寂寞久无声。”武帝大赏之，曰：“汝人才如此，何虑无声。”其后湘东王绎与河东王誉交兵，纶作书劝其息家庭之争，赴君父之急，词极恺切动人。（本传）武陵王纪少勤学，有文才，属词不好轻华，甚有骨气。（本传）此梁武父子间才学也。帝弟南平王伟，精玄学，著《二旨义》，别为新通，又制《性情》、《几神》等论，周舍、殷钧俱不能屈。（本传）鄱阳王恢猎史籍。（本传）安成王秀精意学术，搜集传记，招刘孝标为《类苑》，未毕而已行于世。（本传）此又帝诸弟之才学也。昭明诸子，史不著其能文。简文子大心，幼聪朗，善属文，大临以明经射策甲科。大连少俊爽，工文，兼善丹青，武帝赐以马，即为谢启，其词甚美。大钧七岁学诗，武帝赐以王羲之书一卷。元帝子方等，尝著论以鱼鸟自况，因不得于父也。曾注范蔚宗《后汉书》吸锻，所撰《三十国春秋》及《静住子》，行于世。第三子方诸，博学，明《老》、《易》，善谈玄，词辨风生。南康王绩子会理，少聪慧，好文史。其弟通理，博学有文才，尝祭孔文举墓，为之立碑，其文甚美。邵陵王纶子坚，善草隶。其弟确尤工楷法，公家碑志，皆令书之。除秘书丞，武帝谓曰：“以汝能文，故有此授。”武陵王纪子园正，为元帝囚于荆州，曾有连句诗曰：“水长二江急，云生三峡昏。愿贳淮南罪，思报阜陵恩。”元帝览诗而泣，此皆见于各本传者，此武帝诸孙之才学也。帝兄懿之子渊藻，善属文，尤好古体，非公宴不妄作，虽小文，成辄弃本。懿之孙孝俨，从帝游华林园，于坐献《相风乌》、《华光殿》、《景阳山》等颂。南平王伟之孙静，宗室后进，有文才，笃志好学，散书满席，手自校雠。鄱阳王恢之子范，虽无学术，而率意题章，皆有奇致，尝得旧琵琶，齐竟陵王子良旧物也，即揽笔为咏，以示湘东王，王作《琵琶赋》和之。始兴王忄詹之子映，因野谷生为《嘉谷颂》。其弟晔，当简文入居监抚，为储德颂以献。安成王秀之子机，博览强记，有诗赋数千言，元帝序而传之。机弟推亦善属文，为简文所赏。此亦皆见于本传者，又帝从子从孙之才学也。
    ○齐明帝杀高武子孙
    宋子孙多不得其死，犹是文帝、孝武、废帝、明帝数君之所为。至齐高武子孙，则皆明帝一人所杀，其惨毒自古所未有也。明帝本高帝兄子，早孤，高帝抚之，恩过诸子。历高、武二朝，爵通侯，官仆射，至郁林王时辅政，因郁林无道，弑之而立海陵，不数月，又废弑之而夺其位。自以得不以正，亲子皆幼小，而高、武子孙日渐长大，遂尽灭之无遗种。（《子岳传》）今按高帝十九子，长武帝，次豫章王嶷、临川王映、长沙王晃、武陵王晔、安成王、始兴王鉴，皆卒于明帝前，故未被害；又早殇者四人；其余鄱阳王锵、桂阳王铄、江夏王锋、南平王锐、宜都王铿、晋熙王、河东王铉、衡阳王钧，皆明帝所杀也。武帝二十三子，长文惠太子，早薨。次竟陵王子良，善终。鱼复侯子响，武帝时以擅杀长史，拒台兵，见杀。又早殇者四人。其余庐陵王子卿、安陆王子敬、晋陵王子懋、随郡王子隆、建安王子真、西阳王子明、南海王子罕、巴陵王子伦、邵陵王子贞、临贺王子岳、西阳王子文、衡阳王子峻、南康王子琳、湘东王子建、衡阳王子珉、南郡王子夏，皆明帝所杀也。文惠太子子郁林王昭业、海陵王昭文，既为明帝所弑；巴陵王昭秀、桂阳王昭粲，亦明帝杀之。甚至竟陵王子良之子昭胄、昭颖，亦明帝所杀。统计高帝后，惟豫章王嶷有子子廉、子恪、子操、子范、子显、子云等有后于梁，其余诸子及武帝文惠诸子孙，大半皆被明帝之祸，且俱无后。按齐高尝戒武帝曰：“宋氏若不骨肉相残，他族岂得乘其衰敝。”故终武帝世，诸兄弟尚得保全。然齐高但知宋之自相屠戮，而不知己之杀刘氏子孙之惨。当巴陵王子伦被害时，谓茹法亮曰：“先朝杀灭刘氏，今日之事，理数固然。”是天理即人心，杀人子孙者，人亦杀其子孙。金翅下殿，搏食小龙无数。（《子夏传》。明帝名鸾，即金翅鸟也。）斯固齐高之自取也，然齐明之忍心害理，亦已至矣。建武中，凡三诛诸王。每一行事，帝辄先烧香火，呜咽流涕，人以此知其夜当有杀戮。（《子岳传》）每杀诸王，皆以夜遣兵围宅，或斧砍关，排墙而入。（《锵传》）当时高、武子孙，朝不保夕，每朝见，鞠躬俯偻，不敢正行直视。（《铉传》）桂阳王铄见帝后，出谓人曰：“吾前日见上流涕呜咽，而鄱阳、随郡诛。今日又流涕而有愧色，其在吾耶？”是夕果见杀。（《铄传》）宜都王铿咏陆机吊魏武云：“昔以四海为己任，死则以爱子托人”，左右皆泣，未几赐死。（《铿传》）王敬则起兵向阙，以奉南康王子恪为名，子恪逃走，不知所在。明帝欲尽杀高、武子孙，乃悉召入尚书省，敕人各两左右自随，孩抱者乳母随入，其夜太医煮药，都水办棺材数十具，须三更悉杀之。会子恪自吴奔归，二更刺启入。时刻已至而帝眠未醒，沈徽孚、单景俊少留其事。及帝觉，乃白子恪已至，帝惊曰：“吸丁诸王命耶？”景俊具以事答，明日悉遣诸王侯还第。（《昭胄传》）盖天良难昧，帝亦动于心之所不安也，然其后又卒皆诛死。然则齐明之残忍惨毒，无复人理，真禽兽之不若矣。卒之高、武子孙既尽，而己之子东昏侯宝卷、和帝宝融，皆被废杀之祸。江夏王宝玄先为东昏所杀，鄱阳王宝寅逃入魏，后亦谋反诛，邵陵王宝攸、晋熙王宝嵩、桂阳王宝贞，皆中兴元二年赐死，惟广陵王宝源以先卒未被祸，巴陵王宝义以废疾得善终，余皆早夭。是明帝之子亦无一得免祸者。始安王遥光，明帝亲兄子，明帝谋害诸王，皆遥光赞成之，后遥光亦以反诛。真所谓天理昭彰，报施不爽，凡杀人以利己者，可以观于此矣。
    ○齐制典签之权太重
    齐制，诸王出镇，其年小者，则置行事及典签以佐之，一州政事以及诸王之起居饮食，皆听命焉，而典签尤为切近。《齐书 孝武诸子传论》谓，帝子临州，年皆幼小，故辅以上佐，简自帝心。州国府第，先事后行，饮食起居，动应闻启。行事执其权，典签掣其肘，处地虽重，行己莫由。斯宋氏之余风，在齐而弥甚也。今见于列传者，武陵王晔为丹阳尹，始不置行事，得自亲政。（《晔传》）随郡王子隆督益州，始亲府州事。（《子隆传》）可见其始皆有行事，不得自专也。蔡约为宜都王长史，行府州事，时诸王行事多相裁割，约在任，主佐之间穆如也。（《约传》）可见行事如约者少也。刘暄为江夏王宝玄郢州行事，执事过刻。有人献马，宝玄欲看之，暄曰：“马何须看。”妃索煮肫，暄曰：“已煮鹅，不复烦此。”宝玄曰：“舅殊无渭阳之情。”（《江┙传》）可见行事之威制也，此行事之弊也。其签帅之权，如武陵王晔在江州，忤典签赵渥之，赵渥之启其得失，即召还京。（《晔传》）宜都王铿举动每为签帅所制，立意多不得行。（铿传）南海王子罕欲暂游东堂，典签姜秀不许，还泣谓母曰：“儿欲移五步不得，与囚何异？”邵陵王子贞求熊白，厨人答以无典签命，不敢与。西阳王子明欲送书侍读鲍亻巽，典签吴修之不许，乃止。（俱见《子伦传》。）其有不甘受制而擅杀典签者，则必治以专辄之罪。如长沙王晃为典签所裁，晃杀之，高帝大怒，手诏赐杖。（《晃传》）鱼复侯子响为行事刘寅、典签吴修之等所奏，武帝遣台使检校，子响愤杀寅、修之等，后以抗拒台兵被诛。（《子响传》）是以威行州郡，权重藩君，势积重而难反。当子响之杀寅等也，武帝闻之曰：“子响遂反。”戴僧静大言曰：“诸王都应反。”帝问故，对曰：“诸王无罪，而一时被囚，取一挺藕、一杯浆，签帅不在，则竟日忍渴。诸州但闻有签帅，不闻有刺史。”（见《子伦传》。而《僧静传》武帝使僧静往讨，僧静曰：“王年少，长史捉之太急，忿不思难故耳。天子儿过误杀人，有何大罪，而忽遣军西上耶？僧静不敢奉诏。）竟陵王子良尝问范云曰：“士大夫何故诣签帅？”云曰：“诣长史以下皆无益，诣签帅便有十倍之利，不诣何为？”（《子伦传》）故明帝杀诸王，无一不就典签杀之。其初辅政时，防制诸王，先致密旨于上佐。（《孔之传》）又令萧谌召诸王典签，约不许诸王外接人物。（《谌传》）其害巴陵王子伦也，惧其有兵能拒命，以问典签华伯茂，伯茂曰：“若遣兵，恐不可即得，委伯茂则一小吏力耳。”果以逼之死。（《子伦传》）又遣裴叔业害南平王锐，防阁周伯玉欲斩叔业，举兵匡社稷，典签叱左右斩之，锐遂见害。（《锐传》）积威之渐，一至于此。
    按《南史 吕文显传》，故事，府州部内论事皆用签，前叙所论之事，后书某官某签，故府州置典签掌之，本五品吏耳。宋季多以幼小王子出为方镇，人主皆以亲近左右为典签，一岁中还都者数四，人主辄问以刺史之贤否，往往出于其口，于是威行州郡，权重藩君。齐明帝知之，始制诸州论事不得遣典签，其任稍轻，其后仍复积重。《梁书》，江革为庐陵王长史，时少王行事，多倾意于签帅，革以正直自处，不与签帅同坐。盖以典签本微贱者也，然官小而权重，革之为此，岂至梁时签帅已轻，不复如齐时之威福在手耶？
    ○南朝以射雉为猎
    南朝都金陵，无搜狩之地，故尝以射雉为猎。宋明帝射雉，至日中无所得，甚渐，曰：“吾旦来如皋，遂空行，可笑！”褚炫对曰：“今节侯虽适，而云雾尚凝，故斯之禽骄心吸动。”帝意解，乃于雉场置酒。（《宋书 褚炫传》）帝至岩山射雉，有一雉不肯入场，日暮将返，留晋平王休祜待之，令勿得雉勿返，休祜便驰去。上令寿寂之等追之，蹴令坠马死。（《休祜传》）齐武帝永明六年，邯郸超谏射雉，上为之止，久之超竟诛。后又将射雉，竟陵王子良又谏止。（《子良传》）东昏置雉场二百九十六处，翳中帷幛皆红绿锦为之，有鹰犬队主、媒翳队主等官。（《齐纪》）
    ○江左世族无功臣
    六朝最重世族，已见《丛考》前编。其时有所谓旧门、次门、后门、勋门、役门之类，以士庶之别为贵贱之分，积习相沿，遂成定制。陶侃微时，郎中令杨卓与之同乘，温雅谓卓曰：“奈何与小人同载。”郗鉴陷陈午贼中，有同邑人张实先附贼，来见，竟卿鉴，鉴曰：“相与邦壤，义不及通，何可怙乱至此？”实渐而退。杨方在都，缙绅咸厚之，方自以地寒，不愿留京，求补远郡，乃出为高梁太守。王僧虔为吴兴郡守，听民何系先等一百十家为旧门，遂为阮佃夫所劾。张敬儿斩桂阳王休范，以功高当乞镇襄阳，齐高辅政，以敬儿人位本轻，不欲便处以襄阳重镇。侯景请婚王、谢，梁武曰：“王、谢门高，可于朱、张以下求之。”一时风尚如此。即有出自寒微，奋立功业，官高位重，而其自视犹不敢与世族较。陈显达既贵，自以人微位重，每迁官，常有愧惧之色。诫诸子曰：“我本志不及此，汝等勿以富贵骄人。”又谓诸子曰：“麈尾是王、谢家物，汝不须捉此。”王敬则与王俭同拜开府，褚渊戏俭以为连璧，俭曰：“老子遂与韩非同传。”或以告敬则，敬则欣然曰：“我敝讼沙小吏，今得与王卫军同拜三公，复何恨。”（《敬则传》）王琳为梁元帝所忌，出为广州刺史，琳私谓李膺曰：“官正疑琳耳，琳分望有限，岂与官争为帝乎？何不使琳镇雍州，琳自放兵作田，为国捍御外侮也。”（《琳传》）且不特此也，齐高在宋，以平桂阳之功，加中领军，犹固让与袁粲、褚渊，书自称下官常人，志不及远。（《褚渊传》）及即位后，临崩遗诏亦曰：“吾本布衣素族，念不到此。”（本纪）可见当时门第之见习为固然，虽帝王不能改易也。然江左诸帝，乃皆出自素族。宋武本丹徒京口里人，少时伐荻新洲，又尝负刁逵社钱被执，其寒贱可知也。齐高自称素族，则非高门可知也。梁武与齐高同族，亦非高门也。陈武初馆于义兴许氏，始仕为里司，再仕为油库吏，其寒微亦可知也。其他立功立事，为国宣力者，亦皆出于寒人。如顾荣、卞、毛宝、朱伺、朱序、刘牢之、刘毅等之于晋，檀道济、朱龄石、沈田子、毛修之、朱修之、刘康祖、到彦之、沈庆之等之于宋，王敬则、张敬儿、陈显达、崔慧景等之于齐，陈伯之、陈庆之、兰钦、曹景宗、张惠绍、昌义之、王琳、杜龛等之于梁，周文育、侯安都、黄法、吴明彻等之于陈，皆御武戡乱，为国家所倚赖。而所谓高门大族者，不过雍容令仆，裙屐相高，求如王导、谢安，柱石国家者，不一二数也。次则如王宏、王昙首、褚渊、王俭等，与时推迁，为兴朝佐命，以自保其家世，虽市朝革易，而我之门第如故，以是为世家大族，迥异于庶姓而已。此江左风会习尚之极敝也。
    ○梁武存齐室子孙
    宋之于晋，齐之于宋，每当革易，辄取前代子孙尽殄之。梁武父顺之，在齐时以缢杀鱼复侯子响事，为孝武所恶，不得志而死。故梁武赞齐明帝除孝武子孙，以复私仇，然亦本明帝意，非梁武能主之也。后其兄懿又为明帝子东昏侯所杀，故革易时，亦尽诛明帝子以复之，所谓自雪门耻也。至于齐高子孙犹有存者，（高、武子孙已为明帝杀尽，惟豫章王一支尚留。）则皆保全而录用之。如萧子恪仕至吴郡太守，子范秘书监，子显侍中、吏部尚书，子云国子祭酒，子晖中骑长史。梁武尝谓子恪等曰：“我初平建康，人皆劝我云，时代革易，宜有处分，我依此而行，有何不可。正以江左以来，代谢必行诛戮，有伤和气，所以运祚不长。昔曹志是魏武帝孙陈思王之子，事晋武帝，能为忠臣。此即卿事例，卿等无复自外之意，日久当知我心耳。”姚察论曰：“魏晋革易，皆抑前代宗支，以绝民望，然刘晔、曹志犹显于新朝。及宋遂令司马氏为废姓，齐之代宋，戚属皆歼，其祚不长，抑亦由此。梁受命而子恪兄弟及群从并随才受任，通贵满朝，君子以是知高祖之量度越前代矣。
    ○陈武帝多用敌将
    陈武帝起自寒微，数年有天下，其将帅自侯安都、黄法、胡颖、徐度、杜棱、吴明彻诸人外，其余功臣皆出于仇敌中者，杜僧明、周文育则起兵围广州，为帝所擒者也。欧阳亦事萧勃，为周文育擒送于帝者也。侯、周铁虎、程炅洗，则王僧辨故将也。鲁悉达、孙、周炅、樊毅、樊猛，则王琳故将也。或临阵擒获，或力屈来降，帝皆释而用之，委以心膂，卒得其力以成偏安之业。其度量恢廓，知人善任，固自有过人者。如侯据豫章，自以本事僧辨，不肯入朝，及部众叛散，或劝其投北齐，以帝有大量，必能容人，乃诣阙归罪。鲁悉达据晋熙，王琳授以镇北将军，帝亦授以征西将军，悉达两受之而皆不就，帝使沈泰潜师袭之，亦不克，后为北齐师所破，乃来归。武帝谓曰：“来何迟也？”对曰：“陛下授臣以官，恩至厚矣，使沈泰来袭，威亦深矣，臣所以自归者，以陛下豁达大度，同符汉祖故也。”帝曰：“卿言得之矣。”可见帝之度量，当时早有以见信于人，故能驱策群雄，藉以集事。魏郑公史论谓帝：“志度宏远，怀抱豁如。或取士于仇仇，或擢才于亡命，掩其受金之过，宥其吠尧之罪，委以心腹爪牙，咸得其死力，方诸鼎峙之雄，足以无惭权、备矣。”然则虽偏安江左，固亦有帝王之量哉。
    ○齐梁台使之害
    《齐书 竟陵王子良传》，宋元嘉中，簿书赋税皆责成郡县，孝武帝急速，乃遣台使，自此公私劳扰，齐初子良疏曰：“此辈使人，既非详慎，或贪险崎岖，营求此役。朝辞禁门，形态即异，暮宿村县，威福便行，胁遏津吏，恐喝邮传。既望城郭，便飞下严符，但称行台，未知所督，先讠官吏，却摄群曹，绛标寸纸，一日数至，四乡所召，莫辨枉直。万姓骇迫，争致馈遗，今日酒谐肉饫，即许附申，明日礼轻货薄，复责科算。及其犭屯蒜转积，鹅栗渐盈，远则分鬻他境，近则托质吏民，反请郡邑，助民祈缓。”此齐室台使之害也。《梁书 贺琛传》亦有疏曰：“今东境户口空虚，皆由使命繁数。大邦大县，舟船衔命者，非惟十数，即穷幽之乡，极远之邑，亦皆必至。驽困邑宰则拱手听其渔猎，桀黠长吏又因之而为贪残，故细民弃业流冗者多。”此梁室台使之弊也。以田租丁赋动遣台使分催，本非政体，此辈假公营私，骚及鸡犬，固事之所必有也。然如子良所云犭屯蒜鹅栗之类，则征索尚属微细。后世固不至以簿书赋役动遣使征求，然有时以重案特命大官出勘，名曰钦差，其中未尝无公正之人，能廉洁持身，平反定狱，然不可多得也。不肖者则因以为利，藉权索贿，动至数万金，小民之受累犹少，官府之被祸已深。前明刘瑾窃柄时，科道出使归，例以千金为馈，犹觉其细已甚也，何况齐、梁台使仅索鸡豚果栗之类，固不足数矣。夫外吏不可信而遣朝官，小官不可信而遣大僚，宜其励官方而达民隐，乃滋累更甚，则不如不遣之为愈也。
    后汉桓帝数遣黄门常侍及中使伯荣往来甘陵。伯荣尤骄蹇，所经郡国，莫不迎送礼谒。陈忠上言：“使者所过，威权翕赫，震动郡县。王侯二千石为伯荣独拜车下，仪体上僭，侔于人主。长吏惧责，发人修道，缮理亭传，征役无度，老幼相随，动以万计。赂遗仆从，人数百匹。顿踣呼嗟，莫不叩心。”后代钦差之弊往往类此。
    ○六朝多以反语作谶
    自反切之学兴，遂有以反语作谶者。《三国志》，诸葛恪未被害时，民间谣曰：“诸葛恪，芦苇单衣篾钩落，于何相逢成子阁。”“成子阁”反语“石子冈”也，后恪为孙峻所杀，投尸于石子冈。《晋书 孝武纪》，帝为清暑殿，识者谓“清暑”反语为“楚声”，哀楚之征也。《齐书》，益州向无诸王作镇，宋时有邵硕曰：“后有王胜来作此州。”及齐武帝以始兴王鉴为益州刺史，“胜”反语为“始兴”也，硕言果验。又文惠太子启武帝，乞东田作小苑，“东田”反语为“颠童”，后其子郁林王即位，果以童昏见废。《梁书》，武帝创同泰寺，后又创大通门以对寺之南，取反语以协“同泰”也，遂改年号为大通，以符寺及门名。昭明太子时，有谣曰：“鹿子开城门，城门开鹿子。”“鹿子开”者，反语谓“来子哭”，时太子之长子欢为南徐州刺史，太子薨，及遣人追欢来临丧，故曰“来子哭”也。
    ○哀策文
    周制，饰终之典以谥诔为重。汉景帝始增哀策。《汉书》本纪，中二年，令诸侯王薨，大鸿胪奏谥诔策。列侯薨，大行奏谥诔策。应劭注谓赐谥及诔文哀策也。沿及晋、宋，犹以谥诔为重。《魏志 郭后传》裴松之注，后崩，有哀策文。《晋书 文明王皇后传》，武帝时后为皇太后，既崩，帝手疏后德行，命史官为哀策文。及帝杨后崩，亦命史官作哀策。其文俱载本传。愍怀太子为贾后所害，后追复皇太子，特为哀策文，又江统、陆机并作诔颂焉。李胤卒，皇太子命王赞诔之，其文甚美。《王传》，孝武帝崩，哀策、谥议皆所草。宋文帝袁皇后薨，诏颜延之为哀策文，甚丽，帝自增“抚存悼亡，感今怀昔”八字。孝武殷贵嫔薨，命谢庄为诔文，都下传写，纸为之贵。至齐则专重哀策文；齐武裴后薨，群臣议立石志，王俭曰：“石志不出礼经，今既有哀策，不烦石志。”乃止。可见齐以后专以哀策为重也。今见于《齐》、《梁书》各列传者，梁武丁贵嫔薨，张缵为哀策文；昭明太子薨，王筠为哀策文，简文为侯景所制，其后薨，萧子范为哀策文，简文读之曰：“今葬礼虽缺，此文犹不减于旧”是也。唐代宗独孤后薨，命宰相常衮为哀策，犹沿此制。
    ○南朝陈地最小
    晋南渡后，南北分裂，南朝之地惟晋末宋初最大，至陈则极小矣。刘裕相晋，灭慕容超而复青、齐，降姚而复洛阳，灭姚泓而复关中。其后关中虽为赫连勃勃所夺，而槊河西上时，遣王仲德在北岸陆行，魏将尉建弃滑台，仲德入据之。自后魏屡攻，得而复失。魏明元帝欲南伐，崔浩谓当略地以淮为限，则滑台、虎牢反在我军之北，是滑台、虎牢尚为宋地。宋将到彦之、王仲德攻河南，明元帝遣长孙道生等追击，至历城而还，是历城亦宋地也。宋元嘉十九年，诏阙里往经寇乱，应下鲁郡修复学舍，是鲁郡亦宋地也。直至魏太武帝遣安颉攻拔洛阳，克虎牢，克滑台，帝临江起行宫于瓜步，宋馈百牢，乃班师，于是河南之地多入魏。魏孝文帝时，宋薛安都以彭城，毕众敬以兖州，常珍奇以悬瓠，俱属于魏。张永、沈攸之与魏战，又大败，于是宋遂失淮北四州及豫州淮南地。其后齐将裴叔业又以寿春降魏，于是淮北之地亦尽入于魏。故萧齐北境已小于宋。迨梁武帝使张惠绍取宿豫，萧宏取梁城，韦取合肥，以及义阳、邵阳之战，浮山堰之筑，两国交兵，争沿淮之地者十余年，互有胜负。魏孝明帝时，元法僧以徐州降梁，梁武遣萧综守之，综仍以徐州降魏。魏末尔朱荣之乱，北海王颢奔梁，梁立为魏主，使陈庆之送之归国，深入千里，孝庄帝北走，颢遂入洛，梁之势几振。其后颢战败被擒，魏仍复所失地，而梁之地尚无恙也。及侯景之乱，西魏寇安陆，执司州刺史柳仲礼，尽没汉东之地。其淮阳、山阳、淮阴等地俱降东魏，鄱阳王范又以合州降东魏，东魏遂尽有淮南之地。景又攻陷广陵，使郭元建守之，景败，元建以广陵降北齐。（时东魏孝静帝已逊位于齐文宣。）于是江北亦为北齐所有。是时萧绎在江陵，乞师于西魏，令萧循以南郑与西魏，西魏遂取汉中。绎称帝于江陵，武陵王纪自成都起兵伐之，西魏使尉迟迥攻成都以救绎，及纪为绎所杀，而迥亦取成都，于是蜀地尽入于西魏矣。是时梁之境，自巴陵至建康，惟以长江为限，荆州界北尽武宁，西拒峡口。而岳阳王萧以绎杀其兄誉，遂据襄阳降西魏。西魏遣于谨等伐江陵，克之，杀元帝。（即绎。）乃以江陵易襄阳，使为梁主，而襄阳亦入于西魏矣。元帝殁后，王僧辨、陈霸先立其子方智于建业，北齐文宣纳萧渊明入为梁主，陈霸先废杀之，仍奉方智。其时徐嗣徽、任约降北齐，方据石头城，文宣又遣萧轨、柳达摩、东方老等来镇石头，为霸先所擒杀，金陵之地得以不陷。计是时江以北尽入于北齐，西境则蜀中及襄阳俱入西魏，江陵又为萧所有，梁地更小于元帝时矣。陈霸先篡位，（是为陈武帝。）因之以立国，其地之入于周者，（西魏恭帝逊位于周。）惟湘州在江之南，周将贺若敦、独孤盛不能守，全师北归，地归于陈。其后周、陈通好，陈又赂周以黔中地及鲁山郡。迨北齐后主荒纵，陈宣帝乘其国乱，使吴明彻取江北，大败齐师于吕梁，又攻杀王琳于寿阳，于是淮泗之地俱复。而是时周已灭齐，宣帝欲乘乱争徐、兖，又使明彻北伐，至彭城，反为周师所败，明彻被擒，于是周韦孝宽复取寿阳，梁士彦复拔广陵，陈仍划江为界，江北之地尽入于周。故隋承周之地，晋王广由江都至六合，韩擒虎自庐州直渡采石，贺若弼自扬州直造京口，遂以亡陈也。
    按三国时孙吴之地，初只江东六郡，渐及闽、粤，后取荆州，始有江陵、长沙、武陵、桂阳等地，而夔府以西尚属蜀也，其江北之地亦只有濡须坞，（今无为州。）其余则皆属魏。陈地略与之相似，而荆州旧统内江陵又为后梁所占，是其地又小于孙吴时。
    ●卷十三
    ○魏书多曲笔
    魏收仕于北齐，修史正在齐文宣时，（高洋）故凡涉齐神武（高欢）在魏朝时事，必曲为回护。如《孝庄纪》，建义元年书齐献武王（高欢先谥。）与于晖等大破羊亻品于瑕邱。（《北史》不书。）二年书齐献武王与上党王天穆大破邢杲于济南，杲降，送京，斩于都市。（《北史》不书。）《前废帝纪》普泰元年书齐献武王以尔朱荣逆乱，兴义于信都。（《北史》不书。）又《尔朱荣传》内书，河阴之役，荣欲篡立，齐献武王及司马子如劝止之，乃仍奉庄帝。（《北史》谓刘炅助劝止之，而不及高欢等。）此皆深著齐神武之功也。孝武西迁为西魏，神武立孝静帝为东魏，则于西魏之君臣率多贬词。孝武之殂，则书宇文黑獭（即宇文泰。）即害出帝，（即孝武帝。）乃以南阳王宝炬僭尊号。（即文帝。）斛斯椿随入关，《北史》载其死后家无余赀，而魏收书则谓其狡狯多事，好乱乐祸，朝野莫不疾之。贺拔胜自魏奔梁，又自梁归西魏，感梁武之德，见鸟之南飞者亦不忍射。玉壁之战，追逐齐神武几获之。《北史》谓其垂翅江左，忧魏室之危亡，奋翼关西，感梁朝之顾遇。是固君子人也。魏收书则谓其好行小数，志大胆薄，周章南北，终无所成，致殁于贼中。此皆以其仕于西魏，故肆为诋訾。当时已谓其党齐毁魏，褒贬肆情，则其曲笔可知也。至《孝静帝纪》，历叙高澄无礼于帝，及帝逊位于齐文宣时，与宫嫔泣别，乘一犊车而去，后文宣行幸，常以帝自随，竟遇而崩等语。按魏收修书正在文宣时，方谄齐之不暇，岂敢直书其事？此必非收原本，乃后人取《北史》之文以足之。惟《后妃传》内，孝静帝后高氏，本神武之女，文宣妹也，而书帝崩后下嫁杨遵彦，亦似略无忌讳，故《丛考》前编谓非收原本，今细按之，正见收之谄附遵彦，欲以见其联姻帝室之荣，则此传实系收书，非钞《北史》之文也。遵彦，杨字也，史家书名不书字，今独书其字，尤见其谄而不敢书名也。然则收之书趋附避讳，是非不公，真所谓秽史也。
    孝武帝与高欢不协而西迁，既入关，因闺门无礼，为宇文泰所。魏收在齐修《魏书》，宜乎详著其丑，乃《出帝纪》（即孝武帝。）并不叙及，但云帝为宇文黑獭所害，是犹存讳恶之义。或收修书时，孝武闺门之事尚未闻于齐故耶？
    ○魏书纪传互异处
    《魏书 道武宣穆皇后传》，（明元帝之母刘贵人。）魏故事，后宫产子，将为储贰，其母皆赐死，故后以旧法薨。然考纪传，道武以前，未有此事。《明元本纪》载道武将立明元为太子，召而告之曰：“昔汉武将立其子而杀其母，不令妇人与国政也。汝当继统，故吾远同汉武。”于是刘贵人死，明元悲不自胜。据此则立子先杀其母之例，实自道武始也。遍检《魏书》，道武以前实无此例，而传何以云魏故事耶？《北史》亦同此误。
    ○尔朱荣传
    《北史》魏诸臣传，多与魏收书相同，惟《尔朱荣传》，当时谓荣子文畅遗收金，请为其父作佳传，收论内遂有“若修德义之风，则韦、彭、伊、霍夫何足数”等语。故《北史》此传多有改订。今按收书，大概著其功而减其恶，先叙其讨破万子乞真、（句）番和婆仑、（句）乞、步落坚胡刘阿如、（句）敕勒北列步若、（句）勒勤斛律洛阳、（句）费也头牧子等，详悉不遗。至葛荣作乱，则载其请讨一疏。明帝之殂，则载其请诛徐纥、郑俨一疏。立庄帝后，载帝加以柱国大将军一诏。擒葛荣后，载帝加以大丞相一诏，又进位太师一诏。平元颢后，载帝加以天柱大将军一诏。及荣死后，又载废帝追赠三诏。而于荣肆横无君，逞凶滥杀，及庄帝畏逼忧祸，潜谋杀荣之事，则不甚详。使阅者但觉功多罪少，此收之舞文也。《北史》则于讨破万子乞真等小贼不过隐括数语，其疏与诏一切删除。（此本《北史》体例如是，非专略于《荣传》。）而河阴之杀朝臣，（《魏书》谓千三百人，《北史》谓二千余人。）及庄帝杀荣之事，详叙之历历如绘，自是功罪各不相掩。然收书河阴之役，荣杀帝兄弟，并幽帝于别帐，将弑之，已使赵元则作禅文，因铸己象不成，乃还奉庄帝之处，亦终不能稍讳，则亦未大失实也。惟荣女先为明帝嫔，荣欲以为庄帝后，帝从祖莹言立之。此事《荣传》中竟绝无一字，则以此后后为齐神武所纳，故讳之。然则收非曲徇尔朱，乃曲徇高氏耳。
    ○西魏书
    魏自胡太后临朝，孝明帝崩后，尔朱荣起兵，沈太后、少帝于河，立长乐王子攸，是为孝庄帝。帝以荣肆横手杀之，尔朱兆等称兵害帝，立长广王晔；又以晔诏禅位于广陵王恭，是为节闵帝。（《魏书》谓前废帝。）高欢起兵讨尔朱氏，废节闵而立平阳王修，是为孝武帝。未几，帝与欢不协，乃西迁关中，依宇文泰。欢别立清河王子善见为帝，是为东魏，而孝武为西魏。按欢废节闵时，会朝臣议，佥谓孝文不可无后，故立孝武，天下共以为主。已三年，始西迁，是魏统自应属孝武。孝武崩，文帝立，文帝崩，废帝、恭帝继之，皆魏之正统也。魏收在北齐修《魏书》，欲以齐继魏为正统，故自孝武后即以东魏孝静帝继之，而孝武后诸帝不复作纪，此收之私见也。魏澹作《魏书》，以西魏为正统，自是正论。惜其书不传，故西魏文帝等纪年纪事，转见于《周文帝（即宇文泰。）纪》内。幸《北史》增《文帝》诸纪，名分始正，而《魏书》究不得为完书。近日谢蕴山藩伯另撰《西魏书》，以次于《魏书》之后，诚得史裁之正也。其采掇亦甚详，可称良史，惟列传尚有遗漏，如八柱国内少李弼、独孤信、赵贵、侯莫陈崇，十二大将军内少侯莫陈顺、宇文遵、达奚武、李远、豆卢宁、宇文贵、杨忠、王雄。按柱国本尔朱荣官号，荣败后，此官遂废，魏文帝以宇文泰功大，始命为之，其后功参佐命、望实俱重者，亦居此职。自大统十六年以前，任者凡八人，泰统百揆，元欣皇族，其余六人各督二大将军，分掌禁旅，出则征伐。是诸臣乃大统十六年以前功臣，虽皆宇文泰擢用，然是时魏祚未移，泰亦尚为魏臣，诸人方与泰比肩事魏，则皆西魏臣也，岂得无传。又苏绰在魏，仿《周礼》定官制，与卢辨同事，今绰有传而辨无传，亦属挂漏，曾属蕴山补之，未知增入否。
    ○附谢蕴山答书
    前过常州，快聆麈论，得慰积怀。昨惠手书，过蒙期许，拙诗复宠以序文，感何知之。承示《西魏书》挂漏处，极费清心。所有宗室内少元育、元赞，八柱国内少李弼、独孤信等，十二大将军内少侯莫陈顺等，诚属疏略。然断代为书，列传当有限制，尝怪汉之臧洪、陶谦、荀、公孙瓒、董卓、二袁诸人皆未臣魏，陈寿载之《魏志》，殊失史裁，范蔚宗收入《后汉书》是也。然黄初诸臣曾仕建安者甚多，使俱入《汉书》，则无此义例矣。弟为此书之初，搜罗周、隋两朝之曾仕西魏者，凡三百余人，《周书》列传非西魏臣者，十无一二，势难废《周书》而改为《西魏》，故拙撰列传，以宇文受禅为断，其下仕周、隋者，即不立传，虽尉迟迥、独孤信辈，勋业烂然，亦从删削。然《封爵表》载其爵秩大事，《异域表》载其勋略，柱国大将军之制载于《百官考》，似可与列传互为补苴，不致缺漏矣。此区区作书之旨，不识高明以为然否？大抵吾辈著书，得失参半，一人见识既单，精力有限，不得良友正之，则疑无从改订。尚祈不吝教言，尤荷高谊，吾兄近日著述如已脱稿，亦望寄示，或可效一得之愚也。诸惟鉴原是幸。
    ○答谢蕴山藩伯书
    承示《西魏书》断自宇文受禅，而以仆所指八柱国、十二大将军有不能尽入《西魏》者，具见斟酌苦心，仆深愧考核吸东，妄参末议矣。汉以后数朝皆以禅代为革命，其臣多历仕前后两朝，故作史者必先立限断。晋武时议立《晋书》限断，荀勖欲以魏正始为断，王瓒欲以嘉平为断，贾谧欲以泰始为断，后因张华谓宜用泰始，其议遂定。徐爰《宋书》旧本，列晋末诸臣及叛贼，并刘毅等与宋武同起义者，沈约修《宋书》，以桓玄、谯纵、卢循，身为晋贼，无关后代；吴隐、郗僧施，义止前朝，不宜入宋；刘毅、何无忌、诸葛长民、魏咏之、檀凭之，志在匡晋，亦非宋臣，遂一概删却。此皆古人先立限断之法。足下《西魏书》以宇文受禅为断，可谓扼要矣，然亦有未可尽拘者。陈寿《魏志》列入汉末诸臣董卓、陶谦、吕布、二袁、刘表等，诚有如足下所云，殊失史裁。然寿作《三国志》时，后汉尚未有正史，而诸臣事多与曹操相涉，不立传则记载不明。故仿《汉书》项羽、陈涉之例，遂列汉臣于《魏志》。及范蔚宗出，悉收入《后汉书》，而后汉、魏两朝人物，灿若列眉。足下《西魏书》列斛斯椿、贾显度、贺拔胜等传，正用《范书》例也。而《范书》中有荀一传，出仕即参曹操军事，始终为其谋主，佐成大业，则听其传于《魏志》可矣，而蔚宗以其心存汉朝，阻魏九锡，特入于汉臣内，此又作史者于限断之中寓变通之例。今西魏八柱国、十二大将军，虽多宇文泰擢用，其后又多仕于周者，然其先则与泰同官魏朝，且泰于魏文帝时尚不失臣节，其出师尝奉魏帝以行，所仿《周礼》六官，亦必奏而后著为令，非如操之目无汉献也，则与泰同立功于西魏者尚皆魏臣，况李弼、侯莫陈顺，当周闵帝受禅之年即卒；赵贵、独孤信，并以谋杀宇文护而被害，似不得尽指为周臣，而《西魏书》不列传也。如以仕周者不终于魏，则有《新唐书》传赵光胤、王处直之例在。二人皆唐臣，后历仕朱梁、后唐，而《新唐书》仍为立传，光胤则叙其历官知制诰而止，处直则叙其天复初封太原郡王而止，以此官犹是唐所授，以后则不复叙也。否则有《隋》、《唐》二书各传裴矩之例在。矩入唐为民部尚书，唐人修《隋书》，以其在隋朝事迹最多，特为立传。后宋祁以其说曹旦举山东之地归唐，又为立传于《唐书》。是一人两传，古亦有此例。西魏达奚武入周，有迎齐将司马消难、拒斛律敦等功，而其先战沙苑，战河桥，斩齐将高敖曹，败梁将萧循，皆魏朝事也。豆卢宁入周，有讨稽胡刘桑德等功，然其先从擒窦泰，复弘农，破沙苑，平梁定，讨傍乞铁忽，皆魏朝事也。杨忠入周，有破齐师于晋阳等功，而其先从平潼关，破回洛城，斩齐将辛纂，擒梁将柳仲礼，皆魏朝事也。宇文贵入周，但有讨吐谷浑之功，而其先从尔朱荣擒葛荣，平邢杲，拒元颢，则尚在孝武以前，及从孝武入关，援贺若统，败尧雄，走任祥，降是云宝，亦皆魏朝事。魏文帝以金卮置侯上，射中者赐之，贵一发而中，帝即赐贵，且奖谕之，则更为魏帝所宠任者。窃意此诸人仍应补传于《西魏》，但叙其在魏立功之处，而入周后事迹，《周书》本有传，固不妨并存，似与《隋》、《唐》二书传裴矩、赵光胤、王处直之例相合，不必以其曾仕周，遂不入《魏书》也。前、后五代之人，多历仕数朝，最难位置。如后五代时，张全义附梁最密，而薛居正以其再仕后唐，则入于《唐臣传》；冯道历仕数朝，居正以其殁于周，亦入于《周臣传》，终觉未妥，故欧阳修另立杂传以处之。今以仕周者遂不入《魏书》，意虽严而事未备也。且前代各史，凡手创帝业，身未为帝，至其子始禅代者，皆听其入新朝纪内，而前朝不复立传。如《后汉书》不立《曹操传》，《魏志》不立《司马懿父子传》，《后魏书》不立《高欢传》是也。今《西魏书》以宇文泰为西魏功臣之首，特为立传，此与《后周书》立《杨忠传》同一卓识。泰既立传于《西魏》，而与泰同仕魏朝，同受魏封之人，反以其仕周遗之，转不免留全书之缺矣。承谕著书必资友朋订正，此诚大人先生虚怀集益之雅量，故仆敢再进瞽说，以就正有道焉。
    ○北史魏书多以魏收书为本
    李延寿修《北史》时，魏收、魏澹二书并存。史称澹书义例极严，则延寿魏史自应以澹书为本，今乃与魏书一一核对，惟道武、太武、献文之殂及以西魏为正统，（昭成帝为其子实君所弑，《魏书》但云，二十九年十二月，帝至云中，旬有二日，帝崩。《北史》则云，皇子实君作乱，帝暴崩。道武为清河王绍所弑，《魏书》但云，冬十月戊辰，帝崩于天安殿，年三十九。《北史》则云，清河王绍作乱，帝崩。太武为中常侍宗爱所弑，《魏书》但云，正平二年三月甲寅，帝崩于永安宫，年四十五。《北史》则云，中常侍宗爱构逆，帝崩。献文为文明太后所害，《魏书》但云，承明元年，年二十三，帝崩于永安殿。《北史》则书文明太后有憾于帝，帝崩。《魏书》出帝之后即接以东魏孝静帝，而出帝后诸帝不书。《北史》则孝武帝后，（即出帝）有《文帝》、《废帝》、《恭帝》三本纪，恭帝逊位，西魏亡，始列东魏《孝静帝本纪。》）此盖用魏澹之例，（澹书以西魏为正统，东魏为伪。又以道武诸帝并遭非命，前史立纪，不异善终，杀主害君，莫知名姓，则乱臣贼子将何所惧？今分明直书，不敢回避云。）其他纪传则多本魏收书，但删繁就简耳。推原其故，盖魏收修史在北齐时，凡魏朝记载，如邓渊、崔浩、高允所作编年书，李彪、崔光所作纪传表志，邢峦、崔鸿、王遵业所作《高祖起居注》，温子升所作《庄帝纪》，元晖业所作《辨宗室录》，卷帙具在，足资采辑，故其书较为详备。及书成则尽焚崔、李等旧书，于是收书独存。而魏澹续修，亦仅能改其义例之不当者，而年月件系事实则固不能舍收书而别有所取也。是知澹书已悉本收书，延寿又在澹后，自不得不以收书为本，故叙事大略相同也。
    按孝明帝之崩，本胡太后幸臣郑俨、徐纥所为，魏收书及《北史》本纪皆不见其迹，但云武泰元年二月癸巳，帝崩于显阳殿而已，是《北史》例亦不划一。又《晋书 苻坚载记》，坚遣俱难、邓羌等讨涉翼犍，（即《魏书》什翼犍。）涉翼犍战败，遁于阴山，其子翼缚父以降。坚以涉翼犍荒俗未知礼义，令入太学习礼，以翼执父不孝，迁于蜀。此事魏收书本纪既不载，《北史》亦不书。
    ○北史改编各传
    《北史》编次各传，多有与正史异者。《魏》、《齐》、《隋》俱有《外戚传》，《北史》以魏之刘罗辰、李峻、于劲、李延实，齐之娄尔、朱文畅、郑仲礼、李祖升、元蛮，隋之独孤罗、萧岿，各附其家传，惟魏之贺讷、姚黄眉、杜超、贺迷闾毗、冯熙、李惠、高肇、胡国珍，齐之赵猛、胡长仁入《外戚传》。（《周书》无《外戚传》。）《魏书 文苑传》有袁跃、裴敬宪、卢观、封肃、邢臧、裴伯茂、邢昕、温子升，《北史》惟取子升，其余各附其家传。《齐书 文苑传》有祖鸿勋、李广、樊逊、刘逖、荀士逊、颜之推，《北史》惟取祖、李、樊、荀，其余亦各附其家传。《周书》无《文苑传》，《北史》取王褒、庾信、颜之推及弟之仪。（之推本在《北齐 文苑》内，后又仕周，故《北史》编入周代。）《隋书 文学传》有刘臻、崔亻キ、王、诸葛颖、王贞、孙万寿、虞绰、王胄、庾自直、潘徽，《北史》则取刘臻、诸葛颖、王贞、虞绰、王胄、庾自直、潘徽，又增虞世基、许善心、柳、明克让、为《文苑传》，而崔亻キ、王、孙万寿各从其家传。《魏书》有《孝感传》，赵琰、长孙虑、乞伏保、孙益德、董洛生、杨引、阎元明、吴悉达、王续生、李显达、仓跋、张升、王崇、郭文恭也；《周书》有《孝义传》，李堂、柳桧、杜叔毗、荆可、秦族、皇甫遐、张元也；《隋书》有《孝义传》，陆彦师、田德懋、薛、王颁、田翼、杨庆、郭世俊、纽因、刘仕俊、郎方贵、翟普林、李德饶、华秋、徐孝肃也；《北史》则以赵谈、李棠、柳桧、杜叔毗、陆彦师、李德饶入别传及家传，其余作《孝行传》。《魏书 艺术传》，晁崇、张胜、殷绍、王早、耿元、刘炅助、江式、周、李修、徐謇、王显、崔、蒋少游也；《齐书 方技传》，由吾道荣、王春、信都芳、宋景业、许遵、吴遵世、赵辅和、皇甫玉、解法选、魏宁、綦母怀文、张子信、马嗣明也；《周书 艺术传》，冀俊、蒋升、姚僧垣、黎景熙、赵文深、褚该、强练也；《隋书 艺术传》，庾季才、卢太翼、耿询、韦鼎、来和、萧吉、张胄玄、许智藏、万宝常也；《北史》则以江式、崔、冀俊、黎景熙、赵文深各编列传，又增沙门炅远、李顺兴、檀特师、颜恶头，并以陆法和、徐之才、何稠共为《艺术传》，其余入别传及家传。《魏书 酷吏传》，于洛侯、胡泥、李洪之、高遵、张赦提、羊祉、崔暹、郦道元、谷楷也；《齐书 酷吏传》，邸珍、宋游道、卢斐、毕义云也；《周书 酷吏传》，王文同也；《北史》则以高遵、羊祉、郦道元、谷楷、宋游道、卢斐、毕义云各从其家传，其余入《酷吏传》。
    ○北史全用隋书
    《北史》于《魏》、《齐》、《周》正史，间有改订之处，惟于隋则全用《隋书》，略为删节，并无改正，且多有回护之处。如隋文帝之篡，《隋书》本纪既循照历代国史旧式，叙九锡文、禅位诏，并帝三让乃受，绝不见攘夺之迹矣。《北史》亦一一照本钞誊，略无一语差异，只删去九锡文以省繁冗而已。文帝杀宇文诸王，《周书》谓诸王皆以谋执政被害，而《北史》则第书诛陈王纯，诛代王达，诛滕王，一似有罪而伏法者。帝即位后，封静帝为介国公，年方九岁，开皇元年殂，《周书》谓隋志也，而《北史》但书介国公薨，上举哀于朝堂，谥曰周静帝，一似善终而加以恩礼者。其于文帝之崩，书帝疾甚，与百寮辞诀，握手欷，崩于大宝殿，又载遗诏一篇，有“恶子孙已为百姓除去，今嗣位者乃好子孙”等语，一似凭几末命，寿考令终，并非遭害者。《炀帝纪》亦但书高祖崩，上即位于仁寿宫，而炀帝使张衡侍疾致毙，及矫诏即位之事，绝不见形迹。即《张衡传》亦不著其弑逆，但载其赐死时，自言我为人作何事，而望久活，监刑者塞耳促杀之而已。惟于《宣华夫人传》，文帝以太子广无礼于夫人，速召故太子勇，杨素急以白太子广，广遂令张衡入寝殿，令夫人及后宫侍疾者皆出，俄而帝崩。此则略露端倪于隐约之间，然亦未尝直书也。《隋书》书法承历代相沿旧例，尚不足怪，李延寿自作私史，正当据事直书，垂于后世，何必有所瞻犭旬，乃忌讳如此，岂于隋独有所党附耶？抑《隋书》本延寿奉诏所修，其书法已如此，故不暴皙互耶？然正史隐讳者，赖有私史，若依样胡卢，略无别白，则亦何贵于自成一家言也。
    ○南北史两国交兵不详载
    《南》、《北史》以简净为主，大概就各朝正史删十之三四。如每代革易之际，以禅让为篡夺者，必有九锡文、三让表、禅位诏册，陈陈相因，遂成一定格式，《南》、《北史》则删之，而仅存一二诏策。其他列传内文词无关轻重者，亦多裁汰。如许善心《神雀赋》隋书全载原文，《北史》但记其事而不载其赋。如此类者，不一而足，宋子京所谓“刊落酿词，过旧书远甚”者也。其于南北交兵事，尤多删削。今即以《北史》与魏史校对，如《魏书》明元帝泰常七年，魏攻滑台，宋将王景度弃城走。八年，克虎牢，获宋将毛德祖等。（此事在宋少帝景平元年，《宋书》书魏军克虎牢，执司州刺史毛德祖以去，《南史》却不书。）太武帝神元年，宋将王仲德寇济阳，王玄谟、竺炅秀寇荥阳，魏兵击破之。四年，安颉平滑台，擒宋将朱修之、李元德等，追檀道济至历城而还。（此事在宋元嘉八年。《宋书》书滑台复为索虏所陷，檀道济引兵还。）太平真君四年，皮豹子等破宋兵于浊水。七年，永昌王仁擒宋将王章于高平。十一年，仁斩宋将刘坦之于汝东。宋将萧斌之寇济州，王买德弃城走，斌之入城，遣王玄谟寇滑台。帝南伐，遣长孙真率骑五千赴之，玄谟、斌之皆遁。乃命诸将并进，宋将臧质拒守，燕王谭破其援兵胡崇之，永昌王又攻拔悬瓠。车驾至淮，斩宋将刘康祖，遂至瓜步。宋人大惧，献百牢，请进女皇孙以求和。帝以师婚非礼，许和而不许婚。《北史》俱不书，但云帝南征，命诸将分道并进，所至城邑皆下，起行宫于瓜步，宋文帝遣使进百牢，并请进女，帝许和而不许婚。又如孝文帝太和四年，齐将崔文仲陷寿春，崔慧景寇武兴，魏诏元嘉等南讨，破齐将卢绍之于朐山。又绍冯熙等出义阳，贺罗出钟离，诸将击破齐将桓康于淮阳，俘三万余人。《北史》亦不详载，但云元嘉破齐军，俘三万口。十二年，齐将陈显达陷醴阳，左仆射穆亮讨之。十五年，齐兵寇淮阳，太守王僧俊击走之。二十一年，帝留诸将攻赭阳，自至宛城，克其郛。至新野，筑长围困之，大破齐将于沔北。二十二年，齐将蔡道福、成公期、胡松等各弃地遁走。又攻宛城，拔之，其将房伯玉出降。齐将裴叔业寇涡阳，诏郑思明救之。二十三年，齐将陈显达寇颍州，诏元英讨之。显达陷马圈，车驾南伐，显达遁走。《北史》皆不书。宣武帝正始元年，梁将姜庆真陷寿春外郭，州兵击走之。统军刘思祖大破梁兵于邵阳，擒其将赵景悦等。元英又破梁将王僧炳于樊城，又破梁将马仙卑于义阳，拔之。《北史》皆不书，但书破马仙卑一事而已。二年，邢峦擒梁将范始男等，王足斩梁将王明达等，薛真度又破梁将王超宗等。《北史》俱不书，但云频大破之。是年，又诏中山王英南讨襄、沔。三年，梁将王茂先寇荆州，诏杨大眼讨之，斩其将王花等。茂先遁，追至汉水，拔其五城。梁将张惠绍陷宿豫，韦陷合肥，诏尚书元遥南讨，奚康生破张惠绍，斩其将宋黑。中山王英破其将王伯敖，邢峦破其将桓和于孤山，诸将别克固城、蒙山，兖州平。邢峦败梁兵于宿豫，张惠绍弃宿豫，萧丙弃淮阳南走，徐州平。中山王英大破梁军于淮南，梁临川王宏等弃淮东走，遂攻钟离。四年，钟离大水，英败绩而回。《北史》皆不书，但书命中山王英南讨，破梁将王伯敖，及围钟离，因大水败回而已。淮阳之役，临川王宏大兵逃回，实两国大事，乃亦不书。盖延寿叙事专以简括为主，固不能一一详书，且南北交兵，各自夸胜讳败，国史固各记其所记，延寿则合南北皆出其一手，惟恐照本钞誊，一经核对，则事迹多不相符故也。即如《齐神武纪》，神武围王思政于玉壁，欲以致敌，西师不敢出，乃班师。而《周文纪》谓周文闻齐神武至玉壁，乃出军蒲坂，神武即退，是西师未尝不敢出也。芒山之战，《齐纪》谓神武大败周文，俘斩六万，会有军士奔西军，告以神武所在，西军尽锐来攻，神武几为贺拔胜所获，仅而免，是东军先胜而后败也。《周纪》则云，齐神武阵芒山，数日不进，周文率军夜登山，未明而击之，神武为贺拔胜所逐，仅免，而赵贵等五军居右，战不利，齐神武合军再战，周文又不利，是西魏军亦先胜后败。两纪相校，则《周纪》少叙先为东军所败一节，《齐纪》又少叙再战而败西军一节，致不相合。且齐神武奔脱后，合兵再战，周文不利之处，应叙于《齐纪》以夸胜，乃反叙于《周纪》而《齐纪》不书。此战之后，《齐纪》谓神武遣刘丰徇地，至弘农而还。《周纪》谓齐神武自至陕，达奚武御之乃退，亦不相符。可见作史之难，两国交涉处，一经校对，辄多罅隙，宜乎延寿之不敢详书也。（按《北史》太略，亦有不明处。如魏宣武帝景明元年，齐将陈伯之寇淮南，是伯之方为齐攻魏也，忽于正始三年书陈伯之自梁城南奔。一伯之也，何以忽南忽北？《魏书》则景明三年书伯之来降，正始元年伯之破梁将赵祖悦及昌义之，三月伯之自梁城南奔，则其先降北而又奔南，较为明晰。《北史》不书其降魏一节，殊无来历。若以伯之降魏事小故不书，然正始元年梁将夏侯道迁据汉中来降，何以又书也？）
    ○北史与魏齐周隋书歧互处
    《北史》与《魏》、《齐》、《周》、《隋》各史比对，大略相同，间有小异处，今为摘出。《魏书》神元帝遣子文帝（沙漠汗）如魏，是岁魏景元二年也，《北史》则谓遣文帝如晋，是岁晋景元二年也。包栋元尚是魏陈留王年号，《魏书》以属魏，从其名也，是时权已在晋，《北史》以属晋，从其实也。《魏书》凡宗室皆系以元姓，如元觚、元仪、元题之类是也。按拓跋之改姓元乃孝文帝时事，道武以来固未尝有此，乃以后来所改之姓追叙于未改之前，殊属倒装。《北史》则书秦王觚、东平公仪、襄城公题，较为得实。尔朱荣河阴之杀朝士，《魏书》谓责百官以明帝被害之故，《北史》谓荣妄言高阳王雍欲反，故杀之。《周书 杨忠传》忠从独孤信破穰城，居半年，以东魏之逼，与信俱奔梁，后从梁归关中，周文召居帐下，是奔梁后方归西魏也。《北史》云，东魏之逼，忠与信俱归关中，周文召居帐下，则删却奔梁一节，未免过求简净之失。其他与正史稍有岐互者，魏孝文南伐，《魏书》步骑百余万，《北史》作三十余万。齐文宣逼魏孝静帝禅位，《魏书》有襄城王旭入奏，请静帝法尧禅舜，《北史》作襄城王。西魏克南郑，《周书》谓梁萧循降，《北史》作萧修。《周书 文帝纪》有沃野贼卫可孤，北史作卫可瑰。弘农之战，《周书》谓斩东魏将李徽伯。北史谓擒李徽伯。此皆稍有差异之处。延寿《自序》谓正史外又勘究杂史千余卷，故有此改订也。
    ○北史书法与周隋书不同处
    《周书 文帝纪》内，魏大统十二年，齐神武围玉壁，不克，以疾班师，十三年春遂殂。十五年，侯景弑梁武帝。十六年，齐文宣废魏孝静而自立。《北史周纪》皆不书，以是时周文帝尚为魏臣，诸事皆书于魏史故也。《隋书 文帝纪》专叙文帝事，而其父忠立功于周室之处不叙，以《周书》已立《忠传》也。《北史》则于周代不立《忠传》，而以忠事叙于《隋文纪》内。《周书》《文帝》、《孝闵帝》、《明帝》三本纪各为一论，《北史》则三帝合为一论，而论词仍隐括《周书》三论用之。《周书》《武帝》、《宣帝》、《静帝纪》各为一论，《北史》亦隐括其语为一论。至如《隋文帝》、《炀帝》、《恭帝纪论》则全用《隋书》，一字不易，惟《文帝论》开首“龙德在田，奇表见异”八字，换以“树基立本，积德累仁”耳，然隋文以诡诈攘位，有何积德累仁耶！
    ○北史纪传互异处
    《隋书 文帝本纪》，周五王谋隋文帝，帝以酒肴造赵王招，观其指趣，王伏甲于卧内，赖元胄以免。是文帝知招欲谋害，故以酒肴赴之以观其意也。《元胄传》则云，招欲害帝，帝不之知，乃将酒肴诣其宅，则已与纪异矣。《周书 赵王招传》云，招邀隋文帝至第，饮于寝室，则又非隋文之以酒肴赴之也。《周》、《隋书》各记所记，故不同如此。《北史》则延寿一手所成，乃此等处全钞旧文，初不检点，遂亦歧互。
    ○大业十四年
    隋炀帝江都之难在大业十四年，而《隋书》及《北史》只书十三年者，缘十三年唐高祖起兵入长安，奉代王侑为帝，改元义宁，而炀帝大业之号已从削除，修史者皆唐臣，自应遵本朝之制，以义宁纪年，而炀帝之被弑转书于义宁二年之内，其实天下共主一日尚存，终当称其年号，则大业十四年不可没也。
    ○太上皇帝
    太上皇本汉高祖有天下后奉其父太公之称，非太公有天下，传于子而有是称也。（《汉书》高帝诏曰：“父有天下，传归于子，子有天下，尊归于父，此人道之极也。今公卿大夫已尊朕为皇帝，而太公未有尊号，今上太公曰太上皇。”蔡邕曰：“太上皇不言帝，非天子也。”颜师古曰：“天子之父，故号曰皇。不预政治，故不曰帝也。”又《三国志》王肃议曰：“汉总帝王之号号曰皇帝。有别称帝，无别称皇者，高祖时其父见在，而使称皇，则皇是稍轻者也。”裴松之注：“汉祖尊其父为皇，其实贵而无位，高而无民，比之于帝，实稍轻也。”）其以天下传子而称太上皇帝者，各史所载共十四君，今记于左。（按《左传》晋景公有疾，立太子州蒲为君，会诸侯伐郑。《史记》赵武炅王传国于子惠文王，自称主父。此实内禅之始，然未有太上之称，故不列。他如晋司马伦迁惠帝于金墉城，号曰太上皇；唐高祖立隋代王侑，尊炀帝为太上皇。此皆僭乱革易时事，名同而实异，更不可列入内禅之内也。
    吕光即天王位，年号龙飞。在位十年，以老病，立子绍为天王，自称太上皇帝。（《晋书》载记）
    后魏献文帝即位接，雅薄时务，常有遗世之心。在位七年，年十七，即内禅，使太保陆馥、太尉源贺奉皇帝玺绶册命皇太子升帝位。（是为孝文皇帝，时年仅五岁。）群臣奏曰：“昔三皇之世，淡泊无为，故汉高祖尊其父曰太上皇，不统天下。今皇帝幼冲，万几大政，犹宜陛下总之。谨上尊号曰太上皇帝。”帝乃从之，遂徙居崇光宫，采椽不断，土阶而已。国之大事，仍以奏闻。孝文帝每月一朝崇光宫。后改称宁光宫。其后讨蠕蠕拾寅等事，献文帝仍躬御戎车。承明元年崩，年二十三。（《魏书》）
    北齐武成帝即位五年，（年二十八岁。）以天文有变，太史奏当有变易。祖乃上表言，陛下虽贵为天子，未是极贵。按《春秋元命苞》，乙酉之岁，除革旧政。今太岁在乙酉，宜传位东宫，应天道，乃上魏献文帝禅子故事。帝从之，（《祖传》。）乃传位于皇太子纬，是为齐后主。（时年十岁。）大赦改元，百官上尊号为太上皇帝，军国大事仍以奏闻。（《北齐书 本纪》）然是时武成帝仍往来晋阳、邺都，凡除拜生杀仍自主之。后主天统四年崩，凡为太上皇帝四年。（《北齐书》）
    后主纬隆化二年，（时年二十一。）自晋阳战败回邺，以周师日逼，乃传位太子恒，（时方八岁。）改隆化二年为承光元年，尊后主为太上皇帝。后主先走青州，幼主亦东走，又禅位于任城王氵皆，以太上皇为无上皇，幼主为守国天王。不数日，父子俱为周所执。（《北齐书》）
    后周宣帝以大象元年（时年二十一。）传位于皇太子衍，（时年七岁。）诏曰：“朕以寡薄，只承鸿绪。上赖先朝得一之迹，下藉群后不二之心，兴隆国本，用弘天历。皇太子衍地居上嗣，正统所归，远凭积德之休，允叶无疆之庆。朕今传位于衍，乃眷四海，深合讴歌之望，俾予一人，高蹈风尘之表。万方兆庶，谅朕意焉。”于是自称天元皇帝，所居称天台，皇帝衍称正阳宫。朝廷政事，仍宣帝处分。大象二年崩，年二十二。（《周书》）
    唐高祖武德九年六月，秦王世民杀皇太子建成、齐王元吉，乃立世民为皇太子，听政。是岁八月，皇太子即皇帝位于东宫显德殿。贞观三年，太上皇徙居大安宫。（《新唐书》本纪书法如此，但言皇太子即位，而不言高祖传位，以见其迫于势之不得已也。以下皆《唐书》。）
    唐睿宗在武后时已立为帝，后中宗归为帝，睿宗仍为相王。中宗为韦后及安乐公主所弑，韦后临朝，临淄王隆基（睿宗子。）率兵讨乱，诛韦氏及安乐公主，于是睿宗即皇帝位，立临淄王为皇太子。先天元年，立为皇帝，听小事；自称太上皇，听大事。明年，诏归政于皇帝，是为玄宗。
    唐玄宗享国既久，尝欲传位于太子，杨国忠等甚惧，使杨贵妃衔土祈哀，乃不果。天宝十五载，安禄山反，帝避乱至马嵬，太子从行，父老请留太子讨贼，帝许之，遣寿王瑁及高力士谕太子，太子乃治兵于朔方。因裴冕、杜鸿惭等请，遂即位于炅武，是为肃宗，尊玄宗为上皇天帝，遣使奏闻。玄宗遣韦见素、房、崔涣奉皇帝至炅武。肃宗复两京，至德二载，迎玄宗归。至咸阳，备法驾于望贤驿，玄宗御楼，肃宗紫袍望楼拜舞，玄宗降楼抚肃宗，肃宗泣辞黄袍，玄宗自为衣之。肃宗伏地固辞，玄宗曰：“天下人心皆归于汝，使朕得保残龄，即汝之孝也。”肃宗乃受，玄宗居兴庆宫。乾元元年，玄宗入御宣政殿，授肃宗传国受命宝及符册，号曰光天文武大圣孝感皇帝，肃宗又上玄宗尊号曰圣皇天帝。上元元年，肃宗病，李辅国矫诏迁玄宗于西内。宝应元年，玄宗崩。
    唐顺宗即位，病暗，乃立广陵王纯为皇太子，命权句当军国事。明年，立为皇帝，是为宪宗，而顺宗称太上皇。元和元年，宪宗上尊号曰应乾圣寿太上皇。
    宋徽宗宣和七年，以金兵之逼，先命皇太子为开封牧，寻诏皇太子嗣位，自称道君皇帝。太子即位，是为钦宗，尊徽宗为教主道君太上皇帝，居龙德宫。靖康元年，徽宗避金兵至镇江府，金兵退，还京师。明年，金人以二帝北行。（以下皆《宋史》。）
    宋高宗自元懿太子薨，访太祖子孙伯字行内者，育于宫中。绍兴二年，得伯玖，赐名瑗，后封晋安郡王。三十年，立为皇子，更名玮。三十一年，金海陵入寇，玮从高宗至金陵。已而海陵被弑，金兵退，高宗自金陵归。三十二年，立为皇太子，改名。高宗久有传位之意，至是乃降御札，皇太子可即位，朕称太上皇帝，退处德寿宫。遣中使召太子入禁中，太子趋避殿侧，高宗勉谕再三。于是高宗出御紫宸殿，宰臣奏事毕，高宗还宫。百官移班殿门外，拜诏毕，复班殿廷，内侍掖太子至御榻前，即位，是为孝宗。孝宗是时犹侧立不敢坐，内侍扶掖至八九，乃略坐。宰相率百官称贺，孝宗遽兴。宰相升殿固请，孝宗愀然曰：“此大位，恐不克当。”高宗即驾往德寿宫。孝宗步送出祥曦门，冒雨掖辇，至宫门不止。高宗麾谢再三，令左右扶还，顾曰：“吾付托得人，无憾矣！”自是每五日一朝德寿宫，百官月两朝，高宗诰每月四朝。孝宗上高宗尊号曰光尧寿圣太上皇帝。孝宗终身备极孝养，两宫无纤毫间隔。至熙十四年，高宗崩，年八十一，凡为太上皇帝者二十四年，孝宗行三年之丧。
    宋孝宗熙十五年，诏自今御内殿，令皇太子侍立。十六年二月，诏传位皇太子，以德寿宫为重华宫。是日孝宗吉服御紫宸殿，行内禅礼。百官称贺毕，内侍请太子坐，太子固辞，内侍扶掖，乃即位，是为光宗。光宗是时微坐复兴，丞相率百官贺。礼毕，枢密院奏事，光宗仍立听。班退，孝宗反丧服御后殿，光宗侍立。寻登辇，同诣重华宫。光宗还内，上尊号曰至尊寿皇圣帝。
    宋光宗绍熙四年七月以后，因疾不能朝重华宫。明年，孝宗疾甚，光宗仍不能朝。孝宗崩后，亦不能过宫行丧，乃立子嘉王为皇太子。赵汝愚密请太皇太后，于礻覃祭日命皇太子即位，尊光宗为太上皇。至日，众官扶太子入素幄，披黄袍，太子却立未坐，汝愚率同列再拜。须臾催仗讫，百官班定，内侍扶掖，乃即位，是为宁宗。宁宗诏建泰安宫以奉太上皇，自是五日一朝。寻诏以秋暑太上皇未须移御，即以寝殿为泰安宫，上尊号曰圣安寿仁太上皇帝。庆元六年崩。
    明英宗土木之变陷于乜先，皇太后谕立皇长子见深为皇太子，命成阝王（英宗弟）辅之，代总朝政。后议者谓时方多难，宜立长君，皇太后亦遣太监金英传旨，成阝王宜早正大位，于是成阝王即帝位，是为景帝。景帝遥尊英宗为太上皇。后乜先送英宗归，景帝奉迎之礼甚简，将至京，始备法驾于安定门外。英宗自东安门入，景帝迎拜，英宗答拜，各述己意，逊让良久，乃送英宗于南宫，群臣就见而退。后群臣请朝英宗万寿圣节及元旦，景帝皆不许。已又废太子见深为沂王，而立己子见济为皇太子，又杀侍英宗之太监阮浪等。皇太子见济寻卒，御史钟同等请复储，皆被杖，并伐南城中高树，英宗危甚。及景帝不豫，石亨、徐有贞等迎英宗复位。（《明史》）
    以上皆历代太上皇故事。北朝诸君固无足道，唐宋则名分典礼各著称史册。然洪容斋谓，唐四君，顺宗以病不能临政，高祖以秦王杀兄弟，明皇幸蜀，太子擅立，惟睿宗传位，发于诚心。然至先天二年太平公主被诛之明日，始尽行归政，则犹有不得已者。惟宋高、孝两朝为千古所未有云。此固确论也，然南宋国仅偏安，嗣君又非亲子，究不得为大全。惟我高宗纯皇帝，当大一统之运，临御六十年，亲传宝位，犹时勤训政，享年至八十有九。今上自受禅后，极尊养之诚，无一日不亲承色笑，视宋孝宗之一月四朝，曾不足比数焉。然则两宫授受，慈孝兼隆，福德大备，真开辟以来所未见，岂不盛哉！
    ●卷十四
    ○皇太孙
    《礼记》：“有子，无孙。”注谓：“冢子，身之副也。家无二主，亦无二副。”故古未有称皇太孙者。汉宣帝时，元帝为太子，生成帝，为世嫡皇孙，宣帝爱之，名之曰骜，字曰太孙。此以之为字，非立为太孙也。惟晋惠帝、（帝立子为皇太子，后为贾后所杀。赵王伦废后，复位号，乃立子临淮王臧为皇太孙。未几，伦又害臧，乃立臧弟襄王尚为皇太孙，寻薨。）齐武帝、（帝以皇太子长懋先卒，乃立长懋子昭业为皇太孙，其东宫官属悉改为太孙官属。太孙即位，以无道废为郁林王。）魏太武帝、（帝先立子晃为皇太子，寻卒，乃封晃子为高阳王，后以皇孙世嫡不宜在藩，乃停封号，号世嫡皇孙。后即位，为文成帝。）唐高宗、（帝屡废太子，立英王哲为皇太子。太子生重照，帝喜，立为皇太孙，武后时杖死。）辽道宗、（皇太子为乙辛谮废被害，诏封子延禧为燕国王、天下兵马大元帅。帝崩，遗诏燕国王即位，是为天祚帝。）金世宗、（帝先立嫡子允恭为皇太子，寻薨，乃立允恭子为原王，后立为皇太孙，谕之曰：“明德皇后嫡孙，惟汝一人，故建立在朕，保守在汝。”后即位，是为章宗。）元世祖、（帝先立嫡子珍戬为皇太子，珍戬卒，命皇孙铁穆尔镇北边，授以皇太子宝。帝崩，皇孙入即位，是为成宗。）明太祖，（帝先立嫡子标为皇太子，先薨，乃立标子允文为皇太孙。后即位，是为建文帝。）明成祖、（帝先立高炽为皇太子，是为仁宗，在东宫时，子瞻基性英睿，成祖乃立为皇太孙，是为宣宗。）皆有建立。然晋惠帝、齐武帝、金世宗、明太祖皆以皇太子先卒，故立皇太孙以系正统，此事之不得已者也。魏太武、辽道宗、元世祖则虽东宫先卒，大位已属嫡孙，然尚不设皇太孙之称。如魏太武则号其孙曰世嫡皇孙，辽道宗则封其孙曰燕国王、天下兵马大元帅，元世祖则付其孙以皇太子宝，俱未尝有皇太孙之号。乃唐高宗则当中宗在东宫时，即立重照为皇太孙。明成祖亦当仁宗在东宫时，即立宣宗为皇太孙，皆非礼也。（梁武帝当简文太子在东宫时，亦立简文嫡子大器为宣城郡王，而无皇太孙之称。）高宗立重照时，尝以问裴敬彝、王方庆，毕对曰：“礼有嫡子，无嫡孙。晋立愍怀（即）子为皇太孙，齐立文惠（即长懋）子为皇太孙，皆居东宫。今有太子，又立太孙，古所未有。”帝曰：“自我作古，若何？”遂立之。是唐时犹有能据礼以争者，乃明永乐中竟未闻有以此为过举，而举朝寂然无声，可见明臣不读书，不知故事之陋也。
    ○皇太弟
    皇太孙之称已非古法，晋以后更有所谓皇太弟者。晋惠帝皇太孙臧及尚俱死，因河间王奏，乃诏立成都王颖为皇太弟。（惠帝弟。）后颖兵败，又废之，而立豫章王炽为皇太弟。（亦惠帝弟。）既即位，是为怀帝。刘渊死，其太子和为刘聪所害，聪让位于弟北海王，固请聪即位，乃立为皇太弟，后为聪子粲所害。慕容为苻坚所擒，官于长安，后弟冲起兵，高盖等立冲为皇太弟，檄书与坚，自称皇太弟致书，请奉送家兄皇帝出城。苻丕败死，其子懿奔于苻登，时登已称帝，乃立懿为皇太弟。此古来所创见也。唐文宗崩，中尉仇士良等立颖王为皇太弟，即位，是为武宗。僖宗崩，军容使杨复恭立寿王为皇太弟，即位，是为昭宗。此皆仓猝拥立，非预建为储副者。（又南唐元宗李立弟齐王景遂为皇太弟，然未尝传位。）然兄终弟及，名号尚非不经。（唐武宗崩，宦官马元贽立光王为皇太叔，即位，是为宣宗，此又古所未有。安乐公主请中宗以己为皇太女，则更不经之甚矣。）元成宗崩，无子，其兄子海山镇漠北，海山弟爱育黎拔力八达在怀州，入京监国，迎海山即位，是为武宗，武宗即立爱育黎拔力八达为皇太子。又泰定帝崩，武宗二子在外，长曰和世束镇漠北，其弟图帖睦尔在江陵，亦先入京，称号，迎和世束即位，是为明宗，明宗亦立图帖睦尔为皇太子。明宗寻被害，皇太子仍即位，是为文宗。按武、明二帝皆认其弟为储副，则皇太弟之号实属相宜，乃反立为皇太子，是直以弟为子矣。盖元人不知有皇太弟故事，但知皇太子为继体之号，而不知其为对君父之称也。
    ○帝王行三年之丧
    三代后帝王行三年之丧者，咸称晋武帝、宋孝宗，然尚有晋康帝、姚兴、魏孝文帝、后周武帝、北汉刘承钧，世未之知也，今摘于后。
    晋文帝（司马昭）之丧，臣民皆从权制，三日除服，既葬，武帝亦除，然犹练冠蔬食，及谒崇阳陵，仍以衰从行，裴秀奏，既除不宜复服，乃止。羊祜曰：“三年之丧，汉文除之，毁礼伤义。今主上至孝，若因此复先王之法，不亦善乎！”群臣异议乃止。群臣又请易服复膳，诏曰：“可试省孔子答宰我之言，无俟纷纭也。”遂蔬素终三年。后王太后殂，帝居丧一遵古礼。既葬，有司请除服，诏曰：“前代典礼，质文不同，何必援近制，使达丧阙然乎。”竟素服以终三年。（武帝杨后崩，既葬即吉。尚书奏皇太子亦宜释服，杜预奏皇太子宜复古典，以谅暗终制，从之。见《杜预传》。）
    《康帝纪》，有司奏成帝崩已一周，请改素服，进膳如旧。诏曰：“权制之作，出自近代，虽曰适事，实敝薄之始。先王崇之，后世犹怠，而况因循，又从轻降，义不可矣。”是康帝亦行三年丧也。
  </div>
  <div class="pagination">
   <a href="廿二史札记_page5.html">
    上一页
   </a>
   <a href="廿二史札记.html">
    1
   </a>
   <a href="廿二史札记_page2.html">
    2
   </a>
   <a href="廿二史札记_page3.html">
    3
   </a>
   <a href="廿二史札记_page4.html">
    4
   </a>
   <a href="廿二史札记_page5.html">
    5
   </a>
   <span class="current-page">
    6
   </span>
   <a href="廿二史札记_page7.html">
    7
   </a>
   <a href="廿二史札记_page8.html">
    8
   </a>
   <a href="廿二史札记_page9.html">
    9
   </a>
   <a href="廿二史札记_page10.html">
    10
   </a>
   <a href="廿二史札记_page11.html">
    11
   </a>
   <span>
    ...
   </span>
   <a href="廿二史札记_page7.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
