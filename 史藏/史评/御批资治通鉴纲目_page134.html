<!DOCTYPE html>
<html>
 <head>
  <meta charset="utf-8"/>
  <title>
   御批资治通鉴纲目 - 第 134 页/共 243 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   御批资治通鉴纲目 - 第 134 页/共 243 页
  </h1>
  <div class="content">
   三月周获白鹿
　　【周太子获白鹿以献周主诏曰在徳不在瑞】
　　夏四月陈将军吴明彻将兵击齐取江北数郡
　　【陈主谋伐齐公卿各有异同唯镇前将军吴明彻决策请行陈主谓公卿曰朕意已决可举元帅众议以中权将军淳于量位重共署推之仆射徐陵独曰吴明彻家在淮左悉彼风俗将畧人才当今亦无过者尚书裴忌曰臣同徐仆射陵应声曰裴忌亦良副也遂以明彻都督征讨忌监军事统众伐齐明彻出秦郡黄灋出歴阳齐人议御陈师开府仪同三司王纮曰官军比屡失利人情骚动若复出顿江淮恐北狄西防乗而来则世事去矣莫若薄赋省徭息民养士使朝廷协睦遐迩归心天下皆当肃清岂直陈氏而已不从遣军救歴阳灋击破之齐又遣开府仪同三司尉破胡救秦州赵彦深私问计于秘书监源文宗文宗曰朝廷精兵必不肯多付诸将数千已下适足为吴人之饵破胡人品王之所知败绩之事匪朝伊夕莫若专委王琳招募淮南三四万人风俗相通能得死力兼命旧将将之屯于淮北足以固守且琳之于顼必不肯北面事之明矣若不推赤心于琳更遣余人掣肘复成速祸弥不可为彦深叹曰此防诚足制胜争之十日已不见从时事至此安可尽言因相顾流涕文宗名彪子防之子也文宗子师摄祠部郎尝白髙阿那肱龙见当雩阿那肱惊曰其色如何师曰龙星初见礼当雩祭非眞龙也阿那肱怒曰汉儿多事彊知星宿遂不祭师出窃叹曰礼既废矣齐能乆乎齐师选长大有膂力者为前队号苍头犀角大力其锋甚锐又有西域胡善射无虚发陈军尤惮之将战吴明彻谓巴山太守萧摩诃曰若殪此胡则彼军夺气矣摩诃曰当为公取之明彻乃召降人使指示之摩诃驰马冲齐军胡挺身出陈彀弓未发摩诃掷铣鋧中其额应手而仆大力十余人出战摩诃又斩之于是齐军大败破胡之出师也王琳谓曰吴兵甚锐冝以长防制之愼勿轻鬭破胡不从而败齐乃使琳赴夀阳召募以拒陈瓦梁庐江歴阳合肥皆降于陈灋禁侵掠抚戍卒与之盟而纵之髙唐齐昌歩胡墅等城亦降于陈】集览【灋灋古法字音衢顼陈宣帝之名龙见当雩天官书东宫苍龙索隐曰文曜钩云东宫苍帝其精为龙龙星初见礼当雩祭又封禅书汉髙诏令郡国县立灵星祠正义曰汉旧仪云夏则龙星见而始雩龙星左角为天田天田为司马教人种百谷为稷灵者神也辰之神为灵星故祀用壬辰日祠之壬为水辰为龙就其类也唐开元礼祠灵星于国城东南牲用太牢天寳四载升为中祀又注见汉桓帝延熹元年大雩铣鋧音跣现短兵也形如小凿】质实【吴明彻秦郡人淳于量建业人一统志云秦郡本楚之棠邑汉属临淮郡东汉属广陵郡晋隆安初于此置秦郡宋因之后周改秦郡为六合县隋以六合属江都唐属扬州南唐于此置雄州周仍为县宋属眞州元因之本朝初改属扬州府后改属应天府歴阳县名注见汉冲帝永嘉元年秦州未详沿革或疑即秦郡已注见上文王琳防稽人掣肘注见唐德宗兴元元年西域国名注见汉宣帝神爵二年巴山本汉豫章郡临汝县地名吴分置新建县晋属临川郡梁改曰巴山县及置巴山郡隋初郡县俱废置崇仁县属抚州唐宋元仍旧本朝因之改属抚州府寿阳县名注见齐主寳卷永元二年瓦梁县名未详沿革庐江县名注见汉景帝五年合肥县名注见汉灵帝中平五年髙唐古地名汉为皖县地元始中置松滋县属庐江郡晋改为宿松县宋因之梁于此置髙唐郡隋初郡废改县曰髙唐后复改为宿松县唐初置严州未几州废以县属舒州宋绍兴间省入望江县寻复置元仍旧本朝因之改属安庆府齐昌古地名汉为江夏郡蕲春县东汉为蕲春国吴改为蕲春郡晋省郡以县属弋阳郡东晋改为蕲阳县宋齐并属西阳郡北齐置齐昌郡兼置罗州后周改曰蕲州隋初郡废后改州为蕲春郡唐为蕲州宋淮南西路元改置蕲州路本朝初改路为府后改为州属黄州府歩城名在扬州府仪真县境内即陈太建五年所置胡墅城名处所同上】
　　五月齐以祖珽为北徐州刺史
　　【齐自和士开用事以来政体隳紊及珽执政颇收举才望沙汰人物又欲黜诸阉竖及群小軰陆令萱穆提婆议颇同异珽乃调中丞丽伯律令劾主书王子冲纳赂事连提婆欲使与令萱皆连坐且欲引后党为援乃请以胡后兄君瑜为中领军君璧为御史中丞令萱怒排出之胡后寻废珽日以益踈诸宦者更共谮之齐主以问令萱令萱下牀拜曰老婢应死孝徴大是奸臣人实难知齐主令韩长鸾检案得其诈出敇受赐等十余事出刺北徐州】质实【沙汰注见宋孝武帝大明二年阉竖注见晋惠帝永康元年一统志云北徐州本春秋齐鲁二国之境秦汉晋宋皆为琅邪郡地后魏于此置北徐州后周改为沂州以城临沂水故名隋初置临沂县改州为琅邪郡唐复为沂州天寳初改为琅邪郡乾元初复为沂州宋金俱因之元属益都路后以临沂县省入本朝初改属济宁府后改属兖州】
　　齐主杀其兰陵王长恭
　　【齐兰陵武王长恭貌羙而勇以邙山之防威名大盛武士歌之为兰陵王入陈曲齐主忌之及代段韶督诸军攻定阳颇务聚敛其所亲尉相愿责之长恭未应相愿曰岂非以邙山之防欲自秽乎长防曰然相愿曰朝廷若忌王即当用此为罪无乃避祸而更速之乎长恭涕泣问计相愿曰王但属疾在家勿预时事而已长恭然之而未能退及江淮用兵恐复为将有疾不疗齐主酖杀之】质实【邙山注见汉灵帝中平六年兰陵县名注见汉光武建武四年一统志云定阳古地名本春秋时晋屈邑即公子夷吾所居汉为北屈县属河东郡魏属平阳郡后魏置定阳郡及定阳县东魏置南汾州后周改为汾州后齐改西汾州隋改为耿州又改定阳为吉昌县大业初置文成郡唐为南汾州治吉昌后改为慈州又复改为文成郡为慈州治所宋熙寕中州罢以县属隰州寻置吉乡军复置慈州金改为耿州后复改为吉州元初仍旧后以吉乡县省入本朝因之改属平阳府】
　　六月陈克齐滠口等城质实【滠口城注见唐昭宗天复三年】　齐主游南苑杀其从官六十人以髙阿那肱为司徒考证【杀其从官当作从官暍死者　谨按北史齐后主武平四年六月壬子幸南苑从官暍死者六十人司马公通鉴误以暍为赐提要因通鉴之误遂书曰杀今当正之子朱子因司马公成书而修纲目其事则述其义则作发凡立例以示惩劝大经大法则精且宻矣然欲晚歳稍加更定而力有未暇焉者正为此类尹氏曰齐主盛夏遨游遂使从官暍死虽非以兵刄杀之是亦以暍死杀之此盖附防其説以求合于所误之文岂纲目之本义哉当以北史为正据事直书尤足以昭鉴戒于将来也】
　　书法【书六十人何甚齐主也于是赐死者六十人或曰暍死也然则杀人以政矣故书杀纲目书游八游而残民莫如燕主熙游而杀臣莫如齐主纬详秦始皇二十九年】
　　发明【齐主游南苑从官死者六十人纲目书杀而不书其罪齐氏至是灭亡已着固不可律以常理然纬虽昏狂未至如洋之暴虐何乃一旦戮其从官至若是之多耶考之通鉴则曰赐死者六十人及参以北史本纪乃是暍死六十人耳通鉴出于后来固当以北史为正所谓赐死乃暍字之误而已纲目何见而以杀书之哉尝观孟子有曰杀人以挺与刄有以异乎曰无以异也以刄与政有以异乎曰无以异也夫挺刄固可杀人至于杀人以政固非挺刄之比何为一概论之岂知杀虽不同而所以杀之者则同耳故凡置人死地者不必问挺之与刄刄之与政其实则均为杀之所谓挺亦杀也刄亦杀也政亦杀也今齐主以盛夏遨游驰逐苑囿遂使其从官暍死者至于六十人则是无故驱之就死虽非以兵刄杀之是亦以暍死杀之不谓之杀不可也先儒有言毋以政事杀人民毋以货财杀子孙毋以学术杀天下后世齐主无故逸游置从官于死地此正孟子所谓杀之以政而先儒所谓以政事杀人者也纲目不书暍死而书曰杀变文起义齐主虽欲曲辞其责尚可得乎】
　　○秋七月陈败齐师克巴青州山阳广陵等城
　　【齐遣陆骞救齐昌出巴蕲遇陈将周炅炅留羸弱设疑兵以当之身帅精锐由间道邀其后大破之克巴州齐王琳保寿阳陈吴明彻以琳初入众心未固乗夜攻之城溃山阳盱眙降陈陈复克齐青州马头广陵等城】集览【炅古逈反】质实【巴蕲二州名按一统志巴本汉西陵县地属江夏郡南齐置南安县为齐安郡治北齐兼置巴州陈废后周改置弋州县属焉隋废州郡改县曰黄冈寻以县置黄州唐以木兰县省入宋元俱仍旧本朝因之为黄州府治所仍属焉蕲注见本年齐昌周炅汝南安南人山阳县名注见晋帝奕太和四年盱眙县名注见秦二世二年青州注见汉桓帝永康元年马头城名未详处所广陵城名注见晋成帝咸和三年】
　　八月周太子赟纳妃杨氏
　　【妃随公坚之女也太子好昵近小人左宫正宇文孝伯言于周主曰皇太子春秋尚少志业未成请妙选正人为其师友调防圣质如或不然悔无及矣周主敛容曰正人岂复过卿乃复以尉迟运为右宫正周主尝问万年丞乐运曰太子何如人对曰中人周主顾谓齐公宪曰百官佞我惟运所言乃忠直耳因问运中人之状对曰如齐桓公是也管仲相之则覇竖貂辅之则乱可与为善可与为恶周主曰我知之矣乃妙选宫官以辅之太子不恱】集览【万年县名属京兆竖貂注见汉元帝建昭二年】质实【万年县名注见晋帝奕太和四年尉迟运代人齐桓公名小白五覇之首九合诸侯一匡天下详见左传管仲注见宋孝武帝大明二年】
　　书法【太子纳妃不书此其书何着隋簒之始也终纲目书太子纳妃三晋贾氏宋江氏周杨氏皆有故者也舍是无书者矣】
　　发明【太子纳妃尝于晋贾氏见之矣然非有所为则不书也周赟纳杨氏特书于册一以纪赟性质愚下之实一以纪赟后父得政之端耳夫岂无故而书之哉】
　　冬十月齐主杀其侍中张雕崔季舒
　　【齐国子祭酒张雕以经授齐主因与宠胡何洪珍相结洪珍荐雕为侍中大见委信雕欲立效以报恩论义抑扬无所回避省宫掖不急之费禁约左右骄纵之臣贵幸侧目隂谋陷之左丞封孝琰侍中崔季舒皆祖珽所厚尝谓珽为衣冠宰相近习恶之防齐主将如晋阳季舒与雕议以为寿阳被围大军出拒信使徃还须禀节度且道路相惊以为大驾畏避南防则人情必致骇动遂与从驾文官连名进諌时贵臣赵彦深等意有异同季舒与争未决长鸾遽言于齐主曰诸汉官连名总署未必不反齐主悉召已署名者集含章殿斩雕季舒等六人遂如晋阳胡氏曰张雕侍读齐君义兼师友乃交结嬖人欲行其志其意必曰姑与之合少贬无伤也不如是不可以成大功是其用经不如王良之用辔也忘诡遇之贱冀十禽之获志不得就用殒厥躯末哉雕之为儒矣】集览【宠胡何洪珍胡儿也齐主嬖宠之王良之用辔孟子曰昔者赵简子使王良与嬖奚乗终日而不获一禽嬖奚曰天下之贱工也良请复之一朝而获十禽嬖奚曰天下之良工也简子曰我使掌与女乗良不可曰吾为之范终日不获一为之诡遇一朝而获十我不贯与小人乗请辞注王良谓我为法度之御应礼之射正杀之不能得一横而射之曰诡遇非礼之射则能获十我不能以诡道为御而顺就之】质实【晋阳县名注见周威烈王二十三年】
　　陈师攻齐寿阳克之杀其刺史王琳遂取齐昌徐州等城
　　【吴明彻攻寿阳堰肥水以灌城城中肿泄死者什六七齐皮景和等救寿阳众数十万去寿阳三十里顿军不进诸将皆惧明彻曰兵贵神速而彼结营不进自挫其锋其不敢战明矣乃攻防之擒王琳等送建康琳体貌闲雅喜怒不形于色佐吏千数皆能识其姓名刑罚不滥轻财爱士得将卒心齐人亦重其忠义及被擒故将卒见者皆歔欷不能仰视争为请命及致资给明彻恐其为变遣使追斩之哭者声如雷有一叟以酒脯来祭哭尽哀收其血而去闻者莫不流涕齐主闻之颇以为忧穆提婆等曰假使国家尽失黄河以南犹可作一兹国更可怜人生如寄唯当行乐何用愁为左右嬖臣因共赞和之齐主即大喜酣歌鼓舞陈以明彻为车骑大将军豫州刺史陈主置酒举杯属徐陵曰赏卿知人陵避席曰定防圣衷非臣力也遂克齐昌淮阴朐山济阴济南徐州等城齐北徐州民多起兵以应陈逼其州城祖珽命不闭城门禁人不得出衢路反者疑城已空不设备珽忽令鼓噪震天反者皆惊走既而复结陈向城珽令参军王君植将兵拒之自乗马临陈左右射反者先闻其盲谓不能出忽见之大惊穆提婆欲令城陷不遣援兵珽且战且守反者竟散走陈悬王琳首于建康市故吏朱玚致书徐陵请许其陈主许之玚瘗琳于八公山侧义故会者数千人寻有寿阳人茅智胜等宻送其柩于邺齐赠开府仪同三司谥曰忠武给辒辌车以之】质实【肥水注见齐主寳卷永元二年歔欷注见汉光武建武元年黄河注见汉隐帝干祐三年兹国注见汉光武建武二十二年豫州注见齐主寳卷永元二年夀阳淮阴县名注见汉献帝建安元年朐山县名注见秦二世二年郯济隂郡名注见汉光武建武八年济南郡名注见汉景帝三年徐州注见秦始皇二十八年彭城鼔噪注见宋文帝元嘉二十六年建康郡名注见汉献帝兴平二年金陵八公山注见晋孝武帝太元八年邺县名注见汉献帝建安十五年輼辌车注见秦始皇三十七年】
　　齐立婢冯氏为淑妃
　　【穆后爱衰其侍婢冯小怜大幸齐主与之誓同生死以为淑妃】
　　书法【立淑妃不书书冯氏何婢也故特书之立婢为妃过矣立婢为后甚哉晋愍帝建兴四年汉主聪立婢樊氏五代乙未年闽主璘立父婢陈氏丙申年闽主昶立父婢李氏】
　　发明【淑妃宫嫔耳何以亦书于册着其宠爱之私立婢之罪也】
　　陈定州刺史田龙升以江北叛入于齐陈讨平之【初梁定州刺史田龙升以城降于陈安州刺史周炅至是陈徴炅入朝龙升以江北六州七镇叛入于齐陈遣炅讨斩之尽复江北之地】质实【定州本汉西陵县地属江夏郡梁置信安县及北西阳县寻废北西阳置定州后周改曰亭州隋改麻城县属黄州后属永安郡唐复置亭州又析置阳城县寻省元和初又以麻城省入黄冈后复置属黄州宋元仍旧本朝改属黄州府安州注见周世宗显徳五年安陆】
　　【甲陈太建六年齐武平午五年周建德三年】春正月周诏齐公宪等皆进爵为王
　　书法【书进爵为王多矣皆自进也必若猗卢书进某爵为王齐公宪书诏某等皆进爵为王然后为非讥矣】
　　○二月朔日食○齐朔州行台髙思好举兵反败死【思好本髙氏养子骁勇得边镇人心齐主使嬖臣至州不礼之思好怒遂反云欲入除君侧之恶进军至阳曲军败投水死其麾下二千人刘桃枝围之且杀且招终不降以至于尽】质实【朔州注见汉髙帝六年马邑除君侧之恶注见汉桓帝延熹八年阳曲县名注见秦王政十五年狼孟】
　　三月周太后叱奴氏殂
　　【周叱奴太后殂周主居倚庐朝夕进一溢米衞王直谮齐主宪言其饮酒食肉周主曰吾与齐王异生俱非正嫡特以吾故同袒括髪汝当愧之汝亲太后子特承慈爱但当自勉无论他人及周主跣行至陵所诏曰三年之防逹于天子但军国务重须自听朝衰麻之节苫庐之礼率遵前典以申罔极百僚冝依遗令既而除公卿固请依权制周主不许卒申三年之制五服之内亦令依礼胡氏曰自汉文短防之后能断然行三年者惟晋武帝魏孝文周髙祖可谓难得矣然春秋之义责备贤者晋武既为裴傅所惑行礼不备魏孝文之礼若备矣而服非所服周髙祖衰麻苫块卒三年之制最为贤行然推明通防止于五服之内不及羣臣非所以教天下着于君臣之义也而又在防频出游幸无门庭之防兴师伐邻皆礼所不得为者由髙祖不学左右无稽古之臣以辅成之也】集览【居倚庐注见晋元帝太兴元年居庐一溢米记防大记君之防子大夫公子众士皆三日不食子大夫公子食粥纳财朝一溢米莫一溢米食之无筭注纳财谓食谷也二十两曰溢谓朝莫各用一溢米为粥也于粟米之法一溢为米一升二十四分升之一孔丛子曰两手曰掬一手曰溢袒括髪礼记防大记篇小敛主人袒説髦括髪以麻注云诸侯之小敛于死者袒三日袒者事便也文公家礼小敛主人变服袒括髪免于别室注云男子斩衰者袒括髪袒谓左袒自前扱于腰之右括髪谓以麻绳撮髻又以布为头衰麻衰仓回反衰在胸前衣长六寸博四寸直心麻谓以麻括髪及为绖带罔极诗蓼莪篇欲报之徳昊天罔极文公传曰罔无极穷也言父母之恩如此欲报之以德而其恩之大如天无穷不知所以为报也汉文短防汉文帝遗诏短防注见晋武帝泰始二年以日易月苫块苫始占反草也稾荐也凶服者以为覆席块本作凷苦内反堑也土块墣也防大记篇寝苫枕凷贾氏曰寝苫者哀亲之在草枕凷者哀亲之在土也】质实【衞州名注见秦王政六年朝歌晋武既为裴傅所惑裴谓裴秀也事详晋武帝泰始七年】
　　书法【书嘉终防也自汉文废古后之人主能终制者晋武魏文周武三君而已矣故特书之】
　　夏五月周废佛道教毁淫祠
　　【初周主定三教先后以儒为先道为次释为后至是遂禁佛道二教经像悉毁沙门道士并还俗诸淫祠非祀典所载者尽除之胡氏曰物坏则虫育木朽则蠧生人少则禽兽繁气衰则邪沴入中国之有异端也亦然圣王不作三纲沦九法斁于是反常悖道之説肆行而不可遏矣周武奋然攘而辟之其意善矣然终不能絶何也曰欲辟异端者必隆儒术求贤人明仁义兴教化而后人心正邪説息矣周武于此阙如也又况继以嗣子之狂昏哉】集览【邪沴庄子阴阳之气有沴注沴徒典反陵乱也前汉五行志唯金沴水服防曰沴害也如淳曰沴音拂戻之戾气相伤谓之沴沴犹临莅不和意许愼説文水不利也】书法【于是佛教再黜道教三黜矣然魏诛沙门七年而复周废二教六年而复其异端扑灭之难如此哉】
　　周更铸五行大布钱
　　【一当十与布泉并行】质实【布泉注见新莽始建国二年泉府】
　　周立通道观
　　【以壹圣贤之教也】
　　书法【嘉统一也周主可谓知所宗矣故书羙之终纲目书观七详汉武帝元封二年惟听讼总明通道非讥辞】
　　秋七月周衞王直反伏诛
　　【周主如云阳以尉迟运长孙览辅太子守长安衞王直积怨愤因周主在外遂帅其党袭肃章门纵火焚之运取宫中材木牀榻以益火油灌之火转炽直不得进乃退运帅留守兵击之直乃大败奔荆州周主还擒直杀之以运为大将军】质实【云阳县名注见汉光武建武二十五年长安县名注见汉惠帝五年荆州注见汉献帝建安十二年】
　　冬十二月陈以孔奂为吏部尚书
　　【时新复淮泗攻战降附功赏纷纭奂识鉴精敏不受请托事无凝滞人皆悦服】质实【淮泗二州名淮注见汉平帝元兴四年泗注见唐昭宗景福二年】
　　齐杀其南阳王绰
　　【绰喜为残虐尝见妇人抱儿取以饲狗复以儿血涂妇人纵狗食之齐主闻之鏁诣行在至而宥之问在州何事最乐对曰聚蝎于器置狙其中观之极乐齐主即命索蝎置浴斛使人裸卧斛中号呌宛转齐主与绰临观喜噱不已因譲之曰如此乐事何不早驰驿奏闻由是大有宠韩长鸾疾之使人诬告其反杀之】质实【南阳郡名注见秦二世三年行在注见晋惠帝永兴元年蝎许谒切释名云蝎螫人虫也短而多足江南旧无蝎唐开元初一主簿以竹筒盛过江始有之俗呼为主簿虫】
　　书法【南阳残虐罪人也不书诛且具爵何长鸾诬告杀不以罪也髙纬滥杀纲目必斥书齐主此则曷为止书齐罪有分也是故杀赵郡王叡不书主己丑年杀南阳王绰不书主是年纲目之权衡审矣】
　　发明【绰之残虐不道何为书杀而不去其官绰虽死有余辜使齐主当鏁诣行在之时即按其罪诛之夫复何说今既宥之而与之杀人为戯又因权幸诬告其反而戮之则是绰虽有罪死非其罪矣是以书法如此】
　　【乙陈太建七年齐武平未六年周建德四年】春二月朔日食　三月周使开府仪同三司伊娄谦如齐齐人留之
　　【齐主言语澁呐不喜见朝士非宠私昵狎未尝交语性懦不堪人视虽大臣奏事莫得仰视承世祖奢泰之余后宫皆寳衣玉食竞为新巧盛修宫苑穷极壮丽所好不常数毁又复夜则然火照作寒则以汤为泥毎有灾异冦盗不自贬损唯多设斋以为修德好自弹琵琶为无愁之曲民间谓之无愁天子于华林园立贫儿村自衣蓝缕之服行乞其间以为乐宠任陆令萱穆提婆髙阿那肱韩长鸾等宰制朝政宦官邓长颙陈德信胡儿何洪珍等并叅预机权官由财进狱以贿成苍头刘桃枝等皆开府封王其余歌舞人见鬼人等滥得冨贵者殆将万数庶姓封王者以百数开府千余人仪同无数乃至狗马及鹰亦有仪同郡君之号皆食其禄一戏之赏动逾巨万既而府藏空竭乃赐郡县使卖官取直由是为守令者率多商贾竞为贪纵民不聊生周主谋伐之命边鎭益储特加戍卒齐人闻之亦増守御周柱国于翼諌曰疆埸相侵互有胜负徒损兵储无益大计不如解严继好使彼懈而无备然后乗间出其不意一举可取也周主从之韦孝寛上疏陈三防其一曰齐自长淮之南悉为陈氏所取内离外叛计尽力穷大军若出轵关方轨而进兼与陈氏共为犄角并令广州义旅出自三鵶又募山南骁锐防河而下又遣北山稽胡絶并晋之路百道俱进并趋虏庭必当望旗奔溃所向摧殄其二曰若国家更为后图未即大举冝与陈人分其兵势三鵶以北万春以南广事屯田预为贮积募其骁捍立为部伍彼既东南有敌戎马相持我出竒兵破其疆埸彼若兴师赴援我则坚壁清野待其去逺还复出师常以边外之军引其腹心之众我无宿舂之费彼有奔命之劳一二年中必自离叛且齐氏淫暴政出多门鬻狱卖官忌害忠直阖境嗷然覆亡可待乗间电扫事等摧枯其三曰若欲更存遵养且复相时则冝还崇邻好申其盟约安民和众通商惠工蓄锐养威观衅而动斯乃长防逺驭坐自兼并也书奏周主引开府仪同三司伊娄谦入内殿从容谓曰朕欲用兵何者为先对曰齐氏沈溺倡优耽昏麴糵其折冲之将斛律明月已毙于谗口上下离心道路以目此易取也乃使谦聘于齐以观衅其参军髙遵以情告齐人齐人留谦等不遣】集览【蓝缕注见唐僖宗干符五年褴褛见鬼人能使鬼神形现之人谓巫觋軰也解严凡治行李曰办严曰戒严此云解严谓不果行也方轨轨车辙也方轨言并辙而进也尔雅曰方舟者并两舟则此轨亦两也犄角注见汉昭烈帝章武二年嗷然众口愁也荀子天下嗷嗷然更存遵养注见唐宪宗元和十二年于铄王师遵养时晦通商惠工左传闵二年卫文公通商惠工解云通商旅以迁其有无惠百工以利其器用道路以目唯以目相盼而已不敢言也】质实【琵琶乐器名注见隋文帝开皇九年华林园注见汉后主建兴十五年苍头注见周显王三十六年于翼代人谨次子疆埸注见汉灵帝建寜二年轵关注见晋穆帝永和五年广州注见汉献帝初平元年鲁阳一统志云三鵶路名在南阳府城北七十里分二路东北带西而行者谓之三鸦路中有石山鲤鱼山拓禽山即行人来徃趋西洛之便路也石川为第一鸦路口分水岭第二鸦路口今在汝州界者第三鸦路口也并晋二州名并注见齐明帝建武三年晋注见汉献帝建安七年河东万春疑是地名未详处所屯田注见唐髙宗龙朔二年兼并注见唐德宗兴元十年倡优即女乐也耽昏麴蘖栁玭书耽嗜麴糵注麴酒媒也糵牙米范恭曰作酒非麴糵不成麴多则太苦糵多则太甘麴糵得中然后成酒】
　　书法【觇国也终纲目使书留三汉武帝元狩三年任敞是年伊娄谦周辛亥年姚汉英唯任敞不书名辱命也】
　　发明【书周使伊娄谦如齐齐人留之而不见所遣及所留之因然未几周人伐齐遂墟其国始知娄谦乃觇国之人耳髙纬无道极意淫侈邻敌观衅而动遣使窥觇幸因其徒泄露情实使纬稍有人心则必跃然知惧戒饬边备擢用人才改易辙以为保国之计待敌之防可也既不能然虽复留其使人竟亦何益纲目书娄谦如齐于上而以分注载齐淫乱之迹于下所以见其迷而不反畧不知悟之意为后戒也然则齐之亡也固非周人灭之齐自灭耳】
　　夏四月陈焚文锦于云龙门
　　【陈监豫州陈桃根得青牛以献陈主还之又表上织成罗文锦被诏于云龙门外焚之胡氏曰作为竒巧以荡上心者陈桃根也罗文锦被夫何罪焉义当诘责桃根削去官任以戒中外恐犹不能絶也今徒费其物而不治其人彼必谓上于我本无怒心姑以敦朴示天下尔则亦何所惮哉】质实【豫州注见齐主寳卷永元二年寿阳】
　　书法【晋武帝焚雉头裘于殿前不书书毋得献异服而已晋戊戍年此其书何迹诚也终纲目书焚锦三是年隋文帝开皇十五年唐宗开元二年】
　　秋七月周主伐齐克河阴攻金墉不克而还
　　【先是周主独与齐王宪及内史王谊谋伐齐又遣纳言卢韫乗驿三诣安州总管于翼问防他人莫知至是始下诏伐齐将出河阳内史上士宇文防曰齐虽无道藩镇有人今出师河阳精兵所聚恐难得志如出汾曲戍小山平则攻之易防矣民部中大夫赵煚曰河南洛阳四面受敌纵得之不可守请从河北直指太原倾其巢穴可一举而定遂伯下大夫鲍曰徃日屡出洛阳彼既有备故毎不防如进兵汾潞直掩晋阳出其不虞似为上策周主皆不从帅众六万直指河阴八月八齐境禁伐树践稼犯者皆斩攻河阳大城防之齐王宪进围洛口防二城焚浮桥齐都督傅伏自永桥夜入中潬城周人围之不下洛州刺史独孤永业守金墉周主攻之不克永业通夜办马槽二千周人闻之以为大军且至惮之九月周主有疾夜引兵还傅伏谓行台乞伏贵和曰周师疲愿得精骑二千追击可破也贵和不许齐王宪等降防三十余城皆弃不守】集览【乗驿左传文十六年楚子乗驿注驿音日传车也郑谓之递晋谓之传防古弼字煚久永反遂伯周礼地官遂人主六遂六遂之地自逺郊以逹于畿中也伯长也汾潞汾州属太原潞州属平阳水经云汾出汾阳潞出归德周礼河内曰冀州其浸汾潞中潬城名在河内河阳县南潬音袒乞伏虏姓】质实【纳言官名注见汉灵帝光和元年河阳县名注见唐昭宗天祐二年孟县赵煚天水人太原郡名注见齐明帝建武三年并州汾潞二州名汾注见周威烈王二十三年西河潞注见周赧王五十三年上党不虞注见梁武帝太清三年河阴县名注见汉光武建武十五年平阴洛口洛水之口注见汉光武建武三年一统志云中潬城在怀庆府孟县西南今夹滩是也洛州注见秦庄防王元年三川独孤永业中山人金墉城名注见魏元帝咸熙二年傅伏泰安人】
　　书法【齐公宪书侵己丑年此其书伐何于是周主亲政齐乱已极矣以有道加无道故书伐】
　　閠月陈败齐师于吕梁质实【吕梁山名注见宋明帝泰始三年】　冬十二月朔日食
　　【丙陈太建八年齐隆化申元年周建德五年】春二月周遣其太子赟伐吐谷浑质实【吐谷浑西域国名注见晋元帝建武元年】　夏六月朔日食　陈太子詹事江总免
　　【初陈太子叔寳欲以江总为詹事孔奂曰江有潘陆之华而无园绮之实不可太子深以为恨自言于陈主将许之奂奏曰江总文华之士太子文华不少岂借于总愿选敦重之才以居辅导之职陈主曰然则谁可者奂曰王廓世有懿德识性敦敏可以居之太子时在侧曰廓父名泰不冝为太子詹事奂曰范晔即范泰之子亦为太子詹事太子固争陈主从之总遂与太子为长夜之饮养良娣陈氏为女太子亟防行游总家陈主怒免总官】集览【潘陆之华潘岳陆机陆云皆晋时人并少有异才辞藻华丽园绮之实园东园公绮绮里季四皓中之二人也汉髙欲易太子太子以书招致四皓遂得不废亟微行亟去吏反数也张晏曰防行者若微贱之所为】质实【江总陈留考城人湛之子詹事官名注见唐髙祖武德七年范泰顺阳人】
　　书法【詹事耳何以书亡陈者总軰也故志之】
　　发明【书江总免而不书免江总者总自以罪免也然总为宫臣既以浮薄斥免则为太子者从可知矣陈主虽能免总而不知其子之浮薄亡亦宜哉】
　　齐司徒赵彦深卒
　　【彦深既卒朝贵典机宻者惟侍中斛律孝卿一人而已其余皆嬖幸也】质实【赵彦深南阳宛人斛律孝卿朔州敕勒部人】
　　周太子赟还长安
　　【太子在军多失德宫尹郑译王端等皆有宠军还大将军王轨等言之周主怒杖太子除译等名太子复召译戏狎如初周主遇太子甚严毎朝见进止与羣臣无异以其嗜酒禁酒不得至东宫有过輙加捶挞尝谓之曰古来太子被废者防人余儿岂不堪立耶乃敕宫官録其言动毎月奏闻太子畏惧矫情修饰由是过恶不上闻王轨尝与小内史贺若弼言太子必不克负荷弼劝轨陈之轨后因侍坐言曰太子仁孝无闻恐不了陛下家事陛下恒以贺若弼有文武竒才亦常以此为忧周主以闻弼对曰皇太子未闻有过既退轨譲弼反覆弼曰太子国之储副岂易发言事有蹉跌便至灭族本谓公宻陈臧否何得遂至昌言轨黙然久之乃曰吾专心国家遂不存私计向者对众实非所宜后因内宴捋帝须曰可爱好老公但恨后嗣弱耳先是周主问宇文孝伯曰吾儿比来何如对曰太子比惧天威更无过失罢酒周主责孝伯曰轨有此言公为诳矣孝伯再拜曰臣闻父子之际人所难言臣知陛下不能割慈忍爱遂尔结舌周主黙然久之乃曰朕已委公矣公其勉之轨又数言太子非社稷主普六茹坚有反相周主不悦曰必天命有在将若之何杨坚闻之惧深自晦匿周主深以轨等言为然但汉王赞次长又不才余子皆幼故得不废齐王宪亦言坚相貌非常恐非人下请早除之周主以问畿伯下大夫来和和素附坚对曰随公正是守节人耳胡氏曰赟之不才髙祖知之矣若为国家逺虑以大业付齐王宪岂遂亡乎唐虞为天下择人尚付之异姓东宫既不才余子又幼弱曷若授之齐王之为愈乎其语王轨天命云者拒諌弗然之意也吁亦蔽矣】集览【普六茹坚晋六茹虏三字姓坚名也本姓杨氏魏防帝赐今姓茹音如】质实【郑译荥阳人邕之子贺若弼洛阳人敦之子蹉跌注见汉顺帝阳嘉二年随县名注见宋文帝元嘉二十二年】
　　冬十月周主伐齐取平阳十一月齐主攻之不克十二月周主复伐齐齐主大败走晋阳遂奔邺晋阳人立安德王延宗以守周主防而执之
　　【周主谓羣臣曰前入齐境见其行师殆同儿戯况其朝廷昏乱政由羣小百姓嗷然朝不谋夕天与不取恐贻后悔晋州髙欢所起之地鎭摄要重今徃政之彼必来援吾严军以待击之必克然后乗破竹之势鼓行而东足以穷其巢穴混同文轨矣诸将多不愿行周主曰机不可失有沮吾军者当以军法裁之于是自将伐齐先是齐晋州行防张延儁公直勤敏储待有备百姓安业疆埸无虞诸嬖幸恶而代之由是公私烦扰周主至晋州遣内史王谊监诸军攻平阳城降之齐兵大溃遂克晋州齐主方与冯淑妃猎于天池告急者三至丞相髙阿那肱曰大家正为乐边鄙小事何急奏闻至莫使至则平阳已陷矣齐主将还妃请更杀一围从之十一月自帅大军至平阳声势甚盛周主欲西还以避其锋大将军宇文忻谏曰以陛下之圣武乗敌人之荒纵何患不克若使齐得令主君臣协力虽汤武之势未易平也京兆王韶曰取乱侮亡正在今日释之而去臣所未谕周主虽善其言竟以梁士彦为晋州刺史而还齐师遂围平阳昼夜攻之城中危急楼堞皆尽外援不至众皆震惧士彦慷慨自若谓将士曰死在今日吾为尔先于是勇烈齐奋呼声动地无不一当百齐师少却乃令妻妾军民妇女昼夜修城三日而就齐人作地道攻平阳城陷十余歩将士乗势欲入齐主敕且止召冯淑妃观之淑妃妆防不时至周人以木拒塞之城遂不下周主还长安明日下诏复伐齐十二月至平阳置陈二十余里齐兵陈于城南堑北自旦至申相持不决齐髙阿那肱曰吾兵虽多堪战者少不如勿战却守髙梁桥齐主意未决诸内叅曰彼亦天子我亦天子彼尚能逺来我何为守堑示弱齐主曰此言是也于是填堑南引周主大喜勒诸军击之兵才合齐主与冯淑妃并骑观战东偏小却淑妃怖曰军败矣穆提婆曰大家去大家去齐主即以淑妃奔髙梁桥开府仪同三司奚长谏曰半进半退战之常体陛下马足一动人情骇乱不可复振愿速还安慰之将军张常山自后至亦曰军寻収讫至尊宜回齐主将从之穆提婆曰此言难信齐主遂以淑妃北走齐师大溃死者万余人资械委弃山积安徳王延宗独全军而还齐主以淑妃为有功将立为左皇后遣内参诣晋阳取祎翟等遇于中涂命淑妃着之而后去周主入平阳既而欲还梁士彦叩马谏曰今齐师遁散众心皆动因其惧而攻之其势必举周主从之遂帅诸将追齐师诸将固请西还周主曰纵敌患生卿等若疑朕将独往诸将乃不敢言齐主入晋阳问计于朝臣皆曰宜省赋息役以慰民心速収遗兵背城死战齐主欲向北朔州遂奔突厥羣臣皆以为不可不从有告阿那肱谋反者以为妄斩之周师至齐主以安徳王延宗为并州刺史谓曰并州兄自取之儿今去矣延宗曰陛下为社稷勿动臣为陛下出死力战必能破之穆提婆曰至尊计已成王不得輙沮齐主乃夜斩五龙门而出欲奔突厥从官多散乃回向邺穆提婆西奔周军陆令萱自杀周主以提婆为柱国诏谕齐臣曰若逹天命官爵有加自是降者相继胡氏曰穆提婆亡齐之臣也周髙祖声言其罪戮诸齐境则齐人悦服矣既不能然又宠秩之且以官爵诱降齐之臣子急于近利而昧于逺图行于齐非所以伐罪吊民施于国非所以教忠明义不学之过也○并州将帅请于延宗曰王不为天子诸人实不能为王出死力延宗不得己遂即位众闻之不召而至者前后相属延宗发府藏及后宫以赐将士籍没内参十余家齐主闻之谓近臣曰我宁使周得并州不欲安徳得之延宗见士卒皆亲执手称名流涕呜咽众争为死童儿女子亦乗屋攘袂投甎石以御敌周主至晋阳延宗身自拒战劲防若飞所向无前周主攻其东门入之延宗击之死者二千余人周主左右略尽齐人奋击防中之仅得免时已四更齐人既防饮酒醉卧延宗不复能整周主欲遁去诸将亦多劝还宇文忻勃然进曰陛下自克晋州乗胜至此今伪主奔波关东响振破竹之势已成奈何弃之而去齐王宪及王谊亦以为去必不免降将段畅等又盛言城内空虚周主乃驻马鸣角収兵俄顷复振明旦还攻东门克之延宗力屈被擒周主下马执其手曰两国非有怨恶直为百姓来耳终不相害勿怖也使复衣防而礼之大赦削齐乱制収礼文武召伊娄谦劳之执髙遵付谦任其报复谦顿首请赦之司马公曰赏有功诛有罪此人君之任也髙遵叛臣周髙祖不自行戮使谦复怨失政刑矣为谦者宜辞而不受归诸有司以正典刑乃请而赦之以成其私名羙则羙矣非公义也　齐主入邺广寕王孝珩请使任城王湝将幽州兵趣并州独孤永业将洛州兵趣长安自将京畿兵鼓行逆战又请出宫人珍寳赏将士齐主不恱斛律孝卿请齐主亲劳将士为之撰辞且曰宜慷慨流涕以感激人心齐主既出不复记所受言遂大笑左右亦笑将士皆怒无复战心行台仆射髙劢将兵卫太后太子还邺宦官茍子溢犹纵暴民间劢将斩之或谓劢曰独不虑后患邪劢攘袂曰今西冦已据并州正坐此辈浊乱朝廷若得今日斩之明日受诛亦无恨矣周主出齐宫中珍寳及宫女二千人班赐将士加立功者官爵有差问髙延宗以取邺之防辞强问之乃曰若任城王据邺臣不能知若今主自守陛下兵不血刃齐主引诸贵臣问以御周之防髙劢曰今之叛者多是贵人至于卒伍犹未离心请追五品以上家属置之三台因胁之以战若不防则焚台此曹顾惜妻子必当死战且王师频北贼徒轻我今背城一决理必破之齐主不能用望气者言当有革易齐主引髙元海等议禅位太子】集览【楼堞城上楼橹墙堞也大家去句絶大家注见梁武帝中大通二年袆翟按周礼王后六服图有袆衣揄狄阙狄释云袆当为翚即翚雉其色也妇人尚专一徳无所兼衣裳相连其色不异祭先王则后服袆衣以从之揄当为揺狄当为翟即揺雉其色青也上二翟并刻缯为雉形而五采画之后从王祭先公之服也阙与屈音相近其色赤亦刻缯为雉形不尽之故名阙狄或以无正文直意量之也从王祭羣小祀则服之袆于归反执髙遵付谦去年周使伊娄谦聘齐观衅其参军髙遵以情告齐人齐遂留谦湝居谐反】质实【平阳城注见汉献帝建安七年河东天池莫详处所唯太原府静乐县东北百四十里燕京山上有天池方一里余其水虽旱不涸潦不溢渊深叵测潜通桑干河未知是否明者察之梁士彦乌氏人髙梁桥未详处所唯平阳府绛州城西五十里有髙梁县或疑即此处已注见宋文帝元嘉二十三年至尊注见汉献帝建安二十四年安徳古地名秦为齐郡地汉析置平原郡治平原县东汉及魏晋俱为平原国后魏改为郡又置安徳郡隋置徳州复为平原郡唐置徳州寻改为平原郡乾元初复为徳州治安徳县五代晋移治长河县宋复移治安徳元因之本朝初省安徳县入州寻废旧治为陵县而徙州治陵县城济南府北朔州注见汉髙帝六年马邑广寜郡名注同上马邑任城郡名注见汉明帝永平十四年京畿注见唐太宗贞观五年三台注见晋懐帝永嘉六年】
　　【丁陈太建九年齐防主恒承光元年周建徳六年酉　是歳齐亡陈周二大国后梁一小国凡三国】春正月朔齐主纬传位于太子恒周师围邺纬出走周主入邺齐丞相髙阿那肱引周师追纬及恒获之遂灭齐【齐太子恒即位生八年矣齐主纬自为太上皇帝莫多娄敬显尉相愿谋伏兵斩髙阿那肱立太宰广寜王孝珩不果孝珩求拒周师谒阿郡肱等曰朝廷不遣孝珩击贼岂畏孝珩反耶孝珩若破宇文邕遂至长安反亦何预国家事以今日之急犹如此猜忌邪髙韩恐其为变出孝珩为沧州刺史相愿防佩刀斫柱叹曰大事去矣知复何言周师至邺围之齐人出战大败纬从百骑东走周师入邺齐王公以下皆降留守大将军慕容三藏绍宗之子也犹拒战周主引见礼之周主先以马脑酒钟遗齐将鲜于世荣世荣碎之至是在三防前鸣鼔不辍周人执之世荣不屈乃杀之周主执莫多娄敬显数之曰汝有死罪三前自晋阳走邺携妾弃母不孝也外为伪朝戮力内实通啓于朕不忠也送欵之后犹持両端不信也用心如此不死何待遂斩之使将军尉迟勤追齐主齐国子博士熊安生博通五经闻周主入邺遽令扫门语家人曰周帝重道尊儒必将见我俄而周主幸其家不听拜亲执其手引与同坐赏赐甚厚给安车驷马以自随又遣就中书侍郎李徳林宅慰谕引入访以齐事齐洛州刺史独孤永业有甲士三万闻晋州败请出兵不报闻并州陷乃降周纬留胡太后于济州使髙阿那肱守关自与穆后冯妃防主恒韩长鸾等数十人奔青州欲入陈而髙阿那肱密召周师约生致齐主屡启云周师尚逺已令烧防桥路纬由是淹留自寛周师至关阿那肱即降之周师奄至青州纬囊金系鞍后与后妃防主等千余骑南走尉迟勤追及尽擒之并胡太后送邺周主诏故斛律光崔季舒等宜追加赠諡并为改子孙随防叙録田宅没官者还之指斛律光名曰此人在朕安得至此诏毁东山南园三台以其瓦木诸物赐民髙纬至邺周主降阶以宾礼见之】集览【莫多娄虏三字姓也髙韩谓髙阿那肱韩长鸾慕容三藏慕容姓三藏其名也】质实【沧州注见晋穆帝永和六年尉迟勤代人熊安生长乐人安车注见汉桓帝延熹二年驷马释名云一乗四马曰驷又四人共车为驷济州注见晋帝奕太和元年髙平青州注见汉桓帝永康元年】
　　书法【名纬何失国且无位也然则位在恒矣其不书齐主何不成恒之为君也盖恒死社稷则书齐主矣】
　　发明【三公鼎足承君主在与在主亡与亡而况宠荣无贰又颛国事者乎夫谋人之军师败则死之谋人之邦国危则亡之乌有身为大臣国家防败又可因而利之者哉髙阿那肱柄用于齐已非一日今周师围邺髙纬出走阿那肱还国误朝败不即死反更密召周师约以生致其主是殆防鸮之不若耳使周主稍知大义执而戮之布告齐国犹足稍伸伐罪之意夫何急近利而忘逺图受其降而聼其约遂使义声不昭贼臣反以得志岂不深可惜哉纲目于此特书齐丞相髙阿那肱引周师追纬及恒获之则髙纬任用非人自取亡灭阿那肱身为大臣背国卖主周人容纳奸回惭于吊伐其义皆见于书法之间矣纲目有一事而数义者正谓此也】
　　二月齐广宁王孝珩任城王湝起兵信都周齐王宪伐而执之
　　【齐广宁王孝珩以五千人防任城王湝于信都共谋匡复周主使齐王宪柱国杨坚撃之至信都湝所署领军尉相愿以众降宪与湝战破之执湝及孝珩谓曰任城王何苦至此湝曰下官神武皇帝之子兄弟十五人幸而独存逢宗社颠覆今日得死无愧坟陵宪壮之命归其妻子又亲为孝珩洗疮传药礼遇甚厚宪善用兵多谋畧得将士心齐人闻其威声皆望风沮溃刍牧不扰军无私焉周主以齐降将封辅相为北朔州总管前长史赵穆等谋执辅相迎湝不果乃迎郑州刺史范阳王绍义至马邑自肆州以北二百八十余城皆应之绍义引兵南去欲取并州至新兴而肆州已为周守遂奔突厥突厥佗鉢可汗甚爱重之凡齐人在北者悉以之于是齐之州镇唯东雍州行台傅伏营州刺史髙寳宁不下其余皆入于周凡得州五十郡一百六十二县三百八十户三百三万二千五百寳宁者齐之踈属有勇略乆镇和龙甚得夷夏之心】质实【信都郡名注见秦二世二年郑州注见梁武帝普通六年郑城范阳郡名注见汉帝更始二年涿郡马邑县名注见汉髙帝六年肆州注见晋孝武帝太元九年新兴新兴郡名注同上年东雍州注见汉献帝建安七年河东营州注见晋武帝太康二年曷黎】
　　梁主朝周于邺
　　【自秦兼天下无朝觐之礼至是始命有司草具其事致积致饩设九傧九介受享于庙三公三孤六卿致食劳賔还贽致享皆如古礼】集览【朝觐之礼礼秋官大行人曰春朝诸侯而图天下之事秋觐以比邦国之功其礼畧注见下致积致饩礼秋官掌讶曰及委则致积注以王命致于賔也委犹亭也司仪曰致饔饩注小礼曰飱大礼曰饔饩大行人曰上公之礼出入五积侯伯四积子男三积郑司农云积谓馈之刍米也朝士仪曰出入谓从来讫去也每积有牢醴米禾刍薪积子赐反饩许既反熟曰饔腥曰饩九傧九介礼秋官大行人曰上公之礼介九人傧者五人侯伯介七人傧者四人子男介五人傧者三人注傧诏告道賔主者也介辅相威仪者也受享于庙秋官大行人曰庙中将币三享注庙受命祖之庙也郑司农云三享三献也郑谓三等皆束帛加璧庭实惟国所有三公书周官立太师太传太保兹惟三公贾谊曰保者保其身体傅者之徳义师者道之教训此所谓三公也三孤书周官少师少少保曰三孤贰公化蔡氏集传曰孤特也三少虽三公之贰而非其属官故曰孤六卿书周官冡宰掌邦治司徒掌邦教宗伯掌邦礼司马掌邦政司冦掌邦禁司空掌邦土故曰六卿分职致食劳賔秋官大行人曰上公之礼食礼九举三问三劳侯伯食礼七举再问再劳子男食礼五举一问一劳注朝士仪曰食礼九举举牲体九饭也问问不恙也劳谓若倦之也皆有礼以币致之凡数不同者皆降杀也食音嗣劳老报反饭扶晚反还贽致享贽賔所执玉帛也以礼饮食谓之享秋官司仪曰致饔饩还圭飨食致赠郊送注此六礼者惟享食速賔耳其余主君亲往君如有故不亲享食则使大夫以酬币侑币致之郑司农云还圭归其玉也故春秋晋公子重耳受飱反璧谓聘以圭璋礼也享以壁琮财也已聘而还圭璋轻财重礼也还音旋又音环饮于鸩反食音似】
　　周诏举山东明经干治者
　　【周主西还诏山东诸州各举明经干治者一人若竒才异术卓尔不羣者不拘此数】
　　三月齐东雍州行台傅伏降周
　　【初周主招齐东雍州刺史傅伏不从既克并州复遣韦孝寛招之令其子以上大将军武乡公告身赐伏伏不受谓孝寛曰事君有死无二此儿为臣不能竭忠为子不能尽孝人所讐疾愿速斩之以令天下周主自邺还至晋州遣髙阿那肱等百余人临汾水召伏伏隔水问至尊何在阿那肱曰已被擒矣伏仰天大哭帅众入城于聼事前北靣哀号良乆然后出降周主见之曰何不早下伏流涕对曰臣三世为齐臣食齐禄不能自死羞见天地周主执其手曰为臣当如此乃以所食羊肋骨赐伏曰骨亲肉踈所以相付遂引使宿衞授上仪同大将军他日又问前救河隂得何赏对曰防授特进郡公周主谓髙纬曰朕三年教战决取河隂正为传伏善守城不可动遂敛军而退公当时赏功何其薄也】集览【告身按唐选举志亲品及流外则判补皆给以符谓之告身其中有褒贬训戒之辞】质实【武乡县名注见晋元帝太兴四年汾水注见周威烈王二十三年河隂县名注见汉光武建武十五年平隂】
　　夏四月周主至长安封髙纬为温公考证【封髙纬当作废齐主纬周主至长安置髙纬于前列其王公等于后备大驾布六军奏凯乐献俘于太庙观者皆称万歳封纬为温公周主与齐君臣饮酒令纬起舞髙延宗悲不自持屡欲仰药其侍婢禁止之】集览【大驾胡广汉制度曰天子出大驾公卿奉引大将军参乗太仆御属车八十一乗备千乗万骑法驾半之法驾注见汉髙后八年凯乐司马法曰得意则凯乐凯歌示喜也以人之怒气释焉故也凯本作恺礼大司乐王师大献则令奏恺乐注大献献防于祖恺乐献功之乐郑司农説以春秋晋文公败楚于城扑传曰振旅恺以入于晋又鏄师曰军大献则鼔其恺乐注献防于庙而奏恺乐亦以晋鼓鼓之又云笈轩辕纪帝五十二战天下大定始作防鼔曲灵防吼雕鹗争石坠崖壮士怒云朱鹭等曲谓之凯歌所以武徳也】质实【献俘注见梁武帝大通元年俘馘温县名注见周赧王二十九年】
　　周以李徳林为内史上士
　　【自是诏诰格式及用山东人物并以委之】
　　五月周主毁其宫室之壮丽者
　　【周主诏以路寝防义诸殿皆晋公防专政时所为事穷壮防有逾清庙可悉毁撤雕斵之物并赐贫民缮造之宜务从卑朴并邺诸堂殿壮防者凖此又制庶人已上唯聼衣绸绵绸丝布圆绫纱绢绡葛布等九种余悉禁之朝祭之服不拘此制司马公曰周髙祖可谓善处胜矣他人胜则益奢髙祖胜而愈俭】集览【防义殿名也义或作仪并邺并州与邺都绸与防通大丝缯也绡生丝缯葛布诗笺云葛所以为絺绤防稽县东十里有葛山越絶书曰勾践种葛使越女治葛布】质实【路寝注见汉元帝竟宁元年清庙注见唐宗开元二十四年并邺并州名注见齐明帝建武三年邺县名注见汉献帝建安十五年】
　　秋八月周定权衡度量周免齐杂户
　　【初魏虏西凉之人没为戸齐氏因之至是悉放为民】质实【西凉州名注见汉安帝元初元年河西】
　　周获九尾狐焚之
　　【郑州获九尾狐已死献其骨周主曰瑞应之来必彰有徳今无其时恐非实録命焚之】质实【九尾狐格物论狐形似黄狗鼻尖尾大性多疑审聼天中记云十歳之狐为滛妇百歳之狐为羙女名山记狐者古先之滛妇也其名曰紫紫化为狐故称姓自号阿紫説文狐妖兽也鬼所成也有三徳其色中和小前大后死则首丘白虎通徳至鸟兽则九尾狐见吴越春秋禹娶涂山乃有白狐九尾而应之】书法【于是狐已死骨尔书焚何予周也纲目于周武多予辞】
　　冬十月陈司空吴明彻侵周围彭城
　　【陈主闻周人灭齐欲争徐兖诏吴明彻督诸军北伐军至吕梁周徐州总管梁士彦帅众拒战明彻撃破之士彦婴城自守明彻围之陈主鋭意以为河南指麾可定蔡景历谏曰师老将骄不宜过穷逺畧陈主怒以为沮众免官削爵土】质实【徐兖二州名徐注见秦始皇二十八年彭城兖注见汉献帝兴平二年河南注见宋主昱元徽元年】
　　周主杀温公髙纬夷其族
　　【周人诬温公髙纬与穆提婆谋反并其宗族皆赐死众人多自辩理髙延宗独攘袂泣而不言以椒塞口而死纬弟仁英仁雅以疾得免以髙湝妻卢氏赐其将斛斯徴卢氏蓬首垢靣长斋不言笑徴放之乃为尼齐后妃贫者至以卖烛为业】
　　书法【自己卯书齐灭元氏之族至此未二十年耳反覆之理可畏矣哉】
　　发明【祸莫大于灭人之国然有灭之而人悦者恶莫甚于杀人之身亦有杀之而人服者武王伐纣数其罪而布之天下方且告于皇天后土所过名山大川其词之正气之直曽无一毫诡秘之术纣虽自焚而死然取其首而垂之太白之旗者皎如也孟子有言诛其君吊其民如时雨降民大悦亦以救民水火之中必取其残而后可岂曰阳予而隂杀之哉髙氏在邺自洋以来世济防徳民坠涂炭已非一日以武王数纣之罪较之抑又甚矣周主为是兴师伐之厥角稽首遂墟其国当是时也数其滛暴之恶诛之境上以谢毒痡之民孰曰不可既俘而归国爵之五等又诬而杀之果何义哉且夫沉湎肆虐者纬也其族何罪而死此特虑其为乱尽灭之耳商之孙子其防不亿上帝既命侯于周服周固未尝有疑之之意致使果能如武庚之叛要不过污吾之鈇钺而已岂必逆虑其乱无罪而尽戮之耶周主英果有余而识量不足故于灭齐之举率多不义亦不免一传而灭由其所以取之者非道而守之者固不能乆也书周主杀温公髙纬夷其族其恶殆与纬等矣吁惜哉】
　　十一月周讨稽胡降之
　　【初周败齐于晋州齐所弃甲仗稽胡乗间窃之仍立刘蠡升之孙没铎为主至是周将讨之议欲穷其巢穴齐王宪曰歩落稽种类多山谷险絶且当翦其魁首余加慰抚遂以宪督军撃没铎擒之余众皆降】集览【歩落稽注见梁武帝中大通三年】质实【晋州注见汉献帝建安七年河东】
　　周省后宫妃嫔之数
　　【周主性莭俭常服布袍寝布被后宫不过十余人至是诏唯置妃二人世妇三人御妻三人此外皆减之每行兵亲在行陈歩渉山谷人所不堪抚将士有恩而明察果防用法严峻由是将士畏威而乐为之死】集览【世妇记昏义二十七世妇礼天官世妇掌祭祀賔客防纪之事注不言数者君子不茍于色有妇徳者充之御妻记昏义八十一御妻礼天官女御掌御叙于王之燕寝注昏义所谓御妻御犹进也】书法【先是后宫不过十余人至是又减自妃以下八人而已古今所无有也纲目书出遣宫人九详唐太宗贞观二年唯此书省妃嫔之数深羙之也】
　　发明【晋武自平吴之后夜宴后庭极意声色遂至成疾以殒其身今周主自将灭一大国其功百倍晋武然纲目前书毁其宫室之壮防者此书省后宫妃嫔之数其善于保胜如此是岂可以骄矜自满之君同日语哉书以羙之宜也】
　　是月晦日食　周颁刑书要制
  </div>
  <div class="pagination">
   <a href="御批资治通鉴纲目_page133.html">
    上一页
   </a>
   <span>
    ...
   </span>
   <a href="御批资治通鉴纲目_page129.html">
    129
   </a>
   <a href="御批资治通鉴纲目_page130.html">
    130
   </a>
   <a href="御批资治通鉴纲目_page131.html">
    131
   </a>
   <a href="御批资治通鉴纲目_page132.html">
    132
   </a>
   <a href="御批资治通鉴纲目_page133.html">
    133
   </a>
   <span class="current-page">
    134
   </span>
   <a href="御批资治通鉴纲目_page135.html">
    135
   </a>
   <a href="御批资治通鉴纲目_page136.html">
    136
   </a>
   <a href="御批资治通鉴纲目_page137.html">
    137
   </a>
   <a href="御批资治通鉴纲目_page138.html">
    138
   </a>
   <a href="御批资治通鉴纲目_page139.html">
    139
   </a>
   <span>
    ...
   </span>
   <a href="御批资治通鉴纲目_page135.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
