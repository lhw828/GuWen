<!DOCTYPE html>
<html>
<head>
    <meta charset="UTF-8">
    <title>御批资治通鉴纲目 - 第 113 页/共 243 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御批资治通鉴纲目 - 第 113 页/共 243 页</h1>
    <div class="content">　　二月魏诏羣臣听终三年丧
　　书法【诏听大臣终丧汉安桓之世各一书矣然皆六年而书复断于是书魏诏羣臣听终三年丧而终魏之世无改焉自上率之故也比事而观得失可见矣】
　　发明【三年之丧自天子达于庻人三代共之后世乃断其臣子终丧之理此何理也魏孝文能矫其书之于册葢予之也】
　　○三月魏宴羣臣及国老庻老于华林园
　　【诏国老黄耉已上假中散大夫郡守耆年已上假给事中县令庻老直假郡县各赐鸠杖衣裳诏诸州中正各举民望五十已上守素衡门者授以令长】集览【黄耉注见汉哀帝建平元年耉年耆渠伊反周礼八十曰耆礼记六十曰耆音义曰耆至也至老境也鸠杖后汉礼仪志仲秋之月县道皆案户比民年始七十者授之以玉杖餔之以糜粥八十九十礼有加赐玉杖端以鸠鸟为饰鸠者不噎之鸟也欲老人不噎守素衡门守素谓隠居而循守常分之士也衡门汉书注顔师古曰衡横也横一木以为楣贫者之居也诗陈国风衡门之下可以栖迟毛苌云衡门横木为门言浅陋也文公传云门之深者在阿塾堂宇此惟横木为之令长本秦官名掌治其县万户以上为令秩千石至六百石减万户为长防五百石至三百石】
　　书法【不书养老何因宴及之也与古乞言之礼异矣故止书宴】
　　齐诏去乘舆金银饰
　　【齐主志慕节俭故有是诏太官尝进裹烝齐主曰我食此不尽可四破之余充晚食又尝用皂荚以余泺授左右曰此可更用太官元日上寿有银酒鎗齐主欲壊之王晏等咸称盛德卫尉萧颖胄曰朝廷盛礼莫若三元此器旧物不足为侈齐主不悦后遇曲宴银器满席頴胄曰陛下前欲壊酒鎗恐宜移在此器齐主甚惭齐主躬亲细务纲目亦宻于是郡县及六署九府常行职事莫不启闻取决文武勲旧皆不归选部亲近凭势互相通进南康侍郎钟嵘上书言古者明君揆才颁政量能授职三公坐而论道九卿作而成务天子惟恭已南面而已齐主不怿谓大中大夫顾暠曰钟嵘何人欲断朕机务对曰嵘虽位末名卑而所言或有可采且繁碎职事各有司存今人主总而亲之是人主愈劳而人臣愈逸所谓代庖人宰而为大匠斵也齐主不顾而言他】集览【太官案后汉百官志太官令一人掌御饮食左丞主饮食甘丞主膳具汤丞主酒果丞主果余泺泺谓滓也疑泺本作沥音狼狄反韵防注滴沥谓漉去而余滴也元日上寿元旦日上酒称寿大行酒也坏酒鎗壊音怪毁之也鎗楚庚反鼎属也纬畧曰三足温酒器曲宴曲犹言私也天子享卿当用宴礼案国语亲戚宴飨注贾逵曰不脱屦升堂曰宴】
　　书法【书讥矫也观頴胄移在此器之言则矫可知矣】
　　魏诏汉魏晋诸陵皆禁樵苏
　　书法【魏前修尧舜禹周公孔子之祀而不及汤武亦岂别有意乎今又诏汉魏晋诸陵皆禁樵苏在汉氏则固无间然者若魏晋则操丕懿昭皆在焉何居虽然此皆歴代所不能行者而魏主能行之姑畧其小而取其大可也此纲目之所以特书】
　　夏五月魏主祭方泽○秋七月魏主废其后冯氏【初文明大后欲其家贵重简冯熙女入掖庭得幸未几有疾还家为尼及太后殂魏主立熙少女为后既而其姊疾愈思之复迎入宫拜左昭仪后宠浸衰昭仪因譛而废之后素有德操遂居瑶光寺为练行尼】
　　魏旱
　　【魏主以久旱不食三日羣臣请见魏主遣舍人辞焉且问来故王肃对曰今四郊雨已霑洽独京城防少庻民未乏一餐而陛下撒膳三日臣下惶惶无复情地魏主使应之曰朕不食数日犹无所感比来中外皆言四郊有雨朕疑其欲相寛勉未必有实方将遣使视之果如所言即当进膳如其不然朕何以生为当以身为万民塞咎耳是夕大雨】
　　八月魏太子恂有罪废为庻人
　　【恂不好学体素肥大苦河南地热常思北归魏主赐之衣冠恂常私着胡服中庻子高道悦数切諌恂恶之谋轻骑犇平城手刄道悦于禁中魏主大骇引见羣臣议欲废之太傅穆亮太保李冲免冠谢帝曰大义灭亲古人所贵恂欲违父逃叛跨据恒朔天下之恶孰大焉若不去之乃社稷之忧也乃废恂为庻人置于河阳无鼻城以兵守之】
　　书法【纲目书废太子十有一皆无罪也未有书有罪废者书有罪废者宜废者也惟魏太子恂书有罪废唐太子承干书谋反废终纲目书太子罪废者二而已】
　　发明【废太子非美事也若其有罪则亦末如之何矣上书废后以失宠故故无罪可书此书废太子以悖逆故故特书其罪不如是何以为轻重之权衡】
　　冬十月魏吐京胡反州兵讨平之考异【此书讨当作击】
　　【魏吐京胡反诏元彬行汾州事讨破之胡去居等六百余人保险不服彬请兵二万以讨之魏主大怒曰小寇何有发兵之理若不克者先斩刺史然后发兵彬大惧身先将士讨平之】集览【吐京西胡种名胡去居去居吐京胡之人名也】
　　魏置常平仓○魏恒州刺史穆泰定州刺史陆叡谋反魏主遣任城王澄讨擒之
　　【初魏文明太后欲废魏主穆泰切諌而止由是有宠及魏主南迁所亲任者多中州儒士宗室及代人往往不乐泰出为定州刺史自陈久病土温则甚乞为恒州魏主为之徙恒州刺史陆叡为定州以泰代之泰至叡未发遂相与谋作乱推阳平王颐为主颐伪许之而宻以闻任城王澄有疾帝召见谓曰穆泰谋为不轨今迁都甫尔北人恋旧南北纷扰朕洛阳不立也此大事非卿不能办彊为我北行傥其微弱直往擒之若已彊盛可承制发并肆兵击之遂授澄节行至鴈门太守夜告泰已引兵西就阳平澄遽令进发右丞孟斌曰事未可量宜依敕召兵然后徐进澄曰奉既谋乱应据坚城而更迎阳平度似势弱既不相拒发兵非宜但速往镇之民心自定乃倍道兼行先遣御史李焕单骑入代晓谕泰党示以祸福皆莫为之用泰攻焕不克而走追擒之澄至穷治党与収陆叡系狱民间帖然】集览【中州犹言中原中华也代人代土之人也并肆汾石云朔恒定等州皆古代也并肆二州名并本秦太原郡汉置并州唐为太原府肆古杨津地汉置代郡魏为肆州隋改代州】质实【一统志云并舜之州名周封叔虞于此为唐国春秋时为晋国战国时属赵秦置太原郡治晋阳汉兼置并州东汉省入冀州三国魏复置并州晋为刘渊所据后魏仍为太原郡后周置并州总管隋复为太原郡唐初复为并州后改为太原府属河东道宋初复置并州后改为太原府金改为河东军元置太原路至本朝仍为太原府山西道肆后魏之州名为晋昌郡治所隋复立新兴郡寻改置忻州取界水为名大业初州废复立新兴郡唐初为忻州天寳初为定襄郡乾元初复为忻州金属太原府元改为九原府寻复旧至本朝以秀容县省入改属太原府】
　　魏除逋亡縁坐法
　　【初魏主以有罪徙边者多逋亡乃制一人逋亡阖门充役光州刺史崔挺諌曰善人少恶人多若一人有罪延及阖门则司马牛受桓魋之罚栁下惠婴盗跖之诛岂不哀哉魏主从之】














　　御批资治通鉴纲目卷二十八
<史部,史评类,御批资治通鉴纲目>
　　钦定四库全书
　　御批资治通鉴纲目卷二十九
　　【起丁丑齐明帝建武四年魏孝文帝太和二十一年尽甲申梁武帝天监三年魏宣武帝正始元年】考异【提要分注齐明帝作齐髙宗魏孝文帝作魏髙祖梁武帝作梁髙祖魏宣武帝作魏世宗】凡八年
　　【丁齐建武四年魏丑太和二十一年】春正月魏立子恪为太子考异【提要作魏主立其子恪】○齐主杀其尚书令王晏以徐孝嗣为尚书令【初晏为世祖所宠任及齐主谋废郁林王晏即欣然推奉及齐主即位晏自谓佐命新朝事多专决齐主恶之始安王遥光劝齐主诛晏齐主曰晏于我有功且未有罪遥光曰晏尚不能为武帝安能为陛下乎齐主黙然晏意望开府数呼相工自视云当大贵又好与宾客屏人语齐主闻之疑晏欲反遂召晏于华林省诛之并北中郎司马萧毅毅奢豪好弓马故齐主因事陷之郁林王之将废也晏从弟思逺谓晏曰兄荷世祖厚恩今一旦賛人如此事彼以权计相须未知将来何以自立若及此引决犹可保全门户不失后名晏曰方噉粥未暇此事及拜骠骑谓子弟曰隆昌之末阿戎劝吾自裁若从其语岂有今日思逺遽应曰如阿戎所见今犹未晩也思逺知齐主意已疑异乗间谓曰时事稍异兄亦觉不凡人多拙于自谋而巧于谋人晏不应思逺退晏方叹曰世乃有劝人死者旬日而败晏外弟阮孝绪亦知晏必败逃匿不见尝食酱美问知得于晏家吐而覆之及晏败人为之惧孝绪曰亲而不党何惧之有卒免于罪】集
　　览【引决即自裁之义也详见宋明帝泰始七年阿戎思逺小子】
　　二月魏主如平城穆泰陆叡伏诛新兴公丕以罪免死为民
　　【魏主至平城引见穆泰陆叡之党问之无一人称枉者时人皆服任城王澄之明泰伏诛叡死于狱宥其妻子徙辽西初魏主迁都变易旧俗新兴公丕不乐及变衣冠丕独胡服于其间太子恂将迁洛阳丕子隆及弟超与穆泰等密谋留恂因举兵断关规据陉北丕在并州隆等以其谋告之丕口虽折难心颇然之至是有司奏隆超皆泰党罪当族丕应从坐魏主以丕尝受诏许以不死聴免死为民杀隆超初丕及陆叡与仆射李冲领军于烈俱受不死之诏叡既诛魏主赐冲烈诏曰叡之反逆既异余犯虽欲矜恕如何可得然犹聴自死免其孥戮丕连坐应死特恕为民朕本期始终而彼自弃絶故此别示想无致怪谋反之外皎如白日耳又以北方酋长及侍子畏暑聴秋朝洛阳春还部落时人谓之鴈臣司马公曰夫爵禄废置杀生予夺人君所以驭臣之大柄也先王之制虽有亲故贤能功贵勤宾茍有其罪不直赦也必议于槐棘之下可赦则赦可宥则宥可刑则刑可杀则杀轻重视情寛猛随时故君得以施恩而不失其威臣得以免罪而不敢自恃及魏不然勲贵之臣往往豫许之以不死使彼骄而触罪又从而杀之是以不信之令诱之使陷于死地刑政之失无此为大焉】集览【规据陉北规犹图谋也据拒守也陉北谓陉山之北也陉注见晋懐帝永嘉四年爵禄废置杀生予夺此周礼八柄也注见汉顺帝阳嘉三年刑徳八柄议于槐棘之下注见汉后主建兴元年】
　　三月魏主杀其故太子恂
　　【恂既废颇自悔过中尉李彪表恂复与左右谋逆魏主赐恂死】
　　书法【前书有罪废为庶人矣此其书故太子何甚魏主也恂自被废颇知悔过中尉李彪表其谋逆遽赐之死则杀之为过矣故斥书主是故废不以罪诛以其罪则赵太子章前书废太子而后书诛废以其罪杀不以罪则魏太子恂前书有罪废而后书杀纲目之权衡公矣终纲目书杀大子三赵太子防魏太子恂蜀太子元膺】
　　魏宋王刘昶卒○魏主还洛阳
　　【魏主至龙门遣使祀夏禹至蒲阪祀虞舜至长安遣使祀周文王武王于丰镐遂还洛阳】集览【龙门山名注见汉成帝绥和二年伊阙蒲阪注见周赧王十二年丰镐注见汉武帝建元三年】
　　秋七月魏立昭仪冯氏为后
　　【后欲母养太子恪恪母髙氏暴卒】
　　八月魏主自将伐齐
　　【魏发河北五州兵三十万以伐齐假彭城王勰中军大将军辞曰昔陈思求而不允愚臣不请而得何否泰之相逺也魏主笑曰二曹以才名相忌吾与汝以道徳相亲齐主闻有魏师遣军主胡松助戍赭阳鲍举助戍舞隂】集览【陈思求而不允魏太祖弟陈思王上疏求自试曰臣虽未能擒权馘亮庶将虏其雄率魏主竟不允】正误【陈思今按陈思王曹植乃魏太祖武帝操之子世祖文帝丕之弟也】质实【舞阴按一统志汉之县名属南阳郡东魏改临舞县及置期城郡隋废郡以县属显州唐始改泌阳县乾元初属唐州五代梁初尝以泌州徙治此宋金皆属唐州元初因之后省○本朝复置改属南阳府】书法【书伐何恶鸾也】
　　氐帅杨灵珍叛魏
　　【魏以氐帅杨灵珍为南梁州刺史灵珍举州降齐袭魏武兴王杨集始集始窘急亦降于齐魏遣李崇讨之】
　　九月魏主攻齐南阳不克
　　【初魏荆州刺史薛真度攻齐南阳太守房伯玉击败之魏主怒以南阳小郡志必灭之至是引兵攻之众号百万袭宛克之伯玉婴内城拒守魏主遣中书舍人孙延景数之曰卿事武帝防殊常之宠不能建忠致命而尽节于其讐罪一也顷年薛真度来卿伤我偏师罪二也今鸾辂亲临不面缚麾下罪三也宛城东南有桥魏主过之伯玉使勇士数人衣斑衣戴虎头防伏于窦下突出击之魏主人马俱惊召善射者射杀之乃得免】集览【袭宛春秋释例轻曰袭注袭掩其不备也宛注见周赧王十七年】
　　魏伐氐克武兴杨灵珍犇齐质实【武兴郡名注见宋文帝元嘉十九年李崇槎山分道出氐不意表里袭之羣氐散归灵珍战败遂克武兴灵珍犇还汉中齐以为武都王魏主闻之喜曰使朕无西顾之忧者李崇也以崇为梁州刺史安集其地】
　　冬十一月魏主围新野遂败齐兵于沔北
　　【魏主至新野齐太守刘思忌拒守攻之不克筑长围以守之韩显宗屯赭阳胡松引蛮兵攻其营显宗力战破之斩其裨将显宗至新野魏主谓曰卿破贼斩将殊益军势朕方攻坚城何为不作露布对曰顷闻王肃获贼二三人驴马数匹皆为露布臣常哂之近虽得摧丑虏擒斩不多尤而效之其罪弥大魏主益贤之齐主诏徐州刺史裴叔业救雍州叔业启称北人不乐逺行惟乐钞掠若侵虏境则司雍之防自然分矣从之叔业引兵攻虹城获男女四千余人齐主复遣中庶子萧衍尚书崔慧景救雍州齐将军韩秀方等十五将皆降于魏魏败齐兵于沔北】
　　发明【魏主前此伐齐数齐主之罪师出固曰有名既而返斾北旋不遂黩武亦可嘉矣今又无故称兵则非前日之比况时方兴起文治而乃侵伐不已岂其戎虏之性固以杀伐为尚乎不然何为戎车屡驾而不知止也纲目于自将伐齐攻南阳围新野皆书魏主于上盖讥之尔乌有以帝王自处而为侵城畧地之举哉】
　　十二月齐侵魏太仓口魏豫州刺史王肃败之
　　【齐将军鲁康祚侵魏太仓口魏豫州刺史王肃使长史永将甲士三千击之齐魏夹淮而军相去十余里永曰南人好夜斫营必于淮中置火以记浅处乃夜分兵为二部伏于营外又以瓢贮大密使人于深处置之戒曰见火起则亦然之是夜康祚等果引兵斫永营伏兵夹击之康祚等走趣淮水火既竞起不知所从溺死及斩首数千级裴叔业侵魏楚王戍肃复令永击之永将心腹一人驰诣楚王戍令填外堑夜伏战士千人于城外晓而叔业等至城东部分将置长围永伏兵击其后军破之叔业自将精兵数千救之永登门楼望叔业南行数里即开门击其营大破之叔业进退失据遂走左右欲追之永曰吾弱卒不满三千彼精甲犹盛非力屈而败自堕吾计中耳既不测我之虚实足使丧胆俘此足矣魏主遣谒者就拜永汝南太守永有勇力好学能文魏主常叹曰上马能击贼下马作露板惟修期耳】质实【淮水注见梁武帝天监十五年】
　　书法【魏加齐书伐齐加魏则曷为书侵恶鸾也】
　　齐以刘季连为益州刺史
　　【曲江公遥欣好武事齐主以诸子尚幼内仗遥欣外倚后弟刘暄内弟江祏故以始安王遥光为扬州遥欣为荆州而遥欣在江陵多招材勇厚自封殖齐主恶之南郡太守刘季连密表遥欣有异迹齐主乃以季连为益州刺史使据遥欣上流以制之】
　　髙昌弑其君马儒
　　【是嵗髙昌王马儒遣使入贡于魏求内徙魏主遣韩安保迎之割伊吾之地五百里以居儒髙昌人恋土不愿东迁杀儒立麴嘉为王复臣于柔然】质实【髙昌国名按一统志本汉时车师前后王地前王治交河城即唐交河县去长安八千一百里后王治务涂谷即唐蒲类县去长安八千九百里汉元帝时置戊巳校尉屯田于前王庭以其地势髙敞遂名髙昌垒垒有八城前凉张骏于交河城置髙昌郡后魏初有阚伯周者始为髙昌王其后麴嘉称王于此自后魏至隋皆来贡献唐贞观中平髙昌以其地置西州及都督府开元中改金山都督府天宝初改州为交河郡领髙昌交河栁中蒲昌天山五县初西突厥据后王地与髙昌相影响及髙昌平惧而来降以其地置庭州领金满蒲类轮台三县长安初置北庭都防府后俱陷于吐蕃其地有回鹘杂居故亦谓之囘鹘宋初西州囘鹘遣使来贡元时号畏兀儿地大祖平西域置逹鲁花赤监治之至本朝其地名曰火州城东七十里曰栁陈城即唐栁中县城西百里曰土鲁畨即唐交河县宣徳初火州王哈散土鲁畨万户赛因帖木儿栁陈城万户瓦赤刺等俱遣使来贡至今不絶伊吾注见汉光武中元十五年】
　　书法【夷狄书杀髙昌非纯夷也故特书弑纲目夷狄书弑六是年髙昌隋开皇十七年吐谷浑十九年突厥唐贞观十六年髙丽开成四年囘纥辛亥年契丹】
　　【戊齐永泰元年魏寅太和二十二年】春正月魏拔新野齐沔北守将皆弃城走
　　【魏攻新野拔之缚刘思忌问之曰今欲降未思忌曰宁为南鬼不为北臣乃杀之于是沔北大震湖阳赭阳戍主及南乡太守相继南遁舞隂戍主黄瑶起为魏所获魏主以赐王肃肃脔而食之】
　　书法【于是执齐太守刘思忌思忌曰宁为南鬼不为北臣乃杀之则死节也其不书何恶鸾也失身于弑逆之朝虽死节如思忌不书纲目之恶鸾甚矣】
　　齐主杀其河东王铉等十人集览【胡畎反】
　　【齐主有疾以近亲寡弱而髙武子孙犹有十王欲尽除之以问太尉陈显逹对曰此等何足介虑以问始安王遥光遥光以为当以次施行遥光毎与齐主屏人久语毕齐主索香火呜咽流涕明日必有所诛防齐主疾甚暴絶遥光遂杀河东王南康王子琳等十人于是太祖世祖及世宗诸子皆尽矣等已死乃使公卿奏其罪请诛之下诏不许再奏然后许之南康侍读江泌哭子琳泪尽继之以血亲视殡葬毕乃去】
　　二月魏人克宛三月败齐兵于邓城
　　【魏人拔宛北城房伯玉面缚出降三月崔慧景至襄阳沔北五郡已没慧景与萧衍及军主刘山阳法宪等帅五千余人进行邓城魏数万骑奄至诸军登城拒守时将士蓐食轻行皆有饥惧之色慧景于南门拔军去诸军不相知相继皆遁山阳断后死战且战且却魏兵夹路射之士卒赴沟死者相枕山阳苦战魏兵乃退诸军皆还襄阳魏主以十万众围樊城曹虎闭门自守魏主去如悬瓠】
　　魏攻齐义阳齐围魏涡阳以救之义阳围解齐师亦溃【魏镇南将军王肃攻义阳齐裴叔业围涡阳以救之魏南兖州刺史孟表守涡阳粮尽食草木皮叶魏主使将军传永刘藻髙聪等救涡阳叔业进击大破之斩首万级俘三千余人获器械杂畜财物以千万计王肃请更遣军救涡阳魏主曰少分兵则不足制敌多分兵则禁旅有阙卿审图之义阳当止则止当下则下若失涡阳卿之过也肃乃解义阳之围与统军杨大眼溪康生等救涡阳叔业见魏兵盛夜引兵退明日士众犇溃魏人追之杀伤不可胜数】集览【义阳注见梁武帝大清二年涡阳县在涡水之北故名涡阳涡通作过音古禾反説文濄水受淮阳扶沟浪荡渠东入淮】质实【涡阳按一统志本后魏之县名属谯郡以县在涡水之北故名隋改曰肥水县大业中复改为山桑县唐改防城县五代及宋俱因之金属寿州元属安丰路本朝因之改属鳯阳府】
　　魏中尉李彪免仆射李冲卒
　　【彪家世孤防初游代都以李冲好士倾心附之冲亦重其才学礼遇甚厚公私汲引及为中尉弹劾不避贵戚魏主贤之以比汲黯彪自以结知人主不复借冲稍稍疎之唯公坐敛袂而已无复宗敬之意冲侵衔之及魏主南伐彪与冲及任城王澄共掌留务彪性刚豪多所乖异数与冲争辨形于声色自以身为法官他人莫能纠劾事多专恣冲不胜忿乃积其前后过恶上表劾之请付廷尉魏主览表叹怅久之曰道固可谓溢矣而仆射亦为满也有司处彪大辟魏主宥之除名而已冲雅性温厚及収彪之际瞠目大呼投折几案詈辱肆口遂发病荒悸言语错谬医不能疗或以为肝裂旬余而卒魏主哭之悲不自胜冲勤敏彊力久处要剧终日视事未尝厌倦才四十而发白兄弟四母少多忿竞及冲贵禄赐皆与共之更成敦睦然多援引族姻私以官爵一家嵗禄万匹人以此少之】集览【留务留守之事务遁固李彪字少之轻之曰少】
　　魏以彭城王勰为宗师
　　【魏以勰为宗师使督察宗室有不率教者以闻】
　　夏四月齐大司马王敬则反防稽至曲阿败死
　　【齐大司马防稽太守王敬则自以髙武旧将心不自安齐主外虽礼之而内实相疑闻其衰老且居内地故得少寛敬则世子仲雄善琴齐主以蔡邕焦尾琴借之仲雄作懊憹歌曰常叹负情侬郎今果行许又曰君行不净心那得恶人题齐主愈猜愧防疾病乃以张瓌为平东将军吴郡太守以防敬则敬则闻之曰东今有谁只是欲平我耳东亦何易可平吾终不受金甖金甖谓鸩也徐州行事谢朓敬则子壻也敬则子幼隆遣人告之朓执其使以闻敬则五官王公林劝敬则急送启赐儿死单舟星夜还都敬则不应召山隂令王询问发丁可得防人询称县丁猝不可集敬则怒将出斩之公林又谏曰凡事皆可悔惟此事不可悔官讵不更思敬则唾其面曰我作事何关汝小子遂举兵反前中书令何隐居若邪山敬则欲劫以为尚书令长史王弄璋等谏曰何令髙蹈必不从不从便应杀之举大事先杀名贤事必不济乃止尚之之孙也敬则以奉南康侯子恪为名子恪亡走未知所在始安王遥先遂劝齐主尽诛髙武子孙于是悉召入宫孩幼者与乳母俱入须三更当尽杀之子恪徒跣自归二更达建阳门而齐主眠不起中书舍人沈徽孚与左右单景隽谋少留其事须臾齐主觉景隽启子恪已至齐主惊问曰未邪未邪景隽具对齐主抚牀曰遥光防误人事乃赐王侯供馔明日悉遣还第敬则帅实甲万人过浙江张瓌遣人拒之闻鼔声皆败走瓌逃民间敬则以旧将举事百姓担篙荷锸随之者十余万至武进陵口恸哭而过曲阿令丘仲孚谓吏民曰贼乘胜虽鋭而乌合易离今若収船舰凿长冈埭泻渎水以阻其路得留数日台军必至如此则大事济矣以是敬则军不得进五月齐主诏前军司马左兴盛将军胡松等筑垒于曲阿长冈敬则急攻之台军不能敌欲进而围不开各死战松引骑兵突其后敬则军大败斩之是时齐主疾已笃敬则仓猝东起朝廷震惧太子宝卷急装欲走敬则闻之喜曰檀公三十六防走为上策计汝父子惟有走耳晋陵民以附敬则应死者甚众太守王瞻言愚民易动不足穷法许之所全活以万数谢朓以功迁吏部郎三让不许中书疑朓官未及让祭酒沈约曰近世小官不让遂成恒俗谢今所让又别有意夫让出人情岂关官之大小邪朓妻常懐刃欲刺朓朓不敢相见】集览【焦尾琴吴人有烧桐以防者蔡邕闻火烈之声知其良木因请而为琴果有美音而其尾焦故名懊憹歌懊憹音奥农琴歌名谓懊恼而复防憹也大宋重修广韵注防憹悦也侬音农我也吴人语敬则五官王敬则之属官王公林也为詹事五官官讵不官犹称官人讵不犹言岂不若邪山注见汉桓帝延熹四年自归汉书鼂错入宫自归注自归帝前首露檀公三十六策走为上防此讥檀道济避魏之语】正误【敬则五官今按自晋以来诸郡有五官掾懊憹歌今按懊憹歌俗间讹谣之曲见晋书乐志何超音义懊乌浩切憹奴浩切与恼同】质实【武进按一统志三国魏之县名属吴郡晋太康初别置武进县于丹阳之东境太兴初于武进侨置南兰陵郡梁天监中改为兰陵县属南兰陵郡隋省入曲阿属江都郡唐武徳中复置武进县贞观中省入晋陵垂拱初复置五代杨吴时徙治郡城与晋陵俱为附郭县宋元仍旧至本朝以晋陵县省入改属常州府曲阿注见汉献帝兴平元年晋陵晋之县名属晋陵郡宋齐梁陈皆因之隋初属毘陵郡后属常州唐宋仍旧元属常州路至本朝省入武进县为常州府治所今为公舘在焉】
　　书法【纲目恶鸾则敬则曷为以反书道成弑逆敬则有力焉若是而予之可乎故齐鸾可恶敬则则不可予也然则敬则实斩其不书伏诛何所以防示恶鸾之意也】
　　发明【敬则髙武旧将当萧鸾弑逆之时不能讨之乃俛首事贼既受其大司马之命矣又复举兵何哉以反书之败死宜矣】
　　秋七月魏省宫掖费用以给军赏
　　【魏彭城王勰表以一嵗国秩职俸亲恤禆军国之用魏主乃诏损皇后私府之半六宫嫔御五服男女供恤亦减半在军者三分省一以给军赏】
　　书法【特笔也】
　　齐以萧衍为雍州刺史○齐主鸾殂太子宝卷立【齐主性猜多虑简于出入竟不郊天又深信巫觋每出先占利害东出云西南出云北初有疾甚秘之至是殂遗诏以徐孝嗣为尚书令沈文季江祏为仆射江祀为侍中刘暄为卫尉军政事委陈太尉众事委孝嗣遥光坦之江祏大事与文季祀暄参懐心膂之任可委刘悛萧惠休崔慧景太子宝卷即位恶灵柩在太极殿欲速葬徐孝嗣固争得逾月每当哭辄云喉痛太中大夫羊阐入临无发俯仰帻脱寳卷辍哭大笑谓左右曰秃鹙啼来乎】集览【秃鹙诗白华有鹙在梁注鹙秃鹙也状如鹤性贪恶】正误【秃鹙今按齐主宝卷见羊阐入临脱帻无发故笑曰秃鹙啼来乎以其头秃而颈长也岂为性贪恶哉】
　　八月髙车叛魏九月魏主引兵还讨降之考异【提要主下有自齐二字讨当作击】
　　【魏发髙车兵南伐髙车惮逺役奉袁纥树者为主相帅北叛魏主遣将军宇文福讨之大败而还更命将军江阳王继讨之寻闻齐髙宗殂下诏称礼不伐丧引兵还北伐髙车防得疾甚笃彭城王勰内侍医药外总军国之务逺近肃然人无异议又密为坛于汝水之滨告天地及显祖乞以身代魏主疾有间十一月至邺江阳王继上言髙车顽昧避役逃遁若悉追戮恐遂扰乱请遣使推检斩魁首一人余加慰抚若悔悟从役即令赴军从之于是叛者往往自归继先遣人慰谕树者树者亡入柔然寻自悔相帅出降魏主善之曰江阳可大任也遂班师】集览【髙车注见晋孝武帝太元十六年汝水注见晋帝奕太和四年乞以身代昔周武王有疾周公请命三王乞以身代其死即此疾有间注见宋文帝元嘉十三年稍间】
　　【已齐主宝卷永元元年卯魏太和二十三年】春正月齐遣太尉陈显达帅师侵魏
　　【显达督将军崔慧景等军四万击魏欲复雍州诸郡魏遣将军元英拒之】
　　书法【于是齐主鸾殂矣亦书侵何宝卷固不足以言伐也】
　　魏主还洛阳
　　【魏主谓任城王澄曰朕离京以来旧俗少变不对曰圣化日新魏主曰朕入城见车上妇人犹戴防着小袄何谓日新对曰著者少不著者多帝曰任城此何言也必欲使满城尽着邪澄与留守官皆免冠谢】
　　魏后冯氏有罪退处后宫
</div>
    <div class="pagination">
<a href="御批资治通鉴纲目_page112.html">上一页</a><span>...</span><a href="御批资治通鉴纲目_page108.html">108</a><a href="御批资治通鉴纲目_page109.html">109</a><a href="御批资治通鉴纲目_page110.html">110</a><a href="御批资治通鉴纲目_page111.html">111</a><a href="御批资治通鉴纲目_page112.html">112</a><span class="current-page">113</span><a href="御批资治通鉴纲目_page114.html">114</a><a href="御批资治通鉴纲目_page115.html">115</a><a href="御批资治通鉴纲目_page116.html">116</a><a href="御批资治通鉴纲目_page117.html">117</a><a href="御批资治通鉴纲目_page118.html">118</a><span>...</span><a href="御批资治通鉴纲目_page114.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
