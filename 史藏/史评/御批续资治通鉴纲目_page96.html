<!DOCTYPE html>
<html>
<head>
    <meta charset="UTF-8">
    <title>御批续资治通鉴纲目 - 第 96 页/共 112 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御批续资治通鉴纲目 - 第 96 页/共 112 页</h1>
    <div class="content">　　发明【世祖混一以来灾异迭见而不悟天下怨恨而不知土水之役继兴征伐之劳复作民不堪命国如何哉特书曰击深贬之也】
　　三月诛僧格党尼雅斯拉鼎等
　　【初僧格败尼雅斯拉默埒寳都王巨济等俱建下狱至是御史台言其党比僧格恣为不法理筭江南钱谷极其酷虐民嫁妻卖女殃及亲邻维掦钱塘受祸最惨无辜死者五百余人天下之人莫不思食其肉今三人既已伏辜乞诛之以谢天下帝以实都长于理财欲释之博果密力争不可日中凡七奏卒并诛之】
　　敏珠尔多卜丹罢以特尔格琳沁并为平章政事【敏珠尔多卜丹请复尙书省领右三部博果密曰阿哈玛特僧格相继误国身诛家防前鉴未远柰何又欲效之乎事遂寝至是以乆居其任免犹与议省事特尔格为司农事逹噜噶齐从猎巴雅尔之地猎者射兎误中驼帝怒命诛之特尔格曰杀人偿畜刑太重帝曰误耶史官必书亟释之庾人有盗秔罪应死特尔格曰臣鞫其人母病盗以养母耳请贷其死至是进平章政事以病足聴肩舆上殿】
　　帝如上都○徴集贤学士杨恭懿参议中书省事辞不至【恭懿奉元人至元初与许衡俱被召屡辞不起太子珍戬令有司以汉聘四皓故事聘之至京师与定科举之议及考正厯法厯成授集贤学士兼太史院事即辞归自是复屡召之皆不起至是监察御史啇琥上书荐天下名士若胡祗遹王恽陈天祥等十余人而恭懿与马诏起恭懿参议中书省事亦辞不至寻亦卒】
　　发明【纲目凡书处士不应召者则书不至不拜官者则书不受今恭懿既辞不至反乃书征集贤学士若真到□受职然者盖恭懿今虽不起于至元初与许衡被召起而受职则是不居学士之官实任学士之职矣书法如此恭懿虽欲辞其名不可得矣】
　　广义【于时以道自高者刘因恭懿也二贤之外无闻焉】
　　夏六月两浙水
　　【诏免田租一百二十五万七千余石】
　　閠月广西上思州乱遣右丞程鹏飞将兵击之
　　【上思州土官黄圣许拥众二万结交趾为援宼防忠州江州及华阳诸县诏遣程鹏飞讨之圣许寻败走入交州】
　　安南遣使入贡
　　【张立道至安南谓日燇曰昔镇南王不用向道率众深入不战自溃天子亦既知之汝所恃者山海之险瘴疠之恶而云南岭南之人与汝习俗同而技力等今发而用之继以北方之劲卒汝复能抗哉且前年之师殊非上章边将防汝耳汝曽不悟称兵抗拒逐我使人今祸且至矣日燇泣谢出竒寳为贿立道却之因要其入朝日燇曰贪生畏死人之常情诚有诏贷以不死臣将何辞乃先遣其臣何惟岩阮代之随立道上表谢罪修岁贡之礼如初且言所以愿朝之意时有忌立道之功者言必先朝而后可赦日燇惧卒不至】
　　秋八月帝还大都○罢福建银冶
　　【初福建参知政事魏天祐献计发民一万凿山炼银岁可得万五千两天祐乃赋民敛市银轮官而私其百七十锭至是台臣以闻请追其赋而罢银冶从之时宁国路银冶课额二千四百两民皆市易以轮未尝采之于山省臣以为言亦诏罢之】
　　九月复遣吏部尙书梁曾等使安南徴其王入朝【时以立道既还日燇不至复遣曽及礼部郎中陈孚持诏往徴之】
　　发明【世祖汲汲于安南屡伐不胜屡征不朝则亦已矣今何必复使徴之乎昔者先王修徳执玉帛者万国舞于羽于两阶诗云自西自东自南自北无思不服未闻征之入朝也纵使其王畏惧率众入朝又乌足为天下之壮观乎前书遣张立道征之入朝此书遣梁曾等征之入朝然卒未闻其王入朝者岂不大为中国之辱哉一书再书深贬之也】
　　冬十二月改封梁王噶玛拉为晋王镇北边
　　【噶玛拉太子珍戬长子也至元初已尝出镇北边复封梁王移镇云南至是复改封晋王镇漠北统领太祖四大鄂尔多之地鄂尔多犹华言宫室也王天性仁厚御下有恩民赖以安】
　　诸王莽赉特穆尔附海都以叛诏巴延讨之
　　【巴延至额森呼图克岭莽赉特穆尔已据之矢下如雨巴延先登防阵诸军争奋大破之莽赉特穆尔仅以身走巴延军还遇伏兵复击败之斩首二千级俘其余众以归】
　　发明【书叛者所以正诸王悖逆之罪也诸王乃元室懿亲又非异姓之比反附夷狄以抗君父然则其恶可胜言乎故特书曰讨所以予其讨有罪也其垂训后世也严矣】
　　以张珪为江淮行枢密副使
　　【珪范子也时为管军万户入朝帝欲用为枢密副使伊实特穆尔曰珪尚少果欲大用可俟他日帝曰不然其家为国灭金灭宋尽死力者三世矣而可吝此遂拜江淮行枢宻副使】
　　【癸巳】三十年春正月右丞相安图卒○始置社稷
　　【至元初已诏岁祀然未立坛壝至是始用崔彧言置之】
　　汰冗官
　　【凡省内外官府二百五十五所官六百六十九员】
　　二月以嘉木扬喇勒智子温普为江浙行省左丞【寻以江南民怨嘉木杨喇勒智不已罢之】
　　发明【凡拜官则书以某为某官恒词也书以嘉木扬喇勒智子温普为江浙行省左丞何所以明其不当任之也且其父遗害浙民怨入骨髓况其子不学无术左丞之任安可加乎此世祖溺爱不明知有温普而不知有公议也故直书以着其失】
　　广义【僧之有子固以为异官以僧子不亦异乎书之于册所以志元人菽麦不分之甚也】
　　帝如上都○三月括诸路马
　　【时以海都入寇诏羣臣议所以为备从枢密季庭言复括天下马凡得十一万匹】
　　夏四月刘因卒
　　【延祐中諡文靖】
　　广义【纲目于刘因卒纪其时而月之者高其节也不□之者以示其未尝臣事于元也与书三月许衡卒例同】
　　六月诏皇孙特穆尔抚军北边召巴延还以伊实特穆尔代之
　　【时有谮巴延久居北边与海都通好因仍保守无尺寸之获者诏授皇孙特穆尔以皇太子寳抚其军以太傅伊实时穆尔辅行召巴延居大同以俟后命伊实特穆尔未至三驿海都兵复至巴延遣人语伊实特穆尔曰公姑止待我剪此寇而来未晚也遂与海都兵交且战且却凡七日诸将以为怯愤曰果惧战何不授军于太傅巴延曰海都悬军涉吾地邀之则遁诱其深入一战可擒也诸军必欲速战若失海都谁执其咎诸将曰请任之即还军击败之海都果脱去乃召伊实特穆尔至军中授以印而行皇孙举酒饯之曰公去何以教我巴延举所酌酒曰可慎者惟此与女色耳】
　　秋七月以伊彻察喇知枢密院事
　　【伊彻察喇博勒呼孙也由集赛薛授宣徽使从帝北征奏曰安图巴延伊罗勒皆尝受命征伐三人者臣不可以后之臣愿躬出一战帝曰尔以安图軰与尔家同功一体各立战功耻不逮耶然躬亲侍卫厥功非小何必践行伍乃快心耶僧格之败实伊彻察喇潜奏劾之至是以为知枢密院事】
　　八月安南遣使入贡诏安置于江陵复议举兵伐之【初梁曽等至安南其国有三门日燇欲迎诏自旁门入曽贻书责之往复者三卒从中行且讽之入朝日燇不从遣其臣陶子竒偕曽来贡曽进所与日燇辨论书帝大悦解衣赐之令坐地上右丞阿里意不□帝怒曰梁曽两使外国以口舌息干戈尔何敢尔时有亲王至自和林帝命酌酒赐曾谓亲王曰汝所办者汝事梁曽所办者吾与汝之事汝勿以为后也或防曽受安南赂遗帝以问曽曽曰安南以黄金噐币竒物遣臣臣不受以属陶子竒帝曰受之亦何不可廷臣以日燇终不入朝遂拘留子竒于江陵命刘国杰与诸王伊勒吉岱等整兵来粮复议伐之】
　　发明【安南未尝书伐此书伐何屡违诏命防扈不恭不为无罪也故书伐以见其兵出有名则非穷兵黩武之比矣】
　　九月帝还大都○冬十月彗出紫微垣
　　【帝忧之夜召博果密入禁中问所以销天变之道慱果密曰风雨自天而至人则栋宇以待之江河为地之限人则舟楫以通之天地有所不能者人则为之此人所以与天地参也且父母怒人子不敢疾怨起敬起孝故易曰君子以恐惧修省诗曰敬天之怒三代圣王克谨天戒鲜有不终汉文之世同日山崩者二十有九日食地震频岁有之善用此道天亦悔祸海内乂安此前代之龟鉴也愿陛下法之因诵文帝日食求言诏帝悚然曰此言深合朕意可复诵之遂论説至四鼔乃罢】
　　发明【严恭寅畏商道由此而大兴夙兴夜寐周徳由此而益盛故灾异之应未始不自人为之感而后生者所以人君当谨其欲而勿肆非徒索之于渺茫也是冬书彗出紫微垣不逾年而世祖崩此又天变之明且切者在乎人君修为何如耳纲目书此不言事应而事应已在其中是以君子不可不知警省也】
　　广义【观博果密告世祖之言则知其中之所有者多矣不有君子表而出之则博果宻亦一常人耳孰知其为人豪也哉】
　　赦○十一月以巴延为平章政事
　　【以河南江北行省平章巴延入为中书省平章政事位博果宻上】
　　【甲午】三十一年春正月帝崩
　　【庙号世祖国语称曰色辰皇帝梁寅曰元之有天下殊方絶域靡不臣服舆图之广亘古所无然世祖之约不以汉人为相故为相皆国族而又不置諌官使使直路塞文学之士虽世世不乏而沈于下僚莫防其用所赖以为用者唯吏师而已其为法如是是以朝皆苟且之政而士无謇谔之风官有贪婪之实而吏多欺诳之文将永保万邦比隆三代无乃未之思乎】
　　葬起辇谷
　　【谷在漠北不加筑为陵诸帝皆从葬于事云】
　　御史中丞崔彧得传国玺献之
　　【时穆呼哩曽孙索多已死而贫其妻出玉玺一鬻之或以告或召秘书监丞杨桓辨其文曰受命于天既夀永昌此厯代传国玺也遂献之故太子妃鸿吉哩氏妃以徧示羣臣丞相以下次第上夀庆曰神寳之出实当宫车晏驾之后此乃天意属于皇太孙也乃遣右丞张九思赍授之】
　　广义【传国玺者五代唐主从珂携之登武楼自焚死于时玺已无矣后之得国者各自制焉此曰得之伪也】
　　夏四月皇孙特穆尔即位于上都大赦
　　【特穆尔南还及宗室诸王会于上都定防之际亲王有违言者伊实特穆尔曰宫车晏驾神器不可乆虚昔太子寳既有所归晋王宗盟之长何俟而不言巴延亦握剑立殿陛宣掦顾命述所以立皇孙之意辞色俱厉诸王皆股栗趋殿下拜皇孙遂即位大赦】
　　发明【天下不可一日无君神噐不可一日有旷是故宫车晏驾嗣君即立为此故也世祖自正月书崩至是逾四月而始书皇孙即位于上都则其轻亵宗社旷月无君元之业亦岌岌矣】
　　追尊皇考曰裕宗皇帝尊母鸿吉哩氏曰皇太后【改太后所居旧太子府为隆福宫】
　　五月以伊实特穆尔为太师巴延为太傅伊彻察喇为太保　罢伐安南兵释其使归国○六月朔日食○复以特穆尔为平章政事○赐宋使臣家铉翁号处士遣还乡【初世祖欲官翁不受遂安置河间以春秋教授弟子数为诸生谈及宋兴亡之故輙流涕太息至是年逾八十诏赐号处士放还乡里锡于金币皆不受寻卒】
　　发明【书宋使臣家铉翁一以子其不忘故国一以予其不辱夫君命也铉翁自徳祐二年使元当时同使者有贾余庆刘岊呉坚诸人或物故或归降此独书遣铉翁则其予之之意盖可见矣直书予册交予之也】
　　广义【君子观翁之高致则赵孟頫合亦慙愧于地下矣】
　　秋七月诏中外崇奉孔子○博果密罢为陜西平章政事寻复留之
　　【初世祖崩时博果密预顾命丞相鄂勒哲以其年位在下深忌之帝知其故慰劳之曰卿先朝腹心惟朝夕啓沃匡朕不违庶无负先皇帝付托之重延议大事多从其言河东守臣献嘉禾博果密曰汝部内产尽如是邪曰惟此数茎耳博果密曰如此则既无益于民何足为瑞遂罢遣之西僧作佛事请释罪囚祈福谓之都勒斡豪民犯法者皆赂之以求免有杀主杀夫西僧请被以帝后服乗黄犊出宫门释之云可得福博果密曰人伦者王政之本风化之基岂可容其乱法如是帝责丞相曰朕戒汝无令博果密知今闻其言朕甚媿之使人语博果密曰卿且休朕今从卿言有奴告主者主被诛即以其主所居官与之博果密言若此必大坏天下风俗无复上下之分矣帝悟为追废前命丞相以下多与谋议不合奏以为陜西行省平章政事太后谓帝曰博果宻朝廷正人先皇帝所付托岂可出之于外邪乃复留之】
　　冬十月帝至自上都
　　【帝廵狩赛音布拉地董文用言先帝新弃天下陛下廵游不以时无以慰安元元且人君犹北辰居其所而众星拱之不在勤远畧也宜趋还京师帝悟遂还】
　　弛江西银冶课额
　　【江西省臣言银冶岁输万一千两而未尝及数民不能堪命自今从实辨之不为额】
　　十一月罢江南行枢密
　　【初江淮湖广江西各立行枢密院江南省臣累请罢之帝以问巴延时巴延已属疾张目对曰内而省院各置为宜外而军民分不便帝从之遂罢三院以其事归行省】
　　以何玮为参知政事巴延彻尔参议省事
　　【初帝谕右丞阿里参政梁徳珪曰中书政务卿等皆怀怠心又不约束吏曹使选人留滞僧格虽奸邪然僚属惮其威政事无不立辨卿等其约所属不事事者惩之时省臣凡十一人至是以玮参知政事玮曰古者一相专任贤也今宰执员冗政出多门转相猜忌请损之不从巴延彻尔平章政事巴延弟也巴延曰臣叨平章政事兄弟宜相嫌避帝曰兄平章于上弟参议于下何所嫌也】
　　广义【分注载何玮曰古者一相专任贤也今宰执员冗政出多门转相猜忌斯言也何其切中时病耶惜乎元人不足以语此】
　　十二月太傅知枢密院事巴延卒
　　【巴延深沈有谋畧善断将二十万众伐宋如将一人诸将仰之若神明还朝未尝言功卒赠太师追封淮安王諡忠武】
　　发明【巴延善将大兵不嗜妄杀劳而不伐有功而不徳自宋曹彬以后一人而已纲目卒而具官盖予之也】
　　禁侵扰农桑者














　　御批续资治通鉴纲目卷二十三
<史部,史评类,御批续资治通鉴纲目>
　　钦定四库全书
　　御批续资治通鉴纲目卷二十四
　　【起乙未元成宗元贞元年尽辛亥元武宗至大四年】凡十七年
　　【乙未】成宗皇帝元贞元年春正月以刘国杰为湖广平章政事
　　【辰沣地接溪洞宋尝选民立屯免其繇役使御诸蛮在澧曰隘丁在辰曰寨兵宋亡皆废国杰悉复其制又视盗出没之地置戌三十八所分屯将士以守之由是东尽交广西亘黔中周湖广四境皆有屯戌制度周宻诸蛮不能复寇入朝赐玉带锦衣旌其功台臣言国杰在军中每倾家赀赏赉将士帝命估偿之】
　　二月帝如上都○翰林学士承防留梦炎致仕【上以其在先朝言无所隠厚赐遣之初世祖尝问梦炎叶李优劣于赵孟頫对曰梦炎臣之父执其人重厚笃于自信好谋能防有大臣器叶李所读之书臣皆读之所知所能臣皆知之能之世祖曰汝以梦炎优于李邪梦炎为宋状元至宰相当贾似道误国依阿取容李以布衣乃伏阙上书是贤于梦炎也】发明【梦炎故宋臣也而以元爵书何哉卖国求利背主事雠是非亡宋之臣也以元爵书之其罪自见而不免勒令致仕者则亦使后之臣子安于义命毋非觊以徼利耳然则防枭小人徒负不义之名者果何益哉如五代书梁礼部尚书苏循致仕同意】
　　广义【观孟頫论梦炎人品要亦为已而设及世祖右叶李而左梦炎于时不知孟頫之顔曽不】
</div>
    <div class="pagination">
<a href="御批续资治通鉴纲目_page95.html">上一页</a><span>...</span><a href="御批续资治通鉴纲目_page91.html">91</a><a href="御批续资治通鉴纲目_page92.html">92</a><a href="御批续资治通鉴纲目_page93.html">93</a><a href="御批续资治通鉴纲目_page94.html">94</a><a href="御批续资治通鉴纲目_page95.html">95</a><span class="current-page">96</span><a href="御批续资治通鉴纲目_page97.html">97</a><a href="御批续资治通鉴纲目_page98.html">98</a><a href="御批续资治通鉴纲目_page99.html">99</a><a href="御批续资治通鉴纲目_page100.html">100</a><a href="御批续资治通鉴纲目_page101.html">101</a><span>...</span><a href="御批续资治通鉴纲目_page97.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
