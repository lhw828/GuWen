<!DOCTYPE html>
<html>
<head>
    <meta charset="UTF-8">
    <title>御批资治通鉴纲目 - 第 214 页/共 243 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御批资治通鉴纲目 - 第 214 页/共 243 页</h1>
    <div class="content">　　【上以崔昭纬等外交藩镇朋党相倾思得骨鲠之士故骤用纬濬既而朱全忠荐濬上欲复相之李克用表请发兵击全忠且言濬朝为相臣夕至阙诏和解之】集览【骨鲠之士注见晋武帝咸宁四年】发明【纬濬浅谋误国侥幸逃死今三镇犯阙克用方举兵讨之而朝廷乃复用濬纬何耶且使二人才智可取则无前日之败矣即纲目之所书比而观之则昭宗用人之失不言可知其何以成扶颠持危之功乎】
　　李克用举兵讨三镇秋七月王行约李继鹏作乱上如石门镇考异【上当作帝】
　　【李克用大举蕃汉兵南下上表称王行瑜李茂贞韩建称兵犯阙贼害大臣请讨之又移檄三镇数其罪行瑜等大惧克用军至绛州攻防之斩刺史王瑶至河中王珂迎谒于路王行约弃同州走弟行实时为左军指挥使奏请幸邠州枢宻使骆金瓘请幸凤翔上曰克用已驻军河中就使至此朕自有以枝梧卿等但各抚本军勿令揺动右军指挥使李继鹏茂贞假子也谋刼上幸凤翔中尉刘景宣与王行实知之欲刼上幸邠州孔纬靣折景宣以为不可轻离宫阙向晚王行约引左军攻右军鼓噪震地上闻乱登承天楼欲谕止之捧日都头李筠将本军于楼前侍卫李继鹏以凤翔兵攻筠矢拂御衣左右扶上下楼继鹏复纵火焚宫门烟焰蔽天时有盐州六都兵屯京师素为两军所惮上急召令入卫既至两军退走上幸李筠营护跸都头李居实帅众继至或传行瑜茂贞欲自来迎车驾上惧为所廹以筠居实两都兵自卫幸石门镇克用遣判官王环奉表问起居遣兵攻华州韩建登城呼曰仆于李公未尝失礼何为见攻克用使谓之曰公为人臣逼逐天子公为有礼孰为无礼者乎防闻邠岐欲迎车驾乃移兵营渭桥遣其将李存贞为前锋又遣史俨将三千骑诣石门侍卫遣李存信存审防保大节度使李思孝攻王行瑜梨园寨擒其将王令陶等献于行在李茂贞惧斩李继鹏传首行在上表请罪且遣使求和于克用上复遣延王戒丕谕克用令且赦茂贞并力讨行瑜】集览【枝梧史记项羽本纪莫敢枝梧如淳曰梧音悟枝梧犹言枝捍也瓒曰小柱为枝邪柱为梧今屋梧邪柱是】质实【三镇谓邠宁岐同华三藩镇鼔噪注见宋文帝元嘉二十六年盐州注见德宗贞元三年石门镇未详处所唯西安府淳化县北六十里有石门山山有石如门故名又平凉府静宁州南一百五十里有石门峡山石如门其路斩截即陇山北垂此二处未知孰是姑録之以备考焉梨园寨或疑即梨园注见宪宗元和二年】
　　以崔同平章事
　　制削夺王行瑜官爵以李克用为招讨使讨之
　　【诏李克用讨王行瑜克用遣其子存朂诣行在年十一上竒其状貌抚之曰儿方为国之栋梁他日宜尽忠于吾家】
　　车驾还京师
　　【李克用表请车驾还京师从之时宫室焚毁未暇完葺上寓居尚书省百官往往无袍笏仆马】
　　崔昭纬罢○九月孔纬卒○王建遣兵赴援屯绵州质实【绵州注见汉后主炎兴元年湆县】
　　书法【援不书地书地讥也绵州缓辞也是故书次于白帝见武陵之慢梁戊辰年书屯绵州见王建之诈是年终纲目书援十五详晋愍帝建兴四年书地者二而已】
　　杨行宻遣兵救董昌
　　发明【董昌僣于位号朝廷方委钱镠讨之而杨行宻反遣兵救贼何耶小人不知大义一至于此是以通鉴载行宻表昌引咎愿修职贡等语纲目皆削而不録而直书行宻遣兵救昌以罪之也】
　　冬十月贬崔昭纬为梧州司马质实【梧州注见汉武帝元鼎五年苍梧】以孙偓同平章事○十一月李克用克邠州王行瑜伏诛
　　【河东将李存贞败邠宁军于梨园北李罕之李存信等又急攻之王行约行实遁去行瑜以精甲五千守龙泉寨李克用攻防之行瑜走入邠州克用引兵逼之行瑜登城号哭谓克用曰行瑜无罪胁廹乗舆皆茂贞继鹏所为请移兵问凤翔行瑜愿束身归朝克用曰王尚父何恭之甚仆受诏讨三贼臣公预其一束身归朝非仆所得专也行瑜挈族出走克用入邠州封府库抚居人行瑜寻为部下所杀传首】质实【龙泉寨未详处所唯凤翔府沂阳县东一十五里有龙泉山山有泉出其下或疑即此乗舆注见汉安帝延光四年王尚父谓王行瑜】
　　朱全忠围兖州
　　【朱全忠遣葛从周击兖州自以大军继之围其城朱瑄遣其将贺瓌栁存薛怀寳将兵万余人袭曹州以解兖州之围全忠自中都引兵夜追之比明至钜野南及之屠杀殆尽擒三将俘三千人防大风晦全忠曰此杀人未足耳命所得俘皆杀之缚三将狥于兖州城下谓朱瑾曰卿兄已败何不早降既而杀存及怀寳闻瓌名礼而用之瑄瑾告急于河东李克用遣大将史俨将数千骑以救之】质实【中都县名注见周安王十二年平陆比明天将明也钜野县名注见汉献帝初平二年】
　　十二月王建遣兵击东川
　　【王建奏顾彦晖不发兵赴难而畧夺辎重请兴兵讨之】
　　进李克用爵晋王
　　【诏李克用进爵晋王李罕之盖寓诸将佐进官有差克用性严急左右小有过輙死无敢违忤惟盖寓敏慧能揣其意婉辞裨益无不从者克用或以非罪怒将吏寓必阳助之怒克用常释之有所谏诤必征近事为喻由是克用爱信之朱全忠数使人间之克用待之益厚】质实【晋州名注见汉献帝建安七年河东】
　　李克用还晋阳
　　【克用遣掌书记李袭吉入谢请乗胜势遂取凤翔上谋于贵近或曰茂贞复灭则沙陀太盛朝廷危矣上乃赐克用诏褒其忠欵且言不臣之状行瑜为甚茂贞韩建自知其罪职贡相继且当休兵息民克用奉诏而止既而私谓诏使曰观朝廷之意似疑克用有异心也然不去茂贞闗中无安宁之日又诏免克用入朝将佐或言今扫清阙庭岂可不入见天子克用犹豫未决盖寓曰天子还未安席人心尚危大王若引兵渡渭窃恐复惊骇都邑人臣尽忠在于勤王不在入觐愿熟图之克用笑曰盖寓尚不欲吾入朝况天下之人乎乃表曰臣总帅大军不敢径入朝觐表至京师上下始安克用遂引兵归而茂贞骄横如故河西州县多为所据胡氏曰克用于三镇非有父兄之怨特为王室雪耻故仗义而来昭宗不明又在术数隂疑克用而党茂贞他日困辱凶终盖始乎此谋矣又曰克用所与谋者盖寓而已而寓于此有失防焉当此时也止当劝克用入觐力陈茂贞不诛必为后患之意不然将在军君令有所不受荡清岐华驻师郊畿释戎服以见天子身辅朝政修明纪律使东防不得西畧王室安矣释此不为而区区疲力于幽州争地于慈隰遂使全忠先手遂移唐祚晋阳岌岌几不自保此岂非初谋不逺故欤】集览【郊畿注见德宗贞元九年郊圻慈隰皆在河东属平阳慈本春秋屈邑汉为北屈县唐置慈州今吉州是也隰本汉蒲子县后魏置汾州隋改隰州先手注见德宗兴元元年先人有夺人之心岌岌孟子天下殆哉岌岌乎注岌岌倾危之状岌逆及反】正误【全忠先手今按先手一本作束手误盖谓朱全忠破李茂贞迎车驾都洛阳挟天子令诸侯李克用不知出此遂为全忠所先如奕棊之先手也】质实【李袭吉洛阳人沙陀太盛谓李克用渭水名注见汉高后五年岐华二镇名谓李茂贞韩建慈隰二州名慈注见陈宣帝大建五年定阳隰注见晋怀帝永嘉二年蒲子】
　　书法【于是诏使还镇不书诏何嘉克用也奉诏讨贼贼既讨矣奉诏而还克用于是知有臣节矣不书诏还深予之也然则克用不能遂讨茂贞轻聼盖寓以贻后患非失计欤车驾初还人心岌岌盖寓盖深知之使纲目于寓有所不可他日必不以押牙而书卒矣】
　　发明【前书李茂贞等犯阙则见三镇反逆之罪矣次书李克用举兵讨三镇则见克用狥国之忠矣又书克用克邠州王行瑜伏诛则见克用讨逆之绩矣至是遽乃使之还镇何耶夫三叛连衡胁制天子杀戮大臣至谋废立罪不容诛四方征镇未闻一人有勤王之举独克用投筯而起举兵赴急亦既振扬天讨功绩显著正宜乗机剪除荡平凶逆而唐朝君臣曾无远略反形疑忌之心遂使河东之斾方旋而凤翔之势愈炽是皆为谋不审之咎也然则纲目何以不书诏克用还晋阳曰还镇之举固唐朝之失然是时权在克用使其能力陈大计进兵岐陇扫除李茂贞等一正王室岂不甚美今乃乱根未絶冺黙而去则非大臣正国之义故纲目书之以克用自还为文者又所以讥其不知大义失于讨贼者也】
　　【丙辰】三年春正月蒋勋据邵州刘建锋遣马殷击之【勋求邵州刘建锋不许勋乃起兵冦湘潭据邵州建锋遣殷击之】质实【湘潭一统志云本秦之湘南县汉属长沙郡晋属衡阳郡梁改湘南曰湘潭因昭潭为名隋以建宁隂山攸水荼陵四县省入属衡州唐属潭州宋因之元陞为州本朝复为县改属长沙府】
　　闰月李克用遣李存信将兵救兖郓罗信袭之存信军溃
　　【李克用遣李存信将万骑假道于魏以救兖郓军于莘县朱全忠使人谓罗信曰克用志吞河朔师还之日贵道可忧存信戢众不严侵暴魏人信怒发兵三万夜袭之存信军溃委弃资粮兵械万数信自是与河东絶专志汴州全忠方图兖郓畏信议其后信每有赠遗全忠必对使者北面拜受之曰六兄于予倍年以长固非诸邻之比信信之全忠以是得专意东方】质实【魏谓罗信兖郓谓朱瑄朱瑾莘县注见中宗嗣圣五年】
　　二月以通王滋判侍卫诸军事质实【通州名注见肃宗上元二年】朱全忠遣厐师古击郓州○夏四月河涨
　　【河涨将毁滑州朱全忠决为二河夹城而东为害滋甚】
　　书法【纲目书河溢十详晋高祖天福三年未有书河涨者涨者何未溢也未溢也何以书志患始也于是河涨将毁滑州全忠决为二河夹城东注自是为害滋甚二十二年河决者九详汉文帝十二年故谨志之终纲目书河涨一而已是年】
　　李克用攻魏州○武安军乱杀刘建锋推马殷为留后【建锋嗜酒不亲政事长直兵陈赡妻美建锋私之赡杀建锋诸将迎行军司马张佶为留后佶将入马忽踶齧伤髀时马殷攻邵州未下佶谓诸将曰马公勇而有谋寛厚乐善吾所不及真乃主也乃以牒召之殷至佶肩舆入府坐受殷拜谒已乃命殷升聼事以留后让之即趋下帅将吏拜贺复为行军司马代殷将兵攻邵州】集览【佶其吉反】
　　书法【马楚之基始于此】
　　五月董昌去僣号
　　【董昌使人觇钱镠兵有言其强盛者輙怒斩之言兵疲食尽则赏之顾全武进兵越州昌出战而败全武围之昌始惧去帝号】
　　杨行宻取苏州
　　【常熟镇使陆郢以城应杨行宻虏刺史成及行宻阅及家赀惟图书药物贤之归署行军司马及泣曰及百口在钱公所失苏州不能死敢求富贵愿以身易百口之死引佩刀欲自刺行宻遽止之钱镠急召顾全武使备行宻全武曰越州贼之根本奈何垂克而弃之请先取越州后复苏州镠从之】质实【常熟县名注见隋炀帝大业九年成及钱塘人贞国之子也苏州注见汉献帝建兴三年吴国】
　　崔昭纬伏诛
　　【昭纬既贬复求救于朱全忠诏遣中使赐昭纬死及于荆南斩之中外咸以为快】质实【荆南道名注见汉献帝建安十三年南郡】
　　荆南将许存降于王建
　　【成汭与其将许存泝江畧地尽取濵江州县以赵武为黔中留后存为万州刺史知存不得志使人诇之曰存不治州事日出蹴踘汭曰存将逃先匀足力也遣兵袭之存弃城走降干王建建忌存勇畧欲杀之掌书记高烛曰公方总揽英雄以图霸业彼弱来归我奈何杀之建使戍蜀州隂使知蜀州王宗绾察之宗绾宻言存忠勇谦厚有良将材建乃舍之更其姓名曰王宗播而宗绾竟不使宗播知其免已也宗播元从孔目官栁修业每劝宗播慎静以免祸后遇彊敌诸将所惮者宗播以身先之及有功輙称病不自伐由是得以功名终】集览【竟不使宗播知其免已以言王宗绾长者也终不令宗播知因我宻言而得免王建见杀之祸不自伐易乾卦善世而不伐伊川传曰不有其善也论语孟之反不伐饶氏曰伐如伐木之伐凡人矜夸自己之能乃所以自其能故谓之自伐也老子曲则全章不自伐故有功不自矜故长庄子山水篇吾闻之大成之人曰自伐者无功】质实【黔中郡名注见汉光武建武二十四年武陵蹴踘刘向别録曰黄帝所作也或曰起于战国时蹋踘兵势也所以练武事知有材皆因嬉戯而讲陈之】
　　钱镠克越州董昌伏诛
　　【全武攻越州克其外郭董昌犹据牙城拒之镠遣绐昌云奉诏令大王致仕归临安昌乃送牌印而出全武斩之昌在围城中贪吝益甚口率民间钱帛减战士粮及城破库有金帛杂货五百间仓有粮三百万斛钱镠散金帛以赏将士开仓以振贫乏】集览【牙城即内城也注见汉献帝初平三年牙门】质实【临安县名注见僖宗干符五年】
　　六月李克用攻魏博朱全忠遣其将葛从周救之还击兖郓破之
　　【李克用攻魏博朱全忠召葛从周于郓州使将兵营洹水以救魏博克用引兵击之汴人多凿坎于陈前战方酣克用马踬几为汴人所获顾射其将一人毙之乃得免引军还从周复击兖郓兵破之兖郓属城皆为汴人所据克用发兵赴之輙为魏人所拒不得前兖郓由是不振】集览【洹水注见周显王三十六年马踬踬陟利反踣也字与疐通诗载疐其尾说文曰疐碍不行也】
　　秋七月李茂贞举兵犯阙上如华州考异【上当作帝】
　　【初李克用屯渭北李茂贞韩建惮之事朝廷礼甚恭克用去二镇贡献渐疎表章骄幔上自石门还置殿后四军选补数万人使延王戒丕等将之茂贞遂表言延王无故称兵讨臣臣今勒兵入朝请罪上告急于河东茂贞遂引兵逼京畿覃王嗣周与战败绩七月茂贞进逼京师戒丕曰今闗中藩镇无可依者不若自鄜州济河幸太原上至渭北韩建奉表请幸华州不许既而上复惮逺适至富平复遣人召建面议去留建至顿首言今藩臣防扈者非止茂贞陛下若逺廵边鄙臣恐无复还朝今华州兵力虽防亦足自固西距长安不远愿陛下临之以图兴复上乃从之至华州茂贞遂入长安燔烧俱尽】质实【藩镇注见肃宗上元二年鄜州注见汉献帝建安十七年太原府名注见齐明帝建武三年并州富平县名注见宪宗元和六年长安县名注见汉惠帝五年】
　　崔罢
　　【上以崔昭纬之党故罢之】
　　以陆扆同平章事质实【陆扆嘉兴人】○八月李克用发兵入援
　　【韩建移檄诸道令供输资粮诣行在李克用闻之叹曰去嵗从余言岂有今日之患又曰韩建天下痴物为贼臣弱帝室是不为李茂贞所擒则为朱全忠所虏耳因奏将与邻道发兵入援】
　　书法【于是奏将发兵入援耳即书入援何予义也】
　　发明【昭宗失谋再贻播越茂贞两犯京阙逼逐乗舆是时克用虽有奏请犹未出兵而纲目已书其发兵入援者予其有勤王之心也向使昭宗早从克用之言克用早伸正国之义又安有覆亡之祸哉吁】
　　王搏罢以朱朴同平章事
　　【水部郎中何迎表荐国子博士朱朴材如谢安道士许岩士亦荐朴有经济材上连日召对朴有口辩上悦之曰朕虽非太宗得卿如魏征矣上愤天下之乱思得竒杰之士不次用之朴自言得为宰相月余可致太平上以为然以朴为相朴庸鄙迂僻中外大惊寻兼判戸部凡军旅财赋一以委之】质实【朱朴襄阳人谢安晋元帝时人】
　　九月以王潮为威武军节度使质实【威武节度注见汉武帝建元三年闽中】○以马殷判湖南军府事
　　【殷以髙郁为谋主而畏杨行宻成汭之彊议以金帛结之郁曰成汭不足畏也行宻公之讐虽以万金赂之安肯为吾援乎不若上奉天子下抚士民训卒厉兵以修覇业则谁与敌矣殷从之】质实【湖南军注见宋文帝元嘉十六年衡阳】
　　以崔崔远同平章事贬陆扆为硖州刺史
　　【之罢相韩建之志也宻求援于朱全忠且教之营东都宫阙表迎车驾全忠从之仍请以兵迎驾且言崔忠臣不宜出外建惧复奏召为相遣使谕止全忠恨扆代已诬以党于茂贞而贬之】质实【硖州注见周赧王三十六年夷陵】
　　冬十月以孙偓为凤翔四面行营招讨使讨李茂贞【茂贞上表请罪仍献助脩宫室钱韩建复佐佑之竟不出师】
　　书法【不行矣何以书病昭宗也勃焉而兴兵忽焉而罢之书所以着其无成命也】发明【克用请讨茂贞乃疑而不用孙偓何为者哉乃以任招讨之职书之于册失可知矣】
　　以王抟同平章事
　　以钱镠为镇海镇东节度使
　　【镠令两浙吏民上表请兼领浙东朝廷不得已从之改威胜曰镇东】质实【镇海军名注见宪宗元和二年杭州镇东军名注见昭宣帝天祐三年】
　　以刘隐为清海行军司马
　　【清海节度使薛王知柔行至湖南广州牙将卢琚据境拒之封州刺史刘隐袭广州斩琚具军容迎知柔入视事知柔表隐为行军司马】质实【清海节度注见秦始皇三十三年南海薛州名未详沿革广州注见秦始皇三十三年南海】
　　书法【行军司马耳何以书予刘隐也清海军变据境拒命隐讨平之而能迎帅视事自僖昭以来未之有也特书美之】















　　御批资治通鉴纲目卷五十二
<史部,史评类,御批资治通鉴纲目>
　　钦定四库全书
　　批资治通鉴纲目卷五十三
　　【起丁巳唐昭宗干宁四年　尽丙寅唐昭宣帝天祐三年】凡十年
　　【丁巳】四年春正月诏罢诸王所领兵及殿后四军
　　【韩建奏睦济韶通彭韩仪陈八王谋杀臣刼车驾幸河中上大惊召建谕之建称疾不入令诸王诣建自陈建不之见表请勒归十六宅妙选师傅教以诗书不令典兵预政上不得已诏诸王所领军士并纵归田里建又奏所置殿后四军显有厚薄偏党乞皆罢遣诏亦从之于是天子之亲军尽矣捧日都头李筠石门扈从功第一建复奏斩之】集览【捧日都头捧日军号也都头犹言部将石门扈従扈卫也前年王行约等作乱上以李筠兵自卫幸石门镇】
　　立徳王裕为皇太子
　　【建既幽诸王于别第上意不恱乃奏请立徳王为太子欲以解之】
　　书法【唐自武宗四宗无书立太子者于是复书亦自是终矣】
　　朱全忠克郓州执朱瑄进袭兖州克之朱瑾奔淮南【厐师古葛従周并兵攻郓州朱瑄兵少食尽不复出战瑄引水为深壕以自固师古等为浮梁夜济瑄弃城走野人执之以献全忠入郓州以厐师古为天平防后朱瑾防大将康怀贞守兖州自与河东将史俨李承嗣掠徐境以给军食全忠遣从周将兵袭兖州懐贞降従周入兖州获瑾妻子瑾及俨等帅其众奔淮南全忠纳瑾之妻引兵还张夫人请见之瑾妻拜夫人答拜且泣曰兖郓与司空约为兄弟以小故恨望起兵相攻使吾姒辱于此他日汴州失守吾亦如吾姒之今日乎全忠乃出瑾妻而斩瑄于是郓齐曹棣兖沂宻徐宿陈许郑滑濮皆入于全忠惟王师范保淄青亦服于全忠淮南旧善水战不知骑射及得河东兖郓兵军声大振】
　　王建遣华洪将兵攻东川
　　【建更华洪姓名曰王宗涤】
　　孙偓朱朴罢
　　【朴既秉政所言皆不效外议沸腾故罢】
　　张佶克邵州擒蒋勋质实【邵州一统志云唐初所置治邵阳县天寳初改为邵阳郡乾元初复为邵州五代时晋改为敏州宋仍为邵州后陞寳庆府元改为寳庆路本朝改路为府湖广道】○三月朱全忠以葛从周守兖州朱友裕守郓州厐师古守徐州○夏四月遣使和解两川
　　书法【汉献之篇书遣马日防赵岐和解闗东矣于是再见衰世之政一辙也终纲目书遣使和解二】
　　○六月贬王建为南州刺史以李茂贞为西川节度使覃王嗣周为凤翔节度使
　　【王建将兵五万攻东川李茂贞表其罪故贬之徙茂贞镇西川覃王镇凤翔建克梓州南寨执其将李继宁宣谕使李恂至梓州建指执旗者曰战士之情不可夺也茂贞亦不受代围覃王于奉天韩建移书茂贞覃王乃得归】
</div>
    <div class="pagination">
<a href="御批资治通鉴纲目_page213.html">上一页</a><span>...</span><a href="御批资治通鉴纲目_page209.html">209</a><a href="御批资治通鉴纲目_page210.html">210</a><a href="御批资治通鉴纲目_page211.html">211</a><a href="御批资治通鉴纲目_page212.html">212</a><a href="御批资治通鉴纲目_page213.html">213</a><span class="current-page">214</span><a href="御批资治通鉴纲目_page215.html">215</a><a href="御批资治通鉴纲目_page216.html">216</a><a href="御批资治通鉴纲目_page217.html">217</a><a href="御批资治通鉴纲目_page218.html">218</a><a href="御批资治通鉴纲目_page219.html">219</a><span>...</span><a href="御批资治通鉴纲目_page215.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
