<!DOCTYPE html>
<html>
<head>
    <meta charset="UTF-8">
    <title>史通通释 - 第 11 页/共 20 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>史通通释 - 第 11 页/共 20 页</h1>
    <div class="content">　　李安期【唐书李百药传百药七嵗能属文子安期亦七嵗属文父贬桂州遇盗将加刃安期泣请代盗释之贞观初为符玺郎高宗即位迁中书舍人寻同东西台三品自德林至安期三世掌制诰】顾【令狐徳棻传附呉人父览隋秘书学士永徽中起居郎兼修国史以撰太宗实録劳加朝散大夫文馆学士论次国史终司文郎】
　　高智周【唐书本传智周晋陵人第进士擢秘书郎文馆直学士三迁兰台大夫仪鳯初进同中书门下三品是时崔知温等修国史智周监莅致仕卒年八十二】
　　张太素凌季友【太素见言语篇季友无传】
　　又案诗风静女之三章君子取其彤管夫彤管者女史记事规诲之所执也释【就诗指出女史之古名】古者人君外朝则有国史内朝则有女史内之与外其任皆同故晋献惑乱骊姫夜泣床第之私房中之事不得掩焉楚昭王防逰蔡姫对以其愿王顾谓史书之【此十二字旧夲无之必是脱文无此十二字不成语矣】蔡姬许从孤死矣夫宴私而有书事之册葢受命者即女史之流乎释【就晋楚事证出宴私有记则可见女史之置职】至汉武帝时有禁中起居注明徳马皇后撰明帝起居注凡斯著述似出宫中求其职司未闻位号释【又以两汉禁中撰述为证】隋世王劭上防请依古法复置女史之班具录内仪付于外省【周礼宫人女史之职掌于天官此防犹存此意】文帝不许遂不施行释【终以隋世奏置不行结之○旧本此处连下节非是】
　　按第十一节更是空中建议之词谓女史亦当修职古有证据卒莫兴行可惜也该举史职至此备悉包罗识议卓絶　攷唐志内官如六尚司记掌言司簿典闱掌籍等职皆载有女史员额史通何不及之葢所谓录内仪付外省之制既格不行则女史虽设犹不设也
　　彤管【毛传古者后夫人必有女史彤管之法郑笺彤管笔赤管也按静女四句本左定九传注之文】骊姬夜泣【外传晋语优施教姬夜半而泣谓公曰君盍杀我无以一妾乱百姓又曰君盍老而授之政彼得所索乃可释君公曰不可我将圗之】
　　蔡姫许从【列　女传楚昭王燕逰蔡姫在左越姬叅右乃顾二姬曰乐乎愿与子生若此死若此蔡姫曰婢子之身乃比于妃嫔固愿生同乐死同时王顾谓史书之蔡姬许从孤死矣】
　　至汉武帝八句【其文与隋经籍志起居注述语畧同再与载文篇注叅看】
　　大抵自古史官其沿革废置如此释【二句是总统兠结建置之文】夫仲尼修春秋公羊高【疑脱谷梁赤】作传汉魏之陆贾鱼豢晋宋之张璠范晔虽身非史职而私撰国书若斯人者有异于是故不复详而録之释【以官非史职而史有成书者终焉】
　　按第十二节两句作一截是为总收八句另一截是为以不详详之蔑复遗余矣
　　夫为史之道其流有二何者书事记言出自当时之简勒成删定归于后来之笔然则当时草创者资乎博闻实録若董狐南史是也后来经始者贵乎儶识通才若班固陈夀是也释【先指其分】必论其事业前后不同然相须而成其归一揆【本音上声】释【卒归于同】
　　按第十三节判出当时后日之二流滙为相须成业之一揆以此归宿史事亦辨晳亦融洽如画沙如连璐而论文于兜罗收裹防更复矩叠规重
　　观夫周秦已徃史官之取人其详不可得而闻也至于汉魏已降则可得而言然多虚号有声无实释【此八字是末节之主】案刘【后汉】曹【魏志】二史皆当代所撰能成其事者葢唯刘珍蔡邕王沈鱼豢之徒耳而旧史载其同作非止一家如王逸阮籍亦预其列【一譌作例】且叔师研寻章句儒生之腐者也嗣宗沈湎麹蘖酒徒之狂者也斯岂能错综【一作措置】时事裁成国典乎释【借二史所列逸籍二人为附名起例】而近代趋竞之士尤喜居于史职至于措辞下笔者十无一二焉既而书成缮冩则署名同献爵赏既行则攘袂争受遂使是非无准真伪相杂【是非真伪指列名言】生则厚诬当时死则致惑来代而书之谱传借【一作以】为羙谈载之碑碣増其壮观【旧本既而自厯行事称其所长则云某代着某书某年成某史加封若干户获赐若干段诸如此説徃徃而有遂使读者皆以为名实相符功赏相副　此段一本作夹注一本作正文按若作正文其文复沓无理作夹注者亦误既非防体又无别议亦无既而二字起法细玩之葢是初本如此后来改就今本失于涂汰编书者混缀其间实乃羡文耳】昔魏帝有言【一脱言字】舜禹之事吾知之矣此其【旧作则】効欤释【引言取义讥其无实盗名也末节葢嘅愤之辞】
　　按此为篇尾末节其言仍与自叙忤时一合相熟处难忘习气如此　节内细书反覆研辨悟到失汰羡文私喜得解自谓有功古人　论史必原职史之官犹买珠并买其匵也故首外篇焉其为体也主考稽其为文也主叙述与史家职官志同方为杜郑马三通发轫　通观之有提有束有挨编有抽并元元本本一气呵成乌得以条列之例例之
　　王逸【后汉文苑传逸字叔师顺帝时为侍中着楚辞章句行于世赋诔杂文凡二十一篇按逸列名史事未详】
　　阮籍【晋书本传籍字嗣宗父瑀魏丞相掾籍嗜酒能啸魏晋之际名士少有全者由是不与世事酣饮为常闻步兵厨营人善酿有贮酒三百斛乃求为步兵校尉又王沈传沈与阮籍共撰魏书】魏帝有言【魏志文纪注魏春秋曰帝升坛礼毕顾谓羣臣曰舜禹之事吾知之矣】


　　史通通释卷十一
<史部,史评类,史通通释>
　　钦定四库全书
　　史通通释卷十二　　　　　无锡浦起龙撰外篇
　　古今正史【第二○旧注总十八条四字按之不合削之】
　　易曰上古结绳以理后世圣人易之以书契儒【疑当作传盖指注经者】者云伏牺氏始画八卦造书契以代结绳之政由是文籍生焉又曰伏牺神农黄帝之书谓之三坟言大道也少昊颛顼髙辛唐虞之书谓之五典言常道也春秋传载楚左史【疑当有倚相二字】能读三坟五典礼记曰外史掌三皇五帝之书由斯而言则坟典文义三五史【一作典】防至于春秋之时犹大行于世释【已上是原始之文】爰及后古【一作世】其书不传惟唐虞已降可得言者然自尧而往圣贤犹述求其一二髣髴存焉而后来诸子广造奇説【造唐虞已上之説】其语不经其书非圣故马迁有言神农已前吾不知矣班固亦曰颛顼之事未可明也斯则坟典所记无得而称者焉释【此层言荒逺无稽不足证据盖是撇掠之文】
　　按第一节为正史发端是装头体不作正文用○旧本有右説三坟五典一行是以无征不信之书为史家首项殊与节末文义自相违反矣凡此皆非原有之文今槩削之后仿此
　　伏羲氏【至】言常道也【并尚书孔安国序文】
　　神农已前【史记货殖传老子曰至治之极民各甘其食美其服安其俗至老死不相往来太史公曰神农以前吾不知己】
　　颛顼之事【汉书司马迁传赞曰唐虞以前虽有遗文其语不经故言黄帝颛顼之事未可明也】
　　案【一无案字】尧舜相承已见坟典周监二代各有书籍至孔子讨论其义删为尚书始自唐尧下终秦穆其言百篇而各为之序释【数语提清尚书原本】属秦为不道坑儒禁学孔子之末孙曰【一多孔字】惠壁藏其书汉室龙兴旁求儒雅闻故秦博士伏胜能传其业诏太常使掌故【一本作固据汉书作故】晁错受焉时伏生年且百嵗言不可晓口授其书才二十九篇自是传其学者有欧阳氏大小夏侯宣帝时复有河内女子得泰誓一篇献之与伏生所诵合三十篇行之于世其篇所载年月不与序相符防又与左传国语孟子所引泰誓不同故汉魏诸儒【原注谓马融郑王肃也】咸疑其缪释【一番显晦】古文尚书者即孔惠之所藏科斗之文字也鲁恭王坏孔子旧宅始得之于壁中博士孔安国以挍伏生所诵増多二十五篇更以古字冩之编为四十六卷司马迁【迁字旧譌在故字下】屡访【一作采】其事故多有古説安国又受诏为之训传值武帝末巫蛊事起经籍道息不获奏上藏诸私家刘向取挍欧阳大小夏侯三家经文脱误甚众至于后汉孔氏之本遂絶其有见于经典者诸儒皆谓之逸书【原注谓马融郑杜预也】王肃亦注今文尚书而大与古文孔传相类或肃私见其本而独秘之乎释【又一番显晦】晋元帝时豫章【一多王字】内史梅赜始以孔传奏上而缺舜典一篇乃取肃之尧典从慎徽以下分为舜典以续之自是欧阳大小夏侯家等学马融郑王肃诸注废而古文孔传独行列于学官【或作宫非】永为世范齐建武中吴兴人姚方兴【孔颖达作方兴隋书方字在下】采马王之义以造孔传舜典云于大航【隋书作杭】购得诣阙以献举朝集议咸以为非【原注梁武帝时博士议曰孔叙称伏生误合五篇盖文句相连所以成合舜典必有曰若稽古伏生虽云昏耄何容阙　由是遂不见用也按误合五篇者孔序云伏生以舜典合于尧典益稷合于皋陶谟盘庚三篇合为一康王之诰合于顾命也】及江陵板荡其文入北中原学者得而异之隋学【当作博】士刘遂取此一篇列诸本第故今人所习尚书舜典元出于姚氏者焉释【至此所述始为定着今本】按第二节述尚书也史通卷首六家冠以尚书春秋为史家之祖故兹叙列古今正史亦必从二经起元本节虽次第二实正史之初节也颠末依据节节详明自此节始
　　百篇之序【书经传説班固曰孔子纂书凡百篇而为之序言其作意孔疏此序知孔子作者以纬文而知也捡此百篇凡有六十三序明居咸有一徳立政无逸不序所由同序而别篇者三十三篇通明居等四篇为三十七篇加六十三即百篇也】
　　孔惠壁藏【汉蓺文志注师古曰家语云孔腾字子襄畏秦法藏尚书于夫子旧堂中而汉记尹敏传云孔鲋所藏二説不同按隋志又不同云孔子末孙惠藏之史通同隋志】
　　古字冩【孔序作古定阎若璩按古定是一行科斗书一行真书孔颖达所谓就古文体从定之存古为可慕文为可识也按即今之真书】
　　伏生欧阳夏侯河内女【汉儒林传伏生济南人也治尚书教济南张生及欧阳生欧阳生授儿寛寛授欧阳生子世传至曽孙髙高孙地余由是有欧阳氏学夏侯胜其先夏侯都尉从济南张生受尚书传族子始昌始昌传胜胜传从兄子建建又事欧阳髙由是有大小夏侯之学注伏生名胜　隋经籍志河内女子得泰誓一篇献之】
　　马迁屡访【汉儒林传孔氏有古文尚书孔安国得之安国为谏大夫司马迁从安国问义故迁载尧典禹贡洪范微子金縢诸篇多古文説】
　　王肃梅赜【王见尚书家梅见鉴识篇　按此节所述内篇中多己散见合取汉书蓺文志儒林传隋书经籍志并孔安国尚书序孔頴达舜典疏互证之则其文皆具矣】
　　刘【字光伯除太学博士见覈才篇又隋书本传自为状云礼诗尚书公羊左传孔郑王何等注虽义有精粗并堪讲授着有尚书等经术议百余卷】
　　当周室微弱诸侯力争孔子应聘不遇自卫而归乃与鲁君子左丘明观书于太史氏因鲁史记而【一误作所】作春秋上遵周公遗制下明将来之法自隐及哀【一有尽字】十二公行事释【已上言春秋之经已下言传】经成以授弟子弟子退而异言丘明恐失其真故论本事而为传明夫子不以空言説经也春秋所贬当世君臣其事实皆形于传故隠其书而不宣所以免时难也释【述传先掲左氏】及末世口説流行故有公羊谷梁邹夹之传邹氏无师夹氏有録无书故不显于世汉兴董仲舒公孙并治公羊其传习者有严顔二家之学宣帝即位闻卫太子私好谷梁乃召名儒蔡千秋萧望之等大议殿中因置博士释【次及公谷及邹夹而就四传中抽存公谷二家】平帝初立左氏逮于后汉儒者数廷毁之防博士李封卒遂不复补【一作用】逮【一无逮字】和帝元兴十一年郑兴父子奏请重立于学官至魏晋其书渐行而二传亦废今所用左氏本即杜预所注者释【后卒专归左氏】按第三节述春秋也而必牵连传家者春秋与尚书不同尚书义具经中春秋事详传内故原经者必原传其説己着于六家也传凡五家而举一【左氏】冠四【公谷邹夹】并四归两【公谷】抽三【左公谷】剰一【左氏】则专以左传为主中主焉五传显晦不以优劣言但以乘除言考古之体则然　尚书春秋传在六家篇只辨家数在本篇必求原委一略一详各适分际○本节又为编年体立根脚
　　丘明恐失真【十二诸侯年表孔子西观周室论史记旧闻兴于鲁而次春秋七十子之徒口受其传指为有所刺讥褒讳挹损之文鲁君子左丘明惧弟子人人异端各失其真因具论其语成左氏春秋】
　　公羊谷梁【何休公羊序疏戴宏序云子夏传公羊髙髙传其子平平传子地地传子敢敢传子夀至汉景帝时夀乃共弟子胡母子都着于竹帛隋经籍志子都授嬴公嬴公授孟卿孟卿授眭孟眭孟授严彭祖顔安乐故后汉公羊有严氏顔氏之学范谷梁序疏谷梁子名淑字元始一曰赤受经于子夏为经作传传孙卿孙卿传申公申公传蔡千秋汉宣帝好谷梁擢千秋为郎】
　　邹夹【汉蓺文志邹氏传十一卷夹氏传十一卷有録无书又春秋述邹氏无师夹氏未有书】董公孙治公羊【董仲舒见二体篇公孙传家贫牧豕海上年四十余乃学春秋杂説汉儒林传胡母生子都治公羊春秋为景帝博士与董仲舒同业年老归教于齐公孙亦颇受焉又瑕江公受谷梁于鲁申公上使与仲舒议不如仲舒而丞相公孙本为公羊学比辑其议卒用董生于是上尊公羊家诏太子受公羊春秋由是公羊大兴】
　　谷梁蔡萧议置【按汉书儒林传沛蔡千秋字少君萧望之传望之字长倩又儒林传戾太子受公羊既通复私问谷梁而善之宣帝以问韦贤夏侯胜皆言宜兴谷梁时千秋为郎擢为谏大夫郎中户将选郎十人从受积十余嵗皆明习乃召五经名儒太子太傅萧望之等大议殿中平同议三十余事多从谷梁由是谷梁之学大盛】
　　李封【后汉儒林传建武中郑兴陈元传春秋左氏学韩歆欲为左氏立博士未决陈元上书讼遂以魏郡李封为博士羣儒蔽固者数廷争之及封卒光武重违众议因不复补】
　　郑兴父子【后汉书本传郑兴字少赣少学公羊春秋晚善左氏传积精深思将门人从刘歆讲正大义歆使撰条例章句训诂世言左氏者多祖于兴而贾逵自传其父业故有郑贾之学子众字仲师从父受左氏春秋精力于学作春秋难记条例建初六年代邓彪为大司农受诏作春秋删十九篇】杜预注【见鉴识篇】
　　又当春秋之世诸侯国自有史故孔子求众家史记而得百二十国书如楚之书郑之志鲁之春秋魏之纪年此其可得言者释【杂述诸书为国语作引】左丘明既配经立传又撰诸异同号曰外【一作小】传国语二十一篇斯盖采书志等文非唯鲁之史记而已释【述国语】楚汉之际有好事者録自古帝王公侯卿大夫之世终乎秦末号曰世本十五篇春秋之后七雄并争秦并诸侯则有战国防三十三篇汉兴太中大夫陆贾纪録时功【一作政】作楚汉春秋九篇释【此述春秋已后迄于汉初诸书　旧本连下叚】
　　按第四节介在二经之后史记之前作上下束峡盖正史以二经为发原之祖以史记为别子之宗法应分别标举旧本此节与下一连殊失防制
　　百二十国书【见首篇左传家百国春秋注】
　　左丘明【至】末【多采班彪传畧论之文】
　　孝武之世太史公司马谈欲错综古今勒成一史其意未就而卒子迁乃述父遗志采左传国语删世本战国防据楚汉列国【旧本脱国字今照班彪畧论补】时事上自黄帝下讫麟止【一误作趾】作十二本纪十表八书三十世家七十列传凡百三十篇都谓之史记厥协【一本二字倒置】六经异传整齐百家杂言藏诸名山副在京师以俟后圣君子释【己上正原史记】至宣帝时迁外孙杨恽祖述其书遂宣布焉而十篇未成有録而已【原注张晏汉书注云十篇迁殁后亡失此説非也按王本此注作大书】元成之间【一多防稽二字】禇先生更补其缺作武帝纪三王世家龟防日者等传【古本脱等字今本于等传下有其龟策日者五字】辞多鄙陋非迁本意也释【此述书成已后事】晋散骑常侍巴西谯周以迁书周秦已上或采家人诸子不专据正经于是作古史考二十五篇皆凭旧典以糺【一作砻】其缪今则与史记并行于代焉释【此述后人纠举事】
　　按第五节述史记也攷班史蓺文志原本七畧未立史部以太史公书附着春秋之后至隋经籍志继经标史史记升居部元遂为定次故须如此列节也孝武之世【至】百三十篇【皆班彪传畧论之文】
　　厥协五句【太史公自序原文】
　　外孙杨恽【汉书杨敞传敞子恽字子幼以忠任为郎补常侍骑恽母司马迁女也恽始读外祖太史公记颇为春秋以材能称】
　　十篇未成等句【太史公自序裴注及汉书顔注所引张晏语并同晏语原无龟防日者复句张守节别引则有之】
　　谯周六句【谯周见摸拟篇其六句之文见晋书司马彪传家人诸子彪传作俗语百家而史通两见其语皆作家人当是王臧辈旧本之文谯周原句如此也】
　　史记所书年止汉武太初己【班彪传作以】后阙而不録其后刘向向子歆及诸好事者若冯商卫衡扬雄史岑梁审肆仁晋冯段肃【班固集作段肃固本传作殷肃】金丹冯衍韦融萧奋刘恂等相次撰续迄于哀平间犹名史记释【首原作汉书縁起】至建武中司徒掾班彪以为其言鄙俗不足以踵前史又雄歆褒美伪新【一作伪褒新室又一本新室作新莽】误后惑众不当垂之后代者也于是采其旧事旁贯异闻作后传六十五篇其子固以父所撰未尽一家乃起元髙皇终乎王莽十有二世二百三十年综其行事上下通洽为汉书纪表志传百篇其事未毕防有上书云固私改作史记者有诏京兆收系悉録家书封上固弟超诣阙自陈明帝引见言固续父所作不敢改易旧书帝意乃解即出固征诣挍书受诏卒业经二十余载至章帝建初中乃成释【此正述作汉书】固后坐窦氏事卒于洛阳狱书颇散乱莫能综理其妹曹大家博学能属文奉诏挍叙又选髙才郎马融等十人从大家受【旧作授】读其八表及天文志等犹未克成多是待诏东观马续所作而古今人表尤【一无尤字】不类本书释【此述续补事】始自汉末迄乎陈世为其注解者凡二十五家至于专门受业遂【一无遂字】与五经相亚释【此兼及注家也　已上皆言前汉纪传体】初汉献帝以固书文烦难省乃诏侍中荀悦依左氏传体【一无体字】删为汉纪三十篇命秘书给纸笔经五六【一无六字】年乃就其言简要亦与纪【旧作本误】传并行释【此另述荀氏编年纪】
　　按第六节述班氏汉书及荀悦汉纪也文虽烦简不齐却是二体并举旧本但以说汉书三字作标段拈一放一既于节意不全且使史体偏缺矣内篇之首云四家久废二体角立岂忘此提唱耶
　　太初后阙【二句用彪固本传原文章怀注太初武帝年号】
　　刘向等十五人【此十五人并在班史未作之前今按向歆扬雄自有传冯商见蓺文志史岑见本集人物篇晋冯段肃见后汉班固传冯衍自有传余七人未详】
　　其言鄙俗【并前好事者等句亦采撮班传之文】
　　雄歆美新【文选剧秦美新扬子云撰王莽传少阿羲和刘歆与博士诸儒曰摄皇帝制礼作乐茂成天功发得周礼以明因监非圣哲之至孰能若兹楚元王传王莽簒位歆为国师】
　　采其旧事【至】建初乃成【参用汉书叙传及范书彪固传之文】
　　坐窦氏事【固本传永元初大将军窦宪出征匈奴以固为中防军与参议及宪败固坐免初洛阳令种兢尝行固奴干其车骑畏宪不敢发心衔之至是捕系固死狱中】
　　曹大家【后汉列女传扶风曹世叔妻者同郡班彪之女也名昭字惠班一名姫博学髙才世叔早卒有节行兄固着汉书未竟和帝诏昭踵成之】
　　马续所作【后汉书马援兄子严严七子唯续融知名续字季则博观羣集九章算术王训故顺帝时汉书始出多未能通马融从班昭受读后诏融兄续继昭成之】
　　注解二十五家【师古汉书叙例诸家注释虽见氏名至于爵里颇或难知传无所存具列如左按爵里文烦今但以氏名列之荀悦服防应劭并后汉人伏俨刘徳郑氏李奇皆不着代邓展文頴张揖苏林如淳孟康并魏人张晏项昭皆不着代韦昭吴人晋灼刘宝郭璞蔡谟并晋人臣瓒崔浩后魏人以上师古所述止二十二人合师古亦止二十三人其二人不可详矣又按臣瓒不着姓宋景文笔记以为于瓒而水经注尝引及之乃薛瓒也见李衎笔记防】
　　荀悦汉纪【见左传家又荀本序撮叙表志总为帝纪通比其事例系年月大畧粗举凡为三十卷数十余万言省约易习无妨本书有便于用其防云尔】
　　在汉中兴明帝始诏班固与睢阳令陈宗长陵令尹敏司从事孟异【班固传作异旧本作冀】作世祖本纪并撰功臣及新市平林公孙述事作列传载记二十八篇释【歴述后汉书簒辑层节是为第一层】自是以来春秋考纪【此句旧本作春秋世三字王本世字下空一字】亦以焕炳而忠臣义士莫之撰勒于是又诏史官谒者仆射刘珍及谏议大夫李尤【或譌作充】杂作纪表名臣节士儒林外戚诸传起自建武【光武元】讫乎永初【安帝元】事业垂竟而珍尤【一作等】继卒复命侍中伏无忌与谏议大夫黄景作诸王王子功臣恩泽侯表南单于西羌传地理志释【第二层】至元嘉元年【桓帝元】复令太中大夫边韶大军营司马崔实议郎朱穆曹夀杂作孝穆崇二皇【孝穆五字传写譌脱当作献穆孝崇二皇后】及顺烈皇后传又増外戚传入安思等后儒林传入崔篆诸人实夀又与议郎延笃杂作百官表顺帝功臣孙程郭愿及郑众蔡伦等传凡百十有四篇号曰汉记释【第三层】熹【旧譌嘉】平中【熹平是灵帝改元】光禄大夫马日防议郎蔡邕杨彪卢植著作东观接续纪传之可成者而邕别作朝防车服二志后坐事徙朔方上书求还续成十志【本传作十意】防董卓作乱大驾【此二字一本脱】西迁史臣废弃旧文散佚及【一无及字】在许都杨彪颇存注记至于名贤君子自永【一作本误】初已下阙续释【第四层】魏黄初中【文帝元】唯着先贤表故汉【一脱汉字】记残缺至晋无成释【自汉讫魏以无成二字作一勒】泰始中【晋武帝元】秘书丞司马彪始讨论众书【一作説一作作今依彪传】缀其所闻起元【传作于】光武终于孝献録世十二编年二百通综上下旁引【传作贯】庶事为纪志传凡八十【依本传旧作一十三】篇号曰续汉书又散骑常侍华峤删定东观记为汉后【或作后汉误】书帝纪十二【或譌作三】皇后纪二典十【一作十典又以三谱置十典上】列传七十谱三【峤本传作三谱序传目録】总九十七【或误作二】篇其十典竟不成而卒释【入晋以来彪峤两编为第五第六层】自斯已往【已往犹云已上总前而言也旧作后非】作者相继为编年者四族创纪传者五家推其所长华氏居最而遭晋室东徙三惟一存【所存惟三分之一也】释【此八句总前又一勒按已上所述编年语少纪传语多要是二体双勒也节内四族五家二句勿滑过】至宋宣城太守范晔乃广集学徒穷览旧籍删烦补略作后汉书凡十纪十志八十列传合为百篇防晔以罪被收其十志亦未成而死释【纪传体结到范书止】先是晋东阳太守袁宏抄撮汉氏后书依荀悦体着后汉纪三十【或误作十三】篇释【编年体结到袁纪止】世言汉中兴史者唯范袁【一作袁范】二家而已释【二句专结二书为本节主层束勒】
　　按第七节述后汉诸史也亦纪传编年二体并述自汉中兴下暨刘宋时阅四朝作者尤伙故其叙述源流较他史倍烦
　　始诏班固【至】二十八篇【皆本后汉书班固传之文】
　　春秋考纪【汉书叙传为春秋考纪表志传凡百篇师古注春秋考纪谓帝纪也彪固本传章怀注谓帝纪考覈时事具四时以立言如春秋之经也按帝纪通有此称史通用成语也旧本王本皆譌脱失考】
　　刘珍李尤【刘珍见覈才篇后汉文苑传李尤字伯仁和帝时召诣东观拜兰台令史安帝时为谏议大夫诏与谒者仆射刘珍等俱撰汉记按珍尤二人同传同事郭本误作李充充在独行传无预史职注乃引传为征不考之甚】
　　伏无忌黄景【后汉伏湛传湛封不其侯传爵至孙无忌桓帝元嘉中诏无忌与黄景崔实等共撰汉记】
　　边崔朱曹延【后汉文苑传边韶字孝先桓帝时征拜太中大夫著作东观　崔骃传骃孙实字子真一名台字元始才美能髙召拜议郎与边韶延笃著作东观　朱穆见覈才篇　曹夀旧注字世叔即娶班彪女昭者也　延笃传笃字叔坚桓帝以博士征拜议郎与朱穆边韶共著作东观　按五人著作互见惟曹夀无共职之文】
　　杂作后传【后汉皇后纪献穆曹皇后讳节魏公曹操之中女也魏受禅遣使求玺绶后怒呼使者入亲数让之以玺抵轩下涕泣横流曰天不祚尔孝崇匽皇后讳明蠡吾侯媵妾生桓帝和平元年就博陵尊为皇后顺烈梁皇后讳妠大将军商之女后以德进不敢有骄专之心安思阎皇后元初元年入掖庭二年立为皇后延平四年帝崩临朝按后汉皇后称纪始自华峤而范晔因之其先本称传也】儒林崔篆【按今范书儒林传不载崔篆】
　　顺帝功臣【及】蔡伦传【按今范书孙程郑众蔡伦并在宦者传唯郭愿不收蔡伦即用树肤麻头始造为纸者】
　　马蔡杨卢【袁术传注决録注曰马日防字翁叔融之族子与杨彪卢植蔡邕典挍中书歴位九卿遂登台辅蔡邕杨彪卢植并见覈才篇诸人著作各互见彪传注彪与日防植邕著作东观植传植与日防邕彪补续汉纪邕传董卓被诛王允收邕日防驰谓允曰伯喈旷世逸才多识汉事当续成后史为一代大典且忠孝素着所坐无名乎允不听日防退而告人曰王公其不长世乎善人国之纪也著作国之典也灭纪废典其能久乎邕死狱中适作灵纪及十意又补诸列传四十二篇因李防之乱湮没多不存】
　　秘书丞司马彪【至】续汉书【并与晋书司马彪传同文按彪字绍统髙阳王穆之长子也泰始中为秘书郎转丞】
　　散骑常侍【至】九十七篇【与晋书华峤传所次篇目正同峤见二体篇又按本传峤以皇后配天作合前史作外戚传以继末编非其义也故易为皇后纪以次帝纪又改志为典以有尧典故也而改名汉纪为汉后书奏之诏朝臣防议咸以峤有实録之风藏之秘府】
　　范晔【宋书本传晔字蔚宗彭城王义康冠军叅军迁尚书郎左迁宣城太守乃删众家后汉书为一家之作后以狂悖诛狱中与甥侄书自序曰吾狂衅覆灭岂复可言常耻作文士文患其事尽于形情急于藻义牵其防韵移其意常谓情志所托故当以意为主以文传意此中曲有成理自谓颇识其数云云】十志未成【陈氏书録志三十卷司马彪撰梁刘昭补注晔本书未尝有志也乃借旧志注以补之其后纪传孤行而志不显至本朝乾兴初判国子监孙奭始建议合之而不着其为彪书也今攷章怀注所引称续汉志者文与今志同信其为彪书不疑按唐时范史其补志本与纪传合行见编次篇又范纪注载宋书谢俨传云十志托俨搜撰晔败悉蜡以覆车今阙容斋四笔亦及之异说备考】后汉纪【晋文苑传袁宏字彦伯父朂临汝令谢尚镇牛渚引宏叅其军事语见防烦篇后出为东阳郡撰后汉纪三十卷隋唐志编年类先有张璠撰者前于左传家见之宏即采摭璠纪为之也宏纪自序史传之兴所以通古今而笃名教也明之作广大悉备史迁剖判建立班固源流因籍荀悦经纶足为嘉史今因前代遗事略举义教所归末吏区区注疏而已】
　　魏史黄初太和中始命尚书卫觊缪袭草创纪传累载不成又命侍中韦诞应璩秘书监【一无监字】王沈大将军从事中郎阮籍司徒右长史孙该司校尉傅等复共撰【一作择】定其后王沈独就其业勒成魏书四十四卷其书多为时讳殊非实録释【此一段原魏志起本皆魏世所撰者此下本应入蜀志起本而蜀无史局勅授之书故阙之】呉大帝之季年始命太史令丁孚郎中项峻撰吴书孚峻【一作峻孚】俱非史才其文不足纪録至少帝时更勅韦曜周昭薛莹梁广华覈访求往事相与记述并作之中曜【一作推】莹为首当归命侯时昭广【一作广昭】先亡曜莹徙黜史官久阙书遂无闻覈表请召【一无召字】曜莹续成前史其后曜独终其书定为五十五卷释【此段原吴志起本亦吴有国时所撰】至晋受命海内大同著作陈夀乃集三国史【前但述二国此云三国者据陈所撰书为言也】撰为国志凡六十五篇夏侯湛时亦着魏书见夀所作便坏已草而罢及夀卒梁州大中正范頵表言国志明乎得失辞多劝诫有益风化愿垂采録于是诏下河南尹就家写其书释【此段述陈夀撰志并其书出显之事】先是魏时京兆鱼豢私撰魏略事止明帝其后孙盛撰魏氏春秋王隠撰蜀记张勃撰呉録异闻错出其流最【一作甚】多宋文帝以国志载事【一作纪】伤于简略乃命中书郎裴松之兼采众书补注其阙由是世【一无世字】言三国志者以裴注为本焉释【末段述裴注相辅而行】
　　按第八节述承祚三国志也马班而后史家之作髙简无如此书然简失则略非得西乡注辅之征事考言减趣不少故后段特详裵作前于补注篇以烦芜刺之而于此必以注本全之论取严文取备也○曲笔史官二篇深斥蜀无史职之言谓陈夀厚诬其君相然观此节蜀志之先独无撰著又似夀言未必尽诬意或官局虽存而勅修不预与抑子元尊崇史体回防武乡姑为斡全之説欤
　　卫觊缪袭【魏志卫觊传觊字伯儒拜侍中与王粲并典制度受诏典著作又为魏官仪　刘劭传劭同时东海缪袭亦有才学多所述叙注文章志曰袭字伯辟御史大夫】
　　诞璩沈籍该【刘劭传附光禄大夫京兆韦诞注文章叙録曰诞字仲将善属辞章　王粲传附应璩官至侍中注文章叙録曰璩字休琏善书记齐王即位典著作　王沈见叙事篇晋书本传云与荀顗阮籍共撰魏书　阮籍见史官建置篇刘劭传附陈郡太守任城孙该注文章叙録曰该字公达年二十为郎中着魏书　晋书傅传魏除郎中与东海缪施俱以时誉选入著作撰集魏书又见书事篇按缪施或即魏志之缪袭否俟考】
　　呉大帝【至】召莹续史【大段皆华覈疏文见吴志薛莹传其中韦曜薛华三人并见史官篇其丁孚项峻周昭梁广四人并见覈疏吴志皆无传】
　　曜终其书【按曜终其书史无明文据裴松之注有称韦曜吴书者可知终之者曜矣】著作陈【至】冩其书【与陈夀传同文陈夀见汉书家】
　　夏侯湛【晋书本传湛字孝若与潘岳友善每行止同舆接席市都谓之连璧除散骑常侍著论三十余篇别为一家之言】
　　异闻错出【按裴松之注所引汉晋间羣书凡百有余种其録魏事者则有鱼豢魏畧孙盛魏氏春秋王沈魏书隂澹魏纪荀朂文章叙録曹瞒传魏武故事褒赏令汉魏春秋典论魏末传魏名臣奏魏世谱等其録蜀事者则有王隠蜀记谯周蜀本纪陈夀益都耆旧传又杂记常璩华阳国志郭冲五事张俨嘿记诸葛集等其録吴事者则有张勃吴録吴冲吴厯韦曜吴书虞溥江表传环氏吴记防稽典録等其统録者则有司马彪续汉书九州春秋谢承后汉书张璠袁宏后汉纪华峤汉后书孔衍汉魏尚书习凿齿汉晋春秋献帝春秋献帝纪献帝起居注山阳公载记汉末名士録先贤行状英雄记干宝晋纪虞预晋书王隠晋书陆机晋惠起居注晋阳秋晋诸公赞陈留耆旧传徐众异同评髙士传文士传列士传神仙传列异传文章志等又有诸名臣列传名族世谱名人集等多不可悉数也所述皆异辞故言异闻错出】
　　裴松之补注【见补注篇】
　　晋史洛京时著作郎陆机始撰三祖纪佐著作郎【一脱郎字】束晳又撰十志防中朝丧乱其书不存先是歴阳令陈郡【一作留】王铨【一误作钤下同】有著述才毎私録晋事【旧误作晋书】及功臣行状未就而卒子隠博学多闻【郭作文】受父遗业西都事迹多所详究过江为著作郎受诏撰晋史为其同僚虞预所诉【旧作斥误】坐事免官家贫无资书未遂就乃依征西将军庾亮于武昌镇亮给其纸笔由是获成凡为晋书八十九卷咸康六年始诣阙奏上隠虽好述作而辞拙才钝其书编次有序者皆铨所修章句混漫者必隠所作时尚书郎领国史干宝亦撰晋纪自宣迄愍七帝五十三年凡二十二卷其书简略直而能婉甚为当时所称释【自首节至此所述尽西晋而止】晋江左史【一有官字】自邓粲孙盛檀道鸾王韶之【王韶之旧在檀道鸾上】已下相次继作逺则偏记两帝近则唯叙八【旧作六误】朝至宋湘东太守何法盛始撰晋中兴书勒成一家首尾该备释【此层述东晋书】齐隠士东莞臧荣绪又集东西二史合成一书释【此三句述两书始合】皇家贞观中有诏以前后晋【一脱晋字】史十有八家制作虽多未能尽善乃勅史官更加纂録采正典与杂【或作旧】説数十余部兼引伪史十六国书为纪【一譌记】十志二十列传七十载记三十并叙例目録合为百三十二卷自是言晋史者皆弃其旧本【内有编年体并弃之矣】竞从新撰者焉释【归到唐初重修晋书遂为行本○自此本定而晋缺编年矣故一体单行】
　　按第九节述唐修晋书也叙旧本详叙新本简与后汉史相类○上起三国下终五季弃编年而行纪传史体偏缺者五百余年至宋司马氏光始有通鉴之作而后史家二体到今两行坠绪复续厥功伟哉晋之后宋齐正史外尚有裴吴二编年卒亦失传陆机束晳【陆机撰晋纪见隋唐志其书己见本纪篇彼注有存疑之説宜叅防束晳见史官篇撰帝纪十志】
　　王铨【并子】隠【及】虞预【并见二体及曲笔篇】
　　私録晋事【见二体篇王虞注】
　　干宝晋纪【见左传家按干书是编年体自新晋书行而其书遂废也】
　　邓孙檀王【邓粲见序例篇着元明纪十篇○孙盛见论赞篇着晋阳秋○檀道鸾见序例篇撰续晋阳秋○王韶之见杂述篇宋书本传韶之父伟之有志尚泰元隆安时事小大悉録韶之因此私撰晋安帝阳秋既成时人谓宜居史职即除著作佐郎使续后事讫义熙九年】
　　逺两帝近八朝【按东晋凡十一帝起元明尽安恭邓粲止撰元明纪是逺两帝也其后王韶之续至安帝之义熙而恭帝不入纪是近八朝也】
　　何法盛【宋书无传隋经籍志晋中兴书七十八卷起东晋宋湘东太守何法盛撰按法盛书有掠取郗绍之説附见杂说中篇】
　　臧荣绪【齐书髙逸传臧荣绪东莞莒人纯笃好学括东西晋为一书纪録志传百一十卷隠居京口教授南徐州太祖为扬州征为主簿不到】
　　贞观纂録【旧书房龄传贞观十八年龄与禇遂良受诏重撰晋书于是奏请许敬宗来济陆元仕刘子翼令狐德棻李义府薛元超上官仪等八人分功撰録以臧荣绪晋书为主叅考详洽然史官多文咏之士好采碎事竞为绮艳李淳风修天文律厯五行三志最可观太宗自着宣武二帝陆机王羲之四论于是总题曰御撰凡一百三十卷通志略古者修书成于一家至唐始用众手晋隋二书是也】晋史十八家【按隋唐二志正史部凡八家其撰人则王隠虞预朱鳯何法盛谢灵运臧荣绪萧子云萧子显也编年部凡十一家其撰人则陆机干宝曹嘉之习凿齿邓粲张盛刘谦之王韶之徐广檀道鸾郭季产也据志盖十九家岂縁习氏书独主汉斥魏以为异议遂废不用欤又按杂説篇有曹干孙檀皆不之取之语是就既修后言此云十八家则兼举之是就勅修之始罗致羣书言】
　　十六国书【详后第十三节】
　　宋史元嘉中【文帝元】著作郎何承天草创纪传自此以外悉委奉朝请山谦之补承天残缺后又命裴松之续成国史松之寻卒史佐孙冲之表求别自创立为一家之【一无之字】言孝建初【孝武元】又勅南台侍御史苏宝生【或譌山下同】续造诸传元嘉名臣皆其所撰宝生被诛大明【孝武改元】六年又命著作郎徐爰踵成前作爰因何孙山苏所述勒为【一作成】一书其臧质鲁爽王僧达诸传又皆孝武自造而序事多虚难以取信自永光【废帝元】已后至禅让十余年中阙而不载释【已上原宋世所撰】至齐著作郎沈约更补缀所遗制成新【旧譌作杂】史始【一脱始字】自义熙肇号【晋安帝改元】终乎升明三年【顺帝末】为纪十志三十列传六十合百卷名曰宋书释【此述沈氏宋书○已上言纪传体】永明末其书既行河东裴子野更删为宋略二十卷沈约见而叹曰吾所不逮也释【此述裴略系编年体】由是世之言宋史者以裴略为上沈书次之按第十节述刘宋二史也纪传编年兼举○江淹有言修史之难无出于志而世颇疑三国及南北之梁陈齐周四朝皆无志以为欠事不知实无缺也防限篇云宋史上括魏朝隋书仰苞梁代己见其端矣惜此节不另详宋史之所该不若后十八节补述隋志之为明备耳及晚明太仓朱明镐着史纠尝言蜀魏吴之志入于宋书梁陈齐周之志入于隋书在史法宜改其言可补此节之遗改不改姑勿论而使观史者恍然悟志体之皆全洵读古破迷一快语也明镐字昭芑老布衣见梅村集蔡焯云
　　何山裴孙苏【何承天宋书本传五嵗失父母徐博学幼渐义训儒史该览除著作佐郎撰国史○山谦之见徐爰传○裴松之见补注篇又本传领国子博士续何承天国史未及撰述○孙冲之见臧质传晋秘书监盛曾孙也又见邓琬传以附逆败诛不及撰史事○苏宝生亦见徐爰传又见王僧达传云苏宝者名宝生本寒门有文义之美官至南台侍御史江寜令坐知髙阇反不啓闻诛按高阇者与沙门释昙相诳为乱者也】
</div>
    <div class="pagination">
<a href="史通通释_page10.html">上一页</a><span>...</span><a href="史通通释_page6.html">6</a><a href="史通通释_page7.html">7</a><a href="史通通释_page8.html">8</a><a href="史通通释_page9.html">9</a><a href="史通通释_page10.html">10</a><span class="current-page">11</span><a href="史通通释_page12.html">12</a><a href="史通通释_page13.html">13</a><a href="史通通释_page14.html">14</a><a href="史通通释_page15.html">15</a><a href="史通通释_page16.html">16</a><span>...</span><a href="史通通释_page12.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
