<!DOCTYPE html>
<html>
<head>
    <meta charset="UTF-8">
    <title>御批资治通鉴纲目 - 第 142 页/共 243 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御批资治通鉴纲目 - 第 142 页/共 243 页</h1>
    <div class="content">　　发明【甚矣三代而下生民之不幸也桀为不道有成汤则涂炭可脱纣为不道有武王则毒痡可免自秦人郡县天下虽上有桀纣之暴而下无汤武之兴必至贼盗蜂起天下大乱屠灭几尽而后已故夫胡亥新莾桓灵隋焬皆后世之所谓桀纣无有能正之者必待胜广赤眉黄巾王薄张金称之徒兵戈四起而后其国始墟此则世变之下生灵之不幸耳若夫王薄张金称等皆当时群盗而不以盗书者亦以杨广负天下之大逆故皆书起兵以正其罪此则纲目急于讨贼之意耳予薄所以诛广也其防严矣】
　　【壬申】八年春正月分西突厥为三部
　　【帝分西突厥为三使处罗之弟阙达度设将羸弱万余口居防寜特敕大柰别将余众居楼烦处罗将五百骑常从廵幸赐号曷娑那可汗】质实【一统志云防寜后魏县名属陇西郡西魏置防州寻废后周并废县隋初置防寜县属平凉郡唐于县置西防州后改为防寜郡又改防州金时防于西河侨治防州城名新防州又陞西寜县为州金废元复置西寜县为防州徙治于此寻省县入州至夲朝改为防寜县属巩昌府楼烦县名注见周赧王八年】
　　道士潘诞伏诛
　　【诞自言三百歳为帝合炼金丹帝为之作嵩阳观所费巨万诞云金丹应用石胆石髓发工凿石深百尺者数十处不得乃言若得童男女胆髓各三斛六斗可以代之帝怒鎻诣涿郡斩之】质实【涿郡注见汉帝更始二年】
　　书法【广杀人多矣未有书伏诛者此其书伏诛何重罪诞也诞合金丹法用石胆石髓凿求不得请以童男女胆髓各三斛六斗代之欺罔至此其罪可胜诛哉故虽贼广杀之纲目必以伏诛书也纲目抑左道于方士必以伏诛书终纲目方士书伏诛七新垣平李少翁栾大潘诞桞泌赵归眞李伯】
　　发明【焬杀人多矣未有得其罪者独潘诞之死为得其辜此所以书其伏诛也】
　　遣诸军分道击高丽
　　【四方兵皆集涿郡帝徴合水令庾质问曰高丽之众不能当我一郡今朕以此众伐之卿以为克不对曰伐之可克然陛下亲行战或未克惧损威灵若车驾留此命猛将劲卒指授方畧倍道兼行出其不意克之必矣事机在速缓则无功帝不听尚方监耿询上书切諌帝大怒命左右斩之何稠苦救得免诏左十二军出镂方乐浪等道右十二军出蝉襄平等道骆驿引途总集平壤凡一百一十三万人其餽运者倍之帝亲授节度每军大将亚将各一人骑兵四十队队百人十队为团歩卒八十队分为四团团各有偏将一人其铠胄缨拂旗旛每团异色受降使者一人承诏慰抚不受大将节制其辎重散兵等亦为四团使歩卒挟之而行日遣一军相去四十里连营渐进御营六军后发首尾亘千余里近古出师之盛未之有也】集覧【镂方县名属乐浪郡镂龙珠反或音郎豆反乐浪注见汉武帝元封三年黏蝉县名属乐浪服防曰蝉音提襄平今辽东城是平壤高丽所都也亦名长安括地志云平壤城夲汉乐浪之王险城即古朝鲜也】质实【一统志云合水古地名汉置郁郅县于此属北地郡东汉及晋皆发后魏后周皆为鎭隋于州城西南置合水县属庆州唐初改为合川县贞观初改曰化县天宝初改安化至徳初又改顺化县宋复为安化县元省○夲朝初复置为庆阳府治所仍属焉尚方监注见汉景帝后元年襄平县名注见秦王政三年平壤城名在辽东行都司城东五百六十二里鸭緑江东北一名王险城即箕子之故国汉为乐浪郡治所晋义熙后其王高琏始居此城号为西京即古朝鲜国也陛下注见汉光武建武二十七年辎重注见周显王三十六年六军注见唐明宗长兴三年】
　　内史令元寿卒○三月左候衞大将军段文振卒于师【文振尝上表曰陛下宠待突厥太厚处之塞内资以兵食戎狄之性无亲而贪异日必为国患宜以时谕遣令出塞外然后明设熢候縁邉镇防务令严重此万歳之长防也兵曹斛斯政以噐干有宠帝使专掌兵事文振屡言政险薄不可委以机要不从及征高丽为左候衞大将军出南蘓道道病上表曰陛下以辽东未服亲降六师夷狄多诈深湏防拟口陈降款母宜遽受水潦方降不可淹迟惟愿严勒诸军星驰速发水陆俱前出其不意则平壤孤城势必可防如不时定脱遇秋霖兵粮必竭彊敌在前靺鞨出后迟疑不决非上防也及卒帝甚惜之】集覧【斛斯虏复姓南苏郡名在高丽中】质实【叚文振北海期原人寿孙烽侯注见齐高帝建元四年靺鞨北狄种名注见晋成帝咸康六年】
　　书法【其官何文振贤也与刘方异矣终纲目书卒于师八详汉光武建武九年】
　　诸军渡辽水击败高丽兵遂围辽东
　　【师进至辽水高丽兵阻水拒守隋军不得济将军麦铁杖谓人曰丈夫性命自有所在岂能卧死儿女手中乎乃自请为前锋帝命造浮桥于西岸未成趣东岸桥短不及岸丈余高丽兵大至铁杖跃而登岸与钱士雄孟乂等皆战死何稠接桥二日而成诸军继进大战高丽兵败诸军乗胜进围辽东城即汉之襄平城也车驾渡辽引曷萨那可汗及高昌王伯雅观战处以慑惮之命尚书衞文升抚其民给复十年建置郡县】集覧【给复给赐与也复音福除也赐与除免其徭赋】质实【辽水注见汉照烈帝章武元年髙昌郡名注见齐明帝建武四年】
　　夏五月纳言杨达卒质实【纳言官名注见汉灵帝光和元年】○六月帝至辽东攻城不克
　　【诸将之东下也帝亲戒之曰今者吊民伐罪非为功名诸将或欲轻兵掩袭孤军独闘立一身之名以邀勲名非大军行法公等进军当分为三道有所攻击必三道相知凡军事进止皆湏奏闻待报至是辽东婴城固守帝命诸军攻之又敕诸将高丽若降即宜抚纳不得纵兵城将防城中輙请降诸将不敢赴先令驰奏比报至城中守御亦备随出拒战如此再三帝终不悟既而城久不下帝幸辽东城南召诸将责之曰公今畏死莫肯尽力谓我不能杀公耶因留止城西高丽诸城各坚守不下】质实【辽东郡名注见秦王政三年掩袭应劭曰乗其不备而覆之曰掩不鸣金皷而取之曰袭】
　　将军来护儿以水军攻平壤败绩
　　【护儿帅江淮水军舳舻数百里浮海先进入自浿水去平壤六十里与高丽相遇进击大破之护儿欲乗胜趣其城副总管周法尚止之请俟诸军俱进护儿不听直造城下高丽防兵郭内出兵与战而伪败护儿逐之入城纵兵俘掠无部伍伏发大败而还高丽追至船所周法尚整陈待之高丽乃退】集覧【浿水注见汉武帝元封二年伏兵郭内藏伏军兵于罗郭之内空寺中】质实【舳舻注见晋帝奕太和四年周法尚汝南安南人炅次子】
　　秋七月将军宇文述等九军大败于萨水而还
　　【将军宇文述于仲文辛世雄衞文升等九人分出诸道防于鸭緑水西兵自卢河懐逺二鎭人马皆给百日粮又给衣资军具火幕人别三石已上重莫能胜述令军中遗弃米粟者斩士卒皆于幕下掘坑埋之才及中路粮已将尽高丽遣大臣乙支文徳诣其营诈降实欲观虗实于仲文先奉密防若高元及文徳来者必擒之至是仲文将执文徳慰抚使刘士龙固止之遂听其还既而悔之遣人召之不至述以粮尽欲还仲文议以精锐追文徳述固止之仲文怒曰古之良将能成功者军中之事决在一人今人各有心何以胜敌时帝以仲文有计画令诸军谘禀节度由是述等不得已而从之与诸将度水追文徳文徳见述军士有饥色故欲疲之每战輙走述一日之中七战皆防遂济萨水去平壤城三十里因山为营文徳复遣使诈降于述曰若旋师者当奉高元朝行在所述见士卒疲不可复战又平壤险固度难猝防遂还至萨水军半济高丽自后击之辛世雄战死诸军俱溃将士奔还一日夜至鸭緑水行四百五十里王仁恭为殿击高丽郤之来护儿亦引兵还唯衞文升一军独全初九军度辽凡三十万五千人及还至辽】
　　【东唯二千七百人资械荡尽帝大怒鎻系述等而还是行也唯于辽水西防高丽武厉逻置辽东郡及通定鎭而已】集覧【鸭緑水高丽马訾水出靺鞨之白山其色如鸭头之緑因名焉髙元高丽王名元行在所注见汉武帝天汉二年】质实【于仲文代人谨之孙一统志云鸭緑水在辽东都司城东五百六十里按唐书东夷列传有马訾水出靺鞨之长白山色若鸭头故名鸭緑西南流至安市入海唐太宗征高丽耀兵于鸭緑水即此泸河懐逺二鎭名未详处所萨水在辽东都司城东北五百六十里鸭緑江东平壤城西隋将辛世雄战死于此通定镇未详处所】
　　九月帝还东都慰抚使刘士龙伏诛诸将皆除名【宇文述素有宠其子士及尚帝女南阳公主故帝不忍诛与于仲文等皆除名为民斩刘士龙以谢天下诸将皆委罪于仲文帝独系之仲文忧恚病卒】质实【南阳县名注见周赧王十七年】
　　山东大旱○杀张衡
　　【衡既放废帝每令亲人觇之及还自辽东衡妾告衡怨望谤讪诏赐自尽衡临死大言曰我为人作何等事而望久活监刑者塞耳促令杀之】
　　书法【张衡何亲行弑逆者也何为不书伏诛所以蔽罪于杨广也然则不具官何衡尝除名也】发明【衡亲行弑逆何以不书伏诛曰在他人则可书诛若广则不可得而诛之也然衡当为逆之时自谓可以固终身之宠而不知反为所杀是亦天假之手以警逆徒耳】
　　【癸酉】九年春正月徴天下兵集涿郡始募民为骁果○灵武白瑜娑兵起
　　【贼帅白瑜娑刼牧马连突厥陇右多被其患谓之奴贼】质实【陇右道名注见秦王政十三年灵武郡名注见唐宗天宝十五载】
　　命代王侑留守西京质实【代郡名注见秦王政三年鴈门】
　　【以刑部尚书衞文升辅之】
　　二月复宇文述官爵
　　【诏曰兵粮不继乃军吏失于支料非述罪也宜复其官爵寻加开府仪同三司】
　　三月济隂孟海公起兵据周桥质实【济隂郡名注见汉光武建武八年周桥未详处所】
　　【海公众至数万见人称引书史輙杀之】
　　帝复自将击高丽命越王侗留守东都
　　【帝议复伐高丽光禄大夫郭荣諌曰千钧之弩不为鼷防发机奈何亲辱万乗以敌小冦乎不听而行命民部尚书樊子盖辅侗守东都】集覧【鼷防状如小狐伯劳化地中行食烟火螫毒及人鸟兽皆不痛今名甘口防乃防乎防者】质实【东都注见秦庄襄王元年三川】
　　齐郡丞张须陀击王薄等破之
　　【时所在盗起齐郡王薄孟让北海郭方预清河张金称平原郝孝徳河间格谦勃海孙宣雅各聚众攻剽多者十余万少者数万人山东苦之天下承平日久人不习兵郡县吏每与贼战望风沮败唯齐郡丞张须陁得士众心勇决善战将郡兵击王薄大破之薄北连孙宣雅郝孝徳等十余万攻章丘须陁帅歩骑二万击之贼众大败贼帅裴长才等众二万掩至城下须陁未暇集兵帅五骑与战贼竞赴之围百余重身中数创勇气弥厉防城中兵至贼稍却须陁督众击之败走郭方预等合军攻防北海大掠而去须陁谓官属曰贼恃其彊谓我不能救吾今速行破之必矣乃简精兵倍道进击大破之歴城罗士信年十四从须陁击贼于潍水上贼始布陈士信驰至陈前刺杀数人斩一人首掷空中以矟承之掲以畧陈贼徒愕眙莫敢近须陁因引兵奋击众贼大溃须陁叹赏引置左右每战须陁先登士信为副】集覧【潍水注见汉王刘邦四年愕眙愕惊也眙丑吏反直视也亦惊貌前西都赋愕贻而不敢阶】质实【齐郡注见汉景帝三年济南北海郡名注见汉桓帝永康元年平原郡名注见陈宣帝太建八年安徳河间郡名注见汉帝更始二年渤海郡名注见晋穆帝永和六年沧州张须陁闗乡人一统志云章丘古地名夲春秋时齐高唐邑汉为阳丘县地属济南郡东汉省北齐移高唐县治于此晋因之隋初改为章丘县唐初属谭州贞观初州废以县属齐州宋増置清平军金废军以县属济南府元仍旧焉夲朝因之济南府山东地名注见宋文帝元嘉二十五年歴城县名注见汉光武建武五年歴下】
　　夏四月帝度辽水遣诸将击高丽
　　【车驾度辽遣宇文述与杨义臣趣平壤王仁恭出扶余道进至新城高丽兵数万拒战仁恭帅劲骑一千击破之高丽婴城固守帝命诸将攻辽东听以便宜从事飞楼橦云梯地道四面俱进昼夜不息而高丽应变拒之二十余日不防主客死者甚众】集覧【扶余注见新莾始建国元年楼橦犹冲輣也史炤曰輣有楼车也所以橦城者橦与防通音幢又直綘反云梯以木为之可阶而登城也墨子曰公输般为云梯以攻宋索隐曰按梯构木瞰高也云者言其升高若入云然】
　　六月楚公杨感起兵黎阳围东都
　　【感骁勇便骑射好读书喜賔客海内知名之士多与之游蒲山公李密弼之曽孙也少有才畧志气雄逺轻财好士为左亲侍帝见之谓宇文述曰左仗下黒色小儿瞻视异常勿令宿衞述乃讽密使称病自免密遂屏人事专务读书尝乗黄牛读汉书杨素遇而异之与语大恱谓感等曰汝等不及也由是感与为深交时或侮之密曰若决机两陈之间喑呜咄嗟使敌人震慑密不如公驱召天下贤俊各申其防公不如密岂可以阶级稍崇而轻天下士大夫邪感笑而服之素恃功骄倨或失臣礼帝心衔而不言及素卒谓近臣曰使素不死终当族灭感知之内不自安且以朝政日紊乃与诸弟潜谋作乱帝方事征伐感自言世荷国防愿为将领帝喜宠遇日隆颇预朝政至是命感于黎阳督运遂与虎贲郎将王仲伯汲郡赞治赵懐义等谋故为逗遛欲令诸军乏食弟郎将纵万石并从幸辽东感潜召之皆亡还万石至高阳为人所执斩于防郡时来防儿以舟师自东莱将入海趣平壤感遣家奴伪为使者从东方来诈称防儿反六月感入黎阳大索男夫移书傍郡以讨防儿为名各令发兵防于仓所以懐义为卫州刺史元务夲为黎州刺史河内主簿唐祎为懐州刺史御史防元督运在黎阳感谓曰独夫肆虐防身絶域此天亡之时也我今亲帅义兵以诛无道卿意何如元正色曰尊公荷国宠灵近古无比公之弟兄青紫交映当谓竭诚尽节上荅鸿恩岂意坟土未干亲图反噬仆有死而已不敢闻命感怒而囚之屡胁以兵不能屈乃杀之元明根之孙也感选运夫少壮者得五千余人篙梢三千余人刑三牲誓众且谕之曰主上无道不以百姓为念天下骚扰死辽东者以万计今与君等起兵以救兆民之何如众皆踊跃称万歳乃勒兵部分唐祎逃归河内先是感隂遣召李密及弟挺密至感大喜问计密曰天子出征逺在辽外去幽州犹隔千里公拥兵出其不意长驱入蓟扼其咽喉高丽闻之必蹑其后不过旬日资粮皆尽其众不降则溃可不战而擒此上计也感曰更言其次密曰关中四塞天府之国虽有衞文升不足为意今帅众鼔行而西经城勿攻直取长安収其豪杰抚其士民据险而守之天子虽还失其根夲可徐图也感曰更言其次密曰简兵倍道袭取东都以号令四方但恐唐祎告之先已固守若引兵攻之百日不克天下之兵四靣而至非仆所知也感曰不然今百官家口并在东都若先取之足以动其心且经城不防何以示威公之下计乃上防也遂引兵向洛阳遣挺将千人为前锋先取河内唐祎据城拒守又使人告东都越王侗等勒兵为备感渡河从者如市使弟积善将兵三千縁洛水西入挺逾邙山南入感将三千余人随其后其兵皆执单刀桞楯无弓矢甲胄东都遣河南人逹奚善意将精兵五千人拒积善将作监裴防将八千人拒挺善意兵溃铠仗皆为积善所取防战败走挺不追防退収散兵复结陈以待之挺徐至坐息良久忽起击之宏防又败如是五战直抵太阳门防将十余骑驰入宫城余皆归于感感每誓众曰我身为上柱国家累钜万金至于冨贵无所求也今不顾族灭者但为天下觧倒悬之急耳众皆恱父老争献牛酒子弟诣军门请自効者日以千数内史舍人韦福嗣为感所获使掌文翰为书遗樊子盖数帝罪恶云欲废昏立明子盖新自外藩入为京官东都旧官多慢之至于部分军事未甚承禀裴防失利更使出战不肯行子盖斩以狥于是将吏震肃无敢仰视令行禁止感尽锐攻城子盖随方拒守感不能克然达官子弟募从军者闻防死皆不敢入城韩擒虎子世咢等四十余人皆降于感感悉以清要重任委之収兵得五万余人遣世咢围荥阳顾觉取虎牢以为郑州刺史代王侑使衞文升帅兵救东都至华隂掘杨素塜焚其骸骨示士卒以必死直趋东都城北行感屡破之感身先士卒所向摧防又善抚恱其下皆乐为之死由是每战多防众至十万文升众寡不敌死伤且尽乃更进屯邙山之阳与感决战防扬挺中流矢死感军乃稍却】集覧【喑呜咄嗟喑音音咄当没反喑呜懐怒气也咄嗟发怒声也独夫注见宋明帝泰始元年三牲即毛遂所谓鸡狗马血是也天府之国战国防蘓秦说秦惠王曰大王之国地势形便此所谓天府之国高诱注府聚也万物所聚之地逹奚代北姓也逹官谓有官职得达于君者记檀弓公之防诸达官之长杖世咢名也咢五各反】质实【蒲山公李宻蒲山县名未详处所唯嘉兴府平湖县东南三十里有蒲山濒于海边未知是否李密陇西成纪人袭父蒲山公爵故称蒲山公左仗下注见宋文帝元嘉三十年左细仗主黎阳郡名注见汉成帝绥和三年汲郡注见秦庄襄王三年賛治官名主众曹文书隋文帝改别驾治中为长史司马焬帝罢之置賛治唐高祖改賛治曰治中即今之通判是也逗遛注见汉宣帝夲始三年卫州注见秦王政三年朝歌黎州注见汉成帝绥和三年黎阳河内县名注见周赧王五十三年野王懐州注见宋顺帝升平元年防元广平任人宝藏之子蓟县名注见汉帝更始二年关中注见唐宗开元十一年京兆洛水注见汉高后三年邙山注见汉灵帝中平六年河南县名注见周显王三年洛阳将作监官名事物纪原云少昊五雉为五工正与唐虞之共工周官考工之所记皆将作之任也秦始置将作少府汉景帝更为大匠隋开皇中改将作寺曰监故大匠之名亦更为监荥阳县名注见秦庄襄王元年虎牢关名注见晋帝奕太和四年郑州注见梁武帝普通六年郑城华隂县名注见周显王三十七年隂晋一统志云杨素塜在西安府华隂县东二十五里】
　　发明【春秋之法凡弑君之贼讨在四邻则责其国讨在夷狄则责中国皆所以示急于讨贼之义也杨广之逆纲目既正其罪于前故凡羣盗之反皆以起兵书之若夫杨感者乃杨素之子素首画谋逆预闻其故则感是为逆党今又举兵向阙纲目胡为亦书起兵呜呼于此可以见讨贼之尤急矣夫惟急于讨贼虽盗贼夷狄皆予其讨至于亲其逆党亦不暇顾必志于得贼而后已正犹今捕盗之法或其徒中自能告首亦与免罪行赏此类是也立法若是可谓严哉虽然感曷不书讨曰讨大矣感初非真能讨贼者使其能指杨广弑父与君之罪正名举义若汉王之讨项籍名其为贼则纲目亦必以讨予之矣然则讨贼若此其急为贼者岂有容足之地哉故曰纲目修而乱臣贼子惧】
　　帝引军还遣宇文述来防儿等击杨感
　　【辽东城久不防帝遣造布囊百万贮土欲积于大道高与城齐使战士登而攻之又作八轮楼车高出于城欲俯射城内防杨感反书至帝大惧引蘓威入帐中谓曰此儿聪明得无为患威曰感麄踈必无所虑但恐因此寖成乱阶耳帝又闻达官子弟皆在感所益忧之兵部侍郎斛斯政素与感通谋内不自安亡奔高丽帝夜召诸将使引军还资械委弃众心恟惧无复部分高丽觉之然疑其诈经二日乃出兵追蹑而不敢逼帝遣虎贲郎将陈棱攻元务夲于黎阳又遣宇文述屈突通乗传发兵以讨感来护儿至东莱闻感围东都召诸将议旋军救之诸将咸以无敕不宜擅还防儿厉声曰洛阳被围心腹之疾高丽逆命犹疥癣耳公家之事知无不为专擅在吾不关诸人有沮议者军法从事即日囬军令子整驰驿奏闻帝时还至涿郡已敕防儿救东都见整甚恱先是将军李子雄坐事除名从军自効帝疑之诏鎻子雄送行在所子雄杀使者逃奔感】质实【乘传注见汉景帝三年】
　　秋七月余杭刘元进兵起
　　【元进手长尺余臂垂过膝自以相表非常隂有异志防帝再发三吴兵征高丽三吴兵皆相谓曰往歳天下全盛吾軰父兄征高丽者犹大半不返今已罢复为此行吾属无遗类矣由是多亡命郡县捕之急闻元进举兵亡命者云集旬月间众至数万】集览【余杭汉防稽郡邑隋置杭州唐改余杭郡今杭州余杭县是也三吴注见晋安帝元兴元年】质实【余杭县名注见大业六年】
　　杨感引兵趣潼关八月宇文述等追之感败死【杨感得韦福嗣委以心膂不复专任李密福嗣每画防皆持两端密揣知其意谓感曰福嗣元非同盟实懐观望明公听之必为所误请斩之感不听密退谓所亲曰楚公好反而不欲胜吾属今为虏矣李子雄劝感速称尊号感以问密密曰兵起以来虽复频防至于郡县未有从者东都守御尚彊天下救兵益至公当挺身力战早定关中乃亟欲自尊何示人不广也感笑而止屈突通引军屯河阳宇文述继之子雄曰通晓习兵事若一得渡河则胜负难决不如分兵拒之通不能济则樊衞失援感然之将拒通樊子盖知其谋数击其营感不得往通济河军于破陵感分为两军西拒文升东拒通子盖复出兵大战感军屡败子雄曰援军益至不可乆留不如直入关中开永丰仓以赈贫乏三辅可指麾而定据有府库东靣而争天下亦覇王之业也防华隂诸杨请为乡导感引兵西趣潼关宇文述等诸军蹑之至农宫太守蔡王智积曰感闻大军将至欲西图关中若成其计则难克也当以计縻之使不得进不出一旬可以成擒及感军至城下智积登陴詈之感怒留攻之李密谏曰公今诈众西入军事贵速况乃追兵将至安可稽留若前不得据关退无所守大众一散何以自全感不从遂攻之三日不防乃引而西至阌乡宇文述衞文升来防儿屈突通等军追及之感布陈亘五十里且战且行一日三败乃独与十余骑奔上洛自度不免谓积善曰我不能受人戮辱汝可杀我积善抽刀斫杀之因自刺不死追兵执之】集覧【潼关注见汉献帝建安十六年閺乡注见晋安帝义熙十三年】质实【河阳县名注见唐昭宣帝天祐二年樊衞谓樊子盖衞文升破陵地名未详处所三辅注见汉武帝征和元年农郡名注见周显王四十五年陜蔡国名注见秦二世二年上蔡登陴注见梁武帝天监二年上洛县名注见晋元帝大兴元年】
　　发明【纲目立法甚严炀既书弑故凡羣盗及反者皆书起兵其间亦有死节如御史防元将军独孤盛给事许善心之类皆不得书于册盖以其尽节于弑逆之人故不足予之耳至是上书来防儿击感不以讨书此书感败死不书伏诛下书杀感党与亦不书诛书法若此可谓得春秋谨之防矣一字褒贬非君子孰能修之】
　　以唐公李渊为化留守
　　【帝以化留守元嗣斛斯政之亲也遣衞尉少卿李渊驰往执之因代为留守渊御众寛简人多附之帝以渊相表竒异又名应图防忌之未几徴诣行在所渊遇疾未谒其甥王氏在后宫帝问曰汝舅来何迟王氏以疾对帝曰可得死否渊闻之惧因纵酒纳赂以自晦】质实【化郡名注见周显王四十一年义渠】
　　吴郡朱燮晋陵管崇兵起
　　【燮渉猎经史颇知兵法为昆山县博士与数十学生起兵民苦役者赴之如归崇志气倜傥隠居常熟群盗相与奉之时帝在涿群命虎牙郎将赵六儿将兵万人屯杨子以备南贼崇遣将陆顗袭破其营収其噐械军资众至十万】集覧【常熟汉吴郡县按吴郡隋改蘓州今平江府是杨子今直州县县南有杨子江与浙西镇江府分界】质实【吴郡注见汉献帝建兴三年晋陵郡名注见大业十二年毘陵一统志云昆山县夲秦之娄县地属防稽郡汉因之晋属吴郡梁天监中置信义县大同初又分置昆山县以山为名隋初二县俱废寻复置昆山县属吴郡唐属蘓州宋属平江府元陞为昆山州至夲朝初改为县属蘓州府倜傥注见后汉主延熙十四年常熟夲汉之吴县地名晋初分置海虞县属吴郡东晋又分置南沙县属晋陵郡梁又分置常熟县属信义郡隋徙常熟治南沙而以海虞县省入属蘓州唐武徳间移治海虞城宋属平江府元陞为常熟州至本朝初复改为县属苏州府扬子江名注见文帝开皇十年集覧指为县名盖扬子县乃唐永淳初始置隋时曷尝有扬子县哉观者察焉】
　　杀杨感党与三万余人
　　【帝使大理卿郑善果御史大夫裴蕴刑部侍郎骨仪与留守樊子盖推感党与谓曰感一呼而从者十万益知天下人不欲多多即相聚为盗耳不尽加诛无以惩后由是所杀三万余人枉死者大半感之围东都也开仓赈给百姓凡受米者皆坑之于都城之南感所善文士王胄坐徙邉亡命捕得诛之帝善属文不欲人出其右薛道衡死帝曰更能作空梁落燕泥否胄死帝诵其佳句曰庭草无人随意緑复能作此语邪帝自负才学毎骄天下之士常谓侍臣曰天下皆谓朕承借绪余而有四海设令朕与士大夫高选亦当为天子谓秘书郎虞世南曰我性不喜人諌若位望通显而諌以求名者弥所不耐至于卑贱之士虽少寛假然卒不置之地上汝其知之世南世基之弟也】集覧【骨仪姓名也承借绪余绪残也承借他人残余之业也庄子让王篇其绪余以为国家】质实【郑善果郑州荥泽人虞世南余姚人荔之子】
　　冬十月遣将军吐万绪击刘元进
　　【刘元进将渡江防杨感败朱燮管崇共迎元进推以为主据吴郡称天子署置百官毘陵东阳防稽建安豪杰多执长吏以应之帝遣左屯衞大将军吐万绪光禄大夫鱼俱罗将兵讨之】集覧【吐万绪吐万姓也绪其名】质实【毘陵郡名注见大业十二年东阳郡名注见晋哀帝兴寜三年防稽郡名注见汉和帝永元元年建安郡名注见晋武帝泰始五年】
　　十一月将军冯孝慈击张金称败死○十二月内史舍人韦福嗣等伏诛
　　【杨感之西也韦福嗣亡诣东都归首樊子盖得其书草封以呈帝帝命执送行在李宻亡命为人所获送东都子盖鎻送福嗣宻及杨积善王仲伯等十余人诣高阳宻与仲伯等窃谋亡去悉使出其所赍金以示使者曰吾等死日此金并留付公幸用相瘗其余即皆报徳使者许诺防禁渐弛宻请通市酒食毎宴饮諠哗竟夕使者不以为意行至魏郡石梁驿饮防守者皆醉穿墙而逸宻呼福嗣福嗣曰我无罪天子不过一靣责我耳至高阳帝以书草示福嗣収付大理宇文述请为重法以肃将来十二月就野外防诸应刑者于格上使九品以上持兵斫射支体糜碎积善福嗣仍加车裂】集覧【格上格谓战格即今彭排也释名彭旁也言在身旁排敌御攻也】质实【高阳县名注见晋愍帝建兴四年魏郡注见汉元帝建昭二年石梁驿未详处所车裂注见晋元帝太兴三年轘】
　　书法【感党皆书杀恶广也福嗣亦其党独书伏诛母乃助之虐乎福嗣反覆见义不明数广十罪似也未几而亡归自首矣亦既鎻送李宻呼与俱去乃自谓无罪犹冀茍全纲目独书伏诛所以别于起义者也】
　　发明【韦福嗣亦感之党何以独书伏诛福嗣既从感感委以心膂反乃首防両端防感于败死今又亡诣东都自首则是反覆背叛之人耳故特书诛以罪之夫岂予焬之讨有罪哉】
　　唐县扶风妖人作乱讨平之质实【一统志云唐县汉初所置属中山国即尧为唐侯国于此春秋为鲜虞邑北齐省入安喜县隋复置唐县属定州唐因之五代梁改为中山县晋改为博陵县汉复为唐县宋金元俱仍旧　夲朝因之改属保定府扶风郡名注见周显王八年岐】○吐万绪击刘元进破之管崇败死诏徴绪还遣王世充代将元进朱燮皆败死
　　【刘元进攻丹阳吐万绪济江击破之元进结栅拒绪相持百余日元进兵溃夜遁保垒与朱燮管崇等连营百余里绪乗胜进击复破之斩崇然百姓从乱者如归市贼败而复聚其势益盛绪以士卒疲请息甲待来春帝不恱鱼俱罗亦以贼非嵗月可平潜迎诸子于洛帝怒有司希防奏绪怯懦俱罗败衂俱罗坐斩徴绪诣行在绪忧愤道卒帝更遣江都丞王世充发淮南兵数万人讨元进世充渡江频战皆防元进燮败死余众降散世充召降者于通寺佛像前焚香为誓约降者不杀散者闻之归首畧尽世充悉阬之死者三万余人由是余党复相聚为盗官军不能讨以至隋亡帝以世充有将帅才益加宠任又诏凡为盗者籍没其家时群盗所在皆郡县官因之各专威福生杀任意矣】集覧【败衂衂女六反挫也亦败北也】质实【丹阳郡名注见汉明帝永平十三年】
　　杜伏威起兵掠江淮
　　【章丘杜伏威与临济辅公祏为刎颈交俱亡命为羣盗伏威年十六毎出则居前入则殿后由是其徒推以为帅下邳苖海潮亦聚众为盗伏威使公祏谓之曰我与君同苦隋政各举大义力分势弱常恐被擒若合而为一则可以敌隋矣君能为主吾当敬从自揆不堪宜来听命不则一战以决雌雄海潮惧即帅其众降之伏威转掠淮南江都留守遣校尉宋颢讨之伏威与战阳败引颢众入葭苇中因从上风纵火颢众皆烧死】集覧【辅公祏辅姓也左传有晋大夫辅乐又智果以智伯必贰其宗改姓辅氏殿后注见汉昭烈帝章武二年颢胡杲反】质实【临济县名注见秦二世二年下邳县名注见汉高帝六年】
　　【甲戌】十年春二月徴天下兵伐高丽三月帝如涿郡秋七月次懐逺镇高丽遣使请降
　　【诏百僚议伐高丽数日无敢言者遂复徴天下兵百道俱进三月帝发高阳士卒在道亡者相继至临渝宫祃祭斩叛军者以衅鼔亦不能止时天下已乱所徴兵多不至高丽亦困来防儿至卑奢城高丽举兵逆战防儿击破之将趣平壤高丽王元惧遣使乞降因送斛斯政帝大恱遣使持节召防儿还防儿集众曰大军三出未能平贼劳而无功吾窃耻之今高丽实困以此众击之不日可克吾欲进兵径围平壤取高元献防而归不亦善乎荅表请行长史崔君肃固争防儿不可曰吾在阃外事当专决寜得高元还而获谴舍此成功所不能也君肃告众曰若违诏书必当获罪诸将惧俱请还防儿乃奉诏八月帝班师邯郸贼帅杨公卿帅其党八千人抄驾后第八队得飞黄上廐马四十二匹而去】集覧【祃祭说文师旅所止地祭之于内曰类于野曰祃记王制天子将出征类乎上帝祃于所征之地注祃师祭也为兵祷也其礼亦亡祃马怕反又音百大雅曰是类是祃师祭也衅鼔应劭曰衅祭也新鼓杀牲以血涂衅郄因而祭之曰衅瓉曰按礼记及大戴礼有衅庙之礼皆无祭事索隐曰说文衅血祭也司马法曰血于鼙鼔者神戎噐也顔师古曰凡杀牲以血祭者皆名为衅臣瓉以为皆无祭事非也今衅鼓谓杀之以涂衅于鼔尔春秋传不以累臣衅鼔即其义也又左传定四年君以军行祓社衅鼓注师出先有事祓祷于社稷之宜社于是杀牲以血涂鼓鼙为衅鼓祓音弗飞黄良马名古赋云飞黄服皁】质实【一统志云临渝宫在永平府抚寜县境内卑奢城未详处所班师注见陈后主祯明元年邯郸县名注见周威烈王二十三年】
　　书法【前书击高丽矣此书伐何竟降贼也弑逆之贼夷狄得而诛之既降贼矣故特从恒辞书伐】
　　冬十月还西京
　　【以高丽使者及斛斯政告太庙仍徴高丽王元入朝元竟不至敕将帅装更图后举竟不果行初开皇之末国家殷盛朝野皆以高丽为意刘独以为不可作抚夷论以刺之至是其言始验杀斛斯政烹其肉使百官噉之佞者或噉之至饱】质实【刘河间景城人】
　　十一月祀南郊大风
　　【有事于南郊帝不斋于次诘朝备法驾至即行礼是日大风一献礼毕御马疾驱而归胡氏曰董子有言自非大无道之君天必扶持而安全之故时出灾异以警戒之至于再至于三而犹不悛然后改命有徳若隋炀十有四年之间无复灾异之变盖其夺宗为储是日四海地震天既以告文帝而不知戒焉则亦已矣天意若曰罪恶如者非所告也中间山东河南大水底柱偃河逆流则是徴兵逺伐山东盗起人心愁怨侵廹隂阳之应尔或曰使而知惧罢兵脩政可有瘳乎曰罪有轻重恶有大小恶轻罪小悔而改往圣人所许也五刑之属三千而无弑父之条是不孝不足以尽之而炀也犯焉纵使息役罢兵省徳脩政是一杯水不足以救一车薪之火亦无全而归之之理矣至是郊而大风正与慕容超同符盖天动威以絶之也】集覧【斋于次周礼王朝日祀五帝则张大次小次郑元曰大次以止息小次以行礼山谷集曰凡言设大次小次者皆幄也大次在坛壝之外小次去坛逺矣董子董仲舒夺宗为储太子曰储君帝初为晋王谋废太子勇而求为太子是为夺宗底柱隁河事在大业七年底柱注见汉成帝绥和二年与慕容超同符慕容超南燕王也晋安帝义熙四年超祀南郊大风昼晦羽仪帷幄皆毁裂义熙六年晋刘裕执超斩于建康】质实【诘朝注见梁武帝大同二年法驾注见汉高后八年】书法【慕容超祀南郊尝大风矣不书大风畧之也未几而南燕灭也于是祀南郊书大风隋之防也决矣】
　　发明【有天地不容之罪乃欲郊见上帝宜乎不获顾飨之报也书祀南郊大风天诛之意为可知矣噫】
　　离石胡刘苖王兵起集覧【离石胡刘苖王晋末匃奴左贤王法卑之孙刘渊尝都离石故曰离石胡也苖王刘渊之裔也离石注见晋惠帝永兴元年】
　　【众至数万】
　　汲郡王徳仁起兵防林虑山质实【汲郡注见秦庄襄王三年汲林虑山注见汉帝更始二年】
　　【拥众数万】
　　十二月帝如东都杀太史令庾质
　　【帝将如东都太史令庾质谏曰比歳伐辽民实劳陛下宜鎭抚关内使百姓尽力农桑三五年间四海稍丰实然后廵省于事为宜帝不恱质辞疾不从帝怒下质狱杀之】质实【东都注见秦庄襄王元年三川陛下注见汉光武建武二十七年】
　　齐郡孟让兵掠盱眙王世充击破之
　　【孟让自长白山防掠诸郡至盱眙众十余万防都梁宫阻淮为固江都丞王世充将兵拒之栅塞险要羸形示弱民间亦皆结堡自固野无所掠贼众渐馁乃留兵围栅分人于南方抄掠世充伺其懈纵兵出击大破之让遁去】集览【长白山在黄龙府西今辽东咸阳府界中按金国志长白山在今山东南千余里白衣观音所居其山禽兽皆白黒水发源于此旧名粟末河契丹主徳光破晋改名混同江都梁宫都梁郡名今招信军是也盱眙县西有都梁山隋于此置宫因名焉其山出都梁香】正误【长白山今按长白山在淄州宋白曰隋改武彊为长山县以县西南山十五里长白山得名大业七年邹平民王薄防长白山剽掠齐济之郊集覧以为在辽东非也】质实【齐郡注见汉景帝三年济南盱眙县名注见秦二世二年一统志云都梁宫在凤阳府盱眙县西南三里今名都梁台相传隋炀帝所筑遗址尚存江都县名注见汉献帝兴平元年抄掠注见恭帝皇泰二年】
　　以张须陁为河南讨捕大使
　　【齐郡贼帅左孝友众十万屯蹲狗山张湏陁列营逼之孝友窘廹出降湏陁威振东夏以功迁通守领河南道十二郡黜陟讨捕大使涿郡贼帅卢明月众十余万军祝阿湏陀将万人邀之相持十余日粮尽将退谓将士曰贼见吾退必悉众来追若以千人袭防其营可有大利此诚危事谁能往者众莫对唯罗士信及秦叔宝请行于是湏陁委栅而遁使二人分将千兵伏葭苇中明月悉众追之士信叔宝驰至其栅栅门闭二人超升其楼各杀数人营中大乱二人斩关以纳外兵因纵火焚其三十余栅烟焰涨天明月奔还湏陁回军奋击大破之明月以数百骑遁去所俘斩无筭】质实【河南地名注见宋主昱元徽元年蹲狗山未详处所祝阿县名注见周烈王六年秦叔宝即秦琼齐州歴城人】
　　【乙亥】十一年春正月増秘书省官百二十员
　　【帝好读书著述自为扬州总管置王府学士至百人常令脩撰自经术文章兵农地理医卜释道乃至蒱博鹰狗皆为新书无不精洽共成万七千余卷初西京嘉则殿有书三十七万卷帝命秘书监栁顾言等诠次除其重猥杂得三万七千余卷纳于东都脩文殿又冩五十副夲分置西京东都宫省官府】质实【扬州注见汉武帝元朔五年淮南蒱博注见晋明帝太寜三年】
　　发明【学之为王者事其已久矣尧舜禹汤文武汲汲仲尼皇皇皆是物也自后世以来人主好学者无几然亦有好之而无补于事如梁绎隋炀之徒者何哉夫学之为道虽非一端要以孝弟仁义为夲二君为子则不孝为弟则不悌为君则不仁为人则不义是其大夲已失矣虽朝诵夜习亦复何益况又其所谓学亦徒从事华藻之末者乎纲目于隋书其増秘书官至百二十员之众若足以见崇尚之意然其虗文无实弃本事末之义亦固隐然在其中矣】
　　二月诏村坞皆筑城○上谷王须防魏刀儿兵起【上谷贼帅王须防自称漫天王魏刀儿自称歴山飞众各十余万北连突厥南宼燕赵】质实【上谷郡名注见秦王政三年突厥北狄国名注见梁武帝大同十一年燕赵二国名燕注见唐高祖武徳四年幽州赵注见汉景帝三年】
　　杀郕公李浑夷其族
　　【初高祖夣洪水没都城意恶之故迁都大兴申公李穆卒孙筠袭爵叔父浑忿其吝啬使兄子善衡杀之而谓妻兄宇文述曰若得绍封当歳奉国赋之半述为之言得为嗣二歳后不复以国赋与述述大恨之至是累官大将军改封郕公帝以其门族彊盛忌之防有方士言李氏当为天子劝帝尽诛李姓浑从子将作监敏小名洪儿帝疑其名应防尝靣告之冀其引决敏大惧数与浑及善衡屏人私语述譛之于帝遣郎将裴仁基表告浑反帝収浑等遣裴蕴等杂治之数日不得反状帝更遣述述诱教敏妻为表诬告浑谋因度辽与子弟袭御营立敏为天子持入奏之杀浑敏善衡及宗族三十二人敏妻亦鸩死】集覧【郕字亦作成春秋鲁孟氏邑杜预曰防山郡钜平县东南有成城括地志云故郕城在兖州泗水县西北引决注见宋明帝防始七年】质实【申县名注见齐武帝永明五年李穆赵郡平棘人一统志云郕隋之县名属鲁郡即春秋时郕子国唐初属兖州后省之故城在兖州府汶上县北三十二里】发明【国之将亡必有妖孽隋文以簒弑得国猜忌残忍杀戮甚多初无祈天永命之徳身且不保诸子皆非良死不善之报昭然甚明况又以恶逆趣之固无延世之理圗防之言虽不为无据然不可得而移也李浑之死书杀书爵则其无罪可知然使杀之果当其罪则夫群盗猬集亦岂能长保有国哉末年江都之旤乃宇文氏而非李氏亦可以为滥杀无辜者之戒矣殷鍳若此犹有以官爵封邑皆有武字而杀李君羡为女主武氏之应者其亦可哀也哉】
　　孔雀集朝堂百官称贺
　　【有二孔雀自西苑飞集朝堂亲衞校尉高徳儒等十余人见之奏以为鸾时孔雀已去无可得验于是百官称贺拜徳儒朝散大夫赐物百叚】质实【孔雀格物论孔雀文禽也广益诸州所产高四五尺雌者尾短无金翠雄者五年始成初春而生三四月后复凋与华蕚俱荣衰土人取其尾者持刀于丛篁幽隠处伺过急断其尾回首一顾金翠无复光彩矣】
　　书法【直书其事贬义自见矣】
　　夏四月帝如汾阳宫○以李渊为山西河东抚慰大使【以渊承制黜陟讨捕羣盗渊行至龙门击贼帅母端儿破之】质实【一统志云山西古冀州地汉冀州西境河东等郡属司置并州部刺史察举太原上党云中鴈门等郡而不常所治东汉并州治晋阳唐贞观初置河东道开元中置河东采访处置使治蒲州后改采访为观察其治仍旧宋置河东路经畧安抚使以太原守臣兼领元以冀寜诸路直省部置河东山西道宣慰使司于大同置河东山西道肃政廉访司于冀寜至夲朝置山西等处承宣布政使司领太原平阳大同三府泽潞汾辽五州云河东郡名注见汉献帝建安七年龙门县名注见文帝仁寿三年】
　　秋八月帝廵北邉突厥始毕可汗入宼帝入鴈门始毕围之九月乃觧考异【提要入作之】
　　【初裴矩以突厥始毕可汗部众渐盛献防分其势欲以宗女嫁其弟叱吉设拜为南靣可汗叱吉不敢受始毕闻而惭怨突厥之臣史蜀胡悉多谋畧矩诈与为互市诱杀之遣使诏始毕曰史蜀胡悉叛可汗来降我已相为斩之始毕由是不朝八月帝廵北邉始毕帅骑数十万谋袭乗舆义成公主先遣使者告变车驾驰入鴈门齐王暕以后军保崞县突厥围鴈门城中兵民十五万口食仅可支二旬鴈门四十一城突厥尽克之唯鴈门崞不下突厥急攻鴈门矢及御前帝大惧抱赵王杲而泣目尽肿宇文述劝帝简精锐溃围而出苏威曰城守则我有余力轻骑乃彼之所长陛下万乗之主岂宜轻动尚书樊子盖曰陛下乗危徼幸一朝狼狈悔之何及不若防坚城以挫其锐坐徴四方兵使入援陛下亲抚循士卒谕以不复征辽厚为勲格必人人自何忧不济内史侍郎萧瑀以为突厥之俗可贺敦预知军谋且义成公主以帝女嫁外夷必恃大国之援若使一介告之借使无益庸亦何损又发明诏谕将士以赦高丽专讨突厥则众心皆安人自为战矣瑀皇后之弟也虞世基亦以是劝帝帝从之帝亲廵将士谓之曰努力击贼茍能保全凡在行陈勿忧富贵必不使有司弄刀笔破汝勲劳乃下令守城有功者无官直除六品有官以次増益于是众皆踊跃昼夜拒战又诏天下募兵守令俱来赴难李渊之子世民年十六应募屯衞将军云定兴说之曰始毕敢举兵围天子必谓我仓猝不能赴援故也宜昼则引旌旗令数十里不絶夜则钲鼓相应虏必谓救兵大至望风遁去定兴从之帝遣间使求救于义成公主公主遣使告始毕云北邉有急诸郡援兵亦至九月始毕觧围去帝遣骑追蹑得老弱二千余人而还】集覧【叱吉设突厥谓别部兴兵者曰设叱吉其号也崞县注见晋懐帝永嘉四年勲格勲王功也格者百官有司之所常行者也唐太宗时士卒以军功致位五品者豫士流时人谓之勲格可贺敦注见梁武帝普通元年】质实【乗舆注见汉安帝延光四年鴈门郡名注见秦王政三年义成县名注见唐懿宗咸通十年狼狈注见汉献帝初平三年萧瑀兰陵人梁明帝之子】
　　书法【高帝书被围平城不以足加首也此书始毕围之何广贼也突厥围之不足为贼讳也然则曷为以入宼书弑逆之贼夷狄得而诛之乃复觧围是纵贼也故从恒辞书宼】
　　冬十月帝还东都考异【此上间无异事帝字羡】
　　【车驾还至太原苏威曰今盗贼不息士马疲愿陛下亟还西京深固根夲为社禝计帝初然之宇文述曰从官妻子多在东都宜向洛阳自潼关入帝从之既至东都顾眄街衢谓侍臣曰犹大有人在意谓平杨感杀人尚少故也苏威追论勲格太重宜加斟酙樊子盖固请以为不宜失信帝曰公欲収物情邪子盖惧不敢对帝性吝官赏初平杨感应授勲者多乃更置戎秩建节奋武宣惠绥徳懐仁秉义奉诚立信等尉将士守鴈门者万七千人至是得勲者才千五百人一战得第一勲者进一阶先无戎秩者止得立信尉无勲者四战进一阶又议伐高丽由是将士愤怨初萧瑀以外戚有才行得掌机要瑀性刚鲠数言事忤防帝渐踈之及鴈门围觧帝谓羣臣曰突厥狂悖势何能为萧瑀遽相恐动情不可恕候衞将军杨子崇从至汾阳知突厥必为宼屡请早还不纳至是怒之曰子崇怯懦惊动众心不可居爪牙官皆出为郡守】质实【太原郡名注见齐明帝建武三年并州社稷注见新莾天凤元年潼关注见汉献帝建安十六年陛下注见汉光武建武二十七年汾阳县名注见大业十三年】
　　诏江都更造龙舟
　　【杨感之乱龙舟皆焚诏江都更造数千艘制度仍大于旧者】质实【艘防鸠反船之緫名江都县名注见汉献帝兴平元年】
　　东海李子通据海陵
　　【子通有勇力先依长白山贼帅左才相羣盗皆残忍而子通独寛仁由是人多归之未半歳有众万人才相忌之子通引去度淮与杜伏威合伏威选军中壮士养为假子凡三十余人济隂王雄诞临济阚棱为之冠既而子通谋杀伏威遣兵袭之伏威被创雄诞负之以逃収散兵复振将军来整又击子通破之子通帅其余众奔海陵复収兵得二万人】质实【东海郡名注见秦二世二年郯淮水名注见汉后主建兴二年临济县名注见秦二世二年济隂县名注见汉光武建武八年海陵县名注见周世宗显徳五年】
</div>
    <div class="pagination">
<a href="御批资治通鉴纲目_page141.html">上一页</a><span>...</span><a href="御批资治通鉴纲目_page137.html">137</a><a href="御批资治通鉴纲目_page138.html">138</a><a href="御批资治通鉴纲目_page139.html">139</a><a href="御批资治通鉴纲目_page140.html">140</a><a href="御批资治通鉴纲目_page141.html">141</a><span class="current-page">142</span><a href="御批资治通鉴纲目_page143.html">143</a><a href="御批资治通鉴纲目_page144.html">144</a><a href="御批资治通鉴纲目_page145.html">145</a><a href="御批资治通鉴纲目_page146.html">146</a><a href="御批资治通鉴纲目_page147.html">147</a><span>...</span><a href="御批资治通鉴纲目_page143.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
