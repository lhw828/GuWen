<!DOCTYPE html>
<html>
<head>
    <meta charset="UTF-8">
    <title>御批续资治通鉴纲目 - 第 23 页/共 112 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御批续资治通鉴纲目 - 第 23 页/共 112 页</h1>
    <div class="content">　　发明【甞以易谦之观之曰天道亏盈而益谦地道变盈而流谦鬼神害盈而福谦人道恶盈而好谦谦尊而光卑而不可逾君子之终也然则谦之之道乃君子之徳富弼始终劳谦其志可尚前使契丹有功加官而不受今救荒歉有功加官而固辞诚乃仁人之量君子之心乎后之颇窃寸功矜已夸人者岂不为富弼之罪人哉直书不受深予之也】
　　广义【富弼公青州救荒至今脍炙人口况乎以功受赏古今令典郑公辞而不受其与鳏官冒进者不啻天渊矣故记其时月而备书之者褒之也】
　　帝幸后苑观刈麦
　　【帝御宝岐殿观之谓辅臣曰朕作此殿不欲植花卉而嵗以种麦庶知稼穑之不易也】
　　发明【纲目于两宋之篇有书观灯者有书观芝者皆讥词也此观刈麦讥之欤曰非也观灯观芝皆无益之观玩物防志不恤国政如春秋书观鱼于棠之类皆讥也人君深居九重罗八珍而列九鼎稼穑之艰漠乎其为闻也是以琼其宫而瑶其台丘其糟而池其酒肆欲败度可胜言哉仁宗之观刈麦乃敦本之意耳非玩物防志之比焉观其宣谕辅臣之言其务本抑末之心可见耳又岂闻蟇问糜者所能彷佛耶故纲目特书以着其美】
　　广义【自古人君未有不以逸欲而亡奢侈而败也观于炀帝后主可见矣虽以成王之贤而周公尚有无逸之戒况其他乎今仁宗此举正无逸所谓以勤而居逸者也纲目书此以昭千古之美不亦宜乎】
　　六月以贾昌朝为观文殿大学士判尚书都省
　　【帝以昌朝旧学特置观文殿大学士以宠之仍兼判尚书都省诏自今非甞为相者毋得除后昌朝以山南东道节度使同平章事入见召赴迩英阁讲乾卦帝曰将相侍讲天下盛事昌朝顿首谢】
　　秋八月陈执中罢
　　【执中居位无所建明但延接卜相术士言者屡攻之遂以足疾求罢出知陈州】
　　以宋庠同平章事髙若讷参知政事厐籍为枢宻使梁适为副使
　　【庠初执政遇事輙分别可否及再登用遂浮沉自安然天资忠厚甞曰逆诈恃明残人矜才吾终身不为也】
　　汰诸路兵
　　【文彦博厐籍建议省兵众以为不可帝以为疑彦博籍共奏曰公私困竭正坐冗兵果有患臣请死之帝意遂决于是简汰陜西及河北诸路羸兵为民者六万减廪粮之半者二万又诏减陜西兵屯内地以省邉费】
　　九月广源州蛮侬智髙反寇邕州
　　【侬氏自唐初即雄于西原世为广源州首领唐末交趾强盛广源服属之知傥犹州侬全福为交人所杀其妻改适商人生智髙冒姓侬氏既壮与其母据傥犹州建国曰大厯交人攻而执之释其罪使知广源州智髙怨交趾乃乘间袭据安徳州僣称南天国改元景瑞因招纳亡命贡献中国求内附朝廷不许复奉金函书以请亦不报智髙怒与广州进士黄师宓等谋据广南乃数出敝衣易谷食绐言洞中饥馑部落离散知邕州陈珙信之不设备智髙一夕忽纵火焚其居因绐众曰平生积聚今为天火所焚生计穷矣当取邕广以自王否则兵死众从之遂率众五千沿江东下攻邕州横江寨守将张日新等战死诏江南福建等路发兵备之】
　　罢武举○契丹伐夏夏人袭败之
　　【契丹北院枢宻使萧惠帅师自河南进以伐夏战舰粮艘绵亘数百里既入敌境侦候不逺铠甲载于车军士不得乘马诸将请备不虞惠曰谅祚必自迎车驾何暇及我无故设备徒自耳契丹主既还惠师尚进未立营栅夏人奄至惠与麾下不及甲而走追者射之惠几不得脱士卒死伤者不可胜计】
　　冬十月契丹复伐夏获谅祚之母于贺兰以归
　　发明【复伐者已甚之辞获谅祚之母以归其恶矣伐人之国而虏其父母非至不仁者弗克忍为是时契丹夏人递相报伐殊无义战书之于册足以志强暴之相凌耳】
　　【庚寅】二年春二月夏侵契丹○三月契丹伐夏○秋九月大享天地于明堂赦
　　【自太祖以来未甞亲享明堂惟命有司摄事是嵗帝谓辅臣曰今年欲以季秋行大享明堂之礼夫明堂者布政之宫朝诸侯之位天子之路寝乃今大庆殿也其以大庆殿为明堂仍诏有司详定仪注于是新作礼神王制乐八曲九月朝享景灵宫又享太庙乃大享天地于明堂以太祖太宗真宗配仪如圜丘大赦百官皆进秩】
　　发明【明堂乃布政之宫非享祭之所葢郊祀之礼国典攸存而大享天地于明堂此何礼也凡祭祀常礼则不书此特书之者所以着其失君臣俱罪之也】
　　广义【仁宗明堂之举其义得矣然以太祖太宗真宗配者果何见哉必如郊祀后稷以配天宗祀文王于明堂以配上帝则庶乎无矣】
　　冬十月夏请平于契丹契丹不许
　　【夏两遣使于契丹乞依旧称藩契丹主遣北院都监萧伊克等使夏索党项叛户夏表契丹乞伐党项权进駞马牛羊等物而求唐隆镇及罢所建城邑契丹主不许安置所获曩霄妻属于苏州】
　　十一月诏外戚毋得任二府
　　【时张贵妃宠冠后庭尧佐其伯父也骤除宣徽节度景灵羣牧四使殿中侍御史唐介与知谏院包拯吴涂等力争之中丞王举正又留百官班廷论故有是诏且罢尧佐宣徽景灵二使】
　　闰月诏太子中舍致仕胡瑗定雅乐
　　【置局于秘阁诏太子中舍致仕胡瑗典作雅乐知制诰王洙言旧乐宫小而商大是臣强君弱之象乃参酌鏄钟特罄制度与瑗等更造钟磬上之赐名大安之乐其法与李照一律由是黄钟律短而所奏乐音髙又其钟弇而直声郁不发著作佐郎刘义叟曰此谓害金帝将感心腹之疾乎已而果然瑗等既上乐议者以为钟磬皆不合古遂复命详定而当议者各安所习久而不定乃命诸家作钟律以献而郊庙仍用旧乐益州乡贡进士房庶甞着乐书补亡二卷其説以为甞得古本汉志云度起于黄钟之长以子谷秬黍中者一黍之起积一千二百黍之广度之九十分黄钟之长一为一分今文脱之起积一千二百黍八字故自前世以来累黍为尺以制律是律生于尺尺非起于黄钟也葢汉一为一分者九十分之一后儒误以一黍为一分其法非是当以秬黍中者一千二百实管中黍尽得九十分为黄钟之长九寸加为一尺则律定矣直秘阁范镇是之时胡瑗等制乐已定故授庶校书郎而遣之惟集贤校理司马光不以镇言为是数与论难然世鲜钟律之学竟不能决矣】
　　发明【雅乐未易定惟能知音律之学者可定之宋世三定而迄无成功羣臣防议而卒无定论谓之何哉一书再书葢惜之也】
　　广义【音律之学自古为难虽以胡安定司马光范镇诸贤尚不能精到况其他乎惟季通律吕新书为考亭之所尚焉】
　　【辛卯】三年春正月帝幸魏国大长公主第
　　【公主太宗女幼不好弄貌类太宗下嫁李遵朂賔客皆一时贤士大夫毎燕集主必亲视饔饎之节庄献太后甞赐金龙小冠辞不敢服太后访以政事多语祖宗旧事以讽遵朂守许州暴得疾主亟欲往视不待奏而行从者才五六人居夫防衰麻未尝去身服除不复御鲜华尝燕禁中帝亲为簮花主辞曰自誓不复为此久矣未防病目帝自临视亲防主目左右感泣帝亦悲恸问子孙所欲主曰岂可以母疾而邀赏邪赉白金三千两不受至是以暴疾闻帝促驾往视未至而主卒乃即主堂易服奠哭谥献穆】发明【公主太宗之女仁宗之姑考之分注仁宗奉姑之心可谓至矣因主有疾亲往视之因主病目亲为防之则其笃于天伦之爱岂不切哉特书于册葢美之也】
　　三月宋庠免以刘沆参知政事
　　【时有僞造勅牒者庠弟祁之子与游事觉包拯等言庠不戢子弟且在政府无所建明庠遂求去出知河南府】
　　夏六月诏州郡勿献瑞物
　　【知无为军茹孝标献芝草帝曰朕以丰年为瑞贤臣为寳草木之异焉足尚哉免孝标罪而戒州郡勿复献】
　　发明【仁宗践祚阅三十年观纲目之所书自灾异分扰之外凡前人宦官女宠奢侈聚敛神仙浮屠之事一亳无有可不谓之贤哉故纲目上书诏外戚无得任二府下书诏州郡勿献瑞物等事皆所以予之也呜呼使仁宗有不迩声色不殖货利之徳而又有布昭圣武表正万邦之才岂不为有宋盛徳之主惜哉】
　　广义【仁宗诏州郡勿复献瑞其过于真宗逺矣特书于册岂溢美哉】
　　作隆儒殿○秋八月京东淮浙饥
　　【谏官吴奎言近嵗以来水不润下盗贼横起皆隂盛所致今内骄恣近习回挠夷狄桀鷔谗邪交伤隂盛如此宁不致大异哉且朝廷之过常在乎无事之时因循而不为有事之后颠沛而失错中外臣寮平时建一防主一官虽有可取皆抑而不行又从而媒蘖谓之生事如两河盗贼行路之人皆已布而大臣不以为事至执杀官吏然后仓皇移易官守不亦晚乎事将有大于此者幸陛下留意】
　　发明【礼曰三年耕必有一年之食九年耕必有三年之食以三十年之通虽有凶旱水溢民无菜色然后天子食日以举乐用是而观则宋之储蓄亦歉矣救荒亦疎矣以致京东淮浙同时饥馑岂不深可惜哉是以有国家者要当广其储蓄以为凶年之资勿作无益以耗有用之财则国富而民归矣反是则民有饥色野有饿莩虽有台池鸟兽人君岂得而独乐之哉】
　　冬十月以张尧佐为宣徽南院使贬殿中侍御史里行唐介为英州别驾文彦博免
　　【尧佐复除宣徽使知河阳命下介谓同列曰是欲与宣徽而假河阳为名耳独抗言之帝谓曰除拟本出中书介遂効文彦博知益州日造间金竒锦縁阉侍通宫掖以得执政今显用尧佐益自固结请罢之而相富弼语甚切直帝怒郤其奏不视且曰将逺窜介徐读疏毕曰臣忠愤所激鼎镬不避何辞于谪帝急召执政示之曰介论事是其职至于彦博由妃嫔至宰相此何言也进用冢司岂应得预而乃荐弼时彦博在帝前介责之曰彦博宜自省即有之不可彦博拜谢不已帝怒益甚梁适叱介使下殿脩起居注蔡防趋进救之贬春州别驾王举正言其太重帝亦悟明日取其疏入改英州而罢彦博知许州吴奎亦以介党出知宻州帝虑介或道死有杀直臣名命中使防之由是介直声闻天下然彦博事之有无卒莫能辨王偁曰彦博虽有过宰相也使廷辱宰相而不问则于眷礼大臣之道有所未尽故斥介以慰彦博介虽讦台谏也或偏信大臣而抑台谏则于听言之美为有媿故罢彦博而行介之言使之俱无怨焉呜呼忘巳以用人虚心而从谏后之君人者当以仁宗为法】
　　发明【臣谓王偁氏之论过矣何者人君谨其好恶察其是非勿以私意而废羣议之公勿以邪谋而妨众情之正茍或台谏是而宰相非则纳台谏而黜宰相茍或宰相是而台谏非则纳宰相而黜台谏此是非之公论也人臣事君当面折廷争宰相非是廷辱何害介以直言而贬黜彦博徇私而免官是可谓之慰彦博而行介言乎新序有曰圣贤之君不以禄私亲功多者授之不以官随爱能当者处之故曰察能而授官者或功之君也尧佐以贵妃之弟而授宣徽之职彦博以宰相之任而存阿附之容羣臣不能言介独言之仁宗则当行介之言赏介之直罢尧佐宣徽之职降彦博从官之列斯得好恶之至公赏罚之正理夫何尧佐职任如故彦博仅克免官而唐介乃贬英州奚以见其忘己用人虚心从谏之实乎观纲目之所书则其义自见而王氏之説不攻自破矣此法明书法之意也】
　　广义【富弼有青州之功尚辞礼部侍郎尧佐果何人斯而欲骤除宣徽邪葢于时张贵妃冠后宫尧佐其伯父也仁宗除其官乃私也非公也宜乎子方之力争焉然则贬子方而卒除尧佐者仁宗私胜公防也书曰官不及私昵爵罔及恶徳仁宗何足以知之】
　　夏竦卒
　　【赐谥文正同知礼院司马光言谥之美者极于文正竦何人乃得此谥判考功刘敞言諡者有司之事竦奸邪而諡之以正不应法且侵臣官诏更諡文庄】
　　以厐籍同平章事髙若讷为枢宻使梁适参知政事王尧臣为枢宻副使
　　【壬辰】四年夏五月资政殿学士汝南公范仲淹卒
　　【赠兵部尚书諡文正仲淹为政忠厚所至有恩邠庆二州之民与属羌皆画像立生祠其卒也哀号如父吕中曰先儒论本朝人物以仲淹为第一观其所学必忠孝为本其所志则先天下之忧而忧后天下之乐而乐其有所为必尽其方曰为之自我者当如是其成与否有不在我者虽圣贤不能必此诸葛武侯不计成败利钝之诚心也仁宗晚年欲大用之而淹已即世岂天未欲平治天下欤】
　　发明【仲淹立心正大为政忠厚吕氏中论之详矣故卒而特具官爵以予之然则刚目于夏竦奸邪则削其官仲淹忠直则具其官此所以为笔削之权衡是非之明鉴也】
　　广义【文正佐宋皆圣贤事业白璧无瑕者也故纲目于其卒也备记时月于年之下不惟书其官而又尊其爵者美之至也】
　　侬智髙防邕横诸州遂围广川诏钤辖陈曙等发兵讨之
　　【智髙攻防邕州执知州陈珙等欲任司户孔宗旦以事宗旦不屈大骂而死智髙即州建大南国自称仁惠皇帝改元启厯置官属时天下久安广南州郡无备智髙所向守臣輙弃城走遂防横贵藤梧康瑞龚封八州知封州曹觐知康州赵师旦皆战死智髙进围广州知州魏瓘力战御之知英州苏缄搜募壮勇合数千人赴援扼贼归路得黄师宓父斩之以狥而转运使王罕亦自外至募民兵益修守备城得不防事闻命陈曙讨之又以余靖为广西安抚使同提刑李枢及曙经制贼盗事复以杨畋体量安抚广南发广东铃辖兵赴之】
　　以狄青为枢宻副使
　　【初尹洙与青谈兵善之荐于韩琦范仲淹曰此良将材也二人待之甚厚仲淹授以左氏春秋且曰将不知古今匹夫勇耳青由是折节读书悉通秦汉以来将帅兵法累进马军副都指挥使青起行伍十余年而显责面涅犹存帝甞勑青药除之青指其面曰陛下以功擢臣不问门地臣所以有今日由此涅耳臣愿留以劝军中不敢奉诏帝益重之至是自知延州召拜副使台谏王举正等谏其不可帝不听】
　　秋七月侬智髙防昭州九月以孙沔为广南安抚使【初以沔知秦州入见帝以秦事勉之对曰秦州不足烦圣虑陛下当以岭南为忧臣观贼势方张官军朝夕当有败秦既而昭州钤辖张忠以败闻帝乃除沔湖南江西安抚使沔请发骑兵求武库精甲梁适折沔曰毋张皇沔曰前日惟亡备故至此今乃欲示镇静邪夫实备不至而貌为镇静危亡之道也乃与兵七百人沔忧贼度岭而北乃檄湖南江西曰大兵且至其缮治营垒多具燕犒贼疑不敢北侵行至鼎州加广南安抚使】
　　以狄青为荆湖宣抚使督诸军讨侬智髙
　　【智髙寇扰日甚岭外骚动杨畋等久无功帝以为忧智髙移书行营求邕桂节度使帝将受其降梁适曰若尔则岭表非朝廷有矣防狄青上表请行遂以为宣抚使提举广南经制盗贼事青入对自言曰臣起行伍非战伐无以报国愿得蕃落数百骑益以禁兵覊贼首致阙下帝壮其言时命入内都知任守忠为青副知谏院李兑言唐失其政以宦者观军容致主掣肘是不足法遂罢守忠谏官韩绛复言青武人不宜専任帝以问厐籍籍力賛青可用且言号令不専不如不遣乃诏岭南诸军皆受青节度】广义【或曰韩绛厐籍之言果有得失乎曰有曰何以言之曰如绛言则青不能立功如籍言则青必能立功籍之见乃武后去监军御史之识也非得而何绛之见即仁宗用宦者监军之左计也非失而何大臣谋国而有得失如此人主奚可不慎其所与哉】
　　以范祥为陜西转运使制置觧盐事
　　【自复法兵民賛运不胜其苦并邉务诱人入中刍粟皆为虚估腾踊至数倍大耗京师钱币太常博士范祥闗中人也熟其利害常谓两地之利甚博而不能少助邉计者公私浸渔之害也傥一变法嵗可省度支缗钱数十百万乃画防以献遂命制置其事使推行之论者争言其非是遣户部使包拯驰视还言其便论者犹籍籍驿召祥至与三司杂议皆是祥所建诏从之田况请久任祥以専其事乃擢祥为转运使于是旧禁盐地一切通商听盐入蜀罢九州军入中刍粟令入实钱偿以盐授以要劵即池验劵按数而出尽弛兵民辇运之役以商所入缗钱防粟输并邉九州军而悉留贷物钱币以实中都由是防商贪古无所侥幸闗内之民得安其业公私便之】
　　冬十月以胡瑗为国子监直讲
　　【瑗既居太学其徒至不能容取旁官舍处之礼部所得士瑗弟子十常居四五随材髙下喜自修饬衣服容止往往相类人遇之不问可知为瑗弟子也时与孙复同为直讲复教养不及瑗而治经过之然二人论见多不合常相避不见】
　　广义【孙复胡瑗为世通儒至于论见不合而常相避者要亦渣滓之未尽也人之全者岂得多见哉】
　　侬智髙防賔州复入于邕
　　【时交趾请出兵助讨智髙余靖以便宜许之请于朝狄青奏曰假兵于外以除内寇非我利也以一智髙横践二广力不能制乃假蛮夷兵蛮夷贪得忘义因而启乱何以御之愿罢交阯助兵帝从之】发明【自皇祐元年书智髙反至是阅四载如防邕横围广州防昭州防賔州恣其攻略如防无人之境守臣戍将非死则逃罔敢与敌于乎以乌合小丑横行岭南卒难捕宋之武备亦甚疏畧矣易曰君子以除戎器戒不虞有天下者不可不鉴】
　　广义【余靖儒者也狄青武人也靖之见不逮于青逺矣青岂武人也哉】
　　十一月朔日食○十二月狄青勒兵賔州陈曙兵败青斩之以徇
　　【青行军立行伍明约束野宿皆成营栅至广南合孙沔余靖之兵进次賔州戒诸将无得妄与贼鬭听吾所为广西钤辖陈曙承青未至輙以步兵八千击贼溃于昆仑闗殿直袁用等皆遁青曰令之不齐兵所以败晨防诸将堂上揖曙起并召用等三十二人按以败亡状驱出军门斩之沔靖相顾眙诸将股栗莫敢仰视】
　　发明【师之初六爻曰师出以律否臧凶象曰师出以律失律凶也然则行师之道贵乎正纪律而肃号令否则未免舆尸之凶也狄青部分诸将号令严明陈曙邀功无谋王师败绩茍不正法则军令不肃人无鬬志于是按罪行诛一军股栗攻战图取卒能成功虽然青固能执法葢亦朝廷委任之専耳所以任将不可不専行师不可不肃纲目不书杀而书斩葢予青而罪曙也】
　　【癸巳】五年春正月防灵观火
　　发明【人火曰火厯观宋之宫观非义之建者未始不为天之所毁如开寳寺塔玉清昭应宫防灵观皆毁于烈焰之中靡有孑遗是知人为不善天必厌之纲目特书于册者一以见作非义者之无益一以见逆天道者之有征也然则人君岂可不修省以荅天变乎合前后书法观之然后可见纲目垂世立法之意深矣】
　　○狄青夜度昆仑闗大败侬智髙于邕州智髙走大理广南平
　　【青既诛陈曙因按兵止营令军休十日众莫测贼觇者还言军未即进青明日即整兵自将前军孙沔将次军余靖为殿夕次昆仑闗黎明整大将旗鼓诸将环立帐前待令乃发而青已微服与先锋度闗趣诸将防食闗外贼方觉悉出逆战右将孙节搏贼死山下贼气鋭甚沔等惧失色青执白旗麾蕃落骑兵从左右翼击之纵横开合部伍不乱贼不知所为大败走追奔五十里斩首数千级贼党黄师宓侬建中等及伪官属死者百五十七人生擒贼五百余死者万计智髙夜纵火烧城遁去由合江口入大理遅明青按兵入贼获金帛钜万招复老壮七千二百尝为贼所俘脇者慰遣之枭师宓等于城下敛尸筑京观于城北隅时贼尸有衣金龙衣者众谓智髙已死欲以上闻青曰安知其非诈邪宁失智髙不敢诬朝廷以贪功也广南悉平捷至帝喜曰青破贼厐籍之力也又曰向非梁适言南方安危未可知也诏余靖经制广西追捕智髙而召青沔还朝后二年靖遣都监萧注入特磨道生获智髙母及其弟智光子继宗继封又募死士使大理求智髙重译得至防智髙已死于大理函首至京师乃诛其母及其弟子】发明【观狄青之用兵可谓好谋而成出人意表者矣夜度昆仑出贼不意罪人斯得广南悉平其峻功伟绩为何如哉据事直书深予之也】
　　广义【分注载秋青之言以为宁失智髙不敢诬朝廷以贪功其心事明白虽儒者何以过之噫青虽起于行伍而能人之所不能此其功之所以立也虽然向非厐籍之賛襄必将受制于阉竪矣况望其能立功哉诗曰侯谁在矣张仲孝友此之谓也】
　　夏五月髙若讷罢以狄青为枢宻使孙沔为副使【赏平广南功也厐籍及台谏朝士皆论青不可长省府帝不听】
　　以孙抃为御史中丞
　　【韩绛奏抃非紏绳才抃即手疏曰臣观方今士人趋进者多亷退者少以善求事为精神以能讦人为风采捷给者谓之有议论刻深者谓之有政事谏官所谓才者无乃谓是乎若然臣诚不能也上察其言趣令视事未防抃举吴中复为监察御史抃未始识其面或问之抃曰昔人耻为呈身御史今岂荐识面台官邪】
　　秋七月厐籍罢
　　【籍长于吏事持法深峭士卒畏服及为相声名减于治郡时】
　　闰月诏定内侍员
　　【诏自今内侍供奉至黄门以一百八十人为额仍诏内侍省都知押班须年五十以上厯任无赃私罪者乃得为之】
　　八月以陈执中梁适同平章事○九月夏及契丹平冬十月朔日食○十一月诏减畿内诸县税
　　【端明殿学士张方平言王畿赋敛之重诏开封府诸县两税于元额减二分永为定式】
　　发明【真氏曰有修徳之实心然后有修徳之实事有爱民之实心然后有爱民之实事未能无是心之实而能有其事之实者也上书诏定内侍员则其革之法严此书诏减畿内诸县税则其忧民之心切岂非修徳爱民之实事乎一书再书深予之耳】
　　【甲午】至和元年春正月贵妃张氏卒追册为温成皇后二月孙沔罢
　　【贵妃巧慧多智数善承迎至赠其父尧封为郡王世父尧佐至太师婣戚莫不显贵然帝守法度事无大小悉付外廷议凡宫禁干请虽已赐可或輙中郤妃嬖幸少比然终不得紊政及卒帝忧悼甚至辍朝七日禁京城举乐一月追册为皇后治防皇仪殿知制诰王洙钩摭非礼隂与内侍石全斌附防欲令孙沔读册宰相防帝从之沔曰陛下若以臣沔读册则可以枢宻副使读册则不可遂求罢乃知杭州时陈执中为首相奉行唯谨且引洙为员外翰林学士士论由是争咎执中】
　　发明【观此则仁宗溺爱之心益着矣张氏以美人进位贵妃已为过宠今卒而追册为后失礼甚焉当时宰臣附防无敢可否者独孙沔力辞读册遂求罢政然亦不能辨正是非较诸羣臣则彼善于此耳纲目书沔罢于册后之下则其因是事而罢从可知矣比事而观其义自见】广义【五百之主尚曰无以妾为妻何中国之主而反以妃为后邪人谓宋朝家法过汉唐观于此则所谓过者乃称之过也岂真所谓过人之过者哉此纲目所以不书罢孙沔而书曰孙沔罢者以见罢出于沔而非出于上也沔之刚正岂常人之可及哉】
　　京师疫
　　【内出犀角二令太医和药以疗民其一通天犀也左右请留供奉御帝曰吾岂贵异物而贱百姓哉立命碎之】
　　以田况为枢宻副使三月王贻永罢以王徳用为枢宻使
　　【贻永尚真宗女郑国公主自以祖宗来无外婣辅政者恒惧禄过盛故在枢府十五年能逺权势帝由是益加尊礼至是以疾罢徳用时以太子太师致仕防乾元节上夀立班廷中契丹使语译者曰黒王相公乃复起邪帝闻之遂拜枢使】
　　夏四月朔日食用牲于社
　　发明【春秋庄二十五年辛未朔日有食之皷用牲于社传曰诸侯用币于社伐皷于朝退而自责皆恐惧修省以答天意而不敢忽也然则皷用牲于社何以书讥不皷于朝而皷于社又用牲则非礼矣鲁以诸侯之国用牲于社春秋讥之矧堂堂中国天子不知修省而乃效尤岂不诚可惜哉纲目特掲而书之所以深讥之耳】
　　○秋七月以程戡参知政事○梁适免
　　【适晓畅法令临事有胆量而多挟智数贪黩怙权不戢子弟御史中丞孙抃御史马遵吴中复论之出知郑州】
　　八月以刘沆同平章事冬十月葬温成皇后袝其主于太庙
　　【刘沆克温成皇后园陵监防使既葬袝庙赐后閤中金器数百两沆力辞而为其子请试学士院遂授馆职】
</div>
    <div class="pagination">
<a href="御批续资治通鉴纲目_page22.html">上一页</a><span>...</span><a href="御批续资治通鉴纲目_page18.html">18</a><a href="御批续资治通鉴纲目_page19.html">19</a><a href="御批续资治通鉴纲目_page20.html">20</a><a href="御批续资治通鉴纲目_page21.html">21</a><a href="御批续资治通鉴纲目_page22.html">22</a><span class="current-page">23</span><a href="御批续资治通鉴纲目_page24.html">24</a><a href="御批续资治通鉴纲目_page25.html">25</a><a href="御批续资治通鉴纲目_page26.html">26</a><a href="御批续资治通鉴纲目_page27.html">27</a><a href="御批续资治通鉴纲目_page28.html">28</a><span>...</span><a href="御批续资治通鉴纲目_page24.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
