<!DOCTYPE html>
<html>
<head>
    <meta charset="UTF-8">
    <title>御批续资治通鉴纲目 - 第 75 页/共 112 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御批续资治通鉴纲目 - 第 75 页/共 112 页</h1>
    <div class="content">　　【防古主留竒尔及哈台屯燕城北分降人杨伯遇刘林汉军四十六都统并鞑靼兵为三道命其子卓沁察罕台乌格台三人为右军循太行而南破保州中山邢洛磁相卫辉懐孟诸郡径抵黄河大掠平阳太原别将克特卜齐等遵海而东破滦蓟大掠于辽西之地防古主自将与子图垒由中道破雄漠清沧景献河间滨隶济南等郡引兵复自大口以逼中都时中原诸路之兵皆佥徃山后防遏悉佥乡民为兵上城守御防古尽驱其家属来攻父子兄弟徃徃遥呼相认由是人无固志故所至郡邑皆下凡破金九十余郡两河山东千里人民杀戮几尽金帛子女牛马羊畜皆席卷而去屋庐焚燬城郭邱墟惟大名眞定青郓邳海沃顺通州有兵坚守未能破】
　　【甲戌】七年【金眞祐二年】春正月章良能卒○三月召安丙同知枢密院事未至改知潭州
　　【丙使所爱吏安蕃何九龄合官军夜袭秦州败归沔州都统制王大才执九龄等七人斩之而讼丙于朝故有潭州之命】
　　金以其故主永济之女归防古夏四月及防古平【防古主还自山东屯燕城北诸将请乘胜破燕防古主不从遣使谕金主曰汝山东河北郡县悉为我有汝所守惟燕京耳天旣弱汝我复迫汝于险天其谓我何我今还军汝不能犒师以弭我诸将之怒耶金丞相高琪言于金主曰鞑靼人马疲病当决一战完顔承晖曰不可我军身在都城家属各居诸路其心向背未可知战败必散茍胜亦思妻子而去社稷安危在此一举莫如遣使议和待彼还军更为之计金主然之遂遣承晖求和防古主欲得其公主金主乃以东海郡侯少女及金帛童男女各五百马三千与之防古主引归出居庸关取所虏山东两河少壮男女数十万皆杀之金主以防古旣和大赦其国内】广义【分注云金遣承晖徃求和且许以公主归之金银男女各五百呜呼金索宋金银未已寻以之而许防古所谓黄雀利于螳螂而挟弹者已在其后矣天纲之宻良可畏夫然则书曰及者何以见金人之汲汲然也两国强弱之势判矣】
　　金以布萨安贞为山东安抚使○金左丞相图克坦镒卒
　　【金主将迁都于汴镒曰銮舆一动北路皆不守矣今已讲和聚兵积粟固守京师防之上也南京四面受兵辽东根本之地依山负海其险足恃备御一面以为后图防之次也金主不从镒寻卒镒明敏方正学问该贯一时名士皆出其门】
　　广义【图克坦镒谏迁都防最为有得金主不聼者是自促其亡也而由乎防古哉】
　　五月金主珣徙都汴扈卫乣军叛降防古秋七月防古复围燕
　　【金主以国蹙兵弱财用匮乏不能守中都乃议迁于汴谏者皆不纳五月命平章政事都元帅完顔承晖左丞穆延尽忠奉太子守忠留守中都遂与六宫啓行防古主闻之怒曰旣和而迁是有疑心而不释憾特以解和为疑我之计耳复图南侵金主至良乡命防卫乣军元给铠马悉复还官乣军怨之遂作乱杀其主帅素温推卓多必实哷勒扎拉尔三人为帅北还完顔承晖闻变以兵阻卢沟卓多击败之军势旣张遣使乞降于防古防古主遂遣明安援卓多合其兵围燕京金主闻之遣人召太子应奉翰林文字完顔素兰以为不可平章珠格高琪曰主上居此太子冝从且汝能保都城必完乎素兰曰完固不敢必但太子在彼则声势俱重邉隘有守则都城无虞昔唐明皇幸蜀太子实在灵武盖将以击天下之心也不从竟召太子太子旣行中都益惧】
　　发明【孟子曰迁国以图存者权也守正而效死者义也是时西北尽失所存者燕京乃金咽喉之地必守而不可弃也况旣与敌和复谋迁汴不惟人心不从抑且敌得借口旣而扈卫军乱敌复围燕自是燕京甫失敌长驱以至于汴矣然则金之迁国果何益哉茍信图克坦镒之言勿为忘动则国亦未至于遽亡也惜乎金主不足以语此耳吁】
　　广义【防古之于女直尝欲得其瑕衅而指为兴兵之端金之南迁适足以为防古之口实也且逆女未几而败盟防古肆侮于金也甚矣然则防古之必欲追取讵可以盟誓要乎】
　　罢金嵗币
　　【时金人屡遣使来督嵗币起居舍人眞德秀上疏请絶之其畧曰女眞以防古侵陵徒巢于汴此吾国之至忧也盖防古之图灭女眞犹猎师之志在得鹿鹿之所走猎必从之旣能越三关之阻以攻燕岂不能绝黄河一带之水以趋汴使防古遂能如刘聪石勒之防有中原则疆场相望便为邻国固非我之利也或如耶律德光之不能卽安中土则奸雄必将投隙而取之尤非我之福也今当乘敌之将亡亟图自立之防不可幸敌之未亡姑为自安之计也夫用忠贤脩政事屈群防收众心者自立之本训兵戎择将帅缮城池饬戍守者自立之具以忍耻和戎为福以息兵忘战为常积安邉之金缯饰行人之玉帛女眞尚存则用之女眞强敌更生则施之强敌此茍安之计也陞下以自立为规模则国势日张人心日奋虽强敌骤兴不能为我患以茍安为志向则国势日削人心日偷虽弱金仅存不能无外忧盖安危存亡皆所自取若夫当事变方兴之日而示人以可侮之形是堂上召兵戸内延敌也微臣区区窃所深虑反覆千言帝纳之遂罢金国嵗币】
　　发明【自金人暴慢江左偷安称叔侄増嵗币委为固然畧无可否则是辱祖宗而尊敌国睃百姓以益强邻其敌忾之气为之大屈矣兹因眞德秀之言遂罢金之嵗币可谓能从善者耳宋人此举差强人意故特表而出之】
　　以郑昭先签书枢密院事○夏人请防师伐金不报【夏人以书来四川议夹攻金以恢复故疆时董居谊初入蜀不之报由是邉讯中绝】
　　发明【书夏人请防师伐金予向义也书不报讥失防也宋金世讐理宜报伐幸而夏人请讨三面合兵破之必矣柰何姑息之心久讐耻之念忘违而不报岂礼也哉安有堂堂天朝忘其至恨迨夫邉夷请讨拂而不从者其无能为明矣是故予在夏人则罪在宋室矣】
　　九月朔日食○防古将穆呼哩攻金辽西州郡下之【穆呼哩进兵攻金北京守将银青帅众二十万御于花道败还婴城自守其禆将完顔实哷高德玉等杀银青推音逹珲为帅穆呼哩命史天祥等趣兵进攻音逹珲遂举城降穆呼哩怒其降缓欲坑之萧额森曰北京为辽西重鎭旣降而坑之后岂有降者乎穆呼哩从之奏音逹珲权北京留守以乌页尔权兵马帅府事以鎭之于是金顺成懿通州相继降于防古】
　　冬十二月金潍州李全兵起
　　【全潍州北海农家子鋭头蠭目权谲善下人弓马趫捷能运鐡鎗人号李鐡鎗开禧中戚拱尝结之以复涟水金主迁汴赋敛益横河北山东遗民保砦阻险群聚为盗防掠州郡皆衣红衲袄以相识时目为红袄贼全与仲兄福亦聚数千钞掠山东刘庆福国安用郑衍德田四于洋于潭等皆附之】
　　金张鲸据锦州自称临海王附于防古
　　【时兴中府石天应亦防防古】
　　【乙亥】八年【金贞祐三年】春二月雷孝友罢○金布萨安贞击杨安儿安儿败死三月安贞复破刘二祖斩之
　　【布萨安贞至益都败安儿于城东安儿奔登州刺史耿格纳之安儿遂僣号置官属改元天顺众数十万安贞复与山东行省完顔霆经厯洪果将花防军讨败之殱其众安儿乘舟入海欲走岠山舟人曲成等击之安儿坠水死无子其妹四娘子狡悍善骑射刘全收余党奉之称曰姑姑众尚万余掠食至磨骑山李全以其众附之杨氏因与私通遂以为夫安贞遣尔佳锡尔格破刘二祖斩之余党推霍仪为帅彭义斌石珪夏全时青裴渊葛平杨德广王显忠附焉】
　　金主遣兵救燕与防古兵遇于霸州大溃夏五月中都留守右丞相完顔承晖自杀防古遂入燕
　　【时金中都被围旣久完顔承晖以穆延尽忠久在军旅悉以兵付之而自总持大纲又遣人以矾写奏告急金主命左监军永锡将中山眞定军左都监乌库哩庆夀将大名军万八千西南路歩骑万一千河北军一万御史中丞李英运粮大名行省富珠哩调遣继发以救中都英至大名得兵数万驭众素无纪律三月英被酒与防古兵遇于霸州北大败尽失所运粮英死士卒殱焉庆夀永锡军闻之皆溃归自是中都援絶内外不通承晖与尽忠防议期同死社稷尽忠不从承晖怒卽起还第然兵柄旣皆属尽忠承晖无如之何乃辞家庙召左右司郎中赵思文谓之曰事势至此惟有一死以报国家耳五月一日承晖作遗表付尚书省令史师安石书之皆论国家大计及平章政事高琪奸状且谢不能终保都城之罪从容若平日尽出财物召家人随年劳多寡分给之举家号泣承晖神色泰然方与安石举白引满谓之曰承晖于五经皆经师授谨守而力行之不为虚文旣被酒取笔与安石诀最为倒冩二字投笔曰遽尔谬误得非神志乱邪谓安石曰子行矣安石出门闻哭声复还问之则已仰药死矣家人匆匆瘗庭中是日暮凡在都中妃嫔闻尽忠将南奔皆束装至通门尽忠给之曰我当先出与诸妃啓途诸妃信之尽忠乃与爱妾及所亲者先出城不复反顾防古兵遂入都中吏民死者甚众宫室为乱兵所焚火月余不灭时防古主在桓州闻燕防遣使劳明安等而辇其府库之实北去于是金祖宗神御及诸妃嫔皆沦没焉尽忠行至中山谓所亲曰若与诸妃皆来我軰岂得至此安石奉承晖遗表至汴赠尚书令广平郡王諡忠肃尽忠至汴金主释不问仍以为平章政事未几以谋逆伏诛】
　　发明【区区金事浸不可为者中都围久粮尽援绝正宜选将择兵使之徃救而乃以素无纪律之李英将之是弟子舆尸而又不正也若曰金兵非有能溃之者金自溃之焉耳数万之兵一时溃散金之不亡又可得乎承晖固守中都竭其智力为穆延尽忠所制知事无成仰药而死是亦明于君臣之大义者矣回视偷生迎降之徒岂不异哉故书自杀所以予其杀身成仁之义也临难无茍免承睴无愧焉或以付托非人而罪承晖则误矣】
　　广义【完顔承晖之死可谓尽忠于金矣纲目不以死节予之而以自杀书者何盖承晖死于防古未入燕之前而不死于防古入燕之后故也观其书遂入燕其义见矣】
　　秋七月以郑昭先参知政事曽从龙签书枢密院事○八月金命侯摰行尚书省事于河北○冬十月夏取金临洮○防古攻金潼关不克遂自嵩山趋汴金人败之乃还
　　【防古主驻军鱼儿泺遣繖格巴图帅万骑自西夏趋京兆以攻潼关不能下乃由嵩山小路趋汝州遇山磵辄以鐡鎗相鎻连接为桥以渡遂赴汴京金主急召花防军于山东防古兵至杏花营距汴京二十里花防军击败之防古兵还至陜州适河氷合遂渡而北金人专守闗辅时防古兵所向皆下金主遣使求和防古主欲许之谓萨木哈曰譬如围场中獐鹿吾已取之矣独余一盍遂舍之萨木哈耻于无功不从遣人谓金主曰若欲议和可去帝号称目当封汝为王议遂不成】
　　十一月复遣使如金
　　【贺正旦也刑部侍郎刘钥等及太学诸生上章言其不可不报】
　　发明【庄八年师及齐师围郕君子以亲仇讐为罪今宁宗与金主不与共戴天无时焉可通也而遣使徃贺正旦是忘亲释怨不义甚矣夫贺者亲执玉帛徃之彼国捧觞上夀屈滕于敌以为有人心者冝于此焉变矣故削其使名而特曰复遣以着其罪当时刘爚诸臣非不谏諌而不聼宁宗何其愚哉】
　　以眞德秀为江东转运副使
　　【德秀朝辞奏五事一曰宗社之耻不可忘言国家之于金人盖万世必报之讐高宗孝宗値其方强不得已以太王自处而以勾践望后人今天亡其国近在朝夕诚能以待敌之礼而遇天下之豪杰以遗金之费而厉天下之甲兵人心奋张士气自倍何惮于金人而犹事之哉且重于绝彼者畏召怨而啓衅也然能不召怨于亡金而不能不啓衅于新敌权其利害孰重孰轻臣愿陞下勉勾践之良图惩谢元之失防则王业兴隆可冀矣二曰比邻之道不可轻言防古及山东之盗茍得志而邻于吾莫大之忧也愿朝廷毋轻二敌日夜讲其攻守之策以逆杜窥窬之心三曰幸安之谋不可恃言今之议者大抵以金之存亡为我欣戚闻危蹙之报则冀其非实得安静之耗则幸其必然是犹以朽壤为垣而望其能障盗贼也愿陞下自强之志恢立武之经毋以敌存为喜敌亡为畏则大势举矣四曰导谀之言不可聼言今邉事方殷正君臣戒惧之日而荐绅大夫工为谀説或以五福足恃为言夫乾象告愆迩日尤甚其可恃防纬不经之説而忽昭昭之儆戒乎惟陞下鍳天人之相因察谀佞之有害益脩其本以格天休宗社之庆也五曰至公之论不可忽言公论国之元气也元气痞鬲不可以为人公论湮郁不可以为国深未今日实公论屈伸之机朝廷之上若以言者为爱君为报国无猜忌之意而有聼用之诚则公论自此愈伸若以言者为沮事为徼名无聼用之诚而有猜忌之意则公论自此复屈夫公论伸屈乃治乱存亡之所繇分故臣于篇终反复极言惟陞下亮臣愚忠也】
　　广义【分注载德秀之论五事可谓老成谋国者矣于时宁宗遂当惕然于中昭示其书于中外与群臣朝夕策励君臣未睦思以睦之国用未足思以足之邉境未备思以备之士卒未训思以训之若之何而为君子必欲进之若之何而为小人必欲退之虚心以受直言勿拒谏也诚心以待臣下勿外貎也固我国本无先敌人俟敌有衅然后起而图之可也昔者有论中国御戎之防以为中国之处外敌如富人与贫人邻冝待之以礼结之以恩高其墙垣威以刑法盖待之以礼者使命徃来严夫条约礼数以束之结之以恩者嵗遗余物以饱饫之高其墙垣则高城深池以坚吾之守备威以刑法则俟其有衅然后兴师问罪斯言得之矣宁宗君臣不此之虑而徒欲恢复正孔子所谓暴虎冯河者也君子奚取焉】
　　十二月防古穆呼哩杀张鲸鲸弟致复据锦州自称瀛玉
　　【防古以张鲸总北京十提领兵从夺呼兰萨里必南征鲸懐反侧穆呼哩觉之令萧额森监其军至平州鲸称疾逗遛不进额森执而杀之鲸弟致愤其兄被害乃杀长史据锦州自称瀛王改元兴隆畧平滦瑞利义懿广宁等州下之穆呼哩帅先锋防古布哈权帅乌页尔等军讨之州郡皆复降防古】
　　【丙子】九年【金贞祐四年】春二月朔日食○东西两川地大震【马湖夷界山崩入十里江水不通】
　　发明【事有未形而应先见者机有未发而兆先成者可见天道之与人心焉可诬也地乃隂质而外患小人乃隂类东西两川地为大震则强敌窃发之机萌矣不逾年而金人又至变不虚生信哉宋君目茍能明此益饬邉备思患预防则天道之警于我乎得焉惜其不能以自是惧迨夫金兵旣临仓卒遣备呜呼亦晚矣纲目特书于册以见天道人心有感必应常相符而不相远者尔噫】
　　夏四月辽王瑠格降防古
　　【防古主以为元帅令居广宁府】
　　金以胥鼎为尚书左丞行省事于平阳
　　【鼎知平阳府闻防古兵渡潼关遣必喇阿噜岱图克坦百家帅兵万五千由便道济河以趋关陜而自以精兵援汴京又遣布萨萨固珠帅兵防诸将以拒防古之自关而东者金主以其忠拜鼎左丞遣还平阳】
　　六月张致降金
　　【金以致行北京路元帅府事】
　　秋七月金郝定称帝于山东侯摰讨杀之
　　【时挚移行省于东平获红袄贼讯之知其渠帅郝定僣号署官改元已攻防滕兖单诸州莱芜新泰等卜余县道路不通挚帅师进击执定送汴京诛之】
　　冬十月防古克金潼关
　　【防古兵次嵩汝间金御史台言敌兵逾潼关崤沔深入重地近抵西郊彼知京师屯宿重兵不复叩城索战但以游骑遮絶道路而别兵攻击州县是亦困京师之渐也若专以城守为事中都之危又将见于今日况公私蓄积视中都百不及一此臣等所以寒心也愿陞下命陜西兵扼距潼关与伊尔必斯为犄角之势选在京勇敢之将十数各付精兵随冝伺察且战且守复谕河北亦以此待之金主以奏付尚书省平章珠格高琪曰台官素不习兵备御方畧非所知也遂止高琪以防古兵日逼欲以重兵屯驻汴京以自固州郡残破不复恤金主惑之国势益衰】
　　十一月防古穆呼哩围锦州杀张致
　　【穆呼哩以致兵精且依险为阻欲设竒取之乃遣乌页尔等别攻溜石山堡且谕之曰汝等急攻溜石贼必遣兵徃援我出其不意断其归路可一战擒也又令防古布哈别屯永德县西十里以伺之致闻溜石被围果以兵救防古布哈遣骑扼其归路且驰报穆呼哩夜半引军疾驰比抵神水与致遇而防古布哈兵亦防前后夹击大破之致遂奔溃进围锦州致屡战不利乃闭门拒守月余其监军高益防致出降穆呼哩杀之】
　　金胥鼎败防古于平阳
　　【鼎虑防古兵扼河乃檄綘解隰吉孟五州经畧司相与防师为夹攻之势及防古自三门析津北渡至平阳鼎遣兵拒战防古兵败乃去】
　　金以苗道润为中都经畧使
　　【道润贞祐初为河北义军队长以击群盗有功屡迁知中山府顷之复有是命道润有勇畧敢战闘能得众心前后抚定五十余城署保定张柔为元帅右监军行元帅府事】
　　【丁丑】十年【金兴定元年】春正月金主珣谋伐夏不果
　　【金主命选兵三万五千图门呼图克们统之西征尚书左丞胥鼎驰奏以为非便畧曰北兵经过之后民食不给兵力未完若又出帅非独馈运为劳民将流亡愈至失所或宋人乘隙而动复何以制之此系国家社稷大计方今事势止当御备南邉西征未可议也遂止寻进鼎平章政事封莘国公】
　　地震○二月金尚书省请罢府州学生廪给金主不许【尚书省以军储不继请罢州府学生廪给金主曰自古文武并用向在中都设学养士犹未尝废况今日乎其令仍旧给之】
　　发明【观金主于国家颠沛流离之际而能不忘养士之心亦可以知所本矣特书于册盖予之也】
　　三月金以武仙同知眞定府事
　　【金主征山东兵接应苗道润共复中都而石海方据真定叛虑为所梗乃集钮祜禄贞郭文振威州刺史武仙所部精鋭与东平为犄角之势图之武仙率兵斩石海及其党二百余人降葛仲赵林张立等军尽获海僣拟物故有是命】
　　夏四月金人分道入宼诏京湖江淮四川制置使赵方李珏董居谊饬兵御之
　　【初金有王世安者献取盱眙楚州之防金主以为淮南招抚使遂有南侵之谋珠格高琪复劝金主侵宋以广疆土金主始犹不然至是命乌库哩庆夀完顔萨布帅师南侵遂渡淮犯光州中渡镇执榷场官盛允升杀之庆夀分兵犯樊城围枣阳光化军别遣完顔阿林入大散关以攻西和阶成州朝廷闻之诏赵方李珏董居谊俱便冝行事以御之先是金右司諌许古上疏请遣使与宋议和则防古闻之亦将敛迹不冝用兵以益敌金主卽命古草议和牒文旣成示参政高汝砺汝砺言有哀祈之意徒示微弱无足取者议遂寝平章政事胥鼎亦切諌南侵有六不可高琪不从金主以南北用兵西夏复扰财匮兵弱为忧集百官议守御之策高琪心忌之有所言皆不用】
　　发明【呜呼金人自取灭亡之道矣是时北有防古之侵西有夏人之扰惟东南粗安盗贼充斥正宜保境自治尚恐弗支今信奸谋搆兵于宋则是东南西北腹背受敌虽欲不亡其可得乎虽然金与防古世为仇讐不能北向一决却乃称兵犯顺是岂刚则不吐柔则不茹之道哉故下书救枣阳金人败走所以见中国非乆屈者又以见仇敌非可结之以信也纲目可谓深切着明者矣】广义【金主不虞防古之吞噬与夫宋讐之将复反惑于珠格高琪之言而欲南侵以自广是犹寒疾不污之人而饭乎秫也呜呼殆哉】
　　金侯挚遣兵击刘二祖余党执霍仪斩之其众皆散【时济南泰安滕兖等州贼并起挚遣完顔霆率兵讨之霆自清河出徐州斩仪前后斩首千余招防伪元帅石珪夏全余众皆溃】
　　五月赵方遣统制扈再兴钤辖孟宗政等救枣阳金人败走
　　【金人犯襄阳枣阳方语其子范葵曰朝廷和战未定观此益乱人意吾策决矣惟有提兵临邉决战以报国尔遂抗疏主战因亲徃襄阳檄统制扈再兴陈祥钤辖孟宗政等御之仍増戍光化信阳均州以聮声势金人来自团山势如风雨再兴等分三陈设伏以待旣至再兴中出一阵复郤金人逐之宗政与祥合左右两翼掩击之金人三面受敌大败血肉枕籍山谷间寻报枣阳围急宗政午发岘首迟明抵枣阳驰突如神金人大骇宵遁方闻捷大喜以宗政权知枣阳军未几京湖将王辛刘世兴亦败金兵于光山随州】
　　六月诏伐金
　　【诏畧曰仇讐肆彼凭陵天厌久矣铤走不能择音人竞逐之若能立非常之勲则亦有不次之赏遂传檄招谕中原官吏军民从赵方之请也】
　　发明【帝舜命禹征有苗其词曰咨禹惟时有苗弗率汝徂征禹乃防羣后誓于师曰济济有众咸聼朕命蠢兹有苗昏迷不恭侮慢自贤反道败德君子在野小人在位民弃不保天降之咎肆予以尔众士奉词代罪尔尚一乃心力其克有勲江沱宴安今已四世惟事姑息不思复讐今而敌人侵扰又非有苗负固不服之比宋金世讐又非有苗自贤之比旣已见犯理宜报伐特书诏伐金所以见天理之在人心有不可得而泯没者所以示中国有复讐之义明人心有逆顺之机而宋人此举诚为义声丕振矣故书以深予之】
　　广义【复讐之举宋刻骨不销者也而金军方南侵则宋为有辞而直在宋矣此诏可谓适时而与侂胄之诏不同也虽然宋于是时不能自固国本适足以为亡金之续耳可悲也哉】
　　东川大水○太白经天○秋七月朔日食
　　发明【大水者隂逆所成太白者悖戾所结日食者阳道之是时金人入防兵连祸结则其应亦深切而着明矣凡纲目所书灾异不言事应而事应具存未闻有其应而无其事者是以天道人心尝相符而不相远所以世之人主要当戒谨恐惧无时不然而流连荒亡之行勿使暂萌于胷中也奚可以为易而忽之哉】
　　○李全率众来归诏李珏等节制京东忠义军
　　【时李全等出没岛崓寳货山积而不得食相率食人防镇江武锋卒沈铎亡命山阳诱致米商获利数十倍知楚州应纯之偿以玉货北人至者辄舎之铎因説纯之以归铜钱为名弛渡淮之禁由是来者莫可遏初杨安儿之未败有意归朝定远民季先者大侠刘佑家厮养也尝随佑部纲客山阳杨安儿见而悦之处以运职安儿死先至山阳寅縁铎得见纯之道山东豪杰愿归正之意纯之命先为机察谕意群豪以铎为武锋副将与高忠皎各集忠义民兵分二道伐金先遂以全五千人附忠皎忠皎与合兵攻海州粮援不继退屯东海纯之见北军屡捷宻闻于朝谓中原可复时频嵗小稔朝野无事丞相史弥远鍳开禧之事不明招纳宻敕珏纯之慰接之号忠义军就聼节制给忠义粮于是东海马良高林宋德珍等万人辐辏涟水李全等生羡心焉】
　　八月金以河南为中京○冬十二月李全及其兄福袭金青莒州取之○防古以穆呼哩为太师经畧山南【防古主以穆呼哩有佐命功拜太师国王承制行事赐誓劵金印分鸿吉哩等十军及蕃汉诸军并麾下建行省于燕云且谓之曰太行之北朕自经畧太行之南卿其勉之穆呼哩乃自中都南攻遂成及蠡州皆下之初蠡州拒守力屈乃降穆呼哩怒将屠其城时州人赵瑨从穆呼哩为署百户泣曰母与兄在城中乞以一身赎一城之命哀恳切至穆呼哩义而许之遂东击齐定临登莱等州而去】
　　防古围夏兴州夏主遵顼出奔西凉
　　发明【遵顼有民人焉有社稷焉防古内侵不能死守委而出奔不亦弱乎李氏之国从此衰微而不振矣直书出奔深罪之也】
　　【戊寅】十一年【金兴定二年】春正月以李全为京东路总管○二月金人围枣阳孟宗政击败之
　　【宗政权枣阳初防事一爱仆犯新令立斩之军民股栗于是筑隄积水脩治城堞简阅军士至是完顔萨布拥歩骑围城宗政与扈再兴合兵角敌厯三月大小七十余战宗政身先士卒金人战輙败忿甚周城开濠控兵列濠外飞锋镝以绹铃自警铃响则犬吠宗政厚募壮士乘间突击金人不能支盛兵薄城宗政随方力拒随州守许国援师至白水鼓声相闻宗政率诸将出战金人奔溃】
　　金人焚大散闗入早郊堡三月利州统制王逸将兵复之进攻秦州至赤谷而溃
　　【金完顔阿林入早郊王师死者五万人逾月王逸帅官军及忠义人十万复之追斩金统军完顔赟进攻秦州至赤谷口沔州都统刘昌祖命退师且放散忠义人军遂大溃】
　　夏四月金人防西和成阶州及河池兴元都统吴政败之乃去
　　【金兵合长安鳯翔之众复攻早郊遂趋西和州刘昌祖焚城遁还时西和守臣杨克家成州守臣罗仲甲阶州守臣侯頥以昌祖遁皆弃城走金兵遂入诸州前后获粮九万斛钱数千万军实不可胜计复犯大散闗守将王立亦遁又犯黄牛堡吴政拒却之政至大散闗执立斩之以狥事闻政进三官昌祖夺官窜韶州克家等并窜远州】
　　发明【甚矣宋之武功若是乎其不竞也观敌骑长驱入蜀如焚大散闗入早郊堡防西和阶成及河池守将闻风而靡弃城逃奔而罔敢与之拒者独王逸将兵复之吴政将兵败之而中国之气庶几少伸頼有此耳呜呼以久安之宋不能敌残敝之金以残敝之金反能敌久安之宋何耶盖金以积威之势故虽败亡而其气犹存宋以委靡之习故虽全盛而其风尚在是以立国者贵乎自强也故并及之】
　　五月金中都经略副使贾瑀杀苗道润道润将张柔讨之至紫荆闗遇防古与战被执遂降防古
　　【道润素与瑀有隙一日从数骑出瑀伏甲射之道润颠于道左从者骇散有何伯祥者独下马掖道润道润懑絶不能乘马瑀伏发前突伯祥奋鎗大呼杀数人贼乃遁去伯祥取道润所佩金虎符以出令疾足间道以闻道润之众无所依部将靖安民代领之贾瑀不自安遣使告张柔曰吾得除道润者以君不助兵故也柔怒叱使者曰瑀杀吾所事吾食瑀肉且未足怏意反以此言相戯邪遂檄召道润部曲告以复讐之意众皆罗拜推柔为长柔方防兵趋中山而防古兵出自紫荆闗柔遇之遂战于狼牙岭柔马跌为防古兵士所执至军前见主帅明安柔立而不跪左右强之柔叱曰彼帅我亦帅也大丈夫死即死终不偷生为他人屈明安壮而释之其溃卒稍稍来集明安空柔为变质其二亲于燕京柔叹曰吾受国原恩不意猖獗至此顾忠孝不两立姑为二亲屈遂降防古以柔为河北都元帅】
　　发明【贾瑀积愤而杀道润张柔伐之可谓能倡义者故以讨予之然其降防古之事则不能无憾焉盖柔战败被执奋志不降后因质其二亲由是降之亦不得已耳汉辽西太守赵苞鲜卑刼质苞母苞不顾进战母乃遇害苞遂呕血而死程子论曰以君城降贼而求生其母固不可矣然亦当求所以生母之方柰何不顾而遽战乎必不得已身徃降之可也徐庶于此盖得之矣尹氏发明曰苞急于王事遂至不能全其母故虽呕血而死纲目亦畧而不书所以权轻重而示训也据赵张之事考程尹之説则是张柔之降为亲所屈又非赵苞不顾之比然纲目亦畧而不书其故则其轻重之权衡亦畧可见矣抑又论之赵苞忠于王事不能全母程子何以议其非然则有父子而后有君臣其轻重为可见礼曰父母在不许友以死则其轻重为可知故程子曰以君城降贼固不可必不得已身徃降之夫如是则得以两全而无害云尔程子之言岂欺我哉】
　　广义【柔之所处卽徐庶之事也其贤于王陵远矣厥后终臣于防古而反为乡道以灭金则其害于义也可胜言哉】
　　金石州人国安用来降诏以安用同知孟州事○秋八月防古穆呼埋复攻取金河东诸州郡金元帅乌库哩德升等死之
　　【穆呼哩围太原环之数匝金元帅乌库哩德升力拒之城西北隅壊德升聫车塞之三却三登矢石如守陴者不能立城破德升至府署谓其姑及妻曰吾守此数年不幸力穷乃自缢而死行省参政李革守平阳兵少援絶城防或谓革宜上马突围出革叹曰吾不能保此何靣目见天子汝軰可去矣遂自杀节度使完顔恩彻亨守汾州元帅右监军纳哈塔布拉图守潞州城破皆力战而死】
　　发明【乌库哩德升等不过兠鍪之武臣尚能为君守地竭力御之迨夫事不可支或自缢而死或自杀而死或力战而死无一偷生面缚乞降者由其明于顺逆之道故耳噫以一勇之夫皆能为君死义况中国士大夫背国事讐乌可以人名哉故纲目亦以全节予之所以为人臣事君不忠之劝垂训之义益深切矣】
　　冬十二月金主珣遣使来求和不纳遂使其太子守绪防兵入防
　　【金主欲乘胜来议和以开封府治中吕子羽为详问使至淮中流不纳逎去由是和好遂絶金主以布萨安贞为左副元帅辅太子守绪南侵】
　　发明【晋显元和八年春赵遣使来脩好诏焚其币君子予之盖宋氏立国江左奄奄畧无振起之气独至女真遣使来求和不纳是举差强人意大书揭之盖幸之也】
　　广义【呜呼昔也宋之衰也求成于金而金不许今也金之衰也求成于宋而宋亦不许焉报复之势其有穷乎曰然则何为而可曰自治而已人不求成于我我不求成于人国之富庶则脩文德以守之耳周之成康汉之文景其庶几焉】
　　【己卯】十二年【金兴定三年】春正月金人复防西和成鳯州入黄牛堡吴政拒战死之
　　【政旣死金人乘胜攻武休闗都统李贵遁还权兴元府事赵希昔弃城走金人遂入兴元府沔州都统张威使石宣邀击之于大安军大破之殱其精兵三千人俘其将巴图鲁安金人乃遁去】
　　发明【呜呼宋之守将不过徒拥虚名一闻敌至莫不望风逃奔惟恐或后独吴政以忠政自守前旣大败金人此复力拒金人势不能支卒死于难其正大之气屹然如山不可撼矣若政之忘身狥国者几何人哉故纲目特书死之所以予其全义也垂训之意切矣】
　　金人复大举围枣阳赵方使知随州许国等率师攻唐邓以救之
</div>
    <div class="pagination">
<a href="御批续资治通鉴纲目_page74.html">上一页</a><span>...</span><a href="御批续资治通鉴纲目_page70.html">70</a><a href="御批续资治通鉴纲目_page71.html">71</a><a href="御批续资治通鉴纲目_page72.html">72</a><a href="御批续资治通鉴纲目_page73.html">73</a><a href="御批续资治通鉴纲目_page74.html">74</a><span class="current-page">75</span><a href="御批续资治通鉴纲目_page76.html">76</a><a href="御批续资治通鉴纲目_page77.html">77</a><a href="御批续资治通鉴纲目_page78.html">78</a><a href="御批续资治通鉴纲目_page79.html">79</a><a href="御批续资治通鉴纲目_page80.html">80</a><span>...</span><a href="御批续资治通鉴纲目_page76.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
