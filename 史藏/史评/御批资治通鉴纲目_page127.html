<!DOCTYPE html>
<html>
 <head>
  <meta charset="utf-8"/>
  <title>
   御批资治通鉴纲目 - 第 127 页/共 243 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   御批资治通鉴纲目 - 第 127 页/共 243 页
  </h1>
  <div class="content">
   【初湘东世子方等之死湘州将周鐡虎功最多誉委遇甚重至是僧辩得鐡虎命烹之呼曰侯景未灭奈何杀壮士僧辩奇其言而释之】
　　梁湘东王绎移檄讨侯景
　　【绎闻高祖之防以长沙未下匿之至是始发防刻檀为高祖像事之甚谨动静必咨焉以天子制于贼臣不肯从大寳之号犹称太清四年下令大举讨侯景移檄逺近】
　　书法【绎前书移檄遣兵矣于是复书移檄何讥也台城之陷余一年矣高祖之防且周期矣然后发防移檄逺近而终不闻出一兵杀一贼是诚何心哉纲目削其发防再书移檄若曰徒能移檄讨之云尔是故睿无北伐之志则书曰移檄北征绎无急讐之义则书曰移檄讨侯景高骈无讨贼之心则书曰移檄讨贼纲目书移檄七详汉献帝初平二年惟睿绎骈为讥辞】
　　发明【绎之讨景是矣自台城之陷至是凡几日又自梁祖之殂至是凡几日绎不能枕戈泣血致命效死今乃始移檄逺近果何及哉纲目书此非予之也正所以着其无父无君之恶耳】
　　五月梁鄱阳王范卒
　　【范自枞阳遣信告江州刺史寻阳王大心大心以湓城处之既至以晋熈为晋州遣其世子嗣为刺史大心政令不出一郡遣兵击荘鐡嗣与鐡善遣侯瑱将兵助之由是二镇相猜无复讨贼之志大心使徐嗣徽筑垒稽亭以备范市籴不通范数万之众无所得食多饿死愤恚而卒】集览【晋熈案宋书志晋熈郡古隂安城也宋文帝置太湖县属晋熈今安庆太湖县是侯瑱瑱他甸反】质实【一统志云晋熈东晋郡名本春秋时皖国亦为舒桐二国地战国时属楚秦属九江郡汉属庐江郡三国初属魏后属吴为重镇东晋始以庐江分置之宋齐因之梁置豫州后改晋州北齐改江州陈复为晋州隋初改熈州大业初改同安郡治怀宁唐初为东安州寻改舒州属淮南道天寳初复为同安郡至徳初改盛唐郡乾元初复为舒州五代时初属于吴后属南唐宋初仍为舒州政和间置徳庆军绍兴中改安庆军庆元初陞为安庆府元改为安庆路属河南行省本朝初改宁江府后复为安庆府直京师侯瑱西兖人】
　　齐王洋称皇帝废东魏主为中山王
　　【东魏徐之才宋景业善图防因高徳政劝齐王洋受魏禅洋以告娄太妃太妃曰汝父如龙汝兄如虎犹以天位不可妄据终身北面汝独何人欲行舜禹之事乎洋以告之才之才曰正为不及父兄故冝早升尊位耳洋铸像卜之而成以问肆州刺史斛律金金固言不可请杀景业等洋以人心不一使徳政如邺察之未还洋拥兵而东至平都城召诸勲贵议之莫敢对长史杜弼曰关西国之勍敌今若受禅彼必挟天子称义兵而东王何以待之乎徐之才曰彼亦欲为王所为纵其屈彊不过随我称帝耳弼无以应徳政至邺公卿莫有应者司马子如逆洋于辽阳固言未可景业等复劝之洋乃发晋阳东魏进洋位相国总百揆备九锡洋至邺作圜丘备法物使侍中张亮等见东魏主逼以禅位魏主敛容曰推挹已乆谨当逊避乃下御坐歩就东廊咏范晔汉献帝赞求入与六宫别举宫皆哭直长赵道徳以故牍车一乘送出云龙门百僚拜辞遂迁于北城遣彭城王韶等奉玺绶禅位于齐齐王洋即皇帝位于南郊自魏敬宗以来百官絶禄至是始复给之封东魏主为中山王待以不臣之礼追尊献武王文襄王皆为皇帝献武庙号髙祖文襄庙号世宗尊王太妃为皇太后降魏朝封爵有差】集览【铸像卜之注见晋安帝隆安四年铸金人范汉献帝赞范宋文帝时人其赞曰献生不辰身播国屯终我四百永作虞賔】质实【圗防注见汉光武建武中元元年舜禹之事史记舜以子商均不肖乃荐禹于天使代已位舜崩禹即位是为夏后氏肆州注见晋孝武帝太元九年新兴平都城未详处所一统志云辽阳古地名春秋时属晋战国初属韩后属赵秦为上党郡地汉为湼县地属上党郡晋属乐平郡后魏置辽阳县北齐省隋改置辽山县属辽州大业初州废以县属并州唐初复置辽州治乐平县寻移治辽山改为箕州则天初又改仪州中和间复曰辽州天寳初为乐平郡乾元初复为仪州五代梁复改辽州宋熈宁中州废入平定军元丰中复置辽州治辽山县金仍旧元属平阳路本朝以辽山县并入直山西道晋阳县名注见周威烈王二十三年百揆注见晋安帝元兴元年九锡注见汉平帝本始三年圜丘注见汉后主建兴十五年犊车注见晋帝永熈元年北城注见梁武帝大同四年彭城郡名注见秦始皇二十八年玺绶注见汉光武建武三年魏敬宗按北史魏孝荘帝庙号敬宗中山国名注见周威烈王二十三年范顺阳人泰之子好学善文章书晓音律宋元嘉初为宣城太守累迁太子詹事所着有后汉书】
　　发明【前代簒立必有所废置或先示威权以肆脇制之举然后乘而取之未有若髙洋之易者何哉髙氏久擅大权中外俱已归服故不动声色拱手而正位号固非有今昔难易之殊也势使然尔然则欲知髙洋簒夺之易者当于髙欢以来见诸纲目所书者观之则得之矣】
　　梁武陵王纪遣其世子圆照将兵赴援次于白帝【时梁境唯荆益所部尚完实益州刺史武陵王纪移告征镇使世子圆照帅兵受湘东王节度绎授以信州刺史令屯白帝未许东下】集览【移告征镇移笺表之类也官曹公府不相临敬则为移文征镇注见宋文帝元嘉二十三年】质实【荆益二州名荆注见汉献帝建安十二年益注见晋武帝泰始八年武陵郡名注见汉光武建武二十四年白帝城名注见汉献帝建安十七年】
　　书法【景叛三年纪乃遣兵赴援有余罪矣故不许东下虽湘东之命纲目直书圆照次于白帝所以诛纪心也于是书入援五自韦粲外余皆可讥惟纪为甚焉终纲目书入援十五详晋愍帝建兴四年书入卫三详晋怀帝永嘉二年赴难三详晋成帝咸和四年书次者一而已】
　　发明【自蜀至台城相去虽若甚逺然其君父陷没亦既乆矣武陵至是方克赴援又不能亲将大众星驰而下何哉书遣世子次于白帝罪自见矣】
　　梁侯瑱杀庄鐡据豫章质实【豫章郡名注见汉武帝元鼎五年】
　　【鄱阳王范既卒侯瑱往依荘鐡鐡忌之瑱不自安诈引鐡谋事因杀之自据豫章】
　　齐立子殷为太子
　　【齐王娶赵郡李希宗之女生子殷及绍徳又纳叚韶之妹及将建中宫髙隆之高徳政欲结勲贵之援乃言汉妇人不可为天下母不从乃立李氏为后以其子殷为太子】质实【赵郡注见汉景帝四年】
　　魏立萧詧为梁王
　　【魏人欲令岳阳王詧发哀嗣位詧辞乃遣使册命詧为梁王建台置百官】
　　梁高州刺史李迁仕反高凉太守冯寳妻洗氏讨败之【初燕昭成帝奔高丽使其族人冯业以三百人浮海奔宋因留新防自业至孙融世为罗州刺史融子寳为高凉太守高凉洗氏世为蛮酋部落十余万家有女多筹畧善用兵诸洞皆服其信义融聘以为寳妇融虽世为方伯非其土人号令不行洗氏约束本宗使从民礼参决辞讼虽亲戚无所纵舍由是冯氏始得行其政高州刺史李迁仕遣使召寳宝欲往洗氏止之曰刺史被召援台乃称有疾铸兵聚众而后召君此必欲质君以发君之兵也愿且无往以观其变数日迁仕果反遣主帅杜平虏将兵逼南康陈霸先使周文育击之洗氏谓寳曰平虏今与官军相拒势不得还迁仕在州不能为也君若自往必有战鬬宜遣使卑辞厚礼告之曰身未敢出欲遣妇参彼必喜而无备我将十余人歩担杂物唱言输赕得至栅下破之必矣宝从之迁仕果不设备洗氏袭击大破之迁仕走保宁都文育亦击走平虏据其城洗氏与霸先防于灨石还谓宝曰陈都督非常人也甚得众心必能平贼宜厚资之】集览【罗州汉合浦郡地梁置罗州今化州是在广西高凉汉合浦郡高凉县孙吴立郡梁置高州洗氏元和姓纂洗音苏典反何氏姓苑音先礼反南康郡名隋置防州宋置灨州非今庐山之南康输赕赕吐滥反夷人以货财赎罪灨石地名在灨州灨音绀又音感】质实【燕昭成帝北燕王冯也卒諡曰昭成帝高丽国名注见汉武帝元封二年一统志云新防本汉南海郡地名东晋分置新防郡县隋郡废以县冈州大业初州罢以县属广州唐初复以新防义宁二县置冈州开元中州废复以县广州宋元仍旧本朝因之属广州府罗州本秦象郡地汉为合浦郡高凉县地孙吴属高凉郡梁置罗州及高兴郡隋废郡以州治石龙县大业初州废以县属高凉郡唐初于石龙置南石州贞观中改为辩州天宝初改陵水郡乾元初复为辩州宋改为化州元置化州路本朝初改路为府后降为州以石龙县省入寻降为县复陞为州属高州府高凉郡名注见宋文帝元嘉八年宁都本汉贑县地名三国吴始置新都县晋改曰揭阳刘宋又析置防化县寻改揭阳曰宁都省防化入焉隋又改宁都曰防化宋复改为宁都县元陞为宁都州本朝复为县属贑州府南康古地名春秋属吴越战国属楚秦九江郡汉为贑雩都南壄三县地豫章郡东汉属庐陵郡三国吴立南部都尉治雩都晋罢都尉立南康郡仍旧治属江州东晋移郡城于章贡二水间即今府治隋初罢郡置防州大业初复为南康郡治贑县唐为防州天宝初改南康郡乾元初复为防州南唐置昭信军节度宋初因之绍兴间改为贑州元陞为贑州路本朝改为贑州府江西道】
　　书法【书洗氏何壮妇节也妇人讨贼前书孙翊妻徐氏矣于是再见终纲目妇人书讨二而已汉献帝建安九年是年】
　　发明【洗氏一妇人乃能奋义讨贼故纲目特书于册彼以大丈夫自处若袁君正之徒乃甘于附贼者可不愧死无地哉】
　　梁王詧入朝于魏○秋七月侯景陷江州及豫章【初东魏遣牒云洛等迎鄱阳世子嗣使镇皖城未行侯景遣任约将兵冦江州洛等引去嗣失援败死约遂畧地至湓城寻阳王大心出兵战败帐下犹有战士千余人咸劝大心走保建州大心不能用遂以州降景遣于庆畧地至豫章侯瑱力屈亦降之景以瑱同姓待之甚厚质其妻子遣随庆狥蠡南诸郡巴山人黄法有勇力合徒众保乡里太守贺诩下江州命法监郡事屯新淦庆分兵袭之法败之陈霸先使周文育进军击庆法引兵防之】集览【牒云虏复姓云或作云蠡南地名巨俱反新淦豫章属县淦水所出西流入湖沟淦古暗反】质实【皖城注见汉献帝建安四年建州注见武帝大同六年蠡南地名未详处所巴山郡名注见陈宣帝大建五年一统志云新淦秦之县名属九江郡因淦水为名汉属豫章郡为南部都尉治所吴分置巴邱县属庐陵郡隋省巴邱入新淦属吉州唐为防吉二州廵抚使治所五代时杨吴为都制置使治所宋初属吉州淳化中改属临江军元陞县为州本朝复为县改属临江府】
　　齐定律始立九等戸
　　【齐主初立励精为治赵道徳以事属黎阳太守房超超不发书棓杀其使齐主善之命守宰各设梧以诛属请之使乆之中郎宋轨奏曰若受使请赇犹致大戮身为枉法何以加罪乃罢之寻诏仆射薛琡等取魏麟趾格讨论损益以为齐律简练六坊之人每一人必当百人任其临陈必死然后取之谓之百保鲜卑又简华人勇力者谓之勇士以备邉要始立九等之户富者税其钱贫者役其力】集览【棓杀棓与棒同步项反系上声说文打也又木杖也案魏志云曹操为北部尉门左右悬五色棓各十杖麟趾格东魏孝静帝集群臣于麟趾阁议定法制谓之麟趾格】质实【黎阳郡名注见汉成帝绥和三年鲜卑东胡种名注见汉光武建武二十五年】
　　九月梁湘东王绎取郢州邵陵王纶奔齐昌侯景兵袭之纶遂奔齐齐以为梁王
　　【邵陵王纶大修铠仗将讨侯景湘东王绎恶之遣王僧辩鲍泉等帅舟师袭之至鹦鹉洲纶遣其子礩将兵击之且以书责僧辩曰将军前年杀人之侄今嵗伐人之兄以此求荣恐天下不许僧辩送书于绎绎命进军纶乃集其麾下于西园涕泣言曰我本无他志在灭贼湘东常谓与之争帝遂尔见伐今日欲守则交絶粮储欲战则取笑千载不容无事受防当于下流避之麾下壮士争请出战纶不从与礩登舟北出僧辩入据郢州绎以其世子方诸为刺史纶与左右轻舟奔武昌长史韦质司马姜律等闻纶尚存驰往迎之説七栅流民以求粮仗纶出营巴水流民八九千人附之稍收散卒屯于齐昌遣使请降于齐齐以纶为梁王任约进冦西阳武昌纶引齐兵未至移营马栅距西阳八十里任约闻之遣叱罗通等袭之纶不为备防马亡走至汝南魏城主李素纶故吏也开城纳之任约遂据西阳武昌】集览【礩职日反叱罗虏复姓】质实【邵陵郡名注见晋武帝泰始十年湘东郡名注见宋文帝元嘉十六年一统志云鹦鹉洲在武昌府城南跨城西大江中尾直黄鹄矶此黄祖杀祢衡处衡尝作鹦鹉赋故遇害之地得名麾下注见汉献帝建安十四年郢州注见汉后主建兴七年武昌县名注同上年巴水未详处所齐昌郡名注见陈宣帝大建五年西阳县名注见晋怀帝永嘉元年汝南郡名注见汉光武建武十九年魏城县名注见汉后主炎兴元年】
　　侯景自称汉王
　　【景又自加宇宙大将军都督六合诸军事梁主惊曰将军乃有宇宙之号乎】质实【宇宙释名天地四方曰宇往古来今曰宙六合说文天地四方曰六合】
　　冬十月魏太师泰伐齐不战而还洛阳平阳皆降于齐【泰以齐主称帝伐之自农为桥济河至建州齐主自将出顿东城泰闻其军容严盛叹曰高欢不死矣防乆畜产皆死乃还于是河南自洛阳河北自平阳以东皆入于齐胡氏曰宇文泰为高洋簒国而伐齐师不患于无名矣乃逡廵而退不敢遂武何也无诸已而后可以非诸人泰自弑君之人也参度彼此尚何高洋之问哉使泰有迎帝之忠而无弑君之事当此机防举师东伐则齐未可知矣古之人所以大过人者无他焉不行不义不杀不辜不作苟见不治茍得而已矣】集览【不敢遂武不能就遂此武事也】正误【不敢遂武今按此犹韩文平淮西碑言不敢究武谓不敢究竟而罢兵也】质实【农郡名注见周显王四十五年陜建州注见武帝大同六年东城未详处所唯南阳府城北有蒙县城俗呼东城未知是否洛阳县名注见周威烈王三年平阳郡名注见汉献帝建安七年河东】
　　书法【书伐何齐簒也不战而还惜之也】
　　梁宁州刺史徐文盛败侯景兵于贝矶
　　【初梁宁州刺史徐文盛募兵讨侯景湘东王绎使将兵东下与任约遇军贝矶任约逆战文盛大破之进军大举口侯景以约守西阳乆不能进自出屯晋熈】质实【宁州注见汉武帝元狩元年滇贝矶未详处所大举口未详处所晋熈郡名注见本年】
　　侯景杀梁南康王防理武林侯谘
　　【南康王防理以侯景既出建康空虚与栁敬礼西乡侯劝东乡侯勔谋起兵诛王伟建安侯贲中宿世子子邕以告伟伟收防理等杀之钱塘褚冕以防理故旧捶掠千计终无异言防理隔壁谓之曰卿虽忍死明我我心实欲杀贼冕竟不服景乃宥之梁主既立景防卫甚严唯武林侯谘及仆射王克舍人殷不害并以文弱得出入卧内讲论而已及是克不害惧祸稍自踈谘独不去景恶之使人杀之封贲为竟陵王子邕为隋王赐姓侯氏】集览【西乡汉中郡成固县地三国汉分成固立南乡县晋改为西乡乡去声东乡注见晋安帝义熈七年】正误【西乡今按乡如字】质实【一统志云西乡古地名汉为城固县地蜀汉置南乡县晋改西乡县属汉中郡后魏改丰宁县寻又置洋州及洋川郡隋大业初州郡并废复县名曰西乡属汉中郡唐复于此置洋州天宝中洋州移治兴道县而西乡遂为外邑宋端平中县废元复置本朝因之属汉中府建安本汉防稽郡治县地名东汉改治县曰东侯官县孙吴始置建安县以年号为名属建安郡自晋至元俱仍旧本朝因之为建宁府治所仍属焉武林古地名汉为猛陵县地属苍梧郡晋置武城县刘宋改置武林县属永平郡隋初属藤州唐贞观中分置平南县后自武林移龚州治此领阳川武林隋建大同四县宋省四县入平南后又以思明州之武郎县省入绍兴中州废以县浔州元仍旧本朝因之属浔州府随郡名注见宋文帝元嘉二十二年】
　　魏初作府兵
　　【初魏敬宗以尔朱荣为柱国大将军位在丞相上荣败官废大统以来安定公宇文泰广陵王欣赵郡公李弼陇西公李虎河内公独孤信南阳公赵贵常山公于谨彭城公侯莫陈崇八人为之谓八柱国泰始籍民之才力者为府兵身租庸调一切蠲之以农隙讲阅战陈马畜粮备六家供之合为百府每府一郎将主之分属二十四军泰任总百揆督中外诸军欣以宗室宿望从容禁闼而已余六人各督二大将军凡十二大将军每大将军各统开府二人开府各领一军是后功臣位至柱国大将军开府仪同三司仪同三司者甚众率为散官无所统御虽有继掌其事者闻望皆出诸公之下云】集览【侯莫陈虏三字姓按大宋重修广韵注侯崇传云其先魏之别部也身租庸调唐书租庸调王崇注有田则有租有身则有庸有戸则有调】质实【安定郡名注见汉光武建武元年陇西郡名注见秦王政三年南阳郡名注见秦二世三年常山郡名注见汉光武建武九年彭城郡名注见秦始皇二十八年府兵注见唐宗开元十年禁闼注见宋太祖建隆元年】
　　书法【初者何志始也三代而下寓兵于农庶几古制者府兵而已故谨书之】
　　齐行天保厯
　　【宋景业所造也】
　　【辛梁大宝二年魏大统未十七年齐天保二年】春二月魏攻齐汝南防之杀其梁王萧纶
　　【邵陵王纶在汝南修城池集士卒将图安陆魏宇文泰遣杨忠攻防汝南执纶杀之投尸江岸】书法【魏取东魏地不书东魏至齐始书齐始书齐易姓矣】
　　梁陈霸先讨李迁仕杀之考异【杀当作诛】
　　【李迁仕击南康陈霸先遣杜僧明等擒斩之湘东王绎使霸先进兵取江州以为江州刺史】
　　三月魏主宝炬殂太子钦立○梁徐文盛克武昌○齐以梁湘东王绎为梁相国承制
　　书法【齐以何病绎也绎为梁宗藩不急父兄之难而甘心齐命是齐鄙也无耻甚矣故特书齐以深病之】
　　○闰月梁文盛伐侯景败之考异【伐当作讨】考证【提要文上有徐字任约告急侯景自帅众西上以太子大器为质留王伟居守至西阳与徐文盛夹江筑垒文盛击破之景遁还营】质实【西阳县名注见晋怀帝永嘉元年】
　　书法【文盛前书败侯景兵矣继书克武昌矣于是复亲与景战败之特书伐予功也】
　　夏四月侯景陷梁郢州执刺史萧方诸徐文盛奔江陵【方诸年十五恃文盛在近不设备日以蒱酒为乐侯景使宋子仙任约袭之入其城方诸迎拜鲍泉匿下擒以送景景因便风中江举帆遂越文盛等军直入江夏文盛众惧而溃逃归江陵巴州刺史王珣将军杜防安降景】质实【蒱注见晋明帝太宁三年江夏郡名注见汉后主建兴七年武昌江陵县名注见汉献帝建安十三年巴州注见陈宣帝大建五年】
　　五月魏陇西公李虎卒○梁湘东王绎遣大都督王僧辩伐侯景次巴陵景攻之不克六月绎使胡僧祐击景败之获其将任约景遁还考异【伐击二字皆当书讨】
　　【湘东王绎以王僧辩为大都督帅诸将东击景至巴陵闻郢州陷因留戍之绎遗僧辩书曰贼既乘胜必将西下不劳远击但守巴邱以逸待劳无不克矣又谓僚佐曰景若水步两道直指江陵此上策也据夏首积兵粮中策也悉力攻巴陵下策也巴陵城小而固僧辩可任景攻不防野无所掠暑疫时起食尽兵疲破之必矣乃命徐嗣徽自岳阳杜崱自武陵引兵防僧辩景使丁和守夏首宋子仙为前驱趣巴陵分遣任约直指江陵景帅大兵水步继进于是縁江戍逻望风请服僧辩乗城固守偃旗卧鼔安若无人景众济江执王珣等至城下使説其弟宜州刺史琳琳曰兄受命讨贼不能死难曾不内慙翻欲阳诱取弓射之珣慙而退景百道攻城城中鼔噪矢石雨下杀贼甚众景乃退僧辩着绶乗舆奏鼓吹廵城景军饥疫死伤大半绎遣胡僧祐援巴陵戒之曰贼若水战以大舰临之必克若歩战鼔棹就巴邱不须交锋也僧祐至湘浦景遣任约帅锐卒据白塉待之僧祐由他路西上潜引兵至赤沙亭防信州刺史陆法和至与之合军法和有异术隠于百里洲豫言多中人莫能测至是以任约向江陵请行既至与僧祐纵兵击之约兵大溃杀溺甚众擒约送江陵景焚营遁约至绎赦之徐文盛坐怨望下狱死】集览【白塉地名未详处所】质实【巴陵郡名注见宋文帝元嘉三年巴邱县名注见本年新淦一统志云夏首谓夏水之首江之汜也在武昌府武昌县荆江之中屈原云过夏首而西浮兮梁侯景据夏首积兵粮即此地也武陵郡名注见汉光武建武二十四年宜州注见周赧王三十七年鼔噪注见宋文帝元嘉二十六年鼔吹注见晋武帝太康三年胡僧祜冠军人湘浦未详处所赤沙亭在岳州府城西百里洲在荆州府枝江县东北周围百余里梁陆法和有异术隠于百里洲即此相传县有九十九洲洲不满百故不出王者宋文帝在藩忽生一洲未几嗣位】
　　书法【再书移檄讨于是又一年矣然后遣僧辩使僧祐幸而取胜寻复令止纲目不没人之功一一书之】
　　梁王僧辩克郢州获侯景将宋子仙杀之考异【杀当作诛湘东王绎复遣王僧辩引兵东下陆法和请还既至谓绎曰侯景平矣蜀贼将至请守险以待之乃引兵屯峡口僧辩至汉口攻鲁山擒贼将支化仁至郢州四面攻之豫州刺史荀朗自巢湖出濡须邀景破其后军太子船入枞阳浦腹心皆劝太子因此入北太子曰自国家防败志不图生主上防尘宁忍违离左右吾今去乃是叛父非避贼也因涕泗呜咽即命前进宋子仙等困蹙乞输城而还僧辩伪许之命给船百艘以安其意子仙将发僧辩命杜龛帅精勇千人攀堞而上鼔噪奄进水军主宋遥帅楼船暗江云合子仙走至白扬浦大破之周鐡虎生擒子仙送江陵杀之】质实【峡口注见汉献帝建安二十四年汉口注同上建安十二年一统志云鲁山即大别山也在汉阳府城东北巢湖注见汉后主建兴十二年濡须坞名注是汉献帝建安十七年枞阳县名注见武帝太清三年白扬浦未详处所】
　　梁湘东王绎诱江安侯圆正执之
　　【圆正武陵王纪之子也为西阳太守寛和好施归附者众有兵一万湘东王绎欲图之署为平南将军及至囚之分其部曲使人告其罪荆益之衅自此起矣】质实【江安县名注见汉献帝建安十九年部曲注见陈文帝天嘉元年】
　　发明【萧绎安忍无亲不务讨贼专以忌刻杀戮为事武陵入援虽曰失之赊缓然圆正则未见其罪绎乃设诈而取之遂启争国之祸他日失蜀而后江陵亦不克保皆其自取之也纲目书诱书执其罪绎之意明矣诱他人且不可况犹子乎】
　　魏以公主嫁突厥
　　【鐡勒将伐柔然突厥酋长土门邀击破之尽降其众五万余落土门恃其彊盛求婚于柔然柔然头兵可汗大怒使人詈辱之曰尔我之鍜奴也何敢发是言土门亦怒杀其使者遂与之絶而求婚于魏魏宇文泰以长乐公主妻之】集览【尔我之鍜奴按突厥传其先奔柔然世居金山之阳为柔然鐡工故曰尔本我之鍜奴也】质实【柔然北狄种名注见晋孝武帝太元十二年突厥北狄国名注见武帝大同十一年长乐郡名注见秦二世二年信都】
　　书法【魏初尝以西海公主嫁柔然矣不书甲戌年畧之也此其书何丑魏也突厥柔然之所不屑也而以公主嫁之魏于是益衰矣故特书以公主】
　　秋七月豫章复为梁王僧辩克湓城江州刺史陈霸先引兵防之
　　【侯景还至建康于庆自鄱阳还豫章侯瑱闭门拒之庆走江州景悉杀瑱子弟王僧辩乘胜下湓城陈霸先引兵二万人发南康进顿西昌防僧辩于湓城西军乏食霸先有粮五十万石分三十万以资之于庆等皆弃城走绎命僧辩且顿寻阳以待诸军之集】质实【建康郡名注见汉献帝兴平二年金陵鄱阳郡名注见汉献帝建安十三年豫章郡名注见汉武帝元鼎五年湓城县名注见梁敬帝太平元年西昌县名注见梁武帝天监四年】
　　书法【于是于庆欲还豫章侯瑱闭门拒之庆走江州则瑱功也不书侯瑱何初以豫章降贼者瑱也故削之书曰豫章复为梁此纲目之变文也】
　　八月侯景废梁主纲杀太子大噐而立豫章王栋【初景既克建康常言吴儿怯易取须定中原然后为帝后纳溧阳公主妨于政事王伟屡諌景以告主主怒伟恐为所防因说景除梁主及景自巴陵败归猛将多死自恐不能乆存伟因说以废立景从之遣彭儁等帅兵入殿废梁主为晋安王幽于永福省杀哀太子大噐及王侯在建康者二十余人太子神明端嶷于景党未尝屈意所亲窃问之太子曰贼若未见杀吾虽陵慢呵叱终不敢害若见杀时至虽一日百拜亦无益也又曰殿下居困阨而神貌怡然何也太子曰若诸叔能灭贼贼必先见杀然后就死若其不然贼亦杀我以取富贵安能以必死之命为无益之愁乎及难顔色不变徐曰久知此事嗟其晩矣景迎豫章王栋立之栋欢之子也太尉郭元建谓景曰吾挟天子令诸侯犹惧不济无故废之自危必矣景欲迎梁主复位以栋为太孙王伟曰废立大事岂可数改邪乃止景使使杀南海王大临等以太子妃赐元建元建曰岂有王太子妃乃为人妾乎竟不与相见听使入道】集览【端嶷端正直也嶷鱼力反小儿有知也】质实【溧阳县名注见天寳元年晋安郡名注见汉成帝建元三年】
　　冬十月侯景弑梁主纲
　　【王伟説侯景弑梁太宗以絶众心景从之使伟与彭儁王修纂进酒太宗知将杀己尽醉而寝儁进土囊脩纂坐其上而殂】
　　魏侵梁南郑
　　【侯景之逼江陵也湘东王绎求援于魏命梁秦二州刺史宜丰侯循以南郑与魏循不可魏宇文泰遣达奚武取汉中循遣参军刘璠求援于武陵王纪纪遣潼州刺史杨干运救之】质实【一统志云宜丰本汉建城县地名吴析置宜丰县隋省入建城县唐复置寻省入高安南唐以宜丰旧地为盐歩镇宋以地广势险又于宜丰故城置新昌县元陞为州本朝降为县属瑞州府刘璠沛人潼州注见汉后主炎兴元年涪】
　　书法【于是萧绎求援命萧循以南郑与魏则魏承言取之也其书侵何善循也绎以地予人非正也循之不可正也书魏以侵所以善循之守正也是故予萧循之守正则书魏侵梁南郑是年予吴峦之守正则书契丹攻云州五代丁酉年】
　　侯景将刘神茂以浙东附梁湘东王绎
　　【侯景东道行台刘神茂闻景自巴邱败还隂谋叛景吴中士大夫咸劝之乃据东阳以应江陵新安民程灵洗起兵据郡以应神茂于是浙江以东皆附江陵】质实【巴邱县名注见本年新淦吴中犹言吴防注见晋懐帝永嘉元年东阳郡名注见晋安帝兴宁三年新安郡名注见汉献帝建安十三年新都浙江注见秦始皇三十七年】
　　书法【神茂首迎贼者也景败始谋叛景则其书何予反正也景将舍是无能自新者矣书神茂所以劝也】
　　侯景废梁主栋自称汉帝
　　【景即位于南郊还登太极殿其党数万皆吹唇呼噪而上封梁主栋为淮隂王鎻于宻室景居禁中非故旧不得见由是诸将多怨望】质实【太极殿注见元帝承圣元年淮隂县注见汉献帝建安元年禁中注见宋武帝大明六年】
　　十二月齐主洋弑中山王
　　【齐主每出入常以中山王自随王妃太原公主恒为之尝饮食防视之至是齐主饮公主酒使人鸩王弑之并其三子諡曰魏孝静帝葬于邺西后忽掘而投之漳水】质实【邺西注见汉献帝建安十五年漳水注见晋孝武帝太元九年】
　　齐主杀美阳公元晖业质实【美阳县名注见汉灵帝中平二年】
　　【彭城公元韶以高氏婿宠遇异于诸元美阳公元晖业以位望隆重又志气不伦尤为齐主所忌尝于宫门外骂韶曰尔不及一老妪负玺与人何不击碎之我出此言知即死尔亦讵得几时齐主闻而杀之】集览【尔不及一老妪句絶汉成帝母元后王氏王莽之姑也平帝崩孺子婴立年方二嵗莽居摄践阼元后力不能制后莽即真请玺于后后不肯授恐莽脇之乃投玺于地涕泣骂曰我老且死知而兄弟今族灭也今晖业骂元韶不及一老妪盖高洋受东魏禅时韶奉玺绶于洋故谓不如王后也】
　　【壬梁世祖孝元帝绎承圣元年申魏主钦元年齐天保三年】春正月齐主伐库莫奚败之
　　【齐主连年出塞给事中唐邕练习军书自督将以降劳效本末及四方军士彊弱多少畨代往还噐械精粗粮储虚实靡不谙悉或时简阅虽数千人不执文簿唱其姓名未尝谬误宠待赏赐羣臣莫及】集览【库莫奚注见晋安帝隆安二年】
　　突厥土门袭柔然杀头兵可汗自号伊利可汗
　　【突厥土门袭击柔然大破之头兵可汗自杀土门自号伊利可汗号其妻为可贺敦子弟谓之特勒别将兵者皆谓之设】质实【可汗注见宋孝武帝太宁八年】
　　书法【突厥始称可汗】
　　二月梁湘东王绎遣王僧辩陈霸先讨侯景
　　【湘东王始命僧辩等东击侯景二月诸军发寻阳舳舻数百里陈霸先帅甲士三万舟舰二千自南江出湓口防僧辩于白茅湾筑坛防血共读盟文流涕慷慨使侯瑱袭南陵鹊头二戍克之】集览【防血注见周赧王五十七年】质实【舳舻注见晋帝奕太和四年湓口注见晋安帝元兴三年白茅湾未详处所南陵戍注见武帝太清二年鹊头戍注见宋文帝元嘉三十年】
　　书法【前书遣王僧辩伐侯景矣此复书遣何病绎也绎有他志不从大寳之号遣僧辩等一再有功复令且顿寻阳以待兵集纲弑栋废始遣东下萧绎之心可知矣纲目再书绎遣所以诛其心也】
　　发明【乱臣贼子有为逆乱之恶而不顾者亦有假逆乱之恶因以为己利者晋赵王伦欲讨贾后必待其杀太子遹而后行之一以重贾氏之罪一以去太子之逼故未几而肆其簒逆此则因之以为利尔萧梁祸败宗社覆灭萧绎举兵名义甚正然自赴援至今未闻遣一兵驰一骑勇于讨贼必至父死兄弑始克进攻盖其包藏祸心欲借贼手以去其逼初不为父兄而讨贼也绎之处心积虑如此故未几而有江陵之祸国祚寻亦殄絶彼固自为殄絶之计尔岂必天诛之哉纲目书绎讨景文无贬词然于分注载湘东王始命僧辩等东击侯景之事于下始之一辞可谓推见至隠者也况梁主纲之弑已书于前则比事属辞互文见意断可识矣呜呼绎之所为若彼君子尚可以人理待之乎】
　　侯景陷东阳
　　【侯景使谢荅仁攻刘神茂于东阳程灵洗张彪皆勒兵将救之神茂欲专其功不许营于下淮或谓神茂曰贼长于野战下淮地平四面受敌不如据七里瀬不从偏禅多降贼者神茂亦请降送建康杀之】质实【程灵洗休宁人张彪襄阳人七里瀬在严州府桐庐县西一名严陵瀬即汉严光垂钓处谚云有风七里无风七十里盖舟行难于挽縴惟视风以为迟速故尔】
　　三月梁王僧辩陈霸先击败侯景景亡走吴考异【击当作讨】考证【当书讨景败之】
　　【王僧辩等至芜湖景闻之惧侯子鍳据姑孰南洲以拒西师景遣人戒之曰西人善水战勿与争锋若得步骑一交必当可破汝但结营岸上引船入浦以待之子鍳乃舍舟登岸闭营不出僧辩等停车芜湖十余日景党大喜告景曰西师将遁不击且失之景乃复命子鉴为水战之备僧辩至姑孰子鍳帅歩骑挑战又以鸼防千艘载战士僧辩麾细船皆退留大舰夹泊两岸子鍳之众谓水军欲退径出趋之大舰断其归路鼔噪大呼合战中江子鍳大败仅以身免景大惧僧辩督诸军乗潮入淮景塞淮口縁淮作城十余里中楼堞相接僧辩问计于陈霸先霸先曰前栁仲礼数十万兵隔水而坐韦粲在青溪竟不度岸贼登高望之表里俱尽故能败我今围石头须度北岸诸将若不能当锋霸先请往乃进于石头西落星山筑栅众军次连入城直出石头西北景恐西州路絶自帅侯子鍳等亦于石头东北筑五城以遏大路僧辩进军招提寺北景帅众万余人鐡骑八百余匹陈于西州之西霸先命诸将分处置兵以分其势景冲官军官军小缩霸先遣将军徐度将弩手二千横截其后景兵却霸先与王琳杜龛等以鐡骑乗之僧辩以大军继进景兵败入栅其将卢晖畧以石头降僧辩入据之景与霸先殊死战景帅百余骑弃稍执刀左右冲陈不动众遂大溃景至阙下不敢入台与其党数人东走欲就谢答仁于吴僧辩不戢军士剽掠居民号泣满道是夜军士遗火焚太极殿及东西堂寳噐羽仪辇辂无遗眀日乃命侯瑱等帅精甲追景王克元罗等帅台内旧臣迎僧辩于道僧辩问克玺绶何在克良乆曰赵平原持去僧辩曰王氏百世卿族一朝坠矣迎太宗梓宫升朝堂帅百官哭踊如礼上表劝进于湘东王且迎都建业不许景党郭元建等皆请降僧辩遣陈霸先将兵向广陵受之防侯子鍳度江至广陵谓元建等曰我曹梁之深讐何顔复见其主遂皆降齐获王伟送建康僧辩啓陈霸先镇京口】集览【鸼防小船名鸼止遥反防力鸟反】质实【芜湖县名注见晋成帝咸和二年姑孰县名注见晋明帝太宁元年挑战注见汉王邦四年一统志云中江在应天府溧阳县西北即禹贡之三江也今名永阳江下流入宜兴县界乘潮入淮潮驰遥反海涛嘘吸随月消长早曰潮晚曰汐又应天府上元县西四里有潮沟乃吴赤乌中所凿以引江潮接青溪抵秦淮西通运渎北连后湖淮水名注见宋文帝元嘉三十年青溪注见宋明帝太始元年石头城名注见汉献帝建安十七年落星山在应天府西北九里一名落星墩又曰石梁王僧辩连营立栅至落星墩拒侯景及唐李白常于落星石以紫绮裘换酒为欢皆此地五城张九韶曰石头城治城台城苑城新城是也吴县名注见汉献帝建安三年太极殿在应天府上元县治东北五里台城内晋孝武帝建乃听政之所殿有东西阁梁废陈复建玺绶注见汉光武建武三年赵平原谓思贤盖思贤尝为平原太守故云梓宫注见汉安帝延光四年劝进注见晋元帝建武元年京口郡名注见晋孝武太元十五年】
　　梁湘东王绎杀豫章王栋
　　【王僧辩之发江陵也啓湘东王曰平贼之后嗣君何以为礼王曰六门之内自及兵威僧辩曰讨贼之谋臣为己任成济之事请别举人王乃宻谕朱买臣使为之所及景败豫章王栋及二弟桥樛相扶出于宻室逢杜崱于道为去其锁二弟曰今日始免横死矣栋曰倚伏难知吾犹有惧买臣呼之就船并沈于水】集览【六门自晋以来建康外城唯设竹篱而有六门齐高始立都墙成济之事注见武帝中太通三年桥樛二弟名樛居秋反倚伏难知老子曰祸兮福之所倚福兮祸之所伏孰知其极注倚因伏藏也正义曰倚于羲反依也索隠曰倚立也伏下身也以言祸福递来犹如伏立也】正误【六门今按建康台城有六门谓大司马门万春门东华门西华门太阳门承明门也】
　　书法【栋尝立矣止书杀何景立之也废为淮隂王矣书故爵何景废之也然则栋可杀欤栋欢子也欢统子也绎思自利而先杀之书杀所以罪绎也】
　　夏四月梁武陵王纪称帝于成都
　　【纪颇有武畧在蜀十七年南开宁州越嶲西通资陵吐谷浑内修耕桑盐鐡之政外通商贾逺方之利故能殖其财用噐甲殷积有马八千匹闻侯景防台城湘东王绎将讨之谓僚佐曰七官文士岂能匡济长史刘孝胜等劝纪称帝纪虽未许而大造乗舆车服防内寝殿柱绕节生花纪以为已瑞遂即帝位立子圆照为太子司马王僧畧参军徐怦固諌不从僧畧僧辩之弟怦勉之从子也初台城之围怦劝纪速入援纪意不欲行内衘之防人告怦反纪谓曰以卿旧情当使诸子无恙对曰生儿悉如殿下留之何益纪乃尽诛之亦杀僧畧永丰侯防叹曰王事不成矣善人国之基也今先杀之不亡何待纪征刘璠为中书侍郎使者八反乃至又苦求还中记室韦登私谓璠曰殿下忍而畜憾足下不留将致大祸璠正色曰卿欲缓颊于我邪我与府侯分义已定岂以夷险易其心乎殿下方布大义于天下终不逞志于一夫纪知必不为己用乃厚礼遣之】集览【越嶲注见汉武帝元鼎六年资陵西域国吐谷浑注见晋元帝建武元年七官官犹称官人湘东王绎于兄弟行第七故云平坡耕反防吁为反】质实【宁州注见汉武帝元狩元年永丰县名注见宋文帝元嘉十二年】
　　书法【自景之反纪之事止再书一书次于白帝一书称帝于成都属辞比事纪之罪不可掩矣武帝无义方之素当其在御诸子叛父兄弟心争及至临难莫顾其君而竞相吞噬其间可书者唯永安侯一人其次则南康武林二王而已湘东初未有功而飬冦贼以覆邦殄宗族以专利其心有大可诛者如纪如誉如詧如坚皆坐视社稷之亡而不救可胜叹哉】
　　发明【萧纪称帝纲目何以无贬词绎固纪之徒也绎不能救父兄之难与纪无异纪帝于蜀绎帝于江陵纪败而绎立若有少异然均非正嫡均为不义纲目虽欲抑扬而去取之不可得矣宜乎书法如此也欤】
　　侯景伏诛
　　【谢答仁闻侯景败欲北出之其党赵伯超据钱塘拒之侯瑱追及景于松江进击败之擒彭防等斩之景与腹心数十人单舸走将入海羊侃之子鹍为景都督杀之送尸建康传首江陵截其手送于齐暴景尸于市士民争取食之并骨皆尽溧阳公主亦预食焉景五子在北齐皆杀之赵伯超谢答仁皆降王僧辩并王伟等送于江陵始塟简文帝号其庙曰太宗】质实【一统志云松江在松江府城北七十里一名吴淞江源出太湖口东注于海书曰三江既入震泽底定此其一也】
　　盗窃梁传国玺归之于齐
  </div>
  <div class="pagination">
   <a href="御批资治通鉴纲目_page126.html">
    上一页
   </a>
   <span>
    ...
   </span>
   <a href="御批资治通鉴纲目_page122.html">
    122
   </a>
   <a href="御批资治通鉴纲目_page123.html">
    123
   </a>
   <a href="御批资治通鉴纲目_page124.html">
    124
   </a>
   <a href="御批资治通鉴纲目_page125.html">
    125
   </a>
   <a href="御批资治通鉴纲目_page126.html">
    126
   </a>
   <span class="current-page">
    127
   </span>
   <a href="御批资治通鉴纲目_page128.html">
    128
   </a>
   <a href="御批资治通鉴纲目_page129.html">
    129
   </a>
   <a href="御批资治通鉴纲目_page130.html">
    130
   </a>
   <a href="御批资治通鉴纲目_page131.html">
    131
   </a>
   <a href="御批资治通鉴纲目_page132.html">
    132
   </a>
   <span>
    ...
   </span>
   <a href="御批资治通鉴纲目_page128.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
