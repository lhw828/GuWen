<!DOCTYPE html>
<html>
<head>
    <meta charset="UTF-8">
    <title>史通会要 - 第 4 页/共 6 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>史通会要 - 第 4 页/共 6 页</h1>
    <div class="content">





史通会要　　（明）陆深 撰 

　　●史通会要上 

　　（四库全书·子部·杂家类·杂编之属·俨山外集卷二十四） 

　　○建置第一 

　　史者国家之典法也自君王善恶功过与其百事之废置可以垂劝戒示后世者皆得直书而不隠故自前世有国者莫不以史职为重 

　　史之建官其来尚矣昔黄帝之世仓颉沮诵实居其职夏则终古商则髙势孔甲尹逸皆其选也周官大备则有大史小史内史外史左史右史而记言记事之职殆专官也成王之史佚楚之倚相晋之伯黡鲁之丘明晋之董狐齐之南史则其人也秦有太史令胡母敬汉兴武帝始置太史公位在丞相上以司马谈为之凡天下计书先上太史副上丞相及谈卒子迁嗣迁卒宣帝以其官为令行太史公文书而已若禇先生刘向冯商扬雄之徒并以别职来知史事于是太史之署非复记言之司故张衡单扬王立髙堂隆等虽当官见称唯知占候而已后汉明帝以班固为兰台令史又征杨子山诣兰台则兰台者当时著述之所也帝诏固与睢阳令陈宗长陵令尹敏司隶从事孟冀又诏史官谒者仆射刘珍谏议大夫李充复命侍中伏无忌谏议大夫黄景共作汉纪和帝永元初复令太中大夫边韶大军营司马崔寔议郎朱穆延笃纉之章和已后则有东观撰集其中都谓之著作灵帝熹平中光禄大夫马日磾议郎蔡邕杨彪卢植续纪于此至晋太始中秘书司马彪汉纪始成而华峤又删定为后汉书魏氏都邺黄初好文尚书卫纪缪袭侍中韦诞应璩秘书王沈中郎阮籍司徒长史孙该司隶校尉傅玄并典撰述太和中始置著作郎职隶中书晋元康初又隶秘书著作郎一人谓之大著作专掌史任又置佐著作郎八人宋齐以来以佐名施于作下故事佐郎职知博采正郎资以章传若正佐有失则秘监司之其有才堪述作者虽居他官兼领著作亦有巳为秘书而仍领著作若晋之华峤陈寿陆机束晳南渡之王隠虞预干寳孙盛宋之徐爰苏寳生梁之沈约裴子野斯并著作之选也晋康帝尝以武陵王领秘书监以增重史事齐梁乃置修史学士陈氏因之初有吴郡顾野王北地傅绎为撰史学士又有刘涉谢吴许善心之类皆与焉北朝元魏初有崔浩髙闾之徒为史官洛京之末则綦隽山伟更掌文史齐周及隋以大臣统领者谓之监修国史自余史官则称自领而已若魏收栁虬王邵魏澹诸葛颕刘炫亦各一时也隋炀帝置起居舍人二员隶中书省如庾自直崔浚祖虞世南蔡允恭等时号得人唐初因之又加置起居郎二员职视舍人每天子临轩侍立玉阶之下郎居其左舍人居右人主有命退而录之以为起居注起居注者编年记事言最详审后来作史者资焉于时工部尚书温大雅首撰起居注司空房玄龄给事中许敬宗与著作郎共编为实录实录者录一帝之事葢始于梁云若令狐徳棻吕才萧钧禇遂良上官仪李安期顾胤髙智周张大素凌季友斯并当朝所属也武徳时史官属秘书省著作局贞观间移史馆于门下省之北宰相监修而著作局始罢龙朔中改名左右史云及大明宫初成则置于门下省之南修撰史事或以他官兼领而品卑者亦与焉自武徳迄于长寿若李仁寳敬播之才美许敬宗牛鳯及之缪妄妍媸判焉韦执谊又奏令史官撰日厯日厯云者犹起草也宋制监修国史一人以宰相为之修撰直馆检讨无常员修撰以朝官充直馆检讨以京官以上充掌修日厯及图籍之事国史别置院于宣徽北院之东谓之编修院故事修撰官直馆分季撰日厯上判馆撰次大中祥符九年以刑部郎中髙绅为史馆修撰天圣元年石中立以户部郎中充史馆修撰并以物议不与史事而罢仁宗重史事勑宰相为提举叅政枢副为修史其同修史以殿阁学士以上为之编修官以三馆秘校及京官为之火毕乃罢元丰官制别置国史实录院以首相为提举翰林学士以上为修国史侍从官为同修国史庻官为编修实录院提举官如国史从官为修撰余官为检讨元佑初复置国史院隶门下省明年置国史院修撰兼知院事绍圣间复以国史院归秘书省髙宗南渡初即秘书省复建史馆以省官兼检讨校勘以从官充修撰绍兴间移史馆于省侧后并为实录院宰相监修检讨校阅当是之时专史职者修撰而已孝宗时召李焘洪迈修五朝史皆奉京朝不兼他职绍熈末陈傅良直学士院请以右文殿秘阁二修撰并旧史馆校勘为史官又増检讨官三员以毕髙录自后竟无专官而傅伯寿陆游皆自外召以为同修国史兼实录院同修撰官元世祖初以命王鹗至顺帝修宋史以托克托为都总裁特穆尔达实张起岩欧阳玄吕思诚掲徯斯为总裁官偏任国族岂立贤之路未广乎暨皇朝之绍统也髙皇神圣首以宋濂为起居注洪武二年诏修元史以中书左丞相宣国公李善长为监修宋濂王祎为总裁征山林之士汪克寛胡翰宋禧陶凯陈基赵埙曾鲁髙启赵汸张文海徐尊生黄篪傅恕王锜傅着谢徽十六人为修史官三年续修则赵埙朱右贝琼朱世廉王廉王彝张孟兼髙逊志李懋张宣李汶张简杜寅俞寅殷弼凡十五人而宋濂王祎复为总裁十四年定制以修撰编修检讨为史官又有秘书监弘文馆及起居注应奉等官后皆废罢迄今修史以勲臣官髙者一人为监修内阁官充总裁学士等官充副总裁詹坊经局皆豫纂修之事而惟修撰编修检讨称史官焉 

　　自古列国偏朝各有史官若史克史苏史赵史墨之类皆世官也韩宣子聘鲁见易象春秋曰周礼尽在是矣晋之屠黍以图法归周渑池之会命书某年某月鼓瑟鼓缶即其事也王莽代汉改置柱下五史秩如御史听事侍傍记迹言行蜀汉称王崇许葢又郄正为秘书郎陈寿评诸葛不置史官诬矣吴大帝有太史令可孚郎中湏峻归命时有韦曜周昭薛荣梁广华核又有周处自左国史迁东观令焉伪汉嘉平公师彧以太中大夫领左国史前赵之和苞后赵之徐光前燕之杜辅后燕之董统前凉之刘庆南凉之郎韶李成之常璩畧可考见前秦初有赵渊车敬梁熈韦谭相继著述苻坚取而观之焚灭其本后秦扶风马僧虔河东卫隆景夏有天水赵思羣北地张渊并着国书周建六官乃改著作正郎为上士佐郎为下士葢有意于仿古云唐之则天武三思祝钦明并知史事刘知几尝为著作佐郎后唐之张昭逺晋汉之贾伟柴周之王溥孟蜀之李昊与南唐之髙逺徐铉各有所录毛文锡之记蜀事范垧林禹之记吴越聊备一隅若夫史愿之述辽亡刘祈之识金灭亦首丘之义存焉 

　　夫彤管风存厥称女史古者人君外朝则有国史内朝则有女史昔楚王燕逰蔡姬许从汉武帝时有禁中起居注眀徳马皇后撰眀帝起居注斯女史之职乎隋之王邵请置女史文帝不省事不施行若汉之班婕妤唐之上官婉儿蜀之花蕊夫人并以嫔嫱典习文史岂其流与宋制则以内夫人凡六人轮日修起居至暮封赴史馆正其軄也 

　　亦有身非史軄而私撰国书若汉魏之陆贾鱼豢晋宋之张璠范煜时方頼之山林纪载者复有野史若太和甘露之记有书无人其于正史或有裨焉 

　　右厯代史官采其名姓尤章章者着于篇軄业有上下学识有浅深与夫世道推移粗可览观矣 

　　○家法第二 

　　自古史之为体其流有六一曰尚书家二曰春秋家三曰左传家四曰国语家五曰史记家六曰汉书家尚书出于上古至孔子得虞夏商周之典删定为百篇孔安国曰以其上古之书谓之尚书或曰尚上也上天垂文以布节度如天行也王肃曰上所言下为史所书故曰尚书也其义如此葢书主号令故其所载皆典谟训诰誓命之文若禹贡洪范顾命所陈各止一事又一例云至晋鲁国孔衍乃删次汉魏诸史由是有汉尚书后汉尚书汉魏尚书凡二十六卷别有汲冡周书者凡七十二章言愧雅驯殆好事者所为也太原王邵隋书凡八十卷亦准尚书云原夫尚书之所记也若君臣言有可称则一时咸载如事无足纪故宁畧而不文自周之衰此体废矣君懋隋书可谓画虎不成者也乃若帝王无纪公卿阙传则年月失序爵里难详斯并典要之所急焉 

　　春秋始作出于三代故有夏殷春秋其所记太丁时事也孔子曰属辞比事春秋教也孟子曰晋之乘楚之梼杌鲁之春秋其义一也墨子所见葢有百国春秋云至孔子遵鲁史以修春秋为一王之法故能千载不刋比于六经按儒者之说春秋也以事系日以日系月言春以包夏举秋以兼冬葢错举以为所记之名也国史所宜宗法如晏子虞卿吕氏陆贾之书本无年月亦号春秋何与至太史公之着史记也颇宗斯旨惜乎谨严衮钺之意微不过整齐故事耳又安得比于春秋哉 

　　左传出于丘明孔子既作春秋而左氏述传斯则训释之义乎观左氏之释春秋也文见于经而事详于传或经阙而传存信圣人之羽翼也至汉刘歆始传其书史汉行世有厌烦者献帝始命荀悦依左传着汉纪三十篇晋著作郎乐资追采国策史记为春秋后传凡三十卷如张璠孙盛干寳徐爰裴子野吴均何元之王邵等作名虽各异咸以左传为凖的云 

　　国语亦出于左氏丘眀既传春秋又稽其逸文遗事分周鲁齐晋郑楚吴越八国起自周穆终于鲁悼列为国语合二十一篇亦经传之流亚与嗣有战国策合二周三晋秦齐燕楚晋宋卫中山十二国凡三十三卷夫谓之策者葢即简以为名或曰游士之谋策也孔衍又删为春秋后语葢除去二周三晋及宋卫中山所留者七国而已至司马彪乃录汉末之事为九州岛岛春秋州为一篇凡九卷亦国语之体例也三国鼎峙地实诸侯所在史官各记国事葢将企踵班马比迹荀袁而国语之风替矣 

　　史记出于司马迁上起黄帝下穷汉武纪传以统君臣书表以谱年爵因鲁史旧名目之曰史记创新义例解散编年微而显絶而续正而变文见于此而义起于彼勒成一家可谓豪杰特起之士班书嗣兴不幸失其会通之旨而司马氏之门户衰矣后来所续若梁室之通史元魏之科录李延寿之南北史并史记之苖裔也 

　　汉书出于班固固因父业乃断自髙祖终于莽诛为纪志表传目为汉书制作之工后莫能及寻其创造皆准子长第改书为志而已自东汉已后递相沿袭曰记曰志体制皆同葢史之流品亦穷之于此矣乃若包举一代撰成一书言皆精练事甚该密故学者探寻易为功云 

　　右六家俱存淳朴既散之余所为祖述者惟左氏班氏二家而已 

　　○品流第三 

　　自正史外其别流复有十焉一曰偏记二曰小录三曰逸事四曰琐言五曰郡书六曰家史七曰别传八曰杂记九曰地理十曰都邑簿 

　　粤若陆贾之楚汉春秋乐资之山阳载记王韶之晋安陆纪姚梁之后畧是谓偏记戴逵之竹林名士王粲之汉末英雄萧世诚之懐旧志卢志行之知已传是谓小录大抵偏记小録之书皆记即日当时之事求诸国史最为实録但言多鄙朴事乏伦类徒为后来作者删削之资矣 

　　乃有好竒之士乐为补亡和峤汲冡记年葛洪西京杂记顾协璅语谢绰拾遗此之谓逸事夫逸事皆前史所遗多益撰述及妄者为之则殽乱难据世有郭子横之洞冥王子年之拾遗全构虚词徒惊愚俗甚哉其弊也刘义庆有世说裴荣期有语林孔思尚有语录阳松玠有谈薮此之谓琐言夫琐言者嘲谑调笑之余用资谈柄可助笔端至于亵狎鄙秽出自床第编在纪録之次有伤名教者矣 

　　若夫乡人学士之所编记如周称之陈留耆旧周裴之汝南先贤陈寿之益部耆旧虞预之会稽典录此谓郡书郡书者一郡之书也流布他邦鲜知爱异若常璩之详审刘炳之该博能传不朽者葢无几焉 

　　扬雄家谱殷敬世传孙氏谱记陆宗系厯此皆出其子孙以显先烈所谓家史者也家史者正可行于一家难以播于乡国若夫薪构已亡则斯文亦丧矣 

　　刘向之录列女梁鸿之录逸民赵采之录忠臣徐广之录孝子谓之别传此皆博采前史稍加新言寡闻末学之流于是乎取材焉 

　　志怪者则有祖台搜神者则有干寳刘义庆之幽明刘敬叔之异苑皆谓之杂记其所论神仙之道幽冥之事若失服食炼气或可以益寿延年福善祸淫聊取诸劝善惩恶茍谈怪异务述妖邪斯义何取焉 

　　地理之书若盛弘记荆州常璩志华阳国辛氏三秦罗含湘中是也厥若朱贑所采浃于九州岛岛阚骃所书殚于四国言皆雅正事无偏党者矣其有异于此者竞美所居谈过其实又城郭山川征诸委巷用为故实鄙哉 

　　若夫潘岳关中陆机洛阳三辅黄图建康宫殿是之谓都邑簿者也夫宫闱陵庙之矩矱必眀门观街廛之制度可则史之所不可阙者与及其论榱栋则尺寸皆书记草木则根株必数兹又何益于学者焉 

　　右十品具列史之流派备矣至于吕氏淮南玄晏抱朴皆以叙事为宗抑亦史之杂也既别出名目不复编于此科 

　　○义例第四 

　　观夫春秋大义数十炳若日星史春秋之嗣书也讵可阙与凡以师其意而不屑屑其迹故各类而论之 

　　夫史之有纪也纪纲庶品网罗万象篇目之大无过于此司马迁之着史记也始列天子行事以本纪名篇后世因之守而弗失至纪项羽则名实乖矣葢纪之为体犹春秋之经系日月以成岁时书君上以显国号如陆机晋书列纪三祖竟不编年何纪之有夫纪者义以编年为主惟叙天子一人有大事则书之于年月其琐屑委曲付之列传而已近代魏齐二史于诸帝篇或杂载臣下或兼言他事巨细毕书全类传体何哉迷而不悟也 

　　夫史之有世家也岂不以开国承家世代相续如古诸侯乎古之诸侯皆即位建元有世可传有家可宅周之东迁王制大壊五伯七雄至于楚汉其事异矣司马迁之记诸国也编次之体与本纪殊盖欲抑彼诸侯异乎天子故假以他名尔至如陈渉世家可谓自相矛盾者矣 

　　夫史之有传传者列事也列事者录人臣之行状犹春秋之有传也春秋则传以解经史汉则传以释纪兹例草创始自子长迨于孟坚益以精密夫传之为体大抵相同有时而异耳如二人行事首尾相随则同书一传合体成篇陈胜吴广是也亦有事迹虽寡名行可崇虽寄在他篇为其标冠商山四皓事列王阳之首庐江毛义名在刘平之上是也自兹以后史氏相承或曰传者传也古人以传之不朽为难也 

　　夫史之有表也所以标记时事春秋战国之世天下无主羣雄错峙各统世年申之于表以统其时则诸国分张一目尽见若两汉御厯四海一家矣又安用表厥王侯者哉班氏之表人物也则又异矣区别九品网罗千年论世则间语姓不同亦何藉而为表乎且不闗汉事而编入汉书可谓赘疣之甚矣何法盛虽改为注芜累亦多晋氏播迁五胡鼎沸崔鸿着表颇有甄眀比于史汉有切要矣 

　　夫史之有志也其昉于太史公之八书乎班氏则曰志东观曰记华峤曰典张勃曰录何法盛曰说鱼豢曰畧其名殊其实一也析而论之则有礼乐刑法律厯郊庙食货天文艺文五行百官舆服地理符瑞祥异释老大抵其流十有五六而已通其因革之宜彚以名物之数信作者之渊海也至于名实之际有可议者矣天文志体分蒙澒色着青苍月会星占浑天禆灶之说施于国史何代不可艺文志篇目多同频烦互出四部七录中经秘阁之流萃于一代颇乖节文画蛇添足岂类是与凡作史者宜除此篇必欲为志但书其时彗孛氛祲晦明薄蚀如荧惑退舍月犯少微之类是已名贤撰述文儒校雠萃在一时所宜收拾如宋孝王闗东风俗记唯志邺中之类是已大抵史所可志其最有三一曰都邑二曰氏族三曰方物何者宫阙制度朝廷轨范前王所为后王取则是故宜撰都邑志列于舆服之上五材所需百货饶布任土作贡会计軄方是故宜撰方物志列于食货之首帝王苖裔公侯子孙余庆所钟百世未斩是故宜撰氏族志列于百官之下诸如此类并从隲扬故曰纪传易而志难信哉 

　　夫史之有例犹国之有法也昔夫子修经始发凡例左氏立传显其科条若干令升之勒成晋纪可谓史例中兴矣虽然凡天子庙号书于卷末而晋孝武不曰烈宗凡人以字行者并书其名而齐斛律不言明月岂践言之难乎 

　　夫史之有别也葢以軄分左右纪有事言古者言为尚书事为春秋是故桓文盟会事之大者也而尚书阙纪缪公诫誓言之大者也而春秋无录其断可识矣左氏为书文兼乎事史汉则不能然如贾谊鼌错董仲舒东方朔等传唯尚录言而已后史相承不改其辙至干寳议撰晋史以为宜凖左氏其臣下委曲仍为谱注颇为时所宗焉 

　　夫史之有断限也葢以正厥疆里别其源流尔昔尼父之定书也以舜为始而云稽古帝尧左氏之传经也以隠为先而云惠公元妃此皆文理于义非滥轶也若汉书之立表志其殆侵官离局者乎何者马记以史制名故载数千年之事无所不容班书特标汉目但纪十二帝之时有限斯极过此以往不其驳与宋史则上括魏朝隋书则仰包梁代岂非滥与亦有一代之史上下相交若巳见他记则无宜重述故子婴降沛其详取验于秦纪伯符死汉其事断入于吴书矣沈录金行上羁刘主魏刋水运下列髙王惟蜀与齐各有国史越次而载孰曰攸宜 

　　夫史之有题目也婉而成章先出义例上古坟典其来逺矣逮于史汉颇有条理姑举列传论之有文少者具出姓名若司马相如东方朔是已有字繁者惟书姓氏若毋将葢陈卫诸葛是已又有人多而姓同者则定数以结之若二袁四张二公孙是已降及蔚宗始全录姓名厯短行于卷中丛细字于标内子孙代出附之祖先魏收因之则又甚矣题司马以僣晋目刘宋为岛夷万世之公其究安在 

　　夫序所以序作者之意也书列典谟诗含比兴诚欲畅达其旨必资先容今史汉表志杂传时复立序夫史以记事为宗自与诗书殊例至于文苑儒林序列首简不有类于迭床乎自蔚宗而下弥文胜矣 

　　夫史之有论也葢从省文如太史公曰观张良貎如美妇人耳项羽重瞳岂舜苗裔耶班孟坚曰万石君之为父浣衣君子非之王杨孙裸葬贤于始皇逺矣皆以补书本传事无重出者也后来作者每卷立论篇终有赞曰序曰铨曰评曰议曰述曰譔曰奏或自显姓名或列其所号或通称史臣咸矜衒文采岂知载削之旨哉 

　　夫史之有附出也攀附他传以显名称若纪季入齐颛臾事鲁咸托附庸所谓青云骥尾是也今夫邵平纪信沮授陈容或运一异谋树一竒节得以传之不朽者岂有假于编名作传哉 

　　夫史之有补注葢古之传也传取其转注取其流义则一也观夫掇众史之异词补前书之所阙若裴松之三国志陆澄刘昭之两汉书刘彤晋纪刘孝标之世说颇有补裨焉至于拾厥弃捐务为容泽殆其失也 

　　右义例十余作史者参伍以变曲畅而通制作之道其庻几矣若夫神而明之固筌蹄云尔 

　　俨山外集卷二十四 

　　●史通会要中 

</div>
    <div class="pagination">
<a href="史通会要_page3.html">上一页</a><a href="史通会要.html">1</a><a href="史通会要_page2.html">2</a><a href="史通会要_page3.html">3</a><span class="current-page">4</span><a href="史通会要_page5.html">5</a><a href="史通会要_page6.html">6</a><a href="史通会要_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
