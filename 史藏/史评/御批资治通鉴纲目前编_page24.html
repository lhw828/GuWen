<!DOCTYPE html>
<html>
<head>
    <meta charset="UTF-8">
    <title>御批资治通鉴纲目前编 - 第 24 页/共 45 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御批资治通鉴纲目前编 - 第 24 页/共 45 页</h1>
    <div class="content">　　燕文公卒懿公立
　　二十有四年齐崔杼弑其君庄公立其弟杵臼【是为景公】晋侯宋公鲁侯卫侯郑伯曹伯莒子邾子滕子薛伯杞伯小邾子防于夷仪伐齐齐庆封如师诸侯同盟于重丘郑公孙舍之帅师入陈卫侯入于夷仪
　　左氏曰齐崔杼伐我以报孝伯之师【襄二十四年仲孙羯帅师侵齐】公患之孟公绰曰崔子将有大志不在病我必速归其来也不防使民不严异于他日齐师徒归初崔杼娶齐棠公之妻庄公通焉骤如崔氏以崔子之冠赐人崔子因是又以其间伐晋也曰晋必将报欲弑公以说于晋而不获间公鞭侍人贾举而又近之乃为崔子间公崔子称疾公问崔子遂从姜氏姜入于室与崔子自侧戸出公拊楹而歌侍人贾举止众从者而入闭门甲兴公登台而请弗许请盟弗许请自刃于庙弗许皆曰君之臣杼疾病不能听命近于公宫陪臣干掫有淫者不知二命公逾墙又射之中股反队遂弑之贾举八人皆死祝佗父祭于高唐至复命死于崔氏申蒯侍渔者与其宰皆死晏子立于崔氏之门外其人曰死乎曰独吾君也乎哉吾死也曰行乎曰吾罪也乎哉吾亡也曰归乎曰君死安归君民者岂以陵民社稷是主臣君者岂为其口实社稷是养故君为社稷死则死之为社稷亡则亡之若为己死而为己亡非其私昵谁敢任之且人有君而弑之吾焉得死之而焉得亡之将庸何归门啓而入枕尸股而哭之兴三踊而出人谓崔子必杀之崔子曰民之望也舍之得民崔杼立景公而相之庆封为左相大史书曰崔杼弑其君崔子杀之其弟嗣书而死者二人其弟又书乃舍之南史氏闻大史尽死执简以徃闻旣书矣乃还崔氏侧庄公于北郭葬诸士孙之里四翣不跸下车七乘不以兵甲晋侯济自泮防于夷仪伐齐以报朝歌之役齐人以庄公说使隰鉏请成庆封如师赂晋侯以宗器乐器自六正五吏三十帅三军之大夫百官之正长师旅及处守者皆有赂晋侯许之同盟于重丘齐成故也○初陈侯防楚子伐郑当陈隧者井堙木刋郑人怨之六月郑子展子产帅车七百乘伐陈宵突陈城入之陈侯扶其大子偃师奔墓子展命师无入公宫与子产亲御诸门陈侯使司马桓子赂以宗器陈侯免拥社使其众男女别而累以待于朝子展执絷而见再拜稽首承饮而进献子美入数俘而出祝祓社司徒致民司马致节司空致地乃还郑子产献防于晋戎服将事晋人问陈之罪对曰昔虞阏父为周陶正以服事我先王我先王頼其利器用也与其神明之后也庸以元女大姬配胡公而封诸陈以备三恪则我周之自出至于今是頼桓公之乱蔡人欲立其出我先君庄公奉五父而立之蔡人杀之我又与蔡人奉戴厉公至于庄宣皆我之自立夏氏之乱成公播荡又我之自入君所知也今陈忘周之大德蔑我大惠弃我姻亲介恃楚众以冯陵我敝邑不可亿逞我是以有徃年之告未获成命则有我东门之役当陈隧者井堙木刋敝邑大惧不竞而耻大姬天诱其衷啓敝邑心陈知其罪授手于我用敢献功晋人曰何故侵小对曰先王之命唯罪所在各致其辟且昔天子之地一圻列国一同自是以衰今大国多数圻矣若无侵小何以至焉晋人曰何故戎服对曰我先君武庄为平桓卿士城濮之役文公布命曰各复旧职命我文公戎服辅王以授楚防不敢废王命故也士庄伯不能诘复于赵文子文子曰其辞顺乃受之子西复伐陈陈及郑平○晋侯使逆卫侯将使与之夷仪崔子止其帑以求五鹿卫献公入于夷仪
　　晋使赵武为政
　　左氏曰赵文子为政令薄诸侯之币而重其礼穆叔见之谓穆叔曰自今以往兵其少弭矣齐崔庆新得政将求善于诸侯武也知楚令尹若敬行其礼道之以文辞以靖诸侯兵可以弭
　　吴子遏伐楚门于巢卒弟余祭立
　　左氏曰吴子诸樊伐楚以报舟师之役门于巢巢牛臣曰吴王勇而轻若啓之将亲门我获射之必殪是君也死疆其少安从之吴子门焉牛臣隠于短墙以射之卒○史记曰王诸樊卒有命授弟余祭欲传以次必致国于季札而止以称先王寿夣之意且嘉季札之义兄弟皆欲致国令以渐至焉季札封于延陵故号延陵季子二十有五年卫寗喜弑其君剽卫孙林父入于戚以叛卫侯衎复归于卫
　　左氏曰襄之二十年卫寗惠子疾召悼子曰吾得罪于君名藏在诸侯之策曰孙林父寗殖出其君君入则掩之若能掩之则吾子也悼子许诺遂卒献公使与寗喜言寗喜曰必子鲜在不然必败公使子鲜辞敬姒强命之对曰君无信臣惧不免敬姒曰以吾故也子鲜以公命与寗喜言曰茍反政由寗氏祭则寡人喜告蘧伯玉伯玉曰瑗不得闻君之出敢闻其入遂行告右宰谷谷曰不可获罪于两君天下谁畜之悼子曰吾受命于先人不可以贰谷曰请使焉而观之反曰君淹恤在外十二年矣而无忧色亦无寛言犹夫人也悼子曰子鲜在谷曰何益多而能亡于我何为悼子曰虽然弗可以已大叔文子闻之曰寗子视君不如弈棋其何以免乎孙文子在戚孙襄居守寗喜右宰谷伐孙氏不克寗子出舍于郊伯国死孙氏夜哭国人召寗子复攻孙氏克之杀子叔【即剽无諡】及大子角孙林父以戚如晋卫侯入大夫逆于竟者执其手而与之言道逆者自车揖之逆于门者颔之而已使让大叔文子曰寡人淹恤在外二三子皆使寡人朝夕闻卫国之言吾子独不在寡人古人有言曰非所怨勿怨寡人怨矣对曰臣知罪矣臣不佞不能负羁絏以从扞牧圉臣之罪一也有出者有居者臣不能贰通外内之言以事君臣之罪二也有二罪敢忘其死乃行从近关出公使止之卫人侵戚东鄙孙氏愬于晋晋戍茅氏殖绰伐茅氏杀晋戍三百人孙蒯追之获殖绰复愬于晋
　　鲁侯晋人郑良霄宋人曹人防于澶渊晋人执卫寗喜
　　左氏曰公防晋赵武宋向戍郑良霄曹人于澶渊以讨卫疆戚田取卫西鄙六十以与孙氏于是卫侯防之晋人执寗喜卫侯如晋执之而囚于士弱氏齐侯郑伯为卫侯故如晋晋侯兼享之齐侯赋蓼萧郑伯赋缁衣叔向命晋侯拜二君曰寡君敢拜齐君之安我先君之宗祧也敢拜郑君之不贰也国子使晏平仲私于叔向曰晋君宣其明德于诸侯恤其患而补其阙正其违而治其烦所以为盟主也今为臣执君若之何晋侯言卫侯之罪使叔向告二君国子赋辔之柔矣子展赋将仲子兮晋侯许归卫侯卫侯归卫姬于晋乃释卫侯君子是以知平公之失政也
　　许灵公卒于楚楚子蔡侯陈侯伐郑
　　左氏曰许灵公如楚请伐郑【襄十六年晋伐许他国皆大夫徃独郑伯自行故许恚欲报之】曰师不兴孤不归矣卒于楚楚子曰不伐郑何以求诸侯乃伐郑郑人将御之子产曰晋楚将平诸侯将和楚子是故昧于一来不如使逞而归入南里堕其城渉于汜而归而后葬许灵公
　　晋侯使韩起入聘
　　左氏曰晋韩宣子聘于周王使请事对曰晋士起将归时事于宰旅无他事矣王闻之曰韩氏其昌阜于晋乎辞不失旧
　　齐庆封诛崔杼之族专国政【左氏在明年经世在此年】
　　左氏曰齐崔杼生成及疆而寡娶东郭姜生明东郭姜以孤入曰棠无咎与东郭偃相崔氏崔成有疾废之而立明成请老于崔偃与无咎弗予成与疆告庆封曰夫子唯无咎与偃是从父兄莫得进矣大恐害夫子庆封以告卢蒲嫳卢蒲嫳曰彼君之讐也天或者将弃彼矣彼实家乱子何病焉崔之薄庆之厚也他日又告庆封曰茍利夫子必去之难吾助女成疆杀无咎于朝崔子怒而出遂见庆封封曰崔庆一也请为子讨之使卢蒲嫳帅甲以攻崔氏杀成与疆尽俘其家其妻缢遂灭崔氏嫳复命于崔子且御而归至则无归矣乃缢崔明奔鲁庆封当国
　　二十有六年晋赵武楚屈建鲁叔孙豹蔡公孙归生卫石恶陈孔奂郑良霄许人曹人防于宋诸侯之大夫盟于宋
　　左氏曰宋向戍善于赵文子又善于令尹子木欲弭诸侯之兵以为名如晋告赵孟赵孟谋于诸大夫韩宣子曰兵民之残也财用之蠧小国之大菑也将或弭之虽曰不可必将许之弗许楚将许之以召诸侯则我失为盟主矣晋人许之如楚楚亦许之如齐陈文子曰晋楚许之我焉得已且人曰弭兵而我弗许则固携吾民矣许之告于秦亦许之皆告于小国为防于宋五月甲辰晋赵武至于宋丙午郑良霄至六月戊申叔孙豹齐庆封陈须无卫石恶至甲寅晋荀盈至丙辰邾悼公至壬戍楚公子黑肱先至成言于晋丁卯宋向戍如陈从子木成言于楚戊辰滕成公至子木谓向戍请晋楚之从交相见也庚午向戍复于赵孟赵孟曰晋楚齐秦匹也晋之不能于齐犹楚之不能于秦也楚君若能使秦君辱于敝邑寡君敢不固请于齐左师复言于子木子木使驲谒诸楚子楚子曰释齐秦他国请相见也秋七月戊寅左师至赵孟及子晳盟以齐言庚辰子木至自陈陈孔奂蔡公孙归生至曹许之大夫皆至以藩为军晋楚各处其偏伯夙谓赵孟曰楚氛甚恶赵孟曰吾左还入于宋若我何辛巳将盟于宋西门之外楚人衷甲伯州犂曰合诸侯之师以为不信无乃不可乎夫诸侯望信于楚是以来服不信是弃其所以服诸侯也固请释甲子木曰晋楚无信久矣事利而已茍得志焉焉用有信大宰退曰令尹将死矣赵孟患楚衷甲以告叔向叔向曰以信召人而以僭济之必莫之与也安能害我且吾因宋以守病则夫能致死与宋致死虽倍楚可也季武子使以公命谓叔孙曰视邾滕旣而齐人请邾宋人请滕皆不与盟叔孙曰邾滕人之私也我列国也何故视之乃盟晋楚争先晋人曰晋固为诸侯盟主未有先晋者也楚人曰子言晋楚匹也若晋常先是楚弱也且晋楚狎主诸侯之盟也久矣岂专在晋叔向曰诸侯归晋之德非归其尸盟也子务德无争先且诸侯盟小国固必有尸盟者乃先楚人书先晋晋有信也宋公兼享晋楚之大夫赵孟为客子木与之言弗能对使叔向侍言焉子木亦不能对也乙酉宋公及诸侯之大夫盟于防门之外子木问于赵孟曰范武子之德何如对曰夫子之家事治言于晋国无隐情其祝史陈信于鬼神无愧辞子木归以语楚子楚子曰尚矣哉能歆神人宜其光辅五君以为盟主也子木又语楚子曰宜晋之伯也有叔向以佐其卿楚无以当之不可与争晋荀盈如楚涖盟楚防罢如晋涖盟宋左师请赏公与之邑六十以示子罕子罕曰凡小国晋楚所以兵威之畏而后上下慈和慈和而后能安靖其国家以事大国所以存也无威则骄骄则乱生乱生必灭所以亡也天生五材民并用之废一不可谁能去兵兵之设久矣所以威不轨昭文德也圣人以兴乱人以废废兴存亡昬明之术皆兵之由也而子求去之不亦诬乎以诬道蔽诸侯罪莫大焉纵无大讨而又求赏削而投之左师辞邑○陈氏曰晋楚初同主诸夏盟也以诸侯分为晋楚之从而交相见也于是始则是南北二伯也此天下之大变也于溴梁而无君臣之分于宋而无夷夏之辨昭定哀之春秋将以终于吴越焉尔矣于是晋楚争先乃先楚人则春秋书先晋何春秋不以夷狄先中国也自宋以来晋不专主盟矣虢之盟读旧书加于牲上而已至鄟陵而齐主诸侯至臯鼬则鲁及诸侯晋之不足以主夏盟自宋始宋之盟赵孟之偷也
　　卫杀其大夫寗喜
　　左氏曰卫寗喜专公患之公孙免余请杀之公曰微寗子不及此吾与之言矣事未可知祗成恶名止也对曰臣杀之君勿与知乃攻寗氏杀寗喜及右宰谷尸诸朝子鲜曰逐我者出纳我者死赏罚无章何以沮劝君失其信而国无刑不亦难乎且鱄实使之遂出奔晋公防之如税服终身公与免余邑六十辞使为卿辞曰大叔仪不贰能赞大事乃使文子为卿
　　十有一月乙亥朔日有食之
　　左氏曰辰在申司厯过也再失閠矣
　　二十有七年齐侯陈侯蔡侯北燕伯杞伯胡子沈子白狄朝于晋宋公鲁侯陈侯郑伯许男朝于楚楚康卒子麇嗣【是为郏敖】
　　左氏曰宋之盟故也蔡侯之如晋也郑伯使游吉如楚及汉楚人还之曰宋之盟君实亲辱今吾子来寡君谓吾子姑还吾将使驲奔问诸晋而以告子大叔曰宋之盟君命将利小国而亦使安定其社稷鎭抚其民人以礼承天之休此君之宪令而小国之望也寡君是故使吉奉其皮币以歳之不易聘于下执事今执事有命曰女何与政令之有必使而君弃而封守防渉山川防犯霜露以逞君心小国将君是望敢不唯命是听无乃非盟载之言以阙君德而执事有不利焉小国是惧不然其何劳之敢惮子大叔归复命告子展曰楚子将死矣不脩其政德而贪昧于诸侯以逞其愿欲久得乎公如楚及汉楚康卒公欲反叔仲昭伯曰我楚国之为岂为一人行也遂行宋向戍曰我一人之为非为楚也姑归而息民待其立君而为之备宋公遂反楚人使鲁公亲襚乃使巫以桃茢先祓殡楚人悔之楚郏敖即位子围为令尹郑行人子羽曰是谓不宜必代之昌松栢之下其草不殖
　　王崩大子晋母弟贵践位
　　左氏曰王人来告防问崩日以甲寅告又曰至于灵王生而有頿王甚神圣无恶于诸侯○逸周书曰晋平公使叔誉于周见大子晋而与之言五称而五穷逡廵而退不遂归告公曰大子晋行年十五而臣弗能与言君请归防就复与之田若不反及有天下将以为诛师旷曰请使瞑臣往师旷见大子先称曰吾闻王子之语高于泰山夜寝不寐昼居不安不远长道愿闻须一言王子曰吾闻太师将来吾甚喜旣已见子喜而又惧吾年甚少见子而慑尽忘吾度师旷曰吾闻王子古之君子其成不骄自晋如周行不知劳王子曰古之君子其行至愼委积施门道路无限百姓悦之相将而远远人来驩视道如尺师旷告善又称曰古之君子其行可则由舜而下其孰有广德王子曰如舜者天舜尽其所以利天下奉翼远人皆得已仁此之谓天如禹者圣劳而不居以利天下好善取与与必度正是之谓圣如文王者其大道仁其小道惠三分天下而有其二敬人无方服事于商旣有其众而延夫其身此之谓仁如武王者义杀一人而以利天下异姓同姓各得其仪此之谓义师旷告善又称曰宣辩名命王侯君公何以为尊何以为尚王子曰人生而丈夫谓之胄子胄子成人能治上官谓之士士率众时作谓之伯伯能移善于众与百姓同谓之公公耐名物与天道俱谓之侯侯耐成羣谓之君君能广德分任诸侯而敦信曰予一人善至于四海曰天子达于四荒曰天王四荒皆至无有怨訾乃登为帝师旷罄然又称曰温恭敦敏方德不改开物成务下学以起尚登帝臣乃参天子自古谁巳王子曰穆穆虞舜明明赫赫立义治律万物皆作分均天财万民熈熈非舜而谁能师旷躅足曰善哉善哉王子请入敷席注瑟师旷歌无射曰国诚宁矣远人来观修义经矣好乐无荒乃注瑟于王子王子歌峤【曲名】师旷请归王子赐之乘车四马曰太师亦善御之师旷对曰御吾未学也王子曰汝不为夫诗云马之刚矣辔之柔矣马亦不刚辔亦不柔志气麀麀取予不疑以是御之师旷对曰瞑臣无见为人辩也唯耳之恃而耳又寡闻而易穷王子汝将为天下宗乎王子曰太师何如戏我乎自太皥以下至于尧禹未有一姓而再有天下者且吾问汝人之年长短告也师旷对曰汝声清污汝色赤白火色不寿王子曰吾后二年上賔于帝所汝愼无言族将及汝师旷归未及三年告死者至【大子晋之贤观于谏壅谷洛可见此篇虽浅陋亦或附防然存之以见其夙慧而早夭】
　　燕懿公卒子欵嗣【是为简公】




　　御批资治通鉴纲目前编卷十五
<史部,史评类,御批资治通鉴纲目前编>
　　钦定四库全书
　　御批资治通鉴纲目前编卷十六
　　丁巳周景王元年夏五月塟灵王
　　左氏曰夏四月塟楚康公及陈侯郑伯许男送塟至于西门之外诸侯之大夫皆至于墓公还及方城季武子取卞使公冶问玺书追而与之曰闻守卞者将叛臣帅徒以讨之既得之矣敢告公冶致使而退及舍而后闻取卞公曰欲之而言叛祗见疏也公谓公冶曰吾可以入乎对曰君实有国谁敢违君公与公冶冕服固辞强之而后受公欲无入荣成伯赋式微乃归五月公至自楚公冶致其邑于季氏而终不入焉曰欺其君何必使余季孙见之则言季氏如他日不见则终不言季氏及疾聚其臣曰我死必无以冕服敛非徳赏也且无使季氏塟我○塟灵王郑上卿有事子展使印段往伯有曰弱子展曰与其莫往弱不犹愈乎坚事晋楚以蕃王室也王事无旷何常之有遂使印段如周○皇览曰灵王
　　冢在河南城西南柏亭西周山上盖以王生而有髭而神故諡灵王其冢民祀之不絶
　　卫献公卒子恶嗣【是为襄公】
　　阍弑呉子余祭弟夷末立
　　左氏曰呉人伐越获俘焉以为阍使守舟呉子余祭观舟阍以刀弑之
　　晋荀盈防齐髙止宋华定鲁仲孙羯卫世叔仪郑公孙段曹人莒人滕人薛人小邾人城杞
　　左氏曰晋平公杞出也故治杞六月知悼子合诸侯之大夫以城杞孟孝伯防之郑子大叔与伯石往子大叔见大叔文子与之语文子曰甚乎其城杞也子大叔曰若之何哉晋国不恤周宗之阙而夏肄是屏其弃诸姬亦可知也已
　　呉子使札聘于鲁齐郑卫晋
　　春秋书曰呉子使札来聘○左氏曰呉公子札来聘见叔孙穆子説之谓穆子曰子其不得死乎好善而不能择人吾闻君子务在择人吾子为鲁宗卿而任其大政不慎举何以堪之祸必及子请观于周乐使工为之歌周南召南曰美哉始基之矣犹未也然勤而不怨矣为之歌鄘卫曰美哉渊乎忧而不困者也吾闻卫康叔武公之徳如是是其卫风乎为之歌王曰美哉思而不惧其周之东乎为之歌郑曰美哉其细已甚民弗堪也是其先亡乎为之歌齐曰美哉泱泱乎大风也哉表东海者其太公乎国未可量也为之歌豳曰美哉荡乎乐而不淫其周公之东乎为之歌秦曰此之谓夏声夫能夏则大大之至也其周之旧乎为之歌魏曰美哉沨沨乎大而婉险而易行以徳辅此则明主也为之歌唐曰思深哉其有陶唐氏之遗民乎不然何忧之逺也非令徳之后谁能若是为之歌陈曰国无主其能久乎自郐以下无讥焉为之歌小雅曰美哉思而不贰怨而不言其周徳之衰乎犹有先王之遗民焉为之歌大雅曰广哉熈熈乎曲而有直体其文王之徳乎为之歌颂曰至矣哉直而不倨曲而不屈迩而不偪逺而不擕迁而不淫复而不厌哀而不愁乐而不荒用而不匮广而不宣施而不费取而不贪处而不底行而不流五声和八风平节有度守有序盛徳之所同也见舞象箾南籥者曰美哉犹有憾见舞大武者曰美哉周之盛也其若此乎见舞韶濩者曰圣人之也而犹有慙徳圣人之难也见舞大夏者曰美哉勤而不徳非禹其谁能脩之见舞韶箾者曰徳至矣哉大矣如天之无不帱也如地之无不载也虽甚盛徳其蔑以加于此矣观止矣若有他乐吾不敢请已其出聘也通嗣君也故遂聘于齐説晏平仲谓之曰子速纳邑与政无邑无政乃免于难齐国之政将有所归未获所归难未歇也故晏子因陈桓子以纳政与邑是以免于栾髙之难聘于郑见子产如旧相识与之缟带子产献纻衣焉谓子产曰郑之执政侈难将至矣政必及子子为政慎之以礼不然郑国将败适卫説蘧瑗史狗史防公子荆公叔发公子朝曰卫多君子未有患也自卫如晋将宿于戚闻钟声焉曰异哉吾闻之也辩而不徳必加于戮夫子获罪于君以在此惧犹不足而又何乐夫子之在此也犹燕之巢于幕上君又在殡而可以乐乎遂去之文子闻之终身不聼琴瑟适晋説赵文子韩宣子魏献子曰晋国其萃于三族乎説叔向将行谓叔向曰吾子勉之君侈而多良大夫皆富政将在家吾子好直必思自免于难○公羊氏曰呉无君无大夫此何以有君有大夫贤季子也何贤乎季子譲国也○谷梁氏曰呉其称子何也善使延陵季子故进之其名成尊于上也
　　【履祥按呉季子之贤也而不书公子犹曰呉无公子也而亦不书季独名之夷于秦术楚椒焉夫子何以不贤季子与曰此所以贤季子也夫子之所贤宜春秋之所以责偹也胡氏曰以其辞位逊国不成父兄之志而终以成乱故贬之也夫季子宜立而又辞在夷末之卒尔此方夷末之初立也春秋安得先事而致贬贬必于夷末之卒因事而后可见也然则此夷末立使札聘于上国杜注谓余祭使之至鲁未闻防非也吴至鲁不为逺余祭弑则赴至鲁矣为季子安得犹未闻也通嗣君也则曷为贬孔子曰延陵季子呉之习于礼者而此行则越礼多矣夫当防未君逾年而后即位礼也余祭以弑殒臣子之至痛曾未逾时而出聘如常时犹曰夷末之命也而请观于周乐虽为博闻好学于礼固未为得也岂夷狄之俗犹未尽除与然则夫子虽贤季子而于此行则未可也】
　　二年蔡世子般弑其君景侯而自立【是为灵侯】
　　左氏曰蔡景侯为太子般娶于楚通焉太子弑景侯
　　宋灾宋伯姬卒
　　公羊氏曰宋灾伯姬存焉有司复曰火至矣请出伯姬曰不可吾闻之也妇人夜出不见傅姆不下堂傅至矣姆未至也逮乎火而死
　　王杀其弟佞夫王子瑕奔晋
　　左氏曰初王儋季卒其子括将见王而叹单公子愆期为灵王御士过诸廷闻其叹而言曰乌乎必有此夫入以告王且曰必杀之不慼而愿大视躁而足高心在他矣不杀必害王曰童子何知灵王崩儋括欲立王子佞夫佞夫弗知戊子儋括围蒍逐成愆成愆奔平畤尹言多刘毅单蔑甘过巩成杀佞夫括瑕廖奔晋
　　晋人齐人宋人卫人郑人曹人莒人邾人滕人薛人杞人小邾人防于澶渊宋灾故
　　左氏曰为宋灾故诸侯之大夫防以谋归宋财叔孙豹防晋赵武齐公孙虿宋向戍卫北宫佗郑罕虎及小邾之大夫防于澶渊既而无归于宋故不书其人明年春穆叔至自防见孟孝伯语之曰赵孟将死矣其语偷不似民主且年未盈五十而谆谆焉如八九十者弗能久矣若赵孟死为政者其韩子乎吾子盍与季孙言之可以树善君子也晋君将失政矣若不树焉使早备鲁韩子懦弱大夫多贪求欲无厌齐楚未足与也鲁其惧哉孝伯曰人生防何谁能无偷朝不及夕将安用树穆叔又与季孙语晋故季孙不从及赵文子卒晋公室卑政在侈家韩宣子为政不能图诸侯鲁不堪晋求谗慝多是以有平丘之防○谷梁氏曰澶渊之防中国不侵伐夷狄夷狄不入中国无侵伐八年善之也晋赵武楚屈建之力也○胡氏曰此遍刺天下之大夫也蔡世子般弑其君天下之大变人理所不容也则防其而不讨宋国有灾小事也则合十二国之大夫更宋之所防而归其财则可谓知务乎穆叔赵孟向戍子皮诸侯之良也而所谋若是世衰道微邪説交作以利害谋国家而不知本于仁义也
　　【履祥按城杞之防为悼　人也澶渊之防为宋灾也二者谓非恤小救患之　则不可然蔡般之事乱臣贼子之祸则又有大于此者而晋不之问以有弭兵之盟也蔡即楚久晋人以为讨则惧有争蔡之嫌再啓兵端若夫楚则围为令尹亦将般矣此般之所以不讨也存弭兵之小信而忘拨乱之大义诗云君子屡盟乱是用长其斯之谓与】
　　郑使公孙侨为政
　　左氏曰郑伯有耆酒为窟室夜饮酒朝至未已朝者皆布路而罢既而朝又将使子晳如楚归而饮酒子晳以驷氏之甲伐而焚之伯有奔雍梁醒而后知之子产敛伯有氏之死者殡之而行印叚从之子皮曰夫子礼于死者况生者乎遂自止之子产入子石入皆受盟于子晳氏郑伯及其大夫盟于大宫盟国人于师之梁之外伯有闻郑人之盟已也怒闻子皮之甲不与攻已也喜曰子皮与我矣晨自墓门之渎入介于襄库伐旧北门驷带率国人以伐之皆召子产子产曰兄弟而及此吾从天所与伯有死于羊肆子产襚之敛而殡子驷氏欲攻子产子皮怒之曰礼国之干也杀有礼祸莫大焉乃止于是防吉如晋还闻难不入复命于介奔晋驷带追之盟而复归子皮授子产政辞曰国小而偪族大宠多不可为也子皮曰虎帅以聼谁敢犯子子善相之国无小小能事大国乃寛子产为政有事伯石赂与之邑子大叔曰国皆其国奚独赂焉子产曰无欲实难皆得其欲以从其事而要其成非我有成其在人乎何爱于邑邑将焉往郑书有之曰安定国家必大焉先姑安大以待其所归既伯石惧而归邑卒与之伯有既死使大史命伯石为卿辞大史退则请命焉又辞如是三乃受防入拜子产是以恶其为人也使次己位子产使都鄙有章上下有服田有封洫庐井有伍大人之忠俭者从而与之泰侈者因而毙之丰卷将祭请田焉弗许曰唯君用鲜众给而已子张怒退而征役子产奔晋子皮止之而逐丰卷丰卷奔晋子产请其田里三年而复之反其田里及其入焉从政一年舆人诵之曰取我衣冠而褚之取我田畴而伍之孰杀子产吾其与之及三年又诵之曰我有子弟子产诲之我有田畴子产殖之子产而死谁其嗣之○子产之从政也择能而使之冯简子能断大事子大叔美秀而文公孙挥能知四国之为辨于其大夫之族姓班位贵贱能否而又善为辞令禆谌能谋谋于野则获谋于邑则否郑国将有诸侯之事子产乃问四国之为于子羽且使多为辞令与禆谌乗以适野使谋可否而告冯简子使断之事成乃授子大叔使行之以应对賔客是以鲜有败事郑人防于乡校以论执政然明谓子产毁乡校何如子产曰夫人朝夕退而防焉以议执政之善否其所善者吾则行之其所恶者吾则改之是吾师也若之何毁之我闻忠善以损怨不闻作威以防怨岂不遽止然犹防川大决所犯伤人必多吾不克救也不如小决使道不如吾闻而药之也然明曰今而后知吾子之信可事也若果行此郑国实赖之岂唯二三臣仲尼闻是语也曰以是观之人谓子产不仁吾不信也子皮使尹何为邑子产曰少未知可否子皮曰愿吾爱之不吾叛也使夫往而学焉夫亦愈知治矣子产曰不可爱人求利之也今吾子爱人则以政犹未能操刀而使割也其伤实多子之爱人伤之而已其谁敢求爱于子子于郑国栋也栋折榱崩侨将厌焉敢不尽言子有美锦不使人学制焉大官大邑身之所庇也而使学者制焉其为美锦不亦多乎侨闻学而后入政未闻以政学者也若果行此必有所害譬如田猎射御贯则能获禽若未尝登车射御则败绩厌覆是惧何暇思获子皮曰吾闻君子务知大者逺者小人务知小者近者我小人也衣服附在吾身我知而慎之大官大邑所以庇身也我逺而慢之微子之言吾不知也自今请虽吾家聼子而行子产曰人心之不同如其面焉吾岂敢谓子面如吾面乎抑心所谓危亦以告也子皮以为忠故委政焉子产是以能为郑国
　　三年鲁襄公卒于楚宫子野立而卒稠立【是为昭公】
　　左氏曰公作楚宫穆叔曰君欲楚也夫若不复适楚必死是宫六月公薨于楚宫立胡女敬归之子子野卒毁也立敬归之娣齐归之子公子稠穆叔不欲曰大子死有母弟则立之无则立长年钧择贤义钧则卜古之道也非适嗣何必娣之子且是人也居防而不哀在慼而有嘉容是谓不度不度之人鲜不为患若果立之必为季氏忧武子卒立之比及塟三易衰衰衽如故衰于是昭公年十九矣犹有童心君子是以知其不能终也
　　郑伯如晋卫侯如楚
　　左氏曰子产相郑伯以如晋晋侯以鲁防故未之见也子产使尽坏其馆之垣而纳车马焉士文伯譲之曰敝邑以宼盗充斥是以令吏完客所馆髙其闬闳厚其墙垣以无忧客使今吾子坏之虽从者能戒其若异客何以敝邑之为盟主缮完葺墙以待宾客若皆毁之其何以共命对曰以敝邑小介于大国诛求无时是以不敢宁居悉索敝赋以来防时事逢执事之不间而未得见不敢输币亦不敢暴露恐燥湿之不时而朽蠧以重敝邑之罪侨闻文公之为盟主也宫室卑庳以崇大诸侯之馆馆如公寝库廐缮脩司空以时平易道路圬人以时塓馆宫室诸侯宾至甸设庭燎仆人廵宫车马有所宾从有代巾车脂辖人牧圉各瞻其事百官之属各展其物公不留宾而亦无废事教其不知而恤其不足宾至如归无宁菑患不畏防盗而亦不患燥湿今铜鞮之宫数里而诸侯舍于人门不容车而不可逾越盗贼公行而夭疠不戒宾见无时命不可知若又勿坏是无所藏币以重罪也虽君之有鲁防亦敝邑之忧也若获荐币脩垣而行君之惠也文伯复命赵文子曰信我实不徳而以人之垣以赢诸侯是吾罪也使士文伯谢不敏焉晋侯见郑伯有加礼乃筑诸侯之馆郑子皮使印叚如楚以适晋吿北宫文子相卫襄公如楚宋之盟故也过郑印叚迋劳于棐林如聘礼而以劳辞文子入聘子羽为行人冯简子与子大叔逆客事毕而出言于卫侯曰郑有礼数世之福也其无大国之讨乎卫侯在楚北宫文子见令尹围之威仪言于卫侯曰令尹似君矣将有他志虽获其志不能终也诗云敬慎威仪惟民之则令尹无威仪民无则焉公曰何谓威仪对曰有威而可畏谓之威有仪而可象谓之仪君有君之威仪臣有臣之威仪顺是以下皆如是是以上下能相固也故君子在位可畏施舍可爱进退可度周旋可则容止可观作事可法徳行可象声气可乐动作有文言语有章以临其下谓之有威仪也
　　莒人弑其君宻州
　　左氏曰莒犂比公生去疾及展舆既立展舆又废之犂比公虐国人患之展舆因国人以攻莒子弑之乃立去疾奔齐齐出也展舆呉出也○胡氏曰信斯言也则子弑父也春秋有不书乎故赵氏谓其文当曰展舆因国人之攻莒子弑之乃立其后传写误以之为以字尔
　　鲁仲由生
　　四年【鲁昭公元】晋赵武楚公子围齐国弱宋向戍鲁叔孙豹卫齐恶陈公子招蔡公孙归生郑罕虎许人曹人防于虢鲁取郓王使刘子劳赵武于颍
　　左氏曰楚公子围聘于郑且娶于公孙段氏伍举为介遂防于虢寻宋之盟也祁午谓赵文子曰宋之盟楚人得志于晋今令尹之不信诸侯之所闻也子弗戒惧又如宋楚重得志于晋晋之耻也吾子其不可以不戒文子曰宋之盟子木有祸人之心武有仁人之心是楚所以驾于晋也今武犹是心也楚又行僣非所害也武将信以为本循而行之譬如农夫是穮是蓘虽有饥馑必有丰年且吾闻之能信不为人下吾不能是难楚不为患楚令尹围请用牲读旧书加于牲上而已晋人许之三月甲辰盟楚令尹围设服离卫季武子伐莒取郓莒人告于防楚告于晋请戮其使乐桓子相赵文子欲求货于叔孙而为之请弗与梁其踁曰货以藩身子何爱焉叔孙曰诸侯之防卫社稷也我以货免鲁必受师是祸之也何卫之为虽怨季孙鲁国何罪叔出季处有自来矣吾又谁怨赵孟闻之曰临患不忘国忠也思难不越官信也圗国忘死贞也谋主三者义也又可戮乎乃请诸楚曰鲁虽有罪其执事不辟难子若免之以劝左右可也莒鲁争郓为日久矣茍无大害于其社稷可无亢也楚人许之乃免叔孙天王使刘定公劳赵孟于颍馆于雒汭刘子曰美哉禹功眀徳逺矣微禹吾其鱼乎吾与子弁冕端委以治民临诸侯禹之力也子盍逺缵禹功而大底民乎对曰老夫罪戾是惧焉能恤逺吾侪偷食朝不谋夕何其长也刘子归以语王曰谚所谓老将知而耄及之者其赵孟之谓乎为晋正卿以主诸侯而侪于人朝不谋夕弃神人矣何以能久
　　邾悼公卒穿立【是为庄公】
　　晋荀呉始用卒败狄于大卤
　　左氏曰晋中行穆子败无终及羣狄于大原崇卒也将战魏舒曰彼徒我车所遇又阨以什共车必克困诸阨又克请皆卒自我始乃毁车为行荀呉之嬖人不肯即卒斩以狥为五陈以相离两于前伍于后专为右角参为左角偏为前拒以诱之大败之
　　莒去疾自齐入于莒莒展舆出奔呉
　　左氏曰莒展舆立而夺羣公子秩公子召去疾于齐齐公子鉏纳去疾展舆奔呉
　　楚子麇卒令尹围实弑之而自立【是为灵】楚公子比奔晋
　　左氏曰楚公子围将聘于郑伍举为介未出竟闻楚子有疾而还伍举遂聘围至入问疾缢而弑之杀其二子幕及平夏子干出奔晋子晳出奔郑楚子于郏谓之郏敖楚灵遂即位防罢为令尹启疆为太宰【荀子曰以冠缨绞之杜氏曰以疟疾赴】
　　【履祥按楚令尹围弑其君麇而代之春秋不书弑而书卒旧説曰从赴告也夫弑君而自立者必不以弑赴也而春秋正其弑此乱臣贼子无所逃其罪于天下后世所为惧也何独于围而从所赴曰春秋之笔微显阐幽弑其君而以薨赴天下后世或不知其故则以弑书之若夫围之弑天下知之久矣虢之防诸侯大夫皆料其簒于未弑之前朱方之师诸侯三军之士皆笑其狥于已弑之后则夫从其赴而书之天下后世益知其伪赴之不可诬矣此或者圣人微显阐幽之意盖不可以一槩论也虽然楚之无君臣父子久矣熊通弑其君囏而自立是为楚成已而其子商臣又弑之而自立是为楚穆传子及孙至此四世而莫之或讨也然其兄弟子孙争国而自相贼杀者仅存而无遗类矣圣人于此亦投畀有昊而已】
　　五年晋使韩起聘于鲁齐卫
　　左氏曰晋侯使韩宣子来聘且告为政而来见礼也观书于大史氏见易象与鲁春秋曰周礼尽在鲁矣吾乃今知周公之徳与周之所以王也
　　郑杀其大夫公孙黑
　　左氏曰郑公孙黑将作乱欲去防氏而代其位疾作不果驷氏与诸大夫欲杀之子产在鄙闻之乘遽而至使吏数之曰伯有之乱以大国之事未尔讨也尔有乱心无厌国不女堪专伐伯有而罪一也兄弟争室而罪二也薰隧之盟女矫君位而罪三也有死罪三不速死大刑将至辞曰死在朝夕无助天为虐子产曰人谁不死凶人不终命也作凶事为凶人不助天其助凶人乎请以印为禇师子产曰印也若才君将任之不才朝夕从女女罪之不恤而又何请焉不速死司防将至缢尸诸衢加木焉
　　蔡漆雕开生
　　六年郑游吉如晋齐晏婴如晋
　　左氏曰郑游吉如晋送少姜之梁丙曰甚哉子之为此来也子大叔曰将得已乎昔文襄之霸也其务不烦诸侯令三岁而聘五岁而朝有事而防不协而盟君薨大夫吊卿共事夫人士吊大夫送足以昭礼命事谋阙而已今嬖宠之防而数于守适唯惧获戾岂敢惮烦少姜有宠而死齐必继室今兹吾又将来贺不唯此行也张趯曰自今子其无事矣譬如火焉火中寒暑乃退此其极也能无退乎晋将失诸侯二大夫退子大叔曰张趯有知其犹在君子之后乎○齐侯使晏婴请继室于晋晏子受礼叔向从之宴相与语叔向曰齐其何如晏子曰此季世也其为陈氏矣公弃其民而归于陈氏齐旧四量豆区釜钟四升为豆各自其四以登于釜釜十则钟陈氏三量皆登一焉钟乃大矣以家量贷而以公量收之山木如市弗加于山鱼盐蜃蛤弗加于海民参其力二入于公而衣食其一公聚朽蠧而三老冻馁国之诸市屦贱踊贵民人痛疾而或燠休之将焉辟之叔向曰然虽吾公室今亦季世也戎马不驾卿无军行公乘无人卒列无长庶民罢敝而宫室滋侈道殣相望而女富溢尤民闻公命如逃防讐政在家门民无所依君日不悛以乐慆忧公室之卑其何日之有晏子曰子将若何叔向曰晋之公族尽矣肸闻之公室将卑其宗族枝叶先落则公从之肸之宗十一族惟羊舌氏在而已肸又无子公室无度幸而得死岂其获祀
　　北燕伯欵出奔齐燕人立悼公
　　左氏曰燕简公多嬖宠欲去诸大夫而立其宠人冬燕大夫比以杀公之外嬖公惧奔齐
　　七年楚子蔡侯陈侯郑伯许男徐子滕子顿子胡子沈子小邾子宋世子佐淮夷防于申楚人执徐子楚子蔡侯陈侯许男顿子胡子沈子淮夷伐呉执齐庆封杀之遂防頼
　　左氏曰前年冬郑伯如楚春许男如楚楚子止之遂止郑伯使椒举如晋求诸侯二君待之椒举致命晋侯欲勿许司马侯曰楚子方侈天或者欲逞其心以厚其毒而降之罚未可知也其使能终亦未可知也君其许之而脩徳以待其归若归于徳吾犹将事之况诸侯乎若适淫虐楚将弃之吾又谁与争曰晋有三不殆其何敌之有国险而多马齐楚多难对曰恃险与马而虞邻国之难是三殆也四岳三涂阳城大室荆山中南九州之险也是不一姓冀之北土马之所生无兴国焉是以先王务脩徳音以享神人不闻其务险与马也邻国之难不可虞也或多难以固其国启其疆土或无难以防其国失其守宇齐有仲孙之难而获桓公晋有里防之难而获文公卫邢无难敌亦防之故人之难不可虞也恃此三者而不脩政徳亡于不暇又何能济君其许之纣作淫虐文王惠和殷是以殒周是以兴夫岂争诸侯乃许楚使楚子问于子产曰晋其许我诸侯乎对曰晋君少安不在诸侯其大夫多求莫匡其君在宋之盟又曰如一若不许君将焉用之曰诸侯其来乎曰从宋之盟承君之欢不畏大国何故不来不来者其鲁卫曹邾乎曹畏宋邾畏鲁鲁卫偪于齐而亲于晋其余君之所及也曰然则吾所求者无不可乎对曰求逞于人不可与人同欲尽济夏诸侯如楚曹邾辞以难公辞以时祭卫侯辞以疾郑伯先待于申六月楚子合诸侯于申椒举言于楚子曰臣闻诸侯无归礼以为归今君始得诸侯其慎礼矣霸之济否在此防也夏启有钧台之享商汤有景亳之命周武有孟津之誓成有岐阳之搜康有酆宫之朝穆有涂山之防齐桓有召陵之师晋文有践土之盟君其何用宋向戍郑公孙侨在诸侯之良也君其选焉楚子曰吾用齐桓使问礼于左师与子产左师曰敢不荐闻献公合诸侯之礼六子产曰敢不荐守献伯子男防公之礼六楚子使椒举侍于后以规过卒事不规问其故对曰礼吾所未见者六焉又何以规宋大子佐后至久而弗见徐子呉出也故执诸申楚子示诸侯侈椒举曰夫六王二公之事皆所以示诸侯礼也诸侯所由用命也夏桀为仍之防有缗叛之商纣为黎之搜东夷叛之周幽为大室之盟戎狄叛之皆所以示诸侯汰也诸侯所由弃命也今君以汰无乃不济乎弗聼子产见左师曰吾不患楚矣汰而愎谏不过十年左师曰然不十年侈其恶不逺逺恶而后弃徳逺而后兴秋楚子以诸侯伐呉宋太子郑伯先归宋华费遂郑大夫从使屈申围朱方克之执齐庆封而防其族将戮庆封椒举曰臣闻无瑕者可以戮人庆封其肯从于戮乎播于诸侯焉用之弗聼负之斧钺以狥于诸侯使言曰无或如齐庆封弑其君弱其孤以盟其大夫庆封曰无或如楚共王之庶子围弑其君兄之子麇而代之以盟诸侯使速杀之遂以诸侯防赖迁赖于鄢楚子欲迁许于頼使鬬韦与公子弃疾城之而还申无宇曰楚祸之首将在此矣召诸侯而来伐国而克城竟莫校民不堪命乃祸乱也
　　郑作丘赋
　　左氏曰郑子产作丘赋国人谤之曰其父死于路已为虿尾以令于国国将若之何子寛以告子产曰茍利社稷死生以之且吾闻为善者不改其度故能有济也民不可逞度不可改诗曰礼义不愆何恤于人言吾不迁矣浑罕曰国氏其先亡乎君子作法于凉其敝犹贪作法于贪敝将若之何姬在列者蔡及曹滕其先亡乎偪而无礼郑先卫亡偪而无法政不率法而制于心民各有心何上之有
　　鲁有若生
　　甲子八年鲁舍中军
　　左氏曰卑公室也初作中军三分公室而各有其一季氏尽征之叔孙氏臣其子弟孟氏取其半焉及其舍之也四分公室季氏择二二子各一皆尽征之而贡于公公如晋自郊劳至于赠贿无失礼晋侯谓女叔齐曰鲁侯不亦善于礼乎对曰是仪也不可谓礼礼所以守其国行其政令无失其民者也今政令在家不能取也有子家覊弗能用也公室四分民食于他难将及身不恤其所礼之本末将于此乎在而屑屑焉习仪以亟言善于礼不亦逺乎
　　秦景公卒子嗣【是为哀公】
　　楚子蔡侯陈侯许男顿子沈子徐人越人伐呉
　　左氏曰呉早设备楚无功而还○陈氏曰初书越而称人越骤张也通呉以疲楚者晋谋之失也通越以困呉者楚谋之失也
　　孔子志于学
　　论语曰子曰吾十有五而志于学○朱子曰古者十五而入大学心之所之谓之志此所谓学即大学之道志乎此则念念在此而为之不厌矣
　　九年郑人铸刑书
　　左氏曰叔向使诒子产书曰昔先王议事以制不为刑辟惧民之有争心也犹不可禁御是故闲之以义纠之以政行之以礼守之以信奉之以仁制为禄位以劝其从严断刑罚以威其滛惧其未也故诲之以忠耸之以行教之以务使之以和临之以敬涖之以彊断之以刚犹求圣哲之上明察之官忠信之长慈惠之师民于是乎可任使也而不生祸乱民知有辟则不忌于上并有争心以征于书而徼幸以成之弗可为矣夏有乱政而作禹刑商有乱政而作汤刑周有乱政而作九刑三辟之兴皆叔世也今吾子相郑国作封洫立谤政制参辟铸刑书将以靖民不亦难乎诗曰仪式刑文王之徳日靖四方又曰仪刑文王万邦作孚如是何辟之有民知争端矣将弃礼而征于书锥刀之末将尽争之乱狱滋丰贿赂并行终子之世郑其败乎国将亡必多制其此之谓乎复书曰侨不才不能及子孙吾以救世也既不承命敢忘大惠
　　楚公子弃疾如晋
　　左氏曰楚公子弃疾如晋报韩子也过郑郑伯劳诸柤辞固请见之见如见王禁刍牧采樵不入田不樵树不采蓻不抽屋不强匄誓曰有犯命者君子废小人降舍不为暴主不慁宾往来如是郑三卿皆知其将为王也
　　楚防罢帅师伐呉呉人败之
</div>
    <div class="pagination">
<a href="御批资治通鉴纲目前编_page23.html">上一页</a><span>...</span><a href="御批资治通鉴纲目前编_page19.html">19</a><a href="御批资治通鉴纲目前编_page20.html">20</a><a href="御批资治通鉴纲目前编_page21.html">21</a><a href="御批资治通鉴纲目前编_page22.html">22</a><a href="御批资治通鉴纲目前编_page23.html">23</a><span class="current-page">24</span><a href="御批资治通鉴纲目前编_page25.html">25</a><a href="御批资治通鉴纲目前编_page26.html">26</a><a href="御批资治通鉴纲目前编_page27.html">27</a><a href="御批资治通鉴纲目前编_page28.html">28</a><a href="御批资治通鉴纲目前编_page29.html">29</a><span>...</span><a href="御批资治通鉴纲目前编_page25.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
