<!DOCTYPE html>
<html>
<head>
    <meta charset="UTF-8">
    <title>御批续资治通鉴纲目 - 第 62 页/共 112 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御批续资治通鉴纲目 - 第 62 页/共 112 页</h1>
    <div class="content">　　发明【书曰夏王弗克庸徳慢神虐民皇天弗保监于万方啓迪有命眷求一徳俾作神主惟尹躬曁汤咸有一徳克享天心受天明命以有九有之师爰革夏正然杰之所以失天命汤之所以得天命者以此是时彗出东方其异滋甚高宗末闻有省己责躬之实而徒肆赦播于境内抑足以为弥变之道乎弗克庸徳慢神虐民天命安得而不失哉据事直书其义自见】
　　○六月朔日食○帝幸秦桧第
　　【上赐桧第又赐银万两绢万匹钱万缗防千匹车驾亲幸加桧妻两国夫人子熺学士承防妇羣夫人孙埙堪坦并除直秘阁赐三品服埙时方九嵗寻书一徳格天之阁六字赐桧后又命作桧家庙赐以祭器】发明【幸桧第何以书讥之也屈万乘之尊幸佞臣之第则其失尊卑之道明矣况秦桧奸邪尤不足幸者乎则是高宗知有秦桧而不知有宗社也岂不深可愧也乎】
　　广义【此即徽宗幸蔡京王蔽之第耳观分注之备载则知高宗之货贼桧其真宗王旦之流欤然曰一徳格天者臣见成汤伊尹不如是之狂妄也】
　　秋七月放张浚于连州
　　【浚因星变欲力论时事以其母计氏年高言之必被祸计氏知之诵其父咸绍圣初制防曰臣寕言而死于斧不忍不言而负陛下浚意遂决即上疏言当今事势如养大疽于头目心腹之间不决不止迟则祸大而难决疾则祸轻而易治惟陛下谋之于心防之以独谨察情伪豫备仓卒庶几社稷安全不然后将噬脐事下三省秦桧大怒令中丞何若劾之遂贬连州居住寻徙永州桧必欲杀浚以其死党张柄知潭州与郡丞汪召锡共伺察之】
　　冬十月杨愿罢以李若谷签书枢密院事
　　【愿希秦桧意附下罔上至是斥去天下快之】














　　御批续资治通鉴纲目卷十四
<史部,史评类,御批续资治通鉴纲目>
　　钦定四库全书
　　御批续资治通鉴纲目卷十五
　　【起丙寅宋高宗绍兴十六年尽壬午宋高宗绍兴三十二年】凡十七年
　　【丙寅】十六年【金皇统六年】春正月行籍田礼
　　【先是知度州薛弼言州民朽柱中有文曰天下太平年秦桧大喜乞诏付史馆于是脩弥文以饰治具如乡饮耕籍之类节节备举为茍安余杭之计自此不复廵幸江上而祥瑞之奏日闻矣】发明【甚矣宋之苟安嵗月而无必奋之志也益曰吁戒哉敬戒无虞罔失法度罔逰于逸罔滛于乐任贤勿贰去邪勿疑疑谋勿成百志惟熈罔违道以千百姓之誉罔咈百姓以从己之欲无怠无荒四夷来王古之君臣更相戒饬以成冶功而未闲同趋于宴安之辙也高宗忘恢复之志秦桧献逢迎之词自此茍安之事日作而祥瑞之奏日闻矣吁安有贤明之君忠良之臣而忘亲释怨以行此文具之事哉纲目书行籍田礼文无贬辞乃深贬之耳】
　　夏五月金韩企先卒
　　【企先为金右丞相毎欲为官择人专以培植奬劝后进为己任推毂士类甄别人物一时防諌多君子号称贤相】
　　广义【观分注所载之实则知敌国之有人矣呜呼天下治乱系宰相当徽宗之时则有蔡京王黼钦宗绍乱则有张邦昌高宗南渡则有黄潜善汪伯彦其观金之企先犹天渊之相絶耳金曷得】
　　【不兴而宋也曷得不衰乎】
　　六月金杀其翰林学士宇文虗中
　　【金人重虗中之才号为国师而虗中持才轻肆好讥讪凡见女真人輙以矿卤日之贵人逹官积不能平至是唐古酬等告虗中谋反有司鞫治无乃罗织虗中家图书为反具虗中曰死自吾分至于图籍南来士大夫家家有之翰林直学士髙士谈图书尤多于我家岂亦反耶有司承顺风防并杀士谈于是虗中与老防百口同日焚死士谈琼孙也】
　　发明【按分注则虗中无罪为唐古酬等所譛而罗织以害之也故称国以杀而不去其官以见金之失政矣盖虗中叛宋降金乃乱贼耳曷不书诛而书杀彼虗中诚难逃背逆之罪然金诛之为无名故书杀也虽然虗中叛宋而降金欲保富贵于役齿今不旋踵而罹祸然则背主降讐者果何益哉】
　　广义【奸臣降敌而不能逃天网之宻者虗中士谈是也纲目书此其为叛臣之戒昭矣】
　　秋九月金刘豫死
　　发明【尹氏曰所贵乎士君子者以其审于出处之际明于去就之义者也武王行大义平残贼举天下莫或非之伯夷叔齐乃独奋然耻其所为不食周粟而死若二子者岂好死而恶生哉诚以君臣天地之大义亘古今而不可泯故宁死而不屈耳自世道堙防士君子不明于大节故有忍耻防垢仕非其地者刘豫在建炎初固尝出仕于朝后知济南府当其敌骑纵横四郊多垒豫宜死守城邑保障山东诚足嘉尚之洎敌甫退之后予既不能扞御不于此时引身而退乃复偷生茍免服为臣掳虽僣立齐国然亦称臣奉贡而犬马之矣金以凭陵劲捍之师一旦崛起席卷中原据有宋土士君子稍有仁心者必羞见其靣目安有拜伏于前为之臣子受其爵食其禄而不知愧耻者哉豫以一身事二姓大节已亏况尝称兵犯顺率金防宋又君子之所深病者固宜直笔深贬之也观纲目所书金刘豫死则豫之失身于金尽东海之波不足以泄其耻矣士君子之立身至此岂不深可叹哉如汉书莾大夫扬雄死同意】
　　广义【刘豫者宋臣也纲目何以系之于金死者庶人之称也刘豫尝为齐帝矣何以曰死曰豫固宋臣系之金者羲絶于宋也以死书者诛其叛逆而庶人之也呜呼严哉】
　　○冬十二月金遣使如西辽西辽杀之
　　【先是回纥遣使入贡于金言耶律逹实与其国隣逹实已死金遣钮祐禄罕努与使俱往辽主遇之于野罕努语不逊辽主怒而杀之】
　　广义【抑考西辽与金亦不共戴天者也杀金之使不亦宜乎】
　　【丁夘】十七年【金皇统七年】春正月以李若国参知政事何若签书枢宻院事○二月李若谷罢三月以叚拂参知政事○何若罢夏四月以汪勃签书枢密院事○金主亶杀其文武从官十余人
　　【金主自即位以来委政于尼玛哈乌布乌珠虽初年国家多故而吏清政简百姓乐业既而其后费摩氏干政朝官往往因之以取宰相金主欲立继嗣为后所制心不能平因纵酒自遣酗怒至于手刅侍臣至是宴便殿醉杀户部尚书宗礼无何又杀横海节度使田防左司郎中奚毅翰林待制邢具瞻及王植髙鳯庭王效赵益兴龚夷鉴等】
　　发明【称国以杀者所以着其擅杀之也传曰义系于杀而见杀者之是非有不足纪则止书其官曹杀其大夫宋杀其大夫是也义系于人则兼书其名氏楚杀其大夫得臣陈杀其大夫泄野之类是也金主制于晨牝心不能平纵酒自遣酗怒杀人此何理耶诗云刑于寡妻至于兄弟以御于家邦金主不能刑于寡妻安能至于兄弟以御于家邦哉明此然后得好恶之公矣】
　　广义【抑观亶为后所制而反移怒于郡臣果何理哉纲目书此所以着金政之不纲也】
　　五月安置提举江州太平观洪皓于英州
　　【秦桧恶皓饶州通判李勤因诬皓作欺世飞语乃责濠州团练副使英州安置】
　　秋八月故相赵鼎卒于吉阳军
　　【鼎潜居深处门人故吏皆不敢通问惟广西帅张宗元时馈醪米防降旨赵鼎李光遇赦不不检举且令本军月具存亡申省鼎遣人语其子汾曰秦桧必欲杀我我死汝曹无患不尔祸及一家矣自书墓中石记郷里及除拜嵗月且书铭旌云身骑箕尾归天上气作山河壮木朝遗言其子乞归塟遂不食而死天下闻而悲之鼎为相专以固本为先以为本固而后敌可图讐可复惜其见忌于桧赍志以没然中兴贤相鼎为称首】
　　发明【凡卒故官録贤也赵鼎当国歩危疑之际济艰难献可替否内足国用外筹军旅诚中兴之贤相也贼桧防忌贬窜遐方兹因廹抑赍志以没岂不深可惜哉时鼎罢相既久而犹书故相者罢之非罪不与其罢也此亦书法之深意】
　　广义【汾注载降旨赵鼎李光遇赦永不检举且令本军月具存亡申省观此则知当时国命皆执于奸臣桧贼之手髙宗特拥虚器而已悲夫】
　　九月罢四川宣抚副使郑刚中
　　【刚中治蜀有方畧秦桧忌之使人求其隂事召还责贵阳军安置未几四川宣抚司亦罢】
　　发明【孔子曰臧文仲其窃位者与知栁下恵之贤而不与共立也盖文仲蔽贤圣人罪之何况忌贤而又扼抑之乎秦桧恶洪皓而安置英州忌刚中而罢黜其职此盖小人残忍之心胜耳呜呼在朝之贤忌而摈弃在野之贤欲其荐引固甚难矣藢贤之罪小忌贤之罪大桧诚臧文仲之罪人也纲目备书而其义自见】
　　广义【分注载刚中治蜀颇有方畧秦桧忌之观此则知贼桧之心直欲销宋而后已讲和特其饵耳呜呼宋何负于桧哉】
　　冬十月朔日食○十二月金及防古和
　　【初逹兰既诛其子胜花都郎君率其父故部曲以叛与防古通防古益彊乌珠讨之连年不能克乃与之议和割西平河以北二十七国寨与之嵗遗牛羊米豆且册立其长敖拉贝勒为防辅国王不受自号大防古国至是始和嵗遗甚厚于是防古自称祖元皇帝改元天兴】
　　发明【书金及防古和以见欲和者金也防古拒金不屈则见防古之浸强金伐防古不克则见女贞之渐弱识者可以观二国之兴亡矣】
　　【戊辰】十八年【金皇统八年】春二月叚拂罢
　　【拂闻赵鼎死于海南为之叹息秦桧怒侍御史余尧弼论拂与小臣私交漏泄政机遂罢为资政殿学士寻落职兴国军居住】
　　三月以秦熺知枢宻院事
　　【秦桧问勅令所删定官胡宁曰儿子近除外议如何宁曰以为必不袭蔡京之迹桧怒之宁宏弟也】
　　夏四月朔日食○秦熺罢为观文殿学士兼侍读位次右仆射
　　【熺乞避父子共政也寻加少保】
　　发明【秦熺桧之飬子不学无术骤登政府此固髙宗溺爱不明之失及熺能辞避位次仆射则是未尝辞之也故纲目不曰罢秦熺而曰秦熺罢以见黜陟之令聴其在彼髙宗亦无如之何也已书之所以着其轻防名器庇豢奸邪之罪耳吁】
　　五月放浙东副总管李显忠于台州
　　【显忠熟知西边山川险昜因上恢复防秦桧恶之降官奉祠台州居住】
　　发明【孟子曰言无实不祥不祥之实蔽贤者当之夫显忠之放初无所因由上恢复之防见忤秦桧故耳然则恢复之事为时大讳而不足以言矣吁小人之心毒非蛇蝎而毒于蛇蝎威非狼虎而威于狼虎讵不深可畏哉髙宗恭己南靣受制奸谀天下之事浸不可为矣书之所以哀之也】
　　六月金以完顔亮平章政事
　　【亮本名都古噜讷太祖子乌布子为人慓急猜忌残其任数自以己与金主同为太祖孙常懐觊望及为中京留守专立威以压伏小人结明安萧裕毎与论天下事裕倾险揣知其意因曰留守先太师太祖长子徳望如此人心天意宜有所属诚有志举大事愿竭力以从亮喜遂与谋议及入为右丞进平章务揽持权柄用其腹心为省台要职引裕为兵部侍郎】
　　秋七月寛诸郡杂税
　　【帝曰人知取之为取而不知予之为取若稍与展免俟家给人足税敛自然易办于是蠲庐光二州上贡钱未汀漳二州秋税处州三县被水民家防绢卾州旧额绢各一年又蠲四川积贷常平钱三十万缗京西路请佃田租及州县塲务税钱】
　　发明【治国以养民为本养民以寛恤为先自丧乱以来东南之民疲于供馈水旱继作弗克存生帝能恻其懐念特寛杂税然后民得尽力于农畆而仰事俯畜之有余矣诚仁人之量王者之心也纲目特书乃所以不没其善耳】
　　八月汪勃罢以詹大方签书枢宻院事○九月詹大方卒冬十月以余尧弼签书枢宻院事○金乌珠卒【金自尼玛哈死逹兰富勒呼等皆有自为之意乌布独立不能如之何使无乌珠则国势殆矣故其国论功以为尼玛哈后惟乌珠一人耳】
　　十一月窜胡铨于海南
　　【秦桧讽司諌罗汝楫论铨饰非横议窜新州同郡王廷珪尝以诗赠铨坐流辰州新州守张隶承桧旨论铨与客唱酬谤讪怨望诏送海南编管以隶提举湖北常平至官一日卒时洪皓在英州闽人倪詧为守闻隶以巧中迁官取使节欲效之即使人伺隙捕皓家奴寘狱中酿成其罪未及发而詧卒事乃解】
　　十二月金以完顔亮为右丞相
　　【亮生日金主遣近侍局直长大兴国以司马光畵像王陶罕廐马赐之后亦附赐礼物金主闻之怒杖兴国而夺回赐物亮本怀不轨疑畏愈甚】
　　发明【是时亮既畜簒逆之心兹因夺回赐物逆谋益决金主不能鍳之于防惜哉故曰臣弑其君子弑其父非一朝一夕之故其所由来者渐矣由辨之不早辨也故特书以着其基祸之始云】
　　【己巳】十九年【金皇统九年十二月以后废主亮天徳元年】春三月朔日食○夏五月金出完顔亮于行台秋九月复召入平章政事【金主以完顔亮为太保领三省事四月壬申夜大风雨雷电震壊金主寝殿鸱尾有火入寝内烧纬幔金主趋别殿避之越五日有龙闘于榆林河水大风坏民居官舍瓦木人畜皆飘飏十数里死伤者数百人五月以天变肆赦命翰林学士张钧草诏参知政事萧肄摘其语以为诽谤金主杀钧且问谁使为之左丞相宗贤曰都古噜讷使之金主不悦遂出亮亮过中京与留守萧裕定约而去九月至良乡召还莫测其故大恐及至复拜平章谋逆益甚】
　　发明【是时完顔亮逆节旣萌金主因天变之异出之行防其庶几矣夫何行至良乡寻复召用则是促之使叛耳旣懐嫌隙岂宜复用乎易曰乱之所生也则言语以为阶君不密则失臣臣不密则失身几事不密则害成是以君子慎密而不出也金主酷信逆亮疑而复释则是几事不密所以愈益其篡窃之心也是故乱臣贼子要当制之于微其微不谨其盛难制深可畏哉纲目书此垂戒切矣】
　　冬十月金主亶杀其弟胙王常胜遂杀其后费摩氏【金宰臣议迁辽阳渤海之民于燕南近侍高夀星等当迁诉于费摩后后白金主金主怒遂杖平章政事秉徳石丞唐古辨而杀左司郎中萨哈寿星等竟不迁秉徳辨二人怨望遂与大理卿乌达谋废立乌达以告完顔亮一日亮与辨语因问曰若举大事谁可立者辨曰胙王常胜乎问其次曰邓王子阿林亮曰阿林属疎安得立辨曰公岂有意耶亮曰果不得已舍我其谁于是旦夕相与密谋防卫将军特斯疑之以告费摩后后白金主金主怒召辨谓曰尔与亮谋何事将如我何杖之亮因此忌常胜阿林恶特斯防河南兵士孙进作乱自称皇弟阿襌大王而金主之弟止有常胜扎拉亮乘此构常胜扎拉阿林达兰特斯皆杀之金主积怒于后遂亦杀之而召胙王妃萨摩入宫继之又杀乌库哩氏及尔佳氏及张氏】发明【孔子曰不逆诈不亿不信抑亦先觉者是贤乎完顔亮朶颐金鼎縁非一日而所忌者常胜费摩耳兹因亮谮无先觉之明相继而杀谓之何哉盖莫亲于兄弟而杀其弟莫厚于夫妇而杀其后以亲为疎以厚为薄宜乎有以来逆亮之弑也是以国君弃三纲则必有簒夺之祸金主之谓也】
　　十二月金完颜亮弑其主亶而自立
　　【防卫十人长布萨呼图旧受乌布恩图克坦额呼楚克亮姻家亮皆使为内应大兴国尝以罗小蔵属亮得为尚书省令史亮度兴国被杖怨望使罗卜蔵结兴国内应兴国给事寝殿夜尝取符钥归家十二月丁巳乘呼图额呼楚克内直作变夜二鼓兴国以符钥啓门亮与妹婿图克坦贞平章政事秉徳左丞唐古辨大理卿乌达罗卜蔵等以刀蔵衣下入宫门者以辨乃国壻亮又至亲不疑而纳之及殿门卫士始觉有变亮等抽刀刼之莫敢动遂入寝殿金主常置佩刀于榻是夜兴国先取刀投榻下金主求刀不得额呼楚克先进刄呼图次之金主顿仆亮前手刄之血溅满其面与衣金主旣殂秉徳等未有所属呼图曰始者议立平章今复何疑秉徳遂与羣臣奉亮即位诈以金主欲议立后召大臣因杀曹国王宗敏左丞相宗贤以秉徳为左丞相唐古辨为右丞相乌达为平章政事諡费摩后为悼平皇后废亶为东昏王大赦改元】
　　发明【金人逞其兵力据有中原其国族自相戕杀乃乱之本是故金亶杀其文武从官杀其子杀其弟杀其后与夫完颜良弑杀其主皆详书于册所以见君臣大义顺之者昌逆之者亡昭然天冠地履之不可紊也前史止载完颜亮弑其君完颜亶至纲目始正名定罪其余僣窃之诛畧同此类皆所以扶三纲立人极使天下后世乱臣贼子知所惧其垂训也大矣臣故因而论之】
　　【庚午】二年年【金天徳二年】春正月殿司军士施全刺秦桧不克桧杀之
　　【桧趋朝殿前司后军使臣施全挟刄于道遮桧肩舆刺之不中捕送大理桧亲鞫之全对曰举天下皆欲杀敌人汝独不肯故我欲杀汝也诏磔于市自是桧毎出列五十兵持长梃以自卫】
　　发明【贼桧奸邪人所共愤施全杖义刺桧其志可嘉然曷为不书讨而书刺盖全不胜一朝之忿亡其身以及其亲不以讨有罪之例与之也然全之死前史皆书诛而此变文书杀者桧固有罪不予其讨有罪也纲目循名责实而予夺之防公矣】
　　广义【施全刺秦桧而本朝纲目不书曰盗昔者聂政杀侠累而文公纲目乃书曰盗者何曰施全聂政不同也侠累秦桧亦异也观全对桧之辞至今直气凛然则知其为烈丈夫矣岂聂政之流哉特其势不在己故不免于刺耳施全得预机务必行诛讨何以刺为纲目所以予之而不盗者此也】
　　金主尊其嫡母图克坦氏母大氏皆为太后
　　【图克坦氏遇下有恩意与大氏相得至欢金主弑亶图克坦氏曰帝虽失道人臣岂可至此金主衘之至是追尊乌布为帝庙号徳宗二母俱尊为大后图克坦氏居东宫号永寿宫大氏居西宫号永寕宫图克坦后生日酒酣大氏起为夀图克坦后与诸公主宗妇语大氏跪者乆之金主怒而出明日召与图克坦后语者杖之大氏以为不可金主曰今日之事岂能尚如前日耶】
　　三月以余尧弼参知政事巫伋签书枢密院事遣尧弼使金
　　【贺即位也及还金主以上皇玉帯附遗于帝其秘书郎张仲轲曰此希世之寳也金主曰江南之地他日当为我有此置之外府耳仲轲由是知金主有南侵之意遂每事先意逢之】
　　下李光子孟坚于大理狱流之峡州责降徽猷阁直学士胡寅等官有差
　　【光在琼尝作私史其仲子孟坚为所亲陆升之言之升之许其事秦桧命两浙转运副使曹泳究实泳言孟坚省记父光所作小史语涉讥谤送大理寺狱成诏光遇赦永不检举孟坚除名编管峡州于是胡寅程瑀潘良贵宗頴张焘许忻贺允中吴元许八人皆縁坐责降有差有从政郎杨炜常州通判沈长卿旧与李光言和戎非便和雷州王趯求内徙李光俱坐贬又有太常主簿吴元羙作夏二子传指蚊蝇也其乡人告之以为讥毁大臣且言元美与李光交故其亭号潜光桧大怒窜之容州】
　　发明【甚矣小人之营私也罪人不孥先王大禁贼桧因愤孟坚私史之故罗织繋狱流之峡州胡寅等縁坐皆为责降夫复何罪呜呼卫寒莫如重裘止谤莫如自脩己有过则彼言当矣己无过则彼言妄矣反求诸身益加砥砺奚必愤其私议而疾之乎纲目书此词烦而不杀其义盖可见矣】
　　夏四月置力田科
　　【募民耕两淮田从知庐州吴逵请也】
</div>
    <div class="pagination">
<a href="御批续资治通鉴纲目_page61.html">上一页</a><span>...</span><a href="御批续资治通鉴纲目_page57.html">57</a><a href="御批续资治通鉴纲目_page58.html">58</a><a href="御批续资治通鉴纲目_page59.html">59</a><a href="御批续资治通鉴纲目_page60.html">60</a><a href="御批续资治通鉴纲目_page61.html">61</a><span class="current-page">62</span><a href="御批续资治通鉴纲目_page63.html">63</a><a href="御批续资治通鉴纲目_page64.html">64</a><a href="御批续资治通鉴纲目_page65.html">65</a><a href="御批续资治通鉴纲目_page66.html">66</a><a href="御批续资治通鉴纲目_page67.html">67</a><span>...</span><a href="御批续资治通鉴纲目_page63.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
