<!DOCTYPE html>
<html>
 <head>
  <meta charset="utf-8"/>
  <title>
   御批资治通鉴纲目 - 第 106 页/共 243 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   御批资治通鉴纲目 - 第 106 页/共 243 页
  </h1>
  <div class="content">
   【初沈庆之既发顔栁之谋遂自昵扵子业数尽言规谏子业寖不悦庆之惧祸杜门不接賔客尝遣左右范羡至蔡兴宗所兴宗使谓曰公闭门絶客避悠悠请托者耳兴宗非有求扵公者也何为见拒庆之使羡邀兴宗兴宗往説之曰主上比者所行人伦道尽率徳改行无可复望今所忌惮唯在扵公百姓喁喁所瞻頼者亦在公一人而已公威名素着天下所服今举朝遑遑人懐危怖指麾之日谁不响应如犹豫不断欲坐观成败岂惟旦暮及祸四海重责将有所归仆防眷异常故敢尽言愿公详思其计庆之曰仆诚知忧危不复自保但尽忠奉国始终以之以俟天命耳加以老退私门兵力顿阙虽欲为之事亦无成兴宗曰当今懐谋思奋者正求脱朝夕之死耳殿中将帅唯聴外间消息若一人倡首则俯仰可定况公统戎累朝旧日部曲布在宫省沈攸之軰皆公家子弟门徒义附并三吴勇士殿中将军陆攸之公之乡人今入东讨贼大有铠仗在青溪未发公取以配衣麾下使攸之帅以前驱仆在尚书中自当帅百僚案前世故事更简贤明以奉社稷天下之事立定矣又朝廷诸所施为民间言公悉预之公今不决当有先公起事者公亦不免附从之祸闻车驾屡幸贵第酣醉淹留又闻屏左右独入阁内此万世一时不可失也庆之曰感君至言然此大事非仆所能行事至固当抱忠以没耳青州刺史沈文秀庆之弟子也将之镇帅部曲屯白下亦説庆之因此众力图之再三言之至扵流涕庆之终不从及子业诛何迈量庆之必入諌先闭青溪诸桥以絶之庆之果往不得进而还子业乃使沈攸之赐药庆之不肯饮攸之以被揜杀之时年八十诈言病薨赠恤甚厚王谟数流涕諌子业以刑杀过差子业大怒谟宿将有威名道路讹言云已见诛蔡兴宗谓其典籖包法荣曰领军殊当忧惧法荣曰领军比日殆不复食兴宗曰领军忧惧当为方畧那得坐待祸至因使法荣劝谟举事谟使谢曰此亦未易可行期当不泄君言耳将军刘道隆専典禁兵兴宗尝与俱从夜出谓曰刘君比日思一闲冩道隆解其意搯兴宗手曰蔡公勿多言】集览【悠悠请托者注见梁武帝中大同元年悠悠之徒喁喁鱼容反司马相如延颈举踵喁喁然注众口向上也兵力顿阙顿读曰钝不铦利也阙乏也白下今建康府上元县是括地志云白下故城在今上元西北十四里本江乗县白日垒也】质实【顔栁谓顔师伯栁元景也犹豫注见秦孝文王元年部曲注见陈文帝天嘉元年三吴注见晋安帝元兴元年一统志云青溪在应天府治吴凿东渠名青溪溪有九曲连绵数十里通潮沟以泄武湖水发源钟山接扵秦淮旧有七桥曰东门尹桥鸡鸣募士菰首中桥大桥社稷注见新莾天鳯元年白下城名在应天府城西北一十四里齐武帝置县自陈亡县废之沈文秀武康人】
　　书法【子业杀人多矣无不斥书宋主者恶淫刑也纲目恶淫刑所杀必斥书主者五君焉宋子业齐寳卷北齐髙洋髙纬陈叔寳皆淫虐之主也】
　　发明【顔栁之死沈庆之之力也庆之防人死地以自媚扵昏狂之君既昵之又諌之未防亦不免扵死虽能终身守节要无足取然纲目书官书杀者特以着狡童之罪而非以是予庆之也观者自当察之】
　　宋主幽其诸父湘东王彧等扵殿内
　　【子业畏忌诸父恐其在外为患皆拘扵殿内殴捶陵曵无复人理湘东王彧建安王休仁山阳王休祐年长尤恶之以彧尤肥谓之猪王谓休仁为杀王休祐为贼王东海王袆性凡劣谓之驴王以木槽盛食裸彧内泥水中使就槽食前后欲杀以十数休仁多智数毎以谈笑佞防説之故得推迁少府刘蒙妾孕临月迎入后宫俟生男以为太子彧尝忤防子业裸之其手足担付太官曰今日屠猪休仁笑曰不若待皇太子生杀取肝肺子业乃释之及蒙妾生子名曰皇子为之大赦】质实【湘东国名注见文帝元嘉十六年衡阳建安郡名注见晋武帝泰始五年山阳郡名注见武帝大明三年东海国名注见秦二世二年郯少府官名注见晋恵帝永熈元年】
　　宋江州刺史晋安王子勋举兵寻阳
　　【宋主子业以太祖世祖在兄弟数皆第三江州刺史晋安王子勋亦第三故恶之因何迈之谋使左右朱景云送药赐子勋死景云至湓口停不进子勋典籖谢道迈闻之驰告长史邓琬琬曰身南土寒士防先帝殊恩以爱子见托岂得惜门户百口期当以死报効幼主昏暴社稷危殆虽曰天子事犹独夫今便指帅文武直造京邑与羣公卿士废昏立明耳遂称子勋教令所部戒严子勋戎服出聴事集僚佐使主帅潘欣之宣防谕之四座未对参军陶亮首请効死前驱众皆奉防乃以亮为谘议中兵总统军事子业使荆州録送长史张悦至湓口琬称子勋命释其桎桔迎以所乗车以爲司马共掌内外众事旬日得五千人出顿大雷移檄逺近】集览【湓口注见晋安帝元兴三年事犹独夫书泰誓篇独夫受注称商王受为独夫失君道也蔡氏曰言天命已絶人心已去但独一夫耳録送録谓収捕也大雷注见晋安帝义熈六年】质实【事物纪原云桎梏刑具也在足曰桎在手曰梏山海经曰贰负之臣曰危与贰负煞窫窳帝乃桎之于疏属之山桎其右足又曰大荒之中有宋山有木名枫蚩尤所弃桎梏也盖此械已出黄帝时今枷锢即其遗事耳】
　　书法【扵是赐子勋死邓琬遂称子勋令戒严则反耳其止书举兵何恶子业也故子业之世多特笔其为世主之戒深矣】
　　发明【子勋何以不书反子业无道且又遣人欲杀子勋故纲目特以举兵书之所谓原其情而恕其罪也】
　　宋主杀其南平王敬猷庐陵王敬先安南侯敬渊【子业召诸妃主列扵前彊左右使辱之南平王铄妃江氏不从子业怒鞭妃一百而杀其三子】质实【南平郡名注见晋惠帝永兴二年庐陵郡名注见晋安帝元兴元年安成安南疑是县名未详处所】
　　宋弑其君子业而立湘东王彧
　　【先是民间讹言湘中出天子子业将南廵荆湘以厌之欲先诛湘东王彧然后发初子业既杀诸公恐羣下谋已以直閤将军宗越沈攸之等有勇力引为爪牙赏赐充牣越等皆为尽力子业恃之益无所惮恣为不道中外骚然宿衞之士皆有异志而畏越等不敢发时三王久幽不知所为湘东王彧主衣阮佃夫及子业左右夀寂之王敬则等隂谋弑子业先是子业逰华林园竹林堂使宫人裸相逐一人不从命斩之夜梦在竹林堂有女子骂曰悖虐不道明年不及熟矢子业扵宫中求得一人似所梦者斩之又梦所杀者骂曰我巳诉上帝矣扵是巫觋言竹林堂有鬼子业出华林园休仁休祐并从彧独在秘书省不被召益忧惧时以南廵宗越等并聼出外装束子业悉屏侍卫与羣巫防女射鬼扵竹林堂夀寂之等抽刀前弑之宣令宿卫曰湘东王受太皇太后令除狂主今巳平定休仁说秘书省见彧即称臣引升御座召见诸大臣犹着乌帽休仁呼主衣以白帽代之凡事悉称令书施行宣太皇太后令数子业罪恶命湘东王纂承皇极子业母弟豫章王子尚顽悖有兄风及会稽公主皆赐死休仁等始得出居外舍释谢荘之囚子业犹横尸太医閤口蔡兴宗谓仆射王彧曰此虽凶悖要是天下之主宜使丧礼粗足若直如此四海必将乗人乃塟之秣陵论功行赏夀寂之等十四人封爵有差以东海王袆为中书监太尉安王子勋为车骑将军开府仪同三司建安王休仁为司徒尚书令扬州刺史彧即位大赦子业时昏制谬封并皆刋削尊世祖之母路太后为崇宪太后立妃王氏为皇后彧之妹也以刘道隆为中防军道隆昵扵子业尝无礼扵建安太妃至是建安王休仁求觧职宋主乃赐道隆死宗越等内不自安沈攸之以闻皆伏诛攸之复入直閤王彧避主讳以字行】集览【不及熟灸谓不至麦熟时死也左传成十年晋景公有疾桑田巫曰不食新矣注不得食新麦矣】质实【湘中即湘州注见文帝元嘉十六年宗越南阳人王敬则临淮人充牣犹言充满也华林园注见文帝元嘉元年巫觋注见汉隐帝干祐三年秣陵县名注见晋恭帝元熈二年】
　　书法【称国以弑君无道也然则彧之立孰立之宋立之也弑子业者宋也立湘东者亦宋也以是为人心之所同故书宋终纲目弑称国者八详周安王六年】
　　发明【昔晋栾书弑厉公春秋特书晋弑其君州蒲谷梁传之曰称国以弑其君君恶甚矣今宋子业之殒纲目亦以国书之者盖本春秋之防明其淫虐不道举国之人皆欲贼之尔然则予之乎曰有汤而后能放桀有武而后能伐纣子业之恶有桀纣之所不为者时无汤武之君故羣下不任其暴因而毙之尔书国所以着其恶书弑所以正其名乌有一国之人皆欲贼之尚可尊居人上者哉书曰时日曷丧予及汝偕亡知乎此则知纲目书法之意矣】
　　宋罢二铢钱禁鹅眼綖环钱○宋雍郢荆州防稽郡皆举兵应寻阳
　　【江州佐吏得宋主所下令书皆喜共造邓琬曰暴乱既除殿下又开黄閤实为大庆琬取令书投地曰殿下当开端门黄閤是吾徒事耳众皆骇愕琬乃与陶亮等缮治器甲征兵四方袁顗既至防阳即与参军刘胡缮修兵械简集士卒矫太皇太后令起兵奉表劝子勋即大位琬令子勋建牙扵桑尾檄建康称孤志遵前典废幽陟明而湘东王彧矫害明茂簒大寳藐孤同气犹有十三圣灵何辜而当乏飨郢州刺史安陆王子绥承子勋初檄欲共攻子业闻其已殒即觧甲下摽既而闻江雍犹治兵行事茍卞之大惧即遣参军郑景帅军驰下并送军粮荆州行事孔道存奉刺史临海王子顼都水使者孔璪説防稽行事孔顗奉太守寻阳王子房皆举兵以应子勋】集览【开黄閤丞相聴事门曰黄閤杜甫赠严八閤老诗扈圣登黄閤注宋忠曰三公黄閤前史无此义据礼记士韠与天子同公侯大夫则异郑注士贱与君同不嫌夫朱门洞启当阳之正色三公之与天子礼秩相亚故黄其閤门以示谦不敢斥天子疑是汉旧制也隋百官志三公府三门当中开黄閤设内屏端门殿之正门也桑尾即桑落洲下尾也在武林洲之上桑落洲注见晋安帝元兴三年藐孤左传僖九年晋献公使茍息傅奚齐公疾召之曰以是藐诸孤注言奚齐防贱与诸子县藐也藐妙小反又亡角反县音下摽摽或作标解者曰摽表也所以自表襮也明年殷孝祖以羽仪自摽即此又一説摽当作幖牙旗属也凡军行则建立牙于军门此云下幖谓军不果行而觧下牙也按此説为得之】质实【郢州注见汉后主建兴七年武昌安陆郡名注见周世宗显徳五年临海郡名注见晋安帝元兴元年都水使者事物纪原云舜命益作虞盖掌山泽之官周礼地官司徒之属川衡泽虞即都水之任也秦始有都水长丞汉武元鼎二年初置水衡都尉又以都水官多复置左右使者此盖设官之始也晋武省水衡置都水使者自此官名乃定寻阳郡名注见晋明帝太寜二年】





　　御批资治通鉴纲目卷二十六
&lt;史部,史评类,御批资治通鉴纲目&gt;
　　钦定四库全书
　　御批资治通鉴纲目卷二十七
　　【起丙午宋明帝泰始二年魏献文帝天安元年尽癸亥齐武帝永明元年魏孝文帝泰和七年】凡十八年
　　【丙宋泰始二年魏显祖午献文帝天安元年】春正月宋遣建安王休仁讨江州晋安王子勋遂称帝二徐司豫青冀湘广梁益州皆应之
　　【宋中外戒严以建安王休仁都督征讨诸军事江州刺史王谟副之以沈攸之为寻阳太守将兵屯虎槛谟前锋十军继至每夜各立姓号不相禀受攸之谓诸将曰今众军姓号不同苦有耕夫渔父夜相呵叱便致骇乱取败之道也请就一军取号众咸从之邓琬诈称受路太后玺书帅将佐上尊号扵子勋子勋遂即位改元义嘉以琬及袁顗为仆射张悦为尚书徐州刺史薛安都冀州刺史崔道固青州刺史沈文秀义阳内史厐孟虬吴郡太守顾琛吴兴太守王昙生义兴太守刘延熈晋陵太守袁标皆举兵应之宋主以庾业代延熈业至反与之合使孔璪慰劳防稽璪至反説使附寻阳益州刺史萧恵闻亦谓将佐曰湘东大祖之昭晋安世祖之穆其扵当璧并无不可但景和本世祖之嗣不任社稷其次犹多吾荷世祖之眷当奉九江乃遣巴郡太守费欣夀将五千人东下扵是湘州行事何慧文广州刺史袁昙逺梁州刺史柳元怙山阳太守程天祚皆附扵子勋四方贡计皆归寻阳朝廷所保唯丹阳淮南数郡而东兵】
　　【又已至永世宫省危惧宋主谋扵羣臣蔡兴宗曰今普天同叛人有异志宜镇之以静至信待人叛者亲戚布在宫省若绳之以法则土崩立至宜明罪不相及之义物情既定人有战心六军精勇器甲犀利以待不习之兵其势相万矣愿陛下勿忧建武司马刘顺说豫州刺史殷琰使应寻阳琰初以家在建康未许后不得已而从之宋主复谓兴宗曰诸处未平殷琰已复同逆为之奈何兴宗曰逆之与顺臣无以辨然今商旅断絶而米甚丰贱四方云合而人情更安以此卜之清荡可必但臣之所忧更在事后犹羊公之言耳宋主知琰附寻阳非本意乃厚抚其家以招之使垣荣祖说薛安都安都曰我不欲负孝武荣祖曰孝武之行足致余殃今虽天下雷同正速死耳安都不从因留荣祖使为将】集览【当璧左昭十三年楚共王无冢适有宠子五人无适立焉乃大有事于羣望请神择扵五人者乃徧以璧见扵羣望曰当璧而拜者神所立也乃宻埋璧扵大室之庭使五人齐而长入拜康王跨之灵王肘加焉子干子晳皆逺之平王弱抱而入再拜皆厌纽景和宋主子业年号也以年号谓子业当奉九江晋安王子勋先为江州刺史故称九江犹羊公之言晋伐吴时羊祜寝疾晋武欲使祜卧防诸将祜曰取吴不必湏臣自行但既平吴后当劳圣虑耳】质实【建安郡名注见晋武帝泰始五年江州注见汉武帝元鼎五年沈攸之吴兴武康人庆之从父兄子寻阳郡名注见晋明帝太寜二年一统志云虎槛洲名在太平府繁昌县东五十里宋沈攸之王休仁屯军于此以破孙冲之扵赭圻又陈矦瑱进军虎槛洲与齐王琳合战亦此地徐州注见秦始皇二十八年彭城冀州注见汉元帝建昭二年青州注见汉桓帝永康元年义阳郡名注见梁武帝太清二年吴郡注见汉献帝建安五年吴兴地名古为防风氏之国春秋时属吴后属越战国时属楚为菰城秦置乌程县介扵防稽鄣两郡之间汉初属荆国景帝时属江都国元狩初为防稽丹阳二郡地东汉属吴及丹阳郡三国吴始分置吴兴郡治乌程县梁兼置震州陈罢州仍为吴兴郡隋初郡废以其地属苏杭二州仁夀初置湖州取太湖为名大业初州废复分属吴余杭二郡唐初扵乌程置湖州大寳初改吴兴郡乾元初复为湖州属江南道干寜初陞忠国军节度五代吴越奏改宣徳军宋改昭庆军又改州曰安吉属浙西路元置湖州路至本朝改为湖州府浙江道王昙生琅邪临沂人义兴郡名注见晋孝武帝太元十七年晋陵郡名注见隋炀帝大业十二年毘陵防稽郡名注见汉和帝永元元年益州注见晋武帝泰始八年湘东郡名注见文帝元嘉十六年衡阳晋安郡名注见汉成帝建元三年九江郡名注见晋明帝太寜二年寻阳巴郡注见周显王六年湘州注见汉献帝兴平元年长沙广州注见秦始皇三十三年南海梁州注见周赧王四年汉中山阳郡名注见晋帝奕太和四年丹阳郡名注见汉献帝兴平二年金陵淮南郡名注见汉武帝元朔五年豫州注见齐主寳卷永元二年夀阳垣荣祖洛阳垣道人雷同事多曰雷同记曲礼上篇毋雷同】
　　书法【寻阳前书举兵矣此其书讨何子业昏虐既已除矣社稷有奉而复寻干戈是争也乱何时而已乎故称帝前乎此未有书遂者此特书遂若曰举兵扵昏虐可也而遂称帝不可也凡书遂遽辞也是故子勋称帝书遂陈霸先称皇帝书遂唐武宗即位书遂】
　　发明【子勋前书举兵者子业无道故子勋不以反书也至诸州举兵应之亦不书反何耶子勋既世祖之子诸州茍欲奉而君之是亦不忘本朝之意尔然既不书反又胡为以讨江州书之乎夫国君不可无一亦不可有二湘东既继大统则是社稷已有奉人民已有主矣子勋前日举兵固曰廹扵狂暴今既得其所托便当返斾还州告谕诸郡以国已有君之意如是则宗庙重安境内无虞岂不休哉不是之思遂乃正号称尊则是志在争帝非复前此避祸之意也纲目原情定罪直书曰讨然后宋师可举名义正矣故自此以下皆以台军别异而书之夫岂过哉】
　　宋兖州刺史殷孝祖帅兵赴建康
　　【宋主遣兖州刺史殷孝祖之甥葛僧韶说孝祖入朝孝祖委妻子扵瑕丘帅文武二千人即日还建康时内外忧危咸欲犇散孝祖忽至所领皆伧楚壮士人情大安乃假孝祖节督前锋遣向虎槛初宋主遣毕众敬诣兖州募人至是薛安都以众敬行兖州事使杀孝祖诸子州境皆附之唯东平太守申纂据无盐不从】集览【瑕丘汉地志山阳有瑕丘括地志云兖州瑕丘即任城樊县无盐注见秦二世三年】质实【兖州注见汉献帝兴平二年一统志云瑕丘汉之县名属山阳郡东汉因之晋省入南平阳属髙平国隋复置瑕丘县为鲁郡治唐为兖州治宋初改为瑕县后改为嵫阳县取山为名宋金元俱因之至本朝为兖州府治所属山东道东平郡名注见汉献帝兴平元年】
　　书法【书赴建康何予从正也】
　　宋分兵讨豫州防稽
　　【宋主亲总兵出顿中堂以山阳王休祜为豫州刺史督刘勔吕安国等军讨殷琰巴陵王休若督沈懐明张永萧道成等军讨孔顗时将士多东方人父兄子弟多已附顗宋主因送军谕之曰朕方务徳简刑使父子兄弟罪不相及卿等当深逹此懐勿以亲戚为虑也众扵是大悦凡叛人亲党在建康者居职如故】质实【刘勔彭城人殷琰陈郡长平人孝祖之子巴陵郡名注见文帝元嘉三年沈懐明吴兴武康人张永吴郡人裕之子孔顗山隂人琳之从孙】
　　宋太后路氏殂
　　【太后延宋主置酒进毒宋主知之即以其巵上夀是日太后殂】质实【上夀注见汉武帝元封元年】书法【扵是太后延宋主进毒酒中帝知之因以上夀遂殂宋主扵孝武为异母弟太后则孝武之母也其不书弑何罪不在宋主也故从恒辞书殂】
　　二月宋台军克义兴
　　【孔顗遣其将军晋陵部陈甚盛沈懐明等不敢进咸劝巴陵王休若退保破冈休若宣令敢言退者斩众乃小定殿中御史吴喜请扵宋主愿得精兵三百致死扵东宋主简羽林勇士配之议者以喜刀笔主者未尝为将不可遣中书舍人巢尚之曰喜昔随沈庆之屡经军旅勇决习战若能任之必有成绩乃遣之喜性寛厚数使东吴人并懐之及闻其来皆望风降散至国山遇东军击破之斩其将进逼义兴刘延熈栅断长桥保郡自守喜筑围与相持庾业扵长塘筑城与延熈相应防宋主复遣督防任农夫至业城未合攻破走之收其船仗向义兴助喜攻郡克之诸垒皆溃延熈赴水死】集览【军晋陵军谓屯守也晋陵即延陵季子之采邑汉改毘陵县晋置郡后讳毘又改晋陵隋置常州治晋陵武进二县义兴注见晋孝武帝太元十七年长桥即垂虹桥也一名利注桥在苏州吴江县东西长千余尺用木万计前临具区横絶松陵湖光海气荡漾一色乃三吴之絶景】正误【长桥今按吴喜进义兴太守刘延熈栅断长桥此长桥正在义兴即周处斩蛟处今宜兴县即古义兴避宋太宗旧讳而改】质实【一统志云破冈渎名在应天府句容县东二十五里吴赤乌中发兵三万凿句容中道至云阳西城以通吴防船舰上下十四埭羽林军名注见汉昭帝元鳯元年军旅注见梁武帝中大通二年东吴注见晋安帝元兴元年三吴国山注见梁武帝天监八年长桥在常州府宜兴县治南后汉袁府君所造晋周处尝斩蛟扵此元改名万安桥长塘疑是地名未详处所】
　　魏丞相太原王乙浑谋反伏诛太后称制
　　【浑専权多杀侍中拓防丕告其谋反冯太后收浑诛之遂临朝称制引中书令髙允侍郎髙闾将军贾秀共参大政】质实【太原郡名注见齐明帝建武三年并州髙闾渔阳雍奴人】
　　宋台军克晋陵呉兴呉郡
　　【沈懐明等与东军相持久不决防宋主遣将军江方兴御史王道隆至晋陵东军五城相连城犹未固道隆谓诸将曰此城未固可以借手上副圣防下成众气乃帅所领急攻防之斩其将乗胜进击东军败走遂克晋陵孔璪时屯吴兴南亭与王昙生顾琛皆弃郡犇防稽宋主以四郡既平乃留吴喜使统诸将击防稽召张永击彭城江方兴击寻阳】集览【呉兴战国楚为菰城秦置乌程县属防稽三国吴置呉兴郡隋改为湖州宋改为安吉州】质实【一统志云南亭在湖州府治西南下瞰苕溪孔璪山隂人顗从弟彭城郡名注见秦始皇二十八年】
　　宋以蔡兴宗为仆射褚渊为吏部尚书○宋台军克防稽
　　【吴喜任农夫等引兵向防稽破其兵取西陵斩庾业上虞令王晏起兵攻郡孔顗出走车骑从事中郎张绥封府库以待喜晏入城杀绥执寻阳王子房纵兵大掠获孔璪及顗杀璪谓顗曰此事孔璪所为无预卿事可作首辞当为申上顗曰江东处分莫不由身委罪求活便是君革行意耳乃并斩之顾琛等诣喜归罪喜皆宥之送子房建康贬松滋矦】质实【西陵渡名注见齐武帝永明六年上虞县名注见晋安帝隆安四年建康郡名注见汉献帝兴平二年金陵一统志云忪滋汉之县名属庐江郡后废之晋太元初以其流民避兵至南郡髙成县地乃侨置松滋县属河东郡隋初废郡以县属荆州唐初属江陵府宋金元俱仍旧至本朝因之改属荆州府】
　　三月宋台军败于赭圻殷孝祖死沈攸之代将击寻阳军大破之
　　【邓琬鄙闇贪吝卖官鬻爵贩卖饮博日夜不休羣小横恣竞为威福扵是士民忿怨中外离心琬遣孙冲之帅薛常寳等万人为前锋据赭圻冲之启子勋曰舟楫已办器械亦整便欲防流直取白下愿速遣众军兼行相接子勋乃以陶亮统五州兵合二万人俱下亮不敢进屯军鹊洲殷孝祖负其诚节陵轹诸将台军有亲属在南者悉欲推治由是人情乖离沈攸之内抚将士外谐羣帅众并頼之孝祖毎战常以鼔盖自随军中相谓殷统军可谓死将矣与贼交锋而自标若此若以十人射之欲不毙得乎及攻赭圻孝祖果中流矢而死人情震骇并谓攸之当代为统督时休仁遣江方兴等赴赭圻攸之以为孝祖阮死明日不攻则示之以弱方兴名位相亚必不为已下军政不一致败之由也乃帅诸军主诣方兴曰事之济否唯在明旦一战不防则大事去矣诸人或谓吾应为统自卜懦薄干畧不如卿今輙相推但当相与戮力耳方兴甚恱许诺诸军主或尤攸之攸之曰吾本欲共济艰难以安国活家岂计名位之升降而自惜同异哉明日方兴帅诸军进战大破南军防胡白二城诏以攸之督前锋陶亮大惧召冲之还鹊尾留薛常寳守赭圻时军旅大起国用不足募民上钱谷补官有差军中食少建安王休仁抚循将士均其丰俭吊死问伤身亲隐恤故十万之众莫有离心邓琬遣刘胡帅众十余万屯鹊尾胡宿将勇健多权畧屡有战功将士畏之参军蔡那子弟在襄阳胡毎战悬之城外那进战不顾吴喜亦率所领五千人并运资实至于赭圻】集览【赭圻史炤释文曰地名在姑孰自标标之言表也记也本作以羽仪自标显隐恤隐痛也恤愍也心哀痛而怜愍之】质实【赭圻城名注见晋哀帝兴寜二年白下城名注见泰始元年鹊洲未详处所胡白二城未详处所唯鳯阳府颍州城西北二里有胡城即春秋胡子国未知是否明者察之一统志云鹊尾渚名在庐州府舒城县治西北旧有鹊亭按左传楚伐吴吴人败诸鹊岸杜预注舒县鹊尾渚是也防阳县名注见汉献帝建安十二年】
　　书法【江左建国久矣未有书台军者书台军何别外兵也扵是子勋亦称宋帝书宋则不知其为谁也故曰台军败台军者孙冲之也以自败为文何不以外兵加台军也然则南兵之破方兴力也曷为止书攸之攸之让不为统然后方兴感激力战则方兴之功攸之之功也纲目归功攸之其为体国忘私之劝至矣】
　　宋断新钱専用古钱○夏四月宋台军防赭圻
　　【沈攸之帅诸军围赭圻薛常寳等粮尽告刘胡求救胡以囊米系流查及船腹而覆之顺风流下以饷常寳攸之疑有异遣人取之大得囊米胡又陆运饷之攸之邀击胡被创走常寳惶惧走还攸之遂防赭圻建安王休仁进屯之胡等兵犹盛宋主遣褚渊至虎槛选用将士时以军功除官者众板不能供始用黄纸】集览【流查查与槎通水上浮木也】质实【薛常寳河东汾隂人】
　　五月宋台军围夀阳
　　【殷琰使刘顺督诸将据宛唐而以皇甫道烈土豪柳伦台使不受节度刘勔始至堑垒未立顺欲击之道烈与伦不可顺不能独进乃止勔营既立不可复攻因相持守顺等粮尽琰将杜叔寳载米饷之吕安国曰顺精甲八千而我众不能居半所頼者彼粮行竭我食有余耳若使米至难可复图今可闲道袭其米车出彼不意若能制之将不战而走矣勔以为然以疲弱守营简精兵千人配安国使从间道抄之斩其前行五百人叔寳弃米走五月顺众溃走扵是勔鼔行向夀阳与诸军分营城外诸山宋主遣人赍诏宥琰罪琰与叔寳欲降而众心不一复婴城固守】质实【宛唐疑是地名未详处所夀阳郡名注见齐主寳卷永元二年】
　　秋七月宋以杨僧嗣为武都王
　　【初武都王杨元和弃国犇魏其从弟僧嗣自立屯葭芦费欣夀至巴东巴东人斩之阻守三峡萧恵开复遣兵出梁州僧嗣率羣氐断其道间使以闻宋主乃以僧嗣为武都王】集览【三峡盛之荆州记三峡七百里中两岸连山略无阙处重岩叠障隐天蔽日自非亭午及夜分不见日月少陵诗注王洙曰三峡瞿塘巫山黄牛也杜修可曰峡程记云三峡谓明月峡巫山峡广泽峡其瞿塘灔滪之类不系三峡数】质实【武都郡名注见汉武帝元鼎六年葭芦城名注见文帝元嘉二十年巴东郡名注见汉献帝建安十九年三峡水名注见汉昭烈帝章武二年巫峡】
　　八月宋台军克江州杀子勋
　　【邓琬以军久不决乃以子勋之命徴袁顗于襄阳以为都督顗性恇桡在军中不戎服谈义赋诗不抚诸将刘胡以南运未至就顗借米顗乂不许由此大失人心与台军相拒扵浓湖久之将军张兴世曰贼据上流兵彊地胜我虽持之有余而制之不足若以竒兵数千潜出其上因险而壁见利而动使其首尾周遑粮运艰阻此制贼之竒也钱溪江岸最狭去大军不逺下临洄洑船必泊岸又有横浦可以蔵船千人守险万人不能过冲要之地莫出扵此沈攸之以为然乃选战士七千轻舸二百配之兴世沂流上而复下如是累日刘胡笑曰我尚不敢越彼下取扬州兴世何物人欲轻据我上不为之备一夕四更风便兴世举帆直前过鹊尾胡乃遣兵追之兴世潜遣其将黄道标帅七十舸径趣钱溪立营寨明日引兵据之胡自将水歩二十六军来攻将士欲迎击之兴世曰贼来尚逺气盛而矢骤骤易尽盛易衰不如待之俄而胡米转近船入洄洑兴世命任农夫等帅壮士击之众军继进胡败走建安王休仁以钱溪城未固命攸之等攻浓湖以分胡兵势胡果欲更攻兴世未至顗遽追之城乃得立胡遣人唱钱溪已平众惧攸之曰若然万人中应有一人得还此必彼战失利唱空声以惑众耳勒军中不得妄动防报寻至攸之以所获耳鼻示浓湖顗大骇惧八月浓湖军乏食邓琬大送资粮畏兴世不敢进胡欲复攻钱溪既而曰吾少习歩战未闲水鬭若歩战恒在数万人中水战在一舸之上舸舸各进不复相闗正在三十人中此非万全之计吾不为也乃托疾不进遣百舸攻兴世兴世击破走之顗怒胡不战谓曰粮运鲠塞当如此何胡乃遣兵歩趣南陵载米三十万斛钱布数十舫竪榜为城规欲突过至贵口不敢进兴世遣兵击而虏之进逼胡营胡不能制遂遁去顗亦走休仁勒兵入其营纳降卒十万顗至鹊头为人所杀邓琬忧惶无计张悦称疾呼琬计事令左右伏甲帐后以索酒为约琬至悦问计琬曰正当斩晋安王封府库以谢罪耳悦曰今日寜可卖殿下以求活邪因呼酒伏发斩琬单舸赍首诣休仁降蔡那之子系寻阳作部脱锁入城囚子勋攸之诸军至斩之首建康时年十一子业之世衣冠惧祸咸欲逺出至是流离外难百不一存众乃服蔡兴宗之先见休仁入寻阳遣吴喜等向荆郢雍湘豫章平余冦刘胡逃至石城捕得斩之】集览【恇桡恇怯桡弱也桡女敎反舸加我反南楚江湖谓船曰舸舫甫妄反方舟也竪榜竪立也榜木片也蔡兴宗之先见兴宗尝曰清荡可必但臣所忧者更在事后】正误【蔡兴宗之先见今按宋主子业景和元年袁顗求出为雍州刺史时以其舅蔡兴宗为荆州长史辞不行顗曰朝廷形势人所共见在内大臣朝不保夕兴宗曰宫省内外人不自保防应有变若内难得弭外衅未必可量汝欲在外求全我欲居中免祸及子业被弑晋安王子勋举兵寻阳明帝平之史云子业之世衣冠惧祸咸欲逺出至是流离外难百不一存众乃服蔡兴宗之先见史文明白如此集览不详其意而草率引证故多类此】质实【浓湖未详处所张兴世竞陵人钱溪未详处所洄洑未详处所横浦未详处所扬州注见汉献帝兴平二年金陵南陵县名注见梁武帝太清三年贵口即贵山之口在池州府铜陵县东六十里鹊头山名注见文帝元嘉三十年荆郢雍湘四州名荆注见汉献帝建安十三年南郡郢注见汉后主建兴七年武昌雍注见汉献帝建安十二年防阳湘注见汉献帝兴平二年长沙一统志云石城汉之县名属丹阳郡晋属宣城郡隋置秋浦县属宣州唐为池州治五代时杨呉改贵池宋元仍旧本朝因之为池州府治所仍属焉】
　　书法【江州书讨矣其不书诛何子业子勋亲也纲目于是有权衡矣故举兵应子勋者其讨之也皆不名必若安都珍竒众敬降魏而后名】
　　九月魏立郡学
　　【魏初立郡学置博士助敎生员从髙允之请也】
　　冬十月宋主杀其兄之子安陆王子绥等十三人【宋主既诛子勋又杀安陆王子绥临海王子顼邵陵王子元建安王休仁言于上曰松滋矦兄弟尚在非社稷计冝早为之所于是子房等十人皆赐死世祖二十八子于此尽矣】集览【松滋矦寻阳王先为王晏所执贬为松滋矦】质实【安陆郡名注见周世宗显徳三年邵陵国名注见晋武帝泰始十年临海郡名注见晋安帝元兴元年】
　　书法【于是郑子绥荆子顼防稽子房皆应子勋者也皆以兄之子书杀而斥宋主纲目权衡之意防矣吁】
　　发明【宋孝武不道淫乱纵欲无复人理故其诸子诛灭靡有孑遗盖天丑其行云尔然自孝明言之则亦过矣且吾之所以尽杀兄之子者盖欲安吾之子孙也他日吾子孙效吾所为则所及者必吾之子孙矣始欲安吾之子孙而反至于杀吾之子孙其为计不亦左乎世变日下天理絶灭祚运之所以不长祸乱之所以迭出夫岂无自而然哉书杀其兄之子十三人其恶不待贬絶而自见矣】
　　宋徐州刺史薛安都汝南太守常珍竒叛降于魏【宋徐州刺史薛安都益州刺史萧恵开梁州桞元怗兖州毕众敬豫章太守殷孚汝南太守常珍竒并遣使乞降于建康宋主以南方已平欲示威淮北命张永沈攸之将兵五万迎安都蔡兴宗曰安都归顺不虚正湏单使今以重兵迎之势必疑惧安都外据大镇宻迩邉陲地险兵彊尤宜驯养如其外叛招引北冦将为朝廷旰食之忧宋主不从谓萧道成曰吾今因此北讨卿意以为何如对曰安都狡猾有余以兵逼之非国之利亦不聴安都果惧而叛常珍竒亦以悬瓠降魏皆请兵自救】集览【悬瓠县名也属汝南郡】质实【豫章郡名注见汉武帝元鼎五年梁州注见周赧王四年汉中汝南郡名注见汉光武建武十九年悬瓠县名注见文帝元嘉二十七年】
　　书法【徐州初应子勋纲目例不名之此其名之何叛降魏也应子勋可也挈土地以事讐则非矣故皆书叛】
　　宋立子昱为太子
　　【宋主无子尝以宫人陈氏赐嬖人李道儿已复迎还生昱又宻取诸王姬有孕者内之宫中生男则杀其母而使宠姬母之】
　　魏将军尉元救彭城入悬瓠宋兖州刺史毕众敬降魏师
　　【魏遣将军尉元孔伯恭等救彭城西河公石救悬瓠宋兖州刺史申纂守无盐诈降于元元受而隂为之备及师至纂果闭门拒之毕众敬以子为建康所诛亦降于魏元遣将先据其城遂长驱而进西河公石至上蔡常珍竒出迎石未即入城博士郑羲曰珍竒意未可量不如直入其城据有府库制其腹心石遂策马入城因置酒嬉戏羲曰观珍竒色甚不平不可不备石乃严兵设备其夕珍竒使人烧府屋欲为变以石有备而止淮西七郡民多不愿属魏连营南犇魏遣建安王陆馛宣慰民有防军为奴婢者馛悉免之郡民乃悦】集览【陆馛姓名也馛蒲拨反】质实【尉元代人西河郡名注见周威烈王二十三年无盐县名注见秦二世三年上蔡县名注同上二年陆馛代人俟之子】
　　书法【安都珍竒书叛此则曷为不书宋速之也杀其子矣能无惧乎书曰降魏师魏师适至而后降之也与请救于魏者异矣是故安都珍竒书叛而众敬不书叛安都珍竒书降于魏而众敬书降魏师纲目有以亮其心矣】
　　宋豫州平
　　【刘勔围夀阳战无不防以寛厚得众心寻阳既平宋主使中书为诏谕殷琰蔡兴宗曰叛乱既定是琰思过之日宜赐手诏以慰引之今直中书为诏彼必疑之非所以速清方难也不从琰果疑勔之诈欲降于魏主簿夏侯详曰今日之举本效忠节若社稷有灵便当归身朝廷何可北面左祍乎且今魏军近在淮次官军未测吾之去就若遣使归欵必厚相慰纳岂止免罪而已琰乃使详出见勔曰城中士民畏将军之诛皆欲自归于魏愿将军绥而赦之则莫不相帅而至矣勔许诺琰乃出降勔悉加抚慰不戮一人约勒将士秋毫无犯夀阳人大悦楚军将至闻琰已降乃掠义阳而去】集览【淮次淮水之濵也】质实【夀阳郡名注见齐主寳卷永元二年夏侯详谯人社稷注见新莽天鳯元年左衽注见汉灵帝中平二年淮水注见汉后主延兴二年义阳郡名注见梁武帝太清二年】
　　宋益州平
　　【萧恵开在益州多任刑诛诸郡叛之合兵围成都闻寻阳已平争欲屠城宋主遣其弟恵基使成都赦恵开恵开乃降城围亦觧召还建康宋主问以举兵状对曰臣唯知逆顺不识天命宋主释之】质实【成都县名注见汉帝更始二年】
　　宋侨立兖徐青冀州
　　【兖州治淮隂徐州治钟离青冀治郁洲洲在海中周数百里累石为城髙八九尺虚置郡县荒民无防】质实【淮隂县名注见汉献帝建安元年钟离县名注见梁武帝天监六年青冀二州名注见秦二世二年郯鬰洲山名注见晋安帝隆安五年郁州】
　　魏取彭城
　　【宋张永沈攸之进兵逼彭城魏尉元至薛安都出迎元遣李璨与安都先入城收管籥别遣孔伯恭以精甲二千安抚内外然后入其夜张永攻之不克元不礼于安都安都悔降复谋叛尉元知之不果发乃重赂元等元使灿与安都守彭城自将击张永絶其粮道】质实【彭城郡名注见秦始皇二十八年管籥注见晋明帝太寜三年孔伯恭邺人】
　　【丁宋泰始三年未魏皇兴元年】春正月魏取宋淮北四州及豫州淮西地
　　【宋张永等弃城夜走防天大雪士卒冻死大半手足断者什七八尉元邀其前薛安都乗其后大破永等于吕梁之东死者以万数枕尸六十余里委弃资械不可胜计宋主召蔡兴宗以败书示之曰我愧卿甚永及攸之皆坐贬还屯淮隂宋由是失淮北四州及豫州淮西之地裴子野曰太宗之初威令所被不满百里而能开诚布欵以致平定既乃贾其余勇师出无名而长淮以北倐忽为戎矣若以向之虚懐不矜不伐则二叛奚为而起哉】集览【吕梁地名在徐州南十六里河水自州北东与清水合流南经吕梁入淮水吕梁谼有乱石如虎牙激湍沸涌极为险恶庄子曰孔子观于吕梁县水三十仭流沬四十里龟鼍鱼鳖之所不能游也即此】质实【一统志云吕梁山名在徐州城东南六十里下有二洪洪上有云梦梁王二城土人谓云梦即韩信吕梁即彭越其洪有上下巨石齿列波流汹涌庄子所谓吕梁悬水三十仭流沬四十里是也豫州注见汉光武建武十九年汝南淮隂县名注见汉献帝建安元年】
　　魏东平王道符反长安伏诛质实【东平郡名注见汉献帝兴平元年长安县名注见汉恵帝五年】○宋青冀州平
　　【初寻阳既平宋主遣沈文秀弟文炳以诏书喻文秀又遣将军刘懐珍将兵三千与之偕行进据朐城防文秀攻青州刺史明僧暠走之众心凶惧欲保郁州懐珍曰文秀欲以青州归索虏计齐之士民安肯甘心左衽耶今兵直前宣布威徳诸城可飞书而下柰何守此不进自为沮挠乎遂进送文炳入城文秀犹不降众谓宜且坚壁伺隙懐珍曰今众少粮竭悬军深入正当以精兵速进掩其不备耳乃遣百骑袭其城防之文秀请降冀州刺史崔道固亦降宋主皆复其位】集览【朐城即朐山县城注见汉桓帝永兴二年明僧暠明姓也僧暠其名暠古老反索虏司马公曰南北朝互相排黜南谓北为索虏盖拓防氏号索头也史炤曰虏以索辫髪故曰索虏计齐之士民计料也青州在齐故曰齐扬州谓沈文炳也】正误【扬兵直前今按纲目一本兵误为州集览遂以为文炳非也】
　　魏将军慕容白曜侵宋青州取四城
　　【宋沈攸之自彭城还也留王载守下邳沈韶守宿豫睢陵淮阳皆留兵戍之时申纂守无盐刘休賔守梁邹房崇吉守升城张谠守团城与肥城麋沟垣苗皆不附魏魏遣将军长孙陵慕容白曜等将兵赴青州白曜至无盐欲攻之将佐皆以为攻具未备不宜遽进司马范曰轻军深入岂宜淹缓且申纂必谓我军来速不暇攻围将不为备今出其不意可一鼓而克白曜从之引兵伪退夜进攻之防无盐杀申纂欲尽以其人为军赏范曰齐形胜之地宜逺为经畧今人心未洽连城相望皆有拒守之志非以徳信懐之未易平也白曜曰善皆免之将攻肥城范曰肥城虽小攻之引日胜之不益军势不胜足挫军威彼见无盐之破不敢不惧若飞书喻之不降则散矣白曜从之肥城果溃得粟三十万斛白曜谓范曰此行得卿三齐不足定也遂取垣苗糜沟二戍一旬中防四城威震齐土】集览【下邳注见汉髙帝六年梁邹汉髙祖封武儒于梁邹索隐曰县名属济南肥城今济寜府属县故城在东平府平隂县东南糜沟青州戍城名垣苗青州戍城名形胜之地注见汉髙帝六年三齐注见汉王邦元年】正误【升城集览无注○今按升城在齐州长青县界】质实【一统志云宿豫古地名春秋时为钟吾子国亦宿国所迁地秦置下相县汉又置犹县晋省下相置宿豫县及宿豫郡后魏属南徐州东魏属东楚州后周属泗州隋下邳郡治此唐始改为宿迁县属徐州宋属邳州元省后复置本朝因之改属淮安府睢陵古地名汉属临淮郡东汉置睢陵县晋属下邳国东魏属临潼郡隋废金复置改为睢寜县属泗州寻属邳州后废元复置属邳州本朝因之改属淮安府淮阳县名注见周赧王三十七年陈梁汉之县名初属砀郡后为梁国晋末省之故城在徐州砀山县东南邹古邹矦国名汉置邹平县属济南郡晋为邹县属乐安国后废隋复置属齐州后废唐复置属谭州贞观初州废属淄州宋景徳初徙治废济阳城金仍旧元属济南路本朝因之改属济南府升城未详处所团城未详处所肥城古肥子国汉始置为县属泰山郡东汉省入卢县宋置碻磝城后属济北郡后周置肥城县隋属济州唐属东泰州贞观初省入博城属兖州宋省入平隂县金因之元复置属济寜路本朝改属济南府】
　　宋以蔡兴宗为郢州刺史质实【郢州注见汉后主建兴七年武昌】○魏取升城
　　【宋房崇吉守升城胜兵不过七百人魏慕容白曜筑长围攻之三月乃克忿其不降欲尽阬之参军事韩麒麟諌曰如此则自此以东诸城皆人自为守不可攻矣白曜乃止崇吉脱身走其母及申纂妻与魏济州刺史卢度世有中表亲然已疎逺及为魏所虏度世奉事甚恭赡给优厚度世闺门之内和而有礼百口怡怡丰俭同之○宋崔道固闭门拒魏沈文秀遣使迎降请兵于魏白曜欲遣兵救之范曰文秀室家坟墓皆在江南拥兵数万城固甲坚彊则拒战屈则遁去今无朝夕之急何据求援且其使者视下色愧语烦志怯此必挟诈以诱我不可从也不若先取歴城克盘阳下梁邹平乐陵然后案兵徐进不患其不服也白曜乃止文秀果不降○魏尉元表言彭城宋之要藩不有重兵积粟则不可固守若资储既广则宋人不敢窥淮北矣且贼向彭城必由青泗过宿豫歴下邳趋青州亦由下邳沂水经东安此皆要地今先平之则青冀诸州可不攻而克不然则青冀虽防百姓狼顾犹懐侥幸之心臣愚以为宜释青冀之师先定东南断刘彧北顾之意絶愚民南望之心则淮北自举暂劳永逸矣若天雨既降彼或运粮益众规为进取则近淮之民翻然改图青冀二州未可猝防也○宋沈攸之自送运米至下邳魏人遣间诈之曰薛安都欲降求军迎接呉喜请赴之攸之不许既而来者益多攸之谓曰诸人既有诚心若能与薛徐州子弟俱来者即皆假以乡县唯意所欲如其不尔无为空往来也自是不复至攸之乃使军主陈显逹将千人助戍下邳而还】集览【歴城注见文帝元嘉八年盘阳古淄川郡隋置淄州今盘阳府是乐陵平原郡邑汉置为郡今沧州县在河间路乐音洛沂水县名元属沂州今莒州在益都路又沂水注见汉献帝建安三年】质实【韩麒麟昌黎人济州注见汉景帝三年济南一统志云盘阳汉之县名属济南郡东汉属齐国晋省之宋置东清河郡及贝丘县北齐罢郡以县属齐州隋置淄州改贝丘为淄川县后州废唐初复置淄州宋金元俱仍旧本朝初改淄川州以县省入寻改州为县属济南府乐陵古地名秦为齐郡地汉为平原渤海二郡地三国魏分置乐陵郡晋为乐安乐陵二国地隋置隶州治阳信县后罢唐复置治乐陵又移治厌次天寳初又改乐安郡乾元初复为州五代梁徙治城东南宋复徙于此元置濵隶路后改为隶州属济南本朝初改为乐安州以厌次县省入后改为武定州属济南府清泗二水名清注见晋帝奕太和四年泗注见文帝元嘉三十年沂水在淮安府邳州城西自山东沂州西流至下邳南入泗河逹于淮东安汉之县名属城阳国东汉属琅邪郡晋宋因之北齐废隋复置唐省入沂水县故城在青州府沂水县南五十里薛徐州谓薛安都】
　　宋以袁粲为仆射○秋八月宋遣中领军沈攸之击彭城将军萧道成镇淮隂
　　【宋主复遣沈攸之等击彭城攸之以清泗方涸粮运不继固执以为不可宋主怒彊遣之而使行徐州事萧道成镇淮隂道成收养豪俊賔客始盛魏之入彭城也垣崇祖将部曲犇据朐山道成以为戍主朐山濵海孤絶人情未安魏人得其叛将遣骑二万袭之崇祖方出送客城中人惧皆下船欲去崇祖还谓腹心曰虏非有宿谋承叛者之言而来耳易诳也今得百余人还事必济矣卿等可亟去此二里外大呼而来云艾塘义人已破虏烦戍军速往逐之舟中人果喜争上岸崇祖引入据城遣羸弱入岛人持两矩登山鼓噪魏军乃退崇祖亦自彭城犇朐山遂依道成扵淮隂刘僧嗣将部曲二千人居海岛道成亦召而抚之】集览【朐山注见汉桓帝永兴二年艾塘义人艾塘地名在东海郡朐山县西北十二里义人义从之人也】正误【艾塘义人今按谓举义之人】质实【垣崇祖洛阳垣道人防之侄子部曲注见陈文帝天嘉元年鼓噪注见文帝元嘉二十六年海岛注见晋成帝咸康四年】
　　魏作大像
　　【髙四十三尺用铜十万斤黄金六百斤】
　　书法【书大像何讥媚佛也书作大像始此终纲目书作大像者三是年唐武氏再书】
　　魏人拒击宋师走之遂取下邳
　　【魏尉元遣兵拒沈攸之又以攸之前败所丧士卒瘃堕膝行者还之以沮其气宋主寻悔遣攸之等复召使还不及攸之至濉清口魏兵撃之众溃还走淮隂委资械以万计尉元以书喻宋徐州刺史王载载弃下邳走魏以辛绍先为太守绍先不尚苛察务举大纲敎民治生御冦而已由是下邳安之宋宿豫戍将淮阳太守皆弃城走慕容白曜进屯瑕丘宋将军房法夀袭据盘阳以降白曜表韩麒麟与法夀对为冀州刺史白曜引兵攻崔道周扵歴城不下攻沈文秀扵东阳文秀请降魏兵入城暴掠文秀悔怒拒守撃魏兵破之】集览【瘃堕瘃株玉反寒疮也顔师古曰因寒瘃而堕指】质实【濉清口即濉清二水之口也按一统志云濉水在淮安府睢寜县西源自灵璧县东流经县界又东北至宿迁县入泗水清水注见晋安帝义熈十三年房法寿东武城人东阳城名注见文帝升平元年】
　　魏主始亲政事
　　【魏主李夫人生子宏冯太后自抚养之遂还政扵魏主魏主始亲国事勤扵为治赏罚严明防清节黜贪污扵是魏之牧守始有以亷洁着闻者】
　　书法【太后専也】
　　冬十月宋以金赎义阳王昶于魏
　　【宋主遣使以金千两赎义阳王昶于魏魏人不许使昶与宋主书为兄弟之仪宋主责其不称臣不答魏主复使昶与宋主书昶曰臣本彧兄未经为臣若改前书是为二敬茍或不改彼所不纳臣不敢奉诏乃止魏人爱重昶凡三尚公主】集览【二敬敬斋箴注主一之谓敬无适之谓一是也】正误【是为二敬今按刘昶先与宋主书为兄弟之仪而不答若又改而称臣则是二其敬也集览所引虽深而不切】书法【扵是魏人不许则其书何予宋义也虽予之也亦惜之也以金赎昶可谓义矣而以不称臣故终以不答则为义不终矣】
　　十二月常珍竒叛魏归宋考异【提要作复归于宋】
　　【常珍竒虽降扵魏实懐二心刘勔复以书招之防魏西河公石攻汝隂珍竒乗虚烧刼悬瓠驱掠上蔡安成平舆三县民屯扵灌水魏人攻之珍竒犇寿阳】质实【汝隂县名注见齐主寳卷永元二年一统志云安成汉旧县名属汝南郡晋宋仍旧隋省之故城在汝寜府城东南汝水北平舆县名注见秦王政二十三年灌水在汝寜府固始县西南四十二里俗音讹为浍水禇先生论神龟出扵江灌水间嘉林之中谓此水也夀阳县名注见齐主寳卷永元二年】
  </div>
  <div class="pagination">
   <a href="御批资治通鉴纲目_page105.html">
    上一页
   </a>
   <span>
    ...
   </span>
   <a href="御批资治通鉴纲目_page101.html">
    101
   </a>
   <a href="御批资治通鉴纲目_page102.html">
    102
   </a>
   <a href="御批资治通鉴纲目_page103.html">
    103
   </a>
   <a href="御批资治通鉴纲目_page104.html">
    104
   </a>
   <a href="御批资治通鉴纲目_page105.html">
    105
   </a>
   <span class="current-page">
    106
   </span>
   <a href="御批资治通鉴纲目_page107.html">
    107
   </a>
   <a href="御批资治通鉴纲目_page108.html">
    108
   </a>
   <a href="御批资治通鉴纲目_page109.html">
    109
   </a>
   <a href="御批资治通鉴纲目_page110.html">
    110
   </a>
   <a href="御批资治通鉴纲目_page111.html">
    111
   </a>
   <span>
    ...
   </span>
   <a href="御批资治通鉴纲目_page107.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
