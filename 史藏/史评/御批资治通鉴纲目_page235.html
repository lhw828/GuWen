<!DOCTYPE html>
<html>
<head>
    <meta charset="UTF-8">
    <title>御批资治通鉴纲目 - 第 235 页/共 243 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御批资治通鉴纲目 - 第 235 页/共 243 页</h1>
    <div class="content">　　【初冯晖在灵州留拓跋彦超于州下故诸部不敢为寇及将罢镇而纵之王令温代镇不存抚羌胡以中国法防之羌胡怨怒彦超与石存也厮褒三族共攻灵州】集览【灵州注见唐中宗嗣圣十三年石存也厮褒石存与也厮褒三族之名或谓也当是乜今案大宋重脩广韵乜字下注蕃姓音弥也反】质实【党项西羌别种注见陈后主至徳四年】
　　唐泉州牙将留从効逐其刺史王继勲而代之○晋定州指挥使孙方简叛降契丹
　　【定州西北有狼山土人筑堡于山上以避胡寇堡中有佛舍尼孙深意居之以妖术惑众逺近信奉之中山人孙方简及弟行友自言深意之侄事之甚谨深意死方简嗣行其术称深意坐化事之如生其徒日滋防晋与契丹絶好北邉寇盗充斥方简行友因帅乡里豪徤据城自保契丹入寇帅众邀击颇获其军资人挈家往依之者益众遂为羣盗惧为吏所讨乃归欵朝廷朝廷亦资其御寇署东北招收指挥使方简邀求不已朝廷小不副其意则举寨降于契丹请为乡道以入寇时河北大饥民饿死者所在以万数盗贼蠭起吏不能禁天雄军将刘延翰市马于邉方简执之献于契丹延翰逃归言方简欲乗中国凶饥引契丹入寇宜为之备】集览【狼山在定州西北案定州今中山府是】质实【狼山一统志云在保定府城西北五十里一名郎山其锋尖鋭如削皎然玉立中山郡名注见周威烈王二十三年蠭起注见秦二世二年定州注见周威烈王二十三年中山】
　　六月晋复以冯晖为朔方节度使
　　【晖在灵武得羌胡心市马朞年至五千匹朝廷忌之徙镇邠州晖乃厚事冯玉李彦韬复求灵州防有羌胡之扰从之使将闗西兵击羌胡】质实【朔方节度注见汉武帝元朔元年灵武郡名注见唐太宗贞观二十年灵州邠州注见汉桓帝延熹五年豳】
　　契丹寇定州晋遣兵御之考证【寇当作入晋】
　　【定州言契丹勒兵压境诏以李守贞为都部署将兵御之时李彦韬方用事视守贞蔑如也守贞恨之有自幽州来者言赵延夀有意归国李崧冯玉信之命杜威致书延夀啖以厚利延夀复书乞发大军应接辞防恳密朝廷欣然复遣人诣延夀以为期约】
　　唐遣陈觉使福州
　　【初唐人既克建州欲乗胜取福州唐主不许枢密使陈觉请自往説李义必令入朝宋齐丘荐觉才辩可遣唐主乃以觉为宣谕使厚赐义义知其谋见觉辞色甚倨觉不敢言入朝事而还】质实【建州注见晋武帝泰始五年建安】
　　书法【凡使称名不辱命也觉见仁达不敢言入朝事则其以不辱命例名之何罪唐也陈觉狂妄而聼遣之亦不知人甚矣书遣陈觉若曰所遣者若人云耳羙恶不嫌同辞】
　　秋七月河决
　　【河决杨刘西入莘县广四十里自朝城北流】集览【杨刘注见唐宪宗元和十三年朝城濮州朝城县今济宁路朝音潮】质实【莘县注见唐中宗嗣圣五年朝城县名注见汉献帝初平二年东武阳】
　　八月晋刘知逺杀白承福夷其族
　　【晋主数召承福入朝宴赐甚厚使戍滑州属嵗大熟遣其部落还太原畜牧多犯法刘知逺无所纵舍部落知朝廷防弱且畏知逺之严谋相与遁归故地有白可久者位亚承福帅所部先亡归契丹知逺与郭威谋曰今天下多事置此属于太原乃腹心之疾也不如去之密表吐谷浑反覆请迁于内地晋主遣使发其部落分置诸州知逺遣威诱承福等入居太原城中诬以谋叛杀之合四百口吐谷浑由是遂防】质实【滑州注见隋恭帝皇泰二年】
　　晋流慕容彦超于房州
　　【濮州刺史慕容彦超坐违法科敛擅取官麦李彦韬素与彦超有隙发其事趣冯玉使杀之李崧曰如彦超之罪今天下藩侯皆有之若尽其法恐人人不自安乃敕免死削官爵流房州】质实【房州注见汉献帝建安二十四年房陵】
　　唐攻福州克其外郭
　　【唐陈觉自福州还耻无功矫诏召义入朝擅发汀建抚信州兵命冯延鲁将之趣福州唐主以觉専命甚怒羣臣多言兵已傅城下不可中止当发兵助之觉延鲁进攻福州义出击大破之唐主遣王崇文魏岑防兵攻福州克其外郭义固守第二城】
　　冯晖击破党项入灵州
　　【冯晖引兵过旱海糗粮已尽拓跋彦超众数万扼要路据水泉以待之军中大惧晖以赂求和于彦超彦超许之自旦至日中使者往返数四兵未觧药元福曰虏知我饥渴阳许和以困我耳若至暮则吾辈成擒矣今虏虽众精兵不多依西山而陈者是也其余步卒不足为患请公严陈以待我我以精骑先犯西山兵小胜则举黄旗大军合势系之破之必矣乃帅骑先进用短兵力战彦超小却元福举黄旗晖引兵赴之彦超大败明日晖入灵州】集览【旱海未详处所】
　　晋张彦泽败契丹于定州北○晋以楚王希范为诸道兵马元帅
　　【希范知晋主好奢靡屡以珍玩为献求都元帅故有是命】
　　冬十月晋遣杜威将兵伐契丹
　　【契丹使瀛州刺史刘延祚遗乐夀监军王峦书请举城内附云城中契丹兵不满千人乞朝廷发轻骑袭之已为内应契丹主已归牙帐地逺阻水不能救也峦与杜威屡奏瀛莫乗此可取冯玉李崧信以为然欲发大兵迎赵延夀及延祚先是李守贞数将兵过广晋杜威厚待之赠金帛甲兵动以万计守贞入朝因言陛下若他日用兵臣愿与威戮力以清沙漠及将北征晋主与冯玉李崧议以威为都招讨使守贞副之赵莹私谓冯李曰杜令国戚贵为将相而所欲未厌心常慊慊岂可复假以兵权必若有事北方不若止任守贞为愈也不从十月下敕榜曰専发大军往平黠虏先收瀛莫安定闗南次复幽燕荡平塞北有能擒获虏主者除上镇节度使赏钱万缗绢万匹银万两时自六月积雨至是未止军行及馈运者甚艰苦胡氏曰冯玉以女宠与政不足责矣李崧为相而信赵延夀刘延祚之诈遂兴大众为虏所致向使桑维翰刘知逺当之必能遥度情伪不轻举措以取败亡矣】集览【牙帐注见唐宗开元八年黠虏黠谓桀黠也桀黠注见唐明宗天成元年】质实【乐夀县名注见隋恭帝皇泰元年广晋府名注见汉成帝绥和二年魏郡沙漠注见汉献帝建安二十五年冯李谓冯玉李崧杜令谓杜威也瀛莫安定四州名瀛注见汉帝更始二年莫注见周世宗显徳六年安注见唐太宗贞观元年定注见周威烈王二十三年中山闗南夏煚曰瓦桥闗已南十县及晋阳之地皆曰闗南幽燕谓幽州燕京注见唐髙祖武徳四年】
　　发明【是时中国残弊自守且不足乃反为虏所致何哉书遣杜威将兵伐契丹则晋人自速其祸不可救矣哀哉】
　　吴越遣兵救福州
　　【唐主命留从効将州兵防攻福州福州遣使乞师于吴越吴越王佐召诸将皆曰道险逺难救内都监使水丘昭劵以为当救佐曰唇亡齿寒吾为天下元帅曽不能救邻道将安用之诸军但乐饱食安坐邪遣统军使张筠将兵救福州先是募兵久无应者佐命纠之曰纠而为兵者粮赐减半明日应募者云集佐命昭劵専掌用兵程昭悦掌应援馈运事而以军谋委元徳昭佐议铸鐡钱以益将士禄赐其弟亿谏曰铸鉄钱有八害新钱既行旧钱皆流入邻国一也可用于吾国而不可用于他国则商贾不行百货不通二也铜禁至严民犹盗铸况家有铛釡野有铧犂犯法必多三也闽人铸鉄钱而乱亡不足为法四也国用幸丰而自示空乏五也禄赐有常而无故益之以啓无厌之心六也法变而弊不可遽复七也钱者国姓易之不祥八也佐乃止】集览【水丘昭劵水丘复姓也昭劵其名】
　　十一月晋师至瀛州与契丹战不利而还
　　【杜威李守贞防兵于广晋而北行威屡使公主入奏请孟兵由是禁军皆在麾下而宿卫空虗十一月至瀛州城门洞啓寂若无人威等不敢进闻契丹将髙谟翰先已引兵潜出威遣梁汉璋将二千骑追之汉璋败死威等引兵南还】
　　吴越兵救福州不克
　　【吴越兵至福州潜入州城唐兵进据东武门李仁达与吴越兵御之不利自是内外断絶城中益危唐主遣王建封助攻福州时王崇文虽为元帅而陈觉冯延鲁魏岑争用事留从効王建封倔强不用命各争功进退不相应由是将士皆觧体故攻城不克】集览【倔强倔与屈通注见汉髙帝十一年】质实【福州注见汉武帝建元三年闽中】
　　契丹大举入寇十二月晋将王清战死杜威等以兵降契丹遣兵入大梁执晋主重贵以归杀桑维翰囚景延广考异【寇当作晋】
　　【契丹主大举入寇趣恒州杜威等闻之将自兾贝而南张彦泽时在恒州引兵防之言契丹可破之状威等乃复趣恒州以彦泽为前锋与契丹夹滹沱而军契丹恐晋军急渡滹沱与恒州合势议引兵还及闻晋军筑垒为持久之计遂不去威性懦怯偏裨皆节度使但日相承迎置酒作乐罕议军事磁州刺史李谷説威及李守贞曰今大军去恒州咫尺烟火相望若多以三股木置水中积薪布土其上桥可立成密约城中举火相应夜募壮士斫虏营而入表里合势虏必逃遁诸将皆以为然独杜威不可遣谷出督懐孟军粮契丹以大兵当晋军之前潜遣其将萧翰将百骑出晋军之后断晋粮道及归路樵采者遇之尽为所掠有逸归者皆称虏众之盛军中忷惧翰等获晋民皆黥其面曰奉敕不杀纵之南走运夫在道遇之皆弃车惊溃十二月李谷自书密奏具言大军危急之势请幸滑州及发兵守澶州河阳以备奔冲杜威奏请益兵诏悉发守宫禁者得数百人赴之威又遣使告急还为契丹所获自是朝廷与军前声问两不相通开封尹桑维翰以国家危在旦夕求见言事晋主方在苑中调鹰辞不见又诣执政言之执政不以为然退谓所亲曰晋氏不血食矣胡氏曰史载维翰请见言事而不知其所欲言读之者皆有遗恨以愚度之维翰非有他防不过劝帝称臣谢过割闗南以増赂耳此可以救目前之危终不足以弭异日之祸盖与夷狄共事势均力敌犹且见图况为之下乎○晋主欲自将北征李彦韬谏而止诏以髙行周符彦卿共戌澶州景延广戍河阳指挥使王清言于杜威曰请以步卒二千为前锋夺桥开道公帅诸军继之得入恒州则无忧矣威许诺遣清与宋彦筠俱进清战甚鋭契丹小却诸将请以大军继之威不许彦筠败走清独帅麾下力战屡请救威竟不遣一骑助之清谓其众曰上将握兵坐观吾辈困急而不救此必有异志吾辈当以死报国耳众感其言莫有退者至暮战不息契丹以新兵继之清及士众尽死由是诸军皆夺气契丹遥以兵环晋营军中食尽威与李守贞宋彦筠谋降契丹威潜遣腹心诣契丹牙帐邀求重赏契丹主绐之曰赵延夀威望素浅恐不能帝中国汝果降者当以汝为之威喜遂定降计伏甲召诸将出降表使署名诸将骇愕聼命命军士出陈于外军士皆踊跃以为且战威亲谕之曰今食尽涂穷当为汝曹共求生计因命释甲军士皆恸哭声振原野威守贞仍于众中扬言主上失徳信任奸邪猜忌于已闻者无不切齿契丹主遣赵延夀衣赭袍至晋营慰抚士卒亦以赭袍衣威其实皆戯之耳威引契丹主至恒州城下顺国节度使王周亦出降先是契丹主屡攻易州刺史郭璘固守拒之契丹主每过城下指而叹曰吾能吞并天下而为此人所扼至是遣通事耿崇羙至易州诱説其众众皆降璘不能制遂为崇羙所杀契丹主以孙方简为义武节度使满逹为安国节度使张砺言于契丹主曰今大辽已得天下中国将相宜用中国人为之不宜用北人及左右近习茍政令乖失则人心不服虽得之犹将失之契丹主不从引兵南杜威将降兵以从遣张彦泽将二千骑先取大梁以通事傅珠尔为都监杜威之降也皇甫遇初不预谋契丹主欲遣遇先入大梁遇辞退谓所亲曰吾位为将相败不能死忍复图其主乎至平棘谓从者曰吾不食累日矣何面目复南行遂扼吭而死胡氏曰五代史称杜重威召诸将示以降表遇等愕然不能对遂以次署名麾其下觧甲与张彦泽先入京师行至平棘絶吭而死欧阳子讥之曰使遇奋然攘袂而起杀杜威于坐中虽不幸而不免犹为得其死矣其义烈岂不凛然哉既俛首聼命相与亡人之国虽死不能赎也岂足责哉遇一人尔如晋史则鄙夫也如通鉴则节士也其相去逺矣尚论取予可不慎防○张彦泽倍道疾驱夜渡白马津晋主召李崧冯玉李彦韬入禁中计事欲诏刘知逺发兵入援明日彦泽自封丘门斩闗而入城中大扰晋主于宫中起火自携剑驱后宫赴火为亲军将薛超所持俄而彦泽传契丹主与太后书慰抚之且召桑维韩景延广晋主乃命灭火与后妃聚泣召范质革降表自称孙男臣重贵祸至神惑运尽天亡今与太后及妻冯氏举族面缚待罪遣男延煦延寳奉国寳出迎太后亦上表称新妇李氏妾傅珠尔入宣契丹主命晋主脱黄袍服素衫拜受左右皆掩泣使召张彦泽欲与计事彦泽防笑不应或劝桑维翰逃去维翰曰吾大臣逃将安之坐而俟命彦泽以晋主命召维翰维翰至天街遇李崧驻马语未毕有军吏于马前揖维翰赴侍卫司维翰知不免顾谓崧曰侍中当国今日国亡反令维翰死之何也崧有愧色胡氏曰桑国侨责李崧是也据一时言之可尔治乱皆有本原古之王者必由正道始之以正尚不能使子孙善守而永世况始之不以正乎石敬瑭刘知逺皆起晋阳以知逺观之所对者新胜之契丹岂潞王危亡之比然知逺倔然自奋亦克有立则知国侨称臣割地以急近功其防大失譬犹拊摩豺虎与之共守犬羊终见防囓必致之理也是则维翰虽无当国亡国之恶而有谋国误国之罪矣虽然国侨非取怒契丹固可预通情欵求庇其身而初不相闻竟死彦泽之手是则志在兴晋而不为身谋亦足以为贤矣○彦泽倨坐见维翰维翰责之曰去年拔公于罪人之中复领大镇授以兵权何乃负恩至此彦泽无以应遣兵守之彦泽纵兵大掠二日都城为之一空彦泽自谓有功于契丹旗帜皆题赤心为主见者笑之彦泽素与閤门使髙勲不协杀其叔父及弟中书舍人李涛谓人曰吾与其逃于沟渎而不免不若往见之乃投刺谒彦泽曰上疏请杀太尉人李涛谨来请死彦泽欣然接之谓涛曰舍人惧乎涛曰涛今日之惧亦犹足下昔年之惧也向使髙祖用涛言事安至此彦泽大笑命酒饮之涛引满而去旁若无人彦泽迁晋主于开封府顷刻不得留见者流涕晋主悉以内库金珠自随彦泽曰此物不可匿也晋主悉归之亦分以遗彦泽彦泽遣指挥使李筠以兵守晋主内外不通上契丹主表章皆先示彦泽然后敢发使取内库帛主者不与曰此非帝物也求酒于李崧崧亦辞不进欲见李彦韬彦韬亦不往冯玉佞彦泽求自送传国寳冀契丹复任用延煦之母有羙色彦泽使人取之杀桑维翰以带加颈白契丹主云其自经契丹主命厚抚其家髙行周符彦卿皆诣契丹降契丹主以阳城之败诘之彦卿曰臣当时惟知为晋主竭力今日死生惟命契丹主笑而释之契丹主赐晋主手诏曰孙勿忧必使汝有噉饭之所又以所献传国寳非真诘之晋主奏顷王从珂自焚旧传国寳不知所在此寳先帝所为羣臣备知乃止有司欲使晋主衔璧牵羊大臣舆榇迎于郊外契丹主曰吾遣竒兵取大梁非受降也不许又诏晋文武羣僚一切如故朝廷制度并用汉礼遣兵趣河阳捕景延广延广见契丹主于封丘契丹主诘之曰致两主失欢皆汝所为也十万横磨剑安在召乔荣使相辨证延广初不服荣以纸所记语示之乃服延广伏地请死乃锁之】集览【崛然自奋崛音渠勿反奋犹言起也勃然兴起曰崛起投刺事林广记凡见长者用名纸见敌者以下用刺字其文止曰某郡姓名而已有爵者并爵书之故谓之爵里刺注古者闻名将命者止以口达姓名而已无刺字也后世又恐致差失乃以纸书姓名表之上疏请杀太尉人李涛此所投刺上之文也李涛上疏请杀张彦泽事在髙祖天福七年十万横磨剑安在事在天福八年】质实【冀贝二州名冀注见秦二世二年信都贝注见汉安帝建光元年甘陵滹沱河名注见汉帝更始二年懐孟二州名懐注见宋顺帝升明元年孟注见唐昭宣帝天祐二年河阳义武节度注见周威烈王二十三年中山平棘县名注见汉光武建武元年白马津注见汉王邦三年封丘门熊木曰封丘门汴京城门名也面缚注见汉顺帝汉安元年衔璧注见晋武帝咸宁二年牵羊注见汉后主延熙元年舆榇注见汉后主炎兴元年封丘县名注见唐僖宗中和四年】
　　书法【维翰不书官何罪之也亡晋者景延广曷为以罪维翰中国之祸维翰基之也维翰急于近功臣事契丹于是中国屈辱者十余年激而至于生灵鱼肉衣冠涂炭则维翰之罪大矣纲目于是始削其官同于延广所以正其误国之罪也】
　　发明【甚矣夷狄之不可与共功也姑以唐事观之髙祖借突厥之兵肃宗资回纥之助皆不旋踵而罹其患又况石晋得国于契丹者乎夫借助夷狄夺人社稷帝有中国茍如是而无遗祸则丑类真可与为一矣传祚未防即为所灭盖其受祸之浅深视其得力之轻重始是终是毫厘不差故夫晋氏之灭不惟谋国之乖刺盖亦天意借是垂戒后人使万世之下知夷狄之不可与共功欲其戒之谨之毋至自贻伊慼耳纲目特书屡书不一书而足盖至于书契丹入大梁则无可言者矣若夫王清书战死者见其以徧裨力战而死也杜威书以兵降者见其举大军之众不战而降虏也桑维翰忠而见杀然不书其官者推原祸始事虏之谋实出于维翰也后之欲用夷狄者可不鍳哉】


　　御批资治通鉴纲目卷五十七
<史部,史评类,御批资治通鉴纲目>
　　钦定四库全书
　　御批资治通鉴纲目卷五十八
　　【起丁未尽辛亥】考异【提要起丁未下有汉高祖刘知逺晋天福十二年尽辛亥下有周太祖郭威广顺元年】凡五年
　　【丁二月汉高祖刘知逺立仍称晋天福十二年六月改未号汉○是嵗晋亡汉兴并蜀南汉南唐凡四国吴越湖南荆南凡三镇】春正月契丹德光入大梁杀张彦泽景延广自杀
　　【正月朔百官遥辞晋主于城北乃易素服纱防迎契丹主伏路侧请罪契丹主命起改服抚慰之晋主太后迎于封丘门外契丹主辞不见遂入门民皆惊走契丹主遣通事谕之曰我亦人也汝曹勿惧防当使汝曹苏息我无心南来汉兵引我至此耳至明德门下马拜而后入日暮复出屯于赤冈执杨承勲责以杀父叛契丹杀之高勲诉张彦泽杀其家人契丹主亦怒彦泽剽掠京城鎻之百姓争投牒疏彦泽罪遂与傅珠尔俱斩北市仍命高勲监刑彦泽前所杀士大夫子孙皆绖杖号哭诟骂以杖扑之勲命剖其心以祭死者市人争破脑取髓脔其肉而食之契丹送景延广归其国宿陈桥夜扼吭而死胡氏曰兴晋者桑维翰也亡晋者景延广也二人用心异而受祸同何也欧阳子曰本末不顺而与夷狄共事者常见其祸未见其福也】集览【陈桥在大梁陈桥门外东北去三十里宋太祖次陈桥驿军士被以黄袍呼万嵗即此案陈桥门今汴城东北门是】质实【一綂志云陈桥驿名在开封府城北四十里即宋太祖为】
　　【众所立处】
　　书法【书杀彦泽何着反君者之报也于是并杀杨承勲不书不使反正者同于反君者也】发明【契丹之事屡书于册而于德光书名则仅四见曩焉救敬瑭则书之者以志其祸之始也今焉入大梁则书之者以着其祸之终也至于发大梁则书之杀虎林则书之者又志其不能盗有中国归而遂死之本末也夫以胡虏之酋贻祸至此皆由中国不能自立故纲目谨而志之于以正华夷之分严内外之防不以其淫名越号盗窃土宇遂从而进之中国之列此德光书名之意也此纲目不得已之意也】
　　契丹封晋主重贵为负义侯徙之黄龙府考证【封当作废契丹主使迁晋主及其家人于封禅寺以兵守之数遣使存问时雪连旬外无供亿丄下冻馁太后使人谓寺僧曰吾尝于此饭僧数万今日独无一人相念邪僧辞以虏意难测不敢献食晋主隂祈守者乃稍得食黄龙府即慕容氏和龙城也】集览【黄龙府在临潢府东南二百余里案契丹国志东渡辽水至渤海国铁州又行七八日过南海府遂至黄龙府也初契丹主安巴坚见黄龙在其氊屋上连发二矢殪之后太子德光于其地置黄龙府和龙城注见晋帝奕太和四年】
　　契丹以李崧为枢密使冯道为太傅晋诸藩镇皆降【契丹引兵入宫诸门皆以契丹守卫磔犬悬羊皮为厌胜谓晋羣臣曰自今不修甲兵不市战马轻赋省役天下太平矣改服中国衣冠百官起居皆如旧制赵延寿张砺共荐李崧防冯道自邓州入朝契丹主素闻二人名皆礼重之以崧为太子太师充枢密使道守太傅于枢密院祗候契丹主遣使以诏赐晋之藩镇晋之藩镇争上表称臣惟彰义节度使史匡威据泾州拒契丹而雄武节度使何重建以秦阶成州降蜀】集览【磔犬悬羊皮为厌胜此亦如礼记磔禳之意月令季春命九门磔禳注此月之中日行歴昴昴有大陵积尸之气气佚则厉鬼随而出行命方相氏磔牲以禳于四方之神所以毕止其灾也厌胜者厌伏而克胜也磔竹伯反厌益涉反】
　　书法【书契丹以何讥也道不足道崧亦甘心焉纲目以诸藩镇皆降继之是夷之于降者矣】发明【呜呼五代迎降之弊至此极矣始焉庄宗灭梁则降之次焉明宗入汴则降之又次焉潞王拒命则降之敬瑭南下则降之亦已极矣犹号曰中国之人也今焉德光以胡虏之酋乗晋人之失策盗入京邑四方藩镇而有人焉则必按兵勿动谨固封守要结隣援仗义讨虏上以救君父之急下以止杀掠之祸纵使未有成功亦足少伸大义胡虏虽强岂能遽即加害而乃不是之思甘心稽服上表称臣争先恐后则是举天下之大无有一人少知义者岂不深可痛哉故纲目于此以晋诸藩镇皆降书之系之晋则见其反君臣虏谓之皆则见无一之能自立是岂非迎拜投降之弊惯见习熟至是极欤哀哉】
　　契丹分遣晋降卒还营
　　【初杜重威既以晋军降契丹契丹主悉收其铠仗贮恒州驱马归其国遣重威将其众从已而南及河恐其为变欲悉以胡骑拥而纳之河流或谏曰晋兵在他所者尚多彼闻降者尽死必皆拒命不若且抚之徐思其策契丹主乃使重威以其众屯陈桥会乆雪冻馁咸怨重威重威每出道旁人皆骂之契丹主犹欲诛晋兵赵延寿曰皇帝亲冐矢石以取晋国欲自有之乎将为他人取之乎契丹主变色曰朕举国南征五年不解甲仅能得之岂为他人乎延寿曰晋国南有唐西有蜀常为仇敌东西数千里常以兵戍之南方暑湿上国之人不能居也他日车驾北归无兵守之吴蜀必相与乗虚入宼如此岂非为他人取之乎契丹主曰然则奈何延寿曰陈桥降卒分以戍邉则吴蜀不能为患矣契丹主曰昔吾失于断割悉以唐兵授晋既而返为仇讐今幸入吾手岂可复留以为后患乎延寿曰向留晋兵不质其妻子故有此忧今若悉徙其家于恒朔每嵗分畨使戍南邉何忧其为变哉契丹主悦由是陈桥兵始得免分遣还营】集览【断割断法割裁也】
　　故晋主重贵发大梁
　　【晋主与太后安太妃冯后及弟睿子延煦延宝俱北迁从者百余人契丹遣三百骑援送又遣赵莹冯玉李彦韬与之俱在涂供馈不继或时絶食旧臣无敢进谒者独磁州刺史李谷迎谒于路倾赀以献晋主至中度桥见杜重威寨叹曰天乎我家何负为此贼所破恸哭而去】
　　发明【前已书契丹封晋主为负义侯而此不书者不予夷狄之封中国也】
　　契丹纵兵大掠遣使括借士民钱帛
　　【契丹主广受四方贡献大纵酒作乐赵延寿请给上国兵食契丹主曰吾国无此法乃纵胡骑四出剽掠谓之打草谷丁壮弊于锋刃老弱委于沟壑自东西两畿及郑滑曹濮数百里间财畜殆尽契丹主谓判三司刘昫曰契丹兵应有优赐速宜营办时府库空竭昫请括借都城士民钱帛又分遣使者数十人诣诸州括借皆廹以严诛人不聊生其实无所颁给皆蓄之内库欲辇归其国由是内外怨愤始患苦契丹皆思逐之矣】集览【两畿东西二京也郑曰畿天子千里地夏曰县内殷周曰畿内三司主盐铁户部度支】
　　晋刘知逺遣使奉表于契丹
　　【初晋主忌河东节度使北平王刘知逺以为北面行营都统知逺因之广募士卒又得吐谷浑财畜由是富强步骑至五万人晋主与契丹结怨知逺知其必危而未尝论谏契丹屡深入知逺初无邀遮入援之志及闻契丹入汴乃分兵守四境遣客将王峻奉表称臣契丹主赐诏褒羙亲加儿字于知逺姓名之上仍赐以木柺胡法以优礼大臣如汉赐几杖之比既而知其观望不至使谓知逺曰汝不事南朝又不事北朝意欲何所俟邪孔目官郭威言于知逺曰敌怨深矣王峻言契丹贪残失人心必不能乆有中国或劝知逺举兵进取知逺曰用兵当随时制宜今契丹新据京邑未有他变岂可轻动且观其所利止于得财货财货既足必将北去况氷雪已消势难乆留宜待其去然后取之可以万全昭义节度使张从恩欲朝契丹谋于知逺知逺曰君宜先行我当继徃从恩以为然判官髙防谏曰公晋室懿亲不宜轻变臣节从恩不从以副使赵行迁知留后以其姻家王守恩与防佐之遂行】
　　发明【既书藩镇皆降矣至是始书知逺奉表者所以见河东之强力足拒虏而不之拒坐视晋朝倾覆而不之顾所以深罪之也故晋已亡矣而犹系之晋者所以表其为晋臣而不救晋也其曰奉表而不曰称臣者犹为中国讳之也】
　　荆南节度使髙从诲遣使入贡于契丹又遣使诣河东劝进
　　发明【既书入贡契丹又书劝进河东此固髙无頼之故智也然契丹外狄而从诲反书入贡又可以见华夷之倒置矣悲夫】
　　○唐主立其弟景遂为太弟
　　【唐主立齐王景遂为皇太弟徙景逹为齐王冀为燕王景遂尝与宫僚燕集赞善大夫张易有所规谏景遂方与客传玩玊杯弗之顾易怒曰殿下重寳而轻士取杯抵地碎之众皆失色景遂敛容谢之待易益厚景逹性刚直唐主与宗室近臣饮冯延已延鲁魏岑陈觉軰极倾謟之态景达屡呵责之复极言谏唐主以不宜亲近佞臣延已以二弟立非已意欲以虚言徳之尝宴东宫阳醉抚景逹背曰尔不可忘我景逹大怒入白唐主请斩之唐主谕解乃止张易谓景逹曰羣小交构祸福所系殿下力未能去数面折之使彼惧而为备何所不至自是每游宴景逹多辞疾不预】
　　唐遣使如契丹
　　【唐主遣使贺契丹灭晋且请诣长安脩复诸陵契丹不许而晋密州刺史皇甫晖棣州刺史王建皆避契丹帅众奔唐淮北贼帅多请命于唐唐史馆修撰韩熈载上疏曰陛下恢复祖业今也其时若虏主北归中原有主则未易图也时方连兵福州未暇北顾唐人皆以为恨唐主亦悔之】
　　二月契丹行朝贺礼大赦以赵延寿为中京留守【契丹主召晋百官问曰中国之俗异于吾国吾欲择一人君之如何皆曰夷夏之心皆愿推戴皇帝二月朔契丹主服通天冠绛纱袍登正殿设乐县仪衞于庭百官朝贺下制称大辽会同十年大赦赵延寿以契丹主负约心怏怏乞为皇太子契丹主曰皇太子当以天子儿为之岂燕王所可为也因令为延寿迁官时契丹以恒州为中京张砺奏拟延寿中京留守大丞相録尚书事都督中外诸军事契丹主取笔涂去録尚书事都督中外诸军事而行之】集览【通天冠徐广舆服杂注天子朝冠通天冠髙九寸黒介帻金博山乐县注见汉献帝建安十八年轩县之乐】
　　发明【中国行朝贺礼多矣未有书于册者此固中国之常礼也至于契丹行之是盖夷狄之变矣故谨而志之】
　　晋刘知逺称帝于晋阳
　　【河东将佐劝知逺称尊号以号令四方知逺不许闻晋主北迁声言欲出兵井陉迎归晋阳命指挥使史弘肇集诸军告以出师之期军士皆曰今天下无主主天下者非我王而谁宜先正位号然后出师争呼万嵗不已智逺曰虏势尚彊吾军威未振当且建功业士卒何知命左右遏止之郭威与都押衙杨邠入説智逺曰此天意也王不乗此取之人心一移则反受其咎矣知逺从之契丹以其将刘愿为保义节度副使陜人苦其暴虐都头王晏与指挥使赵晖侯章谋曰刘公威徳逺着吾軰若杀愿举陜城归之为天下倡取富贵如反掌耳晖等然之乃斩愿及契丹监军奉晖为留后知逺即位自言未忍改晋国又恶开运之名乃更称天福十二年诏诸道为契丹括率钱帛者皆罢之晋臣为使者令诣行在契丹所在诛之胡氏曰五代之取国惟后唐与汉为此善于彼葢梁篡唐而后唐代之晋为契丹所灭而汉兴焉非若李嗣源之逼庄宗石敬瑭之夺潞王郭威之逐汉隠帝也晋受虏击智逺不救固为罪矣然是时朝权则付之李崧冯玉而顾命大臣如桑维翰不得与兵柄则付之杜威李守贞而勲旧重将如知逺不得闻故维翰可以当国责李崧而后世不当以幸祸责知逺也】集览【以当国责李崧初维翰知不免祸顾谓崧曰侍中当国今日国亡反令维翰死之何也】
　　发明【书知逺称帝何以无贬词夷狄乱华中原无主知逺虽有迁延不救晋室之罪然晋主荒滛奸臣用事不至于大坏极弊而不止今焉虏据京邑四方征镇皆已臣服幸有河东自立足以少延中国之正气故纲目书之无贬词而以分注载胡氏之言于下是亦予之之意也是亦不得已之意也】
　　晋主知逺自将迎故晋主重贵至寿阳而还
　　【知逺自将东迎出帝至寿阳闻已过数日乃留兵戍承天军而还出帝既出塞契丹无复供给至锦州令拜安巴坚墓出帝不胜屈辱泣曰薛超误我冯后求毒药欲与出帝俱自杀不果】集览【锦州今属太宁路在燕京东北千四百二十五里离营州东行六十里至榆闗五百八十里至锦州自出榆闗东行南濒海北限大山尽皆麄恶不毛主山忽峭防摩空苍翠全类江左乃医巫闾山也安巴坚墓在锦州之东】质实【一统志云锦州辽初所置本汉之无虑县地晋时为慕容氏所据置西乐郡隋唐以来皆空虚辽始建为锦州临海军金属大定府元属大宁路治永乐县至本朝改为广宁中屯衞属辽东都司安巴坚墓即辽太祖陵也在广宁中屯衞东三十里木叶山内】
　　书法【书至寿阳还何讥非诚也故不书不及】
　　晋遣贼帅梁晖袭取相州杀契丹守兵
　　【契丹主闻知逺即位遣耿崇羙守泽潞髙唐英守相州崔廷勲守河阳以控扼要害初晋置天威军教习歳余竟不可用悉罢之但令七戸输钱十千其铠仗悉输官而无頼子弟不复肯复农业山林之盗自是而繁及契丹入汴纵胡骑打草谷又多以其子弟及亲信为节度刺史不通政事华人之狡狯者多徃依其麾下教之妄作民不堪命于是所在相聚为盗多者数万人少者不减千百阳贼帅梁晖有众数百送欵晋阳磁州刺史李谷密表令晖袭相州晖侦知髙唐英未至夜遣壮士逾城启闗纳众杀契丹数百据州自称留后】集览【滏阳县名属磁州在滏水北水经云水出邺郡西北○滏扶反】质实【一统志云滏阳后周之县名属成安郡隋罢郡于县置磁州后罢之唐改为惠州后复为磁州宋以昭义县省入滏阳元初陞为滏源军节度属广平路后复为磁州本朝省滏阳入焉改属彰徳府】
　　晋主知逺还晋阳
　　【知逺还至晋阳议率民财以赏将士夫人李氏谏曰陛下因河东创大业未有以惠泽其民而先夺其生生之资殆非新天子所以救民之意也请悉出宫中所有以劳军虽复不厚人无怨言知逺从之中外大悦】
　　书法【晋主矣称名何别重贵也至改号汉则不称名矣】
　　吴越诛其都监程昭悦
　　陜晋潞州皆杀契丹使者奉表诣晋阳考异【提要奉上有遣使二字】
　　【建雄留后刘在明朝于契丹以副使骆从朗知州事知逺遣张晏洪如晋州谕以即位从朗囚之大将药可俦杀从朗推晏洪权留后遣使以闻晋州民亦相帅杀契丹使者契丹主赐赵晖诏即以为保义留后晖斩使者焚其诏遣使奉表劝知逺早引兵南向髙防亦与王守恩谋斩赵行迁杀契丹使者举镇降知逺】
　　澶州贼帅王琼攻契丹将隆鄂特不克而死
　　【镇宁节度使耶律隆鄂特残虐澶州人苦之贼帅王琼帅其徒千余围隆鄂特于牙城契丹主闻之惧遣兵救之琼败死然契丹主自是无乆留河南之意矣】
　　书法【既不克矣何以书存中国也能拒契丹虽不克书之虽贼帅书之】
　　契丹以李从益为许王
　　【唐王淑妃与郇公从益居洛阳赵延寿娶明宗女淑妃诣大梁防礼契丹主见而拜之曰吾嫂也以从益为许王复归于洛】集览【郇公郇音荀昔周武王子所封国在平阳地理表云河中有猗氏县古郇国也】质实【一统志云郇后周之县名属汾隂郡隋改属蒲州唐初属河中府后省入猗氏县故址在平阳府城西南四百五十里】
　　契丹以张砺和凝同平章事
　　羣盗陷宋毫密州
　　【东方羣盗大起陷宋亳密三州契丹主谓左右曰我不知中国之人难制如此亟遣泰宁安审琦武宁符彦卿等归镇彦卿至埇桥贼帅李仁恕控彦卿马请从入城彦卿子昭序遣人出呼贼中曰相公已陷虎口听相公助贼攻城城不可得也贼知不可刼乃相帅罗拜解去】
　　三月朔契丹行入閤礼
　　【契丹主服赭袍坐崇元殿百官行入閤礼胡氏曰卫宣公淫乱遂为狄所灭晋室三纲絶遂召五胡之乱唐世家法不正又好结戎狄非独当其世数困于猾夏流及五代更七八传其甚则至此而天下之乱极矣尧舜修德而建士师三王自治而立司宼谨华夷之辨禁侵乱之阶所以深扶人理虑末流之若此使斯人与禽兽杂处而罹其凶害也】集览【入閤礼注见陈宣帝太建十三年】
　　书法【前书行朝贺礼矣于是复书行入閤礼其予之欤衣冠礼乐中国事也一变至此宇宙以来未有也纲目一书再书悲之甚也】
　　晋主知逺遣使安集农民保山谷避契丹者
　　契丹以萧翰为宣武节度使
　　【契丹主谓晋百官曰天时向暑吾难乆留欲暂至上国省太后乃以汴州为宣武军以萧翰为节度使翰舒噜太后之兄子其妹复为契丹主后始以萧为姓自是契丹后族皆称萧氏】
　　吴越复遣兵救福州败唐兵遂取福州
　　【吴越遣余安将水军救福州至白虾浦海岸泥淖须布竹箦乃可行唐军聚而射之箦不得施冯延鲁曰相持不战徒老我师不若纵其登岸尽杀之则城不攻自降矣裨将孟坚曰浙兵至此已乆不能进退求一战而死不可得若听其登岸彼必致死于我其锋不可当安能尽杀乎不听吴越兵旣登岸大呼奋击延鲁弃众而走孟坚战死城中兵亦出夹击唐兵大破之唐军烧营而遁死者二万余人委弃资械数十万府库为之耗竭余安引兵入福州李达举所部授之】
　　契丹徳光发大梁
　　【契丹主发大梁晋文武诸司诸军吏卒从者皆数千人宫女宦官数百人尽载府库之实以行谓宣徽使高勲曰吾在上国以射猎为乐至此令人悒悒今得归死无恨矣】
　　晋主知逺以其弟崇为太原尹
</div>
    <div class="pagination">
<a href="御批资治通鉴纲目_page234.html">上一页</a><span>...</span><a href="御批资治通鉴纲目_page230.html">230</a><a href="御批资治通鉴纲目_page231.html">231</a><a href="御批资治通鉴纲目_page232.html">232</a><a href="御批资治通鉴纲目_page233.html">233</a><a href="御批资治通鉴纲目_page234.html">234</a><span class="current-page">235</span><a href="御批资治通鉴纲目_page236.html">236</a><a href="御批资治通鉴纲目_page237.html">237</a><a href="御批资治通鉴纲目_page238.html">238</a><a href="御批资治通鉴纲目_page239.html">239</a><a href="御批资治通鉴纲目_page240.html">240</a><span>...</span><a href="御批资治通鉴纲目_page236.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
