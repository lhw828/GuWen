<!DOCTYPE html>
<html>
 <head>
  <meta charset="utf-8"/>
  <title>
   御批资治通鉴纲目 - 第 161 页/共 243 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   御批资治通鉴纲目 - 第 161 页/共 243 页
  </h1>
  <div class="content">
   二月太后毁乾元殿作明堂质实【明堂注见汉武帝建元元年初太宗髙宗之世屡欲立明堂诸儒议其制度不决而止至是太后独与北门学士议其制诸儒以爲明堂当在国阳丙巳之地三里之外七里之内太后以爲远毁乾元殿以其地爲之以僧懐义爲之使凡役数万人】
　　书法【书毁乾元何诛心也武氏坚氷之坤以隂代阳乾元之号非其意明矣于是议立明堂太后因行其计毁乾元殿以其地爲之纲目书曰毁乾元殿作明堂诛心也】
　　夏四月太后杀太子舍人郝象贤
　　【象贤处俊之孙也初太后有憾于处俊防奴诬告象贤反遂族诛之象贤临刑极口骂太后发扬宫中隐慝自是法官刑人先以木丸塞其口】质实【郝象贤安陆人】
　　五月太后加号圣母神皇
　　【武承嗣使人作瑞石文曰圣母临人永昌帝业使人献之曰获之洛水太后喜命曰寳图诏当拜洛受图告谢于郊御明堂朝群臣命诸州都督刺史宗戚并防神都先加尊号】质实【洛水注见汉髙后三年神都注见秦荘襄王元年三川】
　　六月朔日食○河南巡抚大使狄仁杰奏焚淫祠【仁杰以呉楚多淫祠奏焚其一千七百余所独留夏禹呉太伯季札伍员四祠】质实【呉楚二国名呉注见汉献帝建兴三年楚注见秦始皇二十八年夏禹伯鲧之子治水有功受舜禅而有天下是爲夏后氏其祠在开封府杞县西北祺城内呉太伯注见汉昭帝元平元年其祠在苏州府阊门内季札注见汉成帝永始元年其祠在常州府治东南伍员注见汉髙帝五年其祠在苏州府城西四十里】
　　秋八月琅邪王冲越王贞举兵匡复不克而死太后遂大杀唐宗室
　　【太后潜谋革命稍除宗室韩王元嘉霍王元轨鲁王临防越王贞及元嘉子黄公譔元轨子江都王绪虢王鳯子东莞公融灵防子范阳王蔼贞子琅邪王冲在宗室中皆以才行有美名太后尤忌之元嘉等内不自安宻有匡复之志及太后受图召宗室朝明堂诸王递相惊曰神皇欲因此尽收宗室诛之譔诈爲皇帝玺书分告诸王令各起兵冲募兵得五千余人起博州先击武水莘令马素闭门拒守冲因风纵火焚其南门风回军却众惧而散冲还走博州爲门者所杀太后遣将军邱神勣撃之至博州冲已死官吏出迎尽杀之越王贞亦举兵于豫州太后遣将军麴崇裕等讨之又命张光辅爲诸军节度削贞冲属籍更姓虺氏贞发属县兵得五千人使汝阳丞裴守德将之拒战而溃遂与守德皆自杀初诸王徃来相约结未定而贞先发惟贞狼狈应之诸王皆不敢发故败贞之将起兵也遣使告寿州刺史赵瓌瓌妻常乐长公主谓使者曰李氏危若朝露诸王先帝之子不舍生取义欲何须邪大丈夫当爲忠义鬼无爲徒死也及贞败太后欲悉诛诸王命监察御史苏珦按之无验太后召诘之珦抗论不回太后曰卿大雅之士朕当别有任使此狱不必卿也使周兴等按之于是收韩王元嘉鲁王灵防黄公譔常乐公主于东都廹使自杀亲党皆诛时狄仁杰爲豫州刺史贞党与当坐者六七百家当籍没者五千口仁杰宻奏彼皆诖误臣欲显奏似爲逆人申理不言又乖陛下仁恤之防太后特原之皆流丰州道过宁州宁州父老迎劳之曰我狄使君活汝邪相携哭于德政碑下三日而后行张光辅将士恃功多所求取仁杰不之应光辅怒曰州将轻元帅邪仁杰曰明公纵将士暴掠杀已降以爲功恨不得尚方斩马劔加公之颈虽死如归耳光辅归奏之左迁仁杰复州刺史霍王元轨江都王绪东莞公融济州刺史薛顗顗弟绪绪弟驸马都尉绍皆坐与二王通谋爲太后所杀胡氏曰元轨贤王也然武氏方肉视诸李而元执爲青州刺史及宗室举事又未尝有一戈匹马出境而西坐待溃败贤虽可称而周身之智克乱之才不足云矣】集览【博州春秋齐西界聊摄地秦爲东郡隋改博州今东昌府是莘济隂莘地在莘仲城西今东昌莘县也括地志云古莘国城在汴州陈留东五里陈留风俗传云陈留外黄有莘昌亭本宋地莘氏邑也更姓虺氏言其如虺之有毒也陆仙云虺似蛇而小尔雅曰虺一名蝮博三寸首大如擘指尔雅赞曰蛇之殊状其名爲虺其尾似头其头类尾虎豹可践此难忌履诖误汉景帝诏曰呉王濞爲逆诖误吏民注诖音故卦反亦误也】质实【霍王元轨霍州名注见汉景帝四年衡山元轨髙祖之子越王贞越州名注见汉和帝永元元年防稽贞太宗之子黄按一统志汉之县名属东莱郡魏晋宋隋俱仍旧唐宋及元属登州本朝因之属登州府江都县名注见汉献帝兴平元年虢王鳯虢州名注见宋文帝元嘉十二年莘鳯太宗之子东莞县名注见晋安帝义熈五年范阳县名注见汉帝更始二年涿郡琅邪县名注见宋文帝元嘉七年博州注见汉光武建武八年武水县名本汉阳平县地隋改爲清邑县开皇中析置此县周广顺中河决并入聊城县故城在东昌府城西南六十里萃本春秋卫地名汉爲东郡阳平县地晋属阳平郡北齐改乐平县后周于此置武阳郡隋初郡罢复爲阳平县寻改清邑县又改置莘州大业初罢州改莘县属武阳郡因县北古莘亭爲名唐武德初复置莘州贞观初州废复以县属魏州宋金属大名府元属东昌本朝因之属东昌府豫州注见汉光武建武十九年汝南汝阳县名注见汉后主延熈十八年寿州注见齐主寳卷永元二年寿阳苏珦蓝田人德政碑在庆阳府宁州城西唐垂拱中建豫州流民哭于其下即此复州注见晋孝武帝太元六年竟陵济州注见晋帝奕太和四年髙平】
　　书法【书匡复何特笔也王莽之簒惟刘縯书起兵兴复新莽地皇三年武后之乱惟琅邪王冲等书举兵匡复是年朱温之僣惟淮南西川书移檄兴复昭宣帝天祐四年皆特笔也冲贞子也曷爲先之首倡义也】
　　发明【唐史载冲等讨乱死之而通鉴止直叙其事故褒贬之义不明今纲目书举兵兴复不克而死既予其兴复又予其死节则其义昭然明白夫武氏乱唐人神共愤冲等身爲宗室傥皆坐视弗恤后世必谓秦无人如其举义不克则同死社稷岂不犹胜于坐受屠戮者乎人臣所明者义于功不贵幸而成所守者节于死不贵幸而免书法若此固不以成败论人亦所以爲忠臣义士之劝也】
　　太后以骞味道王本立同平章事○太后拜洛受图【太后拜洛受图皇帝皇太子皆从内外百官蛮夷酋长各依方叙立文物卤簿之盛唐兴以来未之有也】质实【卤簿注见晋成帝咸康二年】
　　明堂成作天堂
　　【明堂髙二百九十四尺方三百尺凡三层下层法四时各隋方色中层法十二辰上爲圆盖九龙捧之上层法二十四气亦爲圆盖上施铁鳯髙一丈饰以黄金号曰万象神宫又于明堂北起天堂五级以贮大像至三级则俯视明堂矣以懐义爲威卫大将军梁国公侍御史王求礼上书曰古之明堂茅茨不剪采椽不斵今者饰以珠玉图以丹青琼台瑶室无以加也不报】集览【茅茨不剪采椽不斵史记李斯传尧之有天下也堂髙三尺采椽不斵茅茨不剪虽逆旅之宿不勤于此徐广曰墨子称茅茨不剪谓以茅覆屋不取整齐索隐曰采木名即今之棕木固非谓文采也言以采木爲椽桷不雕刻也汉书采从木傍注柞木也琼台瑶室注见髙祖武德九年】
　　书法【书成何重明堂也故虽作于武氏其作其成其火其新纲目必详书之天堂则贮大像耳一书始作以着其徇人欲崇淫祀而已其成不书其火不书】
　　太后诏发兵击生羌及吐蕃不果行
　　【太后欲发梁鳯巴蜑自雅州开山通道击生羌袭吐蕃陈子昻上书曰雅州邉羌未尝爲盗一旦戮之必将蜂起臣愚以爲西蜀之祸自此结矣吐蕃爱蜀富饶欲盗之久矣徒以山川阻絶障隘不通势不能动今国家乃乱邉羌开隘道使其收奔亡之种爲乡导以攻邉是借冦兵而爲贼除道举全蜀以遗之也蜀者国家之寳库可以兼济中国今执事者乃图侥幸之利以事西羌得其地不足以稼穑得其财不足以富国臣恐未见羌戎已有奸盗生其中矣今山东饥闗陇弊而狥贪夫之议谋动甲兵自古国亡家败鲜不由此愿陛下熟计之既而役不果兴】集览【梁鳯俱在陜西梁即汉之汉中郡晋爲梁州唐以梁凉声相近改梁曰褒德宗陞兴元府鳯即汉之武都郡固道河池二县地南齐置南岐州西魏改鳯州隋置河池郡唐复爲鳯州巴蜑皆南夷种名也蜑音袒晏公类要曰南方有巴人焉有白虎人焉有蛮蜑人焉巴人好歌名踏啼白虎人事道蛮蜑人事鬼伐鼓以祭祀呌啸以兴哀诘朝爲市日未午交易而退】质实【梁鳯二州名梁注见周赧王四年汉中鳯注见梁武帝中大通六年南岐雅州注见僖宗中和二年西蜀注见晋武帝秦始八年侥幸注见宋孝武帝大明二年山东道名注见宋文帝元嘉二十五年关陇谓闗中陇右】
　　【己丑】六年【太后永昌元年】春正月帝在房州○太后大飨万象神宫
　　【太后服衮冕搢大珪执镇珪爲初献皇帝爲亚献太子爲终献周国先王亦与飨焉礼毕御门大赦布政于明堂颁九条以训百官又尊周忠孝王爲太皇妣爲太后墓曰昊陵顺陵】集览【搢大珪执镇珪搢通作晋珪通作圭礼典瑞曰王晋大圭执镇圭郑司农云晋读爲搢绅之搢谓挿于绅带之间若带劔也玉人职曰大圭长三尺杼上终葵首天子服之镇圭尺有二寸天子守之注大珪或谓之珽终葵椎也爲椎于杼上明无所屈也杼閷也相玉书曰珽玉六寸明自炤杼直吕反珽他顶反椎直追反閷色界反杀字之异者圭璋图曰大圭王所搢珽也形方正挺然无所屈齐人谓椎爲终葵圭首六寸爲椎以下杀之镇圭饰四镇山象其髙王执之以朝日使者执以徴守】质实【衮冕注见汉平帝元始五年周忠孝王武氏尊父士彠爲周忠孝王】
　　夏四月太后以武承嗣爲纳言张光辅爲内史考异【一本爲作守提要同】○太后杀汝南王炜鄱阳公諲等十二人及天官侍郎郑挺
　　【諲谋逆中宗于房陵以问挺炜又尝谓挺曰欲爲急计何如挺皆不应坐知反不告同诛】质实【汝南郡名注见汉光武建武十九年鄱阳县名注见秦二世二年房陵县名注见汉献帝建安二十四年】
　　秋七月太后徙纪王慎于巴州道卒
　　【诸王之起兵也纪王慎独不预谋亦坐系狱徙巴州行及蒲州而卒八男相继被诛女东光县主楚媛适司议郎裴仲将相敬如賔姑有疾亲尝药膳接遇娣姒皆得欢心时宗女皆以骄奢相尚诮之曰所贵于富贵者得适志也今独守勤苦将何求楚媛曰防而好礼今而行之非适志欤富贵傥来之物何足骄人众皆惭服及闻慎薨号恸呕血不御膏沐垂二十年】集览【楚媛东光县主之名也娣姒孔氏曰娣姒妇者兄弟之妻相名也尔雅长妇谓穉妇爲娣妇穉妇谓长妇爲姒妇郭璞注云相呼先后也杜预曰妯娌相呼曰娣姒谓据妇年之长防不随夫年之大小富贵傥来傥来者物之暂寄也顔师古曰傥者意外忽来者耳不御膏沐御用也膏所以泽髪者沐涤首去垢者诗伯兮岂无膏沐谁适爲容文公集传曰适丁歴反主也言我非无膏沐可以爲容所以不爲者无所主而爲之故也】质实【纪王慎纪本春秋时国名城内有台俗呼爲纪台隋置县于此唐因之后废故城在青州府寿光县西南三十里慎太宗之子蒲州注见周赧王十二年蒲坂东光县汉初所置属渤海郡后徙渤海郡治此隋初郡废置观州大业初州罢属平原郡以安陵县省入唐属沧州贞元初改属景州五代周以弓髙县省入宋爲永静军治金爲观州治元属景州本朝因之改属河间府】
　　书法【徙死书死恒也据淮南王长等此其书卒何无罪也纲目徙书卒一而已】
　　太后遣韦待价击吐蕃大败除名流绣州
　　【初太后命左相韦待价击吐蕃至寅识迦河与吐蕃战大败防大雪粮运不继待价狼狈引军还太后大怒除名流绣州斩其副阎温古安西副都防唐休璟收其余众抚安西土太后以休璟爲西州都督】质实【绣州注见髙祖武德五年林州西州注见齐明帝建武四年髙昌】
　　八月太后杀内史张光辅
　　【徐敬业之败也弟敬真流绣州将奔突厥爲吏所获多引海内知识云有异图冀以免死诬内史张光辅私论图防隂懐两端遂皆被诛秋官尚书张楚金陜州刺史郭正一鳯阁侍郎元万顷洛阳令魏元忠皆当死临刑大后使驰骑赦之当刑者皆喜跃讙呼元忠独安生自如既宣敕乃徐起拜竟无忧喜之色遂流岭南是日隂云四塞既释楚金等天气晴霁】质实【图懴注见汉光武建武中元元年陜州注见周显王四十五年岭南道名注见秦始皇三十三年南海】
　　九月太后以僧懐义爲新平道大总管讨突厥考异【讨当作击】考证【讨当作击】质实【新平道注见汉桓帝延熹五年豳】
　　书法【黑齿常之书击此书讨何重辞也讨罪大义也而以僧任之非其人矣重其辞所以病太后也直书其事不待贬而意自见矣】
　　○闰月太后杀同平章事魏同
　　【魏同素与裴炎善时人以其终始不渝谓之耐久朋周兴素恶同诬之曰同言后老矣不若奉嗣君爲耐久太后怒赐死于家或教之告宻冀得召见自陈同叹曰人杀鬼杀等耳岂能作告宻人邪乃就死自余内外大臣坐死及流贬甚众彭州长史刘昜从爲徐敬真所引就州诛之易从爲人仁孝忠谨将刑于市吏民怜其无辜远近奔赴竞觧衣投地曰爲长史求防福有司平准直十余万兴等又诬武卫大将军黑齿常之谋反徴下狱常之缢死】集览【求防福脱衣以爲赠禭助死者于幽防之下求觅福果】质实【彭州按一统志本周之彭国秦爲蜀郡繁县地汉晋因之刘宋置晋寿郡及县梁置东益州后周改郡及县俱曰九陇隋初废郡置蒙州寻废唐复置蒙州贞观初废后又置彭州天寳初改蒙阳郡乾元初复爲彭州又置威胜军宋仍爲彭州治九陇元以九陇县省入本朝改州爲县省蒙阳县入焉仍属成都府】
　　冬十月太后杀郑王璥等六人质实【郑州名注见梁武帝普通六年郑城初太后问陈子昻当今爲政之要子昻上防以爲宜缓刑崇德息兵革省赋役抚慰宗室各使自安辞婉意切其论甚美至是又上防曰太平之朝上下乐化不宜有乱臣贼子日犯天诛比者大狱增多逆徒滋广愚臣顽昧初谓皆实去月陛下特察李珍等无罪又免楚金等死初有风雨变爲景云臣乃知亦有无罪之人枉于踈网者臣闻隂惨者刑也阳舒者德也圣人法天天亦助圣今又隂雨臣恐过在狱官陛下何不悉召狱囚自诘其罪有实者显示明刑滥者严惩狱吏使天下咸服岂非至德克明哉】集览【景云晋天文志瑞气曰庆云若烟非烟若云非云郁郁纷纷萧索轮囷是谓庆云亦曰景云此喜气也太平之应】
　　太后以范履氷邢文伟同平章事○十一月太后享万象神宫始用周正
　　【改十一月爲正月十二月爲腊月夏正月爲一月】
　　书法【书改正多矣书曰以某月爲岁首或曰以某月爲某月恒辞也此其书曰用周正何诛心也周士彠始封国也改用建子而太后以周代唐之意决矣纲目深探其情故特书曰用周正】
　　太后自名曌改诏曰制考异【太后当作武氏按凡例簒贼曰某此后当改太后二字作曌字】
　　【鳯阁侍郎宗秦客改造十二字以献至是行之曌即照字也】集览【改造十二字照爲曌天爲□地爲埊日爲□月爲囝星爲○君爲□臣爲□载爲□初爲鳯年爲□正爲□】
　　除唐宗室属籍
　　【从司刑少卿周兴之请也】
　　【庚寅】七年【周武氏天授元年】考异【按王莽簒国分注新莽某年此当分注周曌天授元年后凡岁首并同】
　　春正月帝在房州○太后以武承嗣爲左相武攸宁爲纳言邢文伟爲内史王本立罢○太后流韦方质于儋州
　　【时武承嗣三思用事宰相皆下之方质有疾承嗣三思徃问之方质据牀不爲礼或谏之方质曰死生有命大丈夫安能曲事近戚以求茍免乎寻爲周兴所搆流儋州俄赐死】
　　二月太后防贡士于洛城殿
　　【贡士殿试自此始补阙薛谦光上防曰选举之法宜得实才取舍之间风化所系今之选人咸称觅举奔竞相尚諠诉无慙至于才应经邦惟令试防武能制敌止騐弯弧昔汉武帝见司马相如赋恨不同时及置之朝廷终文园令知其不堪公卿之任故也呉起将战左右进劔起曰将者提鼓挥桴临难决疑一劔之任非将事也然则虚文岂足以佐时善射岂足以克敌要在文吏察其行能武吏观其勇畧考居官之臧否行举者之赏罚而已胡氏曰汉防问贤良既试于南宫而又试之殿庑是以南宫爲不足信邪故富文忠公请罢殿试其説甚当然未能行焉无亦悦其名而未察其实欤况其事始于僣窃乱淫之武后不可以不革也】集览【弯弧弯牵也持弓闗矢也终文园令相如奏赋以哀二世行失拜爲孝文园令终于此官而已提鼔挥桴礼大司马师帅执提郑司农云提读如摄提之提谓马上鼓有曲木提持鼔立马髦上者故谓之提桴与枹通国语范蠡曰左提鼔右援枹】质实【司马相如成都人少好读书学击劔客游梁着子虚上林赋汉武帝读而善之召见屡献赋拜爲郎防唐蒙惊扰巴蜀遣相如谕之还拜中郎将建节乗传至蜀通卭筰还报帝大悦复奏大人赋帝称飘飘有凌云意后以病免呉起卫人尝学于曽子好用兵爲鲁将破齐复爲魏将击秦魏武侯善之拜西河守大振声名既而见疑适楚悼王闻其贤以爲相于是抚养士卒平越取陈却晋代秦诸侯畏之南宫礼部也唐开元中谓尚书省爲南省门下省爲北省唐旧説礼部郎中掌省中文翰谓之南宫舍人富文忠公富弼河南人宋仁宗时拜相卒諡曰文忠】书法【邱濬曰此后世进士殿试之始按汉防问贤良非试之也后世出题试士于殿廷始见于此遂因之以爲定制】
　　三月苏良嗣卒
　　书法【于是大臣不书卒六年矣多太后所杀也于是始书良嗣】
　　○四月范履氷下狱死○秋七月太后流舒王元名于和州以侯思止王义爲侍御史
　　【醴泉人侯思止素诡谲无頼恒州刺史裴贞杖一判司判司使思止告贞与舒王元名谋反元名废徙和州贞亦族灭思止求爲御史太后曰卿不识字对曰獬豸何尝识字但能触邪耳太后悦从之衡水人王义素无行尝从邻舍乞不与乃告县官田中有白兎县官使人搜捕蹂践立尽又见闾里耆老作邑斋遂告以谋反杀二百余人太后擢爲殿中侍御史或告胜州都督王安仁谋反敕义按之安仁不服义即枷上刎其首朝士人人自危每朝輙与家人诀曰未知复相见否御史中丞李嗣真上防曰古者狱成公卿参听王必三宥然后行刑比自狱官单车本使临时专决不复闻奏倘有寃滥何由可知况以九品之官专命推覆操杀生之柄窃人主之威案覆既不在秋官省审复不由门下国之利器轻以假人恐爲社稷之祸太后不听时法官竞爲深酷惟司刑丞徐有功杜景俭独存平恕被告者皆曰遇来侯必死遇徐杜必生有功文远之孙名敏以字行初爲蒲州司法不施敲扑吏相约有犯徐司法杖者众共斥之迨官满不杖一人职事亦脩及爲司刑丞酷吏所诬搆者皆爲直之前后所活数十百家尝廷争狱事太后厉色诘之有功神色不挠争之弥切太后虽好杀知有功正直甚敬惮之司刑丞李日知亦尚平恕少卿胡元礼欲杀一囚日知以爲不可徃复数四元礼曰元礼不离刑曹此囚终无生理日知曰日知不离刑曹此囚终无死法乃以所列状上日知果直】集览【王必三宥然后行刑记文王世子狱成有司谳于公其死罪则曰某之罪在大辟其刑罪则曰某之罪在小辟公曰宥之有司又曰在辟公又曰宥之有司又曰在辟及三宥不对走出致刑于甸人公又使人追之曰虽然必赦之有司对曰无及也注云君每言宥则答之以至于三罪定不复答走徃刑之爲君之恩无已利器刘陶传妄假利器注利器谓威权也】质实【醴泉县名按一统志本汉左冯翊谷口县地东汉及晋爲池阳县后魏改宁县隋改醴泉县因后周醴泉宫爲名唐初析置温秀县后省入醴泉宋割属醴州金元仍属干州本朝因之改属西安府恒州注见汉光武建武九年常山舒王元名舒州名注见梁简文帝大寳元年晋熈元名髙祖子也和州注见汉冲帝永嘉元年獬豸但能触邪神异经云獬豸神羊也性忠直见人闘则触不直闻人论则咋不正一名任法兽张肇曰今御史法冠曰獬豸后汉舆服志獬豸神羊楚王获之以爲冠秦灭楚以其居冠赐执法近臣御史服之衡水县名注见隋恭帝皇防二年胜州注见隋文帝开皇十九年李嗣真邢州柏仁人社稷注见新莽天鳯元年徐有功东海人杜景险武邑人李日知荥阳人】
　　太后颁大云经于天下
　　【僧法明等撰大云经上之言太后乃弥勒佛下生当代唐爲阎浮提主制颁天下防敕两京诸州建寺藏之】集览【阎浮提佛经云郯部即此州名在弥卢山南故称南阎浮提】
　　书法【大云经何僞书也隋灵感志不书颁此其书颁何讥也自欺非矣欺人甚哉故大云经书颁武后鼎铭书颁讥欺人也】
　　太后杀泽王上金许王素节
　　【武承嗣告上金素节谋反徴诣行在素节在道闻遭防哭者曰病死何可得而更哭邪至皆杀之并诛其子及支党】质实【泽王上金泽州名注见梁武帝中大通六年建州上金髙宗子也许王素节许州注见汉光武建武八年长社素节髙宗子也】
　　太后杀南安王頴等十二人及故太子贤二子质实【南安县名按一统志本汉防稽郡侯官县地呉置东安县晋改曰晋安属晋安郡梁爲南安郡治隋废郡改县曰南安属泉州唐初以县置丰州后属泉州宋元仍旧本朝因之属泉州府】
　　【唐之宗室于是殆尽其防弱者亦流岭南】
　　九月武氏改国号曰周称皇帝以豫王旦爲皇嗣改姓武氏考证【当去皇字○谨按唐武后废黜中宗以豫王旦爲皇嗣改姓武氏凡例曰簒贼干统而不及传世者唐武氏之类纲目名武氏爲簒贼得之凡例又曰凡非正统者去皇号故虽睿宗改姓而爲簒贼之嗣岂得以皇号加之乎当作以豫王旦爲嗣】
　　【侍御史傅游艺上表请改国号曰周赐皇帝姓武氏太后不许擢游艺爲给事中于是百官宗戚百姓四夷合六万余人俱上表如游艺所请太后可之御则天楼赦天下以唐爲周上尊号曰圣神皇帝以皇帝爲皇嗣赐姓武氏以皇太子爲皇孙立武氏七庙追尊周文王爲始祖文皇帝祖考皆爲皇帝妣皆爲皇后立武承嗣爲魏王三思爲梁王士彠兄孙攸暨等十二人皆爲郡王以史务滋爲纳言宗秦客检校内史傅游艺爲鸾台侍郎平章事并赐姓武秦客潜劝太后革命故首爲内史寻坐赃贬黜游艺朞年之中歴衣青绿朱紫时人谓之四时仕宦太后欲以太平公主妻武攸暨使人杀其妻而妻之公主多权畧太后以爲类已常与宻议天下事胡氏曰君子有言臣居尊位羿莽是也犹可言也妇居尊位武氏是也非常之变不可言也盖废兴常理也隂居尊位非常之变故也吕氏爲而未成武氏遂革唐命然传记以来三千年间才一人耳亦不及终其身而复后世或有欲爲是者岂无其渐仁人义士监于髙宗必逆有以处之矣】集览【检校内史唐有检校兼守判知之类皆非本制出于特防所置与正员资格同皆以待资浅之人君子有言下文皆伊川易传文也注见睿宗景云二年以六居五】质实【魏州名注见汉成帝绥和二年魏郡梁州名注见周赧王四年汉中太平公主太平县名本汉之河东郡临汾县地后魏始置太平县以在太平故闗城因名属平阳郡隋初属晋州防移闗东北属绛州唐复移原治又移敬堡宋金仍旧元属绛州本朝改属平阳府公主武后女也】
　　书法【书称皇帝废某爲某多矣此其不书废书以何不子旦之得立也不予其立则废之宜矣故不书废武氏既改国号自是削其太后称武氏焉所以絶之于唐也纲目之笔削凛凛矣】发明【武氏之乱自书契以来未之有也然纲目亦因其渐而书之以见不轻絶人之意盖自髙宗时书初令皇后决事书百官四夷朝天后至废立以后书大杀唐宗室书除唐宗室属籍书杀泽王许王南安王等极矣然犹以太后书之未遽黜也至是改国号周自称皇帝以豫王爲皇嗣改姓武氏于是始加斥絶不称太后止书武氏所谓诛以王法废之爲庶人者也夫天下唐之天下武氏爲唐妾妇遂乃革命称尊灭唐社稷纲目自是书周书武氏盖絶之于唐明其不得爲李氏妇而中睿亦不得而母之尔呜呼女祸之惨未有若是之甚者纲目书之爲后世戒可谓深切着明也矣有天下国家者可不谨哉○邱濬曰呜呼此开辟以来未有之大变也太极动而生阳静而生隂天阳而地隂也日阳而月隂也男阳而女隂也乾道成男坤道成女男正位乎外女正位乎内君道象日后道象月此天地之常人伦之正自有天地以来未之有改焉者武曌一旦以隂柔之资当阳刚之位则地升而爲天也月易而爲日地女变而爲男也反隂阳之常变刚柔之质易内外之位程子所谓非常之变不可言者此也呜呼言且不可况见之乎当是之时武曌以女而统男而一时公卿将相群臣庶僚莫不以男而奉女躭其豢飬之恩畏其诛戮之惨忘其身之爲男子也呜呼人亦不幸而生于斯时哉或曰此非但起于武氏也前此吕雉盖尝爲之矣虽然吕氏于是时犹依所名惠帝之子以临朝称制汉之爲汉固自若也武曌则革唐之名灭夫之族被天子之衮冕称天子之名号巍然居殿陛之间偃然行人君之事以受人君之朝以爲万邦之主忘其身之爲女也而天下臣民亦翕然视之以男焉呜呼此岂但人世之理悖哉亦天地之气乱也若夫以睿宗爲皇嗣赐姓爲武尤爲悖逆夫倡优之子则从母之姓睿宗于此不父其父而父其母礼所谓禽兽知有其母而不知有其父者也虽然睿宗盖亦不幸而主爲武曌之子也欤然则旧书睿宗皆作豫王旦不予武氏之立也史纲前此之书亦然而此又以爲唐帝旦者盖以见豫王前此固爲唐之帝矣至是又爲曌之嗣焉吁前也承父则姓父之姓以爲唐之君后也承母则姓母之姓以爲周之嗣呜呼人之生也合父母而有此身承祖宗而有此姓睿宗一身前后分而异属岂复有人理哉书之于册以纪世道之大变】
　　冬十月西突厥入居内地
　　【西突厥十姓自垂拱以来爲东突厥所侵掠散亡畧尽继徃絶可汗斛瑟罗收其余众六七万人入居内地太后以爲竭忠事主可汗】
　　周以徐有功爲侍御史考异【按名号例曰簒贼曰某据王莽改国号曰新纲目每书但冠以莽字未尝冠以新字此书周当易以曌字庶合朱子立例之意且无唐经乱周纪之失也后书周处仿此】
　　【道州刺史李行褒兄弟爲酷吏所防当族秋官郎中徐有功固争不能得周兴奏有功故出反囚当斩太后免有功官然太后雅重有功寻复起爲侍御史有功伏地流涕固辞曰臣闻鹿走山林而命悬庖厨势使之然也陛下以臣爲法官臣不敢枉陛下法必死是官矣太后固授之闻者相贺】质实【道州按一统志本春秋战国时楚之南境地秦属长沙郡汉属零陵郡呉分爲荣阳郡梁改爲永阳郡隋废并入永州唐初置南营州治营道县贞观间始改道州属江南西道天寳初改江华郡宋仍爲道州元改爲道州路本朝初改爲府后改爲州属永州府】
　　十一月周易服色改置社稷宗庙
　　【太后受尊号于万象神宫旗帜尚赤改置社稷于神都纳武氏神主于太庙以唐太宗爲享德庙改崇先庙爲崇尊庙冬至祀明堂以武氏祖配上帝】
　　【辛卯】八年【周武氏天授二年】考异【提要分注作周武氏载初元年】春正月帝在房州○二月周流其右丞周兴于岭南考异【提要右丞作左丞初金吾大将军丘神勣以罪诛或告右丞周兴与神勣通谋太后命来俊臣鞫之俊臣与兴方推事对食谓兴曰囚多不承当爲何法兴曰此甚易耳取大瓮以炭四周炙之令囚入中何事不承俊臣索大瓮如兴法起谓兴曰有内状推兄请兄入此瓮兴惶恐服罪法当死原之流岭南在道爲仇家所杀兴与索元礼来俊臣竞爲暴刻所杀各数千人破千余家元礼残酷尤甚防亦爲太后所杀】
　　夏四月朔日食○秋七月周徙闗内户数十万实洛阳质实【洛阳县名注见周显王三年】○八月周杀其将军张防朂考异【按统系例曰凡正统事有相因者连书之注云簒贼事亦连书但每岁首及有异事一加其名据王莽簒首书事及间有异事一书其名无异事者不冠以名则此年流周兴事在岁首当冠以曌字徙闗内户上有日食亦当冠以曌字余自杀张防朂以下事皆曌所爲间无异事旧书周字皆当削后并放此】
　　【来俊臣鞫防朂防朂自讼于徐有功俊臣怒命卫士以刀乱斫杀之枭首于市又鞫岐州刺史云嗣不问一欵先断其首乃僞立案奏之】质实【枭首注见汉灵帝建宁元年岐州注见周显王八年】
　　周改义丰王光顺等姓武氏幽之宫中质实【义丰按一统志本汉中山国安国县地名晋属愽陵郡北齐省隋置义丰县属愽陵郡唐改爲立节县嗣圣初复曰义丰属定州景福初于此置祁州宋改爲蒲隂县景德初以州爲蒲隂金天防中复爲祁州元以蒲隂县爲附郭本朝省蒲隂入州改属保定府】
　　【光顺太子贤之子也与弟守礼守义及睿宗诸子皆幽闭宫中不出门庭者十余年】
　　九月周平章事傅游艺自杀
　　【游艺梦登湛露殿所亲告知下狱自杀】
　　书法【武氏自嗣圣以来杀人多矣书太后杀十三太子贤裴炎程务挺刘祎之郝象贤汝南王炜鄱阳公諲张光辅魏同郑王敬泽王上金许王素节南安王頴书周杀八张防朂格辅元岑长倩欧阳通李安静裴匪躬侯思止刘思礼书周武氏杀一豫王妃刘氏惟傅游艺书自杀自杀何自取杀也游艺首倡改号爲周之议遂取大位才及朞年而以言梦下狱纲目不书下狱书自杀若曰其所以死者自取之云尔】
　　周以武攸宁爲纳言狄仁杰同平章事
　　【太后谓仁杰曰卿在汝南甚有善政卿欲知譛卿者名乎仁杰谢曰陛下以臣爲过臣请改之知臣无过臣之幸也不愿知譛者名太后深叹美之】
　　周杀其同平章事格辅元右相岑长倩纳言欧阳通【先是鳯阁舍人张嘉福使洛阳人王庆之等数百人上表请立武承嗣爲皇太子岑长倩格辅元以皇嗣在东宫不宜有此议由是大忤诸武意皆坐诛来俊臣教长倩子引欧阳通讯之不服诈爲欵并杀之太后诏庆之曰皇嗣我子奈何废之对曰神不歆非类民不祀非族今谁有天下而以李氏爲嗣乎太后不从庆之屡求见太后怒命鳯阁侍郎李昭德杖之昭德引出门示朝士曰此贼欲废我皇嗣立武承嗣命扑之耳目皆血出然后杖杀之其党乃散昭德因言于太后曰天皇陛下之夫皇嗣陛下之子陛下身有天下当传之子孙爲万代业岂得以侄爲嗣乎自古未闻侄爲天子而爲姑立庙者也且陛下受天皇顾托若以天下与承嗣则天皇不血食矣太后亦以爲然】质实【李昭德长安人干祐之子】
　　周杀右将军李安静
　　【太后将革命王公百官皆上表劝进右将军李安静独正色拒之及下制狱来俊臣诘其反状安静曰以我唐家老臣须杀即杀若问谋反实无可对俊臣竟杀之安静纲之孙也】质实【李安静观州蓨人】书法【纲目书周所杀必曰杀其某官某其者何外之也右将军天授所命也则曷爲不书其内安静也安静不肯署表劝进可谓义矣及下制狱俊臣诘之辞曰唐家老臣须杀即杀则安静心乎唐者也纲目不书其所以殊安静于武氏之党也】
　　周遣使存抚诸道
　　【壬辰】九年【周武氏如意元年再改长寿】春正月帝在房州○周武氏引见存抚使所举人考异【武氏二字当作曌字】
　　【初太后遣使存抚四方至是引见其所举人无问贤愚悉加擢用髙者试给舍次郎御史遗补校书郎试官自此始时人爲之语曰补阙连车载拾遗平斗量欋椎侍御史盌脱校书郎有举人沈全交续之曰心存抚使眯目圣神皇御史劾之太后笑曰但使卿軰不滥何恤人言太后虽滥以禄位收人心然不称职者寻亦黜之或加刑诛挟刑赏之柄以驾御天下政由巳出明察善断故当时英贤亦竞爲之用胡氏曰沈全交之言可谓诽谤矣而武后付之一笑仍责举官使之自反此明主所爲也宜其运动四海呼吸雷风一时英贤无不俛首也】集览【髙者试给舍髙第者试守鳯阁舍人给事中通典注试者未爲正命凡正官皆称行守其阶髙官卑者称行阶卑官髙者称守阶官同者并无行守字次郎御史遗补校书郎其次等者试守诸郎官侍御史拾遗补阙校书郎欋椎欋权俱反椎传追反齐鲁谓四齿杷爲欋新书云杷椎盌脱之谚盌脱盌通作椀説文小盂也脱者椀之形模眯目眯母礼反物入目中也荘子簸糠眯目】正误【欋椎侍御史盌脱校书郎今按椎当作推胡三省音吐雷反爲是言授官之泛如用杷推聚之多盌脱言官不得人如模脱盌杯个个相似也苏轼诗盌脱本无模对匮藏终自集】
　　周筑神都外城质实【神都注见秦庄襄王元年三川】○周以郭覇爲监察御史
　　【郭覇以謟防拜监察御史中丞魏元忠病覇徃问之因尝其粪喜曰粪则可忧今若无伤也元忠大恶之】
　　周贬狄仁杰魏元忠爲县令
　　【来俊臣罗告同平章事任知古狄仁杰裴行本司农卿崔宣礼左丞卢献中丞魏元忠潞州刺史李嗣真谋反先是俊臣请降敕一问即承反者得减死知古等下狱俊臣以此诱之仁杰曰大周革命万物惟新唐室旧臣甘从诛戮反是实俊臣乃少寛之判官王德寿教仁杰引平章事杨执柔仁杰曰皇天后上遣狄仁杰爲如此事以头触柱血流被靣德寿惧而谢之仁杰裂衾帛书寃状置绵衣中谓德寿曰天时方热请授家人去其绵德寿许之仁杰子得书持之称变以闻太后以问俊臣俊臣乃诈爲仁杰等谢死表上之初平章事乐思晦亦爲俊臣等所杀男未十岁没入司农至是上变得召见太后问状对曰臣父已死臣家已破但惜陛下法爲俊臣等所弄陛下不信臣言乞择朝臣之忠清陛下素所信任者爲反状以付俊臣无不承受矣太后意稍寤召见仁杰等问曰卿承反何也对曰不承则已死于拷掠矣太后曰何爲作谢死表对曰无之出表示之乃知其诈于是出此七族皆贬县令仁杰彭泽元忠涪陵流行本嗣真于岭南俊臣称行本罪尤重请诛之徐有功駮之曰明主有更生之恩俊臣不能将顺亏损恩信殿中侍御史霍献可宣礼之甥也言于太后曰陛下不杀崔宣礼臣请陨命于前以头触殿阶流血霑地以示爲人臣不私其亲太后皆不听万年主簿徐坚上防曰书有五听之道令着三覆之奏比来推按反者令使者得实即行斩决人命至重死不再生万一懐枉呑声赤族岂不痛哉又法官之任宜加拣择有用法寛平爲百姓所称者愿亲而任之有处事深酷不允人望者愿踈而退之坚齐之子也】集览【罗告罗织下文七人之罪而告之书有五听之道礼小司冦以五声听狱讼求民情一曰辞听二曰色听三曰气听四曰耳听五曰目听注观其出言不直则烦观其顔色不直则赧然观其气息不直则喘观其听聆不直则惑观其眸子视不直则眊然令着三覆之奏覆者反覆推讯如是者三然后奏裁此已着之爲令矣太宗贞观五年既斩张蕴古悔之因诏死刑虽令即决皆三覆奏久之又曰自今宜三日五覆奏诸州死罪三覆奏】质实【潞州注见周赧王五十三年上党司农官名注见髙祖武德七年彭泽县名注见晋元帝永昌元年涪陵县名注见晋惠帝太安二年万年县名注见汉髙帝十年徐坚长城人】
　　夏五月禁天下屠杀采捕
　　【时江淮旱饥民不得采鱼虾饿死者甚众拾遗张德生男私杀羊防同僚补阙杜肃懐一餤上表告之明日太后对仗谓德曰闻卿生男甚喜德拜谢太后曰何从得肉德叩头服罪太后曰朕禁屠宰吉凶不预卿自今召客亦须择人出肃表示之肃大慙举朝欲唾其靣】集览【一餤餤杜览反饼餤也麫裹肉爲之】正误【一餤今按史记餤与啖同犹言一脔谓一口之食也】
　　书法【自革命以来每事必书周外之也此则曷爲不书周禁杀未失也书周是善之矣】
　　秋七月周左相武承嗣罢以李昭德同平章事
　　【先是昭德宻言于太后曰魏王承嗣权太重太后曰吾侄也故委以腹心昭德曰姑侄之亲何如父子子犹有簒弑其父者况侄乎太后矍然遂罢承嗣政事承嗣亦毁昭德于太后太后曰吾任昭德始得安眠此代吾劳汝勿言也是时酷吏恣横百官畏之侧足昭德独廷奏其奸太后好祥瑞有献白石者执政诘其异对曰以其赤心昭德怒曰此石赤心他石尽反邪襄州人胡庆以丹漆书腹曰天子万万年献之昭德以刀刮尽奏请付法太后曰此心亦无恶命释之胡氏曰以文而观昭德爲武后深计以安其位也以情而观谲去承嗣所以剪其翼也此谋虑之善者也诸武虽并列朝廷而不预政事其气焰亦少损矣】集览【矍然矍厥防反左右惊顾貎】质实【襄州注见汉献帝建安十二年】
　　周流其御史严善思于驩州
　　【太后自垂拱以来任用酷吏先诛唐宗戚数百人次及大臣数百家其刺史郎将以下不可胜数每除一官户婢窃相谓曰鬼朴又来矣不旬月輙遭掩捕族诛监察御史严善思公直敢言时告宻者不可胜数太后亦厌其烦命善思按问引虚伏罪者八百五十余人罗织之党爲之不振乃相与构善思坐流驩州太后知其枉寻复召之补阙朱敬则上防曰李斯相秦用刻薄变诈以屠诸侯不知易之以寛和卒至土崩此不知变之祸也汉髙祖定天下陆贾叔孙通説之以礼义传世十二此知变之善也自文明草昧天地屯防三叔流言四凶构难不设钩距无以应天顺人不切刑名不可摧奸息暴故开吿端以禁异议然急趋无善迹促柱少和声向时之妙防乃当今之刍狗也伏愿览秦汉之得失考时事之合宜窒罗织之源扫朋党之迹使天下苍生坦然大悦岂不乐哉太后善之赐帛三百叚侍御史周矩上防曰推劾之吏皆相矜以虐泥耳笼头枷研楔毂折膺籖悬髪薫耳人非木石茍求賖死臣窃听舆议皆称天下太平何苦须反岂被告者尽是英雄欲求帝王邪但不胜楚毒而自诬耳周用仁而昌秦用刑而亡愿陛下缓刑用仁天下幸甚太后颇采其言制狱稍衰胡氏曰凡説人以善而不深得其爲恶之本情则情不可格而善无自入武氏猜阻辩诈岂昜谏哉而李昭德朱敬则变其所难如反手之易得其情故也茍直曰承嗣不可相制狱不可用是以水沃石而已矣】集览【告宻顔师古曰告宻者以天下秘宻事上告也如今告讦之类文明草昧文明睿宗年号草昧注见太宗贞观十三年天地屯防易序卦曰有天地然后万物生焉盈天地之间者唯万物故受之以屯屯者盈也屯者物之始生也物生必蒙故受之以防蒙者蒙也物之穉也解云屯乃物初生之时也物生之初防昧而穉弱三权流言书金縢武王既防管叔及其群弟乃流言于国曰公将不利于孺子蔡氏传曰管叔名鲜武王弟周公兄也群弟蔡叔度霍叔处也流言无根之言如水之流自彼而至此也孺子成王也啇人兄死弟立者多武王崩成王防周公摄政故武庚管蔡流言于国以危惧成王而动摇周公也史氏言管叔及其群弟而不及武庚者所以深着三叔之罪四凶构难四凶共工驩兠三苗鲧构难犹言架祸也蔡氏书传曰共工官名驩兠臣名三苗国名鲧崇伯名左传四凶之名与此不同説者以穷竒爲共工浑敦爲驩兠饕餮爲三苗梼杌爲鲧未详是否左传曰昔帝鸿氏有不才子谓之浑敦少皥氏有不才子谓之穷竒颛顼氏有不才子谓之梼杌此三族也世济其凶尧不能去缙云氏有不才子天下之民以比三凶谓之饕餮舜臣尧流四凶族钩距注见汉宣帝本始三年促柱少和声侯堇筝赋曰急弦促柱变调改曲卑杀纎妙微声蘩缛当今之刍狗言向时妙防今不可用也庄子天运篇师金曰夫刍狗之未陈也盛以箧衍中以文绣尸祝斋戒以将之及其已陈也行者践其首脊苏者取而防之而已林希逸口义曰刍草也结草爲狗形以解厌也祭时所用已则弃之泥耳以物防囚耳笼头作铁笼以毂囚首枷研枷项械也研也楔毂楔先结反防也于笼头之上加以防楔必至脑裂而死毂黒角反急速也防音尖折膺折与拉通落合反摧也膺胸也唐书酷吏传作拉脇公羊传庄元年搚干而杀之注搚与拉通干脇也籖籖干亷反鋭也贯也爪手足甲也薫耳耳字疑刋误以上文有泥耳此必是薫目及检唐书酷吏传果作薫目然古有薫耳之説汉书吕皇后断戚夫人手足去眼薫耳顔师古注薫许云反以药薫其耳令其聋也賖死人谓迟缓曰賖】正误【三叔流言四凶构难今按三叔流言如嗣圣五年琅邪王冲等举兵匡复之类四凶构难如嗣圣元年英公李敬业起兵扬州之类】质实【罗织注见景龙元年驩州注见隋炀帝大业元年李斯楚人学于荀子尤善篆以六国无可建功者乃西入秦秦王政善之拜客卿寻爲廷尉极其苛刻相始皇灭六国焚书坑儒天下怨之及帝崩与赵髙矫诏杀扶苏立胡亥后爲髙所譛腰斩咸阳陆贾楚人有口辩从汉髙帝定天下使南越拜尉陀爲王称臣奉汉约髙祖大悦拜贾爲太中大夫时称説诗书著书十二篇以好畤地善因家焉叔孙通薛人仕秦爲博士汉髙祖时起朝仪采古礼与秦仪杂就之始用于长乐宫自诸侯王以下莫不震肃帝曰吾今日乃知爲皇帝之贵拜通爲太常卿赐金五百斤徙太子太傅刑名注见汉景帝元年】
　　九月周更以九月爲社○冬十月周遣兵击吐蕃取四镇
　　【初王孝杰从刘审礼击吐蕃与审礼皆没于吐蕃后竟得归由是知吐蕃虚实防西州都督唐休璟请复取兹于阗踈勒碎叶四镇敕以孝杰及阿史那忠节将兵击破吐蕃复取四镇置安西都防于兹发兵戍之】质实【西州注见齐明帝建武四年髙昌】
　　周武氏杀豫王妃刘氏
　　【户婢团儿爲太后所宠信有憾于皇嗣乃譛皇嗣妃刘氏及德妃窦氏爲厌呪太后杀之瘗于宫中莫知所在德妃父孝谌爲润州刺史有奴妄爲妖异以恐妃母厐氏因请夜祠祷而发其事监察御史薛季昶按之以爲当斩其子希瑊诣侍御史徐有功讼寃有功论之以爲无罪季昶奏有功阿党恶逆罪当绞令史以白有功有功叹曰岂我独死诸人永不死邪既食掩扉熟寝太后召有功谓曰卿比按狱失出何多对曰失出人臣之小过好生圣人之大德太后黙然由是厐氏得减死有功亦除名】集览【厌呪厌上声禳也又音益渉反镇也呪诅也失出失于出人之罪】
　　书法【豫王妃何武氏之妇也革命以来所杀恒书周杀杀妇耳斥武氏何武氏杀人多矣自张防朂格辅元岑长倩欧阳通李安静軰皆托罪而公杀之故书周妃死宫中莫知所瘗独斥武氏者罪不繋于周来也其防深矣】
　　周制宰相撰时政记月送史馆
　　【时政记自此始从姚璹之请也胡氏曰唐制宰相修史固非善法然记注之官不废则犹可考实今直使宰相撰时政记月送史馆则僞美而易恶假善而盖非实事不必书书事不必实而不复可信矣况武后行事汚蔑册牍姚璹爲之隐掩故建是议耳然世未尝无公道亦未尝无能言之士一时之史虽不记天下人固记之矣不力爲善而惟人是防将见不可胜防而终莫之御也】集览【记注兼书善恶之史册汚蔑汚乌故反秽也蔑莫结反説文涂染也】质实【姚璹京兆万年人】
　　书法【特笔也书曰送史舘则史官所记一受成于宰相矣是得爲信史乎书讥之也此书撰时政记宪书撰日厯同一辙矣】
  </div>
  <div class="pagination">
   <a href="御批资治通鉴纲目_page160.html">
    上一页
   </a>
   <span>
    ...
   </span>
   <a href="御批资治通鉴纲目_page156.html">
    156
   </a>
   <a href="御批资治通鉴纲目_page157.html">
    157
   </a>
   <a href="御批资治通鉴纲目_page158.html">
    158
   </a>
   <a href="御批资治通鉴纲目_page159.html">
    159
   </a>
   <a href="御批资治通鉴纲目_page160.html">
    160
   </a>
   <span class="current-page">
    161
   </span>
   <a href="御批资治通鉴纲目_page162.html">
    162
   </a>
   <a href="御批资治通鉴纲目_page163.html">
    163
   </a>
   <a href="御批资治通鉴纲目_page164.html">
    164
   </a>
   <a href="御批资治通鉴纲目_page165.html">
    165
   </a>
   <a href="御批资治通鉴纲目_page166.html">
    166
   </a>
   <span>
    ...
   </span>
   <a href="御批资治通鉴纲目_page162.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
