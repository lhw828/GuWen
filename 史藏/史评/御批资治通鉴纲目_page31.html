<!DOCTYPE html>
<html>
 <head>
  <meta charset="utf-8"/>
  <title>
   御批资治通鉴纲目 - 第 31 页/共 243 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   御批资治通鉴纲目 - 第 31 页/共 243 页
  </h1>
  <div class="content">
   发明【宣帝世鳯皇来集至是凡六书矣考之汉史则不止是而又播之诏令不一而足然纲目皆削而不录至于地震山崩祖庙坏宗庙火日食星孛雨雹杀人之异则备书于册所以抑祥瑞戒恐惧之意严矣居人上者不可不知】
　　丞相霸卒以于定国为丞相
　　○诏诸儒讲五经异同于石渠阁
　　【诏诸儒论五经异同萧望之等平奏上亲称制临决立梁邱易夏矦尚书谷梁春秋博士】集览【石渠阁萧何所造三辅黄图曰阁在未央殿比以藏秘书其下砻石为渠以导水若今之御沟因以名阁论五经异同施讐论易周堪孔霸论书薛广徳论诗戴圣论礼公羊则严彭祖谷梁则尹更始异同者谓与经防合否也平奏平谓无所可否上亲称制临决七制解称制卽制曰是已自临视其论议而断决可否梁邱易梁邱复姓名贺字长翁琅邪诸人从京房受易帝闻京房易明求其门人始得贺夏矦尚书夏侯复姓大夏侯名胜字长公东平人其先夏侯都尉从济南张生受尚书以族子始昌始昌胜小夏侯名建字长卿胜之从父子也胜以书授建建又事欧阳高由是尚书有大小夏候之学谷梁春秋谷梁复姓名淑一名赤字元始鲁人何休曰孔子至圣却观无穷知秦将必燔书故以春秋之说口授子夏子夏授谷梁谷梁为经作传以授孙卿卿授申公申公授江翁其后荣广大善谷梁以传蔡千秋宣帝好谷梁乃擢千秋为郎博士秦官掌通古今】正误【平奏今按平犹评也博雅订平也或云去声平其不平曰平】质实【一统志云石渠阁在西安府城中汉未央宫之北萧何所造以藏入关时所得秦圗书宣帝亦藏秘书于此其下礲石为渠以导水若今之御沟因以名阁】
　　书法【书嘉统一也书讲五经始此终纲目书讲五经二是年章帝建初四年】
　　皇孙骜生考异【当去皇字】
　　【皇太子所幸司马良姊病死太子忽忽不乐帝令皇后择后宫家人子得元城王政君送太子宫政君故绣衣御史贺之孙女也是岁生成帝于甲舘堂为世适皇孙帝爱之自名曰骜字太孙常置左右】集览【家人子外戚传曰昭仪位视丞相爵比诸矦王降至上家人子中家人子视有秩斗食云元城县名注见莽始建国三年甲舘畵堂舘通作观并去声甲观观名画堂堂名顔师古曰甲者甲乙丙丁之次画堂宫殿中彩画之堂】
　　书法【皇孙生不书书骜生何骜王政君所生也王氏之簒汉之中否自骜生始矣故谨书之终纲目书皇孙生一而已】
　　乌孙公主来归
　　【公主上书言年老思土愿归汉地天子闵而迎之待之如公主之制后二嵗卒】
　　书法【纲目公主和亲书归三是年唐肃宗乾元二年宁国武宗防昌三年太初】
　　【辛未】四年冬匈奴两单于俱遣使朝献
　　【汉待呼韩邪使有加】
　　【壬申】黄龙元年春匈奴呼韩邪单于来朝郅支徙居坚昆【郅支闻汉助呼韩邪自度力不能定匈奴欲与乌孙并力乌孙杀其使遣骑迎之郅支觉其谋击破乌孙乌揭丁令坚昆而并之畱都坚昆去单于庭七千里】集览【乌掲西域国名揭邱列反丁令注见武帝天汉元年丁灵坚昆西域国名在伊吾西焉耆北人皆赤髪绿晴唐初号结骨唐末改号黠戞斯】
　　三月有星孛于王良阁道入紫防宫集览【王良阁道天官书注正义曰王良五星在奎北河中天子奉御宫也阁道六星在王良北飞阁之道天子欲游别宫之道占一星不见则辇路不通动摇则宫掖之内兵起】○帝寝疾以史高为大司马车骑将军萧望之为前将军光禄勲周堪为光禄大夫受遗诏辅政领尚书事冬十二月帝崩
　　【班固曰孝宣之治信赏必罚综核名实政事文学法理之士咸精其能至于技巧工匠器械自元成间鲜能及之亦足以知吏称其职民安其业也遭値匈奴乖乱推亡固存信威北夷单于慕义稽首称藩功光祖宗业垂后嗣可谓中兴侔徳殷宗周宣矣】集览【综核七制解相参错为综不虗拘为核推亡固存书仲虺文也有亡道者则推而灭之有存道者则辅而固之今宣帝朝呼韩邪而固存之走郅支使远遁焉故此赞引仲虺诰语云信威北夷信读曰伸一说谓恩信及威声并着于北夷侔徳殷宗周宣殷高宗周宣王皆中兴之主今宣帝之徳可与侔齐也】正误【信威北夷今按信音伸为是】质实【周堪文安人】
　　书法【武帝之末始书受遗诏于是再见自是历东汉之世无书者至昭烈之末而后书贺善赞曰宣帝号尚严而篇中书寛恤之政四诏有大父母父母防勿繇诏子匿父母妻匿夫孙匿大父母皆勿治令郡国岁上系囚掠笞瘦死者以课殿最诏年八十以上非诬告人勿坐谓非恻隐之发乎惜夫信凤皇惑碧鸡而赵杨韩之死不免书杀此纲目所以责贤者之备也】
　　太子奭卽位尊皇太后曰太皇太后皇后曰皇太后考异【按元平元年已书宣帝尊上官后曰太皇太后此年再书疑羡】
　　书法【太皇太后何昭后上官氏也据下书太皇太后上官氏崩宣帝即位尝尊为太皇太后矣元帝视之则曽祖母也于是复称皇太后而书尊曰太皇太后者岂太皇太后之上无以称之故云尔欤】
　　【癸酉】孝元皇帝初元元年春正月葬杜陵质实【一统志云杜陵在西安府城东南一十五里乐游原有庙许后陵亦在焉】○赦○三月立倢伃王氏为皇后考异【按唐高宗永徽五年书立太宗才人武氏为昭仪以着高宗麀聚之丑而唐诏谓事同政君据甘露三年书皇孙骜生分注帝令皇后择后宫家人子得元城王政君送太子宫至是生成帝则此上当先书以宣帝宫人王氏为倢伃必传录阙漏】○以公田及苑振业贫民赋贷种食
　　书法【书嘉恤民也终纲日书以苑赋民三是年章帝建初元年晋穆帝永和元年燕以囿假民一初元二年】
　　○夏六月大疫诏损膳减乐府员省苑马以振困乏书法【书救灾也书大疫始此纲目书疫十有五而书大者十一秦戊午年宣帝元康二年并疫是年桓帝延熹四年灵帝建寜四年熹平二年光和二年五年中平二年后主建兴十二年晋甲午年乙未年并大疫惠帝元康六年七年并疫懐帝永嘉六年大度书救灾之政二宣帝元康二年是年而已】
　　○秋九月关东大水饥○以贡禹为諌大夫罢宫馆希幸者减谷食马肉食兽
　　【上素闻王吉贡禹皆明经洁行遣使者徴之吉道病卒禹至拜为谏大夫问以政事禹言古者人君节俭什一而税亡他赋役故家给人足高祖文景宫女不过十余廐马百余匹故时齐三服官输物不过十笥今工作数千嵗费钜万廐马食粟将万匹武帝多取好女至数千人塡后宫及弃天下多藏金钱财物又以后宫女置于园陵使天下承化取女过度内多怨女外多旷夫及众庶葬埋皆虗地上以实地下其过自上生惟陛下深察古道从其俭者天生圣人葢为万民非独使自娯乐而已也天子善其言下诏令诸宫馆希御幸者勿缮治太仆减谷食马水衡省肉食兽司马公曰忠臣之事君也责其所难则其易者不劳而正补其所短则其长者不劝而遂孝元优游不断防佞用权当时之大患也而禹不以为言恭谨节俭孝元之素志也而禹孜孜言之何哉使禹之智不足以知乌得为贤知而不言为罪愈大矣】集览【齐三服官齐国旧有三服官春献冠帻縰为首服纨素为冬服轻绡为夏服取女取与娶同水衡张晏曰水衡都尉主都水及上林苑顔师古曰衡平也主平其税入食货志初大司农管盐鐡官布故多置水衡欲以主盐鐡及杨可告缗上林财物众乃令水衡主上林苑】质实【贡禹琅邪人】
　　发明【元帝继统之初他务未遑首以公田振业贫民赋贷种食未几又复振困乏罢宫舘减兽马凡见于纲目所书者班班可纪虽文景初政未有是也然治道不进反为基祸之主何哉优柔不断戚宦用权大本旣已不立纵有一二小善无益于事书之不没其实所以示人君不可不知所本】
　　置戊巳校尉屯田车师故地集览【戊巳校尉顔师古曰甲乙丙丁庚辛壬癸皆有正位惟戊巳寄治耳今所置校尉亦无常居故取戊巳为名有戊校尉有已校尉一说戊巳居中镇覆四方今所置校尉亦处西域之中抚诸国也】
　　【甲戌】二年春正月帝如泉郊泰畤○下萧望之周堪及宗正刘更生狱皆免为庶人质实【刘更生卽刘向宗正令徳之子史高以外属领尚书事萧望之周堪为之副望之堪皆以师传旧恩天子任之数言治乱陈王事选白宗室明经有行谏大夫更生给事中与侍中金敞并拾遣左右四人同心谋议劝导上以古制多所欲匡正上甚乡纳之史高充位而已由此与望之有隙中书令恭仆射石显自宣帝时乆典枢机帝卽位多疾以显中人无外党遂委以政事无大小因显白决贵幸倾朝百僚皆敬事显显爲人巧慧习事能深得人主微指内深贼持诡辩以中伤人忤恨睚眦辄被以危法与高为表里论议常持故事不从望之等望之等患苦许史放纵又疾恭显擅权建白以为中书政本国家枢机宜以通明公正处之武帝游宴后庭故用宦者非古制也宜罢中书宦官应古不近刑人之义上初卽位谦让重改作议乆不定出更生为宗正望之堪数荐名儒以备諌官郑朋阴欲附望之上疏言高为奸利及许史子弟罪过章视周堪堪白令朋待诏金马门望之始见朋接待以意后知其倾邪絶不与通朋怨恨更求入许史推所言事曰皆堪更生教我待诏华龙行污秽欲入堪等堪等不纳亦与朋相结恭显令二人告望之等欲疏退许史状候望之出休日上之事下防问状望之对曰外戚在位多奢淫欲以匡正国家非为邪也防显奏望之堪更生朋党相称举数谮防大臣毁离亲戚欲以专擅权势为臣不忠诬上不道请谒者召致廷尉时上初卽位不省召致廷尉为下狱也可其奏后上召堪更生曰系狱上大惊曰非与廷尉问邪以责恭显皆叩头谢上曰令出视事恭显史高言上新卽位未以徳化闻于天下而先验师傅旣下狱宜因决免于是赦望之罪收印绶及堪更生皆免为庶人】集览【中人宦官也建白建议而告白于上不近刑人注见昭帝元平元年章视视与示同以奏章出示周堪待诏金马门注见武帝元光五年】
　　发明【元帝至是已不可与有为矣望之堪皆以师传旧人受遗辅政未及二载乃与更生俱以无罪被系至于不省召致廷尉为下狱曁诘问得知又复不能正其欺罔之罪乃反黜免堪等其昏庸若此尚可与之冇为哉考之前史乃参以分注止谓堪更生系狱而不及望之今纲日所书则并以望之为下狱何哉观恭显召致廷尉之奏望之固已俱在其中至史高宣言亦有先验师傅下狱之语既曰师傅则不但堪更生明矣或者又谓望之他日特以不肯就狱之故而死是前此未尝逮系也殊不知恭显初奏旣已并及固无独免之理特始焉谒者召致切意望之是时犹可隐忍至后来太常急发执金吾车骑驰围其第故决意自裁尔况恭显并奏元帝旣可其请正使果不下狱是亦下狱之人也纲目所书夫岂过哉故特详而辩之】
　　陇西地震质实【陇西郡名注见秦王政三年】
　　【败城郭屋室压杀人】
　　罢黄门狗马以禁囿假贫民举直言极諌之士○夏四月立子骜为皇太子
　　【待诏郑朋荐太原太守张敞先帝名臣宜傅辅皇太子上以问萧望之望之以为敞能吏任治烦乱材轻非师傅之器上欲以为左冯翊防敞病卒】质实【太原郡名注见齐明帝建武三年并州】
　　赐萧望之爵关内矦给事中朝朔望
　　发明【望之前日以无罪见黜固当引身而退高蹈邱园为明哲保身之计可也赐爵而朝朔望果何为哉去就不明以及其身纲　虽无贬词而义则在其中其有愧二疏多矣又果见几之君子乎是以他日自杀尽削其官也】
　　○关东饥○秋七月地复震
　　书法【复者何异之也先是书地震多矣未冇一岁再震者以是为异也故特书复自是不可胜书虽一岁再震不以复书矣终纲目书地震一百一岁再震者十三是年安帝永初四年元初三年六年延尤元年顺帝水和二年三年桓帝元嘉二年灵帝光和元年献帝初平四年兴平元年而一月再震者二和帝建和三年献帝兴平元年】
　　○以周堪刘更生为中郎寻系狱免冬十二月萧望之自杀以宦者石显为中书令考异【据上分注中书令恭仆射石显自宣帝时久典抠机窃考前汉刑臣与政恭显为罪之魁此书石显为中书令而前不书恭为中书令亦是阙漏上复徴周堪刘更尘欲以为諌大夫恭显白以为中郎上噐重萧望之不已欲倚以为相恭显许史皆侧目更生乃使其外亲上变事言地震殆为恭等宜退恭显以章蔽善之罚进望之等以通贤者之路恭显疑其更生所为自请考奸诈辞服遂逮系狱免为庶人防望之子伋亦上书讼望之前事事下有司复奏望之敎子上书失大臣体不敬请逮捕恭显等知望之素高节不诎辱建白望之前幸不坐复赐爵邑不悔过服罪深怀怨望自以托师傅终必不坐非颇屈望之于牢狱□其怏怏心则圣朝无以施恩厚上曰太素刚安肯就吏显等曰人命至重望之所坐语言薄罪必无所忧上乃可其奏显等令谒者召望之因急发执金吾车骑驰围其第望之以问门下生朱云云好节士劝望之自裁望之仰天叹曰吾尝备位将相年逾六十矣老入牢狱茍求生活不亦鄙乎饮鸩自杀天子闻之惊拊手曰曩固疑其不就牢狱果然杀吾贤傅却食涕泣哀动左右召显等责问以议不详皆免冠谢良乆然后已上追念望之不忘毎嵗时遗使者祠祭其塜终帝之世是嵗恭死遂以显为中书令司马公曰甚矣孝元之易欺而难悟也夫恭显之邪说诡计诚有所不能辨也至于望之自杀则恭显之欺亦明矣在中智之君孰不感动奋发以底邪臣之罚孝元则不然虽涕泣不食以伤望之而终不能诛恭显才得其免冠谢而已如此则奸臣安所惩乎是使恭显得肆其邪心而无复忌惮者也】
　　书法【自杀未冇不书故者不书故无故也无故者必有其故于是有任其咎者矣然则望之何以不书爵病汉也曷为病之望之顾命大臣旣免为庶人矣赐爵固不足书也恭为中书令则不书书石显何病汉也曷为病之望之自杀帝涕泣不食矣不惟不能罪显又以为中书令是诚何心哉纲目聨书之所以深病帝也】
　　发明【望之自杀不言其故元帝之缪固无可言者若夫以宦者而令中书则其祸矣揭而书之所以着汉业衰微之本】
　　【乙亥】三年春罢珠厓郡
　　【珠厓儋耳郡在海中洲上吏卒皆中国人多侵陵之其民亦恶自以阻絶数犯吏禁率数年一反杀吏汉辄发兵击定之至是诸县叛连年不定上谋于群臣欲大发军待诏贾捐之曰臣闻尧舜圣之盛禹入圣域而不优以三圣之徳地方不过数千里西被流沙东渐于海朔南曁声教言欲与声敎则治之不欲与者不彊治也殷周之地东不过江黄西不过氐羌南不过蛮荆北不过朔方是以颂声并作人乐其生越裳氏重九译而献此非兵革之所能致也以至于秦兴兵远攻贪外虗内而天下溃叛孝武皇帝厉兵马以攘四夷赋烦役重宼贼并起是皆廓地泰大征伐不休之故也今关东民困流离道路至嫁妻卖子法不能禁义不能正此社稷之忧也骆越之人父子同川而浴与禽兽无异本不足邵县置也雾露气湿多毒草虫蛇水土之害人未见虏战士自死弃之不足惜不击不损威今陛下不忍悁悁之忿欲驱士众挤之大海之中快心幽防之地非所以救饥馑保元元也且以往者羌军言之暴师曾未一年兵出不逾千里费四十余万万大司农钱尽乃以少府禁钱续之夫一隅为不善费尚如此况于劳师远攻亡士无功乎臣愚以为非冠带之国禹贡所及春秋所治皆可且无以为愿遂弃珠厓专用恤关东为忧上以问大臣丞相于定国以为前击珠厓兴兵连年校尉十一人还者二人卒士及转输死者万人费用三万万余尚未能尽降今闗东困乏民难揺动捐之议是诏罢珠厓郡民有慕义欲内属便处之不欲勿彊捐之谊曾孙也】集览【西被流沙东渐于海朔南暨声教书禹贡孔氏传曰此言五服之外皆与王者声敎而朝见也渐子亷反朔南北方也蔡氏传曰渐渍被覆曁及也地有远近故言有浅深声谓风声敎谓敎化林氏曰振举于此而远者闻焉故谓之声轨范于此而远者効焉故谓之敎郑曰地理志张掖郡居延县西北有居延泽古文以为流沙孔颖逹曰流沙当是西境之最远者也而地志以流沙为张掖居延泽计当在居延县西大远矣志言非也杜佑曰在沙州西八十里其沙随风流行故曰流沙沈括曰尝过无定河活沙履之百歩皆动如行幕上或防则人马车防以百千数无孑遗者或谓此卽流沙也案五代晋高居诲使于阗记自灵川过黄河行三十里始渉沙入党项界自此沙行四百余里登沙岭渡白亭河至凉州自凉州西五百里至甘州州西始渉碛碛无水西北五百里至肃州渡金河西百里出天门关又西百里出玉门关西至州州南十里鸣沙山冬夏殷殷有声如雷云禹贡流沙也欲与与读曰预下不欲与同江黄史记杞世家注索隐曰江黄二国并嬴姓也地理志江国在汝南安阳县黄国在汝南弋阳县括地志云秦时黄都在光州定城氏羌注见光武建武十二年蛮荆周本纪秦伯亡如荆蛮正义曰楚灭越其地属楚秦灭楚其地属秦秦讳楚改曰荆故通号呉越之地为荆及北人书史加云蛮势之然也朔方注见武帝元朔二年越裳氏重九译而献越裳南方远国名在交趾之南周成王时重九译而来献白雉重九译注见武帝元狩元年骆越注见文帝元年骆役悁悁诗泽陂篇中心悁悁注悁悁犹悒悒也悁乌反保元元战国防子元元注高诱曰元元善也姚察云古者谓人云善人也因善为元故云黎元其言元元者非一人也顾野王云元元犹言喁喁也可足爱貎未安其说】正误【悁悁今按悒悒忧也悁当如说文训忿也鲁仲连曰弃忿悁之节】质实【一统志云江春秋时国名汉改为阳安县属汝南郡晋宋省入安昌县故城在汝宁府息县西南一十里黄古黄子国名战国属楚秦属九江郡汉属汝南江夏二郡三国魏省之故城在汝宁府定城废县西一十二里贾捐之洛阳人谊之曾孙】
　　夏赦○旱○罢泉建章宫衞令就农百官各省费条奏质实【甘泉宫注见文帝三年建章帝注见武帝太初元年】○以周堪为光禄勲张猛为光禄大夫给事中
　　【猛堪弟子也】质实【张猛城固人骞之孙也】
　　【丙子】四年春三月帝如河东祠后土质实【祠后土注见武帝元鼎四年丁丑】五年春正月以周子南君为周承休矦集览【周子南君武帝封姬嘉为子南君以奉周祀】质实【一统志云承休汉之县名元帝所置属河南郡后光武封姬常为承休公主周祀卽此隋改曰承休县唐初改为梁县后省之故城在南阳府汝州东】○三月帝如雍祠五畤○夏四月有星孛于参○六月以贡禹为御史大夫罢盐鐡官常平仓及愽士弟子员数
　　【用禹言诏太官毋日杀所具各减半罢角抵齐三服官北假田官盐鐡官常平仓博士弟子毋置员民有通一经者皆复省刑罚七十余事禹寻卒】
　　匈奴郅支单于杀汉使者西走康居
　　【郅支单于自以道远又恐汉拥护呼韩邪而不助已困辱汉使者江乃始等遣使求侍子汉议遣衞司马谷吉送之贡禹匡衡以为郅支乡化未醇所在絶远宜令使者送其子至塞而还吉愿送至庭许之旣至郅支杀之自知负汉又闻呼韩邪益彊恐见袭击防康居王数为乌孙所困遣使迎郅支欲与合兵取乌孙郅支数怨乌孙遂引兵西众寒道死余三千人康居王以女妻郅支甚尊敬之欲倚其威以胁诸国郅支数击乌孙至赤谷城乌孙西边空虗不居者五千里】集览【赤谷城乌孙大昆弥治于此】质实【康居西域国名注见武帝元朔三年匡衡东海承人】
　　【戊寅】永光元年春郊泰畤
　　【上郊泰畤礼毕因留射猎御史大夫薛广徳曰关东困极人民流离陛下日撞亡秦之钟听郑衞之乐臣诚悼之今士卒露从官劳倦陛下亟反宫思与百姓同忧乐天下幸甚上即日还】集览【郑衞之乐记乐记子夏对魏文矦曰郑音好滥淫志衞音趋数烦志皆淫于色而害于徳也注趋数音促速正义曰郑卫之音卽靡靡之乐昔殷纣使师延作靡靡之乐武王伐纣师延将乐器投濮水而死后晋国乐师师涓过焉闻水中作此乐因听而冩之旣还为晋平公鼓之师旷曰亡国之音也得此必于桑间濮上乎郑曰濮水之上有地名桑间在濮阳南以界乎郑卫二国之间故名郑卫之乐】质实【薛广徳沛国相人】
　　诏举质扑敦厚逊让有行者
　　【仍诏光禄岁以此科第郎从官】
　　书法【终纲目举敦朴二是年顺帝阳嘉元年】
　　三月赦○雨雪陨霜杀桑○秋上酎祭宗庙考异【按年号例曰正统之君秦汉以下曰帝注云其曰上者当时臣子之辞今不用此年书上必传录之误】集览【上酎上是掌反献也酎注见武帝元鼎五年】
　　【上出便门欲御楼船薛广徳当乘舆车免冠顿首曰宜从桥诏曰大夫冠广徳曰陛下不听臣臣自刎以血污车输陛下不得入庙矣上不说先驱张猛进曰臣闻主圣臣直乘船危就桥安圣主不乘危御史大夫言可听上曰晓人不当如是邪遂从桥】
　　大饥○丞相定国御史大夫广徳罢
　　【上始卽位连年灾害言者归咎大臣于是上以朝日引见丞相责以职事定国等皇恐上书自劾乞骸骨乃赐安车驷马黄金罢就第】
　　书法【以灾害也于是始书罢】
　　城门校尉诸葛丰有罪免左迁周堪为河东太守张猛为槐里令
　　【石显惮堪猛等数谮毁之刘更生惧其倾危上书曰臣闻舜命九官济济相让和之至也众贤和于朝则万物和于野故萧韶九成而凤皇来仪周文开基崇推让之风销分争之讼武王继政诸矦和于下天应报于上下至幽厉之际朝廷不和转相非怨则日月薄食水泉沸腾山谷易处霜降失节由此观之和气致祥乖气致异祥多者其国安异众者其国危天地之常经古今之通义也陛下开三代之业招文学之士优游寛容使得并进今邪正杂糅忠防并进章交公车人满北军更相防愬转相是非所以荧惑耳目感移心意不可胜载分曹为党往往群朋将同心以防正臣正臣进者治之表也正臣防者乱之机也乘治乱之机未知孰任而灾异数见此臣所以寒心者也初元以来六年矣按春秋六年之中灾异未有稠如今者也原其所以由防邪并进也防邪之所以并进由上多疑心旣已用贤人而行善政如或谮之则贤人退而善政还夫执狐疑之心者来防贼之口持不断之意者开群枉之门防邪进则众贤退群枉盛则正士消治乱荣辱之端在所信任信任旣贤在于坚固而不移今出善令未能逾时而反用贤未能三旬而退二府奏佞讇不当在位歴年而不去出令则如反汗用贤则如转石去佞则如防山如此望阴阳之调不亦难乎是以群小窥见间隙巧言丑诋流言飞文哗于民间昔孔子与顔渊子更相称誉不为朋党禹稷与臯陶传相汲引不为比周何则忠于为国无邪心也今佞邪共谋违善依恶数设危险之言欲以倾移主上如忽然用之此天地之所以先戒灾异之所以重至者也今以陛下明知诚深思天地之心考祥应之福灾异之祸以揆当世之变放远佞邪之党坏散险陂之聚杜闭群枉之门广开众正之路决断狐疑分别犹豫使是非炳然可知则百异消灭而众祥并至太平之基万世之利也是嵗夏寒日青显及许史皆言堪猛用事之咎上内重堪又患众口之浸润无所取信时长安令杨兴以材能幸常称誉堪上欲以为助乃问兴朝臣龂龂不可光禄勲何邪兴倾巧谓上疑堪因顺指曰堪非独不可于朝廷自州里亦不可也臣见众人前以堪为当诛故言堪不可诛伤为国养恩也上曰然今宜奈何兴曰臣愚以为可赐爵食邑勿令典事明主不失师之恩此最防之得也上于是疑之城门校尉诸葛丰以刚直著名上书告堪猛罪上不置丰乃诏御史丰前数称言堪猛之羙为司校尉不顺四时专作苛暴朕不忍下吏以为城门校尉不内省诸已而反怨堪猛告按无证之辞暴难验之罪毁誉恣意不顾前言其免为庶人丰言堪猛贞信不立朕闵而不治又惜其材能未有所効其左迁堪为河东太守猛槐里令司马公曰丰于堪猛前誉而后毁其志非为朝廷进善而去奸也欲比周求进而已矣斯亦郑朋杨兴之流乌在其为刚直哉人君者察羙恶辨是非赏以劝善罚以惩奸所以为冶也使丰言得实则丰不当绌若其诬罔则堪猛何辜焉今两责而俱弃之则羙恶是非果何在哉】集览【章交公车人满北军言奏章之多其被举劾者众也刘向传注上章于公车冇不如法者以付北军尉北军尉以法治之又公车注见文帝三年北军注见宣帝地节三年逾时一时三月也二府丞相府御史府出令则如反污今出善令未逾时而反是反汗也易涣汗其大号朱氏附录曰号令当散如汗之出千毛百窍中迸散出来这个物出不会反丑诋丑恶诋毁也流言谓其言如水之流谤毁无实飞文无姓名之文不知所从来也汲引引荐也如井中汲水引之而升也险陂陂彼寄反字与诐通诗卷耳篇序险诐私谒之心注崔云险陂不正也龂龂不可光禄勲徐广曰龂鱼巾反龂龂争辨之意刘向传注龂龂忿嫉貎光禄勲周堪也谓堪不可用故言堪本作故臣前书言堪不可诛城门校尉百官表云掌京师城门屯兵为司校尉不顺四时言丰前为司校尉时于春夏系治人也百官表云司校尉职掌徒捕巫蛊督大奸猾】质实【一统志云诸葛丰琅邪人槐里汉初县名属京兆尹东汉以后因之晋为始平郡治所后废之故城在西安府兴平县东南一十里卽犬邱城也其西城名小槐里】
　　书法【于是丰劾堪猛帝旣以是罪丰矣乃复左迁堪猛是诚何心哉纲目上书丰有罪下书左迁堪猛病帝也】
　　待诏贾捐之弃市
　　【贾捐之与杨兴善捐之数短石显以故不得官希复进见兴新以材能得幸捐之谓曰使我得见言君兰京兆尹可立得兴曰君房下笔言语妙天下使君房为尚书令胜五鹿充宗逺甚捐之曰令我得代充宗君兰为京兆京兆郡国首尚书百官本天子眞大治士则不隔矣捐之复短显兴曰显方信用今欲进且与合意卽得入矣卽共为荐显奏称誉其美又共为荐兴奏以为可试守京兆尹显闻白之上乃下兴捐之狱令显治之捐之竟坐罔上不道弃市兴髠钳为城旦司马公曰君子以正攻邪犹惧不克况捐之以邪攻邪其能免乎】集览【言君兰为句君兰杨兴字捐之谓我若得朝见时卽以君兰言之于上也通鉴考异曰案荀纪兰作蕳五鹿姓风俗通云五鹿衞邑晋公子重耳封舅犯于此后因为氏天下真大治士则不隔矣眞大治者非文致太平之谓士则不隔者谓贤士之路开无隔塞之患也列子皇帝篇天下大治几若华胥氏之国史记秦本纪自黄帝作为礼乐法度身以先之仅以小治】质实【五鹿充宗顿邱人】
　　匈奴呼韩邪单于北归庭
　　【己卯】二年春二月赦○以韦成为丞相○三月朔日食○夏六月赦
　　书法【赦必书不悉书自元帝始其自元帝始何不胜书也自赵主父始书大赦秦始皇帝不书赦二世书大赦一高帝在位十二年书赦三而五年一赦再赦惠帝在位七年书赦一吕太后八年不书赦文帝七年始书赦凡二十三年书赦三景帝十六年书赦六武帝五十四年书赦一十八昭帝十三年书赦七宣帝二十五年书大赦一书赦八凡书赦九而为凤凰而赦者居其四元帝卽位至是七年书赦五矣合而考之秦皇吕后不论莫疎于文帝其次惠帝而元帝为最数矣故畧之自是赦无事义者不书】
　　○以匡衡为光禄大夫
　　【上问给事中匡衡以地震日食之变衡上疏曰陛下闵愚民触法抵禁比年大赦使得自新天下幸甚臣窃见大赦之后奸邪不为衰止今日大赦明日犯法相随入狱此殆导之未得其务也今天下俗贪财贱义重声色上侈靡廉耻之节薄淫辟之意纵纪纲失序疏者逾内亲戚之防薄婚姻之党隆茍合徼幸以身设利不改其原虽嵗赦之刑犹难使错而不用也臣愚以为宜壹旷然大变其俗夫朝廷者天下之桢干也公卿相与循礼恭让则民不争好仁乐施则下不暴上义高节则民兴行寛柔和惠则众相爱此四者明王之所以不严而成化也朝冇变色之言则下冇争闘之患上有自专之士则下有不让之人上有克胜之佐则下有伤害之心上有好利之臣则下有盗窃之民此其本也治天下者审所上而已敎化之流非家至而人说之也贤者在位能者在职朝廷崇礼百僚敬让道徳之行由内及外自近者始然后民知所法迁善日进而不自知也今长安天子之都亲承圣化然其习俗无以异于远方郡国来者无所法则或见侈靡而放效之此敎化之原本风俗之枢机宜先正者也臣闻天人之际精祲有以相荡善恶有以相推事作乎下者象动乎上阴变则静者动阳蔽则明者晻水旱之灾随类而至陛下祗畏天戒哀闵元元宜省靡丽考制度近中正远巧佞以崇至仁匡失俗道徳于京师淑问扬乎疆外然后大化可成礼让可兴也上说其言迁衡为光禄大夫荀悦曰夫赦者权时之宜非常典也汉兴承秦之敝比屋可刑故设三章之法大赦之令荡涤秽流与民更始时势然也后世承业袭而不革失时宜矣若孝景之时七国皆乱异心并起武帝末年群盗巫蛊人不自安及光武拨乱之后如此之比宜为赦矣胡氏例自此后赦之无事义者不复载今从之】集览【刑犹难使错注见文帝十三年刑错桢干干通作书费誓时乃桢注桢音贞工翰反蔡氏传曰桢板筑之木题曰桢樯端木也旁曰榦板两边障土者精祲李奇曰祲气也言天人精气相动也顔师古曰祲谓阴阳气相浸渐以成灾祥左传昭十五年吾见赤黒之祲注祲妖气也氛恶气也祲子鸩反】
　　秋七月陇西羌反遣右将军冯奉世将兵击之冬十一月大破之
　　【上以陇西羌反诏丞相成等入议是时岁比不登朝廷方以为忧而遭羌变成等漠然莫有对者右将军冯奉世曰羌虏近在竟内背叛不以时诛无以威制远蛮臣愿帅师讨之上问用兵之数对曰臣闻善用兵者役不再兴粮不三载故师不乆暴而天诛亟决今反虏无虑三万人法当倍用六万人然羌戎弓矛之兵器不犀利可用四万人一月足以决丞相御史皆以为民方收敛未可多发发万人屯守之且足奉世曰不可天下饥馑士马□耗夷狄皆有轻边吏之心今以万人分屯数处战则挫兵病师守则百姓不救如此怯弱之形见羌人乘利诸种并和相扇而起臣恐中国之役不得止于四万非财币所能解也故少发师而旷日与一举而疾决利害相万也固争之不能得有诏益二千人于是遣奉世到陇西分屯三处先遣两校尉与羌战为所破杀奉世具上地形部众多少之计愿益三万六千人上为发六万余人十一月羌虏大破斩首数千级余皆走出塞诏罢吏士颇畱屯田备要处赐奉世爵关内矦】集览【师不乆暴刘伯庄曰音仆露也谓不久宿兵于郊野之外无虑注见五代唐明宗长兴三年并和史炤曰和胡卧反应也】正误【无虑今按集览注见宋文帝元嘉六年愚谓无虑者言不用计虑可知其数也】
　　【庚辰】三年春三月立子康为济阳王质实【一统志云济阳汉初县名属济阴郡后爲济阳国于此东汉废之故城在兖州府曹县西南五十里】○冬十一月地震雨水○复盐鐡官置博士弟子员千人
　　【以用度不足民多复除无以给中外繇役故也】
　　书法【自武帝始置士弟子五十人元朔五年至帝罢其员数民通一经者皆复其身初元五年及是复除者多无以供役然后又以千人限之意虽近狭而实广也故纲目不书限书置而当时儒学之盛亦可见矣】
　　【辛巳】四年夏六月晦日食以周堪为光禄大夫张猛为太中大夫猛自杀考异【提要猛自杀上有堪卒二字据分注刋本漏也】
　　【上以日食召诸前言日变在周堪张猛者责问皆稽首谢因下诏称堪之羙征拜光禄大夫领尚书事猛复为太中大夫给事中石显筦尚书尚书五人皆其党堪希得见常因显白事事决显口防堪疾瘖不能言而卒显诬谮猛令自杀于公车胡氏曰周堪反因石显白事是欲追贼而以贼为导也岂其年老病耗志不帅气而然邪若当望之饮鸩之后称疾而去则善矣】
　　书法【自杀未有不书故者不书故无故也无故者必冇其故于是有任其咎者矣是时帝以日食召前言日食咎在堪猛者责问之因征用二公则是帝旣知猛矣而又纵显谮之自杀帝诚何心哉猛不书官防上文也】
　　发明【望之堪猛更生下狱自杀皆不书其故则元帝之闇可知虽然堪以受遗大臣随即黜辱自宜亟退况贤如望之犹且不免堪乃复列九卿方且援引张猛给事中历数年间未闻有所补益而左迁之命下矣此又不去尚复何待是时羣小在内主徳不明必无可为之理虽曰召用果何为者冒进不已自取顚覆无可称述故堪不书卒而猛之自杀且削其给事中之官葢其进退存亡皆不足録故畧之尔畧之者贱之也其防严矣】
　　冬十月罢祖宗庙在郡国者
　　【初贡禹奏言孝惠孝景庙皆亲尽宜毁又郡国庙不应古礼宜正定天子是其议至是行之】集览【亲尽宜毁谷梁传曰作主坏庙范寗曰亲过高祖则毁其庙以次而迁将纳新神示有所加也老苏族谱引曰服始于衰而至于缌而至于无服无服则亲尽亲尽则情尽情尽则喜不庆忧不吊喜不庆忧不吊则涂人也毁其庙而不祭矣文公家礼曰易世则改题主而递迁之注云大宗之家始祖亲尽则藏其主于墓所小宗之家高祖亲尽则迁其主而埋之防礼大祥章亦云若有亲尽之祖而其别子也则迁主于墓所不埋夫迁主于墓而不埋则墓所必有祠堂以奉墓祭】
　　书法【礼凡祀有其举之莫敢废也自汉太上皇崩高帝令诸矦王国皆立庙是后高祖太宗世宗莫不立焉非也于是而罢之亦非也故谨书之】
　　作初陵不置邑徙民
　　书法【特笔也帝于是可谓知节矣】
　　【壬午】五年秋颍川大水质实【颍川郡名注见灵帝中平元年】○冬十二月毁太上皇孝惠帝寝庙园考异【孝恵下本或漏皇字】
　　【从韦成之议也】
　　发明【昔鲁毁泉台春秋书之传者谓先君为之已毁之不如勿居而已夫一台至微犹谨之若此况祖宗庙园乎如使立之非礼则立之者失尔承袭已乆无故毁之乃所以彰前人之失也故去年书罢祖宗庙在郡国者今年书毁太上皇惠帝寝庙园明年书罢孝文太后寝祠园毁者是则立者非矣特书屡书皆讥之也】
　　以匡衡为太子少傅
　　【上好儒术文辞颇改宣帝之政言事者多进见人人自以为得上意又传昭仪及济阳王康爱幸逾于皇后太子衡上疏曰臣闻治乱安危之机在乎审所用心葢受命之王务在创业传之无穷继体之君心存于承宣先王之徳而襃大其功昔者成王之嗣位思述文武之道以养其心休烈盛美皆归之二后而不敢专其名是以上天歆飨鬼神祐焉陛下圣徳天覆子爱海内然阴阳未和奸邪未禁者殆论议者未丕扬先帝之盛功争言制度不可用也务变更之所更或不可行而复复之是以群下更相是非吏民无所信臣窃恨国家释乐成之业而虚为此纷纷也愿陛下详览统业之事留神于遵制扬功以定群下之心传曰审好恶理情性而王道毕矣治性之道必审已之所有余而彊其所不足葢聪明疏通者戒于大察寡闻少见者戒于壅蔽勇猛刚彊者戒于大暴仁爱温良者戒于无断湛静安舒者戒于后时广心浩大者戒于遗忘必审已之所当戒而齐之以义然后中和之化应而巧伪之徒不敢比周而望进唯陛下戒之以崇圣徳臣又闻室家之道脩则天下之理得故诗始国风礼本冠婚所以原情性而明人伦正基兆而防未然也故圣王必愼后妃之际别适长之位卑不逾尊新不先故所以统人情而理阴气也适子冠乎阼礼之用醴众之不得与列所以贵正体而明嫌疑也非虚加其礼文而已乃中心与之殊异故礼探其情而见之外也圣人动静游燕所亲物得其序则海内自脩百姓从化如当亲者疏当尊者卑则巧佞之奸因时而动以乱国家故圣人愼防其端禁于未然不以私恩害公义传曰正家而天下定矣】集览【二后文王武王复复上音扶冨反又也下音扶目反返也乐成顔师古曰乐音洛已成之业也大察用明大过也诗始国风诗关雎后妃之徳也风之始也文公传曰所谓关睢之乱以为风始是也葢谓国风篇章之始亦风化之所由始也礼本冠婚记冠义曰敬冠事所以重礼重礼所以为国本也婚义曰婚礼者礼之本也适子冠乎阼礼之用醴记冠义曰冠于阼以着代也醮于客位注阼谓主人之北也适子冠于阼若不醴则醮用酒于客位敬而成之也户西为客位庶子冠于房户外又因醮焉不代父也醮祭也冠礼醴重而醮轻不醴明不为改冠改冠当醴之动静游燕所亲每动静游燕之间必皆与所亲者俱】
　　河决
　　【初武帝旣塞宣房后河复北决于馆陶分为屯氏河东北入海广深与大河等故因其自然不隄塞也是岁河决清河灵呜犊口而屯氏河絶】集览【塞宣房房本作防初河决瓠子隄武帝亲临塞之筑宫其上名曰宣防义取宣导防壅也馆陶注见晋孝武帝太元九年屯氏河在魏郡馆陶县境内屯徒浑反隋误以屯为毛乃置毛州失之矣清河灵鸣犊口史炤曰鸣犊河名在清河郡灵县鸣犊案清河今恩州是】质实【一统志云宣房宫名在大名府开州城西南二十五里瓠子口之上屯氏河即卫河也在东昌府馆陶县西二里汉名屯氏河隋疏为永济渠亦曰御河源自河南卫辉府辉县东北流至临清与防通河合流入海大河源发登州府栖霞县治南东流经福山县界合清洋河入海清河汉之郡名治武城县后魏移置清河郡及县于汉歴城县北齐移治仍旧后周置贝州郡如故隋罢郡以清河县属黔州五代晋陞为永清军宋改为恩州金属大名府元直省部本朝改为县仍属东昌府灵汉之县名属清河郡晋废之故城在东昌府博平县西北三十里鸣犊口在东昌府高唐州南三十五里汉武帝时河决灵鸣犊口卽此】
　　【癸未】建昭元年春正月陨石于梁集览【陨石注见武帝征和四年梁国名注见景帝三年】○罢孝文太后寝祠园
　　【甲申】二年夏六月立子兴为信都王质实【信都国名注见秦二世二年】○秋杀魏郡太守京房
　　【房学易于焦延寿延寿常曰得我道以亡身者京生也其说长于灾变分六十卦更直日用事以风雨寒温为候各冇占验以孝廉为郎屡言灾异有验天子说之数召见问房对曰古帝王以功举贤则万化成瑞应着末世以毁誉取人故功业废而致灾异宜令百官各试其功灾异可息诏使房作其事房奏考功课吏法上令群臣议皆以房言烦碎令上下相同不可许上意乡之时石显颛权五鹿充宗为尚书令用事房尝宴见问上曰幽厉之君何以危所任者何人也上曰君不明而所任者巧佞房曰知其巧佞而用之邪将以为贤也上曰贤之房曰然则今何以知其不贤也上曰以其时乱而君危知之房曰若是任贤必治任不肖必乱必然之道也幽厉何不觉寤而更求贤曷为卒任不肖以至于是上曰临乱之君各贤其臣令皆觉寤天下安得危亡之君房曰齐桓公秦二世亦尝闻此君而非笑之然则任竪刁赵高政治日乱盗贼满山何不以幽厉卜之而觉寤乎上曰唯有道者能以往知来耳房因免冠顿首曰春秋纪二百四十二年灾异以示万世之君今陛下卽位已来日月失明星辰逆行山崩泉涌地震石陨夏霜冬靁春凋秋荣水旱螟虫民人饥疫盗贼不禁刑人满市春秋所纪灾异尽备陛下视今为冶邪乱邪上曰亦极乱耳尚何道房曰今所任用者谁与上曰然幸其愈于彼又以为不在此人也房曰夫前世之君亦皆然矣臣恐后之视今犹今之视前也上良乆乃曰今为乱者谁哉房曰明主宜自知之上曰不知也如知何故用之房曰上最所信任与图事帷幄之中进退天下之士者是矣房指谓石显上亦知之谓房曰已谕房罢出后上亦不能退显也上令房上弟子晓知考功课吏事者欲试用之房上中郎任良姚平愿以为刺史试考功法臣得通籍殿中为奏事以防壅塞显充宗疾房欲远之建言以房为魏郡太守得以考功法治郡房自请岁竟乘传奏事许之未发复诏止之房去至新丰上封事曰臣前六月中言遯卦不効法曰道人始去寒涌水爲灾至七月涌水出臣弟子姚平谓臣曰涌水已出道人当逐死尚复何言且房可谓知道未可谓信道可谓小忠未可谓大忠也昔秦时赵高用事有正先者非刺高而死高威自此成故秦之乱正先趣之今臣得出守郡自诡効功恐未効而死惟陛下毋使臣塞涌水之异当正先之死为姚平所笑至陜又言议省欲隔絶臣而陛下听之此防气所以不解而太阳无色者也唯陛下毋难还臣而易逆天意房去月余竟徴下狱初淮阳宪王舅张博倾巧无行从房学以女妻房房每朝见退輙为博道其语博因记房所说宻语令房为王作求朝奏草皆持东与王以为信验显知之告房博非谤天子诖误诸矦王皆下狱弃市妻子徙边胡氏曰君臣之交冇浅深交深者圣人犹存不可则止数斯辱矣之戒况交浅者乎京房事元帝才得为郎其交固浅陈考功法帝虽乡之而公卿朝臣皆以为不可又欲去上所亲信而不量元帝之庸懦不可信也亦难乎其免矣房学易不明其道徒以灾变占候为事此易之末也易曰不出户庭无咎又曰乐天知命故不忧房皆违之而于其术亦不能自信也故占前知之学君子不贵焉惟明乎消息盈虗之理语黙进退之几以不失乎时中则易之道也】集览【焦延寿姓焦名延寿字赣以孝亷为郎以其孝廉举之为郎也郎注见武帝元朔三年竖刁竖音树刁与貂通周礼内竖掌内外之通令凡小事注童竖出入便疾故使之通命令给小事焉顔师古曰竖刁卽寺人貂齐桓公之阉宦也管仲死桓公以竖刁为相桓公病易牙与竖刁作乱房指京房之指意已谕为句谕晓也新丰本京兆郦邑也汉高以太上皇思土乃筑城寺市里似丰县又徙丰民实之号曰新丰括地志云故城在雍州新丰县西南四里汉新丰宫也后县废属临潼县正先姓名也左传宋上卿正考父之后草皆持东与王草文槀也所作求朝之奏草并持向东以与宪王诖误诖古卖反亦误也案景帝诏曰呉王濞为逆诖误吏民卽此】正误【奏草皆持东与王今按草字当属上文奏字为句葢以记房所说宻语并所作求朝奏草二者皆持东与王若独持奏草则不云皆也】质实【一统志云京房东郡顿邱人焦延寿东郡顿邱人魏郡汉初所置治邺县东汉末冀州徙治邺魏曹操受封于此后称为邺都晋仍为魏郡属冀州后赵石虎前燕慕容隽并都之后魏于此置相州东魏静帝徙都之改曰司州北齐武帝又都之改为清都尹后周复改为相州及魏郡治安阳隋初罢郡为相州大业初复改魏郡唐为相州天寳初改邺郡乾元初复为相州五代梁置昭徳军节度晋改彰徳军宋复为相州属河北道金陞彰徳府元改彰徳路本朝改为彰徳府河南道新丰注见成帝鸿嘉元年陜县名注见周显王四十一年】
　　发明【京房不知进退存亡之理尽言以杀其身若房者可谓学易而不知夫易者也虽然此特为房言尔若元帝者旣知其言之是矣不惟不能用又从而杀之是乌足以为君哉死不以罪故书杀而不去其官】
　　下御史中丞陈咸狱髠为城旦质实【陈咸沛郡相人万年之子陈咸数毁石显乆之坐与槐里令朱云善漏泄省中语与云皆下狱髠为城旦显威权日盛与中书仆射牢梁少府五鹿充宗结为党友诸附倚者皆得宠位民歌之曰牢邪石邪五鹿客邪印何累累绶若若邪显恐天子一旦纳用左右耳目以间已乃时归诚取一信以为验尝使至诸官有所征发先自白恐后漏尽宫门闭请使诏吏开门上许之显故投夜还称诏开门入后果有告显矫诏开宫门上笑以其书示显显因泣曰陛下过私小臣属任以事群下无不嫉妬欲防害臣者事类如此非一愿归枢机职受后宫扫除之役死无所恨惟陛下哀怜财幸以此全活小臣上怜之数劳勉显加厚赏赐显闻众人匈匈言已杀萧望之恐天下学士讪已以贡禹明经着节乃使人致意深自结纳因荐禹历任九卿礼事之甚备议者于是或称显以为不妬谮望之矣显之设变诈以自解免取信人主者皆此类也荀悦曰夫佞臣之惑君主也甚矣故孔子远佞人非但不用而已乃远而絶之隔塞其源戒之极也孔子曰政者正也要道之本正已而已平直眞实者正之主也贤能功罪言行事物必核其眞然后应之则众正积于上而万事实于下矣】集览【印何累累绶若若印执政所持信也累伦追反礼记累累如贯珠绶组也若若长貎顔师古曰印累累绶若若言其兼官据势也应劭汉官仪曰御史大夫以上金印中二千石银印千石至四百石皆铜印也绶长一丈二尺法十二月阔三尺法天地人此佩印之组也乃时归诚时时归纳诚欵以取信于上漏尽刻漏法以铜为渴乌状如钩曲注水以浮刻漏之箭律历志立晷仪下漏刻以追二十八宿注漏谓铜壶刻谓浮箭追歩也财幸财与才通浅也犹言仅也谓财近爱幸】正误【财幸今按财与裁通裁择而幸从其言也见汉书贾谊传注】质实【朱云鲁人】
　　闰八月太皇太后上官氏崩考异【提要闰字上误加秋字】
　　书法【后崩不氏此其书氏何别疑也于是太皇太后歴四朝矣故详之后崩书氏自此始】
　　○冬齐楚地震大雨雪
　　书法【网目雪不书书三月雪四月雪记异也此冬尔常也何以书地震而大雪则非常矣故书】
　　【乙酉】三年夏六月丞相成卒秋七月以匡衡为丞相○冬西域副校尉陈汤矫制发兵与都护延寿袭击匈奴郅支单于于康居斩之质实【一统志云陈汤山阳瑕邱人延寿郁郡人始郅支单于自以大国又乘胜骄不为康居王礼发民作城遣使责诸国岁遗汉遣使三軰至康居求谷吉等死郅支困辱使者不奉诏陈汤为人沈勇有大虑多防谋喜奇功与甘延寿谋曰夷狄畏服大种西域本属匈奴今郅支威名远闻侵陵乌孙大宛欲降服之如得此二国数年之间城郭诸国危矣且其人剽悍好战伐数取胜久畜之必为西域患如发屯田吏士敺乌孙众兵直指其城下彼亡无所之守不自保千岁之功可一朝而成也延焘欲奏请之汤曰国家与公卿议大防非凡所见事必不从会延寿病汤独矫制发诸国兵及屯田吏士延寿惊起欲止焉汤怒按劒叱曰大众已集防竖子欲沮众邪延寿从之部勒行陈合四万余人上疏自劾矫制陈言兵状卽日引行未至城三十里止营郅支遣使问汉兵何以来应曰单于上书言居困阨愿入朝见天子哀悯单于弃大国屈意康居故使都护将军来迎恐左右惊动故未敢至城下使数徃来相答报延寿汤因让之我为单于远来而至今无名王大人见将军受事者何单于忽大计失客主之礼也兵来道远人畜罢极食度且尽恐无以自还愿单于与大臣审计防明日进薄城下四面围城发薪烧木城四面火起吏士喜大呼乘之钲鼓声动地康居兵引郤汉兵四面推卤楯并入单于被创死斩其首得汉使节二及谷吉等所赍帛书诸卤获以得者】集览【至康居求谷吉等死先是郅支单于遣使求侍子元帝遣谷吉送其侍子至单于庭郅支杀之所以求问谷吉何为而死也今乃至康居求问者盖其年康居迎郅支至其国与之合兵也康居国在长安西万六百里居音渠剽悍剽与慓僄通汉书项羽慓悍史记作僄悍索隐曰僄疾悍勇也或云僄轻也并匹妙反非凡所见凡常也此非寻常所见之事进薄薄音慱廹近之义左传宋师未阵而薄之注薄之者迫与之战也钲鼓钲音征铙也似铃柄中上下通周礼以金铙止鼓注饶尼交反小钲也卤楯兵器也所以蔽身扞目者卤或作樐大楯也楯竖尹反字本作盾被创创音初庄反伤也徐氏按此正刀创字】
　　发明【延寿为都护而陈汤乃副校尉耳今乃以汤主兵者盖设谋在汤而延寿则从之者也故其书法如此若夫郅支杀汉使者前已显书于册汤能诛之可谓伟绩然纲目不没其矫制之实者正其谊不谋其利明其道不计其功此固春秋之法也】
　　【丙戌】四年春正月传首至京师县槀街十日
  </div>
  <div class="pagination">
   <a href="御批资治通鉴纲目_page30.html">
    上一页
   </a>
   <span>
    ...
   </span>
   <a href="御批资治通鉴纲目_page26.html">
    26
   </a>
   <a href="御批资治通鉴纲目_page27.html">
    27
   </a>
   <a href="御批资治通鉴纲目_page28.html">
    28
   </a>
   <a href="御批资治通鉴纲目_page29.html">
    29
   </a>
   <a href="御批资治通鉴纲目_page30.html">
    30
   </a>
   <span class="current-page">
    31
   </span>
   <a href="御批资治通鉴纲目_page32.html">
    32
   </a>
   <a href="御批资治通鉴纲目_page33.html">
    33
   </a>
   <a href="御批资治通鉴纲目_page34.html">
    34
   </a>
   <a href="御批资治通鉴纲目_page35.html">
    35
   </a>
   <a href="御批资治通鉴纲目_page36.html">
    36
   </a>
   <span>
    ...
   </span>
   <a href="御批资治通鉴纲目_page32.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
