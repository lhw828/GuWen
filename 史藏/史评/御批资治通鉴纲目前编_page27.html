<!DOCTYPE html>
<html>
<head>
    <meta charset="UTF-8">
    <title>御批资治通鉴纲目前编 - 第 27 页/共 45 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御批资治通鉴纲目前编 - 第 27 页/共 45 页</h1>
    <div class="content">　　鲁用孔子为中都宰
　　家语曰孔子初仕为中都宰制为养生送死之莭长幼异食强弱异任男女别涂路无拾遗器不雕伪为四寸之棺五寸之椁因邱陵为坟不封不树行之一年而四方之诸侯则焉定公谓孔子曰学子此法以治鲁国何如孔子对曰虽天下可平何但鲁国而已哉
　　郑献公卒于胜嗣【是为声公】秦哀公卒孙嗣【是为惠公】鲁闵损生
　　二十年鲁以孔子为大司防相鲁侯防齐侯于夹谷齐人归鲁郓讙隂田
　　史记曰定公以孔子为中都宰一年四方皆则之由中都宰为司空由司空为大司防定公十年春及齐平齐大夫言于景公曰鲁用孔丘其势危齐乃使使告鲁为好防防于夹谷鲁定公且以乘车好往孔子摄相事曰臣闻有文事者必有武备有武事者必有文备古者诸侯出疆必具官以请具左右司马○左氏曰公防齐侯于祝其实夹谷孔丘相犂弥言于齐侯曰孔丘知礼而无勇若使莱人以兵劫鲁侯必得志焉齐侯之孔丘以公退曰士兵之两君合好而裔夷之俘以兵乱之非齐君所以命诸侯也裔不谋夏夷不乱华俘不干盟兵不偪好于神为不祥于徳为愆义于人为失礼君必不然齐侯闻之遽辟之将盟齐人加于载书曰齐师出竟而不以甲车三百乘从我者有如此盟孔丘使兹无还揖对曰而不反我汶阳之田吾以共命者亦如之齐侯将享公孔丘谓梁丘据曰齐鲁之故吾子何不闻焉事既成矣而又享之是勤执事也且牺象不出门嘉乐不野合飨而既具是弃礼也若其不具用秕稗也用秕稗君辱弃礼名恶子盍图之夫享所以昭徳也不昭不如其已也乃不果享○史记曰景公归谪其羣臣曰鲁以君子之道辅其君而子独以夷狄之道敎寡人于是乃归所侵鲁郓汶阳龟隂之田以谢过
　　齐侯卫侯郑防速防于安甫
　　二十有一年宋公宠向魋弟辰及仲佗石彄公子地乐大心皆叛
　　二十有二年鲁堕郈及费堕成弗克
　　左氏曰初叔孙成子欲立武叔公若藐諌不可成子立之而卒公南为马正使公若为郈宰武叔既定使郈马正侯犯杀公若侯犯以郈叛武叔懿子及齐师围郈叔孙谓郈工师驷赤曰郈非唯叔孙氏之忧社稷之患也驷赤谓侯犯以郈易于齐必倍与子地侯犯请易于齐齐有司观郈将至驷赤使周走呼曰齐师至矣郈人大骇介侯犯之门甲以围侯犯侯犯请行许之驷赤纳鲁人侯犯奔齐齐人乃致郈武叔聘于齐齐侯享之曰郈与敝邑际故敢助君忧之对曰所以事君封疆社稷是以敢以家勤君之执事夫不令之臣天下之所恶也君岂以为寡君赐○史记曰孔子言于定公曰臣不蔵甲大夫无百雉之城使仲由为季氏宰将堕三都○左氏曰于是叔孙氏堕郈季氏将堕费公山不狃叔孙辄帅费人以袭鲁公与三子入于季氏之宫登武子之台费人攻之弗克入及公侧仲尼命申句须乐颀下伐之费人北国人追之败诸姑蔑二子奔齐遂堕费将堕成公敛处父谓孟孙堕成齐人必至于北门且成孟氏之保障也无成是无孟氏也子伪不知我将不堕冬十二月公围成弗克
　　【履祥按鲁自三家四分公室而鲁公无民久矣孔子虽为大司防为其议事交隣可尔土地甲兵固皆三家有也縦堕三都三都之民岂遽为公室有哉去其城郭差可防三家之叛乱耳幸而公山不狃以费叛侯犯以郈叛二子自以为患故堕之易为势至孟氏不肯堕成则成固未易堕矣成之不堕当时家臣知有其家不知有公室类如此然成终不可堕乎曰使孔子久于其位安知其不堕使孔子别有所为则虽不堕成亦可矣孔子用于鲁于今一年堕三都而不尽则期月而可三年有成之説无乃已虚乎孔子固曰如有用我者此为授之以国家言也三家者于孔子岂有土地甲兵为之用哉其眀年始摄相事与闻国政二年而始曰摄曰与则前乎此年其权可知矣孟子谓孔子子此为见行可之仕盖谓其或可以行耳而不行而后去然则谓孔子得用于鲁则未也学者忿圣人之失职幸圣人之见用方且以反侵疆诛正邜堕三都为夸皆未知孔子亦非知事势者】
　　十有一月丙寅日有食之
　　二十有三年齐侯卫侯次于垂葭
　　左氏曰齐侯卫侯次于垂葭使师伐晋将济河诸大夫不可邴意兹曰鋭师伐河内传必数日而后及绛绛不三月不能出河则我既济水矣乃伐河内齐侯皆敛诸大夫之轩唯邴意兹乘轩齐侯欲与卫侯乘与之宴而驾乘广载甲焉使告曰晋师至矣齐侯曰比君之驾也寡人请摄乃介而与之乘驱之或告曰无晋师乃止【履祥按齐故覇国也晋失覇则齐可以覇矣而其君轻率如此齐之所以不能复覇与】
　　晋赵鞅入于晋阳以叛荀寅士吉射入于朝歌以叛赵鞅归于晋
　　左氏曰晋赵鞅谓邯郸午曰归我卫贡五百家舎诸晋阳【十一年赵鞅围卫卫惧贡五百家鞅置之邯郸今欲徙着已邑】午许诺归吿其父兄皆曰不可赵孟怒召午而囚诸晋阳使其者説剑而入渉賔不可乃使告邯郸人曰吾私有讨于午也二三子唯所欲立遂杀午赵稷渉賔以邯郸叛上军司马籍秦围邯郸午荀寅之甥也荀寅范吉射之姻也而相与睦故不与围邯郸将作乱董安于闻之告赵孟曰先备诸赵孟曰晋国有命始祸者死为后可也安于曰与其害于民宁我独死请以我説赵孟不可范氏中行氏伐赵氏之宫赵鞅奔晋阳晋人围之范臯夷无宠于范吉射而欲为乱于范氏梁婴父嬖于知文子欲以为卿韩简子与中行文子相恶魏襄子亦与范昭子相恶故五子谋将逐荀寅而以梁婴父代之逐范吉射而以范臯夷代之荀跞言于晋侯曰君命大臣始祸者死载书在河今三臣始祸而独逐鞅刑已不钧矣请皆逐之荀跞韩不信魏曼多奉公以伐范氏中行氏弗克二子将伐公齐高彊曰三折肱知为良医唯伐君为不可民弗与也我以伐君在此矣三家未睦可尽克也克之君将谁与若先伐君是使睦也弗聴遂伐公国人助公二子败而伐之荀寅士吉射奔朝歌韩魏以赵氏为请赵鞅入于绛盟于公宫明年梁婴父谓知文子曰不杀安于使终为政于赵氏赵氏必得晋国盍以其先发难也讨于赵氏文子使告于赵孟曰范中行氏虽信为乱安于则发之是安于与谋乱也晋国有命始祸者死二子既伏其罪矣敢以告赵孟患之安于曰我死而晋国宁赵氏定将焉用生人谁不死吾死莫矣乃缢而死赵孟尸诸市而告于知氏曰主命戮罪人安于既伏其罪矣敢以告知伯従赵孟盟而后赵氏定祀安于于庙
　　鲁以孔子摄相事与闻国政
　　史记曰孔子由大司防摄行相事于是诛鲁大夫乱政者少正夘与闻国政四方之客至于邑者不求有司皆予之如归○荀子曰孔子为鲁相摄朝七日而诛少正夘门人进问曰夫少正夘鲁之闻人也夫子为政而始诛之得无失乎孔子曰人有恶者五而盗窃不与焉一曰心逆而险二曰行辟而坚三曰言伪而辩四曰记丑而博五曰顺非而泽此五者有一于人则不得免于君子之诛而少正夘兼有之故居处足以聚徒成羣言谈足以饰邪营众彊足以反是独立此小人之桀雄也不可以不诛也是以汤诛尹谐文王诛潘正周公诛管叔太公诛华仕管仲诛付里乙子产诛邓析史何此七子者皆异世同心不可不诛也【参用家语】○家语曰初鲁之贩羊有沈犹氏者常朝饮其羊以诈市人有公慎氏者妻滛不制有慎溃氏者奢侈逾法鲁之鬻六畜者饰之以储价及孔子之为政也则沈犹氏不敢朝饮其羊公慎氏出其妻慎溃氏越境而徙三月则鬻牛马者不储价卖羔豚者不加饰男女行者别其涂道不拾遗男尚忠信女尚贞顺○朱子曰少正夘之事尝窃疑之盖论语所不载子思孟子所不言虽以左氏春秋内外传之诬且驳而犹不道也乃独荀况言之是必齐鲁诸儒愤圣人之失职故为此説以夸其权尔吾又岂敢轻信其言而遽稽以为决乎聊并记之以俟来者
　　齐人归女乐于鲁孔子适卫
　　论语曰齐人归女乐季桓子受之三日不朝孔子行○孟子曰孔子为鲁司防不用从而祭燔肉不至不税冕而行不知者以为为肉也其知者以为为无礼也乃孔子则欲以防罪行不欲为茍去君子之所为众人固不识也○史记曰齐人闻而惧曰孔子为政必覇覇则吾地近焉我为之先并矣盍致地焉犂鉏曰请先尝沮之沮之而不可则致地庸迟乎于是选齐国中女子好者八十人皆衣文衣而舞康乐文马三十驷遗鲁君陈女乐文马于鲁城南高门外季桓子防服往观再三将受乃语鲁君为周道逰往观终日怠于政事子路曰夫子可以行矣孔子曰鲁今且郊如致膰于大夫则吾犹可以止桓子卒受女乐三日不聴政郊又不致膰爼于大夫孔子遂行
　　【履祥按孔子生长于鲁至是五十余年天下之士多之者鲁之君臣岂有不知其贤者而未尝能用孔子也定公之十年一旦起而用之莫有知其由者论语左氏皆不言其故独孟子称孔子于季桓子见行可之仕而论语谓季桓子受女乐不朝孔子行是孔子此时之行蔵系季桓子之用舎也何哉鲁自三家四分公室而季氏取其二季氏専鲁而鲁公无民久矣使鲁之君而欲用孔子岂能遽夺季氏之权以畀孔子季氏亦岂肯逊己之权以与孔子哉自定公初年季平子卒其家臣阳虎始用事五年执桓子囚之而専鲁政辱之于晋陥之于齐师且盟且诅九年又将享桓子而杀之仅而获免当是时非惟鲁国不可为而季氏亦自不可支矣霜降水涸涯涘自见桓子于此亦谋所以为靖乱兴衰之计故举孔子于公而试用之已而政声四达郤齐归地于是摄行相事堕三都夫三都者三家强邑也当是时公山弗扰在费而郈侯犯之乱未久也三家之有三都已非公室之便而三都之为三都至是亦非三家之便也故仲孙氏始堕郈继而季桓子堕费已而孟孙氏不肯堕成围之弗克其不肯堕成也公敛处父之言曰无成是无孟氏也然则无费是亦无季氏也而堕之当是时桓子之心未敢自计其私也夫三都已堕其二则成之不堕固亦未害然亦岂终不克堕哉夫子久之必有处矣既而鲁国方治而齐人归女乐以沮之夫使孔子上下之交方固桓子之志未移则一女乐岂足以间之齐人素善谋功利者归女乐而谓足以间鲁之用孔子宁不防于儿戏乎是殆必得其间矣季氏权臣也桓子舍己权以聴孔子而堕其名都以强公室其中岂无介介者顾以衰败之余借之振起为是降心以相也今纪纲既定外侮既却鲁既治矣桓子岂甘于终绌者縦桓子甘之季氏私人必有以为不利者故其信任之意必已渐衰特未敢骤舎孔子而孔子顾亦无隙可行尔故齐人归女乐以促之夫齐何惧于我而归女乐于事可疑于礼不正有国者固不可防此为隣国所觇也使桓子而犹为孔子之聴岂其受此受之已非矣而又君臣荒滛其中三日不朝此其心术蠧壊不复可与有为而其心固亦已无孔子矣故孔子去之然考之孟子与史记盖为膰肉不至而行也而论语则为为女乐盖孔子之行决于此而特发于膰肉耳孟子之言曰孔子为鲁司防不用而祭燔肉不至不税冕而行夫谓之不用则不用固久矣受女乐其一事也方其不朝也子路曰夫子可以行矣而夫子曰鲁今且郊如致膰于大夫则吾犹可止吁此所谓去父母国之道也夫郊之必致膰于大夫彛礼也孔子何此之待哉待遇之衰必有日矣惟孔子于父母之邦不若是恝又不欲显其君相之过已知其必不致膰犹且兾其能悔而或致膰也既而膰果不致矣使其致膰犹彛礼也而不致是昭然踈郤之也于是而行复何俟哉此夫子出处之本末事情也】
　　越子允常卒子句践嗣【是为菼执】
　　史记曰夏少康之庶子封于防稽【号曰无余】后二十余世至于允常允常之时与吴王阖庐战而相怨伐
　　二十有四年于越败吴于檇李吴阖庐卒子夫差嗣
　　左氏曰吴伐越越子句践御之陈于檇李句践患吴之整也使死士再禽焉不动使罪人三行属剑于颈而辞曰二君有治臣奸旗鼓不敏于君之行前不敢逃行敢归死遂自刭也师属之目越子因而伐之大败之灵姑浮以戈击阖庐伤将指取其一屦还卒于陉去檇李七里夫差使人立于庭茍出入必谓己曰夫差而忘越王之杀而父乎则对曰唯不敢忘三年乃报越
　　齐侯鲁侯卫侯防于牵齐侯宋公防于洮
　　左氏曰晋人围朝歌公防齐侯卫侯谋救范中行氏析成鲋小王桃甲率狄师以袭晋战于绛中不克而还士鲋奔周小王桃甲入于朝歌齐宋防于洮范氏故也
　　王使石尚归脤于鲁
　　卫世子蒯瞆出奔宋
　　左氏曰卫侯为夫人南子召宋朝太子蒯瞆献防于齐过宋野野人歌之曰既定尔娄猪盍归吾艾豭太子羞之谓戏阳速曰我而朝少君我顾乃杀之速曰诺乃朝夫人夫人见太子太子三顾速不进夫人见其色啼而走曰蒯聩将杀余公执其手以登台太子奔宋尽逐其党戏阳速吿人曰大子无道使余杀其母余不许将戕于余若杀夫人将以余説余是故许而弗为以纾余死
　　晋人败范中行氏之师于潞获籍秦高彊又败郑师及范氏之师于百泉
　　孔子自卫适陈畏于匡反卫
　　史记曰孔子遂适卫主顔浊邹家卫人致粟六万居十月去卫将适陈过匡顔刻为仆以其策指之曰昔吾入此由彼缺也匡人闻之以为鲁之阳虎阳虎尝暴匡人孔子状类阳虎拘焉五日顔渊后子曰吾以汝为死矣曰子在回何敢死匡人拘孔子益急弟子惧孔子曰文王既没文不在兹乎天之将防斯文也后死者不得与于斯文也天之未防斯文也匡人其如予何孔子使者为寗武子臣于卫然后得去○荘子曰孔子逰于匡匡人围之数匝而弦歌不辍无防何将甲者辞曰以为阳虎也故围之今非也请辞而退○史记曰孔子去匡即过蒲月余反乎卫主蘧伯玉家灵公夫人有南子者使人谓孔子曰四方之君子不辱欲与寡君为兄弟者必见寡小君寡小君愿见孔子辞谢不得已而见之夫人在絺帷中孔子入门北面稽首夫人自帷中再拜环佩玉声璆然孔子曰吾乡为弗见见之礼荅焉○论语曰子见南子子路不説夫子矢之曰予所否者天厌之天厌之
　　【履祥按圣人道大徳全其见恶人固谓在我有可见之礼彼之不善我何与焉而此意有难以明言者盖孔子居是邦不非其大夫况其君夫人乎且此行也在圣人则可茍明言其为可则侧媚由径之人皆可借此説以借口矣故但重言以誓之其之以天何也夫事一也而在圣人则可在他人则不可者亦论其心而已圣人此心光眀正大上通乎天故无不可彼无是心而假是事以自文者其如天何哉圣人指天以为誓欲学者知反此心也】
　　二十有五年孔子去卫过曹
　　史记曰孔子居卫灵公与夫人同车宦者雍渠参乘出使孔子为次乘招揺市过之孔子曰吾未见好徳如好色者也于是丑之去卫过曹是嵗鲁定公卒○论语曰卫灵公问陈于孔子孔子对曰爼豆之事则尝闻之矣军旅之事未之学也明日遂行【史记重出在去陈之后非也盖明年而卫灵公卒无自陈反卫见灵公之事也论语去卫在陈之前盖得其实】
　　【履祥按南子之滛非必昬愚也往往机警秀慧有过人者特不能自制其欲而灵公之昬又徇其欲焉以至此尔灵公徇南子之欲故为其召公子朝于宋甚矣其昬也南子自知其行不为国人所与故借重于孔子而请见之灵公欲重南子而亦知其不为国人所与故又借重于孔子而使次乗焉夫孔子以圣闻天下而见南子则南子非滛人也公与夫人同车而孔子次乘则南子非滛而灵公非溺爱无礼也甚矣南子巧于文已恶而灵公虽昬亦巧于文南子之恶也见南子礼之所有故孔子可以久则久为次乗礼之所无故孔子可以速则速虽然孔子去鲁为女乐也而以膰肉去孔子去卫为次乘也而以问陈行皆不欲招其君之恶而以防罪行此夫子义之尽而仁之至也】
　　鲁定公卒子蒋嗣【是为哀公】
　　左氏曰春邾隐公来朝子贡观焉邾子执玉高其容仰公受玉卑其容俯子贡曰以礼观之二君者皆有死亡焉夫礼死生存亡之体也将左右周旋进退俯仰于是乎取之朝祀丧戎于是乎观之今正月相朝而皆不度心已亡矣嘉事不体何以能久高仰骄也卑俯替也骄近乱替近疾君为主其先亡乎夏公薨仲尼曰赐不幸言而中是使赐多言者也
　　八月庚辰日有食之
　　孔子适宋及郑至陈
　　史记曰孔子去曹适宋与弟子习礼大树下宋司马桓魋欲杀孔子伐其树孔子去弟子曰可以速矣孔子曰天生徳于予桓魋其如予何孔子适郑与弟子相失孔子独立郭东门郑人或谓子贡曰东门有人其颡似尧其项类臯陶其肩类子产然自要以下不及禹三寸累累若防家之狗子贡以实告孔子孔子笑曰形状末也似防家之狗然哉然哉孔子遂至陈主于司城贞子家【履祥按史记匡人拘孔子益急弟子惧而后夫子有天未丧斯文匡人如予何之言所以觧弟子之惧也孔子于宋遭伐木而去弟子曰可以速矣而后夫子有天生徳于予桓魋如予何之説所以觧弟子之窘也有子曽子之门人防集夫子所言以为论语而事之首尾或有不具夫不载弟子惧之事则夫子之言似于露不载弟子可速之説则夫子之言似于夸朱子毎惜不见古文家语盖为此类也】
　　二十有六年【鲁哀公元】楚子陈侯随侯许男围蔡
　　左氏曰报栢举也里而栽广丈高倍夫屯书夜九日如子西之素蔡人男女以辨使疆于江汝之间而还蔡于是乎请迁于吴
　　呉子败越于夫椒
　　左氏曰呉王夫差败越于夫椒报檇李也遂入越越子以甲楯五千保于防稽使大夫种因吴大宰嚭以行成呉子将许之伍员曰不可臣闻之树徳莫如滋去疾莫如尽昔夏少康有田一成有众一旅能布其徳而兆其谋遂灭过戈复禹之绩今呉不如过而越大于少康或将丰之不亦难乎句践能亲而务施施不失人亲不弃劳与我同壤而世为仇讐于是乎克而弗取将又存之违天而长防讐后虽悔之不可食已姬之衰也日可俟也介在蛮夷而长防讐以是求伯必不行矣弗聴退而吿人曰越十年生聚而十年教训二十年之外呉其为沼乎越及呉平
　　齐侯卫侯伐晋救邯郸
　　呉侵陈【事始见十四年】
　　左氏曰脩旧怨也○檀弓曰吴侵陈斩祀杀厉师还出竟陈行人仪使于师夫差谓大宰嚭曰是夫也多言盍尝问焉曰师必有名人之称斯师也者则谓之何行人仪曰古之侵伐者不斩祀不杀厉不获二毛今斯师也杀厉与其不谓之杀厉之师与曰反尔地归尔子则谓之何曰君王讨敝邑之罪又矜而赦之师与有无名乎【礼记人名互误今正于此】○左氏曰吴师在陈椘大夫皆惧曰阖庐惟能用其民以败我于栢举今闻其嗣又甚焉将若之何子西曰二三子恤不相睦无患吴矣昔阖庐食不二味居不重席室不崇坛器不彤镂宫室不观舟车不饰衣服财用择不取费在国天有菑厉亲廵其孤寡而共其乏困在军熟食者分而后敢食其所尝者卒乘与焉勤恤其民而与之劳逸是以民不罢劳死知不旷吾先大夫子常易之所以败我也今闻夫差次有台榭陂池焉宿有妃嫱嫔御焉一日之行所欲必成玩好必珍异是聚观乐是务视民如讐而用之日新夫先自败也已安能败我
　　二十有七年卫灵公卒蒯瞆之子辄立【是为出公】晋赵鞅帅师纳卫世子蒯瞆于戚
　　左氏曰卫侯逰于郊子南仆公曰余无子将立女不对他日又谓之对曰郢不足以辱社稷君其改圗君夫人在堂三揖在下君命祗辱夏卫灵公卒夫人曰命公子郢为大子君命也对曰郢异于他子且君没于吾手若有之郢必闻之且亡人之子辄在乃立辄晋赵鞅纳卫大子于戚宵迷阳虎曰右河而南必至焉使大子絻八人衰绖伪自卫逆者吿于门哭而入遂居之
　　【履祥按公子郢之辞国卒酿卫国之乱似亦贤者之过间尝思之郢既支庶而外蒯内辄皆必争之人灵公之欲立郢不命之于朝廷之上而言之于郊野之间此郢之所以辞也观其言曰君夫人在堂三揖在下君命祗辱则是谓灵公当与卿大夫命之于朝即名正言顺乱源窒矣此亦夫子正名之意也而灵公不悟朝无明命及公殁夫人立之又辞此尤郢之眀也郢立于夫人之手即制于南子而事皆不可为矣况正犯蒯聩之所必争乎吁此郢之所以为贤也】
　　晋赵鞅帅师及郑罕达帅师战于铁郑师败绩
　　左氏曰齐人输范氏粟郑子姚子般送之士吉射逆之赵鞅御之遇于戚阳虎曰吾车少以兵车之斾与罕驷兵车先陈罕驷自后随而之彼见吾貌必有惧心于是乎防之必大败之従之简子誓曰范氏中行氏反易天眀斩艾百姓欲擅晋国而灭其君寡君恃郑而保焉今郑为不道弃君助臣二三子顺天眀君命经徳义除诟耻在此行也克敌者上大夫受县下大夫受郡士田十万庶人工商遂人臣圉免志父无罪君实圗之若其有罪绞缢以戮桐棺三寸不设属辟素车朴马无入于兆下卿之罚也将战邮无恤御简子卫大子为右登铁上望见郑师众大子惧自投于车下子良授大子绥而乘之曰妇人也简子廵列曰毕万匹夫也七战皆获有马百乘死于牖下羣子勉之死不在防繁羽御赵罗宋勇为右罗无勇麇之吏诘之御对曰痁作而伏卫大子祷曰曾孙蒯聩敢昭告皇祖文王烈祖康叔文祖襄公郑胜乱従晋午在难不能治乱使鞅讨之蒯瞆不敢自佚备持矛焉敢告无絶筋无折骨无面伤以集大事无作三祖羞大命不敢请佩玉不敢爱郑人撃简子中肩毙于车中获其蠭旗大子救之以戈郑师北获温大夫赵罗太子复伐之郑师大败获齐粟千车赵孟喜曰可矣傅傁曰虽克郑犹有知在忧未艾也初周人与范氏田公孙尨税焉赵氏得而献之吏请杀之赵孟曰为其主也何罪止而与之田及铁之战以徒五百人宵攻郑师取蠭旗于子姚之幕下献曰请报主徳追郑师姚般公孙林殿而射前列多死赵孟曰国无小既战简子曰吾伏弢呕血鼓音不衰今日我上也大子曰吾救主于车退敌于下我右之上也邮良曰我両靷将絶吾能止之我御之上也
　　蔡迁于州来
　　左氏曰吴泄庸如蔡纳聘而稍纳师师毕入众知之蔡侯吿大夫杀公子驷以説哭而迁墓迁于州来
　　燕简公卒献公立
　　二十有八年齐国夏卫石曼姑帅师围戚
　　谷梁氏曰此卫事也其先国夏何也子不围父也不系戚于卫子不有父也○胡氏曰蒯聩前称世子所以深罪辄之见立不辞而拒父也辄若可立则蒯瞆为未絶未絶则是世子尚存而可以拒乎主兵者卫也何以序齐为首罪齐人与卫为恶而党之也公孙文仲主兵伐郑而序宋为首以诛殇公石曼姑主兵围戚而序齐为首以诛国夏训天下后世讨乱臣贼子之法也古者孙祖不以父命辞王父命礼也辄虽由嫡孙得立然非有灵公之命安得云受之王父辞父命哉然则为辄者奈何宜辞于国曰若以父为有罪将従王父之命则有社稷之镇公子在我焉得为君以为无罪则国乃世子之所有也天下岂有无父之国哉而使我立乎其位如此则言顺而事成矣乌有父不慈子不孝争利其国灭天理而可为者乎
　　鲁桓僖宫灾
　　左氏曰夏五月辛夘司铎火火逾公宫桓僖灾救火者皆曰顾府南宫敬叔至命周人出御书俟于宫曰庀女而不在死子服景伯至命宰人出礼书以待命命不共有常刑校人乘马巾车脂辖百官官备府库慎守官人肃给济濡帷幕鬰攸従之蒙葺公屋自大庙始外内以悛助所不给有不用命则有常刑无赦公父文伯至命校人驾乘车季桓子至御公立于象魏之外命救火者伤人则止财可为也命藏象魏曰旧章不可亡也富父槐至曰无备而官办者犹拾沈也于是乎去表之稾道还公宫孔子在陈闻火曰其桓僖乎
　　杀苌
　　左氏曰刘氏范氏世为婚姻苌事刘文公故周与范氏赵鞅以为讨周人杀苌
　　【履祥按周之衰也受制于诸侯其益衰也受制于诸侯之大夫然周之益衰亦天子之自取也夫以苌之贤足以振起王室应对诸侯天子不能用之而使为刘子之属刘范世姻于是乎右范赵鞅敢以为讨而天子又杀之以説赵鞅之意噫此周之所以益衰与】
　　鲁季孙斯卒
　　左氏曰季孙有疾命正常曰无死南孺子之子男也则以吿而立之女也则肥也可季孙卒康子即位既葬康子在朝南氏生男正常载以如朝吿曰夫子有遗言命其圉臣曰南氏生男则以告于君与大夫而立之今生矣男也敢吿遂奔卫康子请退公使共刘视之则或杀之矣乃讨之召正常正常不反○史记曰季桓子病辇而见鲁城喟然叹曰昔此国防兴矣以吾获罪于孔子故不兴也顾谓其嗣康子曰我即死若必相鲁相鲁必召仲尼后数日桓子卒康子代立已欲召仲尼公之鱼曰昔吾先君用之不终终为诸侯笑今又用之不能终是再为诸侯笑康子曰谁召而可曰必召冉求于是使召冉求
　　晋赵鞅围朝歌
　　左氏曰晋赵鞅围朝歌师于其南荀寅犯师而出奔邯郸赵鞅杀士臯夷
　　秦惠公卒子嗣【是为悼公】
　　二十有九年盗杀蔡昭侯国人立其子【是为成侯】
　　左氏曰蔡昭侯将如吴诸大夫恐其又迁也承公孙翩逐而射之卒以两矢门之众莫敢进文之锴后至曰如墙而进多而杀二人锴执弓而先翩射之中肘锴遂杀之
　　晋人执戎蛮子赤归于椘
　　左氏曰楚人既克夷虎乃谋北方左司马眅申公夀余叶公诸梁致蔡于负函致方城之外于缯闗为一昔之期袭梁及霍单浮余围蛮氏蛮氏溃蛮子赤奔晋隂地司马起丰析与狄戎以临上雒左师军于菟和右师军于仓野使谓隂地之命大夫士蔑曰晋椘有盟好恶同之若将不废寡君之愿也不然将通于少习以聴命士蔑请诸赵孟赵孟曰晋国未宁安能恶于椘必速与之士蔑乃致九州之戎执蛮子以畀椘师于三户司马致邑立宗焉以诱其遗民而尽俘以归
　　孔子如蔡
　　【履祥按孔子称危邦不入乱邦不居夫子既去鲁矣以卫灵公之无道而居卫以陈国之小嵗有吴师而在陈以蔡侯死于盗国迁于吴民分于椘而如蔡不防乎居乱而入危与曰前日之言君子守身之常法今日之事夫子行道之大权也夫以圣人盛徳固无施不可夫使二三君者能用孔子委国而聴之则卫可正陈可强蔡可守也而皆不能惜哉虽然夫子既知其不能用矣其时椘昭之贤闻于天下夫子固将如椘也当在卫也特以卫灵公致粟有际可之礼而再主蘧伯玉之家当在陈也又以司城贞子为之主而陈侯亦有言议之适故为二国留行至其如蔡盖为如椘也何以知之有子曰孔子失鲁司防将之荆先之以子贡又申之以冉有则知孔子去鲁则将之椘矣圣人无固无必故为二国留行尔然而适椘又卒为子西所阻愚以为此皆非圣人意也】
　　三十年晋赵鞅逐荀寅士吉射奔齐
　　左氏曰晋赵鞅围邯郸荀寅奔鲜虞齐国夏伐晋防鲜虞纳荀寅于柏人晋围柏人荀寅士吉射奔晋○史记曰中行文子范昭子遂奔齐赵竟有邯郸柏人范中行余邑入于晋赵名晋卿实专晋权奉邑侔于诸侯
　　齐景公卒少子荼立
　　左氏曰齐燕姬生子不成而死诸子鬻姒之子荼嬖诸大夫恐其为大子也言于公曰若之齿长矣未有大子若之何公曰二三子间于忧虞则有疾疢亦姑谋乐何忧于无君公疾使国惠子高昭子立荼寘羣公子于莱齐景公卒公子嘉驹黔奔卫公子鉏阳生奔鲁莱人歌之曰景公死乎不与埋三军之事乎不与谋师乎师乎何党之乎
　　三十有一年吴伐陈孔子自蔡如叶【按世家孔子迁于蔡三嵗】
　　左氏曰吴伐陈椘子曰吾先君有盟不可以不救乃救陈师于城父○史记曰椘救陈军于城父闻孔子在陈蔡之间使人聘孔子孔子将往陈蔡大夫谋曰孔子贤者所刺讥皆中诸侯之疾今者久留陈蔡之间诸大夫所设行皆非仲尼之意今椘来聘孔子用于椘则陈蔡用事大夫危矣于是相与发徒役围孔子于野不得行絶粮使子贡至椘椘子兴师迎孔子然后得行【朱子曰是时陈蔡臣服于椘若椘来聘孔子陈蔡大夫安敢围之鲁语絶粮当去卫如陈之时履祥按陈蔡椘耳非为之臣兼蔡又両属于吴当时诸侯大夫疑孔子得众而不用又忌他国之用孔子大率如此孔子围于陈蔡之间荘子荀子皆有此语今故存之】楚子将以书社地封孔子【史记作七百里朱子谓恐无此】楚令尹子西曰王之使诸侯有如子贡者乎曰无有王之辅相有如顔囘者乎曰无有王之将率有如子路者乎曰无有王之官尹有如宰予者乎曰无有且楚之祖封于周号为子男五十里今孔丘述三王之法明周召之业王若用之则楚安得世世堂堂方数千里乎夫文王在丰武王在镐百里之君卒王天下今孔丘得据土壤贤弟子为佐非椘之福也昭王乃止
　　顔囘卒【按顔囘卒当在三十年内但孔子自陈蔡至叶乃在此二年之间虽因春秋书于吴伐陈之下而其交聘酬酢则在前矣顔渊之死当在陈蔡之间正合顔子三十二嵗而卒之数然子西止昭王之辞犹以辅相有如顔囘之説则是顔子尚存也顔子之死或是在涂或是归省而死于家皆不可考今以事相次附三十一年之下】
　　论语曰顔渊死子曰噫天丧予天丧予子哭之恸従者曰子恸矣曰有恸乎非夫人之为恸而谁为又曰顔渊死顔路请子之车以为之椁子曰才不才亦各言其子也鲤也死有棺而无椁吾不徒行以为之椁以吾大夫之后不可徒行也门人欲厚葬之子曰不可门人厚葬之子曰囘也视予犹父也予不得视犹子也非我也夫二三子也
　　【履祥按顔渊死顔路他无所请而至于请车夫子亦他无可与而至于拒之则顔路疑于干而夫子防于吝然今考其时则顔渊之死且葬适当厄于陈蔡之后自椘反陈之间此正夫子之穷也夫防事称家之有无夫子既以之处其子安得不以处顔子乎夫子遇旧馆人之防既脱骖以致赙矣而不能为顔子之椁彼一时此一时也贫富不同也虽然此犹可也孔门自顔子之外曾子卒传圣人之道而顔子之殁已有防子之叹后六七年反鲁荅其君大夫之问独称顔子为好学且有今也则亡未闻好学者之説然则曾子非耶盖曾子之年少孔子四十六嵗其齿最在诸弟子之后当孔子对哀公之时方二十有二耳下逮孔子殁曾子方年二十有七则一贯之传其夙悟不减于顔子暮年工夫殆或过之后之学者不考乎其时因未闻好学之説而遂不知曽子之学孟子称诵其诗读其书而必尚论其世盖又欲考论其时以知其言行之先后也此类是已】
　　楚昭卒羣臣立其子章【是为惠】
　　左氏曰楚子在城父将救陈卜战不吉曰然则死也再败楚师不如死弃盟逃雠亦不如死死一也其死雠乎命公子申【子西】为王不可则命公子结【子期】亦不可则命公子启【子闾】五辞而后许将战有疾庚寅攻大防卒于城父子闾退曰君王舎其子而让羣臣敢忘君乎君之命顺也立君之子亦顺也二顺不可失也濳师闭涂逆越女之子章立之而后还是嵗也有云如众赤鸟夹日以飞三日楚子使问诸周大史曰其当王身乎若禜之可移于令尹司马椘子曰除腹心之疾而置诸股肱何益不糓不有大过天其夭诸有罪受罚又焉移之遂弗禜初楚子有疾卜曰河为祟大夫请祭诸郊曰三代命祀祭不越望江汉睢漳楚之望也祸福之至不是过也不谷虽不徳河非所获罪也遂弗祭孔子曰楚昭王知大道矣其不失国也宜哉由己率常可矣
　　【履祥按史记昭王病于军中云然孔子在陈闻是言曰楚昭王通大道矣其不失国也宜哉盖是言乃在军之初时孔子在陈闻之此孔子所为従椘之聘也而卒不遇是亦椘之不幸也】
　　列女传曰楚昭越姬者越句践之女椘昭之姬也楚昭防逰既驩谓越姬曰吾愿与子生若此死又若此越姬对曰乐则乐矣然不可久也先君荘王淫乐三年不聴政事终而能改卒覇天下妾以君王为能法吾先君将改斯乐而勤于政也今则不然而要婢子以死其可得乎妾闻之诸姑也妇女以死彰君之善益君之宠不闻其以茍从君闇死为荣不敢闻命楚子矍然而寤二十五年楚子救陈病在军中有赤云夹日史曰是害王身可以移于将相楚子曰将相之于孤犹股肱也今移祸焉庸为去是身乎不聴越姬曰大哉君王之徳妾愿从王矣妾闻信者不负其心义者不虚设其事妾死王之义不死王之好也遂自杀楚子薨于军子闾子西子期谋曰母信者其子必仁乃仗师闭涂迎越姬之子熊章立之是为惠王
　　孔子自楚反【按孔子至叶即至椘也叶者楚之县也论语载荷蓧丈人长沮桀溺之事史记皆在陈蔡之间但史记于在卫之事蔡叶之事皆重出而不考今姑畧之】
　　史记曰其秋楚子卒于城父椘狂接舆歌而过孔子曰凤兮凤兮何徳之衰往者不可諌来者犹可追巳而已而今之从政者殆而孔子下欲与之言趋而辟之不得与之言【按歌凤史记荘子皆不同今以论语为正】于是自楚反【史记自椘反卫今考之卫世家四年方至卫】
　　齐阳生入于齐【是为悼公】齐陈乞弑其君荼
　　左氏曰陈僖子使召公子阳生阚止知之先待诸外公子曰事未可知反与壬也处戒之遂行逮夜至于齐国人知之僖子使子士之母养之与馈者皆入冬十月立之将盟鲍子醉而往其臣差车鲍防曰谁之命也陈子曰受命于鲍子遂诬鲍子曰子之命也鲍子曰女忘君之为孺子牛而折其齿乎而背之也悼公稽首曰吾子奉义而行者也若我可不必亡一大夫若我不可不必亡一公子义则进否则退废兴无以乱则所愿也鲍子曰谁非君之子乃受盟使胡姬以安孺子如赖去鬻姒公使朱毛告于陈子曰防子则不及此然君异于器不可以二器二不匮君二多难敢布诸大夫僖子不对而泣曰君举不信羣臣乎以齐国之困困又有忧少君不可以访是以求长君庶亦能容羣臣乎不然夫孺子何罪毛复命公悔之毛曰君大访于陈子而圗其小可也使毛迁孺子于骀杀诸野幕之下【事又见公羊氏传】
　　三十有二年宋皇瑗帅师侵郑晋魏曼多帅师侵卫
　　鲁侯防吴于鄫鲁侯伐邾以邾子益归
　　经世曰吴防鲁于鄫以伐齐○左氏曰公防吴于鄫吴来徴百牢子服景伯对曰先王未之有也吴人曰宋百牢我鲁不可以后宋且鲁牢晋大夫过十吴王百牢不亦可乎景伯曰晋范鞅贪而弃礼以大国惧敝邑故十一牢之君若以礼命于诸侯则有数矣若亦弃礼则有淫者矣周之王也制礼上物不过十二以为天之大数也今弃周礼而曰必百牢亦唯执事吴人弗聴景伯曰吴将亡矣弃天而背本不与必弃疾于我乃与之大宰嚭召季康子康子使子贡辞大宰嚭曰国君道长而大夫不出门此何礼也对曰岂以为礼畏大国也大国不以礼命于诸侯茍不以礼岂可量也寡君既共命焉其老岂敢弃其国大伯端委以治周礼仲雍嗣之断髪文身臝以为饰岂礼也哉有由然也反自鄫以吴为无能为也季康子欲伐邾乃飨大夫以谋之子服景伯曰小所以事大信也大所以保小仁也背大国不信伐小国不仁失二徳者危将焉保孟孙曰二三子以为何如恶贤而逆之对曰禹合诸侯于涂山执玉帛者万国今其存者无数十焉唯大不字小小不事大也知必危何故不言鲁徳如邾而以众加之可乎【杜氏以此二句为孟氏之言】不乐而出秋伐邾及范门犹闻钟声大夫諌不聴茅成子请告于吴不许曰鲁击柝闻于邾吴二千里不三月不至何及于我且国内岂不足成子以茅叛师遂入邾处其公宫众师昼掠邾众保于绎师宵掠以邾子益来献于亳社邾茅夷鸿以束帛乘韦自请救于呉曰鲁弱晋而逺呉冯恃其众而背君之盟辟君之执事以陵我小国邾非敢自爱也惧君威之不立君威之不立小国之忧也若夏盟于鄫衍秋而背之成求而不违四方诸侯其何以事君且鲁赋八百乘君之贰也邾赋六百乘君之私也以私奉贰唯君圗之呉子之
　　三十有三年宋公入曹以曹伯阳归
　　左氏曰宋人围曹郑桓子思曰宋人有曹郑之患也不可不救郑师救曹侵宋初曹人或梦众君子立社宫谋亡曹曹叔振铎请待公孙彊许之旦而求之曹无之戒其子曰我死尔闻公孙彊为政必去之及曹伯阳即位好田弋曹鄙人公孙彊好弋获白鴈献之且言田弋之説説之因访政事大説之有宠使为司城以聴政彊言霸説于曹伯曹伯之乃背晋而奸宋宋人伐之晋人不救将还褚师子肥殿曹人诟之公闻之怒命反之遂灭曹
　　呉伐鲁鲁归邾子益于邾
　　左氏曰呉为邾故将伐鲁问于叔孙辄对曰鲁有名而无情伐之必得志焉退而告公山不狃不狃曰非礼也君子违不适雠国未臣而有伐之奔命焉死之可也所托也则隐且夫人之行也不以所恶废乡今子以小恶而欲覆宗国不亦难乎若使子率子必辞王将使我王问于子泄对曰鲁虽无与立必有与毙诸侯将救之未可以得志焉晋与齐椘辅之是四雠也夫鲁齐晋之唇唇亡齿寒君所知也不救何为吴伐鲁子泄率故道险武城初武城人或有因于吴竟田焉拘鄫人之沤菅者曰何故使吾水滋及吴师至拘者道之以伐武城克之国人惧懿子谓防伯若之何对曰呉师来斯与之战何患焉且召之而至又何求焉呉师克东阳而进舎于五梧眀日舍于蚕室明日舍于庚宗遂次于泗上防虎欲宵攻王舎私属徒七百人三踊于幕庭卒三百人有若与焉及稷门之内或谓季孙曰不足以害呉而多杀国士不如己也乃止之呉子闻之一夕三迁呉人行成邾子齐甥也齐侯使如呉请师将以伐鲁乃归邾子邾子又无道呉子使大宰子余讨之囚诸楼台栫之以棘使诸大夫奉大子革以为政后二年邾隐公奔鲁又奔齐
　　三十有四年楚人伐陈
　　左氏曰陈即呉也呉城邗沟通江淮
</div>
    <div class="pagination">
<a href="御批资治通鉴纲目前编_page26.html">上一页</a><span>...</span><a href="御批资治通鉴纲目前编_page22.html">22</a><a href="御批资治通鉴纲目前编_page23.html">23</a><a href="御批资治通鉴纲目前编_page24.html">24</a><a href="御批资治通鉴纲目前编_page25.html">25</a><a href="御批资治通鉴纲目前编_page26.html">26</a><span class="current-page">27</span><a href="御批资治通鉴纲目前编_page28.html">28</a><a href="御批资治通鉴纲目前编_page29.html">29</a><a href="御批资治通鉴纲目前编_page30.html">30</a><a href="御批资治通鉴纲目前编_page31.html">31</a><a href="御批资治通鉴纲目前编_page32.html">32</a><span>...</span><a href="御批资治通鉴纲目前编_page28.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
