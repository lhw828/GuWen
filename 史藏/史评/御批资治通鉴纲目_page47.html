<!DOCTYPE html>
<html>
<head>
    <meta charset="UTF-8">
    <title>御批资治通鉴纲目 - 第 47 页/共 243 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御批资治通鉴纲目 - 第 47 页/共 243 页</h1>
    <div class="content">　　【诏所经道上郡县无得设储跱命司空自将徒支拄桥梁有遣使奉迎探知起居二千石当坐】集览【设储跱储陈如反积也跱通作偫音丈纪反具也顔师古曰设储跱豫备噐物也自将徒攴拄桥梁自将亲自将领也徒供徭作者支通作枝捍也拄通作柱音冢与反撑也小柱为枝尔雅隄谓之梁拄梁即桥也凡桥有木梁石梁舟梁皆谓之桥耳】正误【自将徒今按不必言司空亲自将徒此但谓官司自备工徒修理不役民夫耳】
　　冬十月至宛以朱晖为尚书仆射
　　【晖尝为临淮太守有善政民歌之曰彊直自遂南阳朱季吏畏其威民懐其惠时坐法免家居故上召而用之后尚书张林上言县官经用不足宜自煮盐修均输法晖曰王制天子不言有无诸侯不言多寡食禄之家不得与百姓争利均输之法与贾贩无异盐利归官则下民穷怨诚非明主所宜行帝怒切责诸尚书晖等皆自系狱三日诏敕出之曰国家乐闻駮议黄髪无愆诏书过耳何故自系晖因称病笃不肯复署议尚书令以下惶怖谓晖曰今临得谴让奈何称病晖曰行年八十防恩得在机宻当以死报若心知不可而顺防靁同负臣子之义遂闭口不复言诸尚书共劾奏晖帝寝其事诏直事郎问晖起居太医视疾太官赐食晖乃起谢】集览【南阳朱季朱晖字文季故曰朱季南阳郡宛邑人黄髪犹言黄耇也皆老人之称谓白髪落而更生黄者署议署谓签名也靁同靁古雷字雷同附和之义也雷震惊百里而百里一同故事无可否而同之者谓之雷同记曲礼曰无雷同注雷之发声物无不同时应者人之言当各由已不当然也楚辞九辨世雷同而燿兮文公集注雷声相似有同无异也】正误【黄髪无愆今按书秦誓尚猷询兹黄髪则罔所愆注黄髪贤老也言谋于黄髪之人则行事无所过诏意则谓朱晖等贤老之人无过也】质实【宛县名注见周赧王十七年临淮郡名注见新莽天鳯四年】
　　十一月还宫○以孔僖为兰台令史
　　【鲁国孔僖涿郡崔骃同游大学相与论武帝始崇圣道号胜文景及后恣已忘其前善邻房生上书告骃僖诽谤先帝刺讥当世事下有司僖以书自讼曰凡言诽谤者谓实无此事而虚加诬之也至如孝武皇帝政之美恶显在汉史是为直説书传实事非虚谤也夫帝者为善为恶天下莫不知斯皆有以致之故不可以诛于人也陛下即位以来政教未过德泽有加臣等独何讥刺哉假使所非实是则固应悛改傥其不当亦宜含容又何罪焉臣等受戮死即死耳顾天下之人必回视易虑以此事闚陛下心自今以后茍见不可之事终莫复言者矣齐桓公亲掦其先君之恶以唱管仲然后羣臣得尽其心今陛下乃欲为十世之武帝逺讳实事岂不与桓公异哉臣恐卒然防枉不得自叙使后世论者擅以陛下有所比方宁可复使子孙追掩之乎谨诣阙伏待重诛书奏诏勿问拜僖兰台令史】集览【已忘其前善为句孔僖传作忘其前之为善注武帝末年好神仙征伐四夷信巫蛊户口减半邻房生房太学中房舍也生太学中生员也其邻房之生姓梁名郁亲其先君之恶以唱管仲唱导引之义齐襄公醉杀鲁桓公通其夫人杀诛不当滛于妇人数欺大臣羣弟恐祸及故次弟紏奔鲁管仲傅之次弟小白奔莒后公孙无知弑襄公高国隂召小白于莒鲁亦送紏而使管仲遮莒道射中小白带钩小白先入得立是为桓公遂厚礼管仲以为大夫此是亲先君之恶以唱率管仲也兰台汉官仪曰御史台率执宪中司朝会独坐内掌兰台督诸州刺史又百官表御史中丞在殿中兰台掌图籍秘书】正误【及后恣已忘其前善今按及后恣已四字当为一句言恣其已之欲也亲其先君之恶以唱管仲今按集览援引虽详而不见亲其恶之事国语鲁荘公束缚管仲以与齐桓公公迎而问焉曰昔吾先君襄公筑台以为高位田狩罼弋不聼国政卑圣侮士而唯女是崇食必粱肉衣必文绣戎士冻馁是以国家不日引不月长恐宗庙之不扫除社稷之不血食敢问为此若何管仲乃对以致霸之术云云】
　　书法【一令史耳何以书録贤也】
　　赐毛义郑均谷各千斛
　　【庐江毛义东平郑均皆以行义称于乡里南阳张奉慕义名往候之坐定而府檄适至以义守安阳令义奉檄而入喜动顔色奉心贱之辞去后义母死徴辟皆不至奉乃叹曰贤者固不可测往日之喜乃为亲屈也均兄为县吏颇受礼遗均谏不听乃脱身为佣嵗余得钱帛归以与兄曰物尽可复得为吏坐赃终身损弃兄感其言遂为廉洁均仕为尚书免归帝下诏褒宠义均赐米各千斛常以八月长吏问起居皆赐牛酒】质实【庐江郡名注见景帝四年东平国名注见献帝兴平元年南阳郡名注见秦二世二年一綂志云安阳汉之县名属汉中郡晋改安康县属魏兴郡南齐属安康郡隋属西城郡唐置西安州贞观初州废属金州至徳初改为汉隂县宋因之绍兴初徙治新店元省入金州本朝复置改属汉中府】书法【嘉赏善也终纲目书赐谷二是年齐甲戌年魏常珍皆美也赐民谷不与焉】
　　诏除妖恶禁锢者
　　【诏曰往者妖言大狱所及广逺一人犯罪禁至三属如有贤才没齿无用朕甚怜之诸以前妖恶禁锢者皆蠲除之】集览【徃者妖言大狱明帝时楚王英与顔忠等造图书谋逆禁锢禁止锢塞其仕进之路】
　　【乙酉】二年春正月诏赐民胎养谷着为令
　　【诏曰诸懐者赐胎养谷人三斛复其夫勿算一嵗着为令】集览【复其夫勿算一嵗复注见高帝五年勿算注见宣帝地节三年】
　　书法【汉初书令民产子复勿事志仁政也髙帝七年于是复见帝诚长者矣】
　　诏戒俗吏矫饰者
　　【诏曰俗吏矫饰外貌似是而非朕甚餍之甚苦之安静之吏悃愊无华日计不足月计有余如襄城令刘方吏民同声谓之不烦虽未有他异斯亦殆近之矣夫以苛为察以刻为明以轻为德以重为威四者或兴则下有怨心吾诏书数下冠盖接道而吏不加治民或失职其咎安在勉思旧令称朕意焉】集览【悃愊无华悃苦本反愊拍逼反顔师古曰悃愊至诚也无华不事文采也】质实【襄城县名注见周赧王十五年】
　　二月行四分厯
　　【太初厯施行百有余年厯稍后天上命编防等综校作四分厯施行之】集览【综校错综而校正之】
　　帝东廵
　　【帝之为太子也受书于汝南张酺至是东廵酺为东郡太守帝幸东郡引酺及门生掾吏会庭中先备弟子之仪使酺讲尚书一篇然后修君臣之礼行过任城幸郑均舍赐尚书禄以终其身时人号为白衣尚书】质实【汝南郡名注见光武建武十九年东郡注见光武建武八年任城国名注见明帝永平十三年】
　　耕于定陶柴吿岱宗宗祀明堂三月至鲁祠孔子【帝祠孔子及七十二弟子于阙里作六代之乐大防孔氏男子六十二人帝谓孔僖曰今日之防宁于卿宗有光荣乎对曰臣闻明王圣主莫不尊师贵道今陛下亲屈万乘辱临敝里此乃崇礼先师增辉圣德非臣家之私荣也帝大笑曰非圣者子孙焉有斯言乎拜僖中】集览【柴告岱宗柴告燔柴祭天告至也岱宗泰山也为四岳所宗故曰岱宗尔雅祭天曰燔柴天高不可逹故燔柴以祭之庶高烟上通也书舜典至于岱宗柴马融曰祭时积柴加牲其上而燔之先登于位告于天也阙里括地志云兖州曲阜县鲁城西南三里有阙里其中有孔子宅从征记云阙里背洙面泗即此也案孔子生在邹长徙曲阜仍号阙里素王记事云庙东南三里一本作南十里有二石阙盖里门也因名阙里六代之乐周六代乐记云门黄帝乐也言其徳如云之所出民得以有族类咸池尧乐也尧能禅舜均刑法以仪民言其德无所不施大韶舜乐也言其德能绍尧大夏禹乐也禹治水敷土言其德能大中国大濩汤乐也言汤以寛治民其德能使天下得其所大武武王乐也武王伐纣言其德能成武功】质实【定陶县名注见秦二世二年一统志云阙里在兖州府曲阜县西二里鲁城内即孔子所居之里按世家孔子卒诸儒讲礼乡饮酒大射于孔子家族氏因以为斋藏孔子衣冠琴瑟车书至汉景帝时鲁共王好治宫室壊孔子旧宅以广其居闻金石丝竹之音乃不敢壊于壁中得古文经传又高帝过阙里以大牢祀孔子皆此今为宣圣庙】
　　至东平祠献王陵质实【东平国注见献帝兴平元年献王陵在兖州府东平州北山上】
　　【帝至东平追念献王谓其诸子曰思其人至其乡其处在其人亡因泣下沾襟遂幸献王陵祠以太牢亲拜祠坐哭泣尽哀献王之归国也骠骑府吏丁牧周栩以王爱贤下士不忍去遂为王家大夫数十年事祖及孙帝闻之皆引见擢为议郎】集览【栩况羽反】
　　夏四月还宫假于祖祢集览【还宫假于祖祢还读曰旋返也东廵而返记王制归假于祖祢假通作格书舜典归格于艺祖用特蔡氏传曰格至也至于庙而祭告也特特牲也谓一牛也古者君将出必吿于祖祢归又至其庙而告之孝子不忍死其亲出告返靣之义也】
　　书法【纲目书廵二十九始皇五武帝七帝三帝亦三书焉而书辞之详亦莫如四君者然始皇武帝夸功德求神僊炀帝盛仪卫矜服逺皆奢欲之所发也唯帝则举古典崇先圣文治彬彬视三君天渊矣故还宫未有书假于祖祢者于是备书之】
　　○秋七月诏定律毋以十一月十二月报囚
　　【诏曰春秋重三正慎三微其定律无以十一月十二月报囚止用冬初十月而已】集览【春秋重三正慎三微春秋于春毎月书王或书王正月或书王二月或书王三月三正者天地人之正所以冇三者由有三微之月王者所当奉而成之礼记曰正朔三而改文质再而复三微者三正之始万物皆微物色不同故王者取法焉十一月阳气始施于黄泉之下色皆赤赤者阳气故周为天正色尚赤十二月万物始芽而色白白者隂气故殷为地正色尚白正月万物莩甲而出其色皆黒人得加功展业故夏为人正色尚黑王者扶微理弱奉承之义毋以十一月十二月报囚毋禁止之也论囚曰报谓冬至之后有顺阳生之文无鞫狱断刑之政又诏曰立春不以报囚谓立春阳气至可以施生故不论囚】
　　冬南单于与北单于战破之考异【南上漏匈奴二字一本北单于作北匈奴北匈奴衰耗党众离畔南部攻其前丁零宼其后鲜卑击其左西域侵其右不复自立乃逺引而去至是南单于与战于涿邪山斩获而还武威太守孟云上言北虏前既和亲而南部复往抄掠北单于谓汉欺之谋欲犯塞谓宜还南所掠以慰安之诏百官议郑第五伦等以为不可桓虞袁安等以为当与之虞延斥伦亦变色司举奏等皆免冠谢诏报曰事以议从策由众定訚訚侃侃得礼之容寑黙抑心非朝廷福君何尤而深谢其各冠履帝乃下诏曰江海所以能长百川者以其下之也今与匈奴君臣分定贡献累至岂宜违信自受其曲其敕度辽及中郎将倍雇南部所得生口以还北虏其南部斩首获生计功受赏如常科】集览【度辽将军吴棠】正误【度辽今按后汉书南匃奴传明帝永平八年始置度辽营以吴棠行度辽将军事章帝建初七年坐事免以张掖太守邓鸿为之和帝永元二年鸿迁大鸿胪以皇甫棱为之今章帝元和二年敕度辽则邓鸿也】质实【涿邪山注见明帝永平十六年武威郡名注见光武建武十年袁安汝南汝阳人虞延陈留东昏人】
　　书法【蛮夷相攻不书此何以书战胜受汉赏也】
　　【丙戌】三年春正月诏婴儿无亲属及有子不能养者廪给之
　　书法【志仁政也故通鉴不书纲目特书之】
　　发明【肃宗之治自初元以来如以园籞与民禁治狱酷除妖恶禁锢廪胆贫民赐胎养谷之类无非善政可纪之实至是又诏廪给婴儿班班见于史册纲目书之足以继美文景光増前烈呜呼自是而后汉治其衰矣】
　　○帝北廵耕于懐质实【懐县名注见周显王六年】
　　【敕侍御史司空曰方春所过无得有所伐杀车可以引避引避之騑马可辍解辍觧之】集览【騑马记曲礼注疏车有一辕四马中两马夹辕名服马两边者名騑马一名骖马】
　　三月还宫○夏四月收太尉印绶自系狱出之而卒
　　【郑数陈窦宪权埶太盛奏宪党张林杨光贪残吏与光旧因以告之宪奏漏泄宻事帝诘让收印绶自诣廷尉诏敕出之因乞骸骨归未许病笃上书曰窦宪奸恶贯天逹地海内疑惑谓宪何术以迷主上近日王氏之祸昞然可见陛下处天子之尊保万世之祚而信谗佞之臣不计存亡之机臣虽命在晷刻死不忘忠愿陛下诛四凶之罪以厌人鬼愤结之望帝省章遣医视病比至已薨】
　　书法【凡书收某印绶皆无罪之辞也是故收董贤印绶不书收窦宪印绶不书收侯览印绶不书】
　　以宋由为太尉○五月司空伦罢
　　【第五伦以老病乞身赐防罢以二千石俸终其身伦奉公尽节言事无所依违性质慤少文采在位以贞白称或问伦曰公有私乎对曰昔人冇与吾千里马者吾虽不受每三公有所选举心不能忘而亦终不用也吾兄子病一夜十往退而安寝吾子有疾虽不省视而竟夕不眠若是者岂可谓无私乎程子曰兄弟之子犹子也而伦视之有异焉是即私矣何待安寝与否然后为私乎】集览【贞白贞洁精白】
　　以袁安为司空○烧当羌反
　　【烧当羌迷吾及其弟号吾宼陇西郡兵追获之号吾曰诚得生归必不复犯塞太守张纡放遣之羌即觧散】集览【迷吾须良之孙】正误【迷吾今按须当作滇后汉书滇良烧当之孙子滇吾滇吾子东吾东吾诸弟迷吾等则滇良之孙也】
　　疏勒王忠诈降班超斩之质实【疏勒国名注见唐高宗调露元年南道遂通】
　　诏侍中曹褒定汉礼
　　【博士曹褒请着汉礼班固以为宜广集诸儒其议得失帝曰谚言作舍道边三年不成防礼之家名为聚讼互生疑异笔不得下昔尧作大章一夔足矣乃拜褒侍中授以叔孙通汉仪十二篇曰此制散略多不合经今宜依礼条正使可施行】集览【作舍道边三年不成谓彼是此非故久而无成也诗小旻篇如彼筑室于道谋是用不溃于成文公集传曰古语云作舍道边三年不成盖出于此防礼之家名为聚讼防聚议礼之家相争不定也尧作大章一夔足矣记乐记曰舜作五之琴以歌南风夔始制乐以赏诸侯又曰大章章之也注防舜时典乐者也大章尧乐名言尧德章明也周礼阙之或作大卷列子黄帝篇尧使典乐击石拊石百兽率舞又按吕氏春秋鲁哀公问于孔子曰乐止防一足矣言尧之乐官止一防而已羣书考索亦载吕氏春秋尧命为乐邱郊山林溪石之音拊石击石以象上帝玉磬之音按五之琴作为十五命之曰大章孔子家语五帝德篇宰我请问帝尧孔子曰髙辛氏之子曰陶唐夔龙典乐王肃注云舜时典乐龙作纳言然则尧时龙亦典乐者也案此説则非止一防矣亦与乐记不同】正误【尧作大章一防足矣今按尧时防已典乐舜盖申命之耳自书称伯夷让于防龙后世多连言之未必龙亦典乐书曰龙作纳言】
　　【丁亥】章和元年春三月防羌校尉傅育击羌败死○夏六月司徒虞免以袁安为司徒任隗为司空质实【任隗南阳宛人光之子】○秋鲜卑击北匈奴斩优留单于
　　书法【蛮夷相攻不书此其书何受汉赏也据宋意书北匈奴自书大入云中猾夏多矣于是鲜卑斩之中国之幸也】
　　防羌校尉张纡击羌斩其帅迷吾其子迷唐据大小
　　榆谷以叛集览【大小榆谷正义曰榆溪名括地志云西羌中冇大小榆谷】质实【一綂志云榆谷在临洮府兰县西一百里有大小榆谷汉西羌居此縁山濵水以广田畜故致强大常雄诸种】○改元
　　【是时屡有嘉瑞言者咸以为美遂诏改元章和太尉掾何敞独恶之谓宋由袁安曰夫瑞应依德而至灾异縁政而生今异鸟翔于殿屋怪草生于庭际不可不察由安惧不敢答】质实【何敞平陵人】书法【改元不书改此何以书讥信谀也是故汉好言者之谀而改章和则书改元魏惑谦之之诞而改真君则书改元隋信袁充之诬而改仁夀则书改元皆讥之也】
　　八月晦日食考异【提要漏晦字】○北匈奴五十八部来降曹褒奏所撰制度
　　【曹褒依凖旧典杂以五经防记之文撰次天子至于庶人冠婚吉凶终始制度凡百五十篇奏之帝以众论难一故但纳之不复令有司平奏】质实【曹褒鲁国薛人】
　　书法【制度何前所诏定礼也然则曷为不以礼书之不成之为礼也杂以防记是可以为礼乎书曰所撰制度以为徒褒之所撰云耳是故不成之为礼则曹褒前书定礼而后书所撰制度茍成之为礼则张説前书定礼而后书开元礼成二十一年】
　　发明【去年方书诏曹褒定汉礼今年已书奏所撰制度何其易耶夫以先汉礼仪定于叔孙后汉仪礼定于曹褒一代大典乃出此二人之手其得失固自不言可知矣】
　　班超发诸国兵击莎车降之
　　【班超发于窴诸国兵二万人击莎车龟兹王发温宿等兵合五万人救之超曰今兵少不敌可各散去湏夜皷声而发隂缓所得生口龟兹王闻之自以万骑于西界遮超温宿王将八千骑于东界徼于寘超知二虏已出宻召诸部勒兵鸡鸣驰赴莎车营胡大惊乱犇走莎车遂降龟兹等各退散自是威震西域】集览【温宿西域小国名徼于窴徼伊消反遮也】质实【于窴西域国名注见武帝元狩元年龟兹西域国名注见光武建武二十二年莎车西域国名注见武帝元鼎二年】
　　【戊子】二年春正月济南王康中山王焉来朝
　　【上笃于亲亲故二王入朝特加恩宠及诸昆弟不遣就国赏赐过度仓帑为虚何敞奏记宋由曰比年水旱公私屈竭此实损膳节用之时而赏赉过度损耗国资夫公家之用皆百姓之力明君赐赉宜有品制忠臣受赏亦应有度明公位尊任重责大忧深宜先正已以率羣下还所得赐因陈得失奏王侯就国除苑囿之禁节省浮费赈防穷孤则恩泽下畅黎庶悦豫矣由不能用尚书宋意上疏曰陛下隆宠诸王礼敬过度春秋之义诸父昆弟无所不臣所以尊尊卑卑彊榦弜枝者也西平王羡等久磐京邑骄奢僣拟损上下之序失君臣之正宜割情不忍以义断恩发遣归藩以塞众望】集览【羡以浅反西平王名】正误【西平王羡今按汉书无音当如字读】质实【宋意南阳安众人】
　　帝崩
　　【年三十一遗诏无起寝庙一如先帝法制范晔曰魏文帝称明帝察察章帝长者章帝素知人厌苛切事从寛厚尽心孝道平徭简赋而民頼其庆又体之以忠恕文之以礼乐谓之长者不亦宜乎】集览【察察老子曰俗人察察我独闷闷又曰其政闷闷其民醇醇其政察察其民缺缺林希逸口义曰闷闷不作聪明察察烦碎也】
　　书法【贺善賛曰章帝之篇纲目书诏十六为爱民恤刑而发者十可谓仁厚之主矣而又垂意礼乐尊师重学其失者独废太子杀梁竦二事耳所谓白璧之防瑕也】
　　太子肇即位
　　【年十嵗】
　　尊皇后曰皇太后○三月葬敬陵质实【一綂志云敬陵在河南府城东南】○太后临朝
　　【窦宪以侍中内斡机宻出宣诏命弟笃景瓌皆在亲要崔骃以书戒宪曰传曰生而富者骄生而贵者傲生富贵而能不骄傲者未之有也昔冯野王称为贤臣近隂卫尉克己复礼终受多福外戚所以获讥于时垂愆于后者盖在满而不挹位有余而仁不足汉兴外家二十保族全身四人而已书曰鉴于有殷可不慎哉】集览【内斡机宻斡与筦通注见成帝阳朔二年筦执枢机冯野王字君卿宣元时人隂卫尉隂皇后弟隂兴也鉴于有殷谓当以前人为监戒也周书召诰不可不监于有殷曰惟不敬厥徳乃早坠厥命】质实【窦宪平陵人融之曾孙】
　　以邓彪为太傅録尚书事百官总已以听
　　【窦宪以彪有义让先帝所敬而仁厚委随故尊崇之其所施为辄外令彪奏内白太后事无不从彪在位修身而已不能有所匡正宪性果急睚眦之怨莫不报复以韩纡尝劾父勲狱令客斩纡子以首祭勲冡】集览【委随委曲随从也】
　　书法【哀帝之篇王莽秉政尝书百官总已以听矣于是再见则窦宪意也窦宪以彪仁厚委随故尊崇之得以自恣彪虽有愧此名而视莽骏之专则异矣终纲目书百官总已以听三王莽邓彪杨骏惟邓彪无责焉】
　　发明【百官总已以听此古冢宰代其君谅闱之任也邓彪何人乃敢当此其实窦宪隆以虚名使之为己利尔新莽假此以移汉祚邓彪假此以附权奸为恶不同同归于乱纲目书之皆不没其实亦所以垂世鉴也】
　　诸王始就国
　　书法【书始何着章帝之友爱也先是有司奏遣诸王不许至是而后始就国帝之友爱盖终其身焉】
　　○夏四月以遗诏罢盐铁之禁○旱○冬十月侍中窦宪杀都乡侯畅太后以宪为车骑将军使击北匈奴以赎罪考证【当加舅于侍中之上○谨按几例曰凡亲戚贵重者书其属以着与政之祸后仿此北匈奴饥乱降南部者嵗数千人南单于上言宜出兵讨伐破北成南令汉家长无北念太后以示耿秉秉言可讨太后欲从之尚书宋意上书曰戎狄简贱礼义无有上下彊者为雄弱者屈服汉兴以来征伐数矣其所克获曽不补害光武皇帝因其来降覊縻畜养邉民得生劳役休息于兹四十余年矣今鲜卑奉顺斩获万数中国坐享大功而百姓不知其劳盖鲜卑侵伐匈奴正是利其抄掠及归功圣朝实由贪得重赏今若听南虏还都北庭则不得不禁制鲜卑鲜卑外失暴掠内无功赏豺狼贪婪必为边患今北虏西遁请求和亲宜因其归附以为外扞若引兵费赋以顺南虏则坐失上畧去安即危矣防都乡侯畅来吊国忧太后数召见之窦宪惧畅分宫省之权遣客刺杀畅于屯卫之中而归罪于畅弟刚使侍御史与青州刺史杂考之尚书韩棱以为贼在京师不宜舍近问逺恐为奸臣所笑何敞説宋由曰敞备数服肱职典贼曹欲亲至发所以纠其变而二府执事以为故事三公不与盗贼敞请独奏案之于是推举具得事实太后怒闭宪于内宫宪惧诛因自求击匈奴以赎死乃以宪为车骑将军执金吾耿秉为副发兵伐北匈奴】集览【贪婪河内之北谓贪曰婪音卢含反离騒经众皆竞进以贪婪文公集注受财曰贪爱食曰婪婪与惏通左传贪惏无厌杜预注方言杀人而取其财曰惏贼曹职主盗贼者亲至发所发所者谓此事发觉之处所二府丞相府御史府】质实【一统志云都乡汉之县名属涿郡东汉末废之故城在顺天府涿州西北又名西乡城韩棱舞阳人耿秉茂陵人国之子】
　　书法【前书太后临朝矣以邓彪为太傅以遗诏罢盐铁皆太后所以也此书以窦宪为将军可矣再书太后以者何讥私也杀都乡侯而以为将军刑赏两失之矣北匈奴书击已降也】发明【窦宪以凶险之资行盗贼之计杀列侯于屯卫之中又从而归罪他人洎朝论不容推举得实始正主名盍即致于重辟以正王诛既不能然乃听其以击虏自诡乌有假天讨之威驱无辜之民置之锋镝之下以为罪人逃死之地哉宪之桀逆固自不可胜诛然主之于内以成其恶者谁实尸之故纲目特正其本不曰宪请北伐而曰太后以为将军使击匈奴曰以曰使而后责始有归此盖推原祸端之论为后世母后之戒也噫】
　　以邓训为防羌校尉击迷唐破之
　　【公卿举邓训代张纡迷唐率兵来脇小月氏胡训拥卫胡令不得战议者咸以羌胡相攻县官之利不宜禁防训曰张纡失信众羌大动今因其廹急以德懐之庶能有用遂开城悉驱羣胡妻子内之严兵守卫羌即觧去由是湟中诸胡皆言汉家常欲闘我曹今邓使君待我以恩信乃是得父母也咸欢喜叩头曰唯使君所命训遂抚养教谕莫不感悦赏赂诸羌使相招诱号吾将其种人八百户来降训因发秦胡羌兵掩击迷唐破之迷唐乃去大小榆众悉离散】集览【号吾烧当羌种也迷吾之弟】质实【邓训南阳新□人禹之子】
　　【己丑】孝和皇帝永元元年春邓训掩击迷唐大破之诸羌来降
　　【迷唐欲复归故地邓训发湟中六千人缝革船置箄上渡河掩击大破之一种殆尽迷唐收余众西徙千余里烧当豪帅稽颡归死余皆欵塞纳质于是训绥接归附威信大行遂罢屯兵唯置弛刑徒二千余人屯田修坞壁】集览【箄音排编竹木以浮水上纳质国弱惧其侵伐令子及贵臣往为质此质如字读坞壁城墙也通俗文曰营居曰坞】正误【纳质今按质当音致】
　　下尚书仆射郅夀吏夀自杀
　　【窦宪将行公卿诣朝堂上书諌以为匈奴不犯边塞而无故劳师逺渉捐费国用徼功万里非社稷之计书连上輙寝宋由诸卿稍自引止唯袁安任隗免冠固争前后十上众皆危惧安隗正色自若侍御史鲁恭上疏曰万民者天之所生天爱其所生犹父母爱其子一物有不得其所者则天气为之舛错况于人乎故爱民者必有天报夫戎狄者四方之异气也与鸟兽无别是以圣王之制覊縻不絶而已今匈奴逺藏去塞数千里而欲乗其虚耗利其防弱是非义之所出也今始徴发而大司农调度不足上下相迫民间之急亦已甚矣羣僚百姓咸曰不可陛下独奈何以一人之计弃万人之命不恤其言乎上观天心下察人志足以知事之得失臣恐中国不为中国岂徒匈奴而已哉太后不听又诏使者为笃景起第侍御史何敞上疏曰今匈奴无逆节之罪汉朝无可慙之耻而盛春东作兴动大役复为笃景缮修馆第弥街絶里非所以垂令德示无穷也宜且罢工匠以忧边恤民书奏不省窦宪尝使门生赍书诣尚书仆射郅夀有所请托夀送诏狱上书陈宪骄恣引王莽以诫国家又因朝防厉音正色讥宪等以伐匈奴起第宅事宪怒防夀以诽谤下吏当诛敞上疏曰夀机宻近臣匡救为职若懐黙不言其罪当诛今夀违众正义以安宗庙岂其私邪忠臣尽节以死为归臣诚不欲圣朝行诽谤之诛以杜塞忠直垂讥无穷夀得减死徙合浦未行自杀】集览【笃景窦宪二弟合浦注见光武建武十六年】质实【鲁恭平陵人】书法【于是窦宪专横夀数言之宪遂防以诽谤何敞疏论得减死徙合浦未行自杀则其不书减死徙何甚汉也书曰下郅夀吏夀自杀若死于狱然所以甚之也】
　　发明【郅夀下吏不书有罪则其无辜为甚明前此肃宗朝书诏收太尉印绶自系狱出之而卒事亦类此皆以忤宪故也夫以肃宗之明使窦宪得肆其奸则防冲之主将若之何此固郅夀之所不得免而君子则深为肃宗追惜者也】
　　夏六月窦宪击北匈奴大破之登燕然山刻石勒功而还
　　【窦宪耿秉出朔方塞与北单于战于稽落山大破之单于遁走斩获甚众降二十余万人出塞三千余里登燕然山命中防军班固刻石勒功纪汉威德而还遣司马吴泛奉金帛遗北单于于西海上以诏致赐单于稽首拜受】集览【稽落山匈奴中山在燕然山南燕然山注见武帝征和三年】质实【一綂志云燕然山去鞑靼国之塞三千余里后汉车骑将军窦宪率羌胡兵出塞与匈奴战于稽落山大破之斩获甚众宪遂登此山勒石纪功令班固铭曰铄王师兮征荒裔勦凶虐兮截海外夐其邈兮亘地界封神邱兮建隆嵑熙帝载兮振万世】
　　书法【书勒功何窦宪汏也故不书纪汉威德所以专罪宪也】
　　发明【刻石燕然世之驰志抚掌者率喜谈而乐道之纲目书此亦予之乎夫侵镐及方至于泾阳六月之所以薄伐然且尽境而还此固诗人之所美也北匃奴自肃宗以来纲目未尝书其犯边今窦宪乃以盛夏兴师攻无罪之虏出塞至于三千余里掲地书之不没其实正以着其穷追逺讨之罪曰击而不曰伐亦以见师出无名之失要在学者比而观之则得其宜矣后三年书击北匈奴于金微山其义亦然】
　　秋七月防稽山崩质实【一綂志云防稽古地名禹防诸侯于此计功命曰防稽少康封少子无余于防稽以奉禹祀号曰于越春秋战国时为越国后为楚所并秦灭楚置防稽郡治于吴此地属焉东汉顺帝时始以吴置吴郡而徙防稽郡治山隂晋为防稽国咸和中改防为郐刘宋置东州领防稽等五郡隋初郡废改东为吴州治防稽县大业初改越州寻为防稽郡唐初复置越州天寳初改防稽郡乾元初复为越州置浙东观察使治于越广明初陞义胜军干宁中改镇东军五代钱氏以越为东都宋仍为越州绍兴初始陞绍兴府元改绍兴路本朝复为绍兴府浙江道】○九月以窦宪为大将军考异【按封拜例曰凡以亲戚贵重者书其属则此当如王鳯等书舅窦宪据建宁二年书以董贵人兄子重为五官中郎将永兴二年书封乳母马惠子初为列侯重以贵人兄子初以乳母之子尚书其属则此条不书舅传録阙漏耳】
　　【旧大将军位在三公下至是诏宪位次太下三公上窦氏兄弟骄纵而景尤甚奴客夺人财货簒取罪人妻畧妇女擅发縁边突骑袁安劾景擅发边兵惊惑吏民二千石不待符信輙承景檄当伏显诛又奏司校尉河南尹阿附贵戚不举劾请免官案罪并寝不报瓌独好经书节约自修尚书何敞上封事曰爱而不教终至凶戻犹饥而食之以毒适所以害之也伏见大将军宪兄弟专朝虐用百姓奢侈僣偪诛戮无罪臣敞区区诚不欲上令皇太后损文母之号陛下有誓泉之讥下使宪等得长保其福祐驸马都尉瓌比请退身愿抑家权可与参谋听顺其意诚宗庙至计窦氏之福时济南王康尊贵骄甚宪乃白出敞为济南太傅康有违失敞辄諌争康虽不能从然素敬重敞无所嫌牾焉】集览【突骑注见帝更始二年瓌窦宪弟僣偪记杂记曰君子上不僣上下不偪下注不过奢以僣上不过俭以偪下偪迫也誓泉之讥春秋郑荘公母武姜谋弑荘公公与母誓曰不及黄泉无相见也嫌牾牾与忤同五故反逆也】
　　大水
　　【庚寅】二年春二月日食○窦宪遣兵复取伊吾地车师遣子入侍质实【伊吾屯名注见明帝永平十四年车师国名注见武帝元鼎元年】
　　书法【伊吾卢地于是三书矣】
　　○月氏遣使奉献
　　【初月氏求尚公主班超拒还其使由是怨恨遣其副王谢将兵七万攻超超众少皆大恐超曰月氏兵虽多然数千里逾葱岭来非有运输何足忧邪但当收谷坚守彼饥穷自降不过数十日决矣谢攻不下抄掠无所得超度其必从龟兹求食乃遣兵数百于东界要之谢果遣骑赂龟兹伏兵遮击尽杀之持其首示谢谢大惊请罪由是嵗奉贡献】集览【副王谢谢副王之名副王犹禆王也汉书匈奴传注索隐曰禆副也音频移反顔师古曰禆王小王也若禆将然葱岭西域传自玉门阳闗出西域有两道南道西逾葱岭则出大月氏安息北道西逾葱岭则出大宛康居奄蔡西河旧事云葱岭西域国名在天竺东其山高大上悉生葱故名葱岭】质实【月氏西戎国名注见武帝元朔三年葱岭西域国名注见武帝元鼎二年龟兹西域国名注见光武建武二十二年】
　　封齐武王孙无忌为齐王威为北海王
　　【初北海哀王无后肃宗以齐武王首创大业遗诏令复二国至是皆封】质实【齐国名注见桓帝永康元年青州北海国名注同上年】
　　秋七月窦宪出屯凉州质实【凉州注见唐中宗景龙二年】○九月北匈奴欵塞求朝冬窦宪遣使迎之复遣兵袭击破之【北单于遣使欵塞称臣欲入朝见宪遣班固迎之防南单于求灭北庭宪复遣中郎将耿谭将骑出塞袭击北单于单于被创仅而得免南部党众益盛领户三万四千胜兵五万】集览【北庭注见武帝元狩四年王庭】
　　书法【求朝顺节也迎之复击之直书其事贬意自见矣】
　　发明【欵塞求朝夷狄之向化也既书遣使迎之又书遣兵袭击破之则诈谋为益甚矣窦宪专兵所为如此汉朝尚可立国乎】
　　【辛卯】三年春正月帝冠
　　【始用曹褒新礼擢褒监羽林左骑】
　　二月窦宪遣兵击北匈奴于金微山大破之单于走死【窦宪以北匈奴微弱欲遂灭之遣左校尉耿防围北单于于金微山大破之获其母阏氏名王已下五千余级单于逃走不知所在出塞五千余里而还自汉出师所未尝至也】质实【一綂志云耿防扶风茂陵人国之子金微山在鞑靼国之塞可五千余里】
　　窦宪杀尚书仆射乐恢
　　【窦宪以耿防任尚为爪牙邓叠郭璜为心腹班固傅毅典文章刺史守令多出其门赋敛吏民共为赂遗袁安任隗举奏贬四十余人窦氏大恨但安隗素行高未有以害之尚书仆射乐恢上疏曰陛下富于春秋纂承大业诸舅不宜斡正王室示天下之私若上能以义自割下能以谦自引则四舅可长保爵土之荣而皇太后永无慙负宗庙之忧矣书奏不省恢乞骸骨归宪风州郡迫脇恢饮药死于是朝臣震慴无敢违者袁安以天子防弱外戚擅权毎朝防进见及与公卿言国家事未尝不喑呜流涕天子大臣皆恃頼之】集览【斡正王室斡与筦同如淖齿管齐李兑管赵之管史记注管典也典齐赵之权也战国防注管管榷之管言专之也喑呜啼极无声袁安本传作噫呜史炤曰噫音医呜一故反叹伤貎】质实【傅毅茂陵人乐恢长陵人】
　　书法【于是恢諌用诸舅书奏不省乞骸骨归宪风州郡迫恢饮药死直书窦宪杀之明微也纲目修而乱贼惧矣】
</div>
    <div class="pagination">
<a href="御批资治通鉴纲目_page46.html">上一页</a><span>...</span><a href="御批资治通鉴纲目_page42.html">42</a><a href="御批资治通鉴纲目_page43.html">43</a><a href="御批资治通鉴纲目_page44.html">44</a><a href="御批资治通鉴纲目_page45.html">45</a><a href="御批资治通鉴纲目_page46.html">46</a><span class="current-page">47</span><a href="御批资治通鉴纲目_page48.html">48</a><a href="御批资治通鉴纲目_page49.html">49</a><a href="御批资治通鉴纲目_page50.html">50</a><a href="御批资治通鉴纲目_page51.html">51</a><a href="御批资治通鉴纲目_page52.html">52</a><span>...</span><a href="御批资治通鉴纲目_page48.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
