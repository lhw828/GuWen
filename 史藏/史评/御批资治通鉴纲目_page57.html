<!DOCTYPE html>
<html>
<head>
    <meta charset="UTF-8">
    <title>御批资治通鉴纲目 - 第 57 页/共 243 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御批资治通鉴纲目 - 第 57 页/共 243 页</h1>
    <div class="content">　　发明【侯览之死则书有罪王甫之死则书伏诛又皆掲宦者书之至吕强则书杀书中常侍岂纲目独私于强哉葢泾渭并流而清浊自分此春秋褒善贬恶之意也若槩以宦者而不分善否则失春秋之意矣】
　　夏四月太尉杨赐免
　　【帝问赐以黄巾事赐所对切直帝不悦坐寇贼免】
　　汝南太守赵谦讨黄巾败绩质实【汝南郡名注见光武建武十九年谦击黄巾军败门下袁秘功曹封观等七人以身扞刃皆死谦以得免】集览【扞蔽也】
　　五月皇甫嵩朱防与骑都尉曹操合军讨三郡黄巾破平之
　　【朱儁与贼波才战败贼遂围皇甫嵩于长社依草结营防大风嵩敕军士皆束苣乘城使鋭士间出围外纵火大呼城上举燎应之嵩从城中皷噪而出犇击贼陈贼惊乱犇走防骑都尉沛国曹操将兵适至合军与战大破之斩首数万遂讨汝南陈国黄巾皆破之三郡悉平操父嵩为中常侍曹腾飬子不能审其生出本末或云夏侯氏子也操少机警有权数而任侠放荡不治行业时人未之竒也唯桥及南阳何显异焉谓操曰天下将乱非命世之才不能济也能安之者其在君乎颙见操叹曰汉家将亡安天下者必是人也时汝南许劭与从兄靖有髙名好共覈论乡党人物每月輙更其题品故汝南俗有月旦评焉尝为郡功曹府中莫不改操餙行操徃造劭而问之曰我何如人劭鄙之不答操刼之劭曰子治世之能臣乱世之奸雄操喜而去后举孝亷为郎至是平贼迁济南相奏免长吏阿附赃汗者八人○朱儁防军司马傅爕上疏曰臣闻天下之祸不由于外皆兴于内是故虞舜先除四凶然后用十六相明恶人不去则善人无由进也今张角起赵魏黄巾乱六州此皆衅发萧墙而祸延四海者也臣奉辞伐罪战无不克黄巾虽盛不足为庙堂忧也臣之所惧在于治水不自其源末流弥増其广诚使张角枭夷黄巾变服臣之所忧甫益深耳何者夫邪正不宜共国亦犹氷炭不可同器彼知正人之功显而危亡之兆见皆将巧辞饰説共长虚伪若不详察忠臣将复有杜邮之戮矣陛下宜思四罪之举速行防佞之诛则善人思进奸凶自息赵忠恶之爕功当封忠譛之帝犹识爕言不之罪然亦竟不封也】集览【长社地名在许州苣音巨説文束苇烧也今文作炬机警有机关而警省权数权谋术数颙鱼容反月旦评汝南许劭与兄靖好共覈论乡党人物每月輙更其品题故汝南俗有月旦评称焉儁音俊与俊通爕即节反四凶共工驩兠鲧三苖十六相舜举十六相禹稷契臯陶伯益伯夷羲仲羲叔和仲和叔龙朱虎熊罴衅许刃反説文血祭也又假借为罅隙也】质实【长社县名注见光武建武八年沛国注见成帝河平二年陈国注见周赧王三十六年陈曹腾沛国谯人传爕灵州人杜邮之戮事见周赧王五十八年】
　　交阯吏民作乱以贾琮为刺史平之考异【平字上漏讨字交阯多珍货前后刺史多无清行故吏民怨叛执刺史及合浦太守三府选贾琮为刺史琮到部遗书告示各使安其资业招抚荒散蠲复徭役诛斩渠帅简选良吏嵗问荡定百姓以安为之歌曰贾父来晚使我先反今见清平吏不敢饭】质实【贾琮东郡聊城人】
　　卢植围张角于广宗槛车徴还遣中郎将董卓代之【植连破张角斩获万余角走广宗植筑围凿堑垂当防之帝遣小黄门左丰视军求赂不得还言于帝曰广宗贼易破耳卢中郎固垒息军以待天诛帝怒槛车徴植还减死一等遣卓代之】质实【一统志云广宗东汉之县名属钜鹿郡即汉之堂阳县地晋属安平国后魏属清河郡隋改为宗城县唐于此置宗州州废以县属贝州后复改为广宗县属魏州宋属大名府金复改宗城县属洺州元复为广宗县后省入平乡县寻复置属顺徳路国朝因之改属顺徳府】
　　书法【围书徴还病汉也书槛车甚病之】
　　秋七月巴郡张脩反质实【巴郡注见文帝后元二年】
　　【脩以妖术为人疗病其法畧与张角同令病家出五斗米号五斗米师聚众寇郡县时人谓之米贼】
　　八月遣皇甫嵩讨张角角死冬十月与角弟梁寳战皆破斩之以嵩为车骑将军领冀州牧考异【斩当作击】
　　【董卓以无功抵罪乃诏遣嵩时角已死嵩与其弟梁战梁众精勇嵩不能克乃闭营休士伺贼小懈潜夜勒兵鸡鸣驰赴其陈战至晡时破之斩梁获首三万溺死五万人剖角棺传首京师复攻梁弟寳于下曲阳斩之斩获十余万人嵩能温防士卒每军行顿止湏营幔修立然后就舍军士皆食尔乃尝饭故所向有功】集览【温防温存忧防也】质实【下曲阳县名注见帝更始二年】
　　先零羌及凉州羣盗北宫伯玉等反
　　【北地先零羌及枹罕河闗羣盗反共立湟中义从胡北宫伯玉为将军金城人邉章韩遂素著名西州羣盗诱而刼之使专任军政杀太守烧州郡初武威太守倚恃权贵恣行贪凉州从事苏正和案致其罪刺史梁鹄惧欲杀正和以自觧访于汉阳长史盖勲勲素与正和有仇或劝勲因此报之勲曰谋事杀良非忠也乘人之危非仁也乃諌鹄曰夫绁食鹰隼欲其鸷也鸷而亨之将何用哉鹄乃止正和诣勲求谢勲不见曰吾为使君谋非为正和也怨之如初后刺史左昌盗军谷数十万勲諌之昌怒使与从事别屯阿阳以拒贼欲以军事罪之而勲战輙有功至是羣盗围昌于冀昌召勲等自救从事疑不肯赴勲怒曰昔庄贾后期穰苴奋劒今之从事岂重于古之监军哉从事惧而从之勲至诮让羣盗乃解围去勲遂救校尉夏育于畜官为羌所败勲余众不及百人身被三创坚坐不动羌滇吾以身扞众曰盖长史贤人汝曹杀之为负天勲仰骂之滇吾下马与勲勲不肯上羣羌服其义勇送还汉阳】集览【先零羌注见宣帝元康四年枹罕河西地名今之河州有枹罕县杀良杀害忠良之士绁食谓养鹰必覊绁而饲食之鸷音至説文击杀鸟也又训击也猛也亨音烹古字亨烹通用冀昌地名在冀州地荘贾后期穰苴奋劒史记司马穰苴者田完之苖裔也晏婴荐于齐景公召为将军使庄贾监军约出师后期军法后期者斩遂斩庄贾以狥三军军士股栗乃进复故地创音疮训伤也滇吾羌酋名】正误【冀昌今按冀字句絶昌属下文即刺史左昌也汉书地理志天水郡有冀县明帝改天水为汉阳上文盖勲即汉阳长史也】考异【北地郡名注见秦王政三年一统志云枹罕汉之县名属金城郡隋始置枹罕郡于此唐因之宋省入寜河塞故城在河州卫军民指挥使司治西湟中西羌地名注见宣帝元康四年义从胡注见章帝建初六年金城郡名注见光武建武十年武威郡名注同上年汉阳郡名注见建寜三年盖勲炖煌广至人阿阳县名注见唐昭宣帝天祐二年冀县名注见光武建武八年】
　　朱儁击南阳黄巾连破之考异【当书讨不当书击】
　　【南阳黄巾余党更以赵为帅众十余万据宛城朱儁围之不防有司奏徴儁司空张温曰临军易将兵家所忌宜假日月责其成功帝乃止儁击斩之贼帅韩忠复据宛拒儁儁鸣鼓攻其西南贼悉众赴之儁自将精卒掩其东北乘城而入忠乃退保小城乞降诸将欲听之儁曰兵固有形同而势异者昔秦项之际民无定主故赏附以勤来耳今海内一统唯黄巾造逆纳降无以劝善而更逆意使贼利则进战钝则乞降纵敌长寇非良计也因急攻不克登土山望之顾谓司马张超曰吾知之矣贼今外围周固内营逼急乞降不受欲出不得所以死战也万人一心犹不可当况十万乎不如彻围并兵入城忠见围解势必自出自出则意散易破之道也既而解围忠果出战儁因击大破斩之余众复奉孙夏为帅屯宛儁急攻之司马孙坚率众先登防城夏走儁追破之于是黄巾破散其余州郡所诛一郡数千人】集览【南阳在河南今南阳府是宛城注见周赧王十七年秦项之际秦始皇项羽之时赏附劝来附者赏之来者劝之彻围彻去营塞】质实【南阳郡名注见秦二世三年张超鄚人孙坚富春人土山未详出处唯汝宁府信阳县南六里有士雅山未知是否】
　　豫州刺史王允讨黄巾破之徴下狱减死论
　　【允破黄巾得张让賔客书与黄巾交通上之帝责怒让竟不能罪也让由是以事中允下狱防赦还故官旬日间复以他罪捕杨赐不欲使更楚辱遣客谢之曰张让凶慝难量幸为深计诸从事好气决者共流涕奉药而进之允厉声曰吾为人臣获罪于君当伏大辟以谢天下岂有乳药求死乎投杯而起出就槛车既至廷尉大将军进与杨赐袁隗共请之得减死论】集览【楚辱棰楚耻辱也凶慝难量凶顽恶慝不可测量好气决者有豪气而好果决者厉声厉色髙声也大辟死罪乳药乳上声乳药谓饮药而死】质实【豫州注见光武建武十九年汝南郡王允太原祁人】
　　书法【自建武十八年罢州牧置刺史至是百五十余年书刺史者张乔李固尹耀朱穆夏方度尚朱儁贾琮王允数人而已五年増置州牧而后牧与刺史不可胜书其以称职书者鲜矣】
　　【乙丑】二年春正月大疫
　　书法【纲目书疫十有五其书大者十一详秦戊午年灵帝凡五书焉民可知矣而未闻救灾之政灵之为灵宜哉】
　　二月南宫云台灾
　　【张让赵忠説帝敛天下田亩十钱以脩宫室铸铜人乐安太守陆康上疏谏曰昔鲁宣税亩而蝝灾自生哀公増赋而孔门非之岂有聚夺民物以营无用之铜人捐舍圣戒自蹈亡王之法哉内幸譛康援引亡国以譬圣明大不敬槛车徴诣廷尉侍御史刘岱奏陈觧释得免归田里康续之孙也又诏发州郡材木文石黄门常侍輙令谴呵不中者因强折贱买仅得本价十一复货之中者亦不即受材木腐积宫室连年不成刺史太守复増私调百姓呼嗟又令西园驺分道督趣恐动州郡多受赇赂牧守茂材孝亷迁除皆责助军脩宫钱当之官者皆先至西园谐价然后得去钜鹿太守司马直以有清名减责三百万直怅然曰为民父母而反割剥百姓以称时求吾不忍也辞疾不听行至孟津上书极言吞药自杀书奏帝为暂絶脩宫钱】集览【灾天火曰火人火曰灾乐安郡名今棣州是陆康陆续之孙鲁宣税亩而蝝灾自生春秋书鲁宣公十五年初税亩至冬蝝生饥灾异可见哀公増赋而孔门非之论语鲁哀公问于有若曰年饥用不足如之何有若对曰盍彻乎公曰二吾犹不足如之何其彻也对曰百姓足君孰与不足百姓不足君孰与足本价十一十分之一分驺音邹説文廐御也孟津郡名今孟州是注见帝更始二年】质实【南宫云台注见明帝永平三年一统志云乐安汉之郡名治阳信县三国魏分置乐陵郡晋为乐安国隋置棣州唐徙治乐陵县天寳初改为乐安郡乾元初复为乐安州五代梁及宋皆因之元置濵棣路后改棣州至国朝改为武定州以厌次县省入仍属济南府陆康吴郡人刘岱牟平人宠之弟】
　　黒山贼褚燕降
　　【自张角之乱所在盗贼并起博陵张牛角常山褚飞燕及黄龙左校于氐根张□骑刘石左髭丈八平汉大计司缘城雷公浮云白雀杨鳯于毒五鹿李大目白绕眭固苦蝤之徒不可胜数张牛角死令其众奉飞燕为帅部众寖广殆至百万号黑山贼河北竝被其害朝廷不能讨燕乃遣使乞降遂拜燕平难中郎将使领河北诸山谷事】集览【黑山在顺徳路内丘县之山谷博陵地名元为中山国改定州常山元名镇州今改真定路是也】质实【一统志云黑山在顺徳府沙河县西北四十里山石多黒故名博陵地名注见周威烈王二十三年中山常山郡名注见光武建武九年】
　　三月以崔烈为司徒
　　【时三公往往因常侍阿保入钱西园而得之叚颎张温等虽有功勤名誉然亦先输货财烈本冀州名士至是因传毋入钱五百万故得为司徒而声誉顿衰】集览【颎古逈反广韵训光也】质实【冀州注见秦二世二年信都国】
　　北宫伯玉等宼三辅遣皇甫嵩讨之
　　【时凉州兵乱不解徴发天下役赋无已崔烈以为宜弃凉州诏会公卿百官议之议郎传爕厉言曰斩司徒天下乃安尚书劾之帝召问状爕对曰凉州天下要冲国家藩卫今牧御失和使一州叛逆烈为宰相不思所以弭之之防乃欲割弃一方万里之土若使左衽之虏得居此地士劲甲坚因以为乱此天下之至虑社稷之深忧也帝从之】集览【弭母婢反説文弓无缘曰弭又训止乱左衽夷狄之俗也】
　　夏四月大雹○六月封宦者张让等十三人为列侯【以讨张角功也】
　　书法【史曰以讨张角功也破黄巾杀张角者卢植王允皇甫嵩也或槛车或下狱或收印绶而让等乃以功封汉之亡决矣】
　　发明【卢植讨破张角槛车召还王允讨破黄巾下狱减死张让不出国门其賔客又与贼交通乃反以讨张角受封然纲目于此止以封宦者书之者所以不没其实且无功之可书也夫有功者获罪而无功者爵汉之刑赏如此虽欲不亡得乎】
　　秋七月螟○八月罢皇甫嵩遣车骑将军张温代之【皇甫嵩之讨张角也过邺见赵忠舍宅逾制奏没入之又张让私求钱不与二人奏嵩无功费多徴还收印绶以司空张温为车骑将军讨北宫伯玉拜董卓为破虏将军统于温】质实【邺县名注见晋怀帝永嘉六年】
　　冬十月司空临晋侯杨赐卒
　　【初赐既免帝阅故事得赐与刘陶所上张角奏乃封赐临晋侯陶中陵乡侯至是复以赐为司空薨諡曰文烈】集览【阅音越説文见数于门一一数之也又察也】质实【临晋地名注见周赧王五年】书法【书官书爵书姓自邓禹以来未有也于是宦官益横诸贤得免如赐者鲜矣特书幸之也】
　　杀諌议大夫刘陶前司徒陈耽
　　【陶上疏陈八事大较言天下大乱皆由宦官宦官共防陶收下黄门北寺狱闭气而死耽为人忠正宦官怨之亦诬陷死狱中】集览【大较讫岳反増韵大较犹言大略也】
　　书法【成帝之世书下諌大夫刘辅狱为鬼薪论然未杀也书杀諌议大夫刘陶而汉之亡决矣自古以来杀諌臣者未有不亡者也纲目东汉书諌议大夫三王良周举刘陶自是无书者矣终纲目諌官书杀四刘陶侯昌业孟昭图常濬】
　　发明【汉室防亡之徴至是无可言者矣然刘陶之死且掲諌议大夫书之者所以甚汉灵不君之恶而为后世杀諌臣者之鉴也】
　　张温击凉州贼边章韩遂不利十一月将军董卓破走之考异【击当作讨】质实【凉州注见唐中宗景龙二年】
　　【张温将兵十余万屯美阳与邉章韩遂战輙不利十一月董卓等攻破之章遂走榆中温遣周慎追之参军事孙坚説慎曰贼城中无谷当外转粮食坚愿得万人断其运道将军以大兵继后贼必困乏走入羌中并力追之则凉州可定也慎不从章遂反断慎运道慎惧弃辎重而退温又使董卓讨羌卓粮絶乃于所度水中伪立堰以捕鱼而潜从堰下过军比贼追之决水已深不得度遂还屯扶风温以诏书召卓良乆乃至温责让之卓应对不顺孙坚前耳谓温曰卓不怖罪而防张大语宜以召不时至陈军法斩之温曰卓素着威名于河陇之间今日杀之西行无依坚曰明公亲率王师威震天下何頼于卓卓轻上无礼一罪也沮军疑众二罪也受任无功应召稽留三罪也古之名将仗临众未有不断斩以成功者今明公垂意于卓不即加诛亏损威刑于是在矣温不忍发】集览【美阳冯翊郡名在耀州羙阳县堰音偃韵防注壅水谓之堰耳谓附耳而与之语怖恐惧也鸱张言语妄大如鸱枭恶鸟之张大河陇河内陇西沮止也】质实【一统志云美阳汉之县名属右扶风三国魏省之故城在西安府武功县西七里榆中城名在临洮府兰县西二百里东汉时羣羌居此扶风郡名注见周显王八年岐县】
　　造万金堂
　　【帝造万金堂于西园引司农金钱缯帛牣积堂中复藏寄小黄门常侍家钱各数千万又买田起第于河间】集览【牣积韵防牣满也积聚也】质实【一统志云西园在洛阳县即汉桓灵卖官谐价之地河间国名注见帝更始二年】
　　书法【讥也纲目书作堂三汉万金秦教武武后天堂皆讥之也王路汉螽斯则百则以灾变书】
　　【丙寅】三年春二月江夏兵赵慈反○遣使就拜张温为太尉
　　【三公在外始于温】
　　以宦者赵忠为车骑将军
　　【帝使忠论讨黄巾之功执金吾甄举谓曰傅南容前在东军有功不侯天下失望今将军亲当重任宜进贤理屈以副众心忠遣弟延致殷勤于传爕曰南容少答我常侍万户侯不足得也爕正色拒之曰遇不遇命也有功不论时也傅爕岂求私赏哉忠愈恨然惮其名不敢害出为汉阳太守】集览【甄之真反姓也进贤理屈进用贤人治理枉屈】质实【汉阳郡名注见建宁二年南容傅爕表字】
　　脩南宫铸铜人
　　【帝使缮脩南宫玉堂铸四铜人四钟又铸天禄虾蟇转水入宫又作翻车渴乌洒南北郊路以为可省百姓洒道之费】集览【翻车激水而上转动之器渇乌受水之器如乌之渴饮也】
　　书法【秦铸金人不书此何以书讥不知务也秦方富强奢侈之甚不足责也黄巾之祸殆遍天下而踵秦所为以是为不知务故书讥之终纲目书铸六而书铜人者三详后主建兴十五年魏皆讥也】
　　夏五月晦日食○六月荆州刺史讨赵慈斩之考异【斩当作诛】质实【荆州注见献帝建安十二年】○冬十月武陵蛮反郡兵讨破之考异【讨当作击】集览【武陵今常徳府有武陵县也】质实【武陵郡名注见光武建武二十四年】○鲜卑宼幽并○徴张温还
　　【丁卯】四年春二月荥阳盗起河南尹何苖讨破之以苖为车骑将军质实【荥阳县名注见秦庄襄王元年何苖宛人】
　　【苗进之弟也】
　　韩遂围陇西凉州杀刺史以应之遂围汉阳太守傅爕与战死之
　　【韩遂杀边章及北宫伯玉拥兵十余万进围陇西凉州刺史耿鄙率兵讨遂鄙任治中程球球通奸利士民怨之傅爕谓鄙曰使君统政日浅民未知教贼闻大军将至必万人一心不苦息军养徳明赏必罚贼谓我怯羣争势离然后率已教之民讨成离之贼其功可坐而待也不从行至狄道别驾反应贼杀球及鄙贼遂进围汉阳城中兵少粮尽爕子干年十三言于爕曰国家昏乱遂令大人不容于朝今兵不足以自守宜还乡里徐俟有道而辅之言未终爕慨然叹曰汝知吾必死邪圣达节次守节殷纣虐伯夷不食周粟而死吾遭世乱不能养浩然之志食人之禄又欲避其难乎吾行何之必死于此汝有才智勉之勉之主簿杨会吾之程婴也狄道人王国使人説爕曰天下已非汉有府君宁有意为吾属帅乎爕按劒叱之遂麾左右进兵临陈战殁諡曰壮节侯耿鄙司马马腾亦拥兵反与韩遂合共推王国为主寇掠三辅】集览【汉阳郡名在蜀中今汉州圣达节次守节春秋曹宣公卒公子负刍杀其太子而自立是为成公诸侯不义曹君将立子臧子臧曰前志有之曰圣逹节次守节下失节为君非吾节也虽不能圣敢失守乎遂逃奔宋注节犹分也圣达节言圣人逹于天命无可不可如舜禹受禅汤武革命之类次守节谓贤者自守己分而不妄取如子臧季札之类下失节谓愚者不安己分取非其理后世簒弑之徒皆如此欲避其难乎春秋哀十五年衞孔悝遭蒯聩之难时子路为孔氏邑宰将入子羔曰弗及不践其难子路曰食焉不避其难服防曰言食悝之禄必救悝之难程婴春秋晋人景公时大夫屠岸贾诛防世卿赵氏赵朔有遗腹子屠岸贾索之朔客公孙杵臼取他人婴儿匿山中朔友程婴谬谓诸将杀杵臼与孤儿其赵氏真孤乃反在程婴卒与俱匿山中居十五年司马韩厥言于景公复立赵后是为赵武即孤儿也遂攻岸贾防之婴曰昔下宫之难我非不能死欲存赵后今宜下报宣孟乃自杀武齐衰三年奉祀不絶】质实【陇西郡名注见秦王政三年凉州注见唐中宗景龙二年治中官名注见晋安帝隆安四年狄道县名注见髙后六年别驾官名注见宋文帝元嘉二十八年汉阳郡名注见建宁二年主簿官名注见宋文帝元嘉九年司马官名注见武帝元封二年马腾扶风人大人按霍光传子称父曰大人三辅注见武帝征和元年】
　　书法【殇帝之篇书张显战没矣安帝之篇书郑勤战死蔡讽战没矣未有书与战死之者爕书死之自刘快以来百七十九年未之有也自殇帝至是书太守二十非以能破羌书则以能平盗书其盛者以死节书而世道益可悲矣】
　　渔阳张举张纯反
　　【故中山相张纯与故泰山太守张举及乌桓大人丘力居等连盟刼畧蓟中杀校尉太守众至十余万屯肥如举称天子纯称弥天将军移书州郡告天子避位敕公卿奉迎】质实【渔阳郡名注见秦王政三年中山国名注见周威烈王二十三年泰山郡名注见秦始皇二十八年蓟县名注见帝更始二年肥如县名注见武帝元朔三年】
　　冬十月长沙区星反以孙坚为太守讨平之封坚乌程侯集览【区星姓名区如字或音乌侯反】质实【乌程县名注见晋安帝隆安三年】○前太丘长陈寔卒质实【太丘县名注见桓帝元嘉元年】
　　【寔在乡闾平心率物其有争讼輙求判正晓譬曲直退无怨者至乃叹曰宁为刑罚所加不为陈君所短杨赐陈耽每拜公卿羣僚毕贺輙叹寔未登大位愧于先之及卒海内赴吊者三万余人】
　　书法【邑长不卒卒陈寔录贤也终纲目令长书卒二王涣陈寔寔以前长书甚贤之也】
　　【戊辰】五年春二月有星孛于紫宫○黄巾余贼寇太原河东○屠各胡寇并州杀刺史张懿质实【屠各胡注见桓帝延熹元年】○以刘焉为益州牧刘虞为幽州牧质实【刘虞东海郯人太常刘焉见王室多故建议以为四方兵宼由刺史威轻且用非其人所致宜改置牧伯选清名重臣以居其任侍中董扶私谓焉曰京师将乱益州分野有天子气防刺史郤俭赋敛烦扰謡言逺闻而耿鄙张懿皆为盗所杀朝廷遂从焉议选列卿尚书为州牧各以本秩居任以焉为益州虞为幽州州任之重自此始焉鲁恭王之后虞东海恭王五世孙尝为幽州刺史民夷懐其恩信故用之焉入蜀会贼杀却俭从事贾龙等破走之选吏迎焉徙治绵竹务行寛惠以收人心】质实【董扶绵竹人绵竹县名注见光武建武十二年】
　　南匈奴右部反杀其单于羌渠考异【杀当作弑据齐建武四年书髙昌弑其君马儒隋开皇十七年书吐谷浑弑其可汗世伏十九年书突厥弑其都蓝可汗皆书弑不书杀诏发南匈奴兵配刘虞讨张纯单于羌渠遣左贤王将骑诣幽州国人恐发兵无已于是右部防落反与屠各胡合凡十余万人攻杀羌渠】集览【防落匈奴右部渠帅名呼韩邪之系冐顿之后也防音火兮反】
　　大水○冀州刺史王芬自杀
　　【陈蕃子逸与襄楷防于冀州刺史王芬坐楷曰天文不利宦者黄门常侍真族防矣逸喜芬曰若然者芬愿驱除因上书言黒山贼攻劫郡县欲以起兵会帝欲北巡河间旧宅芬等谋以兵诛诸常侍因废帝而立合肥侯以告曹操操曰夫废立之事天下之至不祥也古人有权成败计轻重而行之者伊霍是也然皆懐至忠之诚据宰辅之势因秉政之重同众人之欲故能计从事立今诸君徒见曩者之易未覩当今之难而造作非常欲望必克不亦危乎会北方夜半有赤气东西竟天太史言北方有隂谋不宜北行帝乃止敕芬罢兵俄而徴之芬惧自杀】集览【驱除注见帝更始元年合肥秦合肥县汉置庐江国东汉为合肥侯国仍九江郡正义曰今庐州治合肥应劭曰夏水出父城东南至此与淮合故曰合肥字或作淝】质实【冀州注见秦二世二年信都国一统志云合肥汉之县名属九江郡晋属淮南郡刘宋改为汝隂县属汝隂郡齐属庐江郡隋复为合肥县属庐州唐宋元仍旧国朝亦因之又并梁县地入焉仍属庐州府】
　　书法【芬谋诛宦官因废立帝则曷为止以自杀书示戒也郑众专而周章之谋起赵张横而王芬之计决纲目不书谋逆所以为尊信宦阉者之戒也然则芬无贬乎书自杀所以为贬也不量其力造作非常祗足以杀其身而已矣】
　　发明【芬以下谋上宜得春秋无将之诛胡不书其谋反又胡不书其有罪伏诛是时灵帝罪浮于桀乃独夫耳况芬本谋特欲诛宦者为废昏立明之举是以纲目未减其罪葢恕芬所以恶灵也其旨微矣】
　　秋八月置西园八校尉
　　【以小黄门蹇硕为上军校尉袁绍鲍鸿曹操赵融冯芳夏牟淳于琼等七校尉皆统于硕帝自黄巾之起留心戎事硕壮徤有武略帝亲任之虽大将军亦领属焉】质实【袁绍汝南汝阳人】
　　冬十月青徐黄巾复起○讲武平乐观
　　【望气者以为京师当有大兵两宫流血帝欲厌之乃发四方兵讲武于平乐观起大坛建华葢帝躬擐甲介马称无上将军行陈三匝而还问讨虏校尉盖勲曰吾讲武如是何如对曰臣闻先王耀徳不观兵今宼在逺而设近陈不足昭果毅秪黩武耳帝曰善恨见君晚羣臣初无是言也勲谓袁绍曰上甚聪明但蔽于左右耳与绍谋共诛嬖幸蹇硕惧出勲为京兆尹】集览【行陈行下孟反按行也陈通作阵下近陈通观兵左传观兵于南门杜预曰观音贯观示兵威也楚世家观兵于周郊服防曰观兵谓陈兵脇周也昭果毅左传宣二年戎昭果毅以听之之谓礼杀敌为果致果为毅注听谓常存于耳着于心想闻其政令黩武黩与渎觌通慢也数也古人有言曰武不可觌觌武无烈】
　　书法【书讲武何讥也寇在逺而讲武于京师以为非御备也故元年贼起继书屯都亭五年复起继书讲武平乐观皆深讥之书讲武始此终纲目书讲武三是年晋安帝元兴二年唐宗开元元年书大阅二晋成帝咸康六年康帝建元二年】
　　十一月凉州贼王国围陈仓以皇甫嵩为左将军讨之质实【陈仓县名注见安帝元初四年】○遣骑都尉公孙瓒讨渔阳贼走之质实【公孙瓒辽西令支人渔阳郡名注见秦王政三年】
　　【己巳】六年春二月皇甫嵩击王国大破之考异【击当作讨董卓谓皇甫嵩曰陈仓危急请速救之嵩曰不然百战百胜不如不战而屈人兵是以先为不可胜以待敌之可胜陈仓虽小城守固备未易可防王国虽强攻陈仓不下其众必疲疲而击之全胜之道也国攻陈仓八十余日不防疲敝解去嵩进兵击之卓曰穷宼勿廹归众勿追嵩曰不然前吾不击避其鋭也今而击之待其衰也所击疲师非归众也国众且走莫有闘志以整击乱非穷寇也遂独进连战大破之斩首万余级卓大慙恨由是与嵩有隙】
　　三月刘虞讨渔阳贼斩张纯余众降散
　　【刘虞到部遣使至鲜卑中告以利害责使送张举张纯首厚加购赏丘力居等闻虞至喜各遣译自归虞罢诸屯兵但留公孙瓒将万人屯右北平三月纯客杀纯送首于虞瓒志欲扫防乌桓而虞欲以恩信招降由是有隙】集览【丘力居乌桓大人名】质实【右北平郡名注见秦王政三年】
　　夏四月朔日食○即拜刘虞为太尉○遣大将军进讨韩遂
　　【蹇硕忌大将军进与诸常侍共説帝遣进西击韩遂帝从之进知其谋奏遣袁绍收徐兖二州兵湏还而西以稽行期】
　　帝崩皇子辩即位尊皇后曰皇太后太后临朝封皇弟恊为陈留王考异【皇字羡】考证【皆当去皇字】
　　【初帝数失皇子何后生辩养于道人史子眇家号曰史侯王羙人生恊董太后自养之号曰董侯羣臣请立太子帝以辩轻佻无威仪欲立恊犹豫未决防疾笃属恊于蹇硕欲先诛何进而立恊使人迎进进徃硕司马潘隠迎而白之进惊驰归营引兵入屯百郡邸称疾不入辩即位年十四太后临朝封恊为陈留王年九嵗】集览【轻佻佻与恌窕通尔雅曰佻偷也注茍且也离骚经余犹恶其佻巧注佻轻也左传襄二十六年楚师轻窕注言不能持重也窕徐氏音敕尧反又通吊反】
　　书法【贺善賛曰灵帝信宦竖杀忠贤当时变异有终纲目所无者四蛇见御座黑气青虹堕殿庭雌鸡化雄而又五书大疫居纲目半帝亦可以知变矣方且作罼圭作列肆起四百尺观造万金堂铸铜人土木盛兴不知社稷之将覆人有恒言曰桓灵灵又甚于桓也○辩何以不书太子未尝立为太子也于是蹇硕潜谋立恊事有不能从容者矣两汉书皇子即位者一而已】
　　以袁隗为太傅与大将军进参录尚书事进收宦者蹇硕诛之
　　【进既秉政忿蹇硕图已袁绍因劝进悉诛诸宦官进以袁氏累世贵宠而绍与从弟术皆为豪杰所归因信用之复博徴智谋之士何颙荀攸郑防等二十余人与同腹心硕不自安与赵忠等谋诛进中常侍郭胜进同郡人以告进进使黄门令收硕诛之因悉领其屯兵】质实【何颙南阳襄乡人荀攸颍川颍隂人彧之从子郑泰开封人】
　　书法【蹇硕书诛矣其书进收何进专也】
　　发明【何进以私忿杀蹇硕故曰进收然硕亦不免书诛何哉此曹斵防帝室罪盈恶积正天诛所宜加王法所不赦者岂得以其死于私忿之故而遂末减其罪乎书法若此初非过也】
　　五月迁孝仁皇后于河间骠骑将军董重自杀六月后崩质实【河间国名注见帝更始二年】
　　【骠骑将军董重与何进权势相害中官挟重为助董太后每欲参预政事何太后輙禁塞之董后忿詈曰汝今辀张怙汝兄耶吾敕骠骑断何进头如反手耳何太后告进进与三公共奏孝仁皇后交通州郡辜较财利故事藩后不得留京师请迁宫本国举兵围骠骑府收重免官重自杀董后忧怖暴崩民间由是不附何氏】集览【骠骑注见武帝元狩二年辀张辀竹求反书无逸曰诪张为幻注诪本作辀谓欺诳幻惑也尔雅及诗作侜同侜张诳也蔡氏传曰诪诳张诞也按诪与辀侜通史炤通鉴释文曰辀车辕也张施弓二字皆有动意章懐云辀张犹彊梁也】
　　书法【书崩何咎迁之者也】
　　发明【孝仁本非国母然自何后言之犹为其姑云尔而迁之怖之使之至于殒防可乎故夫后以崩书者是予其为母后也予其为母后而迁之至于亡者其罪始有不可言者矣宜乎他日贼臣得以借口也】
　　葬文陵质实【一统志云文陵在河南府城东北】
　　【何进惩蹇硕之谋称疾不入陪防又不送山陵】
　　大水○秋七月大将军进召董卓将兵诣京师太后诏罢诸宦官八月宦官张让等入宫杀进刼太后帝出至河上司校尉袁绍捕宦者悉诛之帝还宫以卓为司空考异【一本无诣京师三字按提要刼太后下有及字】
　　【袁绍説何进曰前窦武欲诛内宠而反为所害者但坐言语漏泄五营兵士皆服畏中人而窦氏反用之自取祸防今将军兄弟并领劲兵部曲将吏皆英俊名士乐尽力命事在掌握此天賛之时不可失也进乃白太后请尽罢中常侍以下以三署郎补其处太后曰中官统领禁省汉家故事也且先帝新弃天下我奈何楚楚与士人共对事乎进难违太后意且欲诛其放纵者而太后母舞阳君及弟苖受宦官赂遗数白太后为其障蔽言大将军专杀擅权以弱社稷太后以为然进又新贵素敬惮中官虽外慕大名而内不能断故事久不决绍等又为画防多召四方猛将使并引兵向京城以脇太后进然之主簿陈琳諌曰谚称掩目捕雀夫微物尚不可欺以得志况国之大事其可以诈立乎今将军总皇威握兵要龙骧虎歩髙下在心此犹皷洪炉燎毛髪耳但当速发雷霆行权立断则天人顺之而反委释利器更徴外助大兵聚防强者为雄所谓倒持干戈授人以柄功必不成祗为乱阶耳进不听曹操闻而笑曰宦者之官古今宜有但世主不当假之权宠使至于此既治其罪当诛元恶一狱吏足矣何至纷纷召外兵乎欲尽诛之事必宣露吾见其败也初灵帝徴董卓为少府卓上书言所将湟中义从及秦胡兵皆诣臣言禀赐断絶妻子饥冻牵挽臣车使不得行及帝寝疾玺书拜卓并州牧令以兵属皇甫嵩卓复上书言士卒恋臣畜养之恩乞将之北州効力边垂嵩从子郦説嵩曰大人与卓怨隙已结势不俱存卓被诏委兵而上书自请此逆命也彼度京师政乱故敢踌躇不进此懐奸也且凶戾无亲将士不附大人今为元帅杖国威以讨之无不济也嵩曰违命虽罪专诛亦有责也不如显奏使朝廷裁之乃上书以闻帝以让卓卓亦不奉诏驻兵河东至是何进召之使将兵诣京师尚书郑防卢植皆諌进不从泰乃弃官去谓荀攸曰何公未易辅也进使骑都尉鲍信募兵防山并召东郡太守桥瑁屯成臯使武猛都尉丁原将数千人寇河内烧孟津火照城中皆以诛宦官为言董卓闻召即时就道并上书曰张让等窃幸承宠浊乱海内臣闻扬汤止沸莫若去薪溃痈虽痛胜于内食今輙鸣钟鼓如雒阳请收让等以清奸秽太后犹不从何苖谓进曰始以贫贱依省内以致富贵国家之事亦何容易宜深思之卓至渑池而进更狐疑遣使宣诏止之袁绍惧进变计因脇之曰交搆已成形势已露将军复欲何待而不早决之乎事久变生复为窦氏矣进于是以绍为司校尉王允为河南尹绍促董卓使驰驿上奏欲进兵平乐观太后乃恐悉罢中常侍小黄门使还里舍皆诣进谢罪唯所措置进谓曰天下匈匈正患诸君耳今董卓垂至诸君何不早各就国袁绍劝进便于此决之再三不许谋颇泄张让子妇太后之妹也让叩头谓曰老臣得罪当与新妇俱归私门愿复一入直得暂奉望太后顔色然后退就沟壑死不恨矣太后乃诏皆复入直进入长乐宫白太后请尽诛诸常侍张让叚珪相谓曰大将军称疾不临防不送葬今歘入省此意何为使潜听具闻其语乃率其党数十人持兵伏省户下斩进即为诏以樊陵为司许相为河南尹尚书疑之曰请大将军出共议中黄门以进头掷与曰何进谋反已伏诛矣进部曲将吴匡引兵烧南宫青门让等将太后少帝及陈留王刼省内官属从复道走北宫尚书卢植执戈于阁道下仰数叚珪珪惧乃释太后太后投阁得免袁绍矫诏召樊陵许相斩之引兵屯阙下捕得赵忠等斩之吴匡等怨苗不与进同心乃令军中曰杀大将军者即车骑也吏士能为报雠乎皆流涕曰愿致死遂攻杀苖绍遂闭北宫门勒兵捕诸宦者无少长皆杀之凡二千余人或有无须而误死者进攻省内让珪等困廹遂将帝与陈留王数十人歩出谷门夜至小平津六玺不自随公卿无从者唯卢植及河南中部掾闵贡夜至河上贡厉声责让等因手劒斩数人让等惶怖叩头向帝辞曰臣等死陛下自爱遂投河而死贡扶帝与陈留王夜逐萤光还至雒舍明旦帝乘一马陈留王与贡共乘一马南行公卿稍有至者董卓亦到因与公卿奉迎于北芒阪下帝见卓兵猝至恐怖流涕羣公谓卓曰有诏郤兵卓曰公诸人为国大臣不能匡正王室至使国家播荡何郤兵之有卓与帝语语不可了乃更与陈留王语问祸乱之由王答自初至终无所遗失卓大喜以为贤且自以与董太后同族而王为后所养遂有废立之意是日帝还宫失传国玺鲍信募兵适至説绍曰董卓将有异志今不早图必为所制及其新至疲劳袭之可禽也绍不敢发信乃引兵还泰山卓歩骑不过三千率四五日輙夜潜出明旦乃大陈旌皷而还以为西兵复至雒中无知者俄而进及弟苖部曲皆归之卓又隂使丁原部曲吕布杀原而并其众于是讽朝廷以久防免司空刘而代之蔡邕亡命江海积十二年卓闻其名而辟之称疾不就卓怒詈曰我能族人邕惧而应命到署祭酒甚见敬重三日之间周歴三台迁为侍中】集览【三署郎初秦置郎中令其属官有三署五官中郎将左中郎将右中郎将凡三署署中有郎中主执防更直侍宫殿出则充车骑汉因之正义曰周之元士汉之光禄中散諌议此三署郎中是今之尚书也楚楚诗国风蜉蝣之羽衣裳楚楚心之忧矣于我归处注楚楚鲜明貎文公集传曰此诗言蜉蝣之羽翼犹衣裳之楚楚可爱也然蜉蝣朝生暮死故我心忧之而欲其于我归处耳皷洪炉顔师古曰扇炽其火谓之皷禀赐禀读曰廪古者给人以食取之于仓廪故因称禀赐禀食桥瑁姓名瑁音蝐依省内依上声恃也省内注见武帝征和二年歘入歘读若忽起也韩文诗指画变怳歘注茫昧貎青南宫门名顔师古曰门刻为连文而青涂也孟康曰以青画门边镂中天子门制也复道注见秦始皇二十六年谷门洛阳城门名六玺蔡邕独断曰玺凡九各有文刻皆以玉为之螭虎纽一曰传国玺一曰神玺以镇国中藏而不用一曰受命玺以封禅礼神其所谓六玺者皇帝行玺以报王公书皇帝之玺以劳王公皇帝信玺以召王公天子行玺以报四夷书天子之玺以劳四夷天子信玺以召兵四夷皆以武都紫泥封盛以青囊白素裹两端无缝尺一板中约署又传国玺注见光武建武三年北芒阪下芒本作邙苏林音忙遽之忙山名也在河南雒阳县北七十里故曰北芒应劭曰邙属沛国邙县之山也阪音返坡阪也一曰泽障一曰山脇周歴三台汉以尚书为中台御史为宪台谒者为外台谓之三台蔡邕初署祭酒补侍御史又转侍书御史后迁尚书】正误【楚楚今按似谓凄怆苦楚之意承上文先帝新弃天下而言依省内今按依如字倚附也】质实【部曲注见陈文帝天嘉元年舞阳县名注见齐武帝永明五年陈琳广陵人湟中西羌地名注见宣帝元康四年义从注见章帝建初六年成臯县名注见秦荘襄王二年渑池县名注见光武建武三年狐疑注见秦二世三年一统志云北邙山在河南府城北七十里山连偃师巩孟津三县绵亘四百余里东汉诸陵及唐宋名臣坟多在焉】
　　书法【卓前书将军矣此则曷为不书于是卓累徴拜不奉诏也直书董卓而冠之以进召罪进也汉之祸进为之○书诏罢宦官矣张让等曷为复以宦官书讥不力也于是太后诏复入直不书书入恶辞也○于是绍勒兵捕宦者无少长皆杀之进攻省内让等将帝歩出此其先书帝出何不以播荡累绍也宦者书诛罪之也然则绍无贬欤书帝出河上绍捕宦者悉诛之则其专且滥之罪着矣终纲目书诛宦官四其克者二汉书悉诛唐书大诛皆甚之之辞也详建宁元年】发眀【进之此举乃饮乌喙而攻疾耳疾未去而药杀人曽不如不饮之为愈也纲目书进召董卓则进虽欲辞其责尚可得乎○春秋书天王出居于郑传者曰天子无出出失天下也夫王者无外家抚四海而特书曰出者着倾覆之祸示播迁之辱也汉自安顺以来宠信宦者如防心腹至桓灵则日益甚矣浊乱朝纲荼毒四海贤人君子进则不容于朝退则不容于野而彼方根据蟠结疽食浸滛如瘿之附于颈不至于大坏极乱而不止纲目书之一则曰宦官二则曰宦官详着于册所以示乱亡之夲为万世之戒也后之宠爱近习者盍亦以是为鉴乎】
　　九月袁绍出奔冀州卓废帝为农王奉陈留王协即位遂弑太后何氏考异【提要无出字】
　　【董卓谓袁绍曰天下之主宜得贤明每念灵帝令人愤毒董侯似可今欲立之能胜史侯否为当且尔刘氏种不足复遗绍曰汉有天下四百许年恩泽深渥兆民戴之今上富于春秋未有不善宣于天下公欲废嫡立庶恐众不从公议也卓按劒叱绍曰竖子敢然天下之事岂不在我尔谓董卓刀为不利乎绍勃然曰天下徤者岂惟董公引佩刀横揖径出县节于上东门逃犇冀州卓大防百寮奋首而言曰皇帝闇弱不可以奉宗庙为天下主今欲依伊尹霍光故事更立陈留王何如皆惶恐莫敢对卓又曰有敢沮大议皆以军法从事坐者震动卢植独曰太甲不明昌邑多罪故有废立之事今上行无失徳非前事之比也卓大怒免植官遂逃隠于上谷卓以议示袁隗隗报如议卓遂脇太后防废少帝为农王立陈留王协为帝隗解帝玺绶扶下殿北面称臣太后鲠涕羣臣含悲莫敢言卓又议太后踧廹永乐宫至忧死逆妇姑礼乃迁永安宫酖杀之公卿以下不布服】集览【踧廹永乐宫史炤通鉴释文曰踧子六反行平易也迫逼也犹言行平易而逼之也先何太后迁董太后于永乐宫忧怖崩故谓何后踧迫而死】正误【踧廹永乐宫今按此于行平易之义无取当与蹙通谓促迫也】质实【上谷郡名注见秦王政三年】
　　书法【书出奔何卓强也绍出奔而农遂废矣纲目聨书之所以着绍奔之由也卓自是削不书姓至伏诛始书之终纲目母后书弑九泰庶长改弑君母魏冉弑君之嫡母董卓弑何太后晋贾氏弑杨太后赵石虎弑刘太后石遵弑刘太后燕主寳弑叚太后魏胡氏弑髙太后朱全忠弑何太后弑书杀一燕主熙弑丁太后】
　　发眀【踧迫永乐逆妇姑礼此岂非董贼借口之词乎然纲目于此且正其弑逆之名而何氏不失为太后者乱臣贼子假问罪之説以行其私借使何后无可指之失亦必不能免此固纲目诛讨之意不以有词可执而末减其罪为后世窒贼乱之门杜簒弑之渐防本塞源之论也】
</div>
    <div class="pagination">
<a href="御批资治通鉴纲目_page56.html">上一页</a><span>...</span><a href="御批资治通鉴纲目_page52.html">52</a><a href="御批资治通鉴纲目_page53.html">53</a><a href="御批资治通鉴纲目_page54.html">54</a><a href="御批资治通鉴纲目_page55.html">55</a><a href="御批资治通鉴纲目_page56.html">56</a><span class="current-page">57</span><a href="御批资治通鉴纲目_page58.html">58</a><a href="御批资治通鉴纲目_page59.html">59</a><a href="御批资治通鉴纲目_page60.html">60</a><a href="御批资治通鉴纲目_page61.html">61</a><a href="御批资治通鉴纲目_page62.html">62</a><span>...</span><a href="御批资治通鉴纲目_page58.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
