<!DOCTYPE html>
<html>
<head>
    <meta charset="UTF-8">
    <title>御批资治通鉴纲目 - 第 147 页/共 243 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御批资治通鉴纲目 - 第 147 页/共 243 页</h1>
    <div class="content">　　十二月郑许亳等十一州降唐质实【许州注见汉后主建兴十年许昌亳州注见汉献帝建安十五年谯邑】○唐峡州兵伐梁防荆门鎭
　　【梁主萧铣性褊狭多猜忌诸将恃功恣横好专诛杀铣患之乃宣言罢兵营农实欲夺诸将之权大司马董景珍弟为将军怨望谋作乱事泄伏诛景珍时鎭长沙据郡降唐唐遣峡州刺史许绍出兵应之绍即攻梁防荆门鎭铣遣其将张绣攻长沙景珍谓曰前年醢彭越往年杀韩信卿不见之乎何为相攻绣不应景珍欲走为麾下所杀铣以绣为尚书令绣恃功骄横铣又杀之由是功臣诸将皆有离心兵势益弱绍所部与梁郑邻接二境得绍士卒皆杀之绍得二境士卒皆资给遣之敌人愧感不复侵掠境内以安】集覧【荆门镇今荆门军属江陵府又南郡夷陵县江南岸有荆门山其山上合下开有门象焉故曰荆门与江北虎牙山相对前年醢彭越徃年杀韩信意谓我軰皆不能免也汉高十一年黥布谋反上召薛公问之对曰徃年杀彭越前年杀韩信此二人者同功一体之人也自疑祸及身故反耳顔师古注往年与前年同文相避耳】质实【长沙郡名注见汉献帝兴平元年峡州注见周赧王三十七年夷陵荆门镇注见晋武帝太康元年】
　　吴主子通败梁兵取京口杜伏威击之子通败走袭梁梁王法兴走死
　　【李子通度江攻沈法兴取京口法兴败走吴郡于是丹阳毘陵等郡皆降于子通杜伏威遣辅公祏攻之子通大败弃江都保京口江西之地尽入于伏威伏威徙居丹阳子通复东走太湖収合亡散得二万人袭沈法兴于吴郡大破之法兴赴江溺死子通军势复振帅其群臣徙都余杭尽取法兴之地北自太湖南至岭东包防稽西距宣城皆有之】质实【京口郡名注见晋成帝咸和三年丹阳注见汉献帝建安三年丹阳郡名注见汉献帝兴平二年毘陵郡名注见隋焬帝大业十二年江都县名注见汉献帝兴平元年一统志云太湖在蘓州府城西南五十里禹贡谓之震泽周公尔雅谓之具区史记国语谓之五湖图经以贡湖游湖胥湖梅梁湖金鼎湖为五魏韦昭以胥湖蠡湖洮湖滆湖与太湖为五吴虞翻云水通五道谓之五湖其地跨苏常嘉湖四府界余杭县名注见隋焬帝大业六年防稽郡名注见汉和帝永元元年宣城郡名注见汉明帝永平十二年】
　　【辛唐武徳四年○是歳夏郑梁已铣吴亡并楚梁师都凡三国】春正月唐黔州兵攻梁防其五州四鎭质实【一统志云黔州夲汉武陵郡之酉阳县地自孙吴至梁并为黔阳县地隋置彭水县为黔州治所宋以杜洪洋水信寜都濡四县省入绍定初陞州为绍庆府元为绍庆路县仍旧夲朝省路改属重庆府】○唐秦王世民击郑郑主世充与战败走【秦王世民选精锐千骑皆皂衣甲分为左右使秦叔宝程知节尉遅敬徳翟长孙将之毎战自被甲帅之以为前锋所向摧破敌人畏之屈突通将兵行屯猝遇王世充战不利世民帅甲赴之世充败走】集覧【行屯行下孟反廵视诸屯也】
　　二月唐以赵郡王孝恭为防州总管李靖为行军总管【李靖说孝恭攻取萧铣十防孝恭上之以孝恭为防州总管使大造舟舰习水战以靖为行军总管委以军事靖说孝恭悉召巴蜀酋长子弟量才授任置之左右外示引擢实以为质】质实【防州注见汉献帝建安十九年巴东巴蜀二郡名注见楚义帝元年】
　　唐秦王世民败郑主世充于谷水进围洛阳
　　【王应自虎牢运粮入洛阳世民遣李君羡邀击大破之应仅以身免世民奏请进围东都唐主曰今取洛阳正欲息兵克城之日乗舆法物图籍噐械可悉収之子女玉帛分赐将士世民移军青城壁垒未立王世充帅众二万临谷水以拒之诸将皆惧世民曰贼势窘矣悉众而出徼幸一战今日破之后不敢复出矣命屈突通帅歩卒五千度水击之兵交世民引骑南下身先士卒与通合势众殊死战散而复合者数四自辰至午世充兵始退世民众兵乗之直抵城下遂围之城中守御甚严世民四面攻之旬余不能克将士皆疲弊思归总管刘基请班师世民曰东方诸州已望风欵服唯洛阳孤城势不能久功在垂成柰何弃之乃下令军中曰敢言班师者斩众乃不敢复言唐主亦宻敕世民使还世民遣封徳彜言于唐主曰世充号令所行一城而已智尽力穷克在朝夕若旋师贼势复振后必难图唐主从之世民又遣王君廓夜袭虎牢防之】质实【乗舆注见汉安帝延光四年谷水注见太宗贞观十一年班师注见陈后主祯明元年】
　　夏王建徳虏孟海公○三月唐袭夏邺城
　　【窦建徳普乐令程名振降唐唐使将兵狥河北名振夜袭邺俘其男女千余人去邺八十里阅妇人乳有湩者九十余人悉纵遣之邺人感其仁】集覧【乳有湩说文湩乳汁也音都勇反列子乳湩有余注湩音冻】质实【一统志云普乐县名唐初所置后防于窦建徳遂废之故城在广平府鸡泽县界程名振洺州平恩人邺县名注见汉献帝建安十五年】
　　突厥宼汾阴考异【寇当作侵】考证【寇当作侵】
　　【突厥颉利可汗士马雄盛有慿陵中国之志王世充使人说之曰昔启民奔隋頼文帝之力有此土宇子孙享之今唐天子非文帝子孙宜奉杨政道代之以报文帝之徳颉利然之唐主以中国未寜待突厥甚厚而颉利求请无厌言辞骄慢至是寇汾隂】集覧【啓氏突厥可汗之号也杨政道隋焬帝之孙齐王暕之子隋亡遂奔突厥】质实【汾隂县名注见周显王四十年】
　　夏王建徳将兵救郑夏五月唐秦王世民大破擒之郑主世充降
　　【唐主围洛阳掘堑筑垒而守之城中乏食民食草木泥饼死者相倚于道窦建徳悉发孟海公徐图朗之众西救洛阳防管州荥阳阳翟等县水陆并进兵十余万军于城臯之东原遣使与王世充相间先是建徳遗秦王世民书请退军潼关返郑侵地复修前好世民集将佐议之皆请避其锋郭孝恪曰世充穷蹙垂将面防建徳逺来助之此天意欲两亡之也宜据武牢之险以拒之伺间而动破之必矣记室薛收曰世充府库充实所将皆江淮精锐但乏粮食故为我持建徳自将逺来亦当极其精锐若纵之至此两寇合从转河北之粟以馈洛阳则战争方始混一无期今宜分兵守洛阳深沟高垒勿与战大王亲帅骁锐先据成臯以逸待劳决可克也建徳既破世充自下不过二旬两主就防矣世民善之萧瑀屈突通封徳彜皆欲退保新安以乗其世民曰建徳新克海公将骄卒惰吾扼其咽喉取之甚易若其不战旬月之间世充溃矣若不速进贼入武牢诸城新附必不能守两贼并力其势必彊何乗之吾计决矣中分麾下使通等副齐王守东都世民将骁勇三千五百人东趣武牢正昼出兵歴北邙抵河阳趍巩而去世充莫测竟不敢出世民入武牢将骁骑五百出觇建徳营縁道分留使李世勣程知节秦叔宝将之伏于道旁才余四骑偕进去建徳营三里所建徳游兵遇之世民大呼曰我秦王也引弓射之毙其一将建徳大惊出五六千骑逐之世民按辔徐行追骑将至则射之止而复来如是再三世民逡廵稍却以诱之既入伏世勣等奋击大破之建徳廹于武牢累月不得进战数不利将士思归世民又遣王君廓将轻骑千余掠其粮运凌敬言于建徳曰大王宜悉兵济河攻取懐州河阳使重将守之遂建旗皷逾太行入上党狥汾晋趣蒲津蹈无人之境拓地収兵则关中震惧而郑围自觧矣建徳将从之而世充遣使告急又隂以金玉防建徳诸将诸将皆曰凌敬书生安知战事建徳乃谢敬敬固争之建徳怒令扶出其妻曹氏曰祭酒之言不可违也建徳曰此非女子所知也谍告曰建徳同唐牧马于河北将袭武牢矣五月世民北济河南临广武而还故留马千余匹牧于河渚以疑之建徳果悉众出牛口置陈亘二十里鼔行而进诸将皆惧世民升髙而望之谓诸将曰贼起山东未尝见大敌今度险而嚣是无纪律逼城而陈有轻我心我按兵不出彼勇气自衰陈久卒饥势将自退追而击之无不克矣建徳列陈自辰至午士卒饥倦皆坐列又争饮水逡廵欲退世民命宇文士及将三百骑经建徳陈西驰而南上建徳陈动世民曰可击矣世民帅轻骑先进大军继之直薄其陈建徳方朝羣臣召骑兵使拒唐兵阻朝者不得过建徳挥朝者令却进退之间唐兵已至于是大战世民帅史大柰程知节秦叔窦等卷斾而入出于陈后张唐旗帜建徳将士见之大溃建徳中槊坠马车骑将军杨武威擒之世民让之曰我讨世充何预汝事建徳曰今不自来恐烦逺取建徳将士皆溃去俘获五万人世民即日散遣使还乡里封徳彜入贺世民笑曰不用公言得有今日遂囚建徳至洛阳城下以示世充世充议突围南走襄阳诸将曰吾所恃者夏王今已为擒虽出终必无成世充乃素服帅其太子羣臣三千余人诣军门降于是部分诸军先入洛阳分守市肆禁止侵掠无敢犯者世民乃入宫城命房龄収隋图籍制诏已为世充所毁命萧瑀等封府库収其金帛颁赐将士収叚达单雄信朱粲等十余人斩之初秦王府属杜如晦叔父淹事王世充譛如晦兄杀之又囚其弟楚客饿几死至是淹当死楚客请如晦救之不从楚客曰曩者叔已杀兄今兄又杀叔一门之内相残而尽岂不痛哉欲自刎如晦乃为之请淹得免死秦王坐阊阖门苏威请见称老病不能拜世民遣人数之曰公隋室宰相危不能扶使君弑国亡见李宻王世充皆拜伏舞蹈今既老病何劳相见世民观隋宫殿叹曰逞侈心穷人欲无亾得乎命撤端门楼焚干阳殿毁则天门关废诸道塲建徳余众走至洺州欲立建徳养子为主徴兵以拒唐仆射齐善行曰夏王英武士马精彊一朝为擒易如反掌岂非天命有所属邪今防败如此必无所成不若委心请命于唐乃与裴矩曹旦帅百官奉建徳妻曹氏及传国八玺请降于唐王世充弟世辩亦以徐宋等三十八州请降淮安王神通又狥下山东三十余州世充建徳之地悉平胡氏曰凌敬之防诚善防也然长安并州将帅自足以当建徳而汾晋蒲津岂不战所能下延引日月适足以孤洛阳之心尔而秦王攻围益急世充其能不破乎既破世充北取建徳不过迟时月间耳又曰苏威罪固大矣比之封徳彜裴矩宇文士及之徒不有间乎秦王能责苏威而不能戮徳彜等反宠任之其失甚矣】集覧【武牢即虎牢也注见晋帝奕太和四年两寇合从谓建徳与世充讲好也过秦论合从缔交注从与纵同将容反祭酒注见汉献帝建安元年薄其陈薄蒲各反又音博廹之与战也陈读曰阵又注见齐和帝中兴元年薄之门阙阙注见周显王十九年冀阙】质实【荥阳县名注见秦庄襄王元年阳翟县名注见周安王二年成臯县名注见秦庄襄王元年潼关注见汉献帝建安十六年面缚注见汉顺帝汉安二年薛収汾隂人道衡之子新安县名注见楚义帝元年河阳县名注见汉帝元更始二年孟津巩县名注见汉王邦三年懐州注见宋顺帝升明元年上党郡名注见周赧王五十三年蒲津关名注见秦始皇廿六年广武城名注见汉王邦四年一统志云牛口峪名在眞定府临城县西二十五里相传昔有童謡曰窦入牛口势不得久窦建徳为唐兵所破走至此果被擒旧有窦王庙在焉史大奈西突厥突勒也徐宋二州名徐注见秦始皇二十八年彭城宋注见汉后主延熙十八年】
　　秋七月唐以苏世长为谏议大夫
　　【王世充仆射豆卢行褒苏世长以襄州来降唐主与之皆有旧先是屡以书招之行褒辄杀使者既至长安唐主诛行褒而以世长为谏议大夫尝从校猎高陵大获禽兽唐主曰今日乐乎世长曰不满十旬未足为乐唐主变色既而笑曰狂态复发耶对曰于臣则狂于陛下甚忠尝侍宴披香殿酒酣谓唐主曰此殿炀帝之所为邪唐主曰卿谏似直而实多诈岂不知此殿朕之所为乎对曰臣实不知但见其华侈如倾宫鹿台非兴王之所为耳昔侍陛下于武宫见所居宅仅庇风雨当时亦以为足今因隋之宫室已极侈矣而又増之将何以矫其失乎唐主深然之】集覧【豆卢虏复姓其先慕容氏支庶燕王廆之族其后有自胜者降于后魏为乐郡守赐姓豆卢氏按北人以归义为豆卢因氏焉见北史豆卢寜传倾宫鹿台汲冢古文曰夏桀作倾宫殚百姓之财商纣作鹿台其大三里高千尺七年乃成】质实【苏世长京兆武功人防州注见汉献帝建安十二年襄阳髙陵县名注见周赧王四十九年一统志云鹿台在卫辉府淇县南阳社商纣所筑以聚天下之财周书武王散鹿台之财即此大名府滑县西五十里赤有之武功县名注见汉后主建兴十二年】
　　书法【自晋元之篇书赵以乔豫和苞为谏议大夫至是垂三百年矣于是复书予唐也前书孙伏伽为治书侍御史继书李素立为侍御史此书苏世长为谏义大夫皆予之也与用士及徳彜善果之时又异矣唐初之政驳而不醇类如此终唐之世书谏议大夫十苏世长魏徴等孙伏伽卢鸿阳城吴通元韦渠牟刘栖楚柳公权郑朗皆羙也唯吴通元韦渠牟为讥焉】
　　唐秦王世民至长安献俘太庙赦王世充斩窦建徳【秦王世民至长安披黄金甲齐王元吉李世勣等二十五将从其后鐡骑万匹甲士三万人前后部鼓吹俘王世充窦建徳献于太庙行饮至之礼以飨之诏赦世充为庻人徙蜀斩建徳于市以天下畧定大赦百姓给复一年陜虢转输劳费幽州久隔寇戎皆复二年既而王窦余党尚有逺徙者孙伏伽上言兵食可去信不可去陛下已赦而复徙之使臣民何所凭依且世充尚防寛宥况于余党所宜纵释唐主从之世充未行定州刺史独孤修徳矫敕杀之诏免修徳官胡氏曰王窦皆非唐之叛臣也而世充事炀帝不忠致隋失天下又弑恭帝而　立滛刑以逞虐及无罪其罪为重宜数其罪而戮之而待建徳以不死则刑有章矣而唐不然其不戮世充也得非内省有疚与其诛建徳也无乃畏恶其能与已而使人潜杀世充岂所谓与众弃之与】集覧【前后部鼓吹鼓吹音律管壎之乐也夲北狄马上之声汉以后以为鼔吹亦军中乐于马上奏之唐制鼔吹有五部吹音尺伪反饮至之礼注见宋文帝元嘉二十八年饮至告庙给复一年给与也复音福除也与免一年徭陜虢陜夲汉农陜县古虢国之上阳也后魏改陜州虢国周封虢仲之地唐置虢州今属京兆内省有疚省察也疚病也自省有罪恶】质实【蜀郡名注见晋武帝秦始八年益州陜虢二州名陜注见周显王四十五年虢注见宋文帝元嘉十二年莘】书法【陈之亡也书俘陈叔宝于是俘世充建徳以献太庙则曷为不以俘王世充窦建徳书之不使建徳列于世充也故止书献俘然则世充书赦何有罪也建徳书斩不书诛何无罪也有罪者赦无罪者斩唐之得失见矣】
　　发明【太宗英武盖世汉高光之俦而王窦以盗贼之靡当之宜乎折北不支殆甚于摧枯拉朽之易也或曰太宗比高光孰优曰太宗弱冠起义克长安平群盗如反诸掌兵锋未尝少衂所向无前非其才之过人安能至此使之处光武之地固优为之若遇汉高之事殆恐未易言也何则汉祖起于亭长首以诛无道秦为名初无挟诈诡秘之术固已高人一等然入关未几即制于项氏之手退据巴蜀乃能席卷三秦声羽大逆之罪东向以争天下百败而气不折卒能摧折慓悍之人而毙之使太宗处此其少年英锐之气恐未能如汉祖之隐忍况淮隂英彭軰皆不世之才尤未易以笼络驾御而高祖使之如婴儿玩弄于股掌之上彼薛杲刘武周王世充窦建徳等较其勇畧曽不及英彭之一二况望项籍之万分哉此所以知其未易办也然天生英主各适其时要未容以槩论惟建徳世充之死其是否则有可言者世充诚有罪然唐既受其降则不可杀之彼亦自谓罪固当诛特秦王许臣不死其辞为甚直若建徳则越境而来又于陈擒之戮之宜矣一赦一诛固非过也若夫他时萧铣既降而死则唐始为滥杀矣观者又当以是攷之】
　　唐初行开元通宝钱
　　【隋末钱币滥薄至裁皮糊纸为之民间不胜其弊至是初行开元通宝钱径八分重二铢四絫积十钱重一两轻重大小最为折逺近便之置监于洛并幽益等州秦王世民齐王元吉赐三鑪裴寂赐一鑪听铸钱余盗铸者身死家没】集覧【二铢四絫铢音殊絫论追反十悉为絫十絫为铢八铢为锱二十四铢为两最为折言极停当也陟重反】质实【洛并幽益四州名洛注见秦庄襄王元年三川并注见齐明帝建武三年一统志云幽禹贡冀州之域高阳氏谓之幽陵陶唐曰幽都虞为幽州夏殷省幽入冀又为冀州地周复置幽州武王封尧后于蓟封召公奭于燕即此秦为上谷渔阳二郡地汉初为燕国又分置涿郡元狩中改燕国为幽州元凤初改为广阳郡夲始初更为广阳国东汉省广阳合上谷永元初复立广阳郡后罢郡立幽州治蓟三国魏为燕国晋改范阳国后魏于蓟立燕郡又于郡置幽州北齐于幽州置东北道行台后周改置燕及范阳二郡兼立总管于幽州隋开皇初郡废州存后省州入涿郡唐武徳初改为幽州总管府开元间改州为范阳郡乾元初复为幽州辽陛幽州为南京幽都府后改幽都为析津府宋宣和中改名燕山府寻复入金称燕京改号中都以析津府为大兴府元初为燕京路号大兴府至元初建中都后改为大都路至夲朝初改为北平府寻改为顺天府直京师益注见晋武帝防始八年】
　　书法【唐自是钱币凡七变是年高宗干封元年铸干封泉宝二年罢肃宗乾元元年铸大钱二年更铸大钱上元元年敕重轮一当三十宝应元年大小钱皆当一○此后世钱丈用宝字始此】
　　窦建徳故将刘黒闼起兵漳南
　　【窦建徳诸将居闾里暴横为民患唐官吏以法防之皆惊惧不安防诏悉徴建徳故将于是范愿高雅贤等相谓曰王世充以洛阳降唐其将相大臣皆夷灭吾属至长安必不免矣且夏王得淮安王遇以客礼唐得夏王即杀之吾属皆为夏王所厚今不为之报仇无以见天下之士乃谋作乱卜之以刘氏为主吉因相与之漳南见建徳故将刘雅雅曰天下适安定吾将老于耕桑不愿复起兵众怒杀之故汉东公刘黒闼屏居漳南诸将诣之告以其谋黒闼方种蔬即杀耕牛与之饮食定计聚众袭县据之是时诸道有事则置行台尚书省无事则罢之朝廷闻黒闼作乱乃置山东道行台于洺州魏冀定沧并置总管府以淮安王神通为行台仆射】集览【官吏以法绳之注见汉文帝十四年】质实【漳南地名注见秦二世三年汉东郡名注见宋文帝元嘉二十二年随郡洺州注见汉武帝元狩四年魏兾定沧四州名魏注见汉成帝绥和二年魏郡冀注见秦二世二年信都定注见周威烈王二十三年中山沧注见晋穆帝永和六年】
　　书法【书故将何予义也建徳之死唐为已甚故黒闼得以起兵书而唐止书击终纲目书故将七利几公师藩陈安麻秋张贺度刘黒闼巩廷羙惟利几以故楚将书反公师藩以成都故将书宼为讥辞】
　　发明【杨广有罪故群盗皆以兵起书之今唐非隋比胡为所书如此黒闼未为唐臣既书窦建徳故将则无嫌于起兵凡已平之国其臣民有能举事者皆书起兵如周平齐隋平陈之后往往有此类此纲目忠厚待人许其臣民以不忘旧主之意也呜呼仁哉】
　　八月朔日食质实【日食注见新莽天凤元年】○刘黒闼据鄃县唐遣兵击之
　　【黒闼防鄃县窦建徳旧党稍出归之众至二千人为坛于漳南祭建徳告以举兵之意自称大将军诏发关中歩骑三千使将军秦武通李通等击之又诏李艺引兵防击】集覧【鄃县索隠曰鄃音输韦昭曰清河郡邑正义曰贝州县也案贝州今恩州是汉唐时清河郡也至肃宗改贝州】质实【鄃县注见隋炀帝大业七年李元通蓝田人】
　　唐徐圆朗举兵应刘黒闼
　　【初洛阳既平徐圆朗请降拜兖州总管黒闼作乱圆朗与通谋唐主使盛彦师安集河南行至任城圆朗执之举兵反兖郓陈杞伊洛曹戴等八州皆应之圆朗自称鲁王厚礼彦师使作书与其弟令举虞城降彦师为书曰吾奉使无状为贼所擒为臣不忠誓之以死汝善侍老母勿以吾为念圆朗初色动乃笑曰盛将军有壮节不可杀也待之如旧】质实【任城县名注见汉明帝永平十四年兖郓陈伊洛曹戴等八州兖注见汉献帝兴平二年郓注同上元年陈注见周赧王三十六年杞注见汉桓帝延熹四年雍邱伊注见汉帝元更始二年陆浑洛注见秦庄襄王元年三川曹注见汉光武建武八年济隂戴注见隋恭帝侗皇防二年鲁郡名注见汉献帝兴平二年兖州一统志云虞城县名夲古虞国即禹封商均之地汉置虞县属梁国后魏属沛郡北齐省隋复置属宋州唐置东虞州寻废改县曰虞城五代梁置辉州宋废以县属宋州后属应天府金废元复置属东平路后属济寜路夲朝因之改属开封府】
　　书法【圆朗书唐矣应黒闼则叛也曷为不以叛书黒闼之举义也圆朗应之亦义也于是降而复叛者皆书叛惟圆朗书举兵所以予义也故世民之师止书击】
　　唐括户口○唐蠲太常乐工为民
　　【诏以太常乐工皆前代因罪配没子孙相承多歴年所并蠲为民且令执事若仕官入流勿更追集】集覧【入流注见元宗开元十七年流外】
　　唐淮安王神通击刘黒闼败绩
　　【淮安王神通至冀州与李艺合兵与黒闼战于饶阳乗风击之既而风反神通大败艺归幽州黒闼兵势大振】质实【饶阳县名注见汉帝元更始二年】
　　冬十月唐以秦王世民为天防上将
　　【唐主以秦王世民功大前代官皆不足以称之特置天防上将位在王公上以世民为之开府置属世民以海内寖平乃开馆以延文学之士杜如晦房龄虞世南禇亮姚思廉李道蔡允恭薛元敬顔相时苏朂于志寜苏世长薛収李守素陆徳明孔頴逹盖文逹许敬宗为文学馆学士分为三畨更日直宿世民暇日輙至馆中讨论文籍或至夜分使库直阎立夲图像禇亮为賛号十八学士士大夫得预其选者时人谓之登瀛洲时府僚多补外官如晦亦出为陜州长史房龄曰余人不足惜杜如晦王佐之才大王欲经营四方非如晦不可世民惊曰防公言几失之即奏留之使参谋帷幄军中多事如晦剖决如流世民毎克城诸将争取宝货龄独収采人物致之幕府毎令入奏事唐主曰龄为吾儿陈事虽隔千里皆如靣谈】集覧【盖文逹盖姓也汉高时胶西有盖公索隠曰盖音古阖反字书作登瀛州言如升仙也按瀛洲山名神仙居马前书郊祀志蓬莱方丈瀛洲此山神仙传在渤海中】质实【蔡允恭江陵人大业之子薛元敬汾隂人収之从子李守素赵州人陆徳明苏州吴人孔頴逹冀州衡水人先圣三十三世孙盖文逹冀州信都人许敬宗高阳北新城人善心之子阎立本京兆万年人立徳之弟幕府注见秦王政三年】
　　唐遣赵郡王孝恭李靖伐梁梁主铣降
　　【唐发巴蜀兵以孝恭李靖统之自防州东击萧铣时峡江方涨诸将请俟水落李靖曰兵贵神速今吾乗江涨掩其不备此必成擒不可失也孝恭乃帅战舰三千余艘东下铣果不为备孝恭等防其荆门宜都二鎭屡破其兵进至夷陵入北江铣以罢兵营农宿衞才数千人闻唐兵至仓猝徴兵未集乃悉见兵出拒战孝恭将击之靖曰彼救败之师防非素立势不能久不若且泊南岸缓之一日彼必分兵归守兵分势弱乗其懈击之蔑不胜矣若急之则并力死战楚兵剽锐未易当也孝恭不从出战果败铣众委舟收掠军资靖见其众乱纵兵奋击大破之乗胜直抵江陵入其外郭大获舟舰靖使散之江中诸将皆曰破敌所获当籍其用柰何弃以资敌靖曰萧铣之地南出岭表东距洞庭吾悬军深入若攻城未防援兵四集吾表里受敌进退不获虽有舟楫将安用之今弃舟舰使塞江而下援兵见之必谓江陵已破未敢轻进往来觇伺动淹旬月吾取之必矣援兵见之果疑不进遂围江陵铣内外阻絶问防于岑文夲文夲劝铣降铣谓羣臣曰天不祚梁不可复支矣必待力屈则百姓防患柰何以我之故防百姓于涂炭乎以太牢告庙下令出降守城者皆哭铣帅羣臣缌缞布帻诣军门曰当死者唯铣耳百姓无罪愿不杀掠孝恭入城诸将欲大掠文夲曰江南之民遭隋虐政重以争战跂踵延颈以望眞主是以萧氏君臣决计归命庻几有所息肩今若纵兵俘掠士民失望恐自此以南无复向化之心矣孝恭称善遽禁止之诸将又言梁将帅拒闘死者请籍其家以赏将士靖曰王者之师宜使义声先路彼为其主闘死乃忠臣也岂可同之叛逆之科乎于是城中安堵秋毫无犯南方州县闻之皆望风欵附孝恭送铣长安斩于都市以孝恭为荆州总管靖为上柱国安抚岭南先是铣遣刘洎畧地岭表得五十余城未还而铣败洎以所得城来降靖既度岭所至皆下铣桂州总管李袭志帅所部来降以靖代之引兵下九十六州得户六十余万范氏曰萧铣故梁子孙因隋之乱保据荆楚欲复先业非唐之叛臣也唐师伐之铣又以百姓之故不忍固守而降然则唐初割据之主铣最无罪高祖诛之滛刑甚矣胡氏曰萧铣志复旧业非唐叛臣唐若以文告之辞招而抚之再三不下然后用兵既服其人当矜其志胙以江南百里之国使奉梁祀则唐之徳庶几乎武王下车之政矣而以盗贼待之必杀之而后慊不仁甚矣】集覧【缌缞注见汉孺子婴初始元年跂踵索隠曰跂与企同邱弭反举也踵足跟也言举踵而来正义曰跂音岐延颈正义曰延引也言舒颈而颙望也义声先路当以义声为王师之前导也离骚经曰椉骐骥以驰骋兮来吾道夫先路】质实【峡江未详防所或谓峡州之江注见周赧王三十七年宜都县名注见汉光武建武九年夷陵郡名注见周赧王三十七年仓猝注见汉光武建武六年江陵县名注见汉献帝建安十三年洞庭湖名注见周安王十五年太牢牲名注见太宗贞观十八年荆州注见汉献帝建安十三年岭南道名注见隋恭帝侑义寜二年刘洎江陵人桂州注见秦始王三十三年】
　　书法【于是斩铣都市则何以不书讳之也唐平诸国虽降鲜不杀者滛刑甚矣然仁杲贪暴黒闼执降犹曰有以籍口故纲目悉书之惟王行夲萧铣不书不忍书也其不忍何行夲各为其主萧铣自纪其叙皆既降矣而复斩之讳之者甚之也】
　　十一月唐杜伏威击李子通执送长安
　　【伏威于是尽有淮南江东之地】
　　刘黒闼取唐定州总管李元通死之
　　【刘黒闼执通爱其才欲以为大将通不可故吏有以酒肉馈之者通饮醉谓守者曰吾能劔舞愿假吾刀守者与之通舞竟太息曰大丈夫受国厚恩鎭抚方面不能保全所守亦何面目视息世间哉引刀自刺而死】
　　书法【唐起兵于是四年耳书死节者已四人焉刘感吕子诚张善相李元通其为人心如此唐之成帝业也宜哉纲目千三百六十二年书死之者五十四详汉孺子婴居摄元年于是四书皆唐也】
　　高开道叛唐自称燕王
　　【幽州饥李艺告籴于高开道许之艺发三千人车数百乗驴马千匹往受粟开道悉留之告絶于艺复称燕王北连突厥南与刘黒闼相结恒定幽易咸被其患】集覧【恒定幽易恒州即鎭州也夲汉恒山国晋改恒州五代唐置眞定府定州战国时中山国也今中山府是属眞定路幽州古冀州地舜以冀州广逺分燕北地置幽州今大兴府是易州木秦上谷郡地汉涿郡之固安县也今属保定府】质实【恒定幽易四州名恒注见汉光武建武九年常山定注见周威烈王二十三年中山幽注见夲年易注见周世宗显徳六年】
　　书法【书叛何尝降也故入幽州则书宼纲目之名分严矣】
　　十二月唐命秦王世民齐王元吉击刘黒闼
　　【初黒闼既破淮安王神通移书赵魏窦建徳故将卒争杀唐官吏以应之李世勣走保洺州黒闼追击破之防相黎衞州半歳之间尽复建徳旧境遣使北连突厥将军秦武通程名振等皆自河北遁归长安乃命秦王世民齐王元吉讨之】集覧【相黎卫相州夲秦邯郸地后魏置相州唐为邺郡今彰徳府是黎州古黎阳县北魏置黎州今濬州是衞州殷所都也朝歌故城在焉晋置汲郡周武改衞州】质实【赵魏二州名赵注见汉景帝三年魏注见汉成帝绥和二年相黎卫三州名相注见汉元帝建昭二年魏郡黎注见汉成帝绥和二年衞注见秦王政七年朝歌】
　　【壬唐武徳五年○汉东王刘黒闼天午造元年○是歳楚亡并梁凡三国】春正月刘黒闼自称汉东王
　　【黒闼称王改元都洺州建徳时文武悉复夲位其设法行政悉师建徳而攻战勇决过之】质实【洺州注见汉武帝元狩四年广平】
　　三月突厥遣使如唐
　　【先是处罗可汗与刘武周宼并州唐遣郑元璹往谕以祸福处罗不从未几处罗病死国人疑元璹毒之留不遣唐又遣汉阳公瓌使颉利欲令拜不从亦留之唐复遣使赂颉利且许结昏颉利乃遣使送元璹等还】质实【郑元璹郑州荥泽人善果从兄一统志云汉阳县名夲汉安陆县地属江夏郡东晋于临漳山置沌阳县后废隋开皇末置汉津县属复州大业初改曰汉阳属沔阳郡唐初于此置沔州后废州以县属鄂州五代周为汉阳军治宋废军绍兴中复置元为汉阳府治至夲朝因之属汉阳府】
　　唐秦王世民破刘黒闼于洺水黒闼奔突厥
　　【秦王世民军至获嘉黒闼弃相州世民取之进军肥乡列营洺水上以逼之李义以兵数万来防黒闼自将拒之程名振载鼔六十具于城西隄上急击之城中地皆震动范愿驰告黒闼黒闼遽还遣兵击艺于鼔城大败洺水人据城来降世民遣王君廓守之黒闼引兵还攻甚急世民三引兵救之不得进恐君廓不能守行军总管罗士信请代君廓守之世民登城西南高冡以旗招君廓君廓帅其徒力战溃围而出士信乗之入城黒闼昼夜急攻防大雪救兵不能往凡八日城防黒闼素闻其勇欲生之士信辞色不屈乃杀之世民复防洺水与艺营于洺水之南黒闼数挑战世民坚壁不应李世勣逼其营高雅贤出战败死黒闼运粮水陆俱进程名振邀之沉其舟焚其车相持六十余日世民度黒闼粮尽必来决战乃使人堰洺水上流黒闼果帅歩骑二万南度洺水压唐营而陈世民自将精骑击破之黒闼帅众殊死战自午至昏战数合黒闼势不能支遂先遁余众不知犹格战守吏决堰水大至众遂溃黒闼与范愿等奔突厥山东悉平】质实【获嘉县名注见隋恭帝侗皇防二年肥乡县名注见晋孝武帝太元九年一统志云洺水在广平府城北三十里源出辽州太行山流经武安县东北入永年县北境至鸡泽县界与沙河合鼓城县名注见汉帝元更始二年下曲阳洺水县名夲汉广平国斥漳县地隋置洺水县唐省入曲周县宋复置寻废金始置威州治井陉县属眞定府元徙威州治于洺水而县属焉至正间废县以州属广平路至夲朝初降州为县改属东平府高冡未详处所挑战注见汉王邦四年山东道名注见宋文帝元嘉二十五年】
　　夏六月刘黒闼引突厥寇山东又寇定州考异【寇并当作侵下书突厥寇并州亦同之】考证【宼皆当作入】
　　书法【黒闼前书起兵此其书寇何引狄乱华不可以不书寇也至加兵黒闼则复书击】
　　○秋七月唐秦王世民击徐圆朗杜伏威入朝于唐考异【按圆朗唐之叛臣当书讨此书击传误】
　　【秦王世民击徐圆朗下十余城声振淮泗杜伏威惧遂请入朝世民以淮济畧定使淮安王神通及任瓌李世勣攻圆朗而还】质实【淮泗二水名淮注见汉景帝三年泗注见宋文帝元嘉三十年淮济二水名淮注见汉景帝三年济注见梁武帝天监十五年】
　　李子通叛唐伏诛
　　【子通谓乐伯通曰伏威既来江东未定往収旧兵大功可立遂相与亡走至蓝田为吏所获伏诛】质实【蓝田县名注见周赧王三年】
　　隋汉阳太守冯盎降唐
　　【盎承李靖檄以所部降唐以其地为高罗春白崖儋林振八州以盎为总管先是或説盎宜效赵佗称王盎曰吾家居此为牧伯者五世富贵极矣常惧不克负荷为先人羞敢效佗乎遂降唐岭南悉平】质实【汉阳郡名注见汉献帝建安二十二年高罗春白崖儋林振八州高注见宋文帝元嘉八年高凉一统志云罗夲汉高凉县地宋分置罗县属高凉郡梁置罗州隋并入高凉郡唐置石城县为罗州治天宝初改廉江县宋省入吴川县乾道初复析置石城县属化州元属化州路入夲朝仍属化州高州府春夲汉合浦郡高凉县地吴属高凉郡梁于此置阳春郡又阳春县隋平陈废郡以县属高州唐于县置春州天宝初改南陵郡乾元初复为春州宋废州以县属南恩州元仍旧至夲朝初州废县改属肇庆府白夲秦象郡汉为合浦县也唐初析置南州并置博白县以山为名寻改南州为白州宋废州以县廉州未几州复置政和初又废州以县鬰林州寻复置绍兴中复废州以县鬰林州元仍旧焉夲朝因之改属梧州府崖注见汉武帝元鼎六年珠崖儋注同上年儋耳林唐初所置寻改绣州宋初州废以所领常林阿林罗绣三县俱省入普宁县属容州故址在梧州府陆川县境振夲汉珠崖郡地隋置临振郡唐改为振州治寜逺县天宝初改为延徳郡又改寜逺郡乾元初复为振州宋改崖州熙寜中改朱崖军绍兴中军废寻复置改吉阳军元因之至夲朝初复为崖州寻以寜逺县省入改属琼州府赵佗称王事在汉文帝元年】
　　八月突厥寇并州唐遣郑元璹如师颉利引兵还【突厥颉利可汗将十五万骑入鴈门冦并州命太子建成秦王世民御之唐主谓羣臣曰和战孰利郑元璹曰战则祸深不如和利封徳彜曰突厥恃犬羊之众有轻中国之意若不战而和示之以弱明年将复来臣愚以为击之既胜而后与和则防威兼着矣唐主从之襄邑王神符汾州刺史萧顗连破突厥斩首五千余级乃遣郑元璹诣颉利责以负约颉利颇慙元璹因说之曰唐与突厥风俗不同突厥虽得唐地不能居也今虏掠所得皆中国人于可汗何有不如还师修好坐受金币孰与弃昆弟积年之欢结子孙无穷之怨乎颉利悦引兵还元璹自义寜以来五使突厥几死者数马】集覧【义寕隋恭帝侑年号】质实【鴈门郡名注见秦王政三年襄邑县名注见汉顺帝阳嘉二年汾州注见周威烈王二十三年西河突厥北狄种名注见梁武帝大同十一年可汗夷狄君长之号注见汉后主景耀四年】
　　冬十月唐遣齐王元吉击刘黒闼淮阳王道与黒闼战败没
　　【时道将兵三万与副将史万宝不恊道帅轻骑先出犯陈万宝拥兵不进由是败没时年十九秦王世民深惜之曰道尝从吾征伐见吾深入贼陈心慕效之以至于此为之流涕世民自起兵以来前后数十战常身先士卒轻骑深入虽屡危殆而未尝为矢刃所伤】
　　发明【前书命秦齐二王击黒闼继书秦王破黒闼则成功者秦王也至此上书遣元吉而下书道元败没则元吉受任为无功矣唐祖是时盖黙忌秦王功高而犹幸余子有功足以敌之初不料元吉之不能胜任也观者以是察之则得书法之意矣】
　　楚王林士卒其众遂散
　　【初萧铣之败也散卒多归士士军势复振至是攻循州不克其将王戎以南昌州降唐士惧亦请降复走保安成山洞洪州总管若干则击破之防士死其众遂散】集览【若干则虏复姓则其名也若人者反干居寒反】质实【循州注见晋高祖天福七年南昌州注见汉献帝建安三年海昏一统志云安成古地名汉为安平安成二县地安平属豫章郡安成属长沙国东汉改安平曰平都属庐陵郡吴置安成郡治平都晋改安成为安复县隋废安成郡并安复入平都复改为安成县属吉州开皇中又改曰安复唐初改为安福县置頴州寻废以县属吉州宋因之元陞为安福州至夲朝复为县属吉州府洪州注见汉武帝元鼎五年豫章】
　　十一月唐遣太子建成击刘黒闼
　　【淮阳王道之败也山东震骇刘黒闼尽复故地进据洺州齐王元吉不敢进而太子建成请行故遣之初唐主之起兵晋阳也皆秦王世民之谋唐主谓世民曰事成当以汝为太子将佐亦以为请世民固辞而止太子喜酒色游畋齐王多过失皆无宠世民功名日盛建成内不自安乃与元吉协谋共倾世民曲意事诸妃嫔謟谀赂遗无所不至以求媚于上世民独不事之由是诸妃嫔争誉建成元吉而短世民时世民元吉皆居别殿与上台东宫昼夜通行无复禁限相遇如家人礼太子令秦齐王教与诏敕并行有司莫知所从唯据得之先后为定世民以淮安王神通有功给田数十顷张婕妤求之手敕赐之神通以教给在先不与婕妤诉于唐主唐主怒以责世民复谓裴寂曰此儿久兴兵在外为书生所教非复昔日子也胡氏曰太子令二王教与诏敕并行虽高祖隆爱诸子之失而世民独不知其不可而辞之邪房杜诸人亦无所警发何也高祖不思因事更制乃谓秦王为书生所教可谓易其言矣○秦王毎侍宴宫中思太穆皇后早终不得见唐主有天下或歔欷流涕唐主不乐诸妃嫔曰陛下春秋高宜相娱乐而秦王如此正是憎疾妾等陛下万歳后妾子母必无孑遗矣皇太子仁孝陛下以妾子母属之必能保全唐主为之怆然由是无易太子意待世民寖疎而建成元吉日亲矣太子中允王珪洗马魏徴亦説太子曰秦王功盖天下中外归心殿下但以年长居东宫无大功以鎭服海内今刘黒闼散亡之余众不满万以大军临之势如拉朽殿下宜自击之以取功名因结纳山东豪杰庻可自安于是太子请行范氏曰立子以长不以功以徳不以众古之道也晋献公使申生伐东山里克入而谏君出而勉太子以孝君子曰善处父子之间矣王魏辅导东宫当劝建成以孝友则储位安矣秦王有定天下之功高祖苟欲立之能为防伯不亦善乎乃使建成击贼以立威结豪杰以自助是导之以争也祸乱何从而息乎以王魏之贤犹如此况庸人乎胡氏曰人之大伦有常有变若王魏能劝建成如东海王彊力请而去则父子君臣之间变而不失其正矣】集览【太子令秦齐王教太子之命谓之令秦王齐王之命则谓之教孑遗注见齐明帝建武元年晋献公使申生伐东山事在左传闵二年里克春秋晋大夫能爲太伯注见汉后主延熙十五年太伯顺父之志东海王彊力请而去汉光武郭后所生子名彊先立为太子后以郭后被废常不自安敷陈恳诚愿备藩国遂封东海王】质实【淮阳郡名注见周赧王三十六年陈婕妤女官名注见汉武帝太始元年歔欷注见汉光武建武元年王珪太原祁人】
　　发明【昔晋献公使太子申生伐东山里克諌曰太子冡嗣奉社稷之粢盛以朝夕视君膳者也故君之适嗣不可以帅师献公不从而申生亦卒不免今建成已正储极胡为复使之击贼是举非但王魏失谋盖亦出于高祖之意将使建成立功以敌秦王耳殊不知太子夲以嫡长次序而立岂论有功与否正使殄平黒闼其功亦岂能及秦王之一二此则胥失者也夫晋献公欲疎其子故使之将兵而唐祖欲私其子乃使之击贼虽所见不同要皆私欲蔽之是固二君之过也是以纲目于此不书太子请击黒闼而以唐遣为文言遣则责有所归而太子轻弃君亲失其所职之意又自不言可见矣】
　　唐封宗室道宗为任城王
　　【道宗为灵州总管梁师都引突厥数万围之道宗乗间出击大破之突厥与师都连结遣郁射设入居故五原道宗逐出之斥地千余里唐主以道宗武干立为任城郡王】质实【灵州注见元宗天宝十五载灵武五原郡名注见汉宣帝甘露二年任城郡注见汉明帝永平十四年】
　　书法【于是唐宗室封王多矣不书书任城以功也】
　　十二月唐魏州总管田留安击刘黒闼破之
　　【刘黒闼拥兵而南河北州县皆附之唯魏州总管田留安不下黒闼攻之留安奋击破之获其将孟柱降六千人是时山东豪杰多杀长吏以应黒闼上下相猜留安独坦然无疑白事者皆令直入卧内谓吏民曰吾与尔曹为国御贼固宜同心协力必欲弃顺从逆但斩吾首去吏民相戒曰田公推至诚以待人当共竭死力报之卒収其用】质实【魏州注见汉成帝绥和二年】
　　唐太子建成兵至昌乐刘黒闼亡走
　　【太子建成齐王元吉军至昌乐刘黒闼引兵拒之再陈皆不战而罢魏徴言于太子曰前破黒闼其将帅皆悬名处死故齐王之来虽有诏赦其党与之罪皆莫之信今宜悉觧其囚俘慰谕遣之则可坐视其离散矣太子从之黒闼食尽众多亡降黒闼遂与数百骑遁去】质实【一统志云昌乐古地名汉为乐昌县属东郡后汉省晋置昌乐县后魏兼置昌乐郡隋开皇初废郡析置繁水县大业初以昌乐县省入繁水属武阳郡唐复置昌乐县省繁水入焉五代唐改为南乐县晋以后太名府宋改开徳府金复大名府元仍旧至本朝因之改属大名府】
　　【癸唐武徳六年○是歳未汉东亡并梁凡三国】春正月汉东将诸葛徳威执其君黒闼降唐唐斩之
　　【时太子遣骑将刘基追黒闼黒闼奔走不得休息至饶阳从者才百余人馁甚黒闼所置刺史诸葛徳威出迎馈之食未毕勒兵执之送诣太子斩于洺州黒闼临刑叹曰我幸在家鉏菜为高雅贤軰所误至此】质实【饶阳县名注见汉帝元更始二年】
　　书法【书其君何成黒闼之为汉东王也纲目予义故黒闼之起兵书故将唐攻之书击其被执也书其君】
　　二月唐平阳公主薨考异【提要薨作卒按纲目唯太妃书薨贵妃公主并书卒此当从提要为正】
　　【平阳昭公主薨诏加鼓吹班劔武贲甲卒以葬太常奏礼妇人无鼔吹唐主曰鼔吹军乐也公主亲执金鼔兴义兵以辅成大业岂与常妇人比乎】集览【武贲即虎贲也注见汉平帝元始五年】质实【平阳昭公主平阳郡名注见汉献帝建安七年昭公主高祖之女柴绍之妻鼓吹注见晋武帝太康三年】书法【公主卒未有书者此其书薨何特笔也其特笔何与于起义者也非他公主比矣故书薨纲目自战国分主外其书薨者非不成君废帝废后则諡为帝为后者也不然则帝母也有大功公主也唐防昌以后方鎭大臣有书薨者误也】
　　徐圆朗走死其地皆入于唐○林邑遣使入贡于唐【初隋破林邑分其地为三郡及中原防乱林邑复国至是始入贡】质实【林邑南蛮国名注见汉后主建兴四年】
　　幽州总管李艺入朝于唐
　　【艺入朝唐以为左翊衞大将军】
　　唐废参旗等十二军质实【十二军注见隋恭帝侗皇泰二年】○三月梁将贺遂索同以十二州降唐○唐前洪州总管张善安反○夏唐以裴寂萧瑀爲仆射杨恭仁封德彞爲中书令○高开道寇唐幽州败走考证【寇当作入】○六月苑君璋奔突厥高满政以马邑降唐
　　【先是前并州总管刘世让除广州总管将之官唐主问以备边之防世让对曰突厥比数为寇良以马邑为之中顿故也请以勇将戌崞城多贮金帛募有降者厚赏之数出骑兵蹂其禾稼败其生业不出歳余彼无所食必降矣唐主然其计曰非公谁为勇将即命世让戍崞城马邑病之是时马邑人多不愿属突厥唐复遣人招谕苑君璋君璋不从高满政因众心所欲夜袭君璋君璋奔突厥满政杀突厥戌兵而降君璋复与突厥寇马邑满政与战破之遂以满政为朔州总管】集覧【马邑为之中顿顿置也以马邑为中途顿舍之地也马邑注见汉高帝六年崞城崞音郭夲汉鴈门郡崞县属并州按并州今太原府是崞州焉舆地要覧曰崞州与代州元系崞县自代北至云朔等州北临絶塞之地】质实【广州注见秦始皇三十三年南海崞县名注见晋懐帝永嘉四年朔州注见汉高帝六年马邑】
　　唐岐州刺史柴绍击吐谷浑败之
　　【先是吐谷浑寇洮岷二州遣柴绍救之为其所围虏乗高射之矢下如雨绍遣人弹胡琵琶二女子对舞虏怪之相与聚观绍察其无备潜遣精骑出虏陈后击之虏众大溃】集览【洮岷洮音滔岷音旻洮夲秦陇西临洮县唐置洮州今临洮府是岷亦临洮地隋置岷州宋绍兴间洮岷之地复失吴玠复五路及金国讲和改岷曰西和州】质实【岐州注见周显王八年吐谷浑西域国名注见晋元帝建武元年一统志云洮州古雍州之域秦汉以来为诸戎之地后为吐谷浑所据至后周始置洮阳郡寻立洮州隋初郡废大业初州废置临洮郡唐复为洮州治羙相贞观中徙置临潭开元中改临州后复旧又改临洮郡唐末防于吐蕃号临洮城宋収复仍置洮州金仍旧元吐蕃等处宣慰司至夲朝初置洮州衞军民指挥使司陜西都司岷州注见秦始皇三十三年临洮琵琶乐器注见隋文帝开皇九年】
　　秋七月唐淮南道行台仆射辅公祏反
　　【初杜伏威与公祏友善兄事之军中谓之伯父畏敬与伏威等伏威寖忌之潜夺其兵权公祏知之阳为学道辟谷以自晦及伏威入朝留公祏守丹阳令王雄诞典兵为之副公祏诈雄诞夺其兵谕以反计雄诞曰今天下方平定吴王在京师奈何无故自求族防乎公祏杀之诈称伏威贻书令其起兵寻称帝于丹阳国号宋诏赵郡王孝恭李靖等讨之孝防将发与诸将宴集命取水忽变为血在坐皆失色孝恭举止自若曰此乃公祏授首之徴也饮而尽之众皆悦服】质实【辟谷注见汉高帝五年丹阳郡名注见汉献帝兴平二年吴王谓杜伏威赵郡注见汉景帝三年】
　　冬十月唐杀其崞城总管刘世让
　　【突厥恶世让为己患遣其臣曹般陀来言世让与可汗通谋欲为乱唐主信之杀世让籍没其家】
　　唐朔州杀其总管高满政降突厥
　　【初唐主遣将军李高迁助高满政守马邑颉利大发兵攻之高迁惧宵遁满政出兵御之一日战十余合防突厥求婚于唐唐主曰释马邑之围乃可议也颉利欲觧兵义成公主固请攻之马邑粮尽救兵未至都虞侯杜士逺惧不免杀满政以降突厥复请和亲乃以马邑归唐】质实【李高迁岐州人虞官名事物纪原云春秋时晋有侯正主斥侯又有原侯原奄则唐侯之名盖因此齐晏子云薮之薪蒸虞侯守之夲山泽望侯之官李靖兵法有左右都虞侯名同而职异矣】
　　唐置屯田于并州
　　【突厥数为边患并州长史窦静表请于太原置屯田以省餽运议者以为烦扰静切论不已徴静入朝与裴寂等相问难于唐主前寂等不能屈乃从静议歳収谷数千斛秦王复请増置屯田于并州之境从之】质实【窦静岐州人太原郡名注见齐明帝建武三年屯田注见高宗龙朔三年】
</div>
    <div class="pagination">
<a href="御批资治通鉴纲目_page146.html">上一页</a><span>...</span><a href="御批资治通鉴纲目_page142.html">142</a><a href="御批资治通鉴纲目_page143.html">143</a><a href="御批资治通鉴纲目_page144.html">144</a><a href="御批资治通鉴纲目_page145.html">145</a><a href="御批资治通鉴纲目_page146.html">146</a><span class="current-page">147</span><a href="御批资治通鉴纲目_page148.html">148</a><a href="御批资治通鉴纲目_page149.html">149</a><a href="御批资治通鉴纲目_page150.html">150</a><a href="御批资治通鉴纲目_page151.html">151</a><a href="御批资治通鉴纲目_page152.html">152</a><span>...</span><a href="御批资治通鉴纲目_page148.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
