<!DOCTYPE html>
<html>
 <head>
  <meta charset="utf-8"/>
  <title>
   御批资治通鉴纲目 - 第 98 页/共 243 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   御批资治通鉴纲目 - 第 98 页/共 243 页
  </h1>
  <div class="content">
   【初宋主刘裕以毒酒一甖授前琅邪郎中令张伟使酖零陵王伟叹曰酖君以求生不如死乃自饮而卒太常禇秀之侍中禇淡之皆王妃兄也王每生男裕輙令秀之兄弟杀之王深虑祸及与禇妃共处一室自煑食于牀前饮食所资皆出禇妃故宋人莫得伺其隙至是裕令淡之与兄叔度往视妃妃出别室相见兵人逾垣而入进药于王王不肯饮曰佛敎自杀者不复得人身兵人以被掩杀之裕帅百官临于朝堂三日】质实【琅邪郡名注见汉光武建武五年】
　　书法【书宋主矣其书弑何君臣之分也东堂之弑裕斥书刘既而废帝书裕而已此其再书刘何重弑也废兴之际多矣灭国之主书弑自裕始再斥书刘所以重罪裕也至道成弑汝隂则不书萧矣非创也故畧之畧道成所以重罪创者也】
　　发明【刘裕已称帝矣而此复书其姓名者君前臣名正其弑逆之罪也裕以布衣而移晋祚既已得鼎犹复介介然于亡国之一夫必欲置之死地而后已自谓一人心絶后患子孙可以长保无虞然而身没未几二子不得其死传之八叶六主不以寿终固非司马氏害之也且已既弑之又复帅百官临之果何义邪将以欺天则天固不可欺将以欺人则人尤未易欺徒见其自为纷纷而已作伪心劳日拙其刘裕之谓乎噫】
　　冬十一月葬晋恭帝于冲平陵考异【提要葬上有宋字据凡例凡无统事各冠以国号此条合从提要加宋字】质实【一统志云冲平陵在应天府上元县境内】
　　书法【晋惠之篇上书陈留王曹奂卒下书晋人葬之虽晋篇也复再书晋予晋厚也于是非宋篇也宋葬晋帝其不书宋何削之也曷为削之身亲弑焉而礼葬之以为欺与晋人不可同日语矣是故魏葬汉孝献书魏晋葬陈留王书晋陈葬梁孝元书陈石晋葬故唐主书晋惟宋葬晋恭帝不书宋纲目之意微矣】
　　○凉晋昌守唐契叛质实【晋昌郡名注见唐庄宗同光二年】○宋豫章太守谢瞻卒
　　【初宋台始建瞻为中书侍郎其弟晦为右卫将军时晦权遇已重自彭城还都迎家賔客辐凑瞻惊骇谓晦曰汝名位未多而人归趣乃尔吾家素以恬退为业不愿干预时事交游不过亲朋而汝遂势倾朝野此岂门户之福邪乃以篱隔门庭曰吾不忍见此及还彭城言于宋公曰臣本素士父祖位不过二千石弟年始三十志用凡近荣冠台府福过灾生其应无远特乞降黜以保衰门晦或以朝廷密事语瞻瞻故向亲旧陈説用为戏笑以絶其言及宋主即位晦以佐命功位任益重瞻愈忧惧至是遇病不疗临终遗晦书曰吾得啓体幸全亦何所恨弟思自勉励为国为家】质实【谢瞻阳夏人安之从孙】书法【太守不卒卒瞻录贤也纲目自宋魏至陈诸臣卒无不书官者非贤不录也具官爵卒者十九人蔡兴宗高允王俭萧嶷王肃萧頴胄源怀曹景宗元怀元澄韦叡裴邃贺防胜高欢字文泰斛律金于谨段韶韦孝寛】
　　【壬宋永初三年戍魏泰常七年】春宋以徐羡之为司空录尚书事【羡之起自布衣无术学直以志力局度一旦居廊庙朝野推服咸谓有宰臣之望沈密寡言不以忧喜见色颇工奕碁观戏常若未解傅亮蔡廓常言徐公晓万事安异同尝与傅亮谢晦宴聚亮晦才学辩博羡之风度详整时然后言郑鲜之叹曰观徐傅言论不复以学问为长】
　　宋以庐陵王义真都督雍豫等州军事
　　【宋主有疾长沙王道怜徐羡之傅亮谢晦檀道济并入侍医药羣臣请祈祷神祗不许唯使侍中谢方明以疾告宗庙而已道济出镇广陵监淮南诸军太子多狎羣小谢晦言于宋主曰陛下春秋既高宜思存万世神器至重不可使负荷非才上曰庐陵何如晦曰臣请观焉出造义真义真盛欲与谈晦不甚答还曰德轻于才非人主也出义真为都督六州诸军南豫州刺史镇历阳是后大州率加都督多者或至五十州不可复详载矣】质实【庐陵注见汉献帝建安三年谢方明阳夏人父冲寓于会稽因家焉广陵郡名注见汉武帝元朔五年淮南淮南国名注同上年长沙郡名注见汉献帝兴平二年神器注见汉光武建武六年南豫州注见汉冲帝永嘉元年歴阳历阳县名注同上年】
　　秦雍流民入梁州宋遣使赈之质实【秦雍二州名秦注见汉光武建武元年雍注见唐宗开元十一年京兆梁州注见周赧王四年汉中】
　　书法【书宋赈之录善也】
　　○夏四月宋封杨盛为武都王质实【武都郡名注见汉武帝元鼎六年】五月宋主裕殂太子义符立
　　【宋高祖疾甚召太子义符诫之曰檀道济虽有干畧而无远志难御之气也徐羡之傅亮当无异图谢晦数从征伐颇识机变若有同异必此人也又为手诏曰后世若有防主朝事一委宰相母后不烦临朝羡之亮晦道济同被顾命遂殂高祖清简寡欲严整有法度被服居处俭于布素游宴甚稀嫔御至少尝得后秦高祖从女有盛宠颇以废事谢晦微谏即时遣出财帛皆在外府内无私藏岭南尝献入筒细布一端八丈恶其精丽劳人即付有司弹太守以布还之并制岭南禁作此布公主出适遣送不过二十万无锦绣之物内外奉禁莫敢为侈靡性不信竒恠微时多符瑞及贵史官审以所闻拒而不答义符即位年十七立妃司马氏为皇后后晋恭帝女海盐公主也七月葬初宁陵】集览【嫔御周礼九嫔掌妇学之灋以敎九御妇德妇言妇容妇功各帅其属而以时御叙于王所注女御八十一人御犹进也以次叙九九而进于王之燕寝】质实【后秦高祖按载记晋孝武太元初姚苌叛秦自称为秦王及卒子兴追尊为高祖岭南谓五岭之南注见秦始皇二十九年海盐县名注见晋安帝隆安五年一统志云初宁陵在应天府东北蒋山内】
　　书法【宋祖之末代晋也纲目屡书其功击孙恩凡四书击卢循凡七书讨再书伐燕再书伐秦四书代晋以后再书其善书毁淫祠书赈流民皆予之也然于其君臣之际终不少贷是故七书自官再书僭殊礼三书杀无罪再书弑一书废名义盖凛凛矣至灭国之主书弑自宋始君子尤深罪之】
　　魏立子焘为太子监国
　　【魏主服寒食散频年药发灾异屡见遣中使密问崔浩曰属者日食赵代之分朕疾弥年不愈恐一旦不讳诸子并少将若之何浩曰陛下春秋富盛行就平愈必不得已请陈瞽言圣代龙兴不崇储贰是以永兴之始社稷几危今宜早建东宫选贤公卿以为师傅左右信臣以为賔友入总万机出抚戎政如此则陛下可以优游无为颐神养寿万岁之后国有成主民有所归奸宄息望祸无自生矣皇子焘年将周星明叡温和立子以长礼之大经也魏主复以问长孙嵩对曰立长则顺置贤则人服焘长且贤天所命也从之立焘为太子使居正殿临朝为国副主以嵩及奚斤安同为左辅坐东厢西靣崔浩与穆观丘堆为右弼坐西厢东靣百官总已以听魏主避居西宫时隐而窥之听其决断大悦谓侍臣曰嵩宿德旧臣历事四世功存社稷斤辩防智谋名闻遐迩同晓解俗情明练于事观达于政要识吾旨趣浩博闻彊识精察天人堆虽无大用然在公专谨以此六人辅相太子吾与汝曹廵行四境伐叛柔服足以得志于天下矣嵩实姓防防斤姓达奚观姓丘穆陵堆姓丘敦时魏臣出代北者姓多重复及高祖迁洛始皆改之旧史患其烦杂难知故皆从后姓以就简易今从之魏主又以刘防古弼卢鲁元忠谨恭勤分典机要宣纳辞令太子聪明大度羣臣时奏所疑帝曰此非我所知当决之汝曹国主也】集览【瞽言注见汉顺帝阳嘉二年年将周星左传襄九年晋侯问公年云云晋侯曰十二年矣一星终也注岁星十二岁而一周天是谓一终彊识记曲礼篇注识如字又式异反】质实【中使注见唐宗开元十五年永兴晋惠帝年号奚斤代人安同同上郡人刘洁长乐信都人古弼代人卢鲁元昌黎人副鸠之子】
　　书法【书太子监国始此终纲目太子书监国七是年唐太宗贞观十九年高宗调露元年道元年睿宗景云二年宗天宝十四载德宗贞元二十一年嗣源郭威不与焉书省事二赵太子太子宣书总百揆一魏太子晃书决事决讼三唐高祖武德九年太宗贞观四年睿宗景云二年书听政二唐太宗贞观十九年二十三年书判事一周晋王荣】
　　六月宋以傅亮为中书监尚书令谢晦为中书令谢方明为丹阳尹
　　【方明善治郡所至有能名承代前人不易其政必宜改者则以渐移变使无迹可寻】质实【丹阳郡名注见汉献帝兴平二年】
　　冬魏遣司空奚斤督诸将击宋取青兖诸郡宋遣南兖州刺史檀道济救之
　　【初魏主闻宋高祖克长安大惧遣使请和自是岁聘不絶及高祖殂沈范等奉使在魏还及河魏主遣人追执之议发兵取洛阳虎牢滑台崔浩谏曰陛下不以刘裕歘起纳其使贡裕亦敬事陛下今乘丧伐之虽得之不足为美且国家今日亦未能一举取江南也而徒有伐丧之名窃为陛下不取臣谓宜遣人吊祭存其孤弱恤其凶灾使义声布于天下则江南不攻自服矣况裕新死党与未离不如缓之待其彊臣争权变难必起然后命将出师可以兵不疲劳坐收淮地也魏主曰刘裕乘姚兴之死而灭之今我乘裕丧而伐之何为不可浩曰不然姚兴死诸子交争故裕乘衅伐之今江南无衅不可比也魏主不从假司空奚斤节使督将军周几公孙表伐宋十月将发公卿议以攻城畧地何先奚斤欲先攻城崔浩曰南人长于守城昔苻氏攻襄阳经年不防今以大兵坐攻小城若不时克挫伤军势敌得徐严而来我怠彼鋭此危道也不如分军畧地至淮为限列置守宰赋敛租谷则洛阳滑台虎牢更在军北絶望南救必沿河东走不则为囿中之物何忧其不获也公孙表固请攻城魏主从之斤等帅步骑三万济河营于滑台之东宋司州刺史毛德祖遣翟广等将步骑三千救之先是司马楚之聚众陈留之境闻魏兵济河遣使迎降魏以为荆州刺史使侵扰宋北境德祖遣将戍召陵雍丘以备之魏尚书滑稽引兵袭仓垣兵吏悉逾城走陈留太守严棱诣斤降斤等攻滑台不防求益兵魏主怒责之自将诸国兵五万余人南出天关为斤等声援十一月太子焘将兵出屯塞上斤等急攻滑台防之东郡太守王景度出走司马阳瓒为魏所执不降而死乘胜进逼虎牢毛德祖战屡破之魏主别遣将军于栗防屯河阳谋取金墉德祖遣窦晃等拒之十二月魏主至冀州遣叔孙建将兵徇青兖宋豫州刺史刘粹遣骑据项城徐州刺史王仲德将兵屯湖陆于栗防济河与斤并力攻晃等破之魏主遣领军娥清闾大肥将兵会周几叔孙建南渡河军于碻磝宋兖州刺史徐琰南走于是泰山高平金乡等郡皆没于魏叔孙建等入青州宋遣南兖州刺史檀道济监征讨诸军事与王仲德共救之】集览【滑稽姓名本滑伯国姬姓也其后因姓滑湖陆注见汉光武建武二年湖陵】质实【滑台古地名注见晋孝武帝太元九年襄阳县名注见汉献帝建安十二年司州注见秦庄襄王元年三川陈留郡名注见秦二世三年召陵地名注见汉平帝元始四年雍丘县名注见汉桓帝延熹四年天关未详处所东郡注见汉光武建武八年于栗防代人河阳县名注见唐昭宗天祐二年金墉城名注见魏元帝咸熙二年冀州注见汉景帝三年济南国叔孙建代人青兖二州名青注见汉桓帝永康元年兖注见汉献帝兴平二年豫州注见周赧王三十七年陈刘粹沛郡萧人项城县名注见梁武帝太清二年徐州注见秦始皇二十八年彭城碻磝城名注见晋孝武帝太元九年泰山郡名注见秦始皇二十八年高平郡名注见晋帝奕太和元年金乡郡名注见晋帝奕太和四年南兖州注见汉武帝元朔五年淮南国】
　　【癸宋主义符景平元亥年魏泰常八年】春正月魏取宋金墉
　　【魏于栗防攻金墉河南太守弃城走魏主以栗防为豫州刺史镇洛阳】质实【河南郡名注见秦庄襄王元年三川洛阳县名注见周显王三年】
　　宋以蔡廓为吏部尚书不受
　　【宋以廓为吏部尚书廓谓傅亮曰选事若悉以见付不论不然不能拜也亮以语徐羡之羡之曰黄散以下悉以委蔡以上故宜共参同异廓曰我不能为徐干木署纸尾遂不拜干木羡之小字也选案黄纸录尚书与吏部尚书连名故廓云然沈约曰廓固辞铨衡耻为志屈岂不知选录同体义无偏断乎良以主闇时难不欲居通塞之任远矣哉】集览【不论为句黄散黄门散骑侍郎皆由吏部选授见陆宣公集通塞之任易节卦不出户庭知通塞也伊川传曰虽当谨守不出户庭又必知时之通塞通则行塞则止义当出则出矣尾生之信水至不去不知通塞也】正误【通塞之任今按吏部铨衡之职能使人通塞者也胡三省注铨衡之任得其人则贤路通不得其人则贤路塞】质实【铨衡注见晋哀帝兴宁元年】
　　书法【书不受何嘉廓也终宋之世书以为吏部尚书六蔡廓江湛谢庄等袁粲等蔡兴宗褚渊书免者一庾炳之书杀者一王僧绰自庾炳之外皆名士也宋世典选多得其人】
　　魏以刁雍为青州刺史
　　【宋檀道济军于彭城魏叔孙建入临淄所向奔溃宋青州刺史竺防聚民保东阳城不入城者使各依据山险芟夷禾稼魏军至无所得食刁雍见魏主于邺魏主曰叔孙建等入青州民皆藏避攻城不下彼素服卿威信今遣卿助之乃以为刺史给骑使行募兵以取青州魏兵济河向青州者凡六万骑雍募兵得五千人抚慰士民皆送租供军】质实【临淄县名注见楚义帝元年彭城郡名注见秦始皇二十八年一统志云东阳城在青州府城东北一十二里晋刘裕伐南燕废广固筑此城元魏时尝为青州治所邺县名注见汉献帝建安十五年】
　　二月魏筑长城
　　【柔然宼魏边魏筑长城自赤城至五原二千余里置戍以备之】质实【赤城有二未知孰是一在平凉府崇信县西南五十里金为镇属崇信县一在万全都司城东北二百里本元云州之赤城站本朝初置云门驿宣德中筑城堡分兵守备按地志云赤城乃蚩尤所居处五原塞名注见汉宣帝甘露二年】书法【自秦始书筑长城至此六百二十七年于是再见自是而后东魏继筑梁癸亥年齐三筑梁壬申年乙亥年丙子年隋四筑辛丑年乙巳年大业二年四年民力可胜困哉】
　　凉吐谷浑入贡于宋质实【吐谷浑注见晋元帝建武元年】○魏攻宋虎牢不克杀其将公孙表
　　【魏奚斤公孙表等共攻虎牢魏主自邺遣兵助之毛德祖于城内穴地入七丈分为六道出魏围外募敢死士四百从穴中出袭其后魏兵惊扰斩首数百焚其攻具而还魏兵退散复合攻之益急斤别攻颍川太守李元德于许昌败之德祖出兵与表大战从朝至晡杀魏兵数百会斤自许昌还合击德祖大破之初德祖在北与表有旧表有权畧德祖患之乃与交通音问宻遣人说奚斤云表与之连谋每答表书輙多所治定表以书示斤斤疑之以告魏主魏主使人夜就帐中缢杀之】质实【许昌县名注见汉献帝兴平元年颍川郡名注见周安王二年阳翟】
　　魏攻宋东阳城宋檀道济帅师救之
　　【魏主如东郡陈留叔孙建将三万骑逼东阳城城中文武才一千五百人竺夔及济南太守垣苗悉力固守时出奇兵击魏破之魏步骑绕城列陈十余里大治攻具防作四重堑魏人填其三重为撞车以攻城防遣人从地道中出以大麻絙挽之令折魏人复作长围进攻逾急历久城坏战士多死檀道济至彭城以司青二州并急而所领兵少不足分赴青州道近竺防兵弱乃与王仲德等分兵救之】集览【撞车撞与防冲通音昌容反说文防防阵车诗与尔临冲注冲冲车也】质实【济南郡名注见汉景帝三年】
　　夏四月魏主攻虎牢不克
　　【魏主遣并州刺史伊楼防助奚斤攻虎牢毛德祖随方抗拒颇杀魏兵而将士稍零落四月魏主如成臯絶虎牢汲河之路停三日自督众攻城竟不能下遂如洛阳观石经遣使祀嵩高】集览【石经汉灵时正定五经文字命蔡邕为古文篆三体字法刻于石碑立于太学门外洛阳记太学在洛城南堂前有石经四部本碑凡四十六枚】质实【成臯县名注见秦庄襄王元年虎牢县名注见晋帝奕太和四年嵩高即嵩山注见唐中宗嗣圣十二年】
　　书法【魏主及诸国主自是不名无正统也据晋未亡以前皆名】
　　魏攻东阳城不克而退留刁雍戍尹卯考异【提要作魏师还三字叔孙建攻东阳堕其北城三十许步刁雍请速攻建不许遂不克及闻檀道济等将至雍又谓建曰贼畏官军突骑以鎻连车为函陈大岘已南处处狭隘车不得方雍请将所募兵五千据险以邀之破之必矣时天暑魏军多疫建曰兵人疫病过半若相持不休兵自死尽何湏复战今全师而返计之上也道济军于临胊建等烧营及器械而遁道济以粮尽不能追竺防以东阳城坏不可守移镇不其城魏留刁雍镇尹卯招集民五千余家置二十七营以领之】集览【堕其北城堕与隳同毁也汉贾谊过秦论堕名城不其城不其本山之名因以名县属琅邪郡按琅邪今沂州是在益都路其音箕】质实【大岘山名注见晋安帝义熙五年一统志云临胊汉之县名属齐郡本春秋时齐伯氏之骈邑晋省入东筦县隋改为逢山县后复旧属北海郡唐宋并属青州金属益都府元省入益都县后复置本朝因之改属青州府不其汉之县名属琅邪郡因山以得名东汉初改属北海国晋初改属济北国刘宋仍旧北齐省之故城在莱州府即墨县西南七十二里尹卯疑是地名未详处所】
　　诸蛮入贡于魏
　　【初诸蛮居江淮间其后种落滋蔓东连寿春西通巴蜀北接汝颍在魏世不甚为患及晋稍益繁昌渐为强暴及刘石乱中原诸蛮渐复北徙伊阙以南满于山谷之间】质实【寿春县名注见秦王政六年巴蜀二郡名注见楚义帝元年刘石谓刘渊石勒伊阙山名注见周安王十五年】
　　凉攻晋昌克之
　　【唐契及甥李宝奔伊吾招集遗民归附者二千余家臣于柔然宝恂兄子也】质实【伊吾屯名注见汉明帝永平十五年晋昌郡名注见唐庄宗同光二年】
　　秦遣使入贡于魏
　　【秦王炽磐谓羣臣曰今宋虽奄有江南夏人雄据关中皆不足与也独魏主奕世英武贤能为用吾将举国而事之乃遣使入见于魏贡黄金二百斤并陈伐夏方畧】质实【关中注见唐宗开元十一年京兆奕世注见唐高宗开耀元年】
　　闰月魏防虎牢执宋司州刺史毛德祖遂取司豫诸郡【叔孙建就奚斤共攻虎牢虎牢被围二百日无日不战劲兵殆尽而魏增兵转多毁其外城德祖于内更筑三重城以拒之又毁其二重德祖唯保一城昼夜相拒将士眼皆生创德祖抚之以恩终无离心檀道济刘粹等皆畏魏兵彊不敢进魏人作地道以泄城中井城中人马渇乏被创者不复出而重以饥疫魏仍急攻之城遂防将士欲扶德祖出走德祖曰我誓与此城俱毙义不使城亡而身存也魏主命将士得德祖者必生致之将军豆代田执以献将佐皆为所虏唯参军范道基将二百人突围南还魏士卒疫死者亦什二三奚斤等悉定司兖豫诸郡县置守宰以抚之魏主命周几镇河南河南人安之徐羡之傅亮谢晦以亡失境土上表自劾诏勿问】质实【河南郡名注见秦庄襄王元年三川兖州名注见汉献帝兴平二年】
　　书法【执善辞也力屈而被执也】
　　秋七月柔然攻北凉杀其世子政德质实【柔然北狄国名注见晋孝武帝太元十二年】
　　书法【衍北字】
　　冬十月魏广西宫
　　【外垣周二十里】
　　十一月魏取宋许昌汝阳质实【许昌县名注见汉献帝兴平元年汝阳县名注见汉后主延熙十八年】○魏主嗣殂太子焘立
　　【魏太宗殂世祖即位自司徒长孙嵩以下普增爵位以卢鲁元为中书监刘洁为尚书令尉眷刘库仁等八人分典四部以罗结为侍中外都大官总三十六曹事结时年一百七精爽不衰焘以其忠慤亲任之使兼长秋卿监典后宫出入卧内年一百一十乃听归老朝廷每有大事遣骑访焉又十年乃卒】集览【长秋卿注见汉光武建武九年】质实【刘库仁独孤部人武之宗也】
　　书法【魏于是始书殂晋亡也】
　　魏立天师道塲
　　【魏光禄大夫崔浩研精经术练习制度凡朝廷礼仪军国书诏无不关掌不好老庄书曰此矫诬之説不近人情老耼习礼仲尼所师岂肯为败法之书以乱先王之治乎尤不信佛法曰何为事此胡神左右多毁之魏主不得已命浩以公归第虽然素知其贤每有疑议輙召问之浩纤妍洁白如美妇人常自谓才比张良而稽古过之既归第因修服食养性之术初嵩山道士寇谦之修张道陵之术自言尝遇老子降命继道陵为天师授以辟谷轻身之术使之清整道敎又遇神人李谱文云老子之孙也授以图箓真经使之辅佐北方太平真君出天宫静轮之法谦之奉其书献于魏主朝野多未之信浩独师受其术且上书曰圣王受命必有天应河图洛书皆寄言于虫兽之文未若今日人神接对手笔粲然辞旨深妙自古无比岂可以世俗常虑而忽上灵之命哉帝欣然使谒者奉玉帛牲牢祭嵩岳迎致谦之弟子以崇奉天师显扬新法起天师道塲于平城东南重坛五层月设防会数千人司马公曰老庄欲同死生轻去就而为神仙者服饵修錬以求轻举錬草石为金银其为术正相戾矣是以刘歆七畧叙道家为诸子神僊为方技其后复有符水禁呪之术至谦之遂合而为一至今循之其讹甚矣浩不喜佛老而信谦之之言何哉】集览【老庄书老子着道德经五千余言庄子著书十余万言又老庄注见晋成帝咸康三年老耼习礼仲尼所师孔子师老耼之説肇于庄子庄子师老子故其著书独推老子甚至假设孔子言语誉之汉儒辑礼记承其言曰闻诸老耼司马迁史记老子传复增许多老子训诲孔子言语孔鲋作家语着孔子事实因据以为证由是坚后学之信不知庄子一书多驾空寓言时去孔子未远知天下崇信其学故托时所最重者尊其师庶几耼之道益隆此庄子抑孔子尊老子之迹也后儒不察礼记家语史记出庄子后而问礼老耼一语又备见诸书莫详始自庄子不知老子之敎厌薄礼学曰礼者忠信之薄乱之首也庄子传其所学从而有掊斗折衡推提仁义焚符破玺絶圣弃知等论则耼又何有礼之可问耶太史公谓道家以虚无为本因循为用有法无法有度无度故后之宗老庄者荡弃礼法蓬首垢靣丧酒吊肉晋代可证已岂有以礼训孔子而朂其徒则异是耶孔子于人之有善若管仲之仁子产之惠皆亟称不暇岂有耼其师而故没之耶此为庄子寓言无疑若孔子师耼之事庄子外篇着耼为周藏史藏庋书之所或者耼所掌多书孔子因往问耼焉容有此理不然鲁论何无一语及耼而耼之礼何不尽传其徒而甘为弃名检荡礼敎之罪人邪寇谦之修张道陵之术道书着张陵字辅汉光武建武十年生天目山得道善以符治病桓帝永寿元年于灵峯白日上升该百二十岁而邵伯温闻见录着汉献帝建安十二年曹操破张鲁定汉中鲁祖名陵顺帝时客蜀学道鹤鸣山中造作符书惑百姓受其道者輙出米五斗时号为米贼陵子衡衡子鲁以其法相传授自号师君其众曰鬼卒曰祭酒曰理头大抵与黄巾相类朝廷不能讨就拜鲁汉宁太守镇夷中观此则张陵非异人也今道家祖陵为天师按陵封天师始自唐天宝七载而北魏史崔浩传已言宼谦之继陵为天师岂天师初只泛号至唐始定封耶辟谷轻身之术汉书注辟賔亦反除也辟谷谓服药而不食静居行气以学道也轻身之术即遥兴轻举之术注见汉成帝永始三年图箓真经道家僊籍之书也河图洛书注见汉光武建武中元元年河洛谶文】质实【嵩山注见唐中宗嗣圣十二年一统志云张道陵汉留侯良八世孙生于天目山学长生之术退隐于广信龙虎山章帝和帝累召不起久之遍游名山东抵兴安云锦溪升高而望曰是有异境遂泝流而之云锦洞有僊岩焉炼丹其中三年青龙白虎旋绕于上丹成饵之时年六十容貌益少又得秘书通神变化驱除妖鬼既而入蜀居鹤鸣山炼丹修道感老君授以秘箓遂领弟子赵升王长来云台治复炼大丹服之汉永寿二年自以功成道着乃于半崖举身跃入石壁中自崖顶而出因成二洞崖半曰峻僊洞崖上曰平僊洞是年九月九日将诸品秘箓斩邪二劒玉册玉印授其长子衡乃与夫人雍氏登云台峯白日升天时年一百二十三岁其四代曰盛复居此山历代重之今其子孙世袭真人嵩岳即嵩山注见唐中宗嗣圣十二年平城县名注见汉高帝七年刘歆汉宗室向之子也少以通诗书属文成帝时为中垒校尉受诏领校秘书哀帝时王莽举歆有材行复领五经卒父前业乃集六艺羣书种别为七畧平帝时封红休侯及莽簒位尊为国师七畧谓辑畧六艺畧诸子畧诗赋畧兵书畧术数畧方技畧是已】
　　书法【道敎之盛自此始故谨书之珪之始帝也书置五经博士焘之始立也书立天师道塲二祖之异尚可见矣书天师始此终纲目书天师二是年五代乙未年闽陈守元】
　　发明【晋孝武立精舎拓防焘立道塲孝武不免张贵人之祸而焘亦殒于宗爱之手报应之説何其爽欤直笔书之义自见矣○丘濬曰道家之法始盛于此呜呼道家者流其原出于老子汉初其法有三十七家大旨去徤羡处冲虚而已无上天官符箓等事东汉之末张道陵始创其法然惟私相授受于民间未尽传布天下也至是嵩山寇谦之修张鲁之法自言尝遇老子降命继道陵为天师赐以云中音诵科诫之书此后世斋醮科仪所由起也授以玉女服气导引之法此后世辟谷修养所由起也又言老子孙李谱文授以图箓真经劾召百神此后世符箓摄召之术所由起也销錬金丹云英八石玉浆此后世烹錬丹药之技所由起也谦之自言亲得李君手笔付以奉持辅佐北方太平真君出天宫静轮之法谦之献其书于魏人多不信崔浩独上书神其事魏主遣使迎其弟子于嵩岳起坛宇于代都而崇奉显扬之亲备法驾而受符箓焉自是以来有陶景赵归真杜光庭之徒又从而推演张大之而其敎遂大行于世与儒释并立而为三其尤悖者谓道士为天师后世因之遂以称汉张道陵呜呼莫大于天莫尊于君万乘帝王仅得以为天之子而一介方士乃得以为天之师彼道陵谦之之徒其生也皆受胎于父母禀气于天地具血肉之躯有妻子之属纵有道德亦天生者耳安能为天之师哉天而有师则是昊天上帝反北靣而受其敎也岂有此理哉然自是以后嗣道陵之世者世皆以天师称之至我朝始革其僭妄之号而即其所谓真人者称之呜呼自夫太武信崔浩之言而崇奉谦之其法遂蔓延于天下后世流而为淫巫小术无复五千言道德之余意矣厥后二人皆不得其死岂矫诬上天天亦恶之欤】
　　【甲宋景平二太祖文帝义隆元嘉元子年魏世祖太武帝焘始光元年】春正月宋废其庐陵王义真为庶人
　　【宋主义符居丧无礼好与左右狎昵游戏无度特进致仕范泰上书谏之不听泰寗之子也庐陵王义真警悟好文而性轻易与谢灵运颜延之慧琳道人情好欵密尝云得志之日以灵运延之为宰相慧琳为西豫州都督灵运之孙也性褊傲不遵法度自谓才能宜参权要常怀愤悒延之含之曾孙也嗜酒放纵徐羡之等恶义真与两人游义真故吏范晏从容戒之义真曰灵运空疎延之隘簿魏文帝所谓古今文人类不护细行者也但性情所得未能忘言于悟赏耳于是羡之等以为灵运延之搆扇异同非毁执政皆出为郡守始义真至历阳多所求索执政每裁量不尽与义真怨之表求还都参军何尚之屡谏不听时羡之等已密谋废宋主而次立者应在义真乃因义真与宋主有隙先奏列其罪恶废为庶人徙新安郡前吉阳令张约之上疏曰庐陵王少蒙先皇优慈之遇长受陛下睦爱之恩故在心必言容犯臣子之道宜在容养录善掩瑕训尽义方进退以渐今猥加剥辱幽徙远郡上伤陛下常棣之笃下令远近恇然失图臣伏思大宋开基造次根条未繁宜广树藩戚敦睦以道人谁无过贵能自新以武皇之爱子陛下之懿弟岂可以其一眚长致沦弃哉书奏见杀】集览【故在心必言句絶本作故在心必言所怀必亮容犯臣子之道致招骄恣之愆常棣之笃注见晋安帝隆安四年一眚眚所景反过也左传且吾不以一眚掩大德】质实【范泰顺阳人谢灵运本阳夏人方明从子寓于上虞因家焉颜延之临沂人西豫州注见汉平帝元始四年新息何尚之潜人新安郡注见汉献帝建安十三年新都一统志云吉阳刘宋县名本汉长利县地属汉中郡晋属魏兴郡又分置上廉县属上庸郡刘宋改为吉阳县后周改为吉安县隋废唐初置平利县属金州宋废为镇入西城后又复置元省入金州本朝因之改属汉中府】
　　夏五月宋徐羡之傅亮谢晦废其主义符为营阳王迁于呉六月弑之迎宜都王义隆于江陵杀前庐陵王义真以谢晦行都督荆湘等州军事考异【提要庐陵王作庶人羡之等将废义符以檀道济先朝旧将威服殿省乃召道济及江州刺史王入朝以谋告之谢晦聚将士于府内使中书舎人邢安泰潘盛为内应夜邀道济同宿晦悚动不得眠道济就寝便熟时义符出于华林园为列肆亲自沽卖与左右即龙舟而寝道济引兵入云龙门安泰等先诫宿卫莫有御者军士进杀二侍者扶义符出收玺绶羣臣拜辞卫送故太子宫侍中程道惠劝羡之等立南豫州刺史义恭羡之等以宜都王义隆素有令望乃称皇太后令数义符过恶废为营阳王以义隆纂承大统迁义符于呉使邢安泰就弑之义符多力突走出昌门追者以门关踣而弑之裴子野曰古者人君养子能言而师授之辞能行而傅相之礼宋之教诲雅异于斯居中则任仆妾处外则近趋走帅侍二职皆台皁也制其行止授其法则导达臧否罔弗由之言不及于礼义识不达于今古谨敕者或劝之以吝啬狂愚者或诱之以凶慝虽有师傅多以耆艾大夫为之友及文学多以膏粱年少为之具位而已亦弗与游防王临州长史行事宣传敎命又有典签往往专恣窃弄威权是以本枝虽茂而端良甚寡降及太宗举天下而弃之亦眤比之为也呜呼有国有家其鉴之矣○傅亮帅行台百官奉法驾迎义隆于江陵尚书蔡廓谓曰营阳在呉宜厚加供奉一旦不幸卿诸人有弑主之名欲立于世将可得邪时亮已与羡之议害义符乃驰信止之不及羡之大怒曰与人共计议如何旋背即卖恶于人邪羡之等遣使杀义真以荆州地重恐义隆至或别用人乃亟以录命除谢晦都督刺史欲令居外为援精兵旧将悉以配之七月行台至江陵立行门于城南题曰大司马门傅亮帅百僚诣门上表进玺绶义隆时年十八下敎曰猥以不德谬降大命顾已兢悸何以克堪当暂归朝廷展哀陵寝并与贤彦申写所怀望体其心勿为辞费府州佐史并称臣请牓诸门一依宫省义隆不许敎纲纪宥见刑原逋责诸将佐闻二王死皆疑不可东下司马王华曰先帝有大功于天下四海所服虽嗣主不纲人望未改羡之中才寒士亮布衣诸生受寄崇重未容遽敢背德畏庐陵严断将来必不自容以殿下寛慈越次奉迎冀以见德悠悠之论殆必不然又此五人同功并位孰肯相让就怀不轨势必不行废主若存虑其将来受祸致此杀害盖由贪生过深不过欲握权自固以少主仰待耳义隆曰卿复欲为宋昌邪长史王昙首南蛮校尉到彦之皆劝行乃命华留镇荆州欲使彦之将兵前驱彦之曰了彼不反便应朝服顺流若使有虞此不足恃更开嫌隙之端非所以副远迩之望也会雍州刺史禇叔度卒乃遣彦之权镇襄阳义隆遂发江陵引见傅亮号泣哀动左右既而问义真及少帝薨废本末悲哭呜咽侍侧者莫能仰视亮流汗不能对乃布腹心于到彦之王华等深自结纳义隆以府州文武自卫台官众力不得近部伍参军朱容子抱刀处舟户外不解带者累旬】集览【踣而弑之踣蒲墨反左传晋人踣之注踣倒也弑者臣子杀君父也公羊传注君父言弑积渐之名也帅侍二职皆台皁也帅侍或作师傅刋误按太子皇子有帅有侍谓此二职今皆台皁之徒也台皁仆之属皆微贱之臣注见唐高祖武德元年皁耆艾记曲礼五十曰艾服官政六十曰耆指使注艾老也谓苍艾色艾音五盖反一音刈治也耆渠夷反贺杨云耆至也至老境也指使指事使人也六十不与服戎不亲学膏粱左传膏粱之性难止也贾逵曰膏肉之肥者粱米之精者言食肥精而性率骄放也又柳芳论曰凡三世有三公者曰膏粱典签按唐六典亲王府典签二人主掌宣传敎令眤比之为书泰誓篇今商王受眤比罪人蔡氏传曰罪恶之人所当斥逐纣乃亲比之眤女乙反比毗至反敎纲纪敎训导也扬子先知篇曰君子为国张其纲纪曰恶在于纲纪曰大作纲小作纪如纲不纲纪不纪虽有罗网恶得一目而正诸注言君子治国固不可无法当提纲振纪使有条而不紊天子为四方之纲诸侯为一国之纲卿大夫士各纪其职如使纲者不举其纲纪者不理其纪则纲无大纲万目不张犹无礼义为纲则百辟不正原逋责责与债通欠负官物逋亡而不还者原免之嗣王不纲嗣王谓义符也不纲谓不举大纲也详见前纲纪注又杨子先知篇昔者尧有天下举大纲命舜禹注尧举天下之大政传之舜禹也汉高本纪叙传曰秦人不纲网漏于楚注秦失纲维高祖因时而起冀以见德冀望也谓今奉迎为帝望其感我迎立之德宋昌汉高后崩大臣迎立代王羣臣皆曰大臣多计愿称疾无往宋昌进曰大王贤圣仁孝故大臣迎立大王大王勿疑也乃令宋昌骖乘而进遂即位是为文帝也台官众力台省遣来之百官众力也按力谓仆从】正误【敎纲纪今按宋文帝时为宜都王王之命令曰教上文下教是也纲纪者王府官属也言王下敎于纲纪命之赦宥见在之刑原免逋欠之债嗣王不纲今按后説是】质实【一统志云华林园在应天府上元县治东北五里台城内世説晋简文帝在华林园谓左右曰会心处不必在远翛然临水便有濠濮间趣鸟兽禽鱼自来相亲玺绶注见汉光武建武三年南豫州注见汉冲帝永嘉元年宜都郡名注见晋孝武帝太元十一年营阳郡名注见晋武帝太康元年零陵昌门昌与阊同在苏州府呉城西郭门曰阊门乃呉王夫差所作以天门通阊阖故名东曰胥门伍子胥以谏死令抉其目悬此门以观越兵之入故名曰匠门以有干将墓本名将门后讹为匠门曰盘门古作蟠呉尝刻木为蟠桃象以厌胜越或云水陆萦曲故名曰齐门呉为太子聘齐女女思齐而病阖闾乃起望齐门令女游其上故名孟子云齐景公涕出而女于呉即此事也呉郡名注见汉献帝建安三年法驾注见汉高后吕氏八年江陵郡名注见汉献帝建安十三年荆州注见汉献帝建安十二年】
　　书法【檀道济何以不书非主谋也他日奉命讨贼亦足以自赎矣故恕之然则谢晦之都督也孰以之以之者徐傅也徐傅共弑立君宻存三窟纲目书曰以谢晦行都督荆湘等州军事所以深探其不臣之情也】
　　发明【前日义真之废以国书者举国大臣合谋废之且又微其事也今此宋主之废列叙徐羡之等者出其主名以示罪有所归且又见废君大事也下书六月弑之者承上文也义真之死既已废为庶人而犹称前庐陵王者不予宋人之废也夫羡之等身受顾命正使嗣君失德犹当相与扶持诱掖弥缝其阙効忠贞之节继之以死以蕲无负于托孤之意可也今乃轻于废立初不闻有匡救之举真所谓视置君如奕棋者尔详书于册曰废曰迁曰弑各正其名羡之辈虽欲逃罪其可得哉】
　　秋秦攻凉败之○八月宋主义隆立
　　【宜都王义隆至建康羣臣迎拜于新亭徐羡之问傅亮曰王可方谁亮曰晋文景以上人羡之曰必能明我赤心亮曰不然义隆谒初宁陵还止中堂百官奉玺绶义隆辞让数四乃受之遂即位大赦谒太庙复庐陵王先封迎其柩还建康以行荆州刺史谢晦为真晦将行问蔡廓曰吾其免乎廓曰卿受先帝顾命任以社稷废昬立明义无不可但杀人二兄而以之北靣挟震主之威据上流之重以古推今自免为难晦始惧不得去既发喜曰今得脱矣徐羡之等进位有差有司奏车驾依故事临华林园听讼诏曰政刑多所未悉可如先者二公推讯乃以王昙首王华为侍中竟陵王义宣镇石头羡之等欲遂以到彦之为雍州不许徴为中领军委以戎政彦之自襄阳南下谢晦虑彦之不过已彦之至杨口步往江陵深布诚款晦亦厚自结纳由此大安】质实【初宁陵注见武帝永初三年杨口地名未详处所竟陵郡名注见晋孝武帝太元六年石头城名注见汉献帝建安十七年】
　　柔然寇魏
　　【柔然纥升盖可汗闻魏太宗殂将六万骑入云中攻防盛乐宫魏主帅轻骑讨之三日三夜至云中纥升盖引骑围之五十余重骑逼马首相次如堵将士大惧魏主颜色自若众情乃安纥升盖弟子于涉斤为大将魏人射杀之纥升盖惧遁去】集览【纥升盖柔然王之号犹华言制胜也其王名大檀】质实【云中郡名注见秦王政三年盛乐县名注见汉后主景耀四年】
　　书法【柔然于魏书侵恒也据晋安帝义熙十年此其书寇魏何晋灭而进魏于宋也】
　　冬十一月吐谷浑王阿柴卒弟慕璝立考异【卒当作死据义熙十三年书树洛干死则此年误书卒】考证【立当作嗣○谨按汪氏考异曰宋魏间五代称王者何以不书薨夫七国之时周已亡秦未帝王非爵也上无天子故因其臣子之辞而书薨秦以后王亦爵也故凡例曰诸侯王当依陆淳例书卒温公已觉书薨之失恨不可请本追改况南北朝五代称王者非蛮夷君长则盗贼酋帅例当书死上无天子亦因旧文书卒云】
　　【阿柴有子二十人疾病召诸子弟谓之曰先公车骑舍其子拾防而授孤孤敢私于纬代而忘先君之志乎我死汝曹当奉慕璝为主纬代者阿柴之长子慕璝者阿柴之母弟叔父乌纥提之子也阿柴又命诸子各献一箭取一箭授其弟慕利延使折之慕利延折之又取十九箭使折之不能折阿柴乃谕之曰汝曹知之乎孤则易折众则难摧汝曹当戮力一心然后可以保国宁家言终而卒慕璝亦有才畧抚纳秦凉失业之民及氐羌杂种至五六百落部众转盛】集览【先公车骑阿柴称其先兄也名树洛干】书法【树洛干书死矣详晋安帝义熙十三年此则曷为书卒晋亡也于是晋亡中国无正统吐谷浑非纯夷也故进之至隋开皇十一年中国有主然后夸吕复书死】
　　十二月魏伐柔然大获质实【柔然北狄国名注见晋孝武帝太元十二年】○宕昌朝贡于魏
　　【宕昌羌之别种也羌地东接中国西通西域长数千里各有酋帅部落分地不相统摄而宕昌最盛有民二万余落诸种畏之】集览【宕昌西羌别种其先三苗之裔其地东接中华西连西域南北数千里姓别为部落酋帅各有分地不相统摄宕昌其一也分地注见汉王刘邦二年】质实【一统志云宕昌古西羌地名秦为临洮县地属陇西郡汉晋因之元魏属岷州后为宕州宕昌郡唐天宝初更名怀道郡后防于吐蕃宋熙宁初收复置宕昌堡属岷州时运蜀茶市马于岷及金人据洮遂并蕃市于此岁市马数千故城在陜西岷州卫军民指挥使司城南一百二十里西域国名注见汉哀帝元寿二年】
　　夏世子璝杀其弟伦伦兄昌讨璝杀之考异【杀当作诛夏主将废太子璝而立少子伦璝将兵伐伦伦拒之败死伦兄昌袭璝杀之并其众归于统万夏主大悦立昌为太子夏主好自矜大名其四门东曰招魏南曰朝宋西曰服凉北曰平朔】质实【统万城名注见晋恭帝元熙元年】
　　书法【璝杀伦昌杀璝等耳书讨璝何不父其父也父欲立少而璝伐之不父其父甚矣若是者人得而讨之璝不书讨则世子之位可以力取矣然则书世子何书世子见其有父在也是故苟父在赵太子宣以杀弟书伏诛夏世子璝以杀弟书讨详晋穆帝永和四年】
　　【乙宋元嘉二年魏始光二年丑夏主赫连昌承光元年】春正月宋主始亲听政【徐羡之傅亮上表归政三上许之羡之仍逊位还第徐佩之等并谓非宜敦劝甚苦乃复奉诏视事】书法【书始亲政何徐傅专也终纲目书始亲政六汉后主延熙二十年呉主亮是年宋主丁未年魏主辛未年魏主宏己卯年周主毓壬辰年周主邕皆或专之也】
　　二月燕有女子化为男
　　【燕有女子化为男燕主以问羣臣傅权对曰西汉之末雌鸡化雄犹有王莽之祸况今女化为男臣将为君之兆也】
　　书法【汉灵之篇书雌鸡化为雄矣犹物也于是而女化为男异孰大焉燕之不能一纪宜矣】
　　三月魏主尊保母窦氏为保太后
　　【魏主母密太后杜氏之殂也太宗以窦氏慈良有操行使保养之窦氏抚视有恩训导有礼世祖德之故加以尊号奉养不异所生】
　　书法【汉宣之初阿保赐物而已至汉安王圣延光二年汉顺宋娥则封君阳嘉二年及汉桓又封其子永兴二年于是至尊为太后保太后过矣皇太后甚哉故斥书魏主终纲目保母尊为太后者二是年窦氏癸巳年常氏皆魏也】
　　魏以长孙嵩为太尉长孙翰为司徒奚斤为司空○夏四月秦袭凉于临松败之质实【临松地名未详处所】○魏遣使如宋
　　【始复通也】
　　六月武都王杨盛卒子立考异【立当作嗣】考证【当去杨姓初盛闻晋亡不改义熙年号谓世子曰吾老矣当终为晋臣汝善事宋帝及卒自称武都王遣使告丧于宋始用元嘉年号宋因而封之】
　　秋秦击黑水羌破之质实【黑水羌注见唐宗开元十四年】○八月夏主勃勃殂世子昌立○冬十月魏主伐柔然走之【魏大举伐柔然五道并进军至漠南舎辎重轻骑赍十五日粮度漠击之柔然大惊絶迹北走】集览【漠南沙漠之南也汉书注北方流沙曰漠沙漠之北匈奴南界也即突厥中碛耳】
　　【丙宋元嘉三年寅魏始光三年】春正月宋讨徐羡之傅亮杀之以王为司徒扬州刺史录尚书事彭城王义康都督荆湘等州军事谢晦举兵反江陵考异【杀当作诛】
　　【初宋主在江陵孔寗子为参军及即位以为步兵校尉与侍中王华并有富贵之愿疾徐羡之傅亮专权搆之于宋主帝欲诛二人并发兵讨谢晦乃声言当伐魏取河南又言取京陵治行装舰处分异常其谋颇泄晦弟防驰使告晦晦犹谓不然江夏内史程道惠得寻阳人书言朝廷将有大处分其事已审封以示晦晦以问参军何承天承天对曰以王者之重举天下以攻一州大小既殊逆顺又异境外求全上计也以腹心屯义阳将军帅众战于夏口若败即趋义阳以出北境其次也晦良久曰荆州用武之地兵粮易给聊且决战走复何晚乃使承天造立表檄又与参军顔邵谋举兵邵饮药而死晦立幡戒严谓司马庾登之曰今当自下屈卿守城登之曰亲老在都素无部众情计二三不敢受旨晦仍问诸将佐战士三千足守城否周超对曰非徒守城而已若有外寇可以立功登之因请解司马以授之晦即命超为司马而转登之为长史宋主以王檀道济始不预废弑之谋弟昙首又所亲委宻使报且召道济欲使讨晦王华等皆以为不可宋主曰道济止于胁从本非创谋杀害之事又所不关预抚而使之必将无虑道济至乃下诏暴羡之亮晦杀二王之罪命中领军到彦之征北将军檀道济以时收翦又命雍州刺史刘粹等断其走伏是日诏召羡之亮谢防遣人报之羡之走至新林自经死亮出走被执宋主使以诏书示之亮曰亮受先帝布衣之眷遂防顾托黜昏立明社稷之计也欲加之罪其无辞乎于是伏诛宋主问讨晦之防于檀道济对曰臣昔与晦同从北征入关十防晦有其九才畧明练殆为少敌然未尝孤军决胜戎事恐非其长臣悉晦智晦悉臣勇今奉王命以讨之可未陈而擒也徴王为侍中司徒录尚书事扬州刺史彭城王义康为荆湘都督荆州刺史晦闻徐傅等已诛自出射堂勒兵数日间四远投集得精兵三万奉表称羡之亮等忠贞横被寃酷皆王王昙首王华险躁猜忌谗构成祸今当举兵以除君侧之恶】集览【防疾爵反立幡幡帜也立幡犹建牙之义古者军行则建立牙于军门盖牙亦旗帜名】质实【江夏郡名注见汉后主建兴七年武昌寻阳县名注见汉献帝建安十五年义阳县名注见梁武帝太清二年夏口地名注见汉献帝建安十三年庾登之鄢陵人亮之孙一统志云新林浦名在应天府西南二十里一名新林港刘宋谢朓有新林白板桥诗故唐李白诗有明发新林浦空吟谢朓诗之句宋曹彬破南唐兵于新林港即此地扬州刺史注见汉献帝兴平二年金陵荆州刺史注同上建安十三年南郡射堂注见晋安帝义熙七年东堂】
　　闰月宋子劭生
　　【初袁皇后生皇子劭后自详视使驰白帝曰此儿形貌异常必破国亡家不可举即欲杀之帝狼狈至后殿户外禁之乃止以尚在谅闇故秘之至是始言劭生】集览【不可举为句举养育之义谅闇句絶注见汉昭帝元平元年】
　　书法【子生不书书劭志乱始也是故汉皇子据生书皇子弗陵生书宋子劭生书魏子恂生书魏主之子诩生书皆乱始也终纲目书子生五书孙生一汉宣帝甘露三年皇孙骜】
　　发明【邵生何以特书记元凶之始也宋主育子于谅闇卒有商臣之祸微之显其不可掩也如此故劭实非生于此时而书此时生所以着其伪也】
　　宋主自将讨谢晦二月杀之考异【杀当作诛】
　　【宋主下诏戒严诸军进路以讨谢晦晦帅众三万发江陵列舟舰自江津至于破冡旌旗蔽日叹曰恨不得以此为勤王之师晦欲遣兵袭湘州刺史张邵何承天以邵兄茂度与晦善曰邵意趣未可知不宜遽击之晦以书招邵不从宋主发建康谢晦下至江口到彦之已至彭城州庾登之据巴陵畏懦不敢进会霖雨连日参军刘和之曰彼此有雨耳东军方彊唯宜速战登之作大囊贮茅悬于帆樯云可焚舰宜须晴以缓战期晦然之停军十五日乃使孔延秀攻彭城洲及洲口栅防之诸将欲还夏口到彦之不可乃保隐圻初晦与徐傅为自全之计以为晦据上流而道济镇广陵各有彊兵羡之亮居中秉权可得持久至是闻道济来惶惧无计道济既至与彦之军合晦始见舰数不多不即出战至晩因风帆上前后连咽西人离沮无复鬬心一时皆溃晦夜还江陵先是宋主遣刘粹自陆道帅步骑袭江陵周超逆战破之晦旧与粹善又其子旷之为参军宋主疑之王曰粹无私必无忧也及受命南讨一无所顾晦亦不杀旷之遣还粹所俄而晦败问至超诣彦之降晦众散畧尽乃携其弟遯等北走为人所执槛送建康何承天自归于彦之彦之因监荆州府事于是诛晦防及其同党孔延秀周超等晦女彭城王妃被髪徒跣与晦诀曰大丈夫当横尸战场奈何狼藉都市晦之走也左右皆弃之唯延陵盖追随不舍宋主以盖为镇军功曹督防】集览【勤王之师注见汉献帝建安元年帆樯帆船上幔所以帆风而进船者樯船上樯竿即桅也所以张帆者隐圻城名顔师古曰圻音祈或曰今鄂州蒲圻县是连咽咽本作防与堙通音因説文塞也槛送注见汉高帝九年槛车传致】正误【连咽今按咽当作乙结切亦塞也】质实【江陵郡名注见汉献帝建安十三年破冢地名未详处所湘州注见汉献帝兴平二年长沙一统志云彭城洲在岳州府城东北刘宋元嘉中谢晦反到彦之进讨军次彭城洲彦之军败退保隐圻即其地巴陵古地名周以前为三苗地春秋时为麋国罗国地战国时属楚秦为长沙郡地汉因之三国呉为重镇晋分置建昌郡寻复省入长沙刘宋复分巴陵等县立巴陵郡属湘州南齐为巴陵国梁复为郡兼置巴州隋平陈郡废改巴州为岳州治巴陵县大业初改为罗州寻复为巴陵郡唐初萧铣复置巴州武德中改为岳州属江南西道天宝初复为巴陵郡乾元初复曰岳州宋荆南北路宣和初复置岳阳军节度绍兴间改州曰纯改军曰华容后复旧元置岳州路本朝初为岳州府寻改岳州后复为府湖广道狼藉注见唐僖宗干符五年】
　　发明【羡之亮晦既皆书讨乃不书诛何也宋主下诏暴其杀二王之罪而不正其大逆之谋是谓君臣同辞诚使羡之等罪止于杀二王则讨而杀之足矣岂知营阳君也君亲无将将则必诛是数人者实弑其君必也残其身污潴其宫室以正其杀无君之罪斯可矣而乃以杀二王讨之则非其义矣宋主之意不过欲掩护已之为君而不知营阳既弑庐陵又杀已有次立之势国人扳已而立之则立之宜也何嫌于正讨贼之名哉皆书杀之讥失贼也】
　　三月宋以谢灵运为秘书监顔延之为中书侍郎【宋主还建康既徴灵运延之用之又以慧琳善谈论因与议朝廷大事遂参权要賔客辐凑四方赠赂相系琳着高屐披貂裘置通呈书佐会稽孔顗曰遂有黑衣宰相可谓冠屦失所矣】质实【会稽郡名注见汉和帝永元元年孔顗山隂人琳之从曾孙】
　　夏五月宋以檀道济为江州刺史到彦之为南豫州刺史○宋遣使廵行郡县
　　【遣散骑常侍袁渝等十六人分行诸州郡县观察吏政访求民隐又使郡县各言损益】
　　宋主亲临听讼
　　【上临延贤堂听讼自是每岁三讯左仆射王敬性恬淡有重名关署文案初不省读尝预听讼上问以疑狱敬不对上变色问左右何故不以讯牒副仆射敬曰臣乃得讯牒读之正自不解上甚不悦虽加礼敬不复以时务及之】集览【三讯礼秋官小司寇以三刺断庶民狱讼之中一曰讯羣臣二曰讯羣吏三曰讯万民注刺杀也讯言也中谓罪正所定三讯罪定则杀之】
　　书法【听讼必书重民命也故汉太后亲录囚徒则书宋主亲临听讼则书魏主亲决疑狱则书魏主亲录囚徒则书魏主听讼于华林则书周主亲录囚于内苑则书详汉安帝永初二年】
  </div>
  <div class="pagination">
   <a href="御批资治通鉴纲目_page97.html">
    上一页
   </a>
   <span>
    ...
   </span>
   <a href="御批资治通鉴纲目_page93.html">
    93
   </a>
   <a href="御批资治通鉴纲目_page94.html">
    94
   </a>
   <a href="御批资治通鉴纲目_page95.html">
    95
   </a>
   <a href="御批资治通鉴纲目_page96.html">
    96
   </a>
   <a href="御批资治通鉴纲目_page97.html">
    97
   </a>
   <span class="current-page">
    98
   </span>
   <a href="御批资治通鉴纲目_page99.html">
    99
   </a>
   <a href="御批资治通鉴纲目_page100.html">
    100
   </a>
   <a href="御批资治通鉴纲目_page101.html">
    101
   </a>
   <a href="御批资治通鉴纲目_page102.html">
    102
   </a>
   <a href="御批资治通鉴纲目_page103.html">
    103
   </a>
   <span>
    ...
   </span>
   <a href="御批资治通鉴纲目_page99.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
