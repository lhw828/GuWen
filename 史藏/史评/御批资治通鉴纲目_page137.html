<!DOCTYPE html>
<html>
<head>
    <meta charset="UTF-8">
    <title>御批资治通鉴纲目 - 第 137 页/共 243 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御批资治通鉴纲目 - 第 137 页/共 243 页</h1>
    <div class="content">　　秋八月陈将军夏侯苖叛降于隋隋主弗纳
　　【陈将军夏侯苖请降于隋隋主以通和不纳】
　　九月隋诏公私文翰并冝实录
　　【隋主不喜辞华故有是诏时泗州刺史司马幼之文表华艶诏行所司治罪治书侍御史李谔亦上书曰魏之三祖崇尚文词遂成风俗江左齐梁其弊弥甚竞一韵之竒争一字之巧连篇累牍不出月露之形积案盈箱唯是风云之状世俗以之相髙朝廷以之擢士以儒素为古拙以词赋为君子故其文日繁其政日乱良由弃大圣之轨模构无用以为用也今朝廷虽有是诏而州县仍踵弊风躬仁孝之行者不加收齿工轻薄之艺者举送天朝请加采察送防推劾又言士大夫矜伐干进无复廉耻乞明加罪黜以惩风轨诏以其奏颁示四方】集览【收齿收采取也齿记录也】质实【泗州注见唐昭宗景福二年李谔赵郡人魏之三祖平文帝庙号太祖昭成帝庙号髙祖太武帝庙号世祖】
　　隋与突厥和亲
　　【突厥沙鉢畧可汗数为隋所败乃请和亲千金公主自请改姓杨氏为隋主女隋更封以为大义公主沙鉢畧遣使致书自称从天生大突厥天下贤圣天子沙鉢畧可汗隋主复书曰大隋天子贻书大突厥沙鉢畧可汗得书知大有善意既为沙鉢畧妇翁今日视沙鉢畧与儿子不异时遣大臣徃彼省女复省沙鉢畧也于是遣仆射虞庆则徃使沙鉢畧陈兵坐见庆则称疾不能起长孙晟曰突厥与隋俱大国天子但可汗是大隋女壻奈何不敬妇翁沙鉢畧矣乃起拜顿颡跪受玺书以戴于首既而大慙与羣下聚哭庆则要以称臣沙鉢畧谓左右曰何谓臣左右曰隋言臣犹此云奴耳沙鉢畧曰得为大隋天子奴虞仆射之力也赠马千匹以从妹妻之】集览【要以称臣要伊尧反勒也文頴曰要刼也】质实【可汗注见汉后主景耀四年】
　　冬十一月隋遣使如陈
　　【隋主遣薛道衡等如陈戒之曰当识朕意勿以言辞相折】质实【薛道衡河东汾隂人】
　　陈起临春结绮望仙阁
　　【陈主起三阁各髙数十丈连延数十间皆以沈檀为之金玉珠翠为饰珠帘寳帐服玩瑰丽近古未有其下积石为山引水为池杂植花卉上自居临春张贵妃居结绮龚孔二贵嫔居望仙复道徃来以宫人袁大舍等为女学士江总虽为宰辅不亲政务日与尚书孔范防骑王瑳等文士十余人侍宴后庭谓之狎客使诸妃嫔及女学士与狎客共赋诗采其尤丽者被以新声其曲有玉树后庭花临春乐等大畧皆羙诸妃嫔之容色君臣酣歌自夕逹旦张贵妃名丽华本兵家女姓敏慧有神彩善人主顔色又有厌魅之术置滛祠宫中聚女巫鼔舞百司启奏并因宦者以进陈主置妃膝上共决之由是宦官近习内外连结宗戚纵横货赂公行大臣有不从者因而譛之于是大臣皆从风谄附孔范与孔贵妃结为兄妹陈主恶闻过失每有恶事范必曲为文饰称扬賛羙由是宠遇优渥言聴计从羣臣有谏者輙以罪斥之中书舍人施文庆颇渉书史尝事陈主于东宫聪敏强记眀闲吏职大被亲幸又荐所善沈客卿阳惠朗徐哲曁慧景等有吏能陈主皆擢用之客卿有口辩颇知典故惠朗慧景家本小吏考校簿领毫厘不差督责苛碎聚敛无厌士民嗟怨关市之税歳入数十倍陈主大悦益以文庆为知人转相汲引珥貂蝉者五十人孔范自谓文武才能举朝莫及白陈主曰诸将起自行伍匹夫敌耳自是将帅微有过失即夺其兵分配文吏由是文武解体以至覆灭】集览【厌魅厌益渉反广雅云厌镇也行符厌俗之谓魅是已暨慧景暨姓也音居乙反慧景其名珥貂蝉注见齐髙帝建元二年解体注见汉桓帝延熹二年】质实【一綂志云临春结绮望仙三阁名俱在应天府上元县治东北五里台城内俱陈后主所建后主自居临春张丽华居结绮龚孔二贵嫔居望仙并靓妆临槛若飞仙有女学士袁大舍献春乐词以讽之复道注见秦始皇二十六年东宫注见梁武帝中大通元年】
　　书法【阁未有书者此其书何非常也于是各髙数十丈连延数十间皆以沉檀为之故书终纲目书起阁一而已】
　　发明【亡国之事非一而奢侈滛佚为多江左自萧梁之败境土日蹙大非晋宋之比今陈氏以蕞尔一隅之地外当强敌兢兢自保犹惧弗免而况叔寳以滛侈趣之哉书陈起临春结绮望仙阁观其名而考其实则奢欲亡国之事具矣能无入井之及乎】
　　【乙陈至徳三年已隋开皇五年】春正月朔日食○隋颁五礼
　　【礼部尚书牛所修也】质实【五礼注见梁武帝天监十一年】
　　夏五月隋初置义仓貎阅户口作输籍法
　　【度支尚书长孙平奏令民间每秋家出粟麦一石以下贫冨为差储之当社委社司检校以备凶年名曰义仓隋主从之胡氏曰赈饥莫要乎近其人隋义仓取之于民不厚而置仓于当社饥民之得食也其庶矣乎后世义仓之名固在而置仓于州郡一有凶饥无状有司固不以上闻也良有司敢以闻矣比及报可委吏属出而施之文移反复给防艰阻监临胥吏相与侵没其受惠者大抵城郭之近力能自逹之人耳居之逺者安能扶老携防数百里以就龠合之廪哉必欲有备无患当以隋氏为法而择长民之官行劭农之法辅以捄荒之政本末具举民之饥也庶有瘳乎○时民间多妄称老小以免赋役隋主命州县大索貎阅户口不实者里正党长逺配大功以下皆令析籍以防容隠于是计帐得新附一百六十四万余口高颎又言民间课输无定簿难以推校请为输籍法隋主从之自是奸无所容矣】集览【无状状牒也又陈也谓无陈诉凶饥之文状龠合之廪龠合并量名也龠容千二百黍两龠为合十合为升古者给人以食取之于仓廪故因称廪给廪食劭农汉成帝诏先帝劭农苏林注劭音翘晋灼曰时召反劝勉也顔师古曰晋説是貎阅东汉江革传每歳时县当案比注云案验以比之犹今言貎阅也逺配配流刑也容隠不实者配流于逺地】正误【一有凶饥无状有司固不以上闻也良有司敢以闻矣云云今按无状当连有司为句谓无状之有司也有司不良之尤甚者不可形容指言故曰无状下对良有司而言】质实【长孙平洛阳人大功注见汉桓帝熹平五年】
　　书法【书置义仓予良法也故书初纲目书义仓一而已○此后世义仓之始】
　　梁主岿殂太子琮立
　　【岿孝慈俭约境内安之】
　　秋八月突厥可汗遣子入朝于隋
　　【突厥阿波可汗寖强诸胡皆附号西突厥沙鉢畧既为逹头所困又畏契丹遣使告急于隋请将部落度漠南隋主命晋王广以兵援之给以衣食赐以车服鼓吹沙鉢畧因击西突厥破之而阿防国乗虚掠其妻子官军为击阿防败之沙鉢畧大喜乃立约以碛为界因上表曰天无二日土无二王大隋皇帝真皇帝也岂敢阻兵恃险偷窃名号今屈膝稽颡求为藩附遣其子库合真入朝自是歳时贡献不絶】集览【漠南注见汉献帝建安二十五年沙漠碛注见唐宗开元三年沙碛】质实【契丹北狄国名注见晋安帝义熈二年鼓吹注见晋武帝太康三年】
　　陈主杀其中书通事舍人傅縡
　　【縡负才使气人多怨之施文庆沈客卿共譛縡受髙丽使金陈主收縡下狱縡于狱中上书曰夫君人者恭事上帝子爱下民省嗜欲逺谄佞未明求衣日旰忘食是以泽被区宇庆流子孙陛下顷来酒色过度不防郊庙大神专媚滛昏之鬼小人在侧宦竖弄权恶忠直若仇雠视生民如草芥后宫曵绮绣廐马余菽粟百姓流离僵尸蔽野货贿公行帑藏损耗神怒民怨众叛亲离臣恐东南王气自斯而尽矣书奏陈主大怒顷之意稍解遣使谓曰我欲赦卿卿能改过不对曰臣心如面靣可改则心可改矣陈主益怒遂赐死陈主每当郊祀常称疾不行故縡言及之】集览【縡音再或音宰】质实【传縡灵州人髙丽外夷国名注见汉武帝元封二年】
　　书法【斥书主何恶滛虐也纲目于刑杀必斥书主者五君焉宋子业齐寳卷北齐髙洋髙纬陈叔宝皆滛虐之主也舍是刑杀无专斥主者矣】
　　发明【杀諌臣者必亡国傅縡负才使气虽失之激然其所言则皆陈主之实既不能从反欲使縡改过而赦之夫过在陈主所当改也彼又何过之有故特书陈主杀其中书通事舍人以恶之下书杀大市令章亦然】
　　隋复置江陵总管
　　【梁大将军戚昕以舟师袭公安不克而还隋主征梁主叔父吴王岑入朝拜大将军因留不遣复置江陵总管以监之】质实【公安县名注见汉献帝建安十九年江陵郡名注同上十三年】
　　隋筑长城
　　【隋主发丁三万于朔方灵武筑长城东距河西至绥州绵歴七百里四年又发十五万缘边筑数十城以遏胡冦】质实【朔方郡名注见汉武帝元朔元年灵武郡名注见唐宗天寳十五载河西郡名注见汉安帝元初二年绥州注见秦王政三年上郡】
　　【丙陈至徳四年隋开皇六年午　梁后主琮广运元年】春正月党项羌请降于隋集览【党项羗西羌别种其国在禹贡析支之地东至松州西接叶防南界舂桑北邻吐浑有地三千余里】○隋颁厯于突厥
　　书法【颁厯外夷始此】
　　○二月隋制刺史上佐每嵗入朝考课○秋闰八月隋杀其上柱国梁士彦宇文忻刘昉
　　【初士彦讨尉迟迥破之代为相州刺史忻与隋主少相厚善用兵有威名隋主皆忌之以谴去官昉亦被疎逺俱懐怨望忻欲使士彦于蒲州起兵已为内应士彦之甥裴防通预其谋而告之隋主隠其事以士彦为晋州刺史欲观其意士彦欣然谓昉等曰天也隋主因其朝谒执而诘之遂皆伏诛隋主素服临射殿命百官射三家资物以为戒】质实【相州注见汉元帝建昭二年魏郡蒲州注见周赧王十二年蒲坂晋州注见汉献帝建安七年河东三家谓梁士彦宇文忻刘昉之家】
　　书法【三人怨望有异心则罪也曷为不书诛咎隋主也佐命功臣而以善兵加忌或免之或疎之则隋主亦少负矣故于是特书杀】
　　发明【梁士彦辈反状明白何不书其谋反伏诛隋主篡窃昉实卖国与之至于士彦身为总管将大兵以击尉迟迥忻设诡谋以射观战之人遂能破迥以成簒事若三人者可谓簒国之忠臣佐命之元功矣时移事改浸被疎斥素懐倾险之志遂起非望之谋在他人诛之则死有余罪若隋主则未免有负于中况又出于忌克之心者乎此纲目所以书杀而不去其官者不予隋主之诛也其防严矣】
　　冬十月隋以杨尚希为礼部尚书
　　【隋主毎旦临朝日昃不倦尚希諌曰周文王以忧勤损夀武王以安乐延年愿陛下举大纲责成宰辅繁碎之务非人主所宜亲也隋主善之而不能从】集览【周文王以忧勤损夀武王以安乐延年注见魏恭帝元年】
　　隋以秦王俊为山南行防尚书令○陈以江总为尚书令○吐谷浑太子诃请降于隋隋主弗纳
　　【吐谷浑可汗夸吕在位百年屡因喜怒废杀太子后太子惧谋执夸吕而降请兵于隋邉吏请以兵应之隋主不许太子谋泄被杀复立其少子嵬王诃复惧诛谋帅部落万五千户降隋遣使请兵隋主曰浑贼风俗特异人伦父既不慈子复不孝朕以徳训人何有成其恶逆乎乃谓使者曰父有过失子当諌诤岂可譛谋非法受不孝之名溥天之下皆朕臣妾各为善事即称朕心嵬王既欲归朕朕惟教嵬王为臣子之法不可逺遣兵马助为恶事嵬王诃乃止】集览【嵬王诃诃少子之名封为嵬王嵬五灰反】发眀【隋主以诈得国独于叛人不纳此一节为得体观其告谕吐浑谷之语可谓义理明白词防忠厚真帝王之盛节使隋主毎事若此庸可非哉书以予之宜矣】
　　【丁陈祯明元年隋开皇七未年○是歳梁亡凡二国】春正月隋制诸州歳贡士三人○二月隋开扬州山阳渎质实【扬州注见汉武帝元朔五年淮南山阳县名注见晋帝奕太和四年】○突厥沙鉢畧可汗死弟莫何可汗处罗侯立
　　【初沙鉢畧以其子雍虞闾懦弱遗令立其弟叶防处罗侯沙鉢畧死雍虞闾遣使迎之处罗侯曰自木杅以来多以弟代兄以庶夺嫡失先祖之法不相敬畏汝当嗣位我不惮拜汝雍虞闾曰叔与我父共根连体岂可反屈于卑防乎且亡父之命何可废也愿叔勿疑遣使相譲者五六处罗侯竟立是为莫何可汗以雍虞闾为叶防莫何勇而有谋以隋所赐旗鼓西系阿波阿波之众以为隋兵助之多望风降附遂生擒阿波上书请其死生之命隋主以问长孙晟晟对曰若突厥背诞须齐之以刑今其昆弟自相夷灭阿波之恶非负国家因其困穷取而为戮恐非招逺之道不如两存之髙颎亦曰骨肉相残教之蠧也冝存飬以示寛大隋主从之】集览【叶防突厥大臣之官也叶失渉反木杅前可汗之号杅于胡反史炤释文音居案反阿波可汗之号也名大逻便背诞左传昭元年楚伯州犁曰子姑忧子晳之欲背诞也杜预注背命放诞也】质实【可汗注见汉后主景耀四年】
　　夏五月朔日食
　　书法【陈自得国至亡三十三年由己夘及今二十九年而书日食二十六己夘年辛巳年二壬午年癸未年甲申年二乙酉年丙戌年丁亥年二戊子年庚寅年辛夘年壬辰年二甲午年乙未年二丙申年丁酉年庚子年癸夘年甲辰年乙巳年是年天戒至矣自古日食之数未有甚于此时者也】
　　○秋九月隋防梁以其主萧琮为莒公考异【防陈太建九年书周封髙纬为温公则此条以当作封】考证【以当作废】
　　【隋征梁主入朝梁主帅其羣臣二百余人发江陵隋主遣武乡公崔度将兵戌江陵梁主叔父安平王岩弟瓛等恐度袭之遣使请降于陈九月陈荆州刺史陈慧纪引兵至江陵岩等驱文武男女一万口奔陈隋主闻之废梁国遣髙颎安集遗民拜梁主琮柱国赐爵莒公】集览【瓛胡官反】质实【武乡县名注见晋元帝太兴四年安平县名注见汉后主景耀三年荆州注见汉献帝建安十三年南郡莒县名注见汉献帝建安二年】
　　书法【于是萧岩萧瓛驱万口奔陈隋主闻之遂废梁国不书书防梁何诛意也尝罢江陵总管矣戚昕小犯亦岂不可训责而复置焉既而征其主入朝又使崔庆将兵戍之隋主之意可知矣虽微岩瓛之举其能免乎直书防梁隋志也】
　　冬十一月隋主如冯翊祠故社质实【冯翊郡名注见唐宗开元十一年是行也李徳林以疾不从敕书追之与议伐陈之计及还隋主马上举鞭南指曰待平陈之日以七寳装严公使自山以东无及公者】
　　陈临平湖开
　　【初隋主与陈邻好甚笃毎获陈谍皆给衣马礼遣之而陈侵掠如故故隋伐之防髙宗殂隋主即命班师遣使赴吊书称姓名顿首陈主荅书末云想彼綂内如宜此宇宙清泰隋主不悦以示朝臣上柱国杨素以为主辱臣死再拜请罪隋主问取陈之策于髙颎对曰江北田收差晚江南水田早熟量彼收获之际微徴士马声言掩袭彼必屯兵守御废其农时彼既聚兵我便解甲再三如此彼以为常后更集兵彼必不信犹豫之顷我乃济师登陆而战兵气益倍江南土薄舍多茅竹储积皆非地窖当宻遣人因风纵火待彼修立复更烧之不出数年财力俱尽矣隋主用其策陈人始困于是信州总管杨素吴州总管贺若弼及光州刺史髙劢等争献平江南之防虢州刺史崔仲方上书曰今唯须武昌以下更帖精兵宻营度计益信防荆基郢等州速造舟楫多张形势若贼以精兵赴援上流则下流诸将即可择便横度如其拥众自卫则上江水军鼓行以前彼虽恃九江五湖之险非徳无以为固徒有三吴百越之兵无防不能自立矣隋主以仲方为基州刺史及陈受萧岩等降隋主益忿谓髙颎曰我为民父母岂可限一衣帯水不拯之乎命大作战船人请宻之隋主曰吾将显行天诛何宻之有使投其柹于江曰若彼惧而能改吾复何求杨素在永安造五牙大舰起楼五层髙百余尺置六拍竿髙五十尺容战士八百人其次黄龙平乗舴艋大小有差晋州刺史皇甫绩言陈有三可防大吞小一也以有道伐无道二也纳叛臣萧岩于我有词三也陛下若命将出师臣愿展丝髪之效隋主劳而遣之时江南妖异特众临平湖草久塞忽然自开陈主恶之乃自卖于佛寺为奴以厌之】集览【临平湖开注见晋安帝元兴二年陈谍陈军中之谍也谍今之细作拯之集韵曰旧説拯无语音烝之上声引易拯马壮吉陆徳眀释云拯救之拯马融曰举也伏曼容云济也王肃云防也子夏作枡枡取也】质实【班师书大禹谟篇班师振旅注班还振整也谓整旅以归也或谓出曰班师入曰振旅谓班师于有苖之国而振旅于京师也宇宙注见梁简文帝大寳元年犹豫注见秦孝文王元年信州注见汉献帝建安十九年巴东吴州注见汉武帝元朔五年淮南光州注见晋武帝太始二年弋阳虢州注见宋文帝元嘉十二年　武昌县名注见汉后主建兴七年益信防荆基郢六州名益注见晋武帝太始八年防注见汉献帝建安十二年基注见汉光武建武九年郢注见汉后主建兴七年九江浔阳记云九江皆在荆州谓乌江蜯江乌白江嘉靡江畎江源江廪江提江菌江蔡九峯以为九江者洞庭之别名今沅水渐水瓦水辰水叙水酉水澧水资水湘水皆合于洞庭意以是名九江也一云浙江扬江松江吴江楚江湘江荆江汉江南江未知孰是姑录以偹考焉五湖谓太湖射阳湖洞庭湖丹阳湖宫亭湖按张勃吴录曰五湖者太湖之别名以其周行五百里三万六千顷故以五湖名之此説良是三湖注见晋安帝元兴元年百越注见周安王十五年永安县名注见汉昭烈章武二年黄龙滕王阁序舸舰迷津青雀黄龙之轴注青雀黄龙乃大船之别名天子所驾御者也】书法【书湖开何记异也故吴临平湖开而吴亡陈临平湖开而陈防陈主不知修省自卖为奴则何益哉】
　　发明【孙皓丙申之歳临平湖开纲目特书于册至庚子歳而吴亡今陈以丁未之歳临湖又开至己酉歳而陈防然则二国之亡乃天数当然非皓叔寳之罪也呜呼曷不反而求之古乎夫桑生朝大戊以兴飞雉鸣鼎髙宗复古古人遇灾而惧责躬修徳故能反妖致祥岂以天数已定而遂置人事于不问之域乎向使叔寳因湖开之变痛自警饬擢用人才改纪其政严戢邉备栗栗危惧若祸至之无日则亦未至遽尔防亡夫何滛恣不已乃自卖于佛寺以厌之天道果可以文欺哉纲目书此正所以着其不知恐惧之意耳不然自湖开之后陈主见之修省者果何如耶诗曰畏天之威于时保之自古岂有不可回之天意哉】
　　陈主杀其大市令章华
　　【吴兴章华好学能文以无阀阅除大市令鬰鬰不得志上书极谏畧曰陛下不思先帝之艰难不知天命之可畏溺于嬖宠惑于酒色祠七庙而不出拜三妃而临轩老臣宿将弃之草莽谄佞防邪升之朝廷今疆埸日蹙隋军压境陛下如不改易张臣见麋鹿复逰于姑苏矣陈主大怒斩之胡氏曰人臣之义固不可视君垂亡而不谏然有可否之义焉章华忠矣然位非公卿官非谏诤危言劘上以蹈斧钺而其本心乃以见摈于时鬰鬰不得志而发也则虽死于直言又安得继泄冶之后乎】集览【阀阅注见汉武帝政和四年劘上杨子劘虎牙注劘音磨杜甫诗气劘屈贾垒注劘莫婆反削也前汉贾山传自下劘上注劘音靡泄冶春秋陈灵公通其大夫御叔妻夏姬泄冶谏而被杀泄息列反事在宣九年】正误【危言劘上今按劘当音磨厉也孟康曰谓剀之也扬子法言论茅焦谏秦始皇虽辩劘虎牙矣亦音磨】质实【吴兴郡名注见宋明帝太始二年七庙注见楚义帝元年疆注见汉灵帝建宁二年麋鹿复游于姑苏左传哀元年吴王夫差伐越越王句践使大夫种行成于吴吴将许之伍员諌弗听退而告人曰越十年生聚而十年教训二十年之外吾恐麋鹿复游于姑苏矣一綂志云姑苏防名在苏州府城西四十里姑苏山上吴王阖闾就山起防三年聚财五年乃成髙见三百里下有百花洲在焉】
　　【戊陈祯明二年申隋开皇八年】春三月隋下诏伐陈
　　【诏曰陈叔寳防手掌之地恣谿壑之欲刼夺闾阎驱廹内外穷奢极侈俾昼作夜斩直言之客防无罪之家欺天造恶祭鬼求防君子潜逃小人得志天灾地孽物怪人妖背徳违言揺荡疆埸可出师授律应机诛殄在斯一举永清吴越又送玺书暴陈主三十恶冩诏三十万纸遍谕江外】质实【闾阎注见唐昭宗天复二年吴越二国名吴注见汉献帝建兴三年越注见汉和帝永元元年】
　　书法【髙颎督诸军书侵辛丑年此书伐何叔寳无道也】
　　夏五月陈主废其太子立子深为太子
　　【性聪眀好文学然颇有过失詹事袁宪谏不聴时沈后无宠陈主疑其母子怨望恶之张孔二妃日夜搆成其短孔范之徒又于外助之陈主欲立张贵妃子始安王深为嗣尚书蔡征顺防称賛袁宪厉色折之陈主卒废为吴兴王而立深为太子深亦聪慧有志操容止俨然虽左右近侍未尝见其喜愠陈主闻袁宪尝谏即日用宪为仆射陈主遇沈后素薄张贵妃专后宫之政后澹然未尝有所忌怨身居俭约衣服无锦绣之饰唯寻阅图史及释典为事数上书谏争陈主欲废之而立张贵妃防国亡不果】质实【詹事官名注见唐髙祖武徳七年始安郡名注见秦始皇三十三年桂林】
　　冬十月隋以晋王广为淮南行省尚书令行军元帅帅师伐陈
　　【隋置淮南行省于夀春以晋王广为尚书令陈主遣王琬许善心聘于隋隋人留之遂有事于太庙命晋王广秦王俊清河公杨素皆为行军元帅广出六合俊出防阳素出永安庐州总管韩擒虎出庐州吴州总管贺若弼出广陵凡总管九十兵五十一万八千皆受晋王节度旌旗舟楫横亘数千里以髙颎为元帅长史王韶为司马军事皆取决焉颎谓郎中薛道衡曰江东可克乎道衡曰克之郭璞言江东分王三百年复与中国合今此数将周一也主上恭俭勤劳叔寳荒滛骄侈二也国之安危在所寄任彼以江总为相唯事诗酒防小人施文庆委以政事萧摩诃任蛮奴为大将皆一夫之用耳三也我有道而大彼无徳而小量其甲士不过十万西自巫峡东至沧海分之则势悬而力弱聚之则守此而失彼四也席卷之势事在不疑秦王俊督诸军屯汉口为上流节度陈以周罗防督诸军拒之杨素引舟师下三峡军至流头滩陈将军戚昕以青龙百余艘兵数千人守狼尾滩地势险峭隋人患之素曰胜负大计在此一举若昼日下船彼见我虚实滩流迅激制不由人则吾失其便不如以夜掩之乃夜帅黄龙数千艘衔枚而下遣将军刘仁防帅甲骑击昕败之悉俘其众劳而遣之秋毫不犯遂帅水军东下舟舻被江旌甲耀日陈之镇戍相继以闻施文庆沈客卿并抑而不言陈江中无一闘船上流兵皆阻杨素军不得至湘州刺史晋熈王叔文在职既久大得人和陈主忌之自度素与羣臣少防恐不为用乃以施文庆代叔文配以精兵二千欲令西上文庆深以为喜然惧出外之后执事者持已短长因进沈客卿自代未发间二人共掌机宻防军将军樊毅言于袁宪曰京口采石俱是要地各须鋭兵五千并出金翅二百缘江上下以为防备宪及骠骑将军萧摩诃皆以为然施文庆恐无兵从已而客卿又利文庆之任已得专权白陈主曰此是常事邉城将帅足以当之若出人船必恐惊扰及隋军临江间谍骤至宪等奏请再三文庆曰元防将逼南郊复迩今若出兵事便废阙复以货动江总使抑宪等由是议久不决陈主从容谓侍臣曰王气在此齐兵三来周师再来无不摧败彼何为者邪孔范曰长江天堑限隔南北今日虏军岂能飞度邪邉将欲作功劳妄言事急臣毎患官卑虏若度江定作太尉公矣陈主以为然故不为深备奏伎纵酒赋诗不辍】集览【任蛮奴任忠小字曰蛮奴金翅战船名】质实【夀春县名注见秦王政六年许善心髙阳北新人清河县名注见汉安帝建光元年六合县名注见陈宣帝太建五年防阳县名注见宋眀帝泰始元年庐州注见汉景帝五年庐江广陵县名注见梁武帝太清二年一綂志云郭璞闻喜人博学髙才工词赋时有郭公者精卜筮璞从之游得青囊中书由是洞知五行卜筮之术占验甚多撰洞林新林卜韵尔雅注数十篇又注三苍方言山海经楚词诗赋数十万言避地过江晋元帝重之以为著作佐郎巫峡注见汉昭烈章武二年汉口汉水之口注见汉献帝建安十二年周罗防浔阳人三峡注见宋眀帝泰始二年流头滩未详处所唯荆州府夷陵州三峡中有虎头鹿角狼尾三滩最为艰险或疑流头滩即虎头滩未知是否智者察焉青龙大船之别号衔枚注见秦二世二年湘州注见汉献帝兴平二年长沙晋熈郡名注见梁简文帝大寳元年京口郡名注见晋成帝咸和三年采石山名注见宋文帝元嘉二十七年从容注见汉后主延熈元年】
　　突厥莫何可汗死兄子颉伽施多那都蓝可汗立○吐谷浑禆王莫弥降隋
　　【吐谷浑禆王拓防木弥请以千余家降隋隋主曰浑贼惛狂妻子懐怖然叛夫背父不可收纳又其本意正自避死今若违拒又复不仁但宜慰抚任其自拔不须出兵应接】集览【禆王拓防木弥禆音皮偏也拓防虏复姓也木弥其名】
　　【己酉】隋髙祖文皇帝开皇九年春正月总管贺若弼韩擒虎进军灭陈获其主叔寳
　　【正月朔陈主防朝大雾四塞陈主昏睡至晡时乃寤是日贺若弼自广陵引兵济江先是弼以老马多买陈船而匿之买船五六十艘置于渎内陈人觇之以为中国无船又令缘江防人交代之际必集广陵大列旗帜营幙被野陈人以为隋兵大至急发兵为备既而知之不复设备又缘江时猎人马諠噪及是济江陈人遂不知觉韩擒虎将五百人自横江宵济采石守者皆醉遂克之戍主驰啓告变陈主以萧摩诃樊毅鲁广逹并为都督司马消难施文庆并为大监军遣樊猛帅舟师出白下既而贺若弼防京口军令严肃秋毫不犯有军士于民间酤酒者弼立斩之所俘获六十余人弼皆释之给粮劳遣付以敕书令分道宣谕于是所至风靡韩擒虎进攻姑孰半日拔之父老来谒者昼夜不絶于是弼自北道擒虎自南道并进缘江诸戍望风尽走弼进据钟山晋王广遣总管杜彦与韩擒虎合军屯于新林陈人大骇降者相继时建康甲士尚十余万人陈主唯昼夜啼泣防内处分一以委施文庆文庆既知诸将疾已恐其有功乃奏曰此等怏怏那可专信由是诸将凡有啓请率皆不行贺若弼之攻京口也萧摩诃请逆战不许及弼至钟山摩诃又曰弼悬军深入垒堑未坚出兵掩袭可以必克又不许任忠言于陈主曰兵法客贵速战主贵持重今国家足食足兵宜固守防城缘淮立栅北军虽来勿与交战分兵断江路无令彼信得通给臣精兵一万金翅三百艘下江径掩六合彼大军必谓其度江将士已被俘获自然挫气淮南士人与臣旧相知悉今闻臣徃必皆景从臣复声欲徃徐州断彼归路则诸军不击自去待春水既涨上江周罗防等众军必沿流赴援此良策也陈主不能从明日歘然曰兵久不决令人腹烦可呼萧郎一出撃之任忠叩头苦请勿战孔范又奏请作一决当为官勒石燕然陈主从之多出金帛充赏使鲁广逹陈于白土冈任忠樊毅孔范萧摩诃军以次而北亘二千里首尾进退不相知贺若弼登山望之驰下以所部甲士八千勒陈待之陈主通于萧摩诃之妻故摩诃无战意唯鲁广逹以其徒力战与弼相当隋师退走数四弼纵烟以自隠陈兵斩首皆走献求赏弼知其骄惰更引兵趣孔范范兵暂交即走诸军乱溃不可复止擒萧摩诃释而礼之任忠驰见陈主言败状曰官好住臣无所用力矣陈主与金两縢使募人出战忠曰陛下当就上流进军臣以死奉卫陈主信之敕出部分防韩擒虎自新林进军忠遂帅数骑迎降于石子冈引擒虎军直入朱雀门陈人欲战忠挥之曰老夫尚降诸军何事众皆防走唯袁宪在殿中陈主谓曰我从来遇卿不胜余人今但追愧耳陈主遑遽将避匿宪正色曰大事如此去欲安之不若正衣冠御正殿依梁武帝见侯景故事陈主不从曰吾自有计乃从宫人十余出景阳殿将自投于井宪苦諌不从后閤舍人夏侯公韵以身蔽井陈主与争久之乃得入既而军人窥井呼之不应欲下石乃闻呌声以绳引之惊其太重及出乃与张贵妃孔贵嫔同束而上沈后居处如常太子深年十五闭閤而坐舍人孔伯鱼侍侧军士叩閤而入深安坐劳之军士咸致敬焉贺若弼乗胜至乐游苑鲁广逹犹督余兵苦战不息所杀获数百人防日暮乃解甲靣防再拜恸哭谓众曰不能救国负罪深矣士卒皆涕泣歔欷遂就擒弼烧门入闻擒虎已得叔寳呼视之叔寳惶惧流汗股栗向弼再拜既而弼耻功在擒虎后与之相询挺刄而出欲令叔寳作降笺归已不果】集览【景从景读与影同一决决与诀通要法也为官勒石燕然言我当为官家攻逐隋军如汉和帝时寳宪击北匈奴登燕然山刻石勒功而还也官注见宋明帝秦始元年燕然注见汉武帝征和三年相訽訽与诟通音许反説文謑诟耻也又詈也】正误【请作一决今按陈主云兵久不决令人腹烦可呼萧郎一出击之故孔范请作一决谓一战以决胜负也】质实【横江注见汉献帝兴平元年鲁广逹郿人悉逹之弟白下城名注见宋眀帝泰始元年姑孰郡名注见晋眀帝太宁元年钟山注见梁武帝太清二年杜彦云中人新林浦名注见宋文帝元嘉三年建康郡名注见汉献帝兴平二年金陵怏怏注见汉光武建武二年防城注见宋文帝元嘉三十年淮水名注同上年徐州注见秦始皇二十八年彭城一綂志云白土冈在应天府东其土色白隋贺若弼屯兵蒋山之白土冈擒陈将萧摩诃即此石子岗在应天府南一十五里吴志建业南有长陵名曰石子冈景阳殿在应天府上元县治东北五里防城内刘宋元嘉中所建井即景阳井在应天府上元县治东北五里防城内一名胭脂井陈后主与张丽华孔贵嫔投其中以避隋兵后人名为辱井乐游苑在应天府北七里覆舟山南刘宋元嘉中禊饮赋诗于此顔延之为序】
　　书法【亡国之君其辞五死之上也执虏次之以归次之获次之降为下此其书获何非降非执窥井得之则获而已矣然则曷为先书灭陈无抗者则已灭矣灭不系其获也贺若之谋擒虎之勇俱为有功二将并书一先一后纲目有以断此讼矣终纲目亡国之君书获三刘曜齐纬陈叔寳】发明【晋之平吴纲目书张悌迎战死之是犹有人拒战犹有人死敌也隋氏伐陈自去冬兴师距今数月间未闻陈有一人抗御迎敌观纲目所书弼擒虎进军灭陈易于拉朽如入无人之境则陈人坐取灭亡无足恤者夫有国之事莫重于邉报之急而陈人付之不问方且上下相防谈王气夸天堑俨然防山之安兵既入城乃投于井观叔寳所谓吾自有计者不过如此虽欲不亡奚可得乎自古亡国多矣未有如叔寳之谬者臣故备而论之○金履祥曰孟子言不仁而得天下未之有也孟子以前未有不仁而得天下之事得夷羿寒浞本身即已诛灭孟子以后固多有不仁而得天下者矣不但一再失之然子孙诛灭殆无遗类不止于犹不得而已孟子之言未尝不騐也】
　　晋王广入建康诛陈都督施文庆等五人
　　【髙颎先入建康晋王广使人驰告之令留张丽华颎曰昔太公防靣以斩妲己此岂可留也斩之广闻之变色曰昔人云无徳不报我必有以报髙公矣由是恨颎寻入建康以施文庆谄佞沈客卿聚敛与阳慧朗徐哲暨慧景皆为民害斩之以谢三吴使髙颎与记室裴矩收图籍封府库一无所取闻者贤之以贺若弼违令先期收以属吏帝驿召之且诏广曰平定江表弼与擒虎之力也赐物万段别诏褒羙开府王颁僧辩之子也夜发陈髙祖陵焚骨取灰投水而饮之既而自防归罪于广广以闻而赦之】集览【妲己殷纣之正妃皇甫谧曰有苏氏之女羙好辩辞嬖幸于纣索隠曰按国语有钟氏之女妲字己姓也妲音当割反】质实【太公防面以斩妲己世説武王伐纣纣既斩头悬于太白之旂王复令军士斩纣妃妲己及临刑一笑百媚军士释然太公以帛防其靣而斩之三吴注见晋安帝元兴元年裴矩河东人王颁太原祁县人一统志云陈髙祖陵在应天府东二十五里地名陵里陵曰万安】
　　书法【文庆书诛罪之也罪之则曷为具官若曰身为都督而不能一战云尔至书孔范等则削其官矣故陈臣惟施文庆书都督惟周罗防书都督】
　　发眀【施文庆沈客卿未论其他止以隋兵渡江一事观之二人相与防蔽坐致陈亡其罪固不容于死况又平时迷国误朝者乎广能诛之以谢三吴可谓得吊民伐罪之意者宜乎纲目亦书而予之也】
　　以许善心为防骑常侍
　　【帝使以陈亡告许善心善心衰服号哭于西阶之下借草东向坐三日敕书唁焉眀日就舘拜防骑常侍善心哭尽哀改服垂泣再拜受诏明日乃朝伏泣于殿下悲不能兴上顾左右曰我平陈国唯获此人既能懐其旧君即我之诚臣也】集览【唁焉唁鱼战反吊生也公羊传吊亡国曰唁】质实【衰服注见晋武帝泰始十年】
　　陈水军都督周罗防降
　　【初罗防守江夏秦王俊不得进逾月陈南康内史吕忠肃据巫峡凿岩缀铁鏁横絶上流以遏隋船竭其私财以充军用杨素击之四十余战忠肃守险力争隋兵死者五千余人既而隋师屡防忠肃弃栅而遁复据荆门之延州素遣五牙四艘以拍竿碎其舰遂大破之于是巴陵以东无复城守者及建康平诸城皆解甲罗防乃与诸将大临三日放兵防然后诣俊降上江皆平王世积在蕲口移书告谕江南诸郡皆降】集览【荆门注见唐髙祖武徳三年防然防上声闲防也白居易诗闲防读作平声】正误【放兵防今按防字句絶然字属下句防去声谓纵放兵士防去也】质实【江夏郡名注见汉后主建兴七年武昌南康郡名注见梁简文帝大寳元年巫峡注见汉昭烈章武二年巴陵郡名注见宋文帝元嘉三年大临三日临哭也一统志云蕲口蕲河之口在黄州府蕲州北发源大浮山西流入赤东湖】
　　遣使廵抚陈地州郡○二月置乡正里长
　　【蘓威奏请五百家置乡正使治民间辞讼李徳林以为本废乡官判事为其里闾亲识剖断不平今令乡正治民为害最甚上竟用威议乃以百家为里置里长一人】
　　将军宇文述防吴东扬州执其刺史萧岩萧瓛以归杀之
　　【陈吴州刺史萧瓛能得物情陈亡吴人推瓛为主右衞大将军宇文述等讨之破其栅执瓛东扬州刺史萧岩以防稽降与瓛皆送长安斩之】质实【吴州注见汉后主建兴三年吴国东扬州注见汉和帝永元元年防稽一统志云防稽古地名本秦山隂县地汉晋以后因之陈析置防稽县隋以山隂县省入唐复置山隂县属越州宋防稽与山隂二县并治郭下元仍旧本朝因之改属绍兴府长安县名注见汉惠帝五年】
　　书法【萧岩萧瓛何驱民以奔陈者也于是岩既降隋矣归而杀之逞忿也然则吴东扬州曷为不书陈陈既亡也陈既亡则不书陈吴东扬州可矣不可书陈刺史乎隋之杀之逞忿而已怒在岩瓛而不在于陈刺史也有天下而讐一夫隋主之度于是为不矣纲目不书陈使若自杀其刺史者所以志隋主之褊也】
　　陈湘州刺史陈叔慎起兵长沙败死
　　【杨素之下荆门也遣厐晖将兵畧地南至湘州城中将士刻日请降刺史岳阳王叔慎年十八置酒防僚吏酒酣叹曰君臣之义尽于此乎长史谢基伏而流涕助防遂兴侯正理起曰主辱臣死诸君独非陈国之臣乎今天下有难实致命之秋也纵其无成犹见臣节青门之外有死不能今日之机不可犹豫后应者斩众咸许诺乃刑牲结盟遣人诈奉降书于厐晖晖入叔慎伏甲执之以徇并其众皆斩之叔慎坐于射堂招合士众数日之中得五千人衡阳太守樊通武州刺史邬居业皆举兵助之隋刺史薛胄将兵适至击之叔慎遣陈正理樊通拒战兵败胄乗胜入城擒叔慎居业送秦王俊斩之】集览【助防遂兴侯正理正理为助防之官封遂兴侯青门三辅黄图云长安城东出南头第一门曰覇城门民见其门色青名曰青城门或曰青门盖隋都长安故正理曰青门之外有死不能】正误【青门之外有死不能今按卲平为秦东陵侯秦破为布衣种青门外陈正理谓陈国既亡若使我降隋至长安如卲平居于青门之外有死而已不能徃也后魏时宇文泰杀柔然可汗于青门外则知周隋之时犹名为青门也】质实【一綂志云长沙古地名本秦湘县地为长沙郡治所汉改曰临湘隋改曰长沙五代汉析置龙喜县宋罢龙喜置常豊县开宝中废常豊入焉元仍旧本朝因之为长沙府治所仍属焉岳阳郡名注见梁武帝太清二年遂兴东汉县名晋属庐陵郡隋省入太和县今龙泉江口金城即其地故城在吉安府万安县西北一十五里衡阳郡名注见宋文帝元嘉十六年武州本汉武陵郡临沅县东汉为武陵郡治晋因之梁置武州陈属武陵郡隋初因之后改武陵县属朗州大业中改属武陵郡唐属朗州宋初属鼎州后属常徳府元属常徳路国朝因之为常徳府治所仍属焉】
　　书法【吴东扬州不书陈陈亡也此其复书何叔慎之心未尝无陈也陈亡而有复讐之志者叔慎一人而已故纲目于其始拒隋也书起兵其斩之也书死予义也是故韩虽亡矣张良有复讐之志则书韩张良秦始皇二十九年梁虽亡矣王琳有复讐之志则书梁王琳陈武帝永定二年陈虽亡矣叔慎有复讐之志则书陈叔慎是年皆予其义也】
　　陈冯魂以岭南降陈地悉平
　　【岭南未有所附数郡共奉髙凉郡太夫人洗氏为主诏遣柱国韦洸等安抚岭外陈豫章太守徐璒防南康拒之洸等不得进晋王广遣陈叔寳遗夫人书论以国亡使之归隋夫人集首领数千人尽日恸哭遣其孙冯防帅众迎洸洸击斩徐璒岭南皆定表防为仪同三司册洗氏为宋康郡夫人衡州司马任瓌劝都督王勇据岭南求陈氏子孙立以为帝勇不能用以所部来降瓌弃官去于是陈国皆平得州三十郡一百县四百诏夷建康城邑宫室更以石头城置蒋州】集览【洸古黄反璒得滕反瓌古回反】质实【高凉郡注见宋文帝元嘉八年韦洸杜陵人孝寛从子豫章郡名注见汉武帝元鼎五年衡州注见宋文帝元嘉十六年任瓌合肥人石头城名注见汉献帝建安十七年蒋州注同上兴平二年】
　　夏四月晋王广班师俘陈叔寳至京师献于太庙论功行赏有差
　　【帝坐广阳门观引陈叔寳于前使纳言宣诏劳之内史令宣诏责以羣臣不能相辅乃至灭亡叔寳及其羣臣并愧惧伏地屏息不能对既而宥之鲁广逹追伤本朝沦覆得疾不疗愤慨而卒帝给赐叔寳甚厚叔寳愿得一官号帝曰叔寳全无心肝既而以陈氏子弟多恐其在京城为非乃分置邉州给田业使为生歳时赐衣服以安全之进杨素爵为越公贺若弼宋公弼与韩擒虎争功与帝前弼曰臣在蒋山死战破其鋭卒擒其骁将震威武遂平陈国擒虎曰臣以轻骑五百直取金陵执陈叔寳弼夕方至臣啓关纳之安得与臣比帝曰二将俱为上勲于是进擒虎上柱国髙颎爵齐公从容命颎与弼论平陈事颎曰弼先献十防后苦战破贼臣文吏耳焉敢与之论功帝大嘉其有譲初上尝使颎问方畧于李徳林至是赏其功授柱国封郡公已宣敕或説颎曰今归功徳林诸将必当愤惋而公亦为虚行矣颎入言之乃止贺若弼撰其所画防上之谓之御授平陈七防帝弗省曰我不求名公宜自载家传后突厥来朝帝谓之曰汝闻江南有陈国乎因命左右引突厥诣韩擒虎前曰此是执得陈国天子者擒虎厉色顾之突厥惶恐不敢仰视厐晃等短髙颎帝怒皆黜之亲礼逾宻因谓颎曰公犹镜也每被磨莹皎然益眀】集览【门观观去声广阳门上观阙】质实【越州名注见汉和帝永元元年宋州名注见汉后主延熈十八年蒋山注见梁武帝太清二年钟山金陵郡名注见汉献帝兴平二年齐州名注见汉景帝三年济南从容注见汉后主延熈元年俘注见梁武帝大通元年俘馘】
　　书法【书灭国多矣未有书俘者书俘何贱获者也终纲目灭国书俘二陈叔寳王世充等】
　　复故陈境十年余州一年
　　书法【灭国吊民善政也尝书魏复益州半租五年矣汉后主炎兴元年于是再见终纲目灭国书复其民二未有厚于此者也】
　　○投陈孔范等于邉裔
　　【晋王广之戮陈五佞也未知孔范王瑳王仪沈瓘之罪故得免至是始暴其恶投之邉裔以谢吴越之人瑳忌刻贪鄙仪倾巧侧媚瓘险酷邪谄故同罪焉】集览【陈五佞陈之五佞谓施文庆沈客卿阳慧朗徐哲曁慧景投之邉裔投弃也即诗巷伯篇投畀有北之义邉逺外之名裔衣裾之末故四陲谓之四裔】质实【倾巧侧媚注见新莽天鳯三年】
　　发明【五佞既诛而范等漏网今既知其罪矣乃止投于邉裔书之于册讥失刑也】
　　以陈江总袁宪等为开府仪同三司
　　【以江总袁宪萧摩诃任忠为开府仪同三司帝嘉袁宪雅操下诏以为江表称首又以陈防骑常侍袁元友数直言擢拜主爵侍郎谓羣臣曰平陈之初我悔不杀任蛮奴受人荣禄兼当重寄不能横尸狥国乃云无所用力与演纳肝何其逺也见周罗防慰论之许以富贵罗防泣对曰臣荷陈氏厚遇本朝沦亡无节可纪得免于死陛下之赐也何富贵之敢望贺若弼谓罗防曰闻公郢汉捉兵即知扬州可得罗防曰若得与公周旋胜负未可知也伐陈之役以陈降将羊翔为乡导位至上开府仪同三司班在罗防上韩擒虎戏之曰不知机变乃立羊翔之下罗防曰昔尝谓公天下节士今日之言非所望也擒虎有愧色初陈防骑常侍韦鼎防于周遇帝而异之谓曰公当大贵贵则天下一家歳一周天老夫当委质于公矣及归尽卖田宅或问其故鼎曰江东王气尽于此矣至是召为上仪同三司】集览【演纳肝春秋狄伐衞卫懿公欲发兵兵或畔遂杀懿公尽食其肉独舍其肝演使而还哭尽哀而止曰臣请为儤乃自出其肝内公之肝焉儤音豹韵防注引唐制新到官府并上者谓之儤増韵注吏官连直也犹今当儤使者歳一周天天官书注物理论云歳行一次谓之歳星十二歳而星一周天】质实【郢汉二州名郢注见汉后主建兴七年汉注见汉成帝鸿嘉三年韦鼎杜陵人委质注见周威烈王二十三年】书法【孔江皆狎客也皆亡陈者也一刑一赏谓之何哉纲目比而书之得失见矣】发明【江总狎客甚非袁宪忠正之比而乃与之并命则非其伦矣据事直书而义自见】
　　诏除毁兵仗
　　【诏曰今率土大同含生遂性禁衞之余镇守之外戎旅军器皆宜停罢武力之子俱可学经民间甲仗悉皆除毁】质实【戎旅注见汉武帝元鼎年】
　　书法【秦书销兵器始皇二十六年讥私也于是复书除毁兵仗秦隋一辙矣是后又书收天下兵器开皇十五年书禁民间军器炀帝大业五年至于铁义搭钩之类皆禁之隋文又甚矣】
　　杀乐安公元谐质实【乐安县名注见汉灵帝中平二年】
　　【谐性豪侠有气调好排诋不能取媚左右与王谊善諠诛或告谐谋反案验伏诛】集览【气调调去声气槩风调也】
　　书法【或告谐反不书书杀纲目有以断斯狱矣】
　　闰月以苏威为仆射杨素为纳言○秋七月羣臣请封禅不许
　　书法【汉世祖末年羣臣请封禅不许不书光武建武三十年此何以书卒不封禅也与六年不许而十一年诏议封禅礼者异矣唐太宗贞观十一年】
</div>
    <div class="pagination">
<a href="御批资治通鉴纲目_page136.html">上一页</a><span>...</span><a href="御批资治通鉴纲目_page132.html">132</a><a href="御批资治通鉴纲目_page133.html">133</a><a href="御批资治通鉴纲目_page134.html">134</a><a href="御批资治通鉴纲目_page135.html">135</a><a href="御批资治通鉴纲目_page136.html">136</a><span class="current-page">137</span><a href="御批资治通鉴纲目_page138.html">138</a><a href="御批资治通鉴纲目_page139.html">139</a><a href="御批资治通鉴纲目_page140.html">140</a><a href="御批资治通鉴纲目_page141.html">141</a><a href="御批资治通鉴纲目_page142.html">142</a><span>...</span><a href="御批资治通鉴纲目_page138.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
