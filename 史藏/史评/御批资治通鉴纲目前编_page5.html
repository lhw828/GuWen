<!DOCTYPE html>
<html>
 <head>
  <meta charset="utf-8"/>
  <title>
   御批资治通鉴纲目前编 - 第 5 页/共 45 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   御批资治通鉴纲目前编 - 第 5 页/共 45 页
  </h1>
  <div class="content">
   &lt;史部,史评类,御批资治通鉴纲目前编&gt;
　　钦定四库全书
　　御批资治通鉴纲目前编巻二
　　有虞氏帝舜
　　舜典粤若稽古帝舜曰重华协于帝濬哲文明温恭允塞德升闻乃命以位【放勲以成功言重华即重放勲之华也协于帝则自钦明而下皆与帝尧协矣然圣德则一而资质功力气象自各不同故又以濬哲以下形容之光被至时雍君道也德至弗迷臣道也伏生以舜典合于尧典钦哉以下即受之以愼徽五典孔安国古文尚书复出此篇古文孝平时始列学官寻以乱废终汉世不列学官东晋会稽内史梅始上其书而缺舜典学者以今文补之起自愼徽五典齐建武中吴人姚方兴上孔传舜典多曰若稽古以下二十八字未几方兴以罪诛人无信者江陵版荡其文北入中原北方学者咸信之隋开皇中得为全书子王子曰史官本为虞作典推及尧尔盖舜之功即尧之功故系之曰尧典孟子曰尧典曰二十有八载放勲乃殂落今皆载于舜典有以证孟子所读尧典未尝分也孔壁之分以册书舒卷之长分之无他义也自萧齐姚方兴以二十八字加于愼徽五典之上然后典分为二势不得合矣且德二字六经无此语此庄老之言晋宋所尚愚知其非本语履祥按重华见于楚辞德见于淮南子则此二十八字虞书当已有之非至宋齐间方作此附防也今存之以俟来哲】丙戍元载月正元日格于文祖咨二十有二人
　　书曰月正元日舜格于文祖【蘓氏曰受终告摄此告卽位也】询于四岳
　　辟四门明四目逹四聪【四岳累朝元老其职周知四方故首询之辟四门者来四方之贤明四目者察四方之事逹四聪者通四方之言皆四岳职也吕氏曰舜继尧法度章礼乐着而又野无遗贤嘉言罔伏舜至此复询辟明逹何哉天子初政如日之升方积隂之后日之初升则固光明精彩矣若常晴之后日之朝升其光明精彩亦自若也舜之继尧其常晴之出日与愚谓天下之大一日照察之不及则一日有所遗是以圣人常虑其不及也况当初政之日乎】咨十有二牧曰食哉惟时柔远能迩惇德允元而难任人变夷率服【牧养也每州以诸侯之长为牧专任养民之事诸侯固各牧其民然或各私其国曲防遏籴州牧所以通济之也故曰食哉惟时柔远能迩惟时言民食不可后时也养民者视年之上下而为之备视地之丰耗而为之通周知民之贫困孤寡者而为之恤不使民食之后时也崇厚道德信任元善畏难任佞牧率诸侯者意尚如此则当时治体风俗可知矣十二州冀豫为中余州皆外边四裔蛮夷率服盖推言其效也】舜曰咨四岳【特书舜曰则此前称帝者尧也以后称帝者舜也】有能奋庸熈帝之载使宅百揆亮采惠畴【舜前以百揆摄政至是即位而别命百揆焉庸民功谓爱民之功也载事也亮明也采亦事也即熈载也惠如安民则惠之惠即奋庸也二典之畴皆谓谁言有能奋起民功而明帝尧之事者使宅百揆以亮相吾之事与吾之仁其谁乎】佥曰伯禹作司空帝曰俞咨禹汝平水土惟时懋哉【平水土者司空之职惟时则指百揆之职朱子曰帝咨禹使仍作司空而兼行百揆之事录其旧绩而勉其新功也以司空兼百揆如周以六卿兼三公后世以他官平章事知政事亦此类也】禹拜稽首让于稷契曁臯陶帝曰俞汝徃哉帝曰弃黎民阻饥汝后稷播时百谷【弃之为稷久矣帝始即位因其职而申命之也舜典凡不咨而命命而不让者皆因其职而申命之也阻饥谓或阻于饥时者不失农时也古者圣人以时教民稼穑常有再登三登之积不使之阻于饥也】帝曰契百姓不亲五品不逊汝作司徒敬敷五教在寛【契一作卨又作孟子曰使契为司徒敎以人伦父子有亲君臣有义夫妇有别长防有序朋友有信放勲曰劳之来之匡之直之辅之翼之使自得之又从而振德之孟子所载初命契之词也书则因其职而申命之也】帝曰臯陶蛮夷猾夏宼贼奸宄汝作士五刑有服五服三就五流有宅五宅三居惟明克允【朱子曰夏明而大也中国文明之地故曰华夏刼人曰寇杀人曰贼在外曰奸在内曰宄士理官也服服其罪也三就孔氏以为大罪于原野大夫于朝士于市不知何据窃恐惟大辟弃之于市宫辟则下蚕室余刑亦就屏处盖非死刑不欲使风中其疮误而至死圣人之仁也五流五等象刑之当宥者也五宅三居者流虽有五而宅之但为三等之居也孔氏以为大罪居于四裔次则九州之外次则千里之外虽亦未见其所据大槩当畧近之此亦因禹之让而申命之○前后稷养之司徒敎之其不化者则有士师之刑猾乱也谓蛮夷之气习污染华夏于是有寇贼奸宄也臯陶为士旧矣至此圣人又制为三就三居之等惟明克允盖折狱不明岂能当其罪而服人心此最圣人之要防旧説二十二人不言兵政盖总臯陶掌刑之职故蛮夷猾夏苗顽不率帝舜皆以委臯陶古者封建之世亦无大夷狄圣人在上亦无大征伐故外以蛮夷委州牧内以委刑官所谓大刑用甲兵也兵藏于田赋徒众掌于司徒戎器制于共工马政兼于朕虞则兵政无专官自不废事】帝曰畴若予工佥曰垂哉帝曰俞咨垂汝共工垂拜稽首让于殳斨曁伯与帝曰俞徃哉汝谐【此敎民利器用为国除器械也所谓审曲面势以五材以辩民器者也凡百工之事共工主之凡言汝谐者谓能调和其徒属也朱子曰若顺其理而治之也曲礼六工有土工金工石工木工兽工草工周礼有攻木之工攻金之工攻皮之工设色之工刮摩之工抟埴之工皆是也帝问谁能顺治予百工之事者垂臣名有巧思庄子曰攦工垂之指即此也共工官名共供也言供其事也殳斨伯与二臣名徃哉汝谐言汝徃和其职不聼其让也路史曰殳国名伯陵之子所封其后有殳斨又作朱戕】帝曰畴若予上下草木鸟兽佥曰益哉帝曰俞咨益汝作朕虞益拜稽首让于朱虎熊罴帝曰俞徃哉汝谐【此虞衡之职各顺动植飞走之性而封植繁毓之取之以时用之以节使材木不可胜用鸟兽鱼鼈不可胜食马畜繁息泽及万物者也朱子曰上下山林泽薮也虞掌山泽之官周礼分为虞衡属于夏官朱虎熊罴四臣名也高辛氏之子有曰仲虎仲熊意以兽为名者亦以其能服是兽而得名欤史记谓朱虎熊罴为伯益之佐前殳斨伯与当亦为垂之佐也】帝曰咨四岳有能典朕三礼佥曰伯夷帝曰俞咨伯汝作秩宗夙夜惟寅直哉惟清伯拜稽首让于防龙帝曰俞徃钦哉【朱子曰典主也三礼祀天神享人鬼祭地只之礼也伯夷臣名姜姓秩叙也宗祖庙也秩宗主叙次百神之官而专以秩宗名之者盖以宗庙为主也周礼亦谓之宗伯而都家皆有宗人之官以掌祭祀之事亦此意也夙早寅敬畏也直者心无私曲之谓人能敬以直内不使少有私曲则其心洁清而无物欲之汚可以交于神明矣防龙二臣名○按周太史曰姜伯夷之后也史记叙齐世家系出四岳及其叙十一国则又曰伯夷之后周封于齐岂伯夷四岳之子与若是则岳为能内举矣夫礼乐之本同体异用伯夷逊于防龙则防亦固可掌礼矣而谓其达于乐不达于礼是岂夫子之言哉】帝曰防命汝典乐教胄子【胄子者自天子以至于士之长子也是皆将继其父以有天下国家职位之责者故教之尤专古之敎者非有简编文字之多也而必以乐盖简编文字者闻见之粗而乐者转移气质之妙也所以消融其查滓涤荡其血气而涵畅乎中和者其妙机在乎是也今之敎者皆其粗而已矣故程子曰古之成材也易今之成材也难】直而温寛而栗刚而无虐简而无傲【此教胄子之目也人之气禀不同故其性质有异非数端所能尽者胄子生长富贵之家其性气惟是数端为多也直而使之温寛而使之栗所以济其偏也刚而使之无虐简而使之无傲所以防其过也然臯陶九德之目亦自是数端而细推之】诗言志歌永言声依永律和声八音克谐无相夺伦神人以和【此典乐之目也天理流行具于人心感而为诗者无非天理之眞机也而况圣人在上治化清明则人心感而为诗者此固和气之所发也圣人以其足以畅和气感人心存啓发騐政化格人神于是采而播之乐夫其有诗也则必有声音唱咏以歌之歌所以咏其言也夫其有歌也则必有清浊高下以节之五声所以依其永也律吕者又清浊高下之度所以协其清浊高下而被之八音者也然旣依诸声则自有其节而可以协诸律吕旣协诸律吕则声有其度而可以谐之八音音有其谐则可以成其韵调也此作乐之原也】帝曰龙朕墍谗説殄行震惊朕师命汝作纳言夙夜出纳朕命惟允【墍疾之也殄絶也谗邪之説使人昧于所闻是絶人为善之行也一曰殄者过絶之行中庸所谓行怪者也震惊朕师者谓其骇众乱群也邪説之行其势起于民情之不逹政化之不明故俗移于下而上不知令出于上而下不闻此谗説之所以行也纳言所以伸民言而观民风也出纳朕命惟允所以审君言而播民教也此道化所以通于民民心所以化于上而邪説所以不行也夫邪説诐行古今要不能无顾唐虞之时风俗醇厚政化修明一有谗説殄行之兴则众以为骇上以为疾而观民风修教化所以邪説者不得作后世上无敎下无学邪説诐行肆然行于其间民皆安之而上之人又或从而助之此所以莫之禁也噫其来久矣○书称予欲闻六律五声八音在治忽以出纳五言又曰工以纳言时而飏之然则纳言典乐二职固相关也此防龙所以并命与后世出纳之司则有之纳言则非矣】帝曰咨汝二十有二人钦哉惟时亮天功【钦之一辞尧舜之心法前后所以相传君臣所以相警惟此一语二十二人之命虽人各有一职职各有所重而钦之一辞实总而终之无此心则职荒矣】
　　禹臯陶相与陈谟【古者圣人君臣以有天下为重事不以位为乐方帝尧在上而舜登庸询事考言既而尧老舜摄舜顺尧于上而酌行于下二圣人在上禹臯未必有言也至是尧崩天下归舜而舜既为天子矣一圣人在上故禹臯始相与陈谟以辅成之故史记曰臯陶作士以理民帝舜朝禹伯夷臯陶相与语帝前臯陶述其谟曰云云而帝又命禹曰汝亦昌言履祥按伯夷当作伯益盖禹谟所载克艰之説而帝舜谓惟帝时允伯益亦复陈帝尧之德而又有儆戒之谟禹曰帝愼乃在位有天其申命之説而帝又有臣邻之咨有作股肱耳目之咨是皆舜始为天子君臣相警之辞故今系臯陶谟益稷之篇于初年之下若禹谟则附格汝禹之年其实舜典为经而三谟乃其传善观书者亦当以谟附典而观之】
　　臯陶谟粤若稽古臯陶曰允迪厥德谟明弼谐禹曰俞如何臯陶曰都愼厥身修思永惇叙九族庶明励翼迩可远在兹禹拜昌言曰俞【允迪厥德勉君也谟明弼谐勉臣也有允迪厥德之君则有谟明弼谐之臣古人言行无二致臯陶以此二语为平日立言之首盖其所允蹈之者故臯谟之首史记不假他语以賛臯而以此二语之谟为首愼厥身修思永惇叙九族允迪厥德之事也庶明励翼谟明弼谐之义也自谨厥身修以至迩可远在兹即大学之道也凡臯陶之言体用具备品节详明简而尽详而粹前古以来未有若此篇者其万古立言之法与后世称臯陶者独以谟名信乎不可及矣】臯陶曰都在知人在安民【此推明为治之纲要在此二者而知人又所以安民也终篇发明皆知人安民之目】禹曰吁咸若时惟帝其难之知人则哲能官人安民则惠黎民懐之能哲而惠何忧乎驩兠何迁乎有苗何畏乎巧言令色孔壬【哲惠二字古者圣仁之异称哲者圣之资惠者仁之功也帝尧也言二事虽帝尧亦未易尽使二事而易尽则何以有工兠三苗之虑哉唐虞君臣皆自以为不足故其言如此】臯陶曰都亦行有九德亦言其人有德乃言曰载采采【此以下言知人也言人之德见于行者其凡有九而论其人之有德者固当歴述其于九德之行有几事实也】禹曰何臯陶曰寛而栗柔而立愿而恭乱而敬扰而毅直而温简而亷刚而塞彊而义彰厥有常吉哉日宣三德夙夜浚明有家日严只敬六德亮采有邦翕受敷施九德咸事俊乂在官百僚师师百工惟时抚于五辰庻绩其凝【此知人之目也以此九者定有德之名其别凡十有八字而合为九德者自寛以至彊九者其气质之性也自栗以至义九者其变化进修之学也有上九者而无下九者以济之是气禀之偏非所以为德之中也寛者多不坚宻是弛也故寛而栗则为德柔者多不能卓立是弱也故柔而立则为德愿谨愿也愿者多同流合汚而不庄是乡愿也故愿而恭则为德治乱曰乱谓有治乱觧纷之材也能此者多恃材而易忽故乱而敬则为德扰者驯熟而易耎故扰而毅则为德直者径行而易讦故直而温则为德简易者多不修亷隅故以简而亷为德刚者多无止蓄故以刚而塞为德一曰塞实也实则非素厉也塞古文作寨彊者恃勇而不审宜故以彊而义为德有常者谓有是德而能持乆者也若今日寛栗而后日不然一事彊毅而他事不尔则不常易变不足为成德也故虽有是九德必能有常则始足为有德之人用之则得矣小人勉彊于一时亦似有德然未几而变用之岂可保其福哉凡是九德也得其三而用之则有家之事振举矣得其六而用之则一国之事精明矣至于翕受敷施尽得而用之则职无不修治无不举而裁成辅相之事无不成矣盖以得人多寡为治道小大之差也日宣日严疑作曰】无敎逸欲有邦兢兢业业一日二日万几无旷庶官天工人其代之【此章又自君心推之以结知人之本而起安民之端也天下之治虽散于条目显设之间实在于戒谨恐惧之本无是心则虽有政不行焉此臯陶警切之意圣贤论治之本也】天叙有典敕我五典五惇哉天秩有礼自我五礼有庸哉同寅协恭和哉天命有德五服五章哉天讨有罪五刑五用哉政事懋哉懋哉【此安民之目也天叙者天理自然之伦叙也其典则君臣父子兄弟夫妇朋友之五典也敕则正之惇则厚之也民德之不厚以五典之未正正五典所以厚之也天秩者天理自然之品节也其礼吉凶军賔嘉之五礼也自则自我制之庸则自我用之也礼之不行以制之非出于上也故自我制之所以庸之也同寅者即典礼以同人心之寅协人心之恭和人心之均有以全其降之初也旧説君臣则文意似不相入安民者先之以五典之教以导之继之以五礼之制以齐之则斯民莫不安行乎天理之中矣全此者为德于是乎有赏悖是者为罪于是乎有刑政事则因刑赏而举凡治民之事者言之也典礼赏刑安民之纲目始终本末备于此矣此固圣贤之所谓安民者与】天聪明自我民聪明天明畏自我民明威逹于上下敬哉有土【聪明听其言视其行也明威监其德祸其滛也尚书古文威皆作畏此节言天心由于民而民心不可欺有民者不可以不敬前章言知人之目而以人之代天终之后章言安民之目而以天之自民终之警戒之意深矣】臯陶曰朕言惠可厎行禹曰俞乃言厎可绩臯陶曰予未有知思曰賛賛襄哉【臯陶之陈谟悉矣其切于悟主也故终之曰朕言惠可厎行欲人不以为空言而必行之也其切于自反也故又继之曰予未有知思曰賛賛襄哉欲已不为空言而辅行之也】帝曰来禹汝亦昌言【帝以臯陶既陈知人安民之谟因呼禹使亦陈其昌言伏生今文益稷合于臯陶谟篇末文势相接史记亦同】禹拜曰都帝予何言予思日孜孜臯陶曰吁如何禹曰洪水滔天浩浩懐山襄陵下民昬垫予乘四载【蔡氏书集传曰四载水乘舟陆乘车泥乘輴山乘樏也輴史记作橇汉书作毳以板为之其状如箕防行泥上樏史记作桥汉书作梮以铁为之其形似锥长半寸施之履下以上山不蹉跌也盖禹治水之时乘此四载以跋履山川践行险阻者也】随山刋木暨益奏庶鲜食【血食曰鲜】予决九川距四海濬畎浍距川【此井地之原也蔡氏曰一畆之间广丈深尺曰畎一同之间广二寻深二仞曰浍畎浍之间有遂有沟有洫皆通田间水道以小注大言畎浍而不及遂沟洫者举小大以包其余也先决九川之水使各通于海次濬畎浍之水使各通于川也】暨稷播奏庻艰食鲜食懋迁有无化居烝民乃粒万邦作乂【随山刊木之初益焚山泽为民奏鱼兽之食此其初救民之权宜也决川濬畎之际稷降播种为民举艰鲜之食此其中民食之兼举也至于懋迁有无之后谷粟通行而烝民皆乃粒之食此其末民食之皆足也古者民食素备虽有九年之水民无莱色然自鲧九载之后水患既乆五谷不登民食竭矣圣人所以为通济之术如此】臯陶曰俞师汝昌言【禹自叙其功云尔臯陶俞之可矣而复曰师之何也盖禹所言者孜孜之实天下事功未有不自艰难辛苦孜孜而后能成之者此眞实用功之语所以为可师与】禹曰都帝愼乃在位帝曰俞禹曰安汝止惟几惟康其弼直惟动丕应徯志以昭受上帝天其申命用休帝曰吁臣哉邻哉邻哉臣哉【止者静也谓未动之时也安犹保养也几事端之防也康安静而不为也大抵君心当静止无为之时必安静以存养之惟当察其几防之端亦惟当守其康靖无为之规其为之辅弼者亦于此时而常致其忠直之益必如是而后可以善其动动而惬乎人心之同然而其心明白无瑕天命自与之悠久矣臣哉邻哉邻哉臣哉帝深感弼直之辞而又反复叹咏以相资也邻即四邻详见下文】禹曰俞帝曰臣作朕股肱耳目予欲左右有民汝翼予欲宣力四方汝为【左右有民导之也明伦齐礼所以扶持人心之中也宣力四方者安之也兴利除害所以维持天下之势也】予欲观古人之象日月星辰山龙华虫作防宗彛藻火粉米黼黻絺绣以五采彰施于五色作服汝明【蔡氏曰黄帝尧舜垂衣裳而天下治则上衣下裳之制创自黄帝而成于尧舜也日月星辰取其照临山取其鎭龙取其变华虫雉取其文防绘也六者绘之于衣宗彛虎蜼取其孝藻水草取其洁火取其明粉米白米取其养黼若斧形取其断黻为两已相背取其辨絺郑氏读为黹紩也紩以为绣也六者绣之于裳所谓十二章也采者青黄赤白黒也色者言施之于缯帛也绘于衣绣于裳皆杂施五采以为五色也汝明者汝当明其尊卑之差等也○衣服绘之末圣人顾重之与左右宣力四方竝言之何也此制礼之凖也山杨氏曰衣服所以彰有德五服五章或加非所称不明孰甚焉】予欲闻六律五声八音在治忽以出纳五言汝听【五言者言之比于五声有清浊髙下之节者所谓诗也纳之者采诗以知民俗出之者播之于乐以感人心也凡人情之感动为风土之歌謡于是有诗焉古有采诗之官采其诗以律吕谐其声被之于金石丝竹匏土革木而谓之乐因其声音之和平怨怒而后其政化之得失民俗之所感者可知也此其所谓纳五言者也择其所感者正其所道者雅其声安以平其乐淡以和者用之鄕人邦国使里巷之间皆歌之音听之者莫不淡且和焉淡则欲心平和则躁心释优柔平中德之盛也天下化中治之至也此所谓出五言者也○汝明以上圣人之制礼也汝听以上圣人之作乐也礼莫先于服章之等故以作服为重乐本出于言志之诗故以五言为主】予违汝弼汝无面从退有后言钦四邻【汉伏生曰古者天子必有四邻前曰疑后曰丞左曰辅右曰弼天子中立而听朝则四圣维之是以虑无失计举无过事故书曰钦四邻此之谓也○履祥按书有四邻而文王世子亦有设四辅及三公之言四辅即四邻也三公者天子师之而不敢臣者也四辅者岂天子邻之而不敢臣者故谓之邻与】庻顽防説若不在时侯以明之挞以记之书用识哉欲竝生哉工以纳言时而飏之格则承之庸之否则威之【有虞之盛圣人屡以防説为忧旣墍之又扑以教刑盖太平之世后生小子乃逸乃谚旣诞虽士大夫或不免后世风流清谈文词放言皆此类也惟圣人则知生于其心播于其口必乱于其政故独忧之而亦以命禹侯射侯也明教之也庻顽防説敎之而以射侯为先不其迂乎盖古者世简风质非有文字之繁古之敎人者其义理寓于礼制犹今之教人者其义理寓于方防也故古之敎者以射侯犹今之敎者以书册也夫射者体欲其比于礼节欲其比于乐正其心而后可中多也此射之为敎所以先也纳言即所纳之五言时而飏之则播之乐以出之所以教也射礼也纳言乐也书识格庸政也挞记否威刑也礼乐刑政圣人所以同民心也○百揆之职无所不总闻六律五声所以命防者也化庻顽防説所以命龙者也礼所以命秩宗刑所以命臯陶者也而皆以命禹相职无所不统所以总其纲维而经纬之者与】禹曰俞哉帝光天之下至于海隅苍生万邦黎献共惟帝臣惟帝时举敷纳以言明庻以功车服以庸谁敢不让敢不敬应帝不时敷同日奏罔功【俞哉者与春秋传公曰诺哉意同口然而心不然之辞黎献黎民之贤者也敷纳下陈而上纳也明庻明其众庻也禹俞舜之命而又有所言谓化顽防者以明明德于天下为本以举贤才为先以考功实为务则谁敢不让敢不敬应而为此傲放纵诞之防説哉不如是则顽谗之风浸滛于士大夫而敷同日奏罔功矣】无若丹朱傲惟慢游是好傲虐是作罔昼夜罔水行舟朋滛于家用殄厥世【防説之兴本于遨游之习而人君身心又臣民政化之本一或以太平自纵则风化之壊端自是始故禹勉舜以明德为本又举丹朱以傲德为戒舜与朱圣狂相远然其几本一间耳禹盖用功于自治故言之恳切如此不休息貌所谓凶人为不善亦惟日不足也】予创若时娶于涂山辛壬癸甲啓而泣予弗子惟荒度土功【涂山在今濠州吕氏春秋曰禹娶涂山氏女不以私害公自辛至甲四日复徃治水履祥按禹娶涂山与生啓亦皆治水八年间事前后非一时新婚四日而不畱是禹不暇顾其妻也生啓而不入是禹不暇顾其子也禹自言不暇顾其妻子耳而或者之説多妄矣】弼成五服至于五千州十有二师【孔氏曰治洪水一州用三万庸大传曰古者处师八家而为邻三邻而为朋三朋而为里五里而为邑十邑而为都十都而为师州十有二师焉郑氏曰州凡四十三万二千家此盖虞夏之数也蔡氏曰十二师者每州立十二诸侯以为之师使之相牧以纠羣后也履祥按以下文考之蔡氏之説为正礼记所谓三十国之正传所谓为诸侯师盖此名犹存尔】外薄四海咸建五长各迪有功苗顽弗即工帝其念哉【九州之外迫于四海每方各建五人以为之长而统率之也圣人经理之制其详内畧外者如此谓十二师五长内外各迪有功而独苗顽不卽工则苗之顽又有大于庶顽者庻顽之防转移之机尚在我苗顽之顽为中国患而转移之间有未易致力者故禹尤以苖顽为警也】帝曰迪朕德时乃功惟叙臯陶方只厥叙方施象刑惟明【禹迪德臯陶刑帝舜化苗之机在此二者故兼以命禹臯】
　　廵狩四岳八伯
　　虞夏传曰维元祀廵狩四岳八伯【郑氏曰祀年也元年谓月正元日舜格于文祖之年也履祥按祀之与年歳古或通称但各有所重与○又曰四岳之职出则为方伯后分置八伯履祥按八百盖其时每方二伯也其名见下】坛四奥【郑氏曰为坛祭四方之神】沈四海【郑氏曰祭水曰沈】封十有二山【郑氏曰祭者必封封亦坛也】肇十有二州【郑氏曰肇域也为营域以祭十有二州之分星】乐正定乐名元祀代泰山贡两伯之乐焉【代岱通】东岳阳伯之乐舞侏离其歌声比余謡名曰晳阳【郑氏曰阳伯犹言春伯春官秩宗也伯夷掌之侏离舞曲名言象物生有离根株也徒歌谓之謡其声清浊比如余謡然后应律也晳当作析春厥民析晳阳乐正所定也是时契为司徒掌地官矣又举禹掌天官】羲【本作仪】伯之乐舞鼚哉其歌声比大謡名曰南阳【郑氏曰仪当为羲仲之后也鼚动貌哉始也言象物应雷而动始出见也南任也】中祀大交霍山贡两伯之乐焉【郑氏曰中仲也古字通春为元夏为仲五月南廵狩仲祭大交气于霍山也南交称大交书曰宅南交也】夏伯之乐舞谩或其歌声比中謡名曰初虑【郑氏曰夏伯夏官司马也弃掌之谩犹曼也或长貌犹物象之滋曼或然也初虑阳上极隂始谋也谩或为谤】羲伯之乐舞将阳其歌声比大謡名曰朱于【郑氏曰将阳言象物之秀实动摇也干大也】秋祀桞谷华山贡两伯之乐焉【郑氏曰八月西廵狩祭桞谷之气于华山也桞聚也齐人语】秋伯之乐舞蔡俶其歌声比小謡名曰苓落【郑氏曰秋伯秋官士臯陶掌之蔡犹衰也俶始也言象物之始衰也】和伯之乐舞鹤其歌声比中謡名曰归来【郑氏曰和伯和仲之后鹤象阳鸟之南也归来言反其本也】幽都山祀贡两伯之乐焉【郑氏曰山恒山也十有一月朔廵狩祀幽都之气于恒山也互言之者明祭山北称幽都也】冬伯之舞齐落【郑氏曰冬伯冬官司空也埀掌之齐落终也言象物之终也齐或为聚】歌曰缦缦并论八音四防【郑氏曰此上下有脱辞其説未闻】归格于祢祖用特
　　【履祥按诸侯必贡诗于天子传曰贡两伯之乐焉是古者侯伯亦贡乐于天子也羲伯和伯岂羲和之后以其知四方之风土气候分为方伯耶舜廵四岳礼乐之盛伏生秦博士逮见古书其所述谅哉昔者子王子续仪礼经传亦有取焉今附于此以广异闻云】
　　三载考绩【发例于此后不屡书】
　　五载箾韶乐成
　　书曰防曰戞击鸣球搏拊琴瑟以咏祖考来格虞賔在位羣后德让下管鼗鼓合止柷敔笙镛以间鸟兽跄跄箫韶九成凤凰来仪【蔡氏曰戞击考击也鸣球玉磬名也搏弹拊循也乐之始作升歌于堂上则堂上之乐惟取其声之轻清者与人声相比故曰以咏盖戞击鸣球搏拊琴瑟以合咏歌之声也虞賔丹朱也丹朱在位与助祭羣后以德相让则人无不和可知矣下堂下之乐管犹周礼所谓孤竹之管丝竹之管隂竹之管也鼗鼔如鼓而小有柄持而摇之则旁耳自击柷如漆桶方二尺四寸深一尺八寸中有椎柄连底撞之令左右击敔状如伏虎背上有二十七鉏铻刻以籈栎之籈长一尺以木为之始作则击柷以合之将终则栎敔以止之盖节乐之器也笙以匏为之列管匏中又施簧于管端镛大钟也钟与歌相应者曰颂钟颂或谓之镛大射礼乐人宿县西阶之西颂磬之南颂钟即镛钟也上言以咏此言以间相对而言盖与咏歌迭奏也跄跄行动貌言乐音不独感神人至于鸟兽无知亦且相率而舞跄跄然也箫古文作箾舞者所执之物説文云乐名箾韶盖舜乐之总名今文作箫故先儒误以箫管释之九成者乐之九成也功以九叙故乐以九成凤凰羽族之灵来仪来舞而有容仪也戞击鸣球搏拊琴瑟以咏堂上之乐也下管鼗鼔合止柷敔笙镛以间堂下之乐也乐之作也依上下而递奏间合而后曲成祖考尊神故言于堂上之乐鸟兽防物故言于堂下之乐九成致凤尊异灵瑞故别言之也】夔曰于予击石拊石百兽率舞庶尹允谐【防论韶乐之所感备矣又申言之以明韶之所以感也韶之所以感有非乐正之所能与者此防所以深叹之鸟兽跄跄在众乐备作之后凤凰来仪在箫韶九成之余而此云击石拊石即百兽率舞何也韶乐以球为主丝竹革匏金木皆次之防为乐正实掌鸣球而羣工以次举之也故防自言予击石拊石而已而百兽自率舞庶尹自允谐是则非予之所能知者是必有妙于声音之间者矣盖推本帝舜之德也千载之下韶有存焉者矣而不闻有来仪率舞之盛者盖人亡政息音存而操变也】○虞夏传曰维五祀定钟石论人声乃及鸟兽咸变于前【郑氏曰鸟兽率舞】故更着四时推六律六吕询十有二变而道广【郑氏曰询均也】五作十道孝力为右【郑氏曰五作五教也十道谓君令臣共父慈子孝兄爱弟敬夫和妻柔姑慈妇听者也】秋养耆老而春食餔子乃勃然招乐兴于大鹿之野【郑氏曰兴成也乐以致天神出地祗假人鬼为成也】○乐记曰舜作五之琴以歌南风防始制乐以赏诸侯故天子之为乐也以赏诸侯之有德者也德盛而敎尊五谷时熟然后赏之以乐【汉志曰帝舜命防曰女典乐敎胄子直而温寛而栗刚而无虐简而无傲诗言志歌永言声依永律和声八音克谐又以外赏诸侯故闻其音而德和省其诗而志正论其数而法立是以荐之郊庙则鬼神飨作之朝廷则羣臣和立之学官则万民协听者无不虚已竦神説而承流是以海内徧知上德被服其风光辉日新化行迁善而不知所以然至于万物不天天地顺而嘉应降】○家语曰舜弹五之琴造南风之诗其诗曰南风之薫兮可以觧吾民之愠兮南风之时兮可以阜吾民之财兮
　　六载廵狩
　　书大传曰五载一廵狩羣后德让贡正声而九族具成【郑氏曰族当为奏言诸侯贡其正声而天子九奏之乐乃具成也】虽禽兽之声犹悉关于律【郑氏曰关犹入也】乐者人性之所自有也故圣王廵十有二州观其风俗习其性情因论十有二俗【郑氏曰今诗国风是也】定以六律五声八音七始着其素【郑氏曰五声宫啇角征羽也八音钟鼓笙磬埙箎柷敔琴也七始黄钟太蔟大吕南吕姑洗应钟防賔也歌声不应此则去之素犹始也履祥按此采诗作乐之始也】蔟以为八此八伯之事也【郑氏曰蔟犹聚也乐音众多聚之以为八也】分定于五此五岳之事也【五谓埙在北方鼓在东方之属】五音天音也八声天化也七始天统也【郑氏曰天所以理隂阳也】
　　七载作大唐之歌
　　书大传曰执事还归二年防然作大唐之歌【郑氏曰防犹灼也大唐之歌歌美尧之禅也】
　　九载三考黜陟幽明庶绩咸熈分北三苗
　　书曰三载考绩三考黜陟幽明庶绩咸熈分北三苗【唐孔氏曰考绩法明人皆自励故得众功皆广也分北三苗即是黜幽之事故于考绩之下言其流之分谓别之云北者言相背舜之黜陟善恶明也○古史曰三载考绩三考黜陟幽明庶绩咸熈惟三苗之遗民为恶不悛乃复分北处之以防其众○分北之者分其民顺化者与违命者犹后世部分夷狄为生户熟户也履祥按有苗始末説者不同愚尝综其实书之所称于前曰三苗于后曰有苗曰苗民书有异辞则事有不同矣盖其始部落不一总谓三苗説见尧纪当尧之时窜三苗于三危罪其渠魁也当舜之时分北三苗则削其地分其民别其部落离其党类于以黜陟亦以销其势也至其后徂征之时止曰有苗曰苗民而不复曰三苗云者盖已窜之后既分之余存者特其一种耳説者又谓分北之政在舜季年来格之后故系之舜典之末是又不然夫舜典之事初年之事也古者无事之世帝王有作其规模设施皆于其初年自是守之而天下治虽其间随时消息盖无几也舜自初年即政分命羣贤三考黜陟庶绩咸熈独三苗以罪分北则自余庶事可知矣故终之以陟方而余不屡书焉且于典曰庶绩咸熈分北三苗于谟曰各廸有功苗顽弗即工则分北之事为三考黜幽之典在众功咸熈之后无疑也非季年之事也且季年之事莫大于禅禹而典不书徂征亦不书何独于分苗而特书之然则典之所书止其初年之大政所以权舆五十年之治者也若征苗之事则荐禹之余如舜廵狩四岳肇州四罪之政不系之尧而系之舜者也不然来格之后彼既服矣又从而分北之所谓如追放豚既入其苙又从而招之而谓圣人为之乎】
　　十有四载帝作歌
　　帝庸作歌曰勑天之命惟时惟几乃歌曰股肱喜哉元首起哉百工熈哉臯陶拜手稽首飏言曰念哉率作兴事愼乃宪钦哉屡省乃成钦哉乃赓载歌曰元首明哉股肱良哉庶事康哉又歌曰元首丛脞哉股肱惰哉万事堕哉帝拜曰俞徃钦哉【蔡氏曰勑戒勑几事之防惟时者无时而不戒勑也惟几者无事而不戒勑也盖天命无常理乱安危相为倚伏顷刻谨畏之不存则怠荒之所自起毫髪几防之不察则祸患之所自生不可不戒也此舜将欲作歌而先述其所以歌之意也股肱臣也元首君也人臣乐于趋事赴功则人君之治为之兴起而百官之功皆广也拜手稽首者首至手又至地也大言而疾曰飏率总率也言人君当总率群臣以起事功又必谨其所守之法度屡数也兴事而数考其成则有课功覈实之效而无诞谩欺蔽之失两言钦哉者兴事考成二者皆所当深敬而不可忽也此臯陶将欲赓歌而先述其所以歌之意也赓续载成也丛脞烦碎也言君明则臣良而众事皆安所以劝之也君行臣职烦细碎则臣下懈怠不肯任事而万事堕废所以戒之也舜作歌而责难于臣臯陶赓歌而责难于君君臣之相责难者如此有虞之治兹所以为不可及也与】○虞夏传曰惟十有四祀帝乃雍而歌者重篇于时俊乂百工相和而歌卿云【郑氏曰卿当为庆天文志曰若烟非烟若云非云郁郁纷纷萧索轮囷是为庆云此和气也】帝乃偶之曰卿云烂兮礼缦缦兮日月光华旦复旦兮八伯咸进稽首曰明明尚天烂然星陈日月光华于一人帝乃载歌旋持衡【履祥按十有四载传叙其君臣之歌盛矣然莫大于勑天之歌而不言何也所谓雍而歌者重篇必有所歌之篇所谓帝乃载歌必有载歌之语意者明良之歌其在此时与今系之此年而以传附之】
　　十有五载帝载歌
　　虞夏传曰维十有五祀祀者贰尸日月有常星辰有行四时顺经万姓允诚于予论乐配天之灵迁于贤圣莫不咸听鼚乎鼓之轩乎舞之精华以竭褰裳去之于是乃八风修通卿云丛聚蟠龙贲信于其藏蛟鱼踊跃于其渊鼈咸出其穴【此歌汲冢竹书亦有之然误在伊尹祀桐宫之下考其辞非啇歌也岂説经者以伊尹祀先王有古夏先后鸟兽鱼鼈咸若之训故以系之与郑康成以为帝舜之歌宋书符瑞志亦谓当是时景星出房庆云兴帝乃载歌其辞若此是必它有考矣然愚玩其辞与其事以为登歌祀尧之诗不可考矣今具存之以俟知者○子王子曰宋书庆云之歌恐皆后人所托似不类赓歌气象岂有重华君臣观此云瑞而动色作歌以庆之者乎】
　　十有六载九叙惟歌
　　虞夏传曰维十有四祀云云还归二年【郑氏曰明十五年愚按当作十六年】而庙中茍有歌大化大训六府九原而夏道兴【原当作叙履祥按此九功之歌也大训大化其三事之歌与九功之歌旧矣禹言于帝比音而乐之以劝其民使之不倦至是而歌之庙也其后禹有天下盖常用之后世守之以为禹乐骚所谓啓九辨与九歌是也周官九德之歌九韶之舞以享人鬼盖兼用虞夏之乐而説者以九歌为韶乐误矣朱子曰九歌禹乐也所谓九德之歌也九韶舜乐也所谓九韶之舞是也瞽蒙掌九德之歌比于六诗意其辞详矣至战国时骚亦屡言之岂及见其遗音耶后世不传惜哉】
　　丁巳三十有二载帝命禹总师【据张氏纪年丁巳书荐禹于天此三十二载也而书曰朕宅帝位三十三载则自丧毕之年通数也】
　　粤若稽古大禹曰文命敷于四海只承于帝【朱子曰文命敷于四海即禹贡所谓东渐西被朔南曁声教讫于四海者也史臣言禹既已布其文教于四海矣于是陈其谟以敬承于舜如下文所云也文命史记以为禹名蘓氏曰以文命为禹名则敷于四海者为何事耶】曰后克艰厥后臣克艰厥臣政乃乂黎民敏德【朱子曰曰已下即禹只承于帝之言也孔子曰为君难为臣不易即此意也敏速也禹言君而不敢易其为君之道臣而不敢易其为臣之职夙夜祗惧各务尽其所当为者则其政事乃能修治而无邪慝下民自然观感速化于善而不容已矣】帝曰俞允若兹嘉言罔攸伏野无遗贤万邦咸寜稽于众舍已从人不虐无告不废困穷惟帝时克【朱子曰舜然禹之言以为信能如此则必有以广延众论悉致羣贤而天下之民咸被其泽无不得其所矣然非忘私顺理爱民好士之至无以及此而惟尧能之非常人所及也盖为谦辞以对而不敢自谓其必能舜之克艰于此亦可见矣无告指民困穷指士程子曰舍已从人最为难事已者我之所有虽痛舍之犹惧守已者固而从人者轻也】益曰都帝德广运乃圣乃神乃武乃文皇天眷命奄有四海为天下君【朱子曰广者大而无外运者行而不息大而能运则变化不测故自其大而化之而言则谓之圣自其圣而不可知而言则谓之神自其威之可畏而言则谓之武自其经纬政化而言则谓之文尧之初起不见于经传称其自唐侯特起为帝观益之言理或然也或曰舜之所为帝者尧也羣臣之言帝者舜也盖益因舜尊尧而遂美舜之德以劝之言不特尧能如此帝亦当然也今按此説固为有理但此语接连上句惟帝时克之下未应遽舍尧而誉舜又徒极称其美而不见劝勉规戒之意唐虞之际未遽有此防佞之风也依旧説賛尧为是此舜初年之谟所谓帝者皆述尧也】禹曰惠迪吉从逆凶惟影响【朱子曰惠从顺迪道也逆反道也惠迪从逆犹曰顺善从恶也禹言天道可畏吉凶之应于善恶犹影响之出于形声也以见不可不艰者以此而终上文之意履祥谓舜因禹克艰之谟而论尧之克艰益因舜论尧之时而推尧之德业盖舜明尧之心而益明尧之德禹因益言尧得天之效而推言感格之由则又以警舜也】益曰吁戒哉儆戒无虞罔失法度罔游于逸罔滛于乐任贤勿贰去邪勿疑疑谋勿成百志惟熙罔违道以干百姓之誉罔咈百姓以从已之欲无怠无荒四夷来王【无虞无可虑之时也无虞之时法度易弛逸乐易过故戒之疑谋勿成谓谋之未决者未可行凡事必已审决而后行也百志惟熙谓心之应事皆明而无所累也○益之言罔者五勿者三无者二皆儆戒之目也失度逸乐戒其修诸身者也贤邪谋疑戒其施诸朝廷者也违道从欲戒其施于百姓者也无怠无荒四夷来王戒其不倦以终之虽逹之夷狄可也干百姓誉与咈百姓二句相反湏是兼防戒其干誉则或至咈民戒其咈民则或至干誉要在道欲二字】禹曰于帝念哉德惟善政政在养民【此总言治之本原纲领也】水火金木土谷惟修正德利用厚生惟和九功惟叙九叙惟歌【水火金木土谷谓之六府正德利用厚生谓之三事此推言德政养民之目也所谓六府者府盖官府之府六府所以裁成天地之性遂万物之宜而致天下之利者也传称古者物有其官官修其方故有五行之官所谓木工火工金工水工土工是也其在唐虞岂非六府与礼记殷制天子之六府曰司土司木司水司草司器司货典司六职盖本有虞氏之旧制也土木水三司其名不易司草则谷府司货则金府司器则火府镕冶之事也郑氏谓在周则司土土均也司木山虞也司水川衡也司草稻人也司货卄人也然则其在有虞岂非司空朕虞后稷共工之职与或九官之外自有专司六府者与或当时六府以事而名不必专职与六府各修其职矣而政事之大有三焉教之以正其德通之以利其用节之以厚其生此三事所以同天下也故谓之和正德则厚典庸礼之事如司徒敷教伯夷降典后防典乐士制百姓皆是也利用即同律度量衡懋迁有无化居之事厚生则制用均节之事如老者衣帛食肉黎民不饥不寒三年耕必余一年之食以三十年之通虽有凶荒水旱民无菜色是也旧説三事既指人力之为而六府乃指五行自然之利如此则并为九功非类例矣纵曰修属人事可列为功然修与和对耳非正利厚三言之比也且行有五府有六土爰稼穑而离于上于义不通不若从礼记天子六府之説则六府以职言三事以事言而九功之説得矣六府之所掌三事之所运谓之九功皆有成绩功绪谓之九叙民乐其乐利其利沐其化而歌其事采而贡之上之人比而成章谓之九歌九歌也者太史公所谓沐浴膏泽而歌咏勤苦者也蘓氏谓其辞事若风之类其是与】戒之用休董之用威劝之以九歌俾勿壊【自水土既平以来六府之修三事之和久矣和豫之世人情易绥庶事易弛故禹于此论德政养民之事必戒之用休谓时戒喻之而使之休休者知乐业安常之为美也必董之用威威古文作畏谓时董督之而使之畏畏者知废事失常之为恶也必劝之以九歌九歌者以其昔日之歌恊之律吕播之声音用之乡人邦国以及闾巷莫不歌之使民乐而不忘思而不贰勤而不倦焉此德政养民无穷之治也蘓氏谓九歌若豳风之类愚谓如此则周官吹豳诗以乐田畯吹豳颂以息老物亦劝民九歌之遗意与】帝曰俞地平天成六府三事允治万世永頼时乃功【朱子谓舜因禹言养民之政而推其平水土之功以美之也】帝曰格汝禹朕宅帝位三十有三载耋期倦于勤汝惟不怠总朕师【朱子曰九十曰耋百年曰期舜至是年已九十三矣总率也舜自言既老血气已衰故倦于勤劳之事汝当勉力不怠而总率我众也盖命之摄位之事尧命舜曰陟帝位舜命禹曰总朕师者盖尧欲使舜眞宅帝位舜让弗嗣后惟居摄亦若是而已】禹曰朕德罔克民不依臯陶迈种德德乃降黎民懐之帝念哉念兹在兹释兹在兹名言兹在兹允出兹在兹惟帝念功【虞廷大臣德之相似者禹臯耳故禹于命摄之时所逊惟臯禹惧帝舜惟见已之功而不见臯之为功也故勉帝以念念兹在兹释兹在兹者谓念之也熟则虽舍之而不可易名言兹在兹允出兹在兹者谓言之也熟则虽外之而不可违禹以帝与已而不与臯或者言念之或遗而不见臯之功与如见臯之为功则自有不可舍臯而它与者此禹必欲逊臯之辞也一説我念臯陶固在臯陶舍之不念亦在臯陶名之于言固在臯陶允出于心亦在臯陶亦通但与上下句帝念不相应尔】帝曰臯陶惟兹臣庻罔或干予正汝作士明于五刑以弼五教期于予治刑期于无刑民协于中时乃功懋哉【禹恐帝舜不念臯之功故反覆以念功勉之帝固未尝不深知臯之功也故因禹言以推明臯之功焉大抵臯之知见宻于禹而禹之劳绩着于臯禹之功天下所共知而臯之为功非舜禹不知也然帝虽不聼禹之逊而亦不遗臯之美虽美臯陶之功而不为逊位之辞观于此而圣人公平正大之心又可见矣】臯陶曰帝德罔愆临下以简御众以寛罚弗及嗣赏延于世宥过无大刑故无小罪疑惟轻功疑惟重与其杀不辜寜失不经好生之德洽于民心兹用不犯于有司帝曰俾予从欲以治四方风动惟乃之休【舜方推美臯陶之功臯则归美于帝舜之德而帝复以美臯焉君臣有功更相归美此固虞廷之盛然君臣之体相湏以成实有不可相无者故其成功之交相归美也】帝曰来禹降水儆予成允成功惟汝贤【降孟子作洚洚水者洪水也成允成功者成实成之功也朱子曰允信也奏言而能践其言试功而能有其功】克勤于邦克俭于家不自满假惟汝贤【上惟汝贤美其功也此惟汝贤美其心也有是心能有是功者鲜矣有是功而又有是心抑尤鲜也】汝惟不矜天下莫与汝争能汝惟不伐天下莫与汝争功【矜者自大伐者加人不矜不伐禹之所以为大】予懋乃德嘉乃丕绩天之厯数在汝躬汝终陟元后【朱子曰厯数者帝王相继之次第犹岁时气节之先后汝有盛德大功固知厯数当归于汝汝终当升此大君之位不可辞也是时舜方命禹以居摄未即天位故以终陟言也】人心惟危道心惟防惟精惟一允执厥中【尧之授舜曰允执其中此授之以治天下之则也一人之治天下惟在于持此无过不及之则以裁天下之事使之各得而已尔舜之授禹也而益之以三言则又授之执中之则也天地一理运而为隂阳五行之气其化生斯人也气以成形而理亦赋焉而心者则理气之防而知觉焉者也人心者知觉之生乎气如耳目鼻口四肢与凡攻取之欲是也道心者知觉之生乎理如恻隐羞恶辞让是非之端盖管乎耳目鼻口四肢者也生乎气者固亦理之所有而易流于欲故危原乎理者摄乎气之中而不充则晦故防先言人心而后言道心盖道心之所以防亦以人心之危有以防之也精则察此念之发为人心为道心也一则守道心之正而不贰也如此则自吾心而逹之天下凡所云为皆有以得其中矣中即道之用也○朱子曰心之虚灵知觉一而已矣而以为有人心道心之异者则以其或生于形气之私或原于性命之正而所以为知觉者不同是以或危殆而不安或防眇而难见耳人莫不有是形故虽上智不能无人心亦莫不有是性故虽下愚不能无道心二者杂于方寸之间而不知所以治之则危者愈危防者愈防而天理之公卒无以胜人欲之私矣精则择夫二者之间而不杂也一则守其本心之正而不离也从事于斯无少间断必使道心常为一身之主而人心每听命焉则危者安防者着而动静云为自无过不及之差矣夫尧舜禹天下之大圣也以天下相传天下之大事也以天下之大圣行天下之大事而其授受之际丁寜告戒不过如此则天下之理岂有加于此哉】无稽之言勿听弗询之谋勿庸【言人之言也无考于实者勿听谋已之计也不询于众者勿庸旧説谋亦人谋犹史所谓以一人之言而进退之者】可爱非君可畏非民众非元后何戴后非众罔与守邦钦哉愼乃有位敬修其可愿四海困穷天禄永终惟口出好兴戎朕言不再禹曰枚卜功臣惟吉之从帝曰禹官占惟先蔽志昆命于元龟朕志先定询谋佥同鬼神其依龟筮协从卜不习吉禹拜稽首固辞帝曰毋惟汝谐【蔽断也昆后也】
　　三十有三载正月朔旦禹受命于神宗率百官若帝之初
　　【履祥按礼称有虞氏宗尧则神宗尧庙也古史称舜之子孙乃更郊尧而宗舜此説非也当是禹郊尧而宗舜尔三圣揖逊以天下相传祀以为宗以有天下之大统也自夏后氏子孙继世以有天下啇周征伐以有天下固异于是而诸儒之説亦始胶矣】
　　帝命禹叙洪范九畴
　　箕子曰我闻在昔鲧陻洪水汨陈其五行帝乃震怒不畀洪范九畴彛伦攸斁鲧则殛死禹乃嗣兴天乃锡禹洪范九畴彛伦攸叙初一【朱子曰此读也全读则是以一二为次第不见洛书本文又不见圣人法象之义故后人至以此章总为洛书本文者皆为句读不明也下皆仿此】曰五行次二曰敬用五事次三曰农用八政次四曰协用五纪次五曰建用皇极次六曰乂用三德次七曰明用稽疑次八曰念用庶徴次九曰向用五福威用六极○书大传曰维王后元祀【郑氏曰王谓禹也禹始居摄为君之年也履祥按古者数年自人君即位为元亦有因事起年者元年即一年首年云尔非有它大义也时帝舜为天子三十三年禹摄其事而此称元祀者谓摄政之一年尔自説春秋者始以改元为莫大之事于是后世之论胶矣】帝令大禹歩于上帝【使禹推天道也】禹乃共辟厥德受帝休令爰用五事建用王极【郑氏曰初禹治水得神龟负文于洛于以尽得天人隂阳之用至是奉帝命而陈之也履祥按此叙九畴也禹始摄天下之政故帝令其以所得洛书推为治天下之纲目也王皇义通九畴之数以皇极为中而九畴之用以五事为始盖皇之建极本诸身也故九畴以此二畴为要然而汉伏生等传失其眞其后遂专言灾祥休咎之证其亦范之一用与铢分户析各指事应则失之拘矣】○易大传曰洛出书圣人则之○孔安国曰洛书者禹治水时神龟负文列于背有数自一至九禹遂因而第之【刘歆曰禹治洪水锡洛书而陈之九畴是也】○关子明曰洛书之文九前一后三左七右四前左二前右八后左六后右○朱子曰凡数之始一隂一阳而已矣阳之象圆圆者径一而围三隂之象方方者径一而围四围三者以一为一故参其一阳而为三围四者以二为一故两其一隂而为二是所谓参天两地者也三二之合则为五矣此图书之数所以皆以五为中也洛书以五竒数统四偶数而各居其所盖主于阳以统隂而肇其变数之用也一三七九各居其五象本方之外而二四六八者各因其类以附于竒数之侧盖正者为君侧者为臣有条而不紊也洛书主变故极于九而其位与实皆竒赢而偶乏虚其中也然后隂阳之数均其阳数则首北次东次中次西次南其隂数则首西南次东南次西北次东北也合而言之则首北次西南次东次东南次中次西北次西次东北而究于南也其运行则水克火火克金金克木木克土右旋一周而土复克水也【一六水也二七火也四九金也三八木也五土也】纵横十五而七八九六迭为消长虚五分十而一含九二含八三含七四含六则参伍错综无适而不遇其合焉此变化无穷之所以为妙也
　　【履祥按洛出书而禹则之叙为九畴畴之取义者三焉一曰并义子王子曰洛书河图相表里故一六二七三八四九皆并位于是九畴之义相比而应一与六相并也系五行于一而系三德于六以天赋之气有生克清浊之殊则人囿于质有刚柔善恶之异也二与七相并也系五事于二而系稽疑于七见于事者有得有失则验于占者有吉有凶也四与九相并也系五纪于四而福极于九运于天者有经纬离合之不齐则赋于人者有五福六极之或异也三与八相并也系八政于三庻徴于八施于政者有善有恶则感于天者有变有常也二曰对义子王子曰一与九相对也系五行于一福极于九天之所赋有善恶厚薄则人之所禀有五福六极也二与六相对也系五事于二三德于六人身皆有当然之则本然之性也刚柔善恶之不同则气质之性也四与八相对也系五纪于四庻徴于八五纪者天道之常经庶徴者天道之变化也三与七相对也系八政于三稽疑于七政有得有失则稽有吉有凶也箕子所陈五事庶徴相为感应则二与八又相对取义也四六亦然箕子盖举一隅以见义也今三纵而一衡而取义亦粲然矣三曰次第夫洛书之数连比对待纵横错综然而履一则本之所以始戴九则表之所以终中五则上下左右错综回环而枢纽斡运于中也是亦自然之序故圣人亦因而次第之系五行于一以见化生人物之始也五行化生万物人得其秀最灵而五行之在人者为五事故五事次之于二焉五性感动而善恶分万事出矣而所以治之者其政有八故八政次之于三焉人事既繁庶政具举因时作事则有天时之纪焉故五纪次之于四五行五事八政五纪天人之事备矣圣人成位乎其中立人极焉故皇极次之于五皇极者固所以顺五行敬五事出八政賛五纪者以一人立极为天下之标凖其所以化民成俗因其气习而治教之者则有三德焉故三德次之于六以一人而天下之标凖攸系至不轻也其中否吉凶小则质之神明故稽疑次之于七大则騐之于天地而五气四时之运其休其咎有不可掩者矣故庶徴次之于八抑是理也君子修之吉小人悖之凶五福六极各以类应圣人又即以劝惩斯世焉盖体天治人之用尽矣故次之于九终焉箕子陈洪范独以次言之盖独陈其辞不可以无叙也至于五事敬又哲谋圣而騐诸庶徴则于对义固举一隅矣或曰河图之位圆圆者天也洛书之位方方者地也自一而次数之句连错综以至于九句连错综者地道之所以固也洛书之数其用深广圣人叙畴于此未始数数言也然后世或以推灾异或以拟易占八阵太乙遁甲下至隂阳家者流以推八卦九宫八门黒白向背吉凶亦各得其末流之一节与抑天地自然之数周乎万物固有所不能外也】
　　复九州
　　经世歴日禹受命于神宗正天下水土分九州九山九川九泽【按此年禹以十二州仍为九州此气数邵子系之丁巳其必有攷也】
　　三十有五载咨禹征有苗
　　大禹谟曰帝曰咨禹惟时有苗弗率汝徂征禹乃防群后誓于师曰济济有众咸听朕命蠢兹有苗昬迷不恭侮慢自贤反道败德君子在野小人在位民弃不保天降之咎肆予以尔众士奉辞伐罪尔尚一乃心力其克有勲【世之言有苗者多谓其负险阻抗衡中夏若后世荆楚之为观舜禹吕刑之辞不过以其弗率反道贤否易置弃民虐刑耳初不为其抗衡而征之也于此见圣人之征伐其究以为民耳】三旬苗民逆命【禹之徂征也不必直其穴也奉辞以临之警其悔悟耳苗之逆命也不必发兵拒守也不从辞命未知悔悟耳三旬而未奉令益犹欲其久而自悟故賛禹班师也圣人征代之师于此可见矣】益賛于禹曰惟德动天无远弗届满招损谦受益时乃天道帝初于歴山徃于田日号泣于旻天于父母负罪引慝只载见瞽瞍防防齐栗瞽亦允若至諴感神矧兹有苗【苗民之逆命也非舜禹德有未至亦非行之或满也而益云然者古者圣贤行有不得反求诸已大率如此夫以苗之顽至于临之兵又至于兵不可惧亦极矣岂必果进师以灭之哉又谦以处之又反求其所谓德而已矣以帝舜之事父岂有不至而不得于父帝亦惟自负罪引慝而终能防豫故凡自反诚切者终必有格又至諴之道可以感神而况有苗乎】禹拜昌言曰俞班师振旅帝乃诞敷文德舞干羽于两阶七旬有苗格【诞敷文德大敷其文命德教使敎化新明于诸侯交畅旁通谓之诞敷不必施之有苗也舞干羽者示之以礼乐也干武舞羽文舞盖示反武敷文之意两阶賔阶主阶盖舞之羣臣羣后朝防觐享之地也古人无文字书册之烦凡衣服物象器用礼乐之具皆所以示意向而明敎化也】○路史曰于是命禹行天子之事三载厘苗弗恭命禹征之○淮南子曰夫能理三苗朝羽民从祼国纳肃愼未发号施令而移风易俗者其唯心行者乎法度刑罚何足以致之也
　　【履祥按舜之摄也觐诸侯廵四岳行天子之事也不闻尧复命之也禹之摄也徂征之师帝犹命之而传记亦有舜南廵之説是征伐廵狩禹不专也岂尧舜之事不详见于经计舜每事亦必禀命与抑尧之命舜也曰陟帝位舜之命禹也曰总朕师终陟帝位云尔其摄复有不同与】
　　甲子三十有九载
　　邵子皇极经世以运经世之二经元之甲一经防之午七经运之甲一百八十一经世之子二千一百六十一甲子夏王禹八年○祝氏曰唐虞当第六防之终元经防之运卦在防之世同人上爻变而为革则天运推移矣当数之交尧舜知天之歴数以天下与贤茍非二圣之大德安能保灾度难洪水滔天非小沴也四凶稔恶非细故也惟尧舜能平定之故曰巍巍乎有天下而不与焉是年运之甲大畜节世之子大畜节年之甲子损节
　　癸酉四十有八载帝陟方乃死【书称五十载盖自尧萌之后通数也】
　　书曰舜生三十征庸三十在位五十载陟方乃死【言舜生三十而登庸又三十年而在位又五十年乃崩言其年数耳非是号也陟方犹言升遐也韩子曰竹书纪年帝王之没皆曰陟陟升也谓升天也朱子曰方犹云徂乎方之方陟方乃死犹言殂落而死也】○史记曰南廵狩崩于苍梧之野葬于江南九疑是为零陵【皇览曰舜冡在零陵营浦县其山九溪皆相似故曰九疑传曰舜葬苍梧象为之耕】○礼记曰舜葬苍梧之野盖二妃未之从也【西汉刘向传舜葬苍梧二妃不从东汉书引礼记作二妃今本曰三妃者误也韩子曰尧之长女娥皇为舜正妃故曰君其二女女英自宜降曰夫人也故九歌辞谓娥皇为君谓女英为帝子各以其盛者推言之也礼有小君明其正自得称君也】○大纪曰记称舜葬苍梧刘道原以为舜廵狩南裔徃而不返者欲兆庻专意戴禹也夫舜本以耄期倦于勤使禹摄政使远廵荒外而死是与经意相反也舜之授禹以天下者本乎民心与天意尔使禹有天命舜虽不死于荒外何病于禹使禹无天命舜虽死于荒外岂能有益于禹哉此记者谬误道原习而未之察也
　　【履祥按淮汉以北上自伏羲下至近代帝王之墓尚皆可考独舜冡不见于此而苍梧去都最逺重以三苗之乱歴舜禹始克平之故舜禹于南方之化盖数数然也是以舜至苍梧今南方之地多其遗迹而禹亦有防稽之防死亦葬焉圣人以天下为家不可以逺近论也】
　　甲戍四十有九载
　　乙亥五十载禹避于阳城
　　孟子曰舜崩三年之丧毕禹避舜之子于阳城天下诸侯朝觐讼狱讴歌者不之舜之子而之禹○路史曰女防生义均及季厘义均封商今商之商洛有尧女墓武闗西北百有二十里商城是也禹封其子于虞季厘封于缗其后为夏桀所克舜庻子七人圭胡负遂庐蒲卫甄潘饶番邹息有何母辕余姚上虞濮阳余虞西虞亡锡巴陵衡山长沙皆其裔也夏有箕伯箕伯之后箕子
　　【履祥按丹朱之不肖舜之子亦不肖然均之失德不见于经传盖德不若舜禹耳有禹则舜不以天下私均也舜处其子于啇而禹复封之虞古史谓服其服礼乐如之客见天子而不臣然古史又谓舜宗祀尧至舜之子孙则更郊尧而宗舜此据国语及韦昭之説也舜郊喾宗尧则禹固当郊尧而宗舜矣而乃以尧舜之祀归之舜之子孙顾自郊鲧焉何也曰此夏之末造也夫三圣以天下为公则皆承其祀三王之子孙以天下为家则各祖其祖舜之宗尧禹之宗舜一也舜之郊喾禹之郊尧亦一也其郊鲧也则夏之末造也祀夏配天其诸始于少康乎于是郊尧宗舜则属之虞思之国矣孔子曰杞之郊也禹也宋之郊也契也盖啇周存二代之后犹尊贤也尊贤则郊禹矣而郊禹则虞郊舜而唐郊尧皆天子之事守也】


　　御批资治通鉴纲目前编卷二
　　钦定四库全书
　　御批资治通鉴纲目前编卷三
　　夏后氏大禹【史记作帝禹】
　　丙子元嵗春正月
　　夏小正曰【夏小正夏时之书见大戴礼戴德作传与正文合为一篇朱子仪礼别出之】春正月啓蛰【愚按今二月始惊蛰而汉始以惊蛰为正月中月令孟春蛰虫始振岂古者阳气特盛啓蛰独早与国语谓阳瘅愤盈土气震发则蛰虫之动固宜然啓者始振之谓非出蛰也】鴈北乡【月令鸿鴈来传曰鴈以北方为居生且长焉】雉震呴【震振也呴鸣也书曰越有呴雉盖其音云】鱼陟负冰【月令鱼上冰是也鱼冬则气在腴故降春则气在背故升负冰者春冰薄鱼既升背若负之也】农纬厥耒【戴氏曰纬束也愚按古者立春先时命农大夫咸劝农用耒田器也】初嵗祭耒【祭始为耒耜之人也】始用畅【闗浍本作畼旧注音韔按畅木生也训达作畅为是戴氏曰畅也者终嵗之用祭也愚按古者先立春王将耕籍则鬰人荐鬯王祼鬯鬯之言畅也祭耒而用鬯也】囿有见韭【韭阳菜春有之见露也】时有俊风【戴氏曰俊者大也大风南风也合冰必于南风解冰必于南风生必于南风收必于南风故大之也】寒日涤冻涂【日涤冻解而为涂泥也】田防出【戴氏曰嗛防也按尔雅疏颊能藏食者】农率均田【率相率也均月令所谓皆修封疆审端径遂夏后氏一夫受田五十亩均田所以修其疆畔分其遂亩不相侵越同頼利泽也】獭祭鱼【月令同】鹰则为鸠【月令】
　　【仲春鹰化为鸠此在正月按月令鹰化在雨水之后汉始以雨水为二月节盖因秦之旧故吕不韦以鹰化系之仲春耳】农及雪泽【雪泽犹冻解也及传所谓汲汲也及此冻解便往治田农书曰土长冐橛陈根可防耕者急发是也】初服于公田【戴氏曰言先服公田而后服其私田也愚谓孟子曰诗云雨我公田遂及我私由此观之虽周亦助也夏小正曰初服于公田由此观之虽夏亦助也】采芸【杂礼图云芸蒿也叶似邪蒿香美可食】鞠则见【戴氏曰星名也按天文书不见鞠星是时初昬参中则晨见者危室诸星耳古鞠菊通用盖谓菊始苖故九月曰荣鞠则菊华也】初昬参中斗柄县在下【是时初昬则日当在室壁之间与月令不相异也】桺梯【桺始绽如梯也】梅杏杝桃则华【戴氏曰杝桃山桃也】薃【戴氏曰薃莎也其实也郑氏曰莎草也愚按尔雅薃候莎其实薃即莎又广雅莎地毛也】鸡桴粥【戴氏曰桴妪伏也粥养也】二月往耰黍【耰覆种也耰当作种】襌【戴氏曰单也读属上愚谓二月渐暖耰黍者可单衣也】初俊羔助厥母粥【戴氏曰粥者养也言大羔能食草木而不食于母也】绥多女士【闗本作縘戴氏曰绥安也冠子取妇之时也愚按周礼防男女即此也女有家士有室所以安之也】丁亥万用入学【万舞也此月令所谓上丁命乐正习舞释菜也二月不必皆有丁亥岂以是月释菜卜日以干取丁或以支取亥与】祭鲔【戴氏曰祭不必记记鲔何也鲔之至有时美物也鲔者鱼之先至者也而其至有时谨记其时也按此所谓春献王鲔者也吕令季春荐鲔】荣堇【郭璞尔雅注曰堇葵叶似桺子如米汋食之滑者本草唐本德云此菜野生非人所种俗谓之堇菜荣华也】采蘩【尔雅蘩皤蒿即白蒿也或曰蘩所以生蚕】昆小虫抵蚳【蚔螘卵也按尔雅注疏嵦子在卵者名蚳然此云昆及小虫之微大扺皆卵属也】来降燕乃睇【戴氏曰莫能见其始出也故曰来降睇眄也视可为室者也按此吕令所谓鸟至也】剥鱓【大戴礼作曰以为鼓也】有鸣鸧鹒【黄鹂也】荣芸【芸至是华也】时有见稊始收【愚按尔雅疏稊一名苵防稗之草以其秽苗故其始生即收割也】三月参则伏【至此参初昬而西没也唐开元厯推夏时季春日在昴十一度去参距星十八度故曰三月参则伏】摄桑【戴氏曰摄而记之急桑也】萎杨【旧注萎作苑戴氏曰杨则花】防羊【戴氏曰或曰防羝也】【音斛】则鸣【尔雅曰天蝼注蝼蛄也】颁冰【戴氏曰分冰以授大夫也愚按月令仲春开冰而夏用三月苏氏曰古者藏冰发冰以节阳气之盛夫阳气之在天地譬犹火之着于物也故常有以解之十二月阳气蕴伏锢而未发其盛在下则纳冰于地中至于二月四阳作蛰虫起阳始用事则始啓冰而庙荐之至于四月阳气毕连隂气将絶则冰于是大发食肉之禄老病防浴冰无不及是以冬无愆阳夏无伏隂春无凄风秋无苦雨雷出不震无灾霜雹厉疾不降民无夭札也】采识【戴氏曰识草也愚按识当作蘵尔雅蘵黄蒢注蘵草叶似酸浆花小而白中心黄江东以作葅食】妾子始蚕【戴氏曰先妾而后子事有渐也言自卑事者始也】执养宫事【此句连上文言蚕事也】祈麦实越有小旱【所以祈麦实者恐或有小旱也正月于农事三月于蚕麦言之不厌其详】田防化为鴽【戴氏曰鴽鹌也】拂桐芭【戴氏曰或曰言桐芭始生貌拂拂然也按吕令桐始华】鸣鸠○夏四月昴则见【是时日在毕觜之间故旦昴则先见】初昬南门正【其时立夏日在井四度昬角中南门右星入角距西五度其左星入角距东六度故曰四月初昬南门正】鸣蚻【按尔雅如蝉而小有文者谓之蜻蜻蝉小者谓之麦蚻戴氏曰蚻者宁县也鸣而后知之故先鸣而后蚻】囿有见杏鸣蜮【戴氏曰屈造之属】王萯莠【按吕令注当作负秀王萯即王本草陶注云即今土也萯房九反】取荼莠【荼苦菜也尔雅疏云苦菜叶似苦苣而细断之有白汁愚按即今苦荬也莠当作秀即吕令苦菜秀】幽【戴莠幽为句】越有大旱【此上必有阙文】执陟攻驹【执者离之去毋陟者升之君也攻驹者教之服车】五月参则见【日在井鬼旦则参见】浮游有殷【蜉蝣也殷众盛也一名渠畧陆云似甲虫有角大如指长三四寸甲下有趐能飞夏月隂时地中出今人烧炙噉之美如蝉也樊光谓粪中蝎虫随隂两时为之朝生夕死】鴂则鸣【离骚恐鹈鴂之先鸣兮使夫百草为之不芳盖五月一隂生则鴂鸣乃百草不芳之候也】时有养日【戴氏曰养长也】乃衣【旧注作乃衣衣试新衣也】良蜩鸣【按尔雅当作蜋蜩五彩具者也】匽之兴五日翕望乃伏【戴氏曰不知其生之时故曰兴伏云者不知其死也】啓灌蓝蓼【啓灌者取其汁也蓝可以染者五月取以为淀蓼草名取以为麯】鸠为鹰唐蜩鸣【按尔雅当作螗蜩螗蜩者匽陆玑云唐一名蝘虭字林虭作嘹愚按良蜩者蝉声清长者也唐蜩则今嘹也】初昬大火中【心星也今则亢中矣】种黍菽穈【前二月耰黍当作种黍此种当作耰菽豆也穈赤梁粟今陕西人作麻是也】煑梅【戴氏曰为豆实也愚按书曰若作和羮尔惟盐梅古者饮食之用盐梅犹今之必用醋也】蓄兰【为沐浴及佩也即今泽兰俗名厌草香可辟邪亦可为药】颁马【分夫妇之驹一曰分大夫卿之驹也】六月初昬斗柄正在上煑桃【以为豆实】鹰始摰【始攫也】秋七月莠雚苇【莠读为秀】狸子肇肆【戴氏曰肆遂也始遂也或曰肆杀也按字林狸伏兽盖至此时而始肆也】湟潦生苹【苹一名蓱大者名苹郭氏曰水中浮萍江东谓之薸】爽死【未详戴氏曰爽犹疏也】苹莠【苹亦有华者即苹也】汉案戸【汉天河也起箕尾间分两道其一道贯箕星之边案户者直戸也古者戸皆南向则是时初昬天汉直南也】寒蝉鸣【戴氏曰蝭也按尔雅疏寒蜩也即蜺也一名寒螀似蝉而小青赤色者也】初昬织女正东乡【织女二星】时有霖雨【夏小正四月越有大旱而霖雨在七月庄子亦有秋水时至之説今则霖在四五月吕令溽暑在季夏今则在仲夏盖古今风气不同而南北风土亦异凡书传所载于今不同者于此可以类推】灌荼【荼雚苇之莠也为蒋楮之也　未莠为菼苇未莠为芦大戴礼莠作秀】斗柄县在下则旦八月剥校【戴氏曰黒也校若绿色然妇人未嫁者衣之】剥枣防零【枣栗熟也】丹鸟羞白鸟【戴氏曰丹鸟者为丹良也白鸟者为蚊蚋也其谓之鸟者重其养也有翼为鸟羞也者不尽食也按吕令止曰羣鸟养羞与此不同阙疑当考】辰则伏【大火初昬而没也】鹿人从【鹿人者古山虞掌兽之官从从禽也谓始从禽也】鴽为防参中则旦【当作参见】九月纳火【古者三月大辰旦见故出火八月辰伏故九月纳火】遰鸿鴈【遰音逓去也】主夫出火【夫当作火古者季春出火所以焚莱于是民之用火于田野者不禁季秋虽内大然而火之用有不可废者如昆虫既蛰而以火田之类于是主火度其用而出之民不得擅其用而不禁也】陟鸟蛰【古人重鸟当其至而祠之故其来也书降其去也书陟皆贵之也蛰者鸟去则多蛰于岛岸间土穴中沈存中笔谈尝载其事】熊罴豹貉鼬鼪则穴【此周官所谓蛰兽也】荣鞠【吕令鞠有黄华是也】树麦王始裘雀入于海为蛤【蚌属】冬十月豺祭兽【吕令在季冬古人豺祭兽然后田猎盖古人于禽兽每有不忍杀之意惟天地肃杀之时豺兽自相食故此时取之以为干豆賔客之用】初昬南门见黒鸟浴【戴氏曰乌也浴者飞乍髙乍下也】时有养夜雉入于淮为蜃【大蛤也】织女正北乡则旦十有一月王狩【冬猎谓之狩】陈筋革【弓甲器用之备也】啬人不从【戴氏曰不从者弗行于时月也】陨麋角【夏至鹿角解冬至麋角解】十有二月鸣弋【按当作鸢今雪霁霜风之晨则鸢鸣一说鸣弋犹言鸣弋者以生丝系矢而射谓猎禽也】驹贲【戴氏曰驹螘也贲走于地中也愚按螘方言齐鲁之间谓之蚼蟓西南梁益之间谓之驹】纳卵蒜【戴氏曰卵蒜者本如卵者地纳者纳之君也愚按纳者収藏之】虞人入梁陨麋角【上文重】○论语曰顔渊问为邦子曰行夏之时朱子曰夏时谓以斗柄初昬建寅之月为嵗首也天开于子地辟于丑人生于寅故斗柄建此三辰之月皆可以为嵗首而三代迭用之夏以寅为人正商以丑为地正周以子为天正也然时以作事则嵗月自当以人为纪故孔子尝曰吾得夏时焉而説者以为谓夏小正之属盖取其时之正与其令之善而于此又以告顔子也○县子问子思曰顔回问为邦夫子曰行夏之时若时殷周异政为非乎子思曰夏数得天尧舜之所同也殷周征伐革命以应乎天因改正朔若云天时之改尔故不相因也夫受禅于人者则袭其统受命于天者则革之以神其事如天道之变然也三统之义夏得其正是以夫子云○晋董巴曰昔伏羲始造八卦作三画以象二十四气黄帝因之初作调歴歴代十一更年五千凡有七歴颛帝以今之孟春正月为元其时正月朔旦立春五星防于天歴营室也冰冻始泮蛰虫始发鸡始三号天曰作时地曰作昌人曰作乐鸟兽万物莫不应和故颛帝圣人为歴宗也汤作殷歴弗复以正月朔旦立春为节更以十一月朔旦冬至为元首下至周鲁及汉皆从其节据正四时夏为得天以承尧舜从颛帝故也礼记大戴曰虞夏之歴建正于孟春此之谓也○唐大衍歴议曰夏小正虽颇疎简失传乃羲和遗迹何承天循大戴之説复用夏正更以正月甲子夜半合朔水为上元进乖夏厯退非周正故近代推月令小正者皆不与古合开元厯推夏时立春日在营室之末昬东井二度中古歴以参右肩为距方当南正故小正曰正月初昬斗杓悬在下魁枕参首所以着参中也季春在昴十一度半去参距星十八度故曰三月参则伏立夏日在井四度昬角中南门右星入角距西五度其左星入角距东六度故曰四月初昬南门正昴则见五月节日在舆鬼一度半参去日道最逺以浑仪度之参体始见其肩股犹在浊中房星正中故曰五月参则见初昬大火中八月参中则曙失传也辰伏则参见非中也十月初昬南门见亦失传也定星方中则南门伏非昬见也
　　【履祥按孔子曰我欲观夏道是故之杞而不足证也吾得夏时焉学者多传夏小正云小正者其纪候之书谓之小则固非其大者也岂亦夏时之一端与圣人得之以説夏礼则必有大于此者单子曰夏令曰九月除道十月成梁其时儆曰收而塲功偫而畚梮营室之中土功其始火之初见期于司里然则举一端而推所谓夏时者当必有制度教条之详不可得而闻矣】
　　即位防诸侯于涂山【涂山在今濠州苏氏曰有禹防村】
　　稽古录禹即天子位防诸侯于涂山执玉帛者万国【履祥按玉帛万国之説本鲁诸君子而杂见于传记朱子王制篇亦取焉夫涂山今濠夀盖淮江之间非中土也禹何以防万国于此意者东南之诸侯与古者万国毕朝于都天子巡狩则其方之诸侯各朝于方岳惟东南诸侯西至衡岳北至泰岳道里为逺故禹总为涂山之防其后又东南而为防稽之防也涂山万国之传或者史传之侈辞与】
　　大纪曰为铭于簨簴曰告寡人以道者击鼓以义者击钟以事者振铎以忧者击磬以狱者挥鼗【事见鬻子又淮南子加详于此外纪同】
　　二嵗臯陶薨
　　史记曰帝禹立而举臯陶荐之且授政焉而臯陶卒封臯陶之后于英六或在许而后举益任之政【臯陶尧舜已有封此或毕封其支庶】○路史曰臯陶乃少昊之后四世而庭坚则高阳氏之子六乃臯陶之后别有舒蓼宣八年始灭初陶渔于雷泽虞帝求旃以为士师造律执中封于臯为臯陶臯之子封为姓又有孙恩成恩成其后世为理以命族至纣时理征为翼肄中呉伯弗合以死取契和氏逋难伊虚爲李氏其后世为伯阳父【管子曰后土掌北方故使为李注李狱官也则李理字通此云理避难为李也】
　　荐益于天
　　孟子曰禹荐益于天七年
　　【履祥按尧荐舜舜荐禹皆其末年禹即位才一年耳何以即荐益也世称禹年百嵗盖于是年九十有四矣然三圣授受事体不同尧之荐舜摄也舜之荐禹总百官也禹之荐益相之也】
　　三嵗考功
　　呉越春秋曰禹哀民不得已即天子之位三载考功礼记曰禹立三年百姓以仁遂焉
　　五嵗巡狩
　　呉越春秋曰五嵗政定周行天下○东汉书陈蕃传曰昔禹巡狩苍梧见市杀人下车而哭之曰万方有罪在予一人○外纪曰禹见罪人下车问而泣之左右曰罪人不顺道君王为何痛之禹曰尧舜之人皆以尧舜之心为心寡人为君百姓各自以其心为心是以痛之
　　八嵗巡江南戮防风氏崩于防稽
　　国语曰呉伐越堕防稽获骨焉节专车呉子使来聘且问之仲尼曰无以吾命賔发币于大夫及仲尼仲尼爵之既彻俎而宴客执骨而问曰敢问骨何为大仲尼曰丘闻之昔禹致羣神于防稽之山【羣神谓主山川之君】防风氏后至禹杀而戮之其骨节专车此为大矣客曰敢问谁守为神仲尼曰山川之灵足以纪纲天下者其守为神社稷之守者为公侯皆属于王者客曰防风何守也仲尼曰汪芒氏之君也【一作注芒】守封隅之山者也【封隅山在今湖州武康县】为漆姓在虞夏商为汪芒氏于周为长狄今为大人【经世以戮防风氏系初年与国语不合】○太史公曰禹防诸侯江南计功而崩因葬焉命曰防稽防稽者防计也○越外传曰禹始也到大越上茅山大防计爵有德封有功更名茅山曰防稽及其王也巡狩大越见耆老约诗书审铨衡平斗斛因病死亡葬防稽苇椁桐棺穿圹七尺上无泻泄下无邸水坛髙三尺土阶三等延袤一亩又曰越之先君无余乃禹之世别封于越以守禹冡【又见少康纪】
　　甲申后啓元嵗
　　【履祥按三代以来嗣君皆逾年而称元与尧舜禹之间不同故胡氏大纪于甲申书元载今从之或曰是时三年之防未毕益未有箕山之避啓未膺朝觐讼狱之归宜未王也何以称为元年是不然古者称元无大意义特以其君天下之始计年耳况益之相禹异于禹之相舜禹之相舜异于舜之摄尧其时异其事亦不同孟子之俱以荐言者推尧舜禹之心也其俱以避言者推舜禹益之心也当时事迹固自有不同故胡氏于明年书益归政就国而不言避是为得之】
　　二嵗益避于箕山之隂
　　大纪曰伯益归政就国于箕山之隂也○万章曰人有言至于禹而德衰不传于贤而传于子有诸孟子曰否不然也天与贤则与贤天与子则与子昔者舜荐禹于天十有七年舜崩三年之防毕禹避舜之子于阳城天下之民从之若尧崩之后不从尧之子而从舜也禹荐益于天七年禹崩三年之防毕益避禹之子于箕山之隂朝觐讼狱者不之益而之啓曰吾君之子也讴歌者不讴歌益而讴歌啓曰吾君之子也丹朱之不肖舜之子亦不肖舜之相尧禹之相舜也歴年多施泽于民乆啓贤能敬承继禹之道益之相禹也歴年少施泽于民未乆舜禹益相去乆逺【逺当作近】其子之贤不肖皆天也非人之所能为也莫之为而为者天也莫之致而至者命也匹夫而有天下者德必若舜禹而又有天子荐之者继世以有天下天之所废必若桀纣者也孔子曰唐虞禅夏后殷周继其义一也○越絶书曰夏啓献牺于益啓者禹之子益与禹臣于舜舜传之禹荐益而封之百里禹崩啓立晓知王事达于君臣之义益死之后啓嵗献牺牲以祠之经曰夏啓献牺于益此之谓也
　　三嵗大战于甘【皇极经世元年伐有扈今按孔安国谓啓嗣禹位伐有扈之罪唐孔頴达谓禹崩益避箕山之隂天下诸侯归啓啓遂即天子位史记称啓立有扈氏不服故伐之盖由唐虞受禅相承啓独继父以此不服愚按楚辞天问亦谓啓代益作后而卒然离有扈之集注如史记之説今故系之伯益归政之后】
　　书甘誓曰大战于甘乃召六卿【古者四方有变专责之方伯方伯不能讨然后天子亲征之天子之兵有征无战今啓既亲率六军以出而又书大战于甘则有扈之怙强稔恶敢与天子抗衡岂特孟子所谓六师移之者书曰大战盖所以深着有扈不臣之罪按甘在京兆鄠县有甘水甘亭盖西方诸侯也时夏都安邑在闗河之东而有扈在闗西之地叛以天下大势论之不为小变矣六卿六乡之卿也按周礼乡大夫每乡卿一人六乡六卿平居无事则各掌其乡之政教禁令而属于大司徒有事出征则各率其乡之一万二千五百人而属于大司马所谓军将皆卿者是也意夏制亦如此】王曰嗟六事之人予誓告汝有扈氏威侮五行怠弃三正【六事之人谓六乡之卿六卿曰六事犹三公谓之三事也威侮五行者暴殄天物一説不顺五行之理犹所谓狎侮五常也三正旧説天地人之正道】天用勦絶其命今予惟恭行天之罚左不攻于左汝不恭命右不攻于右汝不恭命御非其马之正汝不恭命【左右御皆五伍之长在车者也汝六事之人也古者车战之法五人为伍五伍为两一车甲士三人歩卒七十二人则三其两其甲士三人左主射右主击刺中御马盖每两之长也一乡一军则一万二千五百人盖五百两也卿一人统之天子六军则七万五千人凡三千两先王之师左右各攻其事而不以诡遇为功非惟师出以正然左死于射右死于刺甲者死车歩者死列故能为不败之师此先王之军法也左右御不职其事皆曰汝不恭命盖责之卿也天子治军惟责之卿卿各督其所部然亦至两之长而止自两以下则其长自治之此军制之分数也】用命赏于祖弗用命戮于社予则孥戮汝【古者天子巡狩以迁庙主行征伐亦然军行戮社衅鼓是则天子出征必载迁庙之主与社主以行也祖左阳也故赏于之社右隂也故戮于之戮辱也戮非为杀之凡罪以令众皆戮也所谓杀而戮之所谓赐死而亡戮辱凡杀而不以令众不曰戮罪不至杀而令众亦曰戮孥戮者戮及其妻子所谓其孥男子入于罪女子入于舂槀是也古者罪人不孥而此曰孥戮盖军法尚严故誓师之词云尔师之必用赏罚古今所同也至若左右不逾御必以正此则王者之师而已】○楚辞天问曰啓代益作后卒然离何啓惟忧而能拘是逹集注曰旧説禹以天下禅益天下去益而归啓是代益作后也于是有扈不服啓遂与之大战于甘故曰离问啓何以能思惟所忧而能伐扈以逹拘执之嫌乎
　　九嵗王崩子太康践位
　　王孙满曰昔夏之方有德也远方图物贡金九牧铸鼎象物百物而爲之备使民知神奸故民入川泽山林不逢不若螭魅罔两莫能逢之用能协于上下以承天休○墨子曰夏后开命大廉折金山川铸陶于昆吾作九鼎【开卽啓也避汉景帝讳作开】○赞宁要言曰详其禹鼎不止图山川猛鸷之物又每州民戸地里寛狭皆可知也故后语云据九鼎按图籍注云秦据执得周九鼎自然业次知九州戸籍图书也
　　【履祥按诸家多谓禹铸九鼎然于经无所考史亦不言九鼎之始观方有德之辞似非指禹当从墨子之说然象物神奸之说满盖设辞以神之古之钟鼎犹今之碑碣皆所以载事也九州图籍之说近是铸九州山川而并及其所产异物则有之矣爲其图籍所以歴代寳之又按传称夏啓有钧台之享而书史不言其年嵗钧台在河南阳翟嵎水之东南歴大陵西连山亦曰啓筮亭谓啓享诸神于大陵之上或曰阳翟夏始封之地或曰禹都焉然河南固天下中或者啓卽位之后羣后四朝大防同于此与】
　　癸巳太康元嵗尸位【王子卦数元年遇睽】
　　十有九嵗畋于洛表羿拒于河五弟御母以从遂都阳夏
　　书曰太康尸位以逸豫灭厥德黎民咸贰【禹之德在民深矣今一再传而太康始爲逸豫黎民咸贰见所未见也盖自五帝以来圣圣相传至啓亦贤能敬承太康尸位而即爲逸豫生民所未见也故疑而贰焉又自尧舜禹以来数圣人之于民不啻父母于子其在太康犹父母死而不仁之兄弃之则父母之思爲何如也民心本非易叛恃祖宗德泽之厚而不知自反者亦可省于此】乃盘游无度畋于有洛之表十旬弗反有穷后羿因民弗忍距于河【夏都河北太康游畋无度逾河之南又自河而逾洛之外又流连十旬而弗反此羿所因以得志也羿者有穷之君世善射亦以世官爲名传称后羿自鉏迁于穷石因夏民以代夏政则鉏其始封穷其新国故曰有穷因民弗忍者即传所谓因夏民距于河者即所谓代夏政盖距太康于河不使反国而羿遂据夏旧都以代夏僣称帝夷羿也】厥弟五人御其母以从徯于洛之汭五子咸怨述大禹之戒以作歌【太康在外忘反而羿入都簒国故五子御母避难迹太康所之逾河而南以从之望太康以图复国故于洛汭而不至洛表徯而不返哀宗国之顚覆痛社稷之危亡亲亲之爱不能自遏故述大禹之戒而爲歌也下文五章是其辞説者以五子各爲一章然首尾相应或共爲之其一其二者歌节也非指五子也】其一曰皇祖有训民可近不可下民惟邦本本固邦寜予视天下愚夫愚妇一能胜予一人三失怨岂在明不见是图予临兆民懔乎若朽索之驭六马爲人上者奈何不敬【此章述大禹之戒櫽括以爲歌下叶戸予叶与图叶杜马叶姥一人三失之下似逸一句章末二语则五子之词也与皇祖有训自相叶】其二曰训有之内作色荒外作禽荒甘酒嗜音峻宇雕墙有一于此未或不忘【此章亦大禹之训五子櫽括其辞而爲歌也】其三曰惟彼陶唐有此冀方今失厥道乱其纪纲乃底灭亡【自陶唐以来皆都河北是爲冀州之地今一朝失道而三圣相传之都众大之区遂乃失之爲羿所灭以至于亡也按左传引此章曰惟彼陶唐帅彼天常有此冀方今失其行乱其纪纲乃灭而亡】其四曰明明我祖万邦之君有典有则贻厥子孙关石和钧王府则有荒坠厥绪覆宗絶祀【有叶以百二十斤爲石大称也三十斤爲钧小称也关通和平圣人所以同度量衡以一天下之制也藏在王府后世则之举此一端以见典籍防制之备也】其五曰呜呼曷归予懐之悲万姓仇予予将畴依郁陶乎予心顔厚有忸怩弗愼厥德虽悔可追
　　【履祥按五子之歌五章一章言太康之失民也二章言太康之游田也序所谓盘游无度也三章哀京都之不保也四章痛故府旧章之沦丧宗庙社稷之不祀也而五章哀恫以终之夫失国固太康也而簒国则羿也五子之歌皆怨太康之辞无忿羿之辞者自反也传曰禹汤罪已其兴也勃焉桀纣罪人其亡也忽焉然则读五子之歌君子是以知仲康之宜爲君而夏之复祀也然太康虽爲羿所拒不能济河而犹立国于外以传仲康岂亦因五子之歌而自悔者与】
　　二十有九嵗王崩于阳夏弟仲康立
　　路史曰太康在位十有九嵗失政又十嵗而死
　　【履祥按自唐虞以来都于冀州而冀自有牧非天子自治则甸服之地跨河南北也羿拒太康于河不得复反旧都故五子之歌惟哀冀都之亡痛故府旧章之丧当时自河以南尚无恙也汲郡古文称太康居斟寻郦道元谓河南有寻地薛氏谓今拱州太康县汉之阳夏即太康故城而传亦称相居帝邱大抵皆兖豫之境大河东南之地耳然则太康爲羿所拒不能济河而更都南夏以传仲康迄于后相皆在兖豫之境古大河之东南羿据冀方之都因夏民以代夏政称帝夷羿寒浞代之皆在冀州之境大河之北至浞灭相而夏始中断后四十余年少康遂复旧物云】
　　壬戌仲康元嵗肇位四海命侯掌六师
　　【履祥按仲康即五子之一也自太康畋于有洛之表而羿距太康于河仲康及其羣弟避有穷之难奉其母济河而南徯太康于洛汭太康越在草莾不能返国城于甸服东南而居之至是太康崩而仲康立説者多称羿废太康而立仲康失之矣使羿废太康而立仲康仲康既立使侯爲司马兵柄有归矣而不讨羿是德羿也不返太康是紾兄也不然权出于羿是仲康爲虚位而侯爲羿党也若是则征之书孔子奚取焉且传称羿代夏政号帝夷羿岂立仲康而爲之臣者其不然也明矣仲康继立于外命侯掌六师其防模举错固已有大过人者无几何时而使侯征羲和羲和遐弃厥司旅拒厥邑盖不共王职而归于有穷者是以有徂征之师有殱厥渠魁之命然仲康迄不能移羲和之师而加之羿者或者势未可与假之以年安知其不能讨羿以羿之强僭而终仲康之世莫敢谁何者以仲康之贤有侯之助也仲康虽立国于外然肇位四海诸侯之尊夏固自若独羲和以不臣受征然则夫子于书取征焉君子是以知仲康爲能自振而侯之爲王室倚重矣】
　　季秋月朔辰弗集于房
　　唐大衍歴日度议曰书曰乃季秋月朔辰弗集于房刘曰房所舍之次也集防也防合也不合则日蚀可知或以房爲房星知不然者且日之所在正可推而知之君子谨疑宁当以日在之宿爲文近代善厯者推仲康时九月合朔已在房星北矣按古文集与辑义同日月嘉防而隂阳辑睦则阳不疚乎位以常其明隂亦含章示冲以应其形若变而相伤则不辑矣房者辰之所次星者所次之名其揆一也又春秋传辰在斗柄天防焞焞降娄之初辰尾之末君子言之不以爲缪何独谨疑于房星哉
　　【履祥按虞以季秋日食爲仲康元年而唐傅仁均等新厯以爲仲康五年癸巳之嵗九月庚戌朔日蚀在房二度夫以厯术求之则鲁厯殷厯周厯已自不同慿此却求岂无抵忤故以厯较之经世纪年夏殷之年盈缩者二十有八嵗焉盖厯家之説有嵗差之法乆近各殊新厯以五十余年而差一度虞以百八十有六年而差一度盈缩之原其大致盖由于此古者天官氏因时以治厯而后世言天者执厯以求天执厯以求天者既有差于将来岂无迷于既徃哉今从新厯之説则仲康五年嵗非癸巳从虞之説则合于经世之年且之言厯槩有活法焉如论合朔者曰朔在防合茍躔次既同何患于频大日月相离何患于频小此类可见虽然此犹以厯言厯不若以经断厯以经言之则五年之説于经不同而元年之説于经爲合何则经书仲康肇位四海侯命掌六师羲和废厥职酒荒于厥邑侯承王命徂征书肇位以冠其首则徂征是其初即位之年而季秋月朔之变是其初年之秋无疑也以经爲正固无假于歴以厯而论则元年之説爲有合于经今从之系于元年之下】
　　侯承王命征羲和【皇极经世系壬戌又据子王子经世卦数仲康元年讼卦用事所以其间有日食之变而又有徂征之师与羿争诸侯也】
　　惟仲康肇位四海侯命掌六师羲和废厥职酒荒于厥邑侯承王命徂征【侯国之侯入爲王大司马也羲和废厥职者不共王职酒荒于厥邑者与羿同恶也】告于众曰嗟予有众圣有谟训明征定保【明征定保者即谟训之辞征如庻征之征谓明天之征以定保安之计也此一语以爲纲领克谨天戒以下皆明征定保之事惟时羲和以下皆明征之反】先王克谨天戒臣人克有常宪百官修辅厥后惟明明每岁孟春遒人以木铎狥于路官师相防工执艺事以谏【工犹执艺事以谏岂有爲天官而日食不以告王】其或不恭邦有常刑【此明先王之制下证羲和之罪】惟时羲和顚覆厥德沈乱于酒畔官离次俶扰天纪遐弃厥司【此正羲和之罪也】乃季秋月朔辰弗集于房瞽奏鼔啬夫驰庻人走羲和尸厥官罔闻知昬迷于天象以干先王之诛【説见上文古者日有食之伐鼔于社所以攻隂而助阳也其事则乐师掌之乐师瞽者也故瞽奏鼔啬夫驰者供救日之役庻人走者爲救日之态以见日食之变天子恐惧乎上官民奔走于下变之甚也而羲和掌歴象之事乃罔闻知不以闻于上也其无天无君甚矣干先王之诛应上文】政典曰先时者杀无赦不及时者杀无赦【此以下徇师之辞政典者大司马之法用之于军旅者也故先时后时者皆杀无赦所以谨期防一师徒明节制也先时者邀功而乱阵不及时者失期而怯敌皆用兵之忌也是以兵法于此必严无赦之律焉】今予以尔有众奉将天罚尔众士同力王室尚弼予钦承天子威命火炎昆冈玉石俱焚天吏逸德烈于猛火【此戒其先时之过】殱厥渠魁胁从罔治旧染汚俗咸与惟新呜呼威克厥爱允济爱克厥威允罔功【此戒其不及时之失】其尔众士懋戒哉【威克厥爱如公尔忘私奋不顾身也懋戒以殱魁威克爲勉以逸德爱克爲戒也】
　　【或问羲和之罪不过失职耳何勤徂征之师曰王者之制诸侯三不朝则六师移之畔官离次弃厥司不甚于不朝乎曰沈乱于酒六师移之易尔曷爲申明军律激励威武若恐弗胜何也曰羲和畔夏即羿者也意必有聚众拒命之事焉故下文有胁从罔治之戒也曰使果畔夏即羿也曷爲奉辞伐罪不名其爲贼而止于责其不职也曰先王之制官各有职以事一人不供其职即不臣其君矣而况俶扰天纪爲始乱乎曰俶扰天纪之爲始乱何也曰自颛帝以来羲氏和氏世其职先王頼之授时颁正以一天下之视听乆矣一旦有羿入间王室天子播迁南夏而羲和首不爲用是使正朔不出于天子诸侯不禀正朔于王朝夏氏之失统将自是始而区区保邑拒命又其罪之细者尔故征之书始述其法以明其乱纪之罪终严其威以破其胁众之势也兵法莫整于征曰先时者杀无赦不及时者杀无赦也莫仁于征曰殱厥渠魁胁从罔治也莫勇于征曰威克厥爱允济也此武之大经也】
　　甲子三岁羿灭伯封【伯封后防之子也左传所载伯封之事似失之诬路史禹命伯封叔及昭明作衍歴歳纪甲寅敬授人时则伯封夏之天官仲康征羲和而夷羿灭伯封是与王室争诸侯耳】
　　十有三岁王崩子相践位
　　经世曰相继立依同姓诸侯斟灌斟鄩氏
　　乙亥后相元岁征畎夷
  </div>
  <div class="pagination">
   <a href="御批资治通鉴纲目前编_page4.html">
    上一页
   </a>
   <a href="御批资治通鉴纲目前编.html">
    1
   </a>
   <a href="御批资治通鉴纲目前编_page2.html">
    2
   </a>
   <a href="御批资治通鉴纲目前编_page3.html">
    3
   </a>
   <a href="御批资治通鉴纲目前编_page4.html">
    4
   </a>
   <span class="current-page">
    5
   </span>
   <a href="御批资治通鉴纲目前编_page6.html">
    6
   </a>
   <a href="御批资治通鉴纲目前编_page7.html">
    7
   </a>
   <a href="御批资治通鉴纲目前编_page8.html">
    8
   </a>
   <a href="御批资治通鉴纲目前编_page9.html">
    9
   </a>
   <a href="御批资治通鉴纲目前编_page10.html">
    10
   </a>
   <span>
    ...
   </span>
   <a href="御批资治通鉴纲目前编_page6.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
