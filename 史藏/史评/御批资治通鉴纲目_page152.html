<!DOCTYPE html>
<html>
<head>
    <meta charset="UTF-8">
    <title>御批资治通鉴纲目 - 第 152 页/共 243 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御批资治通鉴纲目 - 第 152 页/共 243 页</h1>
    <div class="content">　　【后性仁孝俭素好读书常与上从容商畧古事因而献替禆益良多抚视庶孽逾于所生妃嫔以下无不爱戴训诸子常以谦俭为先太子乳母以东宫噐用少请奏益之后不许曰太子患徳不立名不扬何患无噐用邪后得疾太子请奏赦罪人度人入道后曰死生有命非智力所移赦者国之大事不可数下道释异端之教蠧国病民皆上素所不为奈何以吾一妇人使上为所不为乎及疾笃与上诀时房龄以谴归第后曰龄事陛下久小心谨慎茍无大故不可弃也妾之本宗因縁葭莩以致禄位既非徳举易致顚危欲保全之愼勿处之权要妾生无益于人愿勿以丘垄劳费天下但因山为坟噐用瓦木可也更愿陛下亲君子远小人纳忠諌屏谗慝省作役止游畋则妾死不恨矣后尝采自古妇人得失事为女则三十卷又尝著论讥汉明徳马后不能抑退亲戚之权而徒戒其车如流水马如龙是开其祸败之源而禁其未流也至是宫司奏之上览之悲恸以示近臣曰皇后此书足以垂范百世朕非不知天命而为无益之悲但入宫不复闻规諌之言失一良佐故不能忘懐耳乃召龄使复其位】集览【葭莩汉中山王传葭莩之亲注葭芦也莩其筩中白皮至薄者言其轻薄而附着也邱垄秦晋之间冢谓之垄汉书光武曰使迭兴之后与邱垄同体注邱小山也垄大坡也】质实【从容注见汉宣帝地节三年】
　　秋禁上书告讦者
　　【上谓羣臣曰朕开直言之路以利国也而比来上封事者多讦人细事自今复有为是者朕当以谗人罪之范氏曰太宗欲闻直言而恶告讦可谓明且逺矣此为君为长之道也】
　　冬十一月文德皇后
　　【时将军段志宇文士及分统士众帝夜使宫官至二人所士及纳之志不纳曰军门不可夜开使者曰此有手敕志曰夜中不辨眞伪竟留使者至明帝闻而叹曰眞将军也帝为文刻石称皇后节俭遗言薄葬不藏金玉当使子孙奉以为法帝念后不已于苑中作层观以望昭陵尝引魏徴同登使视之徴熟视之曰臣昬眊不能见上指示之徴曰臣以为陛下望献陵若昭陵则臣固见之矣上泣为毁观】集览【层观层重屋也观去声三辅黄图云豋之则可远观故曰观】质实【昭陵长孙皇后之墓注见贞观二十三年陛下注见汉光武建武二十七年】
　　十二月朱俱波棠遣使入贡
　　【朱俱波在葱岭之北去州三千八百里棠在大海南上曰中国既安四夷自服然朕不能无惧昔秦始皇威振胡越二世而亡惟诸公匡其不逮耳】集览【朱俱波西域国一作朱俱槃一作朱驹半一作朱驹波即汉时子合国也葱岭注见汉和帝永元二年甘棠西域国】质实【朱俱波西域国名未详沿革州注见庄宗同光二年晋昌】
　　黜治书侍御史权万纪
　　【万纪上言宣饶银大发采之岁可得数百万缗上曰朕贵为天子所乏者非财也但恨无嘉言可以利民耳与其得数百万缗何如得一贤才卿未尝进一贤才而专言银利昔尧舜抵璧于山投珠于谷汉之桓灵乃聚钱为私藏卿欲以桓灵俟我耶是日黜万纪使还家】集览【宣饶二州名在江东宣本汉丹阳郡饶本汉鄱阳郡】质实【宣饶二州名宣注见汉明帝永平十三年丹阳饶注见梁武帝太清元年鄱阳】
　　更命统军别将爲折冲果毅都尉
　　【凡十道置府六百三十四而闗内二百六十一皆诸衞及东宫六率凡上府兵千二百人中府千人下府八百人三百人为团团有校尉五十人为队队有正十人为火火有长每人兵甲粮装各有数输之库征行给之二十为兵六十而免能骑射者为越骑其余为歩兵每岁季冬折冲都尉帅以教战当给马者官与直当宿衞者番上兵部以远近给畨远踈近数皆一月而更】集览【更命统军别将为折冲果毅都尉改号统军为折冲都尉别将为果毅都尉诸府则总号折冲府折冲者所以折兵冲也左传曰杀敌为果致果为毅】质实【东宫注见宋文帝元嘉二十七年】
　　【丁酉】十一年春正月以吴王恪等爲诸州都督质实【吴王恪注见贞观十七年】
　　【诸王将之官上赐书戒敇且曰吾欲遗汝珍玩恐益骄奢不如得此一言耳】
　　作飞山宫
　　【魏徴上防曰炀帝恃其富强不虞后患穷奢极欲使百姓困穷以致身死人手社稷为墟陛下拨乱反正宜思隋之所以失我之所以得撤其峻宇安于卑宫若因基而増广袭旧而加饰此则以乱易乱殃咎必至难得易失可不念哉】
　　发明【飞山宫之制不可得闻然以其名观之侈可知矣书之于册是亦日月之一蚀也】
　　定律令
　　【房龄等先受诏定律令以为旧法兄弟异居防不相及而谋反连坐皆死祖孙有防而止应配流据礼论情深为未惬令定律祖孙与兄弟縁坐者俱配役从之凡定律五百条立刑名二十等比隋律减大辟九十二条减流入徒者七十一条凡削烦去蠧变重为轻者不可胜纪又定令一千五百九十余条旧制释奠于太学以周公为先圣孔子配飨元龄等以孔子为先圣顔囘配飨又删武徳以来敇格定留七百条至是行之又定枷杻钳鎻杖笞皆有长短广狭之制自张蕴古之死法官以出罪为戒时有失入者又不加罪上尝问大理卿刘徳威曰近日刑网稍宻何也对曰此在主上不在羣臣律文失入减三等失出减五等今乃失入无辜失出获罪是以吏各自免竞就深文陛下傥一断以律则此风立变矣上恱从之由是断狱平允上又尝曰法令不可数变数变则烦官长不能尽记吏得为奸自今变法宜详愼之】集览【以出罪为戒先蕴古以李好徳法不当坐上怒其出人之罪斩之今皆以此为戒】质实【大辟刑名注见汉宣帝地节三年释奠注见梁武帝天监十七年刘徳威彭城人】
　　二月豫爲山陵终制
　　【上以汉世豫作山陵免子孙仓猝劳费又志在俭葬恐子孙从俗奢靡自为终制因山为陵容棺而已范氏曰厚葬之祸古今所明知然后之人主为之以贾祸迹相接而莫或戒也太宗虽自为终制而昭陵之葬亦不为俭及唐之末不免暴露岂非太宗之过乎】
　　幸洛阳宫考异【幸上漏帝字】
　　【上至显仁宫官吏以阙储偫被谴魏徴諌曰陛下以储偫谴官吏臣恐承风相扇异日民不聊生殆非行幸之本意也昔炀帝讽郡县献食视其豊俭以为赏罚故海内叛之此陛下所亲见奈何欲效之乎上惊曰非公不闻此言因谓长孙无忌等曰朕昔过此买饭而食僦舎而宿今供顿如此岂得犹嫌不足乎至洛阳宫西苑泛积翠池顾谓侍臣曰炀帝作此宫苑结怨于民今悉为我有正由宇文述虞世基之徒内为謟谀外蔽聪明故也可不戒哉范氏曰富而不忘贫则能保其富矣贵而不忘贱则能保其贵矣夫以万乗之贵四海之富而犹以为不足何哉忘其始之贫贱而欲大无穷也是以周公作书以戒成王恐其不知稼穑之艰难而骄逸也汉文有言曰朕能任衣冠念不至此是以恭俭爱民惟恐烦之呜呼其可谓有徳者矣若太宗闻諌而能自省此其所由兴也】集览【能任衣冠任平声堪也言我自堪任衣冠以来】质实【显仁宫注见隋炀帝大业元年一统志云西苑在河南府洛阳县隋炀帝筑周廻二百里台观宫殿穷极华丽】
　　三月朔日食○诏行新礼
　　【房龄魏徴所定凡百三十八篇】
　　以王珪爲魏王泰师
　　【上谓泰曰汝事珪当如事我泰见珪輙先拜珪亦以师道自居胡氏曰为人师者岂徒礼貌云乎哉必有道以授人而道以人伦为至泰是时于兄弟间渐生异虑而王珪训告之方教诲之道未之闻也卒以窥伺废斥而死珪与有责矣】
　　以南平公主嫁王敬直
　　【敬直珪之子也先是公主下嫁皆不以妇礼事舅姑珪曰主上钦明动循礼法吾受公主谒见岂为身荣所以成国家之美耳乃与其妻就席坐令公主执笄行盥馈之礼是后公主始行妇礼】集览【南平公主嫁王敬直源流至论曰唐史例曰某人尚某公主今纲目不曰尚而曰某公主嫁某人此乃文公所以明人伦也公主执笄行盥馈之礼笄字唐书王珪传作笲注云按史照通鉴释文笄坚奚反簮也又云据唐书释音正文作笲释云皮变反笥属也未知孰是又引左传奉匜沃盥易家人在中馈以解盥馈之礼愚谓笄字本刋之误史照又失为正之唐书释音为得也所引奉匜沃盥家人在中馈二者亦谬矣不详执笲之义本按记昏义篇夙兴妇沐浴以俟见质明賛见妇于舅姑妇执笲枣栗叚脩以见注笲音烦又皮彦反噐名以若竹为之其形如筥衣之以青缯以盛枣栗叚脩之属叚丁乱反本又作腵脩脯也加姜桂曰腵脩公羊传何休学云礼妇见舅姑以枣栗为贽见女姑以腵脩为贽枣取其早自矜荘栗取其敬栗腵脩取其断断自脩饰也其奉匜沃盥事乃晋公子重耳适秦秦伯使懐嬴奉匜沃盥懐嬴是重耳之侄妇奉匜沃盥既而挥之此岂妇事舅姑之礼家人在中馈此言妇人居中而主馈耳非特馈舅姑也当知盥馈之礼本按记郊特牲篇厥明妇盥馈舅姑卒食妇馂余是也盥音管文公家礼説甚详明妇至于家明日夙兴见于舅姑若冢妇则馈于舅姑是日食时妇家则盛馔酒壶妇从者设蔬果卓子于堂上舅姑坐前设盥盆于阼阶东南帨架在东舅姑就坐妇盥升自西阶洗盏斟酒置舅卓子上降拜俟舅饮毕又拜遂献姑进酒姑受饮毕降拜遂执馔升荐于舅姑前侍立姑后以俟卒食撤饭侍者撤余馔分置别室妇就馂姑之余妇从者馂舅之余壻从者又馂妇之余此盥馈礼也】质实【一统志云南平县名汉属桂阳郡晋因之隋省入临武县唐复置属郴州天寳初改曰蓝山县因山为名宋属桂阳军元属桂阳路本朝初属郴州后改属衡州府】
　　书法【始执妇道也故书美之】
　　发明【贞观六年尝书以长乐公主嫁长孙冲矣然是时下嫁之礼犹未明也至是分注具载是后公主始行妇礼之説则俗自此始革矣夫夫夫妇妇隂阳之大义乾坤之定制也虽则王姬亦下嫁于诸侯岂以天子之女而决坏尊卑之防哉自汉以来制为尚主之法于是夫屈于妇隂陵于阳其失甚矣有太宗以为之君于是乎能礼遣其女有王珪以为之舅于是乎能不屈于妇君臣相遇自我作古此亦治世之美事也特书南平公主嫁王敬直而不曰王敬直尚南平公主书法之意明矣夫岂过予之哉】
　　诏议封禅礼质实【封禅注见秦始皇二十八年】
　　【秘书监顔师古等议其礼房龄裁定之】
　　书法【汉文帝议封禅不书十六年此其书何讥也前书请封禅不许矣于是而诏议其礼帝之不能自克如此故书讥之纲目书议封禅礼仪二是年高宗显庆四年】
　　发明【封禅非古也自吕政行之于前汉武踵之于后人主遂以是为盛典人臣遂以是为美谈其有卓然不惑知其非礼者盖亦鲜矣昔光武始拒羣臣之请词防甚严然未几复为防纬所移今太宗始亦坚却其说至是所守亦不能固虽他时终于不行要之非确有定力终始不回者也书诏议封禅礼则大驾虽未东已知其志向之所在矣惜哉】
　　夏五月虞公温彦博卒质实【虞县名注见周赧王二十一年解】○六月以荆王元景长孙无忌等爲诸州刺史子孙世袭质实【荆州名注见汉献帝建安十三年南郡】
　　书法【刺史世袭其为建国也大矣使卒行之治乱未可知也末世藩镇不世袭之世袭矣】
　　○秋七月谷洛溢诏百官极言过失质实【提要溢上有水字疑漏大谷洛溢入洛阳宫坏官寺民居溺死者六千余人诏水所毁宫少加修缮才令可居废明德宫元圃院以其材给遭水者令百官上封事极言朕过其后上谓侍臣曰上封事者皆言朕游猎太频今天下无事武备不可忘但与左右猎于后苑无一事烦民夫亦何阳魏徴曰先王惟恐不闻其过茍其言无取亦无所损乃皆劳而遣之侍御史马周上防以为三代及汉歴年多者八百少者不减四百良以恩结人心人不能忘故也自是以降多者六十年少者才二十余年皆无恩于人本根不固故也今之户口不及隋之什一而给役者兄去弟还道路相继营缮不休噐服华侈陛下少居民间知民疾苦尚复如此况皇太子生长深宫不更外事万岁之后固圣虑所当忧也臣观自古百姓愁怨国未有不亡者人主当修之于可修之时不可悔之于既失之后贞观之初天下饥歉斗米直匹绢而百姓不怨者知陛下忧念不忘故也今比年丰穰匹绢得粟十余斛而百姓怨咨者知陛下不复念之多营不急之务故也自古以来国之兴亡不以蓄积多少在于百姓苦乐且以近事騐之隋贮洛口仓而李宻因之东都积布帛而世充资之西京府库亦为国家之用至今未尽夫蓄积固不可无要当人有余力然后收之不可彊敛以资防敌也夫俭以息人贞观之初陛下所亲行也岂今日而难之乎欲为长久之计但如贞观之初则天下幸甚又陛下宠遇诸王过厚亦不可不深思也魏武帝爱陈思王及文帝即位遂遭囚禁然则武帝爱之适所以苦之也又百姓所以治安惟在刺史县令今重内官而轻州县刺史多用武臣或京官不称职始补外任边逺之处用人更轻所以百姓未安殆由于此防奏上称善久之谓侍臣曰刺史朕当自选县令宜诏京官五品以上各举一人○魏徴上防曰人主善始者多克终者寡岂取之易而守之艰乎盖以殷忧则竭诚以尽下安逸则骄恣而轻物尽下则胡越同心轻物则六亲离徳虽震之以威怒亦皆貎从而心不服故也人主诚能见可欲则思知足将兴缮则思知止处高危则思谦降临满盈则思抑损遇逸乐则思撙节在宴安则思后患防壅蔽则思延纳疾谗邪则思正已行爵赏则思因喜而僣施刑罚则思因怒而滥兼是十思而选贤任能则可以无为而治矣○又曰陛下欲善之志不及于昔时闻过必改少亏于曩日谴罚积多威怒防厉乃知贵不期骄富不期侈非虚言也在昔隋之未乱也自谓必无乱其未亡也自谓必无亡故赋役无穷征伐不息以致祸将及身而尚未之寤也夫鍳形莫如止水鉴败莫如亡国伏愿取鉴于隋去奢从约亲忠逺佞以今之无事行昔之恭俭则尽善尽美矣夫取之实难守之甚易陛下能得其所难岂不能保其所易乎○又曰今立政致治必委之君子事有得失或访之小人其侍君子也敬而防遇小人也轻而狎狎则言无不尽踈则情不上通夫中智之人岂无小慧然才非经国虑不及远虽竭力尽诚犹未免有败况内懐奸宄其祸岂不深乎夫虽君子不能无小过茍不害于正道斯可畧矣陛下诚能慎选君子以礼信用之何忧不治不然危亡之期未可保也上赐手诏褒美曰得公之諌朕知过矣当置之几案以比韦】集览【谷洛谷水出谷城括地志云故谷城在今河南府河南县西北苑中洛水注见汉光武建武三年殷忧殷读曰隠说文隠痛也楚辞哀时命篇夜炯炯而不寐懐隠忧而歴兹文公集注隠一作殷撙节撙裁抑也记曲礼恭敬撙节退让以明礼注撙犹趍也以比韦三国魏刘廙曰韦非能言之物而圣贤引以自匡臣愿自比于韦韩子曰西门豹性急故佩韦以自缓董安于性缓故佩以自急文选曰夷雅之体无待韦言王公夷雅无待此成又注见宋文帝元嘉六年西门安于】质实【谷洛二水名谷注见汉王邦四年洛注见汉高后三年魏武帝爱陈思王魏武帝谓曹操陈思王谓操子植事在汉献帝建安二十二年东都注见秦荘襄王元年三川】
　　书法【书美之也太宗之世书水灾二而皆有恤民思咎之意可谓贤主矣贞观七年是年终纲目书大水六十三书杂水溢十有二书雨水十有五而书处恤者七求言者二详汉武帝元狩元年世主以灾爲玩者何其多哉】
　　发明【国家将兴必有祯祥将亡必有妖孽一武氏之祸其端甚防而变异之惨昭乎甚着是秋洛水溢入洛阳宫壊官寺民居溺死者六千余人越两月而武氏入宫至高宗永徽五年三月武氏再入宫越一月而水入寝殿漂溺者三千余人又一月而恒州大水漂溺者五千余家夫以一女子之祸在太宗时水沴既作于方入宫之初在高宗时水沴复作于已入宫之后夫水为隂象证应若此太宗既不能知于其始高宗又不克寤于其终唐室之乱所以遂至于不可救药者谁实尸之然则纲目书洛谷溢于武氏为才人之先书万年宫大水恒州大水于武氏为昭仪之后其为世鉴岂不深切着明也哉后之溺爱祍席者可以观矣】
　　冬十月猎洛阳苑
　　【上猎洛阳苑有羣豕突出前及马镫民部尚书唐俭投马搏之上防剑斩豕顾笑曰天策长史不见上将击贼邪何惧之甚对曰陛下以神武定四方岂复逞雄心于一兽上悦为之罢猎】质实【洛阳苑即西苑注见本年】
　　书法【美从諌也】
　　发明【太宗以英武之资削平海内如反诸掌才有余而德不足故常有技痒之意不能自已由是毎毎驰骋田猎以泄其杀伐之雄心此猎后苑猎洛阳苑所以屡见于纲目之所书也使其常经挫衂如汉高积苦兵间如光武则无是失矣】
　　安州都督吴王恪免
　　【安州都督吴王恪数出畋猎颇损居人侍御史栁范弹奏恪坐免官上以长史权万纪不能匡正欲罪之范曰房龄犹不能止陛下畋猎岂得独罪万纪哉上大怒拂衣而入久之独引范谓曰何面折我对曰陛下仁明臣不敢不尽忠直上悦后禇遂良以为诸皇子典州者多防稚未知从政不若留京师教以经术俟其长而遣之上以为然】质实【安州注见贞观元年】
　　以武氏爲才人
　　【故荆州都督武士彠女年十四上闻其美召入后宫】质实【才人妇官名注见高宗永徽五年】书法【才人不书此其书何谨乱始也而高宗之慙徳不可掩矣】
　　发明【纲目非大事不书武氏一女子才人一宫嫔初何足道而特笔书之者一以志唐室祸乱之本一以证高宗聚麀之实而太宗溺意女色之失亦固在其中矣】
　　【戊戌】十二年春正月颁氏族志
　　【先是山东人士崔卢李郑诸族自矜地望凡为婚姻必多责财币或舍其乡里而妄称名族或兄弟齐列而更以妻族相陵上恶之命吏部尚书高士亷等徧责天下谱谍质史籍以考其眞伪褒进忠贤贬退奸逆分为九等士亷等以黄门侍郎崔民干为第一上曰汉高祖与萧曹樊灌皆起布衣至今推仰以为英贤岂在世禄乎高氏偏据山东梁陈辟在江南虽有人物盖何足言况其子孙衰替而犹卭然以门第自负贩鬻松槚无复廉耻不知世人何为贵之今三品以上皆以徳行勲劳文学贵显彼衰世旧门何足慕哉今欲厘正讹谬舍名取实而卿曹犹以民干为第一是轻我官爵而狥流俗之情也乃更命刋定专以今朝品秩为高下于是以皇族为首外戚次之民干为第三凡二百九十三姓千六百五十一家颁于天下】质实【萧曹樊灌萧何曹叅樊哙灌婴四人乃汉高帝时功臣】
　　书法【书颁氏族志何讥也氏族相矜末俗之失也其是其非上之人何与焉而命官定其高下又以皇族外戚为首是争名也故书讥之其后再变而流为勲格益非矣高宗显庆四年】
　　二月帝发洛阳观砥柱祠禹庙遂至蒲州质实【砥柱山名注见汉成帝绥和二年一统志云禹庙在河南府永寕县西南又渑池陜州俱有之蒲州注见周赧王十二年蒲坂蒲州刺史赵元楷饰楼观盛储偫上怒曰此乃亡隋之俗也】
　　赠隋尧君素蒲州刺史
　　【诏曰君素虽桀犬吠尧有乖倒戈之志而疾风劲草实表岁寒之心可赠蒲州刺史】质实【桀犬吠尧汉书蒯通传跖之犬吠尧尧非不仁犬固吠非其主矣注跖春秋时柳盗跖天下之强盗也跖虽恶而犬不吠犬以跖是其主也尧虽仁而犬吠之以尧非其主也跖与尧本不同时盖设辨以喻非主矣倒戈注见晋武帝防始七年】
　　闰月朔日食○帝还宫○宴五品以上于东宫
　　【上曰贞观之前从朕经营天下龄之功也贞观以来绳愆紏缪魏徴之功也皆赐之佩刀上谓徴曰朕政事何如徃年对曰威德所加比徃年则逺矣人心恱服则不逮也上曰何也对曰陛下徃以未治为忧故日新今以既治为安故不逮上曰今日所为亦何以异于徃年耶对曰陛下初年恐人不諌常导之使言中间恱而从之今则勉强从之而犹有难色也上曰其事可得闻欤对曰陛下昔欲杀元律师孙伏伽以为法不当死陛下赐以兰陵公主园直百万或云太厚陛下云朕即位以来未有諌者故赏之此导之使言也司户柳雄妄诉隋资陛下欲诛之纳戴胄之諌而止是悦而从之也近皇甫徳参上书諌脩洛阳宫陛下恚之虽以臣言而罢勉从之也上曰非公不能及此人苦不自知耳】集览【妄诉隋资隋资仕于隋朝之资级也时选者盛集有诡资防冐牒取调者诏许自首不首者罪死】质实【东宫注见宋文帝元嘉二十七年兰陵公主园未详处所兰陵县名注见汉光武建武四年】
　　夏五月永兴公虞世南卒考证【当分注諡文懿】
　　【世南外和柔而内忠直上尝称世南有五絶一徳行二忠直三博学四文辞五书翰世南尝献圣徳论上赐诏曰卿论朕太高朕何敢当然卿适覩其始未睹其终若朕能慎终如始则此论可传不然恐徒使后世笑卿也胡氏曰孔子作春秋常事不书惟败常反理乃书于策以训后世使正其心术复常循理交适于治而已矣圣学不明为上者有一善则矜夸自足为臣者于君之失徳阙政则黙不敢言而务为归美之习咏歌賛诵惟恐在后于是天变动于上而不知地变动于下而不闻民心违怨厥口诅咒而不悟求不危亡不可得矣世南清尚文雅唐名士也亦为圣徳论比太宗于尧舜其未深知孔子之教邪】质实【一统志云永兴孙吴县名本汉防稽郡余暨县地晋宋因之隋省入防稽县唐初复置永兴县天宝初改爲萧山县宋元俱仍旧至本朝因之改属绍兴府】
　　秋七月以高士廉爲右仆射○吐蕃防松州
　　【初上遣使者冯徳遐抚慰吐蕃吐蕃遣使随徳遐入朝奉表求婚上未之许使者还言初唐待我甚厚防吐谷浑王入朝相离间唐礼遂衰亦不许婚弄讃遂发兵击吐谷浑进破党项白兰诸羌帅众二十余万屯松州西境遣使贡金帛迎公主寻进攻松州诏吏部尚书侯君集撃败之弄讃惧引兵退遣使谢罪因复请婚上许之】集览【白兰羌种名也吐蕃谓之丁令左属党项右接多弥或曰亦吐谷浑之别种】质实【松州注见汉后主炎兴元年甘松】
　　以薛延陁眞珠可汗二子爲小可汗
　　【上以薛延陁彊盛恐后难制拜其二子皆为小可汗各赐皷纛外示优崇实分其势】质实【皷纛注见贞观二年】
　　冬十一月置屯营飞骑
　　【初置左右屯营飞骑于武门以诸将军领之又简飞骑才力骁徤善骑射者号百骑以从游幸】
　　十二月以马周爲中书舎人
　　【周有机辩岑文本常称马君论事援引事类扬防古今举要删烦防文切理一字不可増减听之靡靡令人忘倦】质实【岑文本邓州棘阳人】
　　以霍王元軓爲徐州刺史
　　【元軓好读书恭谨自守举措不妄与处士刘元平为布衣交人问元平王所长元平曰无长问者恠之元平曰人有所短乃见所长至于霍王无所短何以称其长哉】质实【霍王元軓霍州名注见汉景帝四年衡山元軓太宗之弟徐州注见秦始皇二十八年彭城处士注见周赧王元年】
　　西突厥乙毘咄陆可汗立
　　【初西突厥分其国为十部毎部酋长各赐一箭谓之十箭又分左右厢左厢号五咄陆置五大啜右厢号五弩失毕置五大俟斤通谓之十姓至是咥利失失众心为其臣所逐走焉耆寻复得其故地西部遂立欲谷设为乙毘可汗中分其地】集览【咥利失西突厥可汗之号也咥丁结反】质实【焉耆西域国名注见宋文帝元嘉十二年】
　　【己亥】十三年春正月加房龄太子少师
　　【房龄为太子少师太子欲拜之龄不敢谒见而归时人美其有让○龄以度支系天下利害尝有阙求其人未得乃自领之○上尝问侍臣创业与守成孰难龄曰草昧之初与羣雄并起角力而后臣之创业难矣魏徴曰自古帝王莫不得之于艰难失之于安逸守成难矣上曰龄与吾共取天下出百死得一生故知创业之难徴与吾共安天下常恐骄奢生于富贵祸乱生于所忽故知守成之难然创业之难既已徃矣守成之难方当与诸公愼之○龄等拜曰陛下之言及此四海之福也范氏曰自古创业而失之者少守成而失之者多盖祸乱未尝不生于安逸也】集览【度支户部属官掌天下租赋物产岁计所出而支调之度徒各反草昧之初谓开创之始也易屯卦天造草昧注屯者天地造物之时也造物之始始于昧故曰草昧伊川易传曰天造谓时运也草草乱无伦叙昧防昧不明角力而后臣之角校也校其才力也前书贾谊传非亲角材而臣之】
　　永宁公王珪卒考证【当分注諡曰懿】
　　【珪性寛裕自奉飬甚薄三品以上当立家庙珪祭于寝为法司所劾上不问命有司为之立庙以愧之】集览【家庙庙者尊严之名崔豹古今注庙貎也所以彷佛先人容貎庻人则立影堂伊川曰某尝修六礼大约家必有庙庙必有主月朔必荐新时祭用仲月冬至祭始祖立春祭先祖季秋祭祢忌日迁主祭于正寝晦庵曰君子将营宫室先立祠堂于正寝之东为四龛以奉先世神主旁亲之无后者以其班附祭于寝古者宗庙前制庙后制寝秦始出寝起于墓侧故陵上称寝殿有衣冠几杖象生之具以荐新物】质实【永宁县名注见梁武帝中大通六年】
　　二月以尉迟敬德爲鄜州都督
　　【上尝谓敬德曰人或言卿反何也对曰臣从陛下征伐四方身经百战今之存者皆锋镝之余也天下已定乃更疑臣反乎因解衣投地出其瘢痍上流涕而抚之上又尝谓敬徳曰朕欲以女妻卿何如敬徳谢曰臣妻虽陋相与共贫贱久矣臣虽不学闻古人富不易妻此非臣所愿也乃止】质实【鄜州注见汉献帝建安十七年富不易妻宋宏之言注见汉光武建武二年】
　　诏内职有阙选良家有才行者充
　　【尚书奏近世掖庭之选或微贱之族礼训蔑闻或刑戮之家忧怨所积请自今后宫及东宫内职有阙皆选良家有才行者以礼聘其没官口贱人不得补用上从之】质实【掖庭注见汉光武建武二年】书法【书选良家女多矣未有书诏者书诏何豫辞也末世采选以色至有选及民女者于是专选良家必以才行故特书善之终纲目书选良家五详晋癸亥年惟此爲豫辞】
　　诏停袭封刺史
　　【上既诏宗室功臣袭刺史于志宁以为古今事殊恐非久安之道上防争之马周亦言尧舜之父犹有朱均之子傥有孩童嗣职万一骄愚兆庻被殃国家受败则与其毒害于见存之百姓宁使割恩于己亡之一臣矣是则向所谓爱之者乃所以伤之也臣谓宜赋以茅土嚋其户邑必有材行随噐授官使其人得奉大恩而子孙终其福禄防长孙无忌等皆不愿之国且言臣披荆棘事陛下今海内宁一奈何弃之外州乎上曰割地以封功臣古今通义朕欲令公子孙世为有土之君而公薄之朕岂彊公以茅土邪乃诏停之范氏曰柳宗元有言曰封建非圣人意也势也盖自上古以来有之圣人不得而废也周室既衰并为十二列为六七而封建之礼已亡秦灭六国以为郡县三代之制不可复矣必欲法上古而封之弱则不足以藩屏彊则必至于僣乱此后世封国之也况诸侯之后嗣或贤或不肖而必使之继世是以一人而害一国也然则如之何记曰礼时为大顺次之三代封国后世郡县时也因时制宜以便其民顺也古之法不可用于今犹今之法不可用于古也后世如有王者亲亲而尊贤务徳而爱民愼择守令以治郡县亦足以致太平而兴礼乐矣何必如古封建乃为盛哉胡氏曰太宗尝读周官书辨方正位体国经野设官分职以为民极之言慨然叹曰不井田不封建不足以法三代之治诏羣臣议封建其本于此乎夫封建与天下共其利天下之公也郡县以天下奉一人人欲之私也魏徴盖未尝详考古制卤莽甚矣而近世范苏二公亦谓封建不可行始皇李斯柳宗元之论圣人不能易也呜呼岂其然乎宗元之言曰封建非圣人意也势也诚使上古诸侯已为民害圣人不得已而存之则唐虞之际洪水怀襄民无所定武王周公诛纣伐奄灭国五十皆天下之大变也此数圣人不能因时之变更立制度以为郡县乃画壤裂土脩明侯甸之法何哉宗元又曰徳在人者死必奉其嗣故封建非圣人意也势也夫为其徳之不可忘是以悯其絶此仁之至义之尽而出于人心之同然者固非圣人之私意而归之势可乎宗元又曰诸侯国乱天子不得变其君夫孟子所言贬爵削地六师移之之法皆先王之制也乌在其不敢变乎汉不能制侯王未萌之恶及大逆不道然后勒兵而夷之此非三代故事自汉之失袁盎固言之矣岂可举此以例禹汤文武所为哉方三代盛时诸侯或自其国入为三公王室有难诸侯或释位以间王政至其衰也五伯虽彊大犹且攘夷狄以尊戴天下之共主凡若此类宗元皆畧而不称乃摘取衰微祸乱之一二欲举封建而废之是犹见刖者而欲废天下之屦也宗元又曰汤资三千诸侯以黜夏武资八百诸侯以剪商故不敢变易也是圣人于未举兵之前要结众力及成功之后姑息茍安此十六国五代庸主之所行而谓汤武为之乎宗元又曰封建非公之大者公天下自秦始夫谓三代圣王无公心以封建自私是伯夷而为盗跖之事也谓秦无私意以郡县公天下是飞廉而有比干之忠也一何不类之甚与宗元又曰诸侯继世而立又有世大夫食禄采地以尽其封域虽圣贤生于其时无以立于天下天子圣明公卿必得其人诸侯不敢越乱法度世固多贤也而又有乡举里选之法有明明侧陋之扬何患乎材之不用也若上无明君下无贤臣如周之衰如秦之季如汉魏隋唐之时在位者无非小人而兴邦之良佐悉沈于民伍不见庸也虽守宰徧宇内将何救于此故凡宗元封建论皆无稽而不可信也夫为君如尧舜禹汤亦足矣帝王之治至于唐虞三代亦无以加矣井天下之田使民各有以飬其生经天下之国使贤才皆得以施其用人主自治不过千里大小相维轻重相制外无彊暴侵陵微弱不立之患内无广土众民奢泰恣肆之失是以义处利均天地之施故曰封建之法天道之公也若秦则妬民之兼并而自为兼并筦天下之利以自奉故曰郡县之制人欲之私也苏子讲之不详乃以封建为争之端不知圣人所以息争也果以为争者何三代封建之长而秦汉以来不封建之短也苏子又曰汉唐以来卿大夫不世袭则无簒弑之祸夫袭封之大者莫过于帝王矣刘劭杨广皆袭封者也设欲救此其必如唐虞官天下而后可则王莽董卓曹操刘裕之徒又将何以止之而三代之君一姓多者至三十余君其诸侯簒弑亦不闻出于文武成康之时安得以封建为争之端而乱之始欤或曰然则封建今可行乎曰何独封建也二帝三王之法孰不可行者在人而已矣然欲行封建先自井田始范子亦惑于宗元谓今之法不可用于古犹古之法不可用于今夫后世之法私意妄为固不可行于古而为天下者不以二帝三王善政良法为则则又何贵于稽古而建事哉】集览【朱均之子汉律厯志封尧子朱于丹渊故号丹朱舜子均于商故号商均括地志云定州唐县尧后所封也商均封于虞在梁国今宋州虞城县舜后所封也赋以茅土注见新莽天鳯四年赋菁茅四色之土畴其户邑注见汉宣帝地节二年畴其爵邑披荆棘披开也荆棘榛梗之谓封建记王制公侯田方百里伯七十里子男五十里不能五十里者不逹于天子附于诸侯曰附庸是也礼地官封人凡封国设其社稷之壝封其四疆注封国建诸侯立其国之封也封若今时之界藩屏藩篱屏蔽也诗价人维藩大邦维屏藩通作蕃左传以藩屏周注藩方元反屏必郢反辨方正位礼天官注辨别也郑司农云别四方正君臣之位君南面臣北面之属元谓考工匠人建国水地以县置以县眡以景为规识日出之景与日入之景昼参诸日中之景夜考之极星以正朝夕是别四方召诰曰越三日戊申太保朝至于洛卜宅厥既得卜则经营越三日庚戌太保乃以庻殷攻位于洛汭越五日甲寅位成正位谓此定宫庙体国经野体犹分也经谓为之里数郑司农云营国方九里国中九经九纬左祖右社前朝后市野则九夫为井四井为邑之属是也设官分职郑司农云置冢宰司徒宗伯司马司防司空各有所职而百事举以为民极郑曰极中也令天下之人各得其中不失其所也羣书考索曰极者至极之义标凖之名尝在物之中央而四外望之以取正焉者也故皇极为在中之至则可而直谓极为中则不可若北辰之为天极屋栋之为屋极其义皆然而周礼所谓以为民极者于皇极之义为尤近井田孟子曰方里爲井井九百畆其中为公田八家皆私百畆同飬公田注方一里者九百畆之地也为一井八家各私得百畆同共飬其公田之苖稼公田八十畆其余二十畆以为庐宅园囿家二畆半也礼小司徒经土地而井牧其田野其下注尤详又注见新莽始建国元年井田良法卤莽卤音鲁莽莫古反又音牡荘子则阳篇君为政焉勿卤莽注卤莽不用心也洪水怀襄书尧典汤汤洪水方割荡荡怀山襄陵蔡氏集传曰割害也怀包其四面也襄驾出其上也言其水势如此侯甸之法书禹贡五百里甸服畿内之地谓之甸服为天子服治田五百里者王城之外四面各五百里也甸服外之五百里曰侯服侯候也斥候而服事也侯服外之五百里曰绥服绥安也安服王者政教也绥服外之五百里曰要服谓要束以文教也要服外之五百里曰荒服言其荒野又简畧也礼夏官职方氏乃辨九服之邦国方千里曰王畿其外方五百里曰侯服又其外方五百里曰甸服又其外方五百里曰男服又其外方五百里曰采服又其外方五百里曰衞服又其外方五百里曰蛮服又其外方五百里曰夷服又其外方五百里曰镇服又其外方五百里曰藩服诸侯或释位以间王政左传昭二十六年厉王戻虐万民弗忍居王于彘诸侯释位以间王政注周人不忍害王乃流王于彘地间犹与也诸侯去其位与治王之政事间间厠之间一音如字与音预天下之共主索隠曰周为天下共所宗主采地注见汉平帝元始五年家国采明明侧陋之杨注见汉顺帝永建二年扬侧陋筦天下之利筦与管通索隠曰犹筦防之筦谓专之也】质实【伯夷注见汉明帝永平十年盗跖注见武宗防昌五年比干注见汉昭帝元凤元年陛下注见汉光武建武二十七年飞廉注见宋文帝元嘉二十八年】
　　发明【有尧舜之君必有臯益稷契之臣而后唐虞之治可兴有汤武之君必有伊虺旦望之臣而后商周之治可兴世变不古君宰道暌天下无复善治其来乆矣孟氏有使民不饥不寒之政而齐梁之君不足与言王道文帝有爱民如赤子之心而綘灌诸臣无辅行仁政之徳当餽兴叹抱道不遇其不相偶也如此太宗在唐间世特起眞可谓千载一遇之主矣抚周官而嘅想思王政之复行临御未久诏议封建在廷之臣哗而非之曽无一人敢当其责者是岂三代之治必三代之君而后可行邪因陋就简趣办目前姑以茍偷一时之便不翅足矣何必复古经制乃为盛治此固唐初诸臣之陋习也仅有一魏徴自以为耻君不及尧舜若可与有为者徐而考之亦惟左支右吾随事諌说而已固未有建万世之长策举明主于三代之心尚何望其賛行王政者哉夫封建井田先王良法后世君臣茍欲举而行之必经画布置思始图终取古人之制度叅考便宜使不为新莽之王田宇文之六官徒以取笑千载然后君臣相与毕力一徳一心自今日至于后日自一郡至于百郡卓然立为一代之规模必期于王制之尽复而后已乌有可行于先王而不可行于后世者哉若徒卤莽灭裂初无坚定之意尝试望洋而为之则固不若己之之为愈今太宗虽有其志而诸臣方且力沮其说有其君而无其臣是犹心腹独运而手足不随则虽有坦然之法犹将堕于悠缅况望其取数千百年已坠之典讲明而力行之哉固无恠其终于不行也纲目书诏议封建于前书世袭刺史于后书诏停袭封于终笔削若此亦徒以重君子之叹而已必有卓然不惑之君辅以杰然王佐之臣则太宗之治复明于千载之下矣吁】
　　夏四月如九成宫考异【如上漏帝字】质实【九成宫注见隋文帝开皇十三年仁寿宫】○突厥结社率作乱伏诛
　　【初突利可汗之弟结社率入朝为中郎将久不进秩隂结故部落四十余人作乱夜袭御营折冲孙武开等帅众奋击久之乃退驰入御廐盗马北走追获斩之】质实【可汗夷狄君长号注见汉后主景耀四年中郎将官名注见汉帝元更始二年】
　　发明【莫严于禁衞而异类得以参错乎其间此固作乱之本也纲目书如九成宫突厥结社率作乱可以为不分族类者之戒矣】
　　五月旱诏五品以上言事
　　【魏徴上防言陛下志业比贞观之初渐不克终者凡十条其一以为顷年轻用民力乃云百姓无事则骄佚劳役则易使自古未有因百姓逸而败劳而安者此恐非兴邦之言也上深奬叹报云已列诸屏障朝夕瞻仰仍録付史官范氏曰有国者不忧百姓之贫而疑其财之有余取之不已不恤百姓之劳而疑其力之有余使之不已此二者亡之道也人主曷不反诸巳巳欲富而恶贫欲逸而恶劳则富而逸者民之所欲也与其所欲去其所恶而不王者未之有也】
　　秋七月立李思摩爲突厥可汗
　　【自结社率之反言事者多云突厥留河南不便上乃赐懐化郡王阿史那思摩姓李氏立以为泥孰俟利苾可汗赐之皷纛使帅其种落还旧部突厥咸惮薛延陁不肯出塞上赐薛延陁玺书言前破突厥止爲颉利一人为百姓害实不贪其土地今使还其故国矣薛延陁受册在前突厥受册在后当以先后为大小各守土疆毋或逾分其有故相抄掠我则发兵徃问其罪薛延陁奉诏于是遣思摩帅所部建牙于河北遣赵郡王孝恭等赍册书筑坛于河上而立之上谓侍臣曰中国根干也四夷枝叶也割根干以奉枝叶木安得滋荣朕不用魏徴言几致狼狈】集览【李思摩本姓阿史那颉利前可汗之号也名咄苾】质实【懐化郡未详沿革抄掠注见隋恭帝皇防二年赵郡注见汉景帝三年赵国突厥北狄国名注见梁武帝大同十一年狼狈注见汉献帝初平三年】
　　八月朔日食○冬十一月以杨师道爲中书令刘洎爲黄门侍郎参知政事
　　书法【参知政事之名始此】
　　○十二月以侯君集爲交河大总管将兵击高昌【初高昌王麴文防多遏絶西域朝贡及拘留中国人诏令入朝又不至与西突厥共撃破焉耆焉书诉之上遣使问状文防曰鹰飞于天雉伏于蒿猫游于堂防噍于穴各得其所岂不能自生耶上怒欲发兵击之薛延陁可汗遣使请为乡导上犹冀文防悔过复下玺书以示祸福徴之入朝文防竟称疾不至至是乃遣君集及薛万均将兵击之】集览【焉音烟】质实【交河城名注见齐明帝建武四年高昌高昌西域国名注同上年玺书注见汉光武建武三年】
　　太史令傅奕卒
　　【傅奕精究术数之书而终不之信遇病不呼医饵药有僧自西域来能咒人使立死复咒即生上试之騐以告奕奕曰此邪术也臣闻邪不干正请使咒臣必不能行上命僧咒奕奕初无所觉湏臾僧忽僵仆遂不复苏又有婆罗门僧言得佛齿所击輙碎长安士女辐凑如市奕谓其子曰吾闻有金刚石者性至坚物莫能伤惟羚羊角能破之汝徃试焉其子如言扣之应手而碎观者乃止奕年八十五卒临终戒其子无得学佛书又集魏晋以来驳佛教者为高识传十卷行于世】集览【婆罗门西域国在天竺西俗亦尚浮屠沈括曰西夷全以氏族为贵贱始天竺以刹利婆罗门二姓为贵种如此则婆罗门又虏三字姓也羚羊角羚与麢同尔雅麢大羊也注云麢似羊而大角圆锐本草羚羊有神夜宿以角挂木不着地以防患也角有节如人手指握防性至坚劲】质实【长安县名注见汉帝五年】
　　西突厥咥利失可汗死考异【提要死误作卒】
　　【子乙毘沙鉢罗叶防可汗立号南庭咄陆为北庭】
　　【庚子】十四年春正月幸魏王泰第考异【幸上亦漏帝字】
　　【赦雍州长安系囚免延康里今年租赋赐泰府僚属有差】质实【雍州注见元宗开元十一年京兆延康里未详处所】
　　二月诣国子监考异【诣当作临或作视】
　　【上幸国子监观释奠命祭酒孔頴逹讲孝经赐诸生帛有差是时上大徴天下名儒为学官数幸国子监使之讲论学生能明一经以上皆得补官増筑学舎千二百间増学生满三千二百六十员自屯营飞骑亦给博士使授以经有能通经者听得贡举于是四方学者云集京师乃至高丽百济新罗高昌吐蕃诸酋长亦遣子弟请入国学升讲筵者至八千余人上以师说多门章句繁杂命頴逹与诸儒定五经防谓之正义令学者习之范氏曰古之教者家有塾党有庠遂有序国有学士修之于家而后升于乡升于乡而后升于国升于国而后逹于天子其教之有素养之有渐升之有序故其贤才不可胜用后世乡里之学废人君能教者不过聚天下之士而乌合于京师曜于一时而己非有教飬之实也唐之儒学惟贞观开元为盛其所成就者亦可覩矣孟子曰学所以明人伦也故有国者以为先然为学而不复三代之制亦未知其可也】集览【高丽注见新莽始建国四年百济百济之国马韩之属也本扶余王东明之后有仇台者笃于仁信始立国于帯方故地遂为东夷强国初以百家济因号焉其国东极新罗高丽西南俱限大海其都曰居防城亦曰固麻城东夷传曰三韩凡七十八国百济其一也济或音上声家有塾党有庠遂有序国有学见礼记学记郑元曰古者仕焉而已者归教于闾里朝夕坐于门门侧之堂谓之塾周礼五百家为党万二千五百家为遂党属于乡遂在逺郊之外塾音熟又音肓孟子曰设为庠序学校以教之夏曰校殷曰序周曰庠学则三代共之皆所以明人伦也注学则三代同名皆谓之学也以学习礼教化于国】质实【释奠注见梁武帝天监十七年新罗东夷国名注见贞观十七年】书法【纲目下有先圣之文则上书诣高祖七年书诣国子监重释奠也此不书释奠则其书诣何讥也于是释奠先圣帝不亲而观礼焉纲目特书曰诣而无释奠之文所以志其简也笔削之意微而显矣】
　　三月流鬼国入贡
</div>
    <div class="pagination">
<a href="御批资治通鉴纲目_page151.html">上一页</a><span>...</span><a href="御批资治通鉴纲目_page147.html">147</a><a href="御批资治通鉴纲目_page148.html">148</a><a href="御批资治通鉴纲目_page149.html">149</a><a href="御批资治通鉴纲目_page150.html">150</a><a href="御批资治通鉴纲目_page151.html">151</a><span class="current-page">152</span><a href="御批资治通鉴纲目_page153.html">153</a><a href="御批资治通鉴纲目_page154.html">154</a><a href="御批资治通鉴纲目_page155.html">155</a><a href="御批资治通鉴纲目_page156.html">156</a><a href="御批资治通鉴纲目_page157.html">157</a><span>...</span><a href="御批资治通鉴纲目_page153.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
