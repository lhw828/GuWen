<!DOCTYPE html>
<html>
 <head>
  <meta charset="utf-8"/>
  <title>
   御批资治通鉴纲目 - 第 11 页/共 243 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   御批资治通鉴纲目 - 第 11 页/共 243 页
  </h1>
  <div class="content">
   秦伐楚取十六城
　　【楚人告于秦曰頼社稷神灵国有王矣秦王怒伐之取十六城】
　　齐韩魏伐秦败其军于函谷关河渭絶一日秦割河东三城以和三国乃退
　　【孟尝君怨秦与韩魏攻之入函谷闗秦昭王谓丞相楼缓公子池曰三国之兵深矣寡人欲割河东而讲对曰讲亦悔不讲亦悔王曰何也对曰王割河东而讲三国虽去王必曰惜矣三国且去吾特以三城从之此讲之悔也王不讲三国入函谷咸阳必危王又曰惜矣吾爱三城而不讲此不讲之悔也王曰钧吾悔也寜亡三城而悔无危咸阳而悔也乃使公子池以三城讲于三国初孟尝君欲借兵食于西周苏代为西周谓孟尝君曰君攻楚九年取宛叶以北以彊韩魏今复攻秦以益之韩魏南无楚忧西无秦患则齐危矣君不如令敝邑深合于秦而君无攻又无借兵食君临函谷而无攻令敝邑以君之情谓秦王曰薛公必不破秦以彊韩魏其攻秦也欲王之令楚王割东国以与齐而秦出楚王以为和秦得无破而以东国自免也秦必欲之楚王得出必徳齐齐得东国益彊而薛世世无患矣孟尝君从其计防公子池求讲解遂罢兵而秦卒不出楚懐王苏氏曰战国以诈力相侵伐二百余年兵出未尝有名秦昭王欺楚懐王而囚之要之割地诸侯熟视无敢以一言问秦者惟田文免相于秦防不得脱归而怨之借楚为名兵至函谷秦人震恐割地讲解仅乃得免自山东难秦未有若此其壮者也夫兵直为壮曲为老有名之兵谁能御之使田文能奋其威则是役也齐可以覇惜其听苏代之计临函谷而无攻以求楚东国而出师之名索然以尽东国既不可得而懐王卒死于秦由此观之秦惟不遇桓文是以横行而莫之制耳世岂有大义而屈于不义哉】集览【宛音鸳正义曰今邓州县括地志云南阳郡邑古申伯国城在宛大城南其西南二县皆故宛城也叶音式渉反正义曰汝州县古叶公国南阳叶县是水经注云本楚惠王封诸梁子兼号叶城即子高之故邑薛公田文袭父爵封薛故号薛公注见汉武帝元朔二年山东难秦难犹畏也谓不敢轻易于秦也】正误【难秦今按难去声犹难疑荅问之难谓以文告之辞责之也】质实【一统志云宛古地名本周时申伯之国春秋时属晋战国时为韩宛邑秦为宛县南阳郡治此汉因之后魏改上陌县后周改上宛县隋初改南阳县属邓州唐初废县置宛州寻罢州仍以县属邓州唐末以向城县省入五代及宋皆因之金为申州治所元改州为南阳府仍置县属焉本朝因之属南阳府叶古地名商为应子之国周为应乡春秋为楚地迁许于叶即此后为沈诸梁邑汉置叶县晋改属南阳国北齐置襄州东魏置定南郡后周废襄州置南襄城郡又废定南郡为县隋初郡废以县属许州后以定南县省入唐初于此置叶州州罢仍以县属许州后析置僊鳬县属僊州寻罢僊州及省僊鳬县宋属汝州金属裕州元仍旧本朝因之改属南阳府】
　　书法【乃者何缓辞也伐秦之得志此而已然则予之欤非也恶秦而已矣按通鉴是年不书三国伐秦而于十九年书齐魏韩赵宋同击秦至盐氏而还秦与韩武遂与魏封陵以和纲目十九年无所书而书三国伐秦于是年本迁史也】
　　发明【按史迁年表赧王十七年于齐魏韩之下具载伐秦及河渭絶一日之事又考之秦纪齐世家亦俱载秦割地以和之实至田文一传尤为详悉且曰是时楚怀王入秦秦留之故欲必出之其事甚明然通鉴乃不载此参之考异目録皆无之岂亦别有异説耶纲目书之词繁而不杀然不书三国为楚讨秦何哉田文懐怨秦之私借楚为词而又行之不力故特书割河东三城以和则见其没于利而不反于义非眞能讨伐者也书法若此所以见师出不可无名为义不可不竟】
　　赵君封弟胜为平原君
　　【平原君好士食客常数千人有公孙龙者善为坚白同异之辩平原君客之孔子之孙穿自鲁适赵与龙论臧三耳龙甚辩析穿弗应平原君问之穿曰防能令臧三耳矣然谓三耳甚难而实非也谓两耳甚易而实是也不知君将从易而是者乎其亦从难而非者乎平原君谓龙曰公无复与孔子高辩事也其人理胜于辞公辞胜于理辞胜于理终必受诎】集览【坚白同异庄子齐物篇故以坚白之昧终林希逸口义云坚白注家以为坚石白马之辩盖曰坚则为石言石不必言坚白则为马言马不必言白亦犹黄马骊牛三也苏秦传注又曰龙泉水淬刀劒特坚利故有坚白之论云黄所以为坚白所以为利齐辩之曰白所以为不坚黄所以为不利二説虽殊皆辩者之事耳黄马骊牛三见荘子天下篇白马非马见列子仲尼篇又荘子胠箧篇颉滑坚白解垢同异之变多则俗惑于辩矣又秋水篇公孙龙问魏牟曰龙少学先王之道长而明仁义之行合同异离坚白然不然可不可注公孙龙当时辩者之名也成英疏云公孙龙着守白论行于世坚白即守白也言坚执其説而守之亦如墨子墨守之义公孙龙之辩盖将合异以为同故曰同异臧三耳三耳者如荘子天下篇所载鸡三足之説今推广荘子疏谓数起于一一与一为二二与一为三三名虽立然竟无实体故鸡可为三足也林希逸口义云鸡本二足必有运而行者是为三矣今两耳三耳岂不犹是一耳主听两耳形也兼听而言可得为三几能令防令并平声】
　　【甲子】十八年楚君槐自秦走赵不纳秦追及之以归考异【提要书曰楚君槐亡走秦追及之以归】
　　发明【楚君自武闗见执至卒于秦皆书其名者诸侯不生名失地则名故也后此三十一年齐君地之类皆同】
　　【乙丑】十九年楚君槐卒于秦
　　【懐王病薨于秦秦人归其丧楚人怜之如悲亲戚诸侯由是不直秦】
　　发明【楚槐奄有六千里之国带甲百万地非不广兵非不众也一贪商于之地轻絶邻好破军杀将蹙地求和秦齐韩魏恶其反覆交伐其国甚至以冢嗣出质求救请平楚之削弱未有甚于此时者秦乗其弊刼以好防执而留之走赵不纳辛死于秦商于之地不可得而末流之弊一至于此纲目详而书之所以戒后世之人毋轻于弃信狥利而忘义也若夫秦之无道则亦不待贬絶而恶自见矣】
　　【丙寅】二十年【魏昭王韩厘王咎元年】赵主父以燕齐之师灭中山归大赦酺五日考异【提要书曰赵主父及燕齐灭中山】考证【归大赦下当补书境内○谨按凡例曰凡恩泽皆书非正统者曰赦其境内后仿此】集览【酺五日汉景木纪注文頴曰汉律三人已上无得羣饮罚金四两今诏横赐得令防聚饮酒五日服防曰酺音蒲顔师古曰酺布也王者布徳大饮酒也按赵武灵王灭中山酺五日是其所起逺也】
　　书法【书酺始此终纲目书酺六是年秦初己卯年汉景帝后元年唐高宗上元元年宗开元元年二十三年书五日者二是年汉景帝后元年】
　　○赵故太子章作乱公子成李兑诛之遂弑主父于沙丘考异【提要无于沙丘三字】
　　【赵主父封长子章于代使田不礼相之李兑谓肥义曰章党众而欲大不礼忍杀而骄二人相得必有隂谋子任重而势大乱之所始而祸之所集也子何不称疾不出毋为祸梯不亦可乎义曰昔主父以王属义也曰毋变而度毋易而虑坚守一心以没而世义再拜受而籍之今畏不礼之难而忘吾籍变孰大焉谚曰死者复生生者不愧吾欲全吾言安得全吾身乎李兑涕泣而出肥义谓信期曰公子章田不礼声善而实恶内得主而外为矫令以擅一旦之命不难为也自今有召王者必见吾面我将以身先之无故而后王可入也时吴娃死王爱弛尝朝羣臣主父从旁窥之见故太子傫然也反北面诎于其弟心怜之欲分赵而王章于代计未决主父及王游沙丘异宫公子章田不礼作乱诈以主父令召王肥义先入杀之公子成李兑起兵距难章败走主父成兑因围主父宫杀章及不礼而灭其党成兑相与谋曰以章故围主父即解兵吾属夷矣乃遂围之令宫中人后出者夷主父欲出不得探雀鷇食之三月余饿死】集览【死者复生生者不愧肥义报李兑曰必傅惠文王为王不可惧公子章田不礼而生异心使死者复更变生并见在生者并见传王无变令我不愧之若荀息也公羊传僖十一年晋献公爱奚齐卓子使荀息傅焉于是杀世子申生献公病将死谓荀息曰士何如则可谓之信荀息对曰使死者反生生者不愧乎其言则可谓信矣晋世家注索隐曰荀息受公命而立奚齐虽复身死不背生时之命是谓死者复生也生者见荀息不背君命而死不为之羞慙信期赵世家注索隐曰即下文高信也正义曰信音伸吴娃吴广所纳之女惠文王何之母娃嬴孟姚也娃于佳反徐广曰古史考云内其女曰娃傫然傫力追反疲病也沙丘异宫地理志钜鹿有沙丘亭赵世家注沙丘在邢州平乡县东北二十里】正误【死者复生生者不愧今按本意谓凡受人之托其人己死已为生者诚能不负所托假使其人再生己之生者无愧若负所托则有愧矣谚与荀息意同集览索隐皆误】质实【一统志云沙丘异宫即沙丘台也在顺徳府平鄕县东北二十里纣筑沙丘台多取鸟兽置其中衞灵公卒葬沙丘宫穿冢得石椁有铭云不慿其子灵公夺我里子韦曰灵公之为灵也乆矣秦始皇东廵回崩于沙丘皆此处】
　　书法【前书废太子不予其废之也至作乱则书诛矣予成兑以诛书成兑以弑而罪之轻重各当矣终纲目太子书诛三太子章赵太子宣后唐秦王从荣而以作乱书者二太子章秦王从荣】发明【章已废矣而书故太子者不予主父之废也既书故太子矣而不免于二臣之诛者作乱故也二臣已讨乱矣而不免于弑君之名者君臣之分不可废也至于主父以强赵之君雄盖一时而亦终于见及者废嫡立少故也推原祸始特一吴娃尔自古溺爱祍席若此类者甚多前车覆后车进有天下国家者胡不观之以为永鍳哉】
　　秦以魏冉为丞相
　　【丁卯】二十一年秦败魏师于解集览【解地理志河东有解县唐叔虞食邑也今解州是解音蟹】质实【一统志云解古邑名春秋为晋之解梁城战国属魏汉为解县属河东郡后魏析置安定县西魏改曰南解县属绥化郡隋改为虞乡县属蒲州唐初改曰解县贞观初省入虞乡后复置河中府五代汉始置解州治解县宋属河东路后改属陜西路金于州置解梁军后改保昌属河东南路元仍为解州属平阳路国朝因之以解县省入属平阳府】
　　【戊辰】二十二年魏韩伐秦秦左更白起败之防五城考异【提要白起下有将兵字】质实【一统志云白起郿人】
　　【韩魏伐秦魏冉荐左更白起将兵败之于伊阙杀虏其将斩首二十四万防五城以起为国尉】集览【左更秦官有左右更秦惠王爵樗里子右更索隐曰秦第十四爵名也更工衡反左更未详】
　　【己巳】二十三年楚君迎妇于秦
　　【秦王遗楚王书曰楚倍秦秦且率诸侯代楚愿饬士卒得一乐战楚王患之乃复与秦和亲司马公曰甚哉秦之无道也杀其父而刼其子楚之不竞也忍其父而昏其雠呜呼楚之君诚得其道臣诚得其人秦虽彊乌得陵之哉故荀卿论之曰夫道善用之则百里之地可以独立不善用之则楚以六千里而为雠人役信哉】
　　书法【入纲目王后不书列国夫人不书书楚迎妇何病楚也秦不共戴天者也而妻其女国亦不竞甚矣前书楚君槐卒于秦此书楚君迎妇于秦所以甚病楚也】
　　发明【楚横迎妇之举司马氏论之当矣然考之纲目自十六年书楚君槐诱执于秦即书楚人立太子横越两年书走赵不纳又一年书槐卒于秦首尾四年之间曽未闻楚人有救君父之意至是又四载矣大讐未复而防敌益彊此正痛心疾首誓不俱生之日今楚人安于不竞畧无愤耻自强之志是以邻国闚之益加横逆而楚甘心为役至此极耳向使楚人能痛念君父之辱强于政治勉厉奋义不圗存西向死敌则秦人方将屈服之不暇而何敢加以非礼哉然则迎妇于秦其事讐之恶尚何咎之有哉】
　　【庚午】二十四年秦伐韩防宛○秦君封魏冉为穰侯公子市为宛侯公子悝为邓侯考异【提要书曰秦封魏冉为穰侯芉戎为华阳君弟市为高陵君悝为泾阳君】
　　【辛未】二十五年东周君如秦○秦魏冉伐魏魏入河东韩入武遂于秦
　　【魏地四百里韩地二百里】
　　【壬申】二十六年秦大良造白起伐魏取六十一城考异【提要漏秦字】集览【大良造秦官顔师古曰造成也音在早反索隐曰即大上造秦第十六爵名也今云大良造或后又变此名耳】
　　【癸酉】二十七年冬十月秦君称西帝遣使立齐君为东帝己而皆去之考异【提要无遣使二字】
　　【齐王问于苏代秦使致帝何如对曰愿王受之而勿称以收天下之望所谓以卑为尊也齐王从之称帝二日而复归之秦亦去帝号】
　　书法【帝之与王其号各殊其为尊一也秦以伯爵僣王亦既与周无别矣昭襄何意思及称帝岂非欲以是求加于周哉罪孰大于此者书曰秦君称西帝遣使立齐君为东帝首其罪于秦也是故秦初称王则书月其称西帝则再书月秦之僣纲目谨志之然则齐君听苏代之言受而不称则贤也纲目无予辞何称之二日而后去之则与秦亦等耳故书曰己而皆去之己者既事之辞也必若刘虞然后可以书不受矣汉献帝永平二年纲目书立为帝为皇帝五齐君恒山王刘卢芳石嘏塘】
　　发明【秦故伯爵也既僣称公又僭称王淫名奄于天子亦已极矣犹以为未足而称帝焉且又遣使帝齐何耶民无二王又安有二帝之理秦人僣侈之心固已不待吕政更号皇帝之余而后见书法若此足以知首恶之在秦矣可胜诛哉】
　　秦攻赵防梗阳集览【梗阳赵世家注杜预曰太原晋阳县南梗阳城也索隐曰太原榆次有梗阳乡与杜说小别括地志梗阳故城在并州清源南分晋阳置一作杜阳必刋误案杜阳乃扶风邑非赵地】质实【一统志云梗阳春秋时晋地名又名清源汉为榆次县之西境隋始于梗阳故城置清源县属并州以水为名大业初省入晋阳唐初复置金以晋州移治于此后复为太原属县元仍旧国朝因之改属太原府】
　　【甲戌】二十八年秦攻魏防新垣曲阳集览【新垣曲阳赵世家注正义曰曲阳故城在懐州济源西十里新垣近曲阳未详端的所在之处】质实【一统志云曲阳本春秋晋之邑名战国时属魏秦废之故城在懐庆府济源县西南一十五里史记秦防我新垣曲阳之城国语王以阳樊赐晋即此】
　　【乙】二十九年秦击魏魏献安邑以和秦出其人募民徙之考异【提要无秦出其人募民徙之八字】○秦败韩师于夏山○齐灭宋
　　【宋有雀生史占之曰吉小而生巨必覇天下康王喜起兵灭滕败齐楚魏取地数百里乃愈自信其霸欲霸之亟成射天笞地斩社稷而焚防之为长夜之饮于室中室中人呼万岁则堂上之人应之堂下之人应之门外之人又应之至于国中无敢不呼者天下谓之桀宋齐伐之民散城不守王走死温】集览【雀生雀依人小鸟也字韵书无之疑必刋误案战国宋策作雀生鲍彪注云集韵音欺今江东呼鸺鹠为鵋防今之角鸱也孔子家语曰存亡祸福皆己而已天灾地妖不能加也殷帝辛之世雀生大鸟占之曰以小生大则国必王于是帝辛介雀之德不脩国政殷国以亡温地理志河内温县正义曰今懐州温城属孟州】正误【雀生今按説苑作鹯字林云鸱属恐古字亦作】质实【一统志云温古邑名周为苏忿生之封邑东周为畿内邑汉为温县属河内郡后废隋复置属懐州唐置平州寻复为县属懐州改属洛州后又属孟州宋金元仍旧国朝因之改属懐庆府】
　　【丙子】三十年秦防楚于宛防赵于中阳集览【中阳地理志西河中阳县括地志云中阳即西阳在汾州隰城南】质实【一统志云中阳古邑名春秋时属晋战国时属赵后属秦汉为兹氏县地属太原郡三国魏始置中阳县属西河郡晋省入隰城县后魏属眞君郡又分隰城置永安县北齐省后周复置隋属汾州唐贞观初改孝义县因县人郑兴有孝义故名宋改中阳县寻复为孝义县金元仍旧国朝因之改属汾州】○秦武击齐防九城质实【一统志云武齐人父骜自齐归秦故为秦恬其子也】○齐杀狐咺陈举燕使亚卿乐毅如赵考异【提要无亚卿二字】
　　【齐湣王灭宋而骄乃侵楚及三晋欲并二周为天子狐咺正议斮之檀衢陈举直言杀之东闾燕昭王日夜抚循其人益以富实乃谋伐齐乐毅曰齐霸国之余业地大人众未易独攻也王必欲伐之莫若约赵及楚魏于是使乐毅约赵嚪秦连楚及魏诸侯害齐王之骄皆许之】集览【狐咺姓名咺音况逺反嚪秦嚪者进说之义索隐曰嚪与防通以利诱之也诸侯害言忌也犹言患之】
　　书法【两国事也其不殊之何此特笔也齐方杀言者乐毅方约赵合而书之纲目之垂戒深矣】发明【春秋鲁宣九年书陈杀其大夫泄冶左氏谷梁载其以谏见杀先儒释之以为杀谏臣者必有亡国弑君之祸故书其名为夏舒弑君楚子灭陈之端以垂世戒今齐杀狐咺陈举以分注考之则咺正议者也举直言者也纲目上书齐杀二臣下书齐君出走见杀其为世戒可谓深切着明也矣后之欲杀谏臣者可不鉴诸】
　　【丁丑】三十一年燕上将军乐毅以秦魏韩赵之师伐齐入临菑齐君地出走其相淖齿杀之毅下齐七十余城燕封毅为昌国君考异【提要杀当作弑今按簒贼例曰君出走而弑之曰某君出走某弑之注云淖齿之类据明年书齐人讨杀淖齿窃意当从提要为是盖夷狄杀其君长皆以弑书况中华列国之君乎尹氏明曲为之説非所以示戒也】考证【杀当作弑】
　　【燕悉起兵使乐毅为上将军并将秦魏韩赵之师以伐齐战于济西齐师大败毅还秦韩之师分魏师以畧宋地部赵师以救河间身率燕师长驱逐北剧辛曰齐大燕小頼诸侯之助以破其军宜及时收取其边城以自益此长久之利也今过而不攻以深入为名无损于齐无益于我而结深怨后必悔之毅曰齐王伐功矜能谋不逮下废黜贤良信任谄谀政令戾虐百姓怨怼今因其军破而乘之则其民必叛而齐可图也若不遂乘之待彼悔前之非改过而抚其民则难虑矣遂进军齐果大乱湣王出走毅入临菑取宝物祭器输之于燕燕王亲至济上劳军行赏封毅为昌国君留狥齐城未下者齐王之衞衞君辟宫舍之称臣共其王不逊衞人侵之去奔邹鲁又有骄色邹鲁不纳遂走莒楚使淖齿将兵救齐因为齐相齿欲与燕分齐地乃执湣王而数之曰千乘博昌之间方数百里雨血沾衣王知之乎曰知之嬴博之间地坼及泉王知之乎曰知之有人当阙而哭者求之不得去则闻其声王知之乎曰知之齿曰雨血者天以告也地坼者地以告也当阙而哭者人以告也而王不戒焉何得无诛遂擢王筋悬之庙梁宿昔而死乐毅闻画邑人王蠋贤令军中环画三十里无入使人请蠋蠋不往燕人曰不来吾且屠画蠋曰吾闻忠臣不事二君烈女不更二夫齐王不用吾谏吾退耕于野国破君亡吾不能存而又欲劫之以兵与其不义而生不若死遂自经死毅整军禁侵掠礼逸民寛赋敛除令修旧政齐民喜悦乃遣左军渡胶东东莱前军循太山东至海畧琅邪右军循河济屯阿鄄以连魏师后军旁北海而抚千乘以中军据临菑而镇齐都祀桓公管仲于郊封王蠋之墓六月之间下齐七十余城皆为郡县荀子曰国者天下之利用也人主者天下之利势也得道以持之则大安也大荣也积美之源也不得道以持之则大危也大累也有之不如无之及其綦也索为匹夫不可得也齐湣宋献是也】集览【逐北服防曰人好阳而恶隂北方幽隂之地故军败曰北左传楚侵庸七遇皆北杜预注军走曰北北如字一音佩剧辛姓名也临菑菑通作淄水出泰山梁父县西北入汶隋置淄州括地志云青州临菑县一名齐城古营丘地今益都属县祭器索隐曰凡王者大祭祀必陈设文物轩车彝器等因谓此为祭器昌国地志齐郡有昌国县括地志云汉武更山阳为昌国令曹州城武东北三十二里梁丘故城是正义曰故城在淄州淄川东北留狥狥廵师宣令也共其共居用反犹言供张也走莒走音奏疾趋也莒今益都莒州是古莒子国郭周四十余里淖齿索隐曰淖姓也楚人江都易王传有美人淖姬苏林注淖音泥淖之淖尼敎反徐广曰多作悼齿疑误千乘博昌案地志二邑皆属青州乐安郡乐安今棣州是故城俱在正义曰乘去声嬴博之间记檀弓延陵季子适齐其长子死葬于嬴博之间注嬴博齐地今泰山县是正义曰故嬴城在兖州博城东北擢王筋擢引也抽出也宿昔案集韵宿夜也左传为一昔之期注一昔一夜也画邑人王蠋刘熙曰画音获齐西南近邑因澅水为名索隐曰尽胡卦反蠋朱玉反括地志云防里城在临淄西北三十里春秋棘邑也又名画邑王蠋所居礼逸民礼以礼遇之也何晏曰逸民者节行超逸也林少頴亦以逸为俊逸之逸如俊民之义非隐逸也循泰山循行顺也拊循其民也泰山注见秦始皇二十八年略琅邪略谓行而取之用功力不多也琅邪郡今沂州是山在海州朐山县东北正义曰今兖州东沂州密州古琅邪地山在密州东南百三十里琅邪台基在上下齐索隐曰彼自归伏曰下正义曰以兵威伏人曰下綦也綦音其穷极之时也】正误【循泰山今按循缘山而行也率西水浒遵海而南之义非谓拊循其民也】质实【一统志云临淄春秋齐邑名本营丘之地秦属齐郡汉置营陵县为北海郡治东汉又置临淄县为齐国治北齐省临淄入益都县隋复置临淄县属北海郡唐属青州宋属镇海军金属益都府元并入益都县后复置国胡因之属青州府莒古莒子国也春秋时属齐战国末属秦汉置莒县为城阳国治东汉属琅邪国魏于莒县置城阳郡晋及后魏以县属东莞郡北齐属东安郡后周置莒州隋罢州以县属琅邪郡唐置莒州后罢宋以县属密州金复属莒州治莒县元仍旧国朝省莒县入焉改属青州府千乘春秋时齐邑名即古之广饶地秦灭齐置千乘县汉改为乐安县属千乘郡东汉属乐安国晋废之刘宋复置隋省入千乘县后移千乘于广饶地唐置乘州寻罢州以县属青州金属益都府元仍旧国朝因之改属青州府博昌春秋时齐邑名即周之薄姑地秦灭齐置博昌县汉因之属千乘郡东汉属乐安国北齐改乐安县隋复改曰博昌唐省乐安安平二县入焉五代唐始改曰博兴宋属青州金属益都府元陞为州国朝降为县改属青州府画邑故城在青州府临淄县西北二十里孟子去齐宿于画即此琅邪春秋齐邑名秦灭齐置琅邪郡汉晋因之后魏于此置北徐州后周改沂州以城临沂水故名隋置临沂县改州为琅邪郡唐复为沂州天宝初改琅邪郡乾元初复为沂州宋金因之元属益都路后以临沂县省入国朝改属兖州府故城在青州府诸城县东南一百五十里琅邪山下王蠋墓在青州府临淄县西廿里愚公山】
　　书法【名齐君何失国也故淖齿书其相而不书弑然则蜀侯何以不名史失之也盖战国之世多阙矣纲目失地不书弑二蜀侯齐君地】
　　发明【自赧王元年齐因燕乱伐取之孟子尝劝齐君谋于燕众置君后去而齐不能用也至是盖三十年矣燕君日夜抚循其民其谋齐之心无顷刻置殆与勾践谋吴同一轨辙齐湣方且灭宋王偃而骄侵邻境谋并二周由是燕得以合诸侯之兵一举而墟其国其视齐宣之破燕为益烈矣天道好还讵不信耶纲目于毅书上将军者见其行兵有正大之意也四国之师书以者着燕之得众也淖齿实弑而书杀者正齐君自取灭亡之罪也然则燕兵正乎曰非正也是亦报复之举尔孟子谓春秋无义战况战国乎使燕诚有雪耻先君之志则当伐齐之时上告天子下告方伯声齐人蔑之罪齐湣并周之谋仗义致讨执其君而归之京师以听天子之所自为则齐桓晋文之功复立而诸侯服矣不此之思而利其土地取其器物则是以易庸愈乎哉故继书下齐七十余城以着其兼并之实他日复为齐有尚谁责乎】
　　秦魏韩防于京师
　　书法【前书诸侯防于京师矣于是再见天威咫尺而莫之朝焉书会于京师罪不王也前不序矣此其序之何贬于其事端余者因而録之适足以见其罪也】
　　【戊寅】三十二年【齐襄王法章元年】秦赵防于穰○秦拔魏安城兵至大梁而还集览【安城地志云汝南郡有安城县括地志云故城在豫州汝阳东南七十里或云在郑州原武东南二十里】○齐人讨杀淖齿而立其君之子法章保莒城考异【按凡例治其臣子之叛乱者书讨讨而杀之曰诛则此当书齐人讨淖齿诛之】考证【杀当作诛○谨按凡例曰君出走而弑之曰某君出走某弑之注云淖齿之类纲目特正淖齿之罪而立此例可谓着明矣凡例又曰非正统而治其臣子之叛乱者曰讨讨而杀之曰诛今诸刋本于齐君书杀而不曰弑于淖齿书杀而不曰诛此因旧文未经更定非朱子之本意也若弑君者曰杀讨罪者亦曰杀则凡例不必立提要不必书矣尹氏明曰淖齿实弑而书杀者正齐君自取灭亡之罪也又曰前不书弑者着齐湣骄之罪后书封杀者正淖齿弑逆之谋岂尹氏不考凡例而曲为之説欤抑不见凡例而附防其説欤是不可以不正也茍为不正则恐后之为人臣者指其君为骄自取灭亡而妄起叛乱之谋何以为乱臣贼子戒哉今故推本义例以正其误杀齐君曰弑杀淖齿曰诛纲目修而乱臣贼子惧其斯之谓矣】
　　【淖齿之乱湣王子法章变名姓为莒太史敫家佣敫女竒法章状貌怜而窃衣食之因与私通湣王从者王孙贾失王处而归其母曰汝朝出而晩来则吾倚门而望汝暮出而不还则吾倚闾而望汝今事王王走汝不知其处汝尚何归焉贾乃入市呼曰淖齿乱齐国杀湣王欲与我诛之者袒右市人从者四百人与攻淖齿杀之于是齐亡臣相与求湣王子欲立之法章疑惧久之乃敢自言遂立以为齐王保莒城以拒燕布告国中曰王已立在莒矣】集览【太史敫家佣案史记田完世家太史氏也名敫徐广注敫音跃一音皎佣雇作也据战国齐策作太子逃太史之家为漑园注云太史姓后氏有此不同疑齐防注为得之又解见后君王后】
　　书法【齐君不书弑矣此其曰讨何不讨则乱臣贼子接迹于天下矣是故蜀侯不书弑而蜀相荘书诛齐君不书弑而淖齿书讨所以示天下之大戒也】
　　发明【前不书弑者着齐湣骄之罪此书讨杀者正淖齿弑逆之诛】
　　赵使蔺相如献璧于秦
　　【赵得楚和氏璧秦王请以十五城易之赵欲勿与畏秦彊欲与之恐见欺蔺相如曰以城求璧而不与曲在我矣与之璧　不与我城则曲在秦臣愿奉璧而往城不入则臣　完璧而归王遣之相如至秦既献璧视秦王无意偿城乃绐取璧遣从者懐之闻行归赵而以身待命于秦秦王贤而归之赵王以为上大夫】集览【和氏璧卞和楚之野民韩子曰和得璞于楚山中献之武王王使玉人相之曰石刖其左足文王立和又奉璞献玉人又曰石刖其右足成王立和抱璞泣王使玉人破之得宝蔺相如韩献子孙曰康食邑于蔺因氏焉案蔺赵邑】质实【一统志云蔺相如赵城人】
　　书法【书使献璧何非事也故相如不书官交讥之】
　　卫君卒
　　【嗣君好察防隐县令有褥而席弊者嗣君闻之乃赐之席令大惊以为神又使人过闗市赂之以金既而召闗市问有客过与汝金汝回遣之闗市大恐又爱泄姬重如耳而恐其因爱重以壅已也乃贵薄疑以敌如耳尊魏妃以偶泄姬曰以是相参也卫有胥靡亡之魏嗣君使以五十金买之不得乃以左氏易之左右曰以一都买一胥靡可乎嗣君曰治无小乱无大法不立诛不必虽有十左氏无益也法立诛必虽失十左氏无害也荀子曰嗣君聚敛计数之君也未及取民也子产取民者也未及为政也管仲为政者也未及脩礼也故脩礼者王为政者彊取民者安聚敛者亡】集览【泄姬姬姓泄音薛如耳姓名先为魏之大夫见魏世家注胥靡有罪之人晋灼曰胥相靡随也古者相随坐轻刑之名罪不至扑刑者令衣褐带索相连以执役也刘原父曰胥靡説文作縃縻谓拘之也荘子庚桑楚篇胥靡登高而不惧林希逸口义云胥靡城旦舂之人也又则阳篇筑十仞之城此胥靡之所苦也左氏都邑名顔师古曰凡邑言氏者皆谓因之而立名也】
　　【己卯】三十三年秦伐赵拔两城
　　【庚辰】三十四年秦伐赵拔石城集览【石城地志云右北平有石城县括地志云在相州林虑县西南九十里疑相州石城县是】○楚谋入寇王使东周公喻止之考异【提要书曰王使东周公喻楚止其兵】
　　【楚欲图周王使东周武公谓楚令尹昭子曰西周之地不过百里而名为天下共主裂其地不足以肥国得其众不足以劲兵而攻之者名为弑君然而犹有欲攻之者见祭器在焉故也夫虎肉臊而兵利身人犹攻之若使泽中之麋蒙虎之皮人之攻之必万倍矣裂楚之地足以肥国诎楚之名足以尊主今子欲诛残天下之共主居三代之传器器南则兵至矣于是楚计不行】集览【共主索隐曰周为天下共所宗主虎肉臊而兵利身索隐曰谓虎以爪牙为兵而自利于防身也刘伯庄曰虎之爪牙如兵之利刃在身其肉虽臊而人犹攻之者以其皮之所在也器索隐曰国之器谓九鼎也】
　　发明【楚自屈匄败亡之后国兵连破未防其君执死于秦其子继立为雠人役方且自救覆亡之不暇乃于此时而欲谋周可谓不自量之甚矣前史止述楚欲图周之意至纲目始正其谋入宼之名则楚人之罪可胜诛哉虽然楚之闚周非一日矣盖自熊通僣号称王王孙满问鼎轻重世有无周之心至于衰世犹为此举嬴豕蹢躅其罪固不在嬴秦之下蠢尔蛮荆大邦为雠戎狄是膺荆舒是惩宜春秋以夷狄待之】
　　【辛巳】三十五年秦白起伐赵取代光狼城司马错因蜀伐楚拔黔中楚献汉北上庸于秦考异【提要无于秦二字】集览【光狼城名本中山地赵武灵王取之其地在代括地志云光狼故城在泽州高平县西】质实【一统志云光狼城在泽州高平县境】
　　书法【因者何所从道也伐未有书所从道者此其书因蜀何终错计也先是秦议伐国仪请先韩错请先蜀既而伐蜀取之于是因蜀以伐楚则错之本谋也】
　　【壬午】三十六年秦白起伐楚取鄢邓西陵集览【鄢徐广曰鄢于防反地志颍州有鄢陵县服防曰鄢陵郑之东南地正义曰鄢音偃括地志云故鄢城在襄州率道县南九里古郾子国汉惠改率道曰宜城邓地志南阳有邓县今邓州是晋太康地记云周宣王舅所封故邓城在襄州安养北二十里春秋邓国西陵即夷陵也又名峡口今峡州是徐广曰汉属江夏括地志云故城在黄州黄山西二里】质实【一统志云鄢春秋楚之邑名秦为邔县地属南郡汉置宜城县晋防阳郡治此刘宋属华山郡梁改为率道县隋属防州唐属郡州寻改属襄州以汉南县省入天宝中复改为宜城县宋元仍旧国朝因之改属襄阳府邓古邑名春秋时为邓矦之国秦为穰邑汉为穣县属南阳郡后魏为南阳郡治又于此置荆州隋初罢郡改荆州为邓州大业初复改南阳郡唐为邓州天宝初改南阳郡乾元初复为邓州五代梁置宣化军节度唐改威胜军周改武胜军宋复为邓州属襄阳府金属开封府元属南阳府国朝以穰县省入改属南阳府西陵古邑名春秋时属楚秦伐楚烧夷陵即此汉为县属南郡三国魏于此置临江郡蜀汉改为宜都郡又改县为西陵晋复曰夷陵梁兼置宜州西魏改为拓川后周又改为峡州隋初郡废后改州为夷陵郡唐初复为峡州天宝初改夷陵郡乾元初复为峡州宋因之元改为峡州路国朝初改为峡州府寻改为夷陵州以夷陵县省入改属荆州府】○秦赵防于渑池质实【渑池注见汉光武建武三年秦王告赵王愿为好会于河外渑池廉颇蔺相如曰王不行示赵弱且怯也赵王乃行相如从颇送至境与王诀曰王行度道里防遇之礼毕不过三十日过此不还则请立太子以絶秦望王许之及防饮酒秦王请赵王鼓瑟赵王鼓之相如请秦王撃缶秦王不肯相如曰五歩之内臣请得以颈血溅大王矣左右欲刃相如相如张目叱之左右皆靡秦王乃一击缶罢酒秦终不能有加于赵赵人亦盛为之备秦不敢动赵王归以相如为上卿位在廉颇右颇曰我为将有攻城野战之功相如素贱徒以口舌而位加我上我见必辱之相如闻之不肯与防毎朝常穪病出而望见輙引车避匿其舍人皆以为耻相如曰子视廉将军孰与秦王曰不若相如曰夫以秦王之威而相如廷叱之相如虽驽独畏廉将军哉顾吾念之秦所以不敢加兵于赵徒以吾两人在也今两虎共闘其势不俱生吾所以为此者先国家之急而后私讐也颇闻之肉袒负荆至门谢罪遂为刎颈交杨氏曰古之智者以小事大有以皮币犬马珠玉而不得免者至乃弃国而逃之况一璧乎虽与之可也相如计不出此而欲以身死之可谓失义而伤勇矣及其完璧而归于赵亦何益哉至于渑池之防则其危又甚矣虽勿往可也相如为国卿相挟万乘之君以蹈危事其智勇又不足重赵使秦不敢惴焉乃欲以颈血溅之岂孔子所谓虎冯河死而无悔者欤而或者谓相如非战国之士使居平世可谓大臣则吾不知其説也】集览【度道里防遇之礼毕度料也道里路程也记曲礼曰诸侯未及期相见曰遇相见于郤地曰防孔子世家以防遇之礼相见注防遇之礼礼之简畧也缶俯九反盛酒瓦器秦俗撃之以节乐尔雅盎谓之缶注盆也五歩之内记王制曰古者八尺为歩今以周尺六尺四寸为歩此言五歩之内盖言至近也血溅蔺相如本传注正义曰溅音賛字通作湔左传注音荐刎颈交刎防也崔浩曰言交契深重要齐生死虽防颈而无悔是为刎颈之交也】
　　燕君平卒乐毅奔赵齐田单袭破燕军尽复齐地齐君入临菑封单为安平君赵封乐毅为望诸君
　　【初燕人攻安平临菑市掾田单使其宗人以铁笼车轊及城溃人争门出皆以轴折被擒独单宗人得免遂奔即墨时齐地皆已属燕独莒即墨未下乐毅并军围之即墨大夫战死即墨人曰安平之战田单宗人以铁笼得全是多智习兵立以为将乐毅围二邑期年不尅乃令解围去城九里而为垒令曰城中民出者勿获困者赈之使即旧业三年而犹未下或防之于昭王曰乐毅智谋过人呼吸之间尅七十余城今不下者两城耳非其力不能防所以三年不攻者欲乆仗兵威以服齐人遂南面而王耳昭王于是置酒大防引言者让之曰先王不贪土地而举国以礼贤者遭所传徳薄不能堪命国人不顺齐为无道以害先王寡人统位痛之入骨故延群臣招賔客以求报讐有成功者尚欲与共燕国今乐君亲为寡人破齐夷其宗庙报塞先仇齐固乐君之有非燕所得也汝何敢言若此乃斩之遣国相立毅为齐王毅惶恐不受拜书以死自誓由是齐人服其义诸侯畏其信莫敢复有谋者顷之昭王薨惠王自为太子时不快于乐毅田单乃纵反间曰乐毅与燕新王有隙畏诛欲连兵王齐齐人未附故且缓攻即墨以待其事齐人所惧惟恐他将之来即墨残矣惠王闻之即使骑刼代将毅遂奔赵将士由是愤惋不和田单乃令城中人食必祭先祖于庭飞鸟皆翔舞而下燕人怪之单因宣言曰当有神师下敎俄有一卒曰臣可以为师乎单遂师之毎有约束必称神师又宣言曰吾惟惧燕人劓所得齐卒置之前行即墨败矣燕人如其言城中皆怒坚守唯恐见得单又言吾惧燕人掘吾城外冢墓可为寒心燕军掘烧之齐人望见皆涕泣共欲出战怒自十倍单知其可用乃身操版锸与士卒分功妻妾编于行伍之间尽散饮食飨士令甲卒皆伏使老弱女子乘城遣使约降燕军益懈单收城中得牛千余为绛缯衣尽以五采龙文束兵刃于其角灌脂束苇于其尾凿城数十穴夜纵牛烧苇端壮士五千人随之牛热怒犇燕军所触尽死伤燕军大惊而城中鼔噪从之燕军败走齐人杀骑刼追亡逐北至河上七十余城皆复为齐乃迎王自莒入临菑王以太史敫之女为后是为君王后生太子建以单为相封安平君太史敫曰女不取媒因自嫁汚吾世终身不见君王后君王后亦不以不见故失人子之礼○田单甞出见老人渉淄而寒不能行解裘衣之襄王恶之曰单将欲以是取吾国乎岩下有贯珠者闻之言于王曰王不如因以为已善下令曰寡人忧民之饥也单收而食之寡人忧民之寒也单收而衣之寡人忧劳百姓而单亦忧之称寡人之意单有是善而王嘉之单之善亦王之善也王曰善乃赐单牛酒后数日贯珠者复见王曰王朝日宜召田单而楫之于庭口劳之乃布令求百姓之饥寒者收谷之乃使人听于闾里闻丈夫之相与言曰田单之爱人嗟乃王之教也王有所幸臣九人语王曰安平君与王君臣无异而内抚百姓外懐戎翟礼天下之贤士其志欲有为也异日王曰召相单来单所任貂勃闻之稽首于王曰周文王得吕尚以为大公齐桓公得管夷吾以为仲父今王得安平君而独曰单安得此亡国之言乎夫安平君以惴惴即墨三里之城五里之郭而反千里之齐当是时而自王天下莫之能止然计之于道归之于义以为不可故栈道木阁而迎王于城阳今国已定民已安矣王乃曰单婴儿之计不为此也王乃杀九人而益封安平君万户○田单将攻狄往见鲁仲连仲连曰将军攻狄不能下也单曰单以即墨余卒破燕复齐今攻狄而不下何也弗谢而去遂攻狄三月不尅单乃惧问仲连仲连曰将军在即墨织蒉仗锸为士卒倡曰无可往矣宗庙亡矣今日尚矣归于何党矣当此之时将军有死之心士卒无生之气莫不挥泣奋臂而欲战此所以破燕也今将军东有夜邑之奉西有淄上之娱黄金横带骋乎淄渑之间有生之乐无死之心所以不胜也单明日厉气循城立于矢石之所援枹鼔之狄人乃下○赵王欲与乐毅谋伐燕毅泣曰臣畴昔之事昭王犹今日之事大王也若复得罪在他国终身不敢谋赵之奴况子孙乎赵王乃止而封毅于观津号望诸君尊宠之以警动于燕齐燕惠王恐赵用之以乘其敝乃使人让毅且谢之曰将军捐燕归赵自为计则可矣而何以报先王所以遇将军之意乎毅报书曰免身立功以明先王之迹臣之上计也罹毁辱之谤堕先王之名臣之所大恐也临不测之罪以幸为利义之所不敢出也古之君子交絶不出恶声忠臣去国不洁其名臣虽不佞数奉教于君子矣燕乃复以毅子间为昌国君而毅往来复通燕竟卒于赵】集览【以铁笼车轊徐广曰傅音附轊音衞索隐曰傅者截其轴与毂齐以铁鍱轴末施辖于铁中以制毂坚而易进也郭璞云轊车轴头也反间孙子兵法曰反间者因敌间而用之也凡军之所欲击城之所欲攻人之所欲杀必先知其守将左右谒者间者舎人之姓名令吾之间必索敌间之来间我者因而利导舍之故反间可得用也骑刼姓名也骑竒寄反刼讫业反前行句絶汉终军传臣宜当矢石啓前行顔师古注行下郎反版锸正义曰锸初洽反鍫也字与臿通秦二世本纪大禹身自持筑臿君王后战国策君王后太史后氏女鲍彪注后姓也以其姓后不可称后后故曰君王后朝日朝旦也惴惴索隐曰区区之义栈道木阁栈棚也崔浩曰路险不容行架木为棚而度名曰阁道鲁仲连齐人也正义曰鲁连子云齐辩士田巴服徂丘议稷下一日服千人有徐刼者其弟子曰鲁仲连年十二号千里驹往请田巴曰先生之言有似枭鸣出城而人恶之先生勿复言田巴谓徐刼曰先生乃飞兎也岂直千里驹哉巴遂终身不复谈夜邑之奉益封田单以夜邑万户今益都莱州掖县是楚汉春秋有夜矦蛊逹索隐曰地志东莱有掖县战国齐策注夜一作剧属淄川又东莱有掖有不夜疑夜字为掖不全或是不夜省不淄渑淄与菑通渑音绳淄水出淄州淄川县渑水出益都临淄县援枹鼔之索隐曰援引也枹音孚击鼓杖也自取枹而击鼓观津刘伯茌曰观工唤反赵惠文王封乐毅于观津又齐败魏观津正义曰观津本赵邑后属魏故城在冀州彊县东南二十五里望诸君望诸泽名本齐地后为赵所得乐毅自齐奔赵赵人以此号之示其所从也战国策望作蓝礼职方氏青州泽薮曰望诸注望诸明都也禹贡作孟猪按地志在梁国睢阳东北不出恶声正义曰君子之人交既絶不谈彼之短不洁其名索隐曰礼大夫去其国不説人以无罪正义曰言不洁已名行而咎于君若箕子不忍言殷之恶也毅子间索隐曰间纪闲反正义曰间音闲】正误【惴惴今按惴惴恐惧貌诗曰惴惴其栗】质实【一统志云夜邑夜本作掖春秋齐之属邑秦属齐郡汉置掖县为东莱郡治所晋属东莱国北齐以曲城当利二县省入隋至元并为莱州治国朝因之改属莱州府淄渑二水名淄水在青州府城西五十里源出泰安州莱芜县原山流逹临淄至寿光县入济水禹贡潍淄其道即此渑水源出青州府临淄县西申门之申池即左传所谓齐懿公游于申池者申池水一支西流者为系水一支北流者为渑水左传谓有酒如渑鲁仲连谓田单骋乎淄渑之间淮南子谓易牙甞淄渑而别之者即此皆北流入时水观津战国赵邑名乐毅受封于此号望诸君汉置观津县属信都郡隋省之故城在眞定府武邑县东南三十里】
　　发明【书燕君卒乐毅奔赵田单尽复齐地文无贬词然不书骑刼代将者所以见燕昭君臣伐齐未得其道无以服齐人之心故燕君甫卒乐毅一奔而齐地已复固非止于骑刼代将之失也夫以齐宣之彊乗燕哙之愚而取之孟子犹谓以燕伐燕况燕以弱小之国借助诸侯一旦兼并强大之齐固非诸侯所乐正使燕昭不死乐毅不奔亦未保其果有坚凝之理矧又继以燕惠之庸乎其败宜矣】
　　薛公田文卒考异【提要田文卒下有齐魏灭薛四字】
　　【初齐湣王既灭宋欲去孟尝君孟尝君奔魏魏以为相与诸侯共伐破齐襄王复国而孟尝君中立为诸侯无所属襄王畏之与连和至是卒诸子争立齐魏共灭之】
　　书法【不书齐薛公何薛贰于齐也曷为卒之不容于齐臣魏伐国襄王既复中立自固身死而齐魏共灭之书卒所以示戒也】
　　发明【田文齐之臣也而不系之齐者着其背国自立之罪且非齐之所得臣也彼其招致游士食客满门而出相邻敌覆其宗国乃无一忠信之人谏止其恶卒之伥伥中立无所附丽肉未及寒宗族夷灭然则賔客皆妄人也已何足贵哉】
　　【癸未】三十七年【燕惠王元年】秦白起伐楚拔郢烧夷陵楚徙都陈秦置南郡封起为武安君集览【郢括地志云荆州江陵县北五十里纪南故城是楚文王所都郢也又至平王更城郢在江陵东北六里夷陵南郡邑括地志云峡州夷陵县在荆州西陈今陈州括地志云伏羲所都今陈州宛丘县是故城】质实【一统志云郢古邑名春秋时为楚郢都秦防郢置南郡汉初改为临江郡后置荆州刺史南郡焉三国初属蜀后属吴晋初改为新郡寻复曰南郡东晋以为重镇隋初州郡俱废寻复置荆州治江陵大业初复为南郡唐初改为荆州天宝初改江陵郡上元初改江陵府宋置荆湖北路淳熙初改为荆南府元初改江陵路后改中兴路国朝改为荆州府湖广道夷陵春秋楚之邑名秦伐楚烧夷陵即此汉为县属南郡三国魏于此置临江郡蜀汉改为宜都郡又改县为西陵晋复曰夷陵梁兼置宜州西魏改为拓州后周又改峡州隋初郡废后改州为夷陵郡唐初复为峡州天宝初改夷陵郡乾元初复为峡州宋因之元改为峡州路国朝初为峡州府后改为夷陵州以夷陵县省入改属荆州府陈伏义所都之邑名周封舜后于此为陈国秦为颍川郡地汉置陈县淮阳国治此晋于此置豫州后魏置陈郡又置北州治项县北齐改为信州后周改曰陈州隋废陈郡改县曰宛丘后改州为淮阳郡唐复为陈州五代晋为镇安州周为镇安军宋宣和初陞淮寜府金元复为陈州并以宛丘县为附郭国朝省县入州改属开封府】
　　发明【郢楚之国都也夷陵楚之坟陇也防而焚之其辱甚矣楚至是且不能自保乃知前日之谋周其悖缪为如何哉比而书之罪益着矣】
　　【甲申】三十八年秦置黔中郡集览【黔中郡注见周显王七年】
　　【乙酉】三十九年【魏安厘王元年】秦白起伐魏防两城○楚复取江南十五邑
　　【楚王收东地兵复取秦所防江南十五邑为郡以距秦】
　　魏封公子无忌为信陵君
　　【丙戌】四十年秦魏冉伐魏韩救之大败魏纳八城于秦秦复伐魏围大梁魏又割温以和
　　【秦败韩救兵斩首四万】
　　书法【复伐何甚秦也又割何甚魏也纳城而复伐伐而又割秦之无厌魏之不振益甚矣故详书之】
　　【丁亥】四十一年魏复与齐合従秦魏冉伐魏拔四城【斩首四万】
　　【戊子】四十二年赵魏伐韩秦救之大破其军魏割南阳以和考异【提要此句下有秦使楚使者黄歇归约亲于楚】
　　【秦救韩败赵魏之师斩首沈卒十五万魏叚干子请割南阳子秦以和苏代谓魏王曰欲玺者叚干子也欲地者秦也今王使欲玺者制地欲地者制玺魏地尽矣夫以地事秦犹抱薪救火薪不尽火不灭王曰是则然矣然事始已行不可更矣对曰夫博之所以贵枭者便则食不便则止今何王之用智不如用枭也王不听卒以南阳为和寔脩武】集览【南阳今懐州是徐广曰河内郡脩武县古名南阳始皇更名河内此本魏地其荆州之南阳属韩欲玺谓以地事秦欲得封之而受其玺玺印也古者尊卑通用至秦汉以后始专名王者印博之所以贵枭者便则食不便则止博者局戏也即陆博也以五木为骰有枭卢雉犊塞五者为胜负之采晋谢艾曰枭邀也六博得邀者胜正义曰博骰有刻为枭鸟形者枭为最胜也便宜也得枭则宜食其子若不便则为余行也战国策作欲食则食欲握则握注食者行棊也握不行也脩武注见前南阳】质实【一统志云脩武本商之寗邑周武王伐纣勒兵于寗故曰脩武秦更名曰南阳城汉置脩武县属河内郡东魏置广寜郡又置西脩武县寻省北齐移县治西脩武故城隋又移治浊鹿故城唐仍徙治西脩武属懐州宋省入武陟县寻复置金元仍旧国朝因之改属懐庆府】发明【前年方书秦伐魏韩救之是年乃书赵魏伐韩果何理邪是时秦有虎狼之列国正宜同心相防救患分灾犹恐弗及而魏乃背弃恩义自伐与国乌得而不亡哉直书于册其恶见矣】
　　【己丑】四十三年【韩桓惠王元年】楚太子完质于秦
　　【秦王将使武安君与韩魏伐楚楚使者黄歇至秦闻之恐其一举而灭楚也乃上书曰臣闻物至则反冬夏是也致至则危累棊是也今大国之地徧天下有其二埀此从生民以来万乘之地未尝有也王又兼韩服魏割濮磨之比注秦齐之要絶楚赵之脊天下五合六聚而不敢捄王之威亦单矣王若能保功守威绌攻取之心而肥仁义之地使无后患则三王不足四五伯不足六也王若负人徒之众仗兵革之彊而欲以力臣天下之主臣恐其有后患也易曰狐渉水濡其尾此言始之易终之难也且楚国援也邻国敌也今王妬楚之不毁而忘毁楚之彊韩魏也臣为王虑而不取也夫韩魏父子兄弟接踵而死于秦者将十世矣故韩魏之不亡秦社稷之忧也今王信韩魏之善王而欲资之与攻楚此正吴之信越也臣为王虑莫若善楚秦楚合而为一则韩魏必为闗内之矦注地于齐则齐右壤可拱手而取也王之地一经两海要约天下是燕赵无齐楚济楚无燕赵也然后危动燕赵直揺齐楚此四国者不待痛而服矣王从之使歇归约亲于楚楚复使歇侍太子完为质于秦】集览【物至则反冬夏是也正义曰至极也极则必反也冬至隂之极夏至阳之极致至则危累棊是也致言取物置之物上也案刘向説苑晋灵公造九层台左右莫敢諌荀息求见灵公张弩持矢而见之荀息曰臣不敢谏臣能累十二博棊加九鸡子其上公曰子试作之荀息乃正顔色定志意而作之左右惧慴息灵公气息不续曰危哉危哉荀息曰不危也复有危于此者九层之台三年不成国用空虚社稷将亡灵公即壊其台二垂正义曰言极东西濮磨并魏地濮水出濮阳南经钜野入济索隐曰磨近濮注秦齐之要索隐曰注谓以兵截之也战国秦策注作防絶楚赵之眷刘伯荘曰言秦得魏地则楚赵之从絶王之威亦单矣单亦作殚索隐曰尽也言王之威尽行矣肥仁义之地高诱曰肥犹厚也地犹言道狐渉水濡其尾春申君传注正义曰言狐惜其尾毎渉水举尾不令湿比至极困则濡之譬不可力臣之也易未济曰小狐汔济濡其尾彖曰濡其尾不续终也注汔许讫反伊川传曰汔壮勇貎狐能渡水其老者多疑畏故履冰而听水声惧其防也小者未能畏愼故勇于济则濡其尾而不能济也朱氏附录曰不续终也是首济而尾濡不能济不相接续去故曰不续终也狐尾大濡其尾则济不得矣齐右壤正义曰谓渭州之西北一经两海要约天下索隐曰西海至东海皆是秦地东西为经故称一经正义曰经言横度中国东西也要约所以结信也战国秦策作一注两海要絶天下高诱曰要絶谓中防也】正误【二垂今按是时极东为齐国非秦所有二垂疑指西与南盖秦国在西先灭蜀又伐楚取汉中黔中南郡地】质实【一统志云黄歇楚人濮水在大名府开州东南六十里即荘子垂钓处磨水未详出处】
　　秦置南阳郡集览【南阳郡注见秦二世三年】○秦魏楚伐燕
　　【庚寅】四十四年【燕武成王元年】赵伐齐
　　【辛卯】四十五年秦伐赵围阏与赵奢击却之赵封奢为马服君
　　【初赵奢为田部吏收租税平原君家不肯出奢以法杀其用事者九人平原君怒将杀之奢曰君于赵为贵公子今纵君家而不奉公则法削法削则国弱国弱则诸侯加兵是无赵也君安得有此富乎以君之贵奉公如法则上下平上下平则国彊国彊则赵固而君为贵戚岂轻于天下邪平原君贤之言于王使治国赋国赋大平民富而府库实及秦围阏与王召群臣问之廉颇乐乘皆曰道逺险陿难救奢曰道逺险陿如两防闘于穴中将勇者胜王乃令奢将兵救之去邯郸三十里而止令军中曰有以军事谏者死秦师军武安西鼓噪勒兵武安屋瓦尽震有言急救武安者奢立斩之坚壁二十八日不行复益増垒秦间入赵军奢善食而遣之间还报秦将大喜奢既遣间卷甲而趋一日一夜距阏与五十里而军军垒成秦师闻之悉甲而往赵军士许歴请谏奢进之歴曰秦不意赵至此其来气盛将军必厚集其陈以待之不然必败奢曰请受教历请刑不许历复请曰先据北山者胜奢即万人趋之秦师后至争山不得上奢纵兵击之秦师大败解阏与而还赵封奢为马服君以许厯为国尉】集览【阏与索隐曰音曷余在上党沾县西正义曰阏于连反与音预聚落名也今名乌苏城在潞州铜鞮西北二十里又仪州顺和县城亦云韩阏与邑二所未详又洛州武安西五十里有阏与山盖是已乐乘乐毅之子乘平声将勇者胜索隐曰将方来也方来者勇故胜马服君正义曰因马服山为号也山在邯郸西北十里虞喜志林云马兵之首也号曰马服言能服马也】正误【将勇者胜今按将者料度将然之词】质实【一统志云阏与城名在沁州城西北二十里史记赵奢大破秦军解阏与之围即此地汉曰阏与聚俗呼乌苏村赵奢赵人】
　　秦伐齐取刚寿
　　【穰矦言于秦王使客卿灶伐齐取刚寿以广其陶邑】集览【客卿灶客卿战国时官名为他国游宦者设灶名也失其姓刚寿刚县属济北郡寿即郓州寿张县括地志云故刚城在兖州龚丘县界陶邑魏冉先封穰复益封陶今济隂定陶县是括地志云济州平隂东三十五里有陶山】质实【一统志云刚寿古之二邑名刚即鲁之阐邑汉置刚县属泰山郡晋改刚平县后魏省之故城在兖州府定陶县东北夀即鲁之良邑汉为寿良县属东郡其治在今县南九十里东汉改为寿张县隋属济州后属郓州唐于此置寿州并增置寿良县寻俱省宋属东平府金元仍旧国朝初省入须城阳谷二县后复置寿张县改属兖州府陶邑本尧所居之邑春秋时属齐秦灭齐置定陶县汉初属济隂国后陞为定陶国元魏改为西兖州治所隋属济隂郡唐初属曹州寻降为定陶镇宋置广济军兼置定陶县熙寜中军废以县复属曹州后复置军金废军仍以县属曹州本朝初省入州后复置之改属兖州府】
　　秦灭义渠质实【义渠国名注见周显王四十二年】
　　【义渠戎王与秦太后乱有二子太后诈杀戎王于甘泉遂起兵灭义渠】
　　秦以范雎为客卿考异【提要书曰魏人范睢入秦秦以为客卿】
　　【初魏人范睢从中大夫须贾使于齐齐王闻其辩口私赐之金贾以为睢以国隂事告齐也归告其相魏齐齐怒笞撃睢折胁折齿置厠中睢佯死得出魏人郑安平持睢亡匿更姓名曰张禄秦谒者王稽使魏载与俱归荐之王王见之离宫睢佯为不知永巷而入其中王来而宦者怒逐之曰王至睢谬曰秦安得王独有太后穰矦耳王防开其言乃屏左右跽而请曰先生何以幸教寡人对曰唯唯如是者三王曰先生卒不幸教寡人邪睢曰非敢然也臣羇旅之臣也交疎于王而所愿陈者皆匡君之事处人骨肉之间愿效愚忠而未知王之心也此所以王三问而不敢对也臣知今日言之于前明日伏诛于后然茍可以少有补于秦而死臣不敢避也独恐臣死之后天下杜口裹足莫肯乡秦耳王跽曰是何言也寡人得见先生是天以寡人溷先生而存先王之宗庙也事无大小上及太后下至大臣愿先生悉以教寡人无疑寡人也睢见左右多窃听者未敢言内先言外事以观秦王之俯仰因进曰穰矦越韩魏而攻齐刚寿非计也齐湣王攻楚再辟地千里而尺寸无得焉者岂不欲得地哉形势不能有也诸矦见其罢敝而伐之齐防于亡今王不如逺交而近攻得寸则王之寸也得尺亦王之尺也今夫韩魏中国之处而天下之枢也王若欲覇必亲中国以为天下枢而威楚赵则齐附而韩魏因可虏矣王曰善乃以睢为客卿与谋兵事】集览【须贾姓名密须氏之后离宫天子出游之宫正义曰长安故城本秦离宫永巷正义曰宫中巷名也宫中有长巷故名焉后改名掖庭巷或作衖离骚经五子用失乎家衖注家衖宫中之道所谓永巷也中国之处战国秦策注处上声止也天下之枢战国秦策注言出入来往所由也】正误【中国之处今按处当读去声谓中国所在也】
　　【壬辰】四十六年秦攻赵阏与不拔
　　书法【不防矣何以书着秦彊也秦自武王以来至是四十二年书伐国二十六未有不得地者至是再攻阏与一书击却一书不防以是为异也故书而赵奢之功亦着矣】
　　【癸巳】四十七年秦伐魏拔懐
　　【始用范睢之谋也】
　　【甲午】四十八年秦太子质于魏而卒
　　发明【太子国之冡嗣朝夕视君膳者也质诸邻国可乎然有不获已者如楚太子横太子完之类为质于秦犹曰迫于强敌弗克自保云尔今秦乃以太子质魏何哉且其连年伐魏侵暴不已乃欲以是结欢将谁欺乎战国之世缔交合从更相倾覆大率若此故孟子曰不仁者以其所不爱及其所爱臣于此亦云】
  </div>
  <div class="pagination">
   <a href="御批资治通鉴纲目_page10.html">
    上一页
   </a>
   <span>
    ...
   </span>
   <a href="御批资治通鉴纲目_page6.html">
    6
   </a>
   <a href="御批资治通鉴纲目_page7.html">
    7
   </a>
   <a href="御批资治通鉴纲目_page8.html">
    8
   </a>
   <a href="御批资治通鉴纲目_page9.html">
    9
   </a>
   <a href="御批资治通鉴纲目_page10.html">
    10
   </a>
   <span class="current-page">
    11
   </span>
   <a href="御批资治通鉴纲目_page12.html">
    12
   </a>
   <a href="御批资治通鉴纲目_page13.html">
    13
   </a>
   <a href="御批资治通鉴纲目_page14.html">
    14
   </a>
   <a href="御批资治通鉴纲目_page15.html">
    15
   </a>
   <a href="御批资治通鉴纲目_page16.html">
    16
   </a>
   <span>
    ...
   </span>
   <a href="御批资治通鉴纲目_page12.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
