<!DOCTYPE html>
<html>
<head>
    <meta charset="UTF-8">
    <title>御批资治通鉴纲目 - 第 118 页/共 243 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御批资治通鉴纲目 - 第 118 页/共 243 页</h1>
    <div class="content">　　发明【女侍中之名前此未闻也而始于此然后知衰乱之世设施乃尔书之于册亦可鍳也】
　　九月魏太后称制以于忠为冀州刺史司空澄领尚书令
　　【太后聪悟颇好读书属文始临朝听政犹称令以行事羣臣上书称殿下政事皆手笔自决加胡国珍侍中封安定公自郭祚等死诏令生杀皆出于忠王公畏之重足脇息太后既亲政乃出忠为冀州刺史以司空澄领尚书令澄奏安定公宜出入禁中参谘大务诏从之】集览【重足注见宋明帝泰始元年脇息汉严延年传豪彊脇息注脇敛也屏气而息犹言累息也正义曰累息惶遽貌】质实【胡国珍临泾人安定郡名注见汉光武建武元年】
　　梁攻魏西硖石据之
　　【梁将军赵祖悦袭魏西硖石据之以逼寿阳田道龙等散攻诸戍魏李崇分遣诸将拒之】质实【西硖石山名注见晋孝武太元八年夀阳郡名注见齐主寳卷永元二年】
　　魏以胡国珍为中书监考异【国上漏太后父三字】○冬十月魏夺常山公于忠博平公崔光爵十二月以高阳王雍为太师录尚书事质实【常山郡名注见汉光武建武九年博平县名注见晋孝武太元二十年初魏于忠用事自谓有定社稷之功讽百僚令加已赏太傅雍等议封忠常山郡公崔光博平县公至是尚书元昭等上诉不已太后制公卿再议太傅怿等上言奉迎侍卫臣子常职不容以此为功臣等前议正以畏其威权茍免暴戾故也请皆追夺太后从之高阳王雍上表自劾曰于忠专权生杀自恣而臣不能违忝官尸禄孤负恩私请返私门伏听司败太后不问寻以雍为太师领司州牧录尚书事与太傅怿太保怀侍中胡国珍同厘庶政】集览【尸禄注见汉哀帝建平四年司败犹廷尉也春秋陈司败者陈之大夫司防也不曰司防而曰司败者葢陈国其时讳防字故曰司败后世因之】正误【司败今按左传注陈楚名司防为司败二国之君皆无名防者陈杀其太子御防必不为之讳也】
　　魏晋夀郡叛降梁
　　【魏益州刺史傅竖眼性清素民獠懐之将军元法僧代之素无治干加以贪残葭萌民任令宗因众心之患魏杀晋夀太守以城降梁民獠多应之梁益州刺史鄱阳王恢遣张齐将兵迎之】集览【葭萌注见汉献帝建安十六年】质实【益州注见晋武帝泰始八年晋夀郡名注见晋和帝升平二年鄱阳郡名注见秦二世皇帝二年】
　　魏太后摄行祭事
　　【太后以魏主幼未能祭欲代行事礼官议以为不可太后以问侍中崔光光引汉和熹太后祭宗庙故事以对太后大悦从之】质实【汉和熹太后祭宗庙故事事在汉安帝永初六年】
　　书法【汉安之策书太后率大臣命妇谒宗庙矣于是再见直书其事不待贬而义见矣】发明【所谓祭事不知何祭也如祭天则用衮冕之类被服法服各异其仪若以妇人行之则所服当用何服特笔书之失可知矣】
　　大寒淮泗皆氷考异【提要大上有梁字按前书大旱大水皆冠以国当从提要】质实【淮泗二水名淮注见汉后主延兴二年泗注见秦始皇二十八年】
　　【浮山堰士卒死者什七八】
　　书法【秦书四月大寒矣记异也此十二月尔大寒恒也则其书何于是筑堰士卒死者什有七八则其为害也大矣故特书之不书梁天下之辞也终纲目书大寒二而已秦王政七年是年】
　　【丙梁天监十五年魏肃宗申孝明帝诩熈平元年】春二月魏攻硖石克之考异【提要攻下有梁字】
　　【魏遣将军崔亮攻硖石萧寳寅决淮堰亮攻硖石未下与李崇约水陆并进崇屡违期不至胡太后以诸将不一乃以尚书李平为行台节度诸军平至硖石督李崇崔亮等刻日进攻无敢乖互战屡有功梁主使将军昌义之救浮山未至康绚已击魏兵郤之使义之救硖石崔亮遣将军崔延伯守下蔡延伯取车轮去辋削鋭其辐两两接对揉竹为絙贯连相属并十余道横水为桥两头施大鹿卢出没随意不可烧斫既防赵祖悦走路又令战舰不通义之不得进李平部分水陆攻硖石克外城祖悦出降斩之胡太后赐亮书使乘胜深入平部分诸将进攻浮山堰亮违平节度以疾请还平奏处亮死刑太后救之魏师遂还】集览【硖石注见晋孝武帝太元八年浮山在昭信军招信县西七十里去辋去除之也辋车之牙也在轮之外牙亦曰輮辐轮轑也辐三十辏于薮中礼考工记曰轮辐三十以象日月絙居登反大索也鹿卢井上绞索而汲水之具也以木为之字或从木旁】质实【下蔡按一统志汉之县名属沛郡隋属汝隂郡故城在凤阳府夀州北三十里乃周世宗所筑遗址尚存】
　　魏侍中侯刚有罪削戸三百
　　【魏中尉元匡奏弹于忠幸国大灾专擅朝命宜加显戮自世宗晏驾以后太后未亲览以前诸不由阶级擅相拜授者并宜追夺太后曰忠已特原余如奏匡又弹侍中侯刚掠杀羽林刚本以善烹调为甞食典御以有徳于太后颇専恣用事王公皆畏附之廷尉处刚大辟太后曰刚因公事掠人邂逅致死于律不坐少卿袁翻曰邂逅谓情状已露隐避不引考讯以理者也今此羽林问则具首刚口唱打杀挝筑非理安得谓之邂逅太后乃削刚户三百解甞食典御】质实【晏驾注见汉高帝十二年大辟注见汉宣帝地节三年袁翻陈郡人】
　　三月朔日食○夏四月梁淮堰成
　　【堰长九里下广百四十丈上广四十五丈高二十丈树以杞柳军垒列居其上或谓康绚曰四渎天所以节宣其气不可久塞若凿湬东注则游波寛缓堰得不坏绚乃开湬东注又纵反间于魏曰梁惧开湬不畏野战萧寳寅信之凿山五丈开湬北注水犹不减魏军罢归水之所及夹淮方数百里李崇作浮桥于硖石又筑城于八公山东南以备城坏】集览【四渎江河淮济也白虎通曰中国独发源而注海其功着大故称曰渎风俗通曰江水出蜀湔氐徼外防山东入海河水有两源一出葱岭一出于阗合流东注蒲昌海潜行地中南出积石为中国河淮水出南阳平氏县胎簮山东北过桐柏大复山东南入海济水出王屋山顶崖下澄渟不流至孟州济源西二里平地出湬与湫通即由反水沟也】质实【八公山注见晋孝武帝太元八年】
　　书法【书成何久也自甲午始筑于是跨三年而后成用民多矣凡宫室宗庙沟渠隄堰书作书成皆久辞也】
　　魏复封于忠为灵夀公崔光为平恩侯质实【灵夀按一统志汉之县名属常山郡后周立蒲吾郡于此隋废郡以县恒山郡后置燕州唐废以县属并州后属鎭州宋省入行唐寻复置属眞定府金元仍旧至本朝因之仍属眞定府平恩晋之县名属广平国金省入曲周县故城在广平府曲周县平恩鎭】○梁围魏武兴秋七月魏击败之遂复取东益州
　　【魏元法僧遣其子景隆将兵拒张齐齐与战于葭萌大破之屠十余城遂围武兴法僧婴城自守境内皆叛遣使吿急于魏魏以傅防眼为益州刺史赴之防眼入境转战三日行二百里九遇皆防民獠皆喜迎拜于路者相继张齐退保白水防眼入州白水以东民皆安业魏梓潼太守茍金龙领闗城戍主梁兵至金龙疾病不堪部分其妻刘氏帅厉城民乘城拒战百有余日城副高景谋叛刘氏斩之与将士分衣减食劳逸必同莫不畏而怀之井在城外为梁兵所据防天大雨刘氏命出公私布绢衣服悬之绞取水而储之梁兵退魏人封其子为平昌县子张齐数出白水侵葭萌七月傅防眼击败之齐走还诸戍皆弃城走东益州复入于魏】质实【武兴郡名注见宋文帝元嘉十九年白水县注同上年梓潼郡名注见汉献帝建安十八年平昌县注见晋安帝元兴三年东益州注见汉后主建兴七年沔阳】
　　九月梁淮堰坏
　　【淮水暴涨堰坏其声如雷闻三百里缘淮城戍村落十余万口皆漂入海初魏人患淮堰以任城王澄为大都督勒众十万攻之李平以为不假兵力终当自坏既而果然】
　　书法【自甲午始筑未半年而堰壊于是复筑负者肩穿疫死相枕蝇虫昼夜声合筑之数月淮泗大寒堰卒二十万死者复什七八又四阅月而后成成未半年而复坏缘淮城戍村落十余万口皆漂入海此其初谋取夀阳耳岂无他策乃出此计害未及魏而先自败矣纲目于筑堰成坏凡四书之所以重惜民命而深罪梁主也】
　　发明【梁主崇尚浮屠好生恶杀然以一淮堰之故士卒死者不可胜数今又漂没十余万口前后所杀不知其几原其本意特为一夀阳城而已孟子谓争城以战杀人盈城罪不容于死况无故糜烂其民者哉堰成堰壊皆书于册葢亦重叹生灵之不幸尔于梁主乎何讥】
　　魏诏议边鎭选举法
　　【任城王澄以北边鎭将选举弥轻恐贼虏闚边山陵危迫奏请重鎭将之选脩警备之严诏公卿议之廷尉少卿袁翻议曰比缘边州郡官不择人唯论资级或値贪汚之人广开戍逻多置帅领或用其左右姻亲或受人货财请属皆无防防之心唯有聚敛之意勇力之兵驱令抄掠夺为己富羸弱老小微觧工作苦役百端伐木芸草贩贸往还穷其力薄其衣用其功节其食繇冬歴夏加之疾苦死于沟渎者什常七八是以邻敌伺间扰我疆场皆由边任不得其人故也愚谓今后边鎭郡县府佐统军至于戍主皆令王公以下各举所知必选其才不拘阶级称职败官所举之人随事赏罸太后不能用及正光之末北边盗贼羣起遂逼旧都犯山陵如澄所虑】质实【疆场注见汉灵帝建宁二年】
　　冬魏作永宁寺
　　【胡太后作永宁寺于宫侧又作石窟寺于伊阙口皆极土木之美为九层浮图髙九十丈刹髙十丈塔庙之盛未之有也李崇上表曰高祖迁都垂三十年明堂未脩太学荒废城阙府寺颇亦颓坏非所以追隆堂构仪刑万国者也宜罢尚方雕靡之作省永宁土木之功分石窟镌琢之劳因农之隙脩此数条使国容严显礼化兴行不亦休哉太后不能用任城王澄奏曰昔髙祖迁都城内置寺僧尼各一而已正始三年沙门惠深始违前禁自是都城之中寺逾五百往者代北有法秀之谋冀州有大乘之变则知太和之制非徒使缁素殊途葢亦以防微杜渐况此僧徒恋着城邑正以诱于利欲不能自已此乃释氏之糟糠国典所共弃也臣谓城内寺宜悉徙于郭外僧不满五十者并小从大外州凖此诏从之然卒不能行时民多绝户为沙门李玚上言不孝之人无过于绝祀岂得背礼肆情弃家绝养缺当世之礼而求将来之益孔子云未知生焉知死安有弃堂堂之政而从鬼教乎且今南服未宁民多避役若复聼之恐比屋皆为沙门矣都统僧暹等以玚谤佛泣诉于太后太后责之玚曰天曰神地曰祗人曰鬼传曰明则有礼乐幽则有鬼神然则明者为堂堂幽者为鬼教佛本出于人名之为鬼愚谓非谤太后不得已于暹等罸玚金一两】集览【刹初辖反梵言刹中华言竿即今幡柱也追隆堂构谓宜隆大前人之基业也书大诰若考作室既底法厥子乃弗肯堂矧肯构蔡氏传曰以作室喻之父既底定广狭髙下其子不肯为之堂基况肯为之造屋乎法秀之谋魏孝文太和五年沙门法秀作乱大乘之变事在去年玚五亮反暹思亷反】质实【伊阙口注见周安王十六年浮图塔名注见中大同元年明堂注见汉武帝建元元年尚方注见汉景帝后元年沙门注见汉明帝永平八年南服谓南方之甸服注见宋文帝元嘉二十三年】
　　柔然大破高车杀其王弥俄突
　　【柔然伏防可汗壮徤善用兵是岁西击高车大破之执其主弥俄突杀之漆其头为饮器邻国叛去者皆击灭之其国复彊】质实【饮器注见周威烈王二十三年】
　　【丁梁天监十六年酉魏熈平二年】春正月魏制诸钱新旧通行巧伪者罪之
　　【魏初民间皆不用钱髙祖始铸太和五铢钱民欲铸者听就官鑪铜必精炼无得殽杂世宗又铸五铢禁不依凖式者既而洛阳及诸州鎭所用不同商货不通任城王澄上言曰不行之钱律有明式指为鸡眼镮凿更无余禁计河南诸州今所行者悉非制限河北既无新钱复禁旧者专以单丝之缣踈缕之布狭幅促度不中常式裂匹为尺以济有无徒成杼轴之劳不免饥寒之苦钱之为用贯繦相属不假度量平均简易济世之宜谓为深允乞下诸方州鎭新旧诸钱内外全好并得通行其鸡眼镮凿及盗铸巧伪不如法者据律罪之诏从之然河北少钱民犹用物交易钱不入市】集览【鸡眼钱之名环凿钱之名杼轴杼机之持纬者轴通作柚机柚也诗大东杼柚其空】
　　魏攷勲籍
　　【魏人多窃冒军功左丞卢同阅吏部勲书得窃阶者三百余人乃奏总集吏部中兵二局勲簿对句奏案更造两通一闗吏部一留兵局又在军斩首成一阶以上令行台军司给劵当中防裂一支付勲人一支送门下以防伪巧从之中尉元匡奏取景明以来考簿除书勲案欲以案校窃阶盗官之人任城王澄曰法忌烦苛治贵清约御史之体风闻是司闻有冐勲妄阶止应摄其一簿研检虚实绳以典刑岂有移一省之案寻两纪之事乎乃止】集览【给劵劵符契也周礼所谓约剂也释名劵绻也相约束缱绻为限也】质实【景明魏宣武帝年号】
　　三月梁诏文锦不得为人兽之形
　　【敇织官文锦不得为仙人鸟兽之形为其裁剪有乖仁恕】
　　发明【织为人兽之形虑其裁剪有乖仁恕可谓慈祥之至然筑一淮堰而防数十万人于死其为剪裁不亦大乎比而观之义自见矣】
　　魏司徒广平王怀卒以胡国珍为司徒○夏四月梁罢宗庙牲牢荐以果
　　【诏以宗庙用牲牢有累防道宜皆以面为之于是朝野諠哗以为宗庙去牲乃是不复血食八坐乃议以大脯代一元大武寻诏以饼代脯其余尽用果】集览【血食封禅书至今血食天下顔师古注祭有牲牢故言血食以大脯代一元大武大脯牛脩鹿脯也记曲礼凡祭宗庙之礼牛曰一元大武脯曰尹祭注元头武迹尹正也大如字一音泰】质实【八坐注见晋武帝太康四年】
　　书法【书讥也何讥淮堰一役死者数十万生人之不恤而何有于象人何有于禽兽若梁主者所谓虽有仁心而人不被其泽者也纲目前书诏文锦不得为人兽之形此书罢宗庙牲牢皆讥之也】
　　发明【天道好生而恶杀然祭天必用牲牢若使宗庙止用果则古人庙祀之典皆可废矣梁主溺于寂灭之学遂至罢宗庙之血食书之于册不待贬黜其失自见】
　　冬十二月柔然遣使如魏
　　【柔然伏防可汗遣使请和于魏用敌国之礼魏主引见让以藩礼不备议依汉待匃奴故事遣使报之司农少卿张伦上表曰大明在御国富兵彊抗敌之礼何惮而为且虏虽慕徳而来亦欲观我彊弱若使王人衔命虏庭与为昆弟恐非祖宗之意也茍事不获已应为制诏示以上下之仪命宰臣致书谕以归顺之道观其从违徐以恩威进退之则王者之体正矣岂可以戎狄兼并而遽亏典礼乎不从】质实【兼并注见唐徳宗兴元十年】
　　梁以冯道根为豫州刺史
　　【道根谨厚木讷行军能检敇士卒诸将争功道根独黙然为政清简吏民怀之上尝叹曰道根所在令朝廷不复忆有一州】质实【木讷注见汉惠帝二年】
　　魏采铜铸钱
　　【魏崔亮请于王屋等山采铜铸钱从之是后民多私铸钱稍薄小用之益轻】集览【王屋蔡氏书传按地志王屋山在河东郡垣县东北今綘州垣曲县也晁氏云山状如屋括地志云山在怀州王屋县北十里古今地志云山髙万仭方七百里本冀州河阳山也】质实【王屋按一统志山名在怀庆府济源县西八十里禹贡底柱析城至于王屋注山状如屋】
　　【戊梁天监十七年戍魏神龟元年】春二月梁安成王秀卒
　　【秀虽与梁主布衣昆弟及为君臣小心畏敬过于踈贱梁主益以此贤之秀与弟始兴王憺尤相友爱憺为荆州常中分其禄以给秀秀称心受之亦不辞多也】质实【安成郡名注见宋明帝泰始三年始兴郡名注见晋愍帝建兴三年】
　　夏四月魏司徒胡国珍卒追号太上秦公考异【提要无司徒二字】
　　【国珍卒赠假黄钺相国太师号曰太上秦公葬以殊礼迎太后母皇甫氏之柩与合葬谓之太上秦孝穆君諌议大夫张普惠以为太上之名不可施于人臣上疏陈之左右莫敢为通防胡氏穿圹遇石普惠乃宻表曰天无二日土无二王太上者因上而生名也皇太后称令以系敇下葢取三从之道今尊司徒为太上恐乖系敇之意比克吉定兆而以浅改卜亦或天地神灵所以垂至戒启圣情也伏愿停逼上之号以邀谦光之福太后乃集五品以上博议王公皆希太后意争诘难普惠普惠应机辨析无能屈者太后不从】集览【称令以系敕下系太后令字于皇帝敇字下三从之道注见汉哀帝元夀元年以浅改卜因穿圹遇石而浅故改卜宅兆】质实【假黄注见汉后主延兴六年秦州名注见周赧王十二年蒲阪张普惠常山人】
　　书法【国珍后父耳号之太上非名甚矣直书讥之○人臣称太上始此】
　　发明【太上之称岂人臣之所宜乎衰乱之国其爵号一至于此虽有张普惠者能言其非而举朝之臣希旨茍合反加诘难可谓不经之甚矣书之于册亦足以贻千载之笑耳】
　　魏复徴绵麻税
　　【魏尚书奏复徴民绵麻之税张普惠上疏曰髙祖废大斗去长尺改重称以爱民薄赋知军国须绵麻之用故于绢増绵于布増麻民以称尺所减不啻绵麻故鼓舞供调自兹所税浸复长阔百姓嗟怨闻于朝野宰辅不寻其本遽罢绵麻既而尚书以国用不足复欲徴敛去天下之大信弃已行之成诏追前非遂后失不思库中大有绵麻而羣臣共窃之也何则所输或羡未闻有司依律以罪州郡小有滥恶则坐户主连及三长是以在库绢布逾制者多羣臣受俸人求长阔厚重未闻以端幅有余还求输官者也今欲复调绵麻当先正称尺明立严禁无得放溢使天下知二圣之心爱民惜法如此则太和之政复见于神龟矣】集览【所输或羡输纳之物或一斤之中余羡百铢三长凡五家立邻长五邻立里长五里立党长】正误【所输或羡今按此本张普惠传本文云所输之物或斤羡百铢纲目节去所该者广不必的指其数也】质实【太和魏孝文帝年号】
　　书法【复者何尝蠲也乙未蠲之戊戌而徴之故书复与汉书复収平租者大异矣景帝元年纲目租税书复二】
　　魏主始月一视朝
　　【张普惠以魏主好游骋苑囿不亲视朝过崇佛法郊庙之事多委有司上防切諌曰殖不思之防业损巨费于生民近供无事之僧远邀未然之报未若収万国之欢心以事其亲使天下和平灾害不生也伏愿淑愼威仪为万邦式躬致郊庙之防亲纡朔望之礼释奠成均竭心千畆撤僧寺不急之华还百官久折之秩则节用爱人四海俱頼矣寻敇外议释奠之礼又自是每月一陛见羣臣皆用普惠之言也】集览【殖不思之防业殖立幽防中功业也不思犹言无量无边金刚经其福徳不可思量亲纡躬亲纡劳也释奠成均周礼大胥曰春入学舍采合舞注舍采读曰释菜郑司农云舍采谓舞者皆执芬香之采或曰采直谓防食菜之菜月令仲春上丁命乐正习舞释菜学记曰皮弁祭菜示敬道也注菜谓芹藻之属文公曰释菜之礼犹贽也妇见舅姑其挚枣栗腵脩若庙见则释菜弟子见师其挚束脩若礼于先师则释菜其礼比释奠为最简不酌鬯不列馔不作乐不授器案五礼新仪释菜每位左一笾实鹿脯右一豆实芹笋菁韭之菹牺尊一实泛齐释奠者设荐馔酌奠也其礼前释奠五日应行事执事官散斋三日前释奠一日所司扫除庙内外牵牲诣祠所设豋歌之乐于殿上日及晡献官率其属阅视馔其诣厨视涤溉庙宿以致精防释奠日丑前五刻执事者陈币篚各于神位右祝板于神位左陈祭器掌馔者实馔毕献官率其属各盛服就次行事其礼器乐器行事之节并详载素王事纪贾公彦曰奠之为言停停馔具也或曰释散也散馔具而安设之也古释奠山川庙社学宫统言之唯宋以儒立国独先圣之祭曰释奠所以别羣祀也陈祥道云释奠日用上丁者丁隂火也火象文教宣明曲礼曰内事以柔日故取隂火也周礼大司乐掌成均之法郑司农云均调也乐师主调其音大司乐主受此成事已调之乐郑谓董仲舒云五帝名大学曰成均则虞庠近是也文王世子云于成均以及取爵于上尊然则周人立此学之宫也案陆佃云天子设四学并其中学而五直于一处并建周人辟雍则辟雍最居中其南为成均当学乐徳乐语乐舞者就成均大戴礼曰帝入南学上齿而贵信成均是也总而言之四学亦大学也详见礼记五学图竭心千畆天子亲耕籍田千畆久折之秩折食列反折减秩禄也初魏高祖以用度不足减百官之禄四分之一】正误【殖不思之业今案殖兴长也与植立字不同】
　　书法【太后制政也】
　　发明【古人一日万几自朝至于日中昃不遑暇食犹恐弗及今魏主骄纵好驰骋苑囿不亲视朝幸因其臣切諌乃始月一陛见羣臣则其怠忽从可知矣观纲目之所书如此虽欲不亾得乎】
　　五月梁司徒临川王宏有罪免寻复其位
　　【梁司徒扬州刺史临川王宏妾弟杀人匿于宏府上敇宏出之即日伏辜南司奏免宏官上注曰爱宏者兄弟私亲免宏者王者正法所奏可宏自洛口之败常怀愧愤都下每有窃发輙以宏为名屡为有司所奏上輙赦之以呉平侯昺监扬州昺有风力为上所重军国大事皆与议决在州尤称明防符教严整寻复以宏行司徒司马公曰宏为将则覆三军为臣则渉大逆高祖贷其死罪可矣数旬之间还为三公于兄弟之恩诚厚矣王者之法果安在哉】质实【呉平县名注见天监七年】
　　魏补三字石经
　　【初洛阳有汉所立三字石经屡经防乱初无损失及魏冯熈常伯夫为洛州毁以建浮图遂大頽落国子祭酒崔光请遣官守视命博士李郁等补其残缺太后许之防元乂刘腾作乱事遂寝】质实【浮图塔名注见中大通元年】
　　书法【于是防元乂之乱遂寝则未卒事也其书之何嘉尊经也故茍有重道之心虽未卒事必书纲目书石经五汉灵帝熹平四年是年又丙寅年陈己亥年唐文宗开成二年】
　　秋七月魏河州反讨平之考异【此误书讨当作击】
　　【魏河州却鐡忽反以源子恭为行台讨之子恭至严勒州郡及诸军无得犯民一物亦不得轻与贼战然后示以威恩使知悔惧鐡忽等相帅降子恭怀之子也】质实【河州注见晋穆帝永和元年源子恭西平人贺之孙也】
　　九月魏太后胡氏弑其故太后高氏
　　【魏胡太后以天文有变欲以高太后当之既而暴卒以尼礼葬之】
　　书法【俱太后矣其书弑何胡故妾也故胡氏虽贵而嫡妾之分不可泯纲目之名分严矣高氏书故太后不予魏主之废之也纲目太后书弑八详汉灵帝中平六年舍是无书者矣】发明【高氏始因有宠遂弑于后而立今既废为尼矣胡氏又从而弑之于氏实弑而前史不明其説今高氏亦弑乃以暴卒见于史册好还之报若合符节纲目皆正其名而书之不以房闼之秘而为之讳也欤】
　　魏遣使如西域求佛书
　　【魏胡太后遣使者宋云与比丘慧生如西域求佛经云等行四千里至赤岭乃出魏境又西行再朞至干罗国得佛书百七十部而还】集览【比丘比毗至反比丘僧也梵语比丘夏言乞士谓上于诸佛乞法资益惠命下于施主乞食资益色身】质实【西域国名注见汉哀帝元夀二年】
　　书法【自秦以鸠摩罗什为国师而佛书布中国是后遂有亲讲者矣于是复使西域得百七十部而还侏离之言盈于天下魏为之也故谨书之魏之盛也书求遗书齐乙亥年及其衰也书求佛书世变可覩矣终纲目书求佛书一而已】
　　魏复盐禁
　　【是岁魏太师雍等奏盐池天藏资育羣生先朝为之禁限非与细民争利但以豪贵封护近民吝守贫弱远来邈然绝望因置主司裁察彊弱什一之税自古有之远近齐平公私两利及甄琛罢禁乃为绕池之民擅自固护语其障禁倍于官司请禁之便从之】
　　书法【于是十六年间盐禁凡三变矣】
　　【己梁天监十八年亥魏神龟二年】春正月梁以袁昻为尚书令王暕徐勉为仆射○魏太后始称诏○二月魏羽林虎贲作乱杀将军张彜
　　【魏征西将军张彝之子仲瑀上封事求铨削选格排抑武人不使豫清品于是諠谤盈路立牓大巷刻期防集屠害其家彝父子晏然不以为意至是羽林虎贲近千人相帅至尚书省诟骂求仲瑀兄始均不获以瓦石击省门上下慑惧莫敢禁讨遂至其第曵彝捶辱焚其第舍始均拜贼请其父命贼就欧击投之火中仲瑀重伤走免彝仅有余息再宿而死远近震骇胡太后收掩羽林虎贲凶彊者八人斩之其余不复穷治大赦以安之因令武官得依资入选识者知魏之将乱矣初燕高湖奔魏其子谧为侍御史坐法徙怀朔世居北边遂习鲜卑之俗谧孙欢深沈有大志家贫执役在平城富人娄氏女见而竒之遂嫁焉始有马得给鎭为函使至洛阳见张彝之死还家倾赀以结客或问其故欢曰宿卫相帅焚大臣之第朝廷惧其乱而不问为政如此事可知矣财物岂可常守邪欢与司马子如刘贵贾显智孙腾侯景尉景蔡相友善并以任狭雄于乡里】质实【羽林军名注见汉武帝元封二年虎贲军名注见汉平帝元始五年燕地名注见唐高祖武徳四年高湖渤海蓨人怀朔鎭名在大同府朔州城北一百八十里鲜卑北狄种名注见汉光武建武二十五年平城县名注见汉高帝七年司马子如温人任侠注见汉武帝元朔二年】
　　书法【自増置羽林虎贲及是二十余年耳其弊遂见至于戕杀大臣而莫敢穷问焉魏之不纲若此奸雄有以窥国矣故谨书之】
　　发明【国之所以有立者以纪纲存焉尔今纲目书魏虎贲作乱杀将军而不闻魏人讨治虎贲之罪则其国无政为可知矣此识者所以知其将乱也然张彝父子以刻薄召祸宜削其官而纲目犹书之者正以着大臣见害之实而非以此予彝也因文考义则得之矣】
　　魏以崔亮为吏部尚书立停年格
　　【时官员既少应选者多吏部尚书李韶铨注不行大致怨嗟乃更以崔亮为尚书亮为格制不问士之贤愚专以停解日月为防沈滞者称其能亮甥刘景安与亮书曰殷周以乡塾贡士两汉由州县荐才魏晋因循又置中正虽未尽美什收六七而朝廷贡才止求其文不取其理察孝亷唯论章句不及治道立中正不考才行空辨氏姓取士不博沙汰未精舅当铨衡宜须改张易调如何反为停年格以限之天下士子谁复脩厉名行哉洛阳令薛琡上书曰黎元之命系于长吏若选曹唯取年劳不简贤否执簿呼名一吏足矣数人而用何谓铨衡书奏不报后复奏乞令王公贵臣荐贤以补郡县诏公卿议之事亦寝其后甄琛等继亮为尚书利其便已踵而行之魏之选举失人自亮始也】集览【乡塾记家有塾党有庠注古之仕而已者归敎于闾里朝夕坐于门侧之室谓之塾中正三国魏以吏部不能审覈天下士故令郡国及州各置中正】质实【沙汰注见宋孝武帝大明二年铨衡注见晋哀帝兴宁二年洛阳县名注见周显王三年薛琡代人虎子之子】
　　书法【魏之选举失人自此始特书志之终魏之世书以为吏部尚书二郭祚崔亮惟郭祚其庶几乎○后世资格用人始此】
　　魏以任城王澄为司徒京兆王继为司空○魏复减百官禄
　　【魏累世彊盛东夷西域贡献不绝又立互市以致南货至是府库盈溢太后常幸绢藏命从行者百余人各自负绢称力取之少者不减百余匹崔光止取两匹众皆愧之时宗戚权幸竞为豪侈世宗尝命宧者白整为高祖高后凿二佛龛于龙门山皆高百尺刘腾复为世宗凿一龛凡用十八万二千余工而未成太后复建寺不已令诸州各建五级浮图民力疲弊诸王贵人宦官羽林各建寺于洛阳相高以壮丽太后设防施僧动以万计赏赐左右所费不赀而未尝施惠及民府库渐虚乃减削百官禄力任城王澄上表曰萧衍常畜窥觎之志宜及国家彊盛早图混壹比年公私贫困宜节省浮费以周急务太后不能用魏自永平以来营明堂辟雍役者不过千人有司复借以脩寺十余年竟不能成起部郎源子恭上书曰废经国之务资不给之费宜彻减诸役早图成就使祖宗有严配之期苍生覩礼乐之富诏从之然亦不能成也】集览【佛龛龛塔也或曰塔下之室】质实【龙门山注见周安王十六年伊阙窥觎私视欲得之意永平魏宣武帝年号明堂注见汉武帝建元元年辟雍注见汉成帝绥和元年】
　　魏陈仲儒奏律凖法不行
　　【魏人陈仲儒请依京房立凖以调八音曰夫凖本以代律取其分数调校乐器而调声之体宫商宜浊徴羽用清若依公孙崇止以十二律声而云还相为宫清浊悉足唯黄钟管最长故以黄钟为宫则往往相顺若均之八音犹须错采众音配成其羙若以应钟为宫蕤宾为徴则徴浊而宫清虽有其韵不成音曲若以中吕为宫则十二律中全无所取今依京房书中吕为宫乃以去灭为商执始为徴然后方韵而崇乃以中吕为宫犹用林钟为徴何由可谐但声音精微史传简畧旧志凖十三隐间九尺不言须柱以不又一寸之内有万九千六百八十三分微细难明仲儒私考凖当施柱但前却柱中以约凖分则相生之韵已自应合其中弦粗细须与琴宫相类施轸以调声令与黄钟相合中下依数画六十律清浊之节其余十二弦须施柱如筝即于中弦案尽一周之声度着十二弦上然后依相生之法以次运行取十二律之商徴商徴既定又依琴五调调声之法以均乐器然后错采众声以文饰之若事有乖此声则不和尚书萧寳寅奏仲儒学不师受轻欲制作事遂寝】集览【凖本以代律取其分数东汉律暦志截管为律吹以考声术家以其声微而体难知其分数不明故作凖以代之凖之状如瑟长丈而十三为法律为寸于凖为尺隐间九尺以应黄钟之律九寸中央一弦下有画分寸以为六十律清浊之节杜佑通典曰古之神瞽考律均声必先立黄钟之均黄钟之管以九寸为法故用九乘为管之数九九八十一之数也十二律注见隋文帝开皇九年黄钟注同上元年应钟注同上年蕤賔五月律中蕤賔蕤仁谁反白虎通曰蕤下賔敬也言阳气上极隂气始賔敬之也中吕四月律中中吕律书作仲吕白虎通曰仲吕者言万物尽旅而西行也去灭东汉律暦志中吕上生执始执始下生去灭隋音乐志中吕上生黄钟不满九寸谓之执始下生去灭上下相生终于南吕执始注同上去灭林钟六月律中林钟白虎通曰林众也言万物成熟种类众也琴説文琴禁也君子所以自禁制也白虎通曰琴以禁制滛邪正人心也轸龙须之下名之曰轸葢弦之紧缓皆由轸也中下依数画注见凖本以代律取其分数筝状如瑟长六尺十三】正误【隐间九尺不言须柱以不集览无注○今按后汉书律暦志凖之状如瑟长丈而十三弦为法律为寸于凖为尺隐间九尺以应黄钟之律九寸却不言其上须用施柱与否以犹与也不与否同柱如筝上之柱】质实【魏县名注见汉成帝绥和二年京房按一统志东房顿丘人师焦延夀学易甚精尤长于灾变占验以孝亷为郎汉元帝时日食隂雾房数上防指陈时政得失石显五鹿充宗嫉之出为魏郡太守卒为所中下狱死】
　　书法【书不行何惜之也礼乐之事纲目每详书之是故仲儒奏律凖书王朴作律凖书终纲目书律凖二而已】
　　秋八月魏中尉元匡免复以为平州刺史
　　【魏中尉东平王匡以论议数为任城王澄所夺愤恚复治其故棺欲奏攻澄澄因奏匡罪状廷尉处以死刑诏削官爵而以侯刚代之郎中辛雄奏曰匡歴奉三朝骨鲠之迹朝野俱知故高祖赐名曰匡先帝已容之于前陛下亦宜寛之于后若终贬黜恐杜忠臣之口乃复除匡平州刺史】集览【治其故棺元匡先尝造棺欲舆诣阙奏论高肇罪恶今治其故棺又欲奏攻澄也】质实【东平郡名注见汉献帝兴平元年平州注见秦王政三年北平郡】
　　书法【书复以何美改过也】
　　九月魏太后游嵩高
　　【初魏胡太后数幸宗戚勲贵之家侍中崔光表諌曰礼诸侯非问疾吊防而入诸臣之家谓之君臣为谑不言王后夫人明无适臣家之义夫人父母在有归宁没则使卿宁汉上官皇后将废昌邑霍光外祖也亲为宰辅后犹御武帐以接羣臣示男女之别也愿陛下简息游幸则率土属頼含生仰悦矣不听至是游嵩高数日而还】集览【不言王后夫人礼所以不言及王后夫人者明无此礼也父母在有归宁没则使卿宁诗泉水卫女思归也嫁于诸侯父母终思归宁而不得注国君夫人父母在则归宁没则使大夫宁于兄弟】质实【汉上官皇后将废昌邑事见昭帝元平元年嵩高山名注见唐中宗嗣圣十二年】
　　书法【凡游讥也太后游讥之讥也纲目书游八详晋安帝元兴三年而后书游三燕符氏魏太后蜀太后太妃】
　　发明【鲁文姜齐之女而春秋于其如齐未尝不正色书之诚以妇人不当逾阃阈故也胡氏滛汚固不足道然书法则不可不谨纲目书魏太后游嵩高其恶不待贬绝而自见矣】
　　冬十二月魏司徒任城王澄卒
　　【諡曰文宣】
</div>
    <div class="pagination">
<a href="御批资治通鉴纲目_page117.html">上一页</a><span>...</span><a href="御批资治通鉴纲目_page113.html">113</a><a href="御批资治通鉴纲目_page114.html">114</a><a href="御批资治通鉴纲目_page115.html">115</a><a href="御批资治通鉴纲目_page116.html">116</a><a href="御批资治通鉴纲目_page117.html">117</a><span class="current-page">118</span><a href="御批资治通鉴纲目_page119.html">119</a><a href="御批资治通鉴纲目_page120.html">120</a><a href="御批资治通鉴纲目_page121.html">121</a><a href="御批资治通鉴纲目_page122.html">122</a><a href="御批资治通鉴纲目_page123.html">123</a><span>...</span><a href="御批资治通鉴纲目_page119.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
