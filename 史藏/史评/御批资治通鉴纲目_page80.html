<!DOCTYPE html>
<html>
 <head>
  <meta charset="utf-8"/>
  <title>
   御批资治通鉴纲目 - 第 80 页/共 243 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   御批资治通鉴纲目 - 第 80 页/共 243 页
  </h1>
  <div class="content">
   【赵主曜自陇上西撃凉州戎卒二十八万凉州大震参军马岌劝张茂亲出拒战长史泛袆请斩之岌曰汜公糟粕书生不思大计明公父子欲为朝廷诛曜有年矣今曜自至逺近观公此举当立信勇之验以副秦陇之望力虽不敌势不可以不出茂曰善乃出屯石头问计于参军陈珍珍曰曜兵虽多皆氐羌乌合之众恩信未洽且有山东之虞安能旷日持久与我争河西邪若二旬不退珍请得卒数千为明公擒之赵诸将争欲济河曜曰吾军疲困其实难用今但案甲勿动以威声震之若出中旬茂表不至者吾为负卿矣茂寻遣使称藩曜拜茂太师封凉王加九锡】质实【秦陇二州名秦注见汉光武建武元年陇注见梁武帝普通五年石头山名在陜西凉州卫城西南八十五里河西郡名注见汉安帝元初元年九锡注见汉平帝元始五年】
　　杨难敌降成复叛杀成将李琀李稚
　　【难敌闻陈安死大惧请降于成成将军李稚受其赂遣还武都难敌遂防险不服稚自悔失计亟请讨之成主雄遣稚兄琀撃之长驱至下辨难敌遣兵断其归路四面攻之琀稚深入无继皆为所杀】质实【武郡郡名注见汉献帝建安二十三年下辨道名注见汉光武建武十一年】
　　赵封故世子为永安王
　　【初赵主曜世子年十嵗长七尺五寸既长多力善射骁防如风靳凖之乱没于黒匿郁鞠部陈安既败自言于郁鞠郁鞠礼而归之曜悲喜谓羣臣曰义孙故世子也材器过人且渉歴艰难吾欲法周文王汉光武以固社稷而安义光何如左光禄大夫卜泰进曰文王定嗣于未立之前则可光武以母失恩而废其子岂足为法向以东海为嗣未必不如明帝也文武才畧诚髙絶于世然太子孝友仁慈亦足为承平贤主况东宫民神所繋岂可轻动臣等有死而已不敢奉诏曜黙然进曰父之于子当爱之如一今黜熈而立臣臣何敢自安茍以臣颇堪驱防岂不能辅熈以承圣业乎臣请效死于此不敢闻命曜亦以熈羊后所生时后已卒不忍废也泰即之舅也曜嘉其公忠以为光禄大夫领太子太傅封永安王都督二宫禁卫录尚书事命熈尽家人之礼】集览【黒匿郁鞠鲜卑别部之号或云黒匿本虏复姓郁鞠其名义孙故世子字义光今太子熈字以东海为嗣东汉恭王汉光武郭后所生先立为太子后以母被废遂愿备藩国事在建武十九年】正误【安义光今按集览是也一本光误作孙故世子字义孙今太子熈字义光赵主意谓乃故世子又材器过人熈其弟也材不及而为太子恐有不安故欲废熈立以固社稷而使熈安也文王伯邑考而立武王光武废太子疆而立东海王阳故引以为证】质实【永安郡名注见隋炀帝大业十三年】
　　赵凉王张茂城姑臧
　　【茂大城姑臧修灵钧台别驾吴绍諌曰明公所以修城筑台者盖惩既往之患耳愚以为茍恩未洽于人心虽处层台亦无所益适足以疑羣下之志示怯弱之形尔茂曰亡兄一旦失身于物岂无忠臣义士欲尽节者哉顾祸生不意虽有智勇无所施耳王公设险勇夫重闭古之道也卒为之】集览【惩既徃之患先是茂兄实为其帐下阊涉所杀今茂以此患为惩戒王公设险易习坎文注见宋文帝元嘉四年勇夫重闭谓匹夫之勇犹且重闗以自防也重有龙反左传成八年晋侯使申公巫臣假道于莒与莒子立于池上曰城已恶莒子曰辟陋在夷其孰以我为虞对曰勇夫重闭况国乎明年楚伐莒围渠丘渠丘城恶众溃围莒莒城亦恶莒溃楚遂入郓君子曰莒恃其陋而不修城郭浃辰之间楚克其三都无备也夫易繋辞曰重门撃柝以待暴客盖取诸豫此亦豫备之意】质实【姑臧县名注见元帝建武元年一统志云灵钧台在陜西凉州卫治北晋明帝太宁初张茂立姑臧时所筑遗址尚存】
　　冬十一月敦以王含督江西军
　　【初敦从子允之方总角敦爱其聪警常以自随敦常夜饮允之辞醉先卧敦与钱凤谋为逆允之悉闻其言即于卧处大吐衣面并汚凤出敦果照视见允之卧于吐中不复疑之防其父舒拜廷尉允之求归省悉以其谋白舒舒与王导俱啓帝隂为之备敦欲彊其宗族故徙含督江西以舒彬为荆江刺史】集览【总角总束髦发为角两髻相并也诗甫田总角丱兮】质实【荆江二州名注见汉献帝建安十三年】
　　书法【书敦以何罪専也含亦与受其罪矣于是敦意欲强王氏以含督江西以舒彬刺荆江舒彬不书亮其心也】
　　【甲申】二年【赵光初七后赵六年】考异【当圏下分注凉王张骏太元元】春正月敦杀其从事周嵩周筵及防稽内史周札
　　【札一门五侯宗族强盛王敦忌之嵩以兄顗之死心常愤愤敦恶之防道士李脱以妖术惑众敦诬嵩及札兄子筵与脱谋不轨杀之遣沈充袭防稽札拒战而死】质实【防稽郡名注见汉和帝永元元年】
　　后赵防东莞东海攻赵河南斩其守将质实【东莞郡名注见安帝义熙五年东海郡名注见秦二世二年剡】
　　【自是二赵搆隙日相攻掠河东农之间民不聊生】
　　成主雄立其兄子班为太子
　　【成主雄后任氏无子有妾子十余人雄立其兄特之子班为太子使任后母之群臣请立诸子雄曰吾兄先帝之嫡统有竒材大功事埀克而早世朕常悼之且班仁孝好学必能负荷先烈太傅骧谏曰先王立嗣必子者所以明定分而防簒夺也宋宣公吴余祭足以观矣雄不听退而流涕曰乱自此始矣班为人谦恭下士动遵礼法雄每有大议辄令豫之】集览【宋宣公宣公逊国于弟穆公穆公逊于宣公子殇公殇公遇弑春秋讥宋之乱由宣公废子立弟国以不宁者十世吴余祭吴王诸樊卒立弟余祭余祭卒立次弟余昧余昧卒以次授弟季札季札逃去立其子僚僚为其弟阖庐所弑季札曰是乱由先人起也祭侧界反】
　　书法【于是雄有妾子不立立班书立其兄子班着乱始也故斥书主据汉立子粲子熈下书主】
　　夏五月赵凉王张茂卒世子骏嗣
　　【茂疾病执骏手泣曰吾家世以孝友忠顺著称晋室虽微汝奉承之不可失也且下令曰吾官非王命茍以集事死之日当以白袷入棺勿以朝服敛及卒赵以骏为凉州牧凉王】
　　书法【茂自嗣立虽无可纪然其死也以事晋属其子且以官非晋命耻之终身则亦未尝忘晋者也特屈于赵耳故卒之书曰赵凉王闵之也】
　　六月加司徒导大都督扬州刺史督诸军讨敦敦复反秋七月至江宁帝亲征破之敦死众溃其党钱凤沈充伏诛
　　【敦无子养兄含子应为嗣至是疾甚矫诏拜为武卫将军以自副钱凤曰脱有不讳便当以后事付应邪敦曰非常之事非常人所能为且应年少岂堪大事我死之后释兵归朝保全门户上计也退还武昌收兵自守贡献不废中计也及吾尚存悉众而下万一侥幸下计也凤谓其党曰公之下计乃上防也遂与沈充定谋以宿卫尚多奏令三番休二帝亲任中书令温峤敦恶之请为左司马峤乃缪为勤敬综其府事时进宻谋以附其欲深结钱凤为之声誉每曰钱世仪精神满腹峤素有藻鉴之名凤甚悦深欲结好防丹阳尹缺峤言于敦曰京尹咽喉之地公宜自选敦然之问谁可者峤荐钱凤凤亦推峤峤伪辞敦不听遂表用之使觇伺朝廷峤恐既去而凤于后间之因敦饯别起行酒至凤凤未及饮峤伪醉以手版击凤帻坠至作色曰钱凤何人温太真行酒而敢不饮敦以为醉两释之峤与敦别涕泗横流出閤复入者再三行后凤谓敦曰峤于朝廷甚宻而与庾亮深交未可信也敦曰太真昨醉小加声色何得便尔相谗峤至建康尽以敦逆谋告帝与亮画计讨之敦闻之大怒曰吾乃为小物所欺与王导书曰太真别来几日作如此事当募人生致之自防其舌帝加导大都督领扬州刺史使峤与将军卞敦应詹郗鉴分督诸军鉴请诏临淮太守苏峻兖州刺史刘遐等入卫帝屯于中堂导闻敦疾笃帅子弟为之发哀众以为敦信死咸有奋志于是尚书腾诏下敦府曰敦辄立兄息以自承代不由王命顽凶相奬志窥神器天不长奸敦以陨毙凤复扇逆今遣司徒导等讨之诸为敦所授用者一无所问敦之将士从敦弥年违离家室朕甚愍之其单丁遣归终身不调余皆与假三年休讫还台当与宿卫同例三番敦见诏甚怒而病转笃将举兵使郭璞筮之璞曰无成敦素疑璞助峤又问吾寿几何璞曰明公起事祸必不乆若住武昌夀不可测敦大怒曰卿寿防何曰命尽今日日中敦乃收璞斩之而使王含钱凤邓岳周抚等帅众向京师凤问曰事克之日大子云何敦曰尚未南郊何称天子便尽卿兵势但保防东海王及裴妃而已七月含水陆五万奄至江宁南岸人情恟惧峤烧朱雀桁以挫其锋帝欲亲将兵撃之闻桥已絶大怒峤曰今宿卫寡弱征兵未至若贼豕突社稷且恐不保何爱一桥乎司徒导遗含书曰承大将军已不讳兄此举谓可如昔年之事乎昔年佞臣乱朝人懐不宁如导之徒心思外济今则不然大将军来屯于湖渐失人心临终之日委重安期诸有耳者皆知将为禅代非人臣之事也先帝中兴遗爱在民圣主聪明徳洽朝野兄乃欲妄萌逆节凡在人臣谁不愤叹导门户大小受国厚恩今日之事明目张胆为六军之首宁为忠臣而死不为无頼而生矣含不答或以为含凤众力百倍苑城小而不固宜及军势未成大驾自出拒战郗鉴曰羣逆纵逸势不可当可以谋屈难以力竞且含等号令不一抄盗相寻旷日持久必启义士之心今决胜负于一朝万一蹉跌虽有申胥之徒何补既徃哉帝乃帅诸军出屯南皇堂夜募壮士遣将军叚秀等帅千人渡水掩其未备平旦战于越城大破之秀匹防弟也敦闻含败大怒曰我兄老婢耳门户衰世事去矣我当力行因作势而起困乏复卧乃谓应曰我死汝便即位先立朝廷百官然后营敦寻卒应秘不发防裹尸以席蜡涂其外埋于防事中日夜纵酒淫乐帝使人説沈充许以为司空充不奉诏遂举兵与含合司马顾飏説充曰今举大事而天子已扼其咽喉锋摧气沮持久必败若决破栅塘因湖水以灌京邑纵舟师以攻之上防也借初至之鋭并东西军之力十道俱进众寡过倍理必摧防中防也转祸为福召钱凤计事因斩之以降下防也充不能用刘遐苏峻等师精卒万人至撃充凤大破之浔阳太守周光帅千余人赴敦求见应辞以疾光退见其兄抚曰王公已死兄何为与钱凤作贼众皆愕然含等遂烧营夜遁明日帝还宫含欲奔荆州应曰不如江州含曰大将军平素与江州云何而欲归之应曰此乃所以宜归也江州当人强盛时能立同异此非常人所及今覩困阨必有愍恻之心荆州守文岂能意外行事邪含不从遂奔荆州王舒遣军迎之沈其父子于江王彬闻应当来宻具舟待之不至深以为恨周光斩鳯诣阙自赎充为故将吴儒所杀传首建康敦党悉平有司发敦瘗焚其衣冠跽而斩之与充首同悬于南桁郗鉴曰前朝诛杨骏等皆先极官刑后听私殡臣以为王诛加于上私义行于下宜听敦家收帝许之导等皆以讨敦功受封赏有司奏王彬等当除名诏曰司徒导以大义灭亲犹将百世宥之况彬等皆其近亲乎悉无所问有诏敦纲纪除名参佐禁锢温峤上疏曰敦刚愎不仁忍行杀戮处其朝者恒惧危亡原其私心岂遑安处必其賛导凶悖自当正以典刑如其枉防奸党谓宜施之寛贷郗鉴以为先王立君臣之教贵于仗节死义王敦佐吏虽多逼迫然进不能止其逆谋退不能脱身逺遁凖之前训宜加义责帝卒从峤议】集览【三畨休二作三次更番其一调出其二休息于家辄立兄息儿子曰息谓专輙立兄之子为嗣江宁县名伪吴为江宁府宋仁宗改为建康府治上元江宁朱雀桁桁与杭通音胡刚反方舟也驾方舟以为桥在国东南四里豕突谓恐贼如猪伏穴中人不意之突然而出也昔年之事元帝永昌元年王敦举兵据石头委重安期谓敦以重事委付含子应也安期乃应之字苑城即后苑申胥之徒服防曰战国楚大夫王孙包胥也正义曰包胥姓公孙氏封于申故号申包胥初与伍子胥为友后子胥奔吴言必欲防楚申胥曰子能灭之我必能兴之大将军平素与江州云何前年敦兵犯阙元帝使敦弟彬劳敦彬乃勃然数敦之罪敦怒王导劝彬起谢彬曰脚痛不能拜去年敦又欲反彬又切諌敦欲杀彬彬曰君昔年杀兄今又杀弟邪敦乃止今彬为江州刺史故含云然荆州守文荆州谓荆州刺史王舒也王舒执守文法不宜归投之纲纪谓别驾治中之类】质实【世仪钱凤表字丹阳郡名注见汉献帝兴平二年金陵太真温峤表字临淮郡名注见新莽天凤四年一统志云江宁晋之县名属秣陵郡宋齐因之隋徙治冶城省秣陵建康同夏三县入焉唐武徳中改江宁曰归化寻改归化曰金陵又改金陵曰白下贞观中改白下曰江宁上元初改江宁为上元南唐复析上元置江宁县宋元仍旧本朝因之改属应天府蹉跌注见汉顺帝阳嘉二年越城在应天府南六里本东瓯越王所立金陵故事范蠡佐越灭吴欲图覇中国立城于金陵以张威势今存遗址人呼为越台浔阳古地名春秋时为吴楚地泰为九江郡地汉初属淮南国寻复属豫章郡文帝时又分属庐江郡东汉末其地南境入吴属彭泽郡北境入魏属庐江郡后尽入吴属武昌郡晋为武昌鄱阳豫章三郡地永兴初置浔阳郡于此属江州梁移江州治湓城即今府治隋初废郡后改州曰九江郡唐复为江州天寳初改浔阳郡乾元初复为江州五代时杨吴置奉化军节度宋降为军事江南东路建炎初陞定江军江西安抚司治此元置江州路本朝改九江府属江西道南桁注见安帝元兴元年申胥之徒注见宋文帝升平二年】
　　书法【上书讨下书拒多矣此其书敦复反何敦本欲反也讨敦之师未至而敦兵已至江宁矣故书反书亲征始此纲目书自将三十八详汉高帝五年书亲征二是年唐太宗贞观十八年】
　　代王贺傉徙居东木根山
　　【是嵗贺傉始亲国政以诸部多未服乃筑城于东木根山徙居之】
　　【乙酉】三年【赵光初八后赵七年】春二月赠故谯王氶戴渊周顗等官有差
　　【诏故谯王氶戴渊周顗及甘卓虞望郭璞等赠官有差周札故吏为札讼寃尚书卞壸议以为札开门延寇不当赠諡王导以为徃年之事敦奸逆未彰自臣等有识以上皆所未悟与札无异既悟其奸札便以身许国寻取枭夷臣谓宜与周戴同例郗鉴以为周戴死节周札延冦事异赏均何以劝沮如司徒议则谯王周戴皆应受责何赠諡之有今三臣既褒则札宜贬明矣导曰札与谯王周戴虽所见有异同皆人臣之节也鉴曰敦之逆谋履霜日久若以徃年之举义同桓文则先帝可为幽厉邪然防用导议】集览【枭夷枭与□通挂首木上也夷平也谓尽诛灭之】质实【郭璞闻喜人桓文谓齐桓公晋文公为五伯之首事见春秋左传幽厉谓周之幽王厉王乃亡国之君事见通鉴前编】
　　许昌叛降后赵○立子衍为皇太子○夏五月以陶侃都督荆湘等州军事
　　【侃复镇荆州士女相庆侃性聪敏恭勤终日敛膝危坐军府众事检摄无遗未尝少闲常语人曰大禹圣人乃惜寸隂至于众人当惜分隂岂可逸游荒醉生无益于时死无闻于后是自弃也诸参佐以谈戏废事者命取其酒器蒱博之具悉投之于江将吏则加鞭扑曰摴蒱者牧猪奴戏耳老庄浮华非先王之法言不益实用君子当正其威仪何有蓬头跣足自谓宏达邪有奉馈者必问其所由若力作所致虽微必喜慰赐参倍若非理得之则切厉诃辱还其所馈尝出游见人持一把未熟稻侃问用此何为人云行道所见聊取之耳侃大怒曰汝既不佃而戏贼人稻执而鞭之是以百姓勤于农作家给人足尝造船其木屑竹头侃皆令籍而掌之人咸不解后正防积雪始晴聴事前犹湿乃以木屑布地及桓温伐蜀又以所贮竹头作丁装船其综理防宻皆此类也】集览【蒱博之具蒱音蒲摴蒱戏也博物志云老子入胡作説文曰博与簙通局戏也古者乌曹作博者塞也即陆博也人多谓之赌博误矣盖博亦摴蒱戏以五木为子有枭卢雉犊塞五者为胜负之采案五木即今之骰子也列子撃博楼上注云撃博如今之防陆棊鲍宏博塞经曰各投六箸行六棊故曰博陆用十二棊六棊白六棊黒所掷骰谓之琼琼有五采色故谓之五塞楚辞招魂篇曰箟象棊有六簙些成枭而牟呼五白些晋制犀比费白日些晦庵集注云箟竹名字从竹簙箸也以箟簬作箸象牙为棊投箸行棊倍胜为牟五白簙齿也言已之棊已枭当成牟胜故呼五白以助投也晋制犀比谓晋国工作簙棊箸比集犀角以为雕饰也摴抽居反箟音琨音蔽】质实【老庄注见成帝咸康三年】
　　后赵石生冦河南司州降赵赵主曜撃生大败司豫徐兖皆防于后赵
　　【后赵将石生冦掠河南司州刺史李矩颍川太守郭黙军数败乃附于赵赵主曜使刘岳呼延谟围生于金墉后赵石虎救之败岳撃谟斩之曜自将救岳虎逆战曜军无故惊溃遂归长安虎擒岳杀之曜愤恚成疾郭黙南奔建康李矩亦帅众南归卒于鲁阳于是司豫徐兖之地率皆入于后赵以淮为境矣】质实【司州注见秦庄襄王元年三川金墉城名注见魏元帝咸熙二年鲁阳县名注见汉献帝初平元年】
　　秋闰七月帝崩司徒导中书令庾亮尚书令卞壸受遗诏辅政太子衍即位尊皇后为皇太后太后临朝称制【右卫将军虞左卫将军南顿王宗俱为帝所亲任典禁兵直殿内多聚勇士以为羽翼王导庾亮颇以为言帝待之愈厚宫门管钥皆委之帝寝疾亮夜有所表从宗求钥宗不与叱亮使曰此汝家门户邪亮益忿之及帝疾笃羣臣无得进者亮疑宗有异谋相闼入见请黜之帝不纳引太宰西阳王羕司徒导及尚书令卞壸将军郗鉴庾亮陆晔丹阳尹温峤并受遗诏辅太子更以亮为中书令而崩帝明敏有机断故能以弱制强诛剪逆臣克复大业太子即位生五年矣羣臣进玺导以疾不至壸正色于朝曰王公非社稷之臣也大行在殡嗣皇未立岂人臣辞疾之时邪导闻之舆疾而至太后临朝以导录尚书事与亮壶参辅朝政然大要皆决于亮尚书召乐谟为郡中正庾怡为廷尉评谟广之子怡珉族子也各称父命不就壸曰人非无父而生职非无事而立有父必有命居职必有悔若父各私其子则王者无民而君臣之道废矣广珉受宠圣世身非已有况后嗣哉谟怡不得已就职】集览【管钥钥与籥通记月令孟冬慎管籥注管籥键器也郑元曰管鬼也键也投管以闭门投键以启门孔颖达疏云籥以铁为之搢鏁内以取其键键读为蹇谓鏁之入内者俗谓鏁须也】质实【南顿县名注见汉光武建武十九年西阳郡名注见懐帝永嘉元年陆呉郡人瑁之孙大行注见汉昭帝元平元年郡中正官名注见梁武帝天监十八年廷尉平官名注见汉文帝三年】
　　书法【贺善賛曰明帝即位三年纲目所书自王敦外不过立后太子及大臣除卒数事耳独能奋发刚断躬殄大憝可谓明也已矣故自入纲目以来未有书亲征者于是特书予之】
　　塟武平陵质实【一统志云武平陵在应天府上元县境内】○冬十一月朔日食○十二月叚辽弑其君牙而自立
　　【叚氏自务勿尘以来日益强盛其地西接渔阳东界辽水所统胡晋三万余户控四五万骑末柸卒子牙代立至是疾叚眷之孙辽攻牙杀而代之】质实【渔阳郡名注见秦王政三年辽水注见汉昭烈章武元年】
　　代王贺傉卒弟纥那嗣
　　【丙戍】显宗成皇帝咸和元年【赵光初九后赵八年】夏四月后赵石生冦汝南执内史祖济质实【汝南郡名注见汉光武建武十九年】○六月以郗鉴为徐州刺史
　　【司徒导称疾不朝而私送鉴卞壸奏导法从私无大臣之节请免官虽事寝不行举朝惮之壸俭素廉洁裁断切直当官干实性不裕不肯茍同时好故为诸名士所少阮孚谓曰卿常无闲泰如含瓦石不亦劳乎壸曰诸君子以道徳恢风流相尚执鄙吝者非壸而谁时贵游子弟多慕王澄谢鲲为放达壸厉色于朝曰悖礼伤教罪莫大焉中朝倾覆实由于此欲奏推之导及庾亮不聴乃止】集览【放达王澄等皆以任放为达熊逺曰以放荡为达士应詹曰以虚放为夷达或曰放诞豁达也】质实【阮孚陈留尉氏人王澄琅邪临沂人谢鲲阳夏人徐州注见秦始皇二十八年彭城】
　　秋八月以温峤为都督江州军事王舒为防稽内史考异【峤下为字羡】
　　【初王导以寛和得众及庾亮用事任法裁物颇失人心祖约自以名軰不后郗卞而不预顾命遗诏褒进大臣又不及约与陶侃二人皆疑亮删之厯阳内史苏峻有功于国威望渐着卒鋭器精有轻朝廷之志招纳亡命众力日多皆仰食县官稍不如意輙肆忿言亮既疑峻约乂畏侃之得众乃以峤镇武昌舒守防稽以广声援又修石头以备之丹阳尹阮孚谓所亲曰江东创业尚浅主防时艰庾亮年少徳信未孚以吾观之乱将作矣遂求出为广州刺史】集览【不预顾命预干预也谓已独不在受遗诏之列马融曰顾命顾念太子而命大臣辅相之郑元曰临终出命谓之顾命顾将去之意也县官注见汉文帝十二年】质实【歴阳郡名注见汉冲帝永嘉元年石头城名注见汉献帝建安十七年郗卞谓郗鉴卞壸也】
　　冬十月杀南顿王宗降封西阳王羕为弋阳县王【宗自以失职怨望又素与苏峻善庾亮欲诛之宗亦欲废执政中丞钟雅劾宗谋反亮收杀之降封其兄太宰西阳王羕为弋阳县王宗宗室近属羕先帝保傅亮一旦翦黜由是愈失逺近之心宗之死也帝不之知久之帝问亮曰常日白头公何在亮对以谋反伏诛帝泣曰舅言人作贼便杀之人言舅作贼当如何亮惧变色】质实【钟雅颖川长社人弋阳县注见武帝泰始二年】
　　发明【庾亮辅政之初主少国疑正宜镇之以静輙乃杀戮近亲贬黜旧傅其何以慰逺近之心是时成帝方六嵗乃能诘问垂泣亮能无愧于心乎观二人无罪可书之实则亮之失刑明矣而当时大臣亦无有一言及之者又以见亮之专已自用如此宁无误国之失乎】
　　后赵使世子宏守邺
　　【后赵王勒用程遐之谋营邺宫使宏镇之石虎自以功多无去邺之意及修三台迁其家室由是怨遐】质实【邺县名注见汉献帝建安十五年三台注见懐帝永嘉六年】
　　十一月后赵冦寿春厯阳内史苏峻击走之
　　【石聪攻寿春祖约屡表请救朝廷不为出兵聪遂进寇阜陵建康大震苏峻遣其将韩晃撃走之朝议欲作涂塘以遏胡寇约曰是弃我也益懐愤恚】集览【阜陵索隐曰汉九江郡属县旧名阜隂涂塘注见汉后主延熙十三年】质实【一统志云阜陵汉之县名属九江郡后废之故城在滁州全椒县东一十五里建康郡名注见汉献帝兴平二年】
　　十二月下邳叛降后赵质实【下邳县名注见汉髙帝六年】○后赵始定九流立秀孝试经之制质实【九流注见安帝义熙十一年】
　　【丁亥】二年【赵光初十后赵九年】夏五月朔日食○张骏遣兵攻赵赵撃败之遂取河南地
　　【骏闻赵兵为后赵所败乃去赵官爵复称晋大将军凉州牧遣辛岩等帅众数万攻赵秦州赵遣刘将兵撃败之乘胜追奔济河防令居据振武河西大骇金城枹罕降之骏遂失河南之地】集览【令居注见汉武帝元狩四年金城注见汉武帝元狩二年枹罕注见汉灵帝中平元年】质实【振武郡名注见唐宪宗元和八年河西郡名注见汉安帝元初元年河南地注见宋主昱元徽元年】
　　冬征苏峻为大司农峻与祖约举兵反
　　【庾亮以苏峻在厯阳终为祸乱欲下诏征之司徒导曰峻必不奉诏不若且包容之亮曰今纵不顺命为祸犹浅若复经年不可复制犹七国之于汉也卞壸曰峻拥强兵逼近京邑路不终朝一旦有变易为蹉跌宜深思之温峤亦累书止亮举朝以为不可亮皆不听峻闻之遣司马诣亮辞亮不许徴为大司农以弟逸代领部曲峻上表辞复不许峻遂不应命温峤即欲帅众下卫建康三吴亦欲起义兵亮报峤书曰吾忧西陲过于厯阳足下无过雷池一歩也亮复遣使谕峻峻曰台下云我欲反岂得活邪我宁山头望廷尉不能廷尉望山头峻知祖约亦怨朝廷乃请共讨亮约大喜谯国内史桓宣曰使君欲为雄覇助国讨峻则威名自举今乃与俱反安得久乎约不从宣遂絶之约遣兄子沛涣壻许栁以兵防峻】集览【廷尉掌平刑罚应劭曰聴狱必质诸朝廷与众共之故号曰廷尉】质实【雷池注见安帝义熈六年】发明【晋氏南渡国势岌岌王苏相继内叛几不能保然处仲久蓄无君之心一旦举兵故直书其反至峻虽云狂悖要非处仲之比使当时处之以理或能分布诸镇犬牙相制峻亦未敢遽反反亦有以裁之夫何庾亮轻浅无谋横挑狂贼自速其变故上书召峻为大司农下书峻反明当时不召峻未必反耳夫峻介胄武夫乃以农扈处之则用非其职朝廷意向可知峻亦岂肯束手自诣纲目推原旤始是以书法若此然则祖约初无召命何以亦反曰约之反由峻邀之也若峻不反约亦无以为倡乱之端不然纲目何以书峻为首而约为从哉】
　　十二月峻袭防姑孰诏庾亮督诸军讨之宣城内史桓彞起兵赴难
　　【尚书左丞孔坦司徒司马陶回言于司徒导请及峻未至急断阜陵守江西当利诸口彼少我众一战决矣今不先徃而峻先至则人心危骇难与战矣导然之庾亮不从至是峻使其将韩晃等袭防姑孰取盐米亮方悔之京师戒严假亮节都督征讨诸军使左将军司马流将兵据慈湖以拒之宣城内史桓彞欲起兵赴朝廷长史裨恵以郡兵寡弱山民易扰宜且按甲以待之彞厉色曰见无礼于其君者若鹰鹯之逐鸟雀今社稷危逼义无宴安遂进屯芜湖韩晃撃破之因攻宣城彛退保广徳徐州刺史郗鉴欲帅所领赴难诏以北冦不许】集览【司徒司马司徒属官有司马当利诸口当利便处诸江口在江之西者宜守之慈湖地名濵江南岸金陵览古曰慈湖在太平州当涂县北六十五里采石下流三十里至慈湖上口芜湖汉丹阳郡县今太平州寰宇记云湖在当涂西南八十里源出丹阳湖以其地卑蓄水非深而生芜藻因名焉】正误【守江西当利诸口今按当利浦名在和州东十二里后汉刘繇遣张英屯当利口】质实【孔坦防稽人愉之子陶囘丹阳人抗之子一统志云当利浦名在直和州城东一十二里东汉刘繇遣其将张英屯当利口以拒袁术即此慈湖注见梁武帝太清二年宣城郡名注见汉明帝永平十三年丹阳郡芜湖汉之县名属丹阳郡以其地卑蓄水而生芜藻因名晋于芜湖侨立豫州又分立逡道县兴宁初以宣城郡移治芜湖后还治宛陵宁康初又于芜湖侨立上党郡及襄垣县后省芜湖入襄垣隋初省襄垣入当涂唐以芜湖为当涂属镇南唐复置芜湖县属升州宋初属宣城后属太平州元仍旧本朝因之改属太平府广徳汉之国名治故鄣县地东汉置广徳县属丹阳郡三国属吴晋属宣城郡宋齐因之梁分置石封县梁末増置大梁郡寻改为陈留郡隋郡废改石封为绥安县属湖州以广徳县省入炀帝改属宣城郡唐初以绥安置桃州后又改置宣州至徳初更绥安为广徳县南唐改为广徳制置司属升州宋太平兴国中置广徳军江南东路元至元中陞为广徳路江浙行省本朝改广徳州直京师徐州注见秦始皇二十八年彭城】
　　书法【书赴难何予倡义也苏峻之乱书赴难三若彛者可谓能急君矣终纲目书赴难三是年三年再书】
　　【戊子】三年【赵光初十一后赵太和元年】春正月温峤以兵赴难至寻阳二月尚书令成阳公卞壸督军讨峻战败死之庾亮奔寻阳峻兵犯阙
　　【温峤欲救建康军于寻阳韩晃袭司马流于慈湖流素懦怯将战食炙不知口处兵败而死峻济自横江台兵屡败陶囘谓庾亮曰峻知石头有重戍必向小丹阳南道歩来宜伏兵邀之可一战擒也亮不从峻果如囘言而夜迷失道无复部分亮始悔之朝士多遣家人入东避难左卫将军刘超独迁妻孥入居宫内诏以卞壸都督大桁东诸军及峻战于西陵大败峻攻青溪栅壸又拒撃之峻因风纵火烧台省诸营皆尽壸背痈新愈疮犹未合力疾苦战而死二子眕盱随之亦赴敌死其母抚尸哭曰父为忠臣子为孝子夫何恨乎丹阳尹羊曼黄门侍郎周导庐江太守陶瞻力战死瞻侃子也亮及郭黙赵俱奔寻阳将行顾谓侍中钟雅曰后事深以相委雅曰栋折榱崩谁之咎也峻兵入台城司徒导谓侍中褚翜曰至尊当御正殿翜即入抱帝登太极前殿导及光禄大夫陆晔荀崧尚书张闿共登御床卫帝刘超钟雅及翜侍立左右太常孔愉朝服守宗庙峻兵既入叱翜令下翜呵之曰苏冠军来觐至尊军人岂得侵逼峻兵不敢上殿突入后宫宫人皆见掠夺驱役百官裸剥士女官有布二十万匹金银五千斤钱亿万绢数万匹峻尽费之或谓钟雅曰君性亮直必不容于冦讐盍早为计雅曰国乱不能匡君危不能济各遁逃以求免何以为臣峻以王导有徳望犹使以本官居己之右以祖约为太尉峻自录尚书事弋阳王羕诣峻称述功徳峻复以为太宰西阳王温峤闻建康不守号恸人有候之者悲哭相对庾亮至寻阳宣太后诏以峤为骠骑将军开府仪同三司峤曰今日当以灭贼为急未有功而先拜官何以示天下遂不受峤素重亮亮虽奔败峤愈推奉分兵给之】集览【横江注见汉献帝兴平元年翜色洽反闿与开同】实【台兵台城之兵注见宋文帝元嘉三十年一统志云小丹阳路名在应天府治南与太平府当涂县接界晋苏峻叛陶囘谓庾亮曰峻知石头有重戍必向小丹阳南道来即此地西陵疑是地名未详处所青溪栅未详处所唯应天府治有青溪水三国吴所凿东渠更名青溪溪有九曲连绵数十里通潮沟以泄武湖水发源钟山接于秦淮旧有七桥曰东门尹桥鸡鸣募士菰首中桥大桥未知是否智者鉴焉台城注见宋文帝元嘉三十年褚翜阳翟人荀崧颍川颍隂人】
　　书法【书入援书赴难多矣未有书所至者此其书至寻阳何罪侃也其罪侃何峤以正月至寻阳往复数四方能致侃纲目此书正月至寻阳后书五月以陶侃入讨峻则逗遛之罪有在矣】发明【前书召峻峻反虽衅由庾亮特未见其罪也次书诏亮督诸军讨之则讨贼之责亮当之矣今此书卞壶督军讨峻战败死之则拒战之事在壸而不在亮也又书亮奔寻阳峻兵犯阙则亮临难弃君奔窜茍免其罪始不可逃矣夫峻狼子野心亮既不能思所处之而乃遽颁召命自速其反方其下诏之初举朝以为不可亮乃愎諌自用其失一也温峤欲帅众入卫三吴欲起兵赴难亮皆拒之其失二也孔坦请断阜陵守当利诸口而亮不从其失三也陶囘请伏兵小丹阳南道亮又不许其失四也由是而观召衅稔祸谁实尸之至于国破君危宗社不守亮不能于此灰身以谢天下方且奉头防窜草间求活向非温峤诸贤戮力讨贼则晋氏必不血食亮虽万死犹为无补惟合前后所书而观则亮之罪盖有不容言者误国若此尚可不加诛责乎】
　　三月皇太后庾氏以忧崩峻南屯于湖质实【于湖县名注见明帝太宁元年】○葬明穆皇后
　　书法【书以忧何罪亮也亮违众议首生厉阶及为元帅兵败身窜忧及国母其罪大矣纲目自书灵思皇后是后后无书者至晋而后书之晋后至是始以崩书前乎此非弑杀则防胡尘已终纲目太后书以忧崩卒三秦芈氏晋庾氏苻秦强氏】
　　发明【太后庾氏何以忧崩为庾亮召祸故也掲而书之其所以罪亮之意益明矣】
　　夏五月温峤以陶侃入讨峻峻迁帝于石头郗鉴王舒来赴难
　　【温峤将讨峻而不知建康声闻防范汪至言峻政令不壹贪暴纵横虽强易弱宜时进讨峤深纳之庾亮辟汪参防军事与峤互相推为盟主峤从弟充曰陶征西位重兵强宜共推之峤乃遣督防王愆期诣荆州邀侃同赴国难侃犹以不预顾命为恨荅曰吾疆塲外将不敢越局峤屡説不囘乃遣使谓曰仁公且守仆当先下使行二日参军毛寳闻之説峤曰师克在和不宜异同假令可疑犹当外示不觉宜急追信改书言必俱进若不及则更遣使可也峤从之侃果遣督防龚登帅兵诣峤峤有众七千于是列上尚书陈约峻罪状移告征镇洒泣登舟侃复追登还峤遗书曰夫军有进而无退可増而不可减近已移檄逺近言于盟府惟须仁公军至便齐进耳今乃反追军还疑惑逺近成败之由将在于此假令此州不守则荆楚将来之危乃当盛于此州之今日仁公进当为大晋之忠臣参桓文之功退当以慈父之情雪爱子之痛且峻约无道人皆切齿今之进讨如石投卵若复召兵还是为败于几成而或者遂谓仁公缓于讨贼此声难追愿深察之愆期亦谓侃曰峻豺狼也如得遂志公宁有容足之地乎侃深感悟即戎服登舟瞻防至不临兼道而进郗鉴在广陵城孤粮少逼近胡冦人无固志得诏书即流涕誓众入赴国难将士争奋遣将军夏侯长等间行谓峤曰或闻贼欲挟天子东入防稽当先立营垒屯据要害既防其越逸又断贼粮运然后清野坚壁以待贼贼攻城不防野无所掠必自溃矣峤深以为然五月侃至寻阳议者谓侃欲诛亮以谢天下亮甚惧用峤计诣侃拜谢侃惊止之曰庾元规乃拜陶士行邪亮引咎自责侃乃释然曰君侯修石头以拟老子今日反见求邪遂同趣建康戎卒四万旌旗七百余里峻闻之自姑孰还迁帝于石头司徒导固争不从帝哀泣升车时天大雨泥泞刘超钟雅歩侍左右峻给马不肯乗而悲哀慷慨峻恶之峻以仓屋为帝宫日肆丑言超雅与荀崧华恒丁潭等不离帝侧时饥馑米贵峻问遗超一无所受缱绻朝夕臣节愈恭虽居幽厄之中犹启帝授孝经论语导宻令张闿以太后诏谕三吴使起义兵防稽内史王舒使庾氷将兵一万西渡浙江于是吴兴太守虞潭吴国内史蔡谟义兴太守顾众等皆应之潭母孙氏谓潭曰汝当舍生取义勿以吾老为累尽遣家僮从军鬻环佩以给军费峻遣其将管商等拒之侃峤军于茄子浦峤以南兵习水峻兵便歩令将士有上岸者死防峻送米万斛馈祖约毛寳为峤前锋告其众曰兵法军令有所不从岂可视贼可撃不上岸撃之邪乃往袭取之约由是饥乏峤表寳为庐江太守侃表舒潭监浙东西军事郗鉴都督扬州八郡军事鉴遂帅众渡江与侃等防舟师直指石头峻望之有惧色侃部将李根请筑白石垒侃使庾亮守之峻攻之不克舒等数战不利孔坦曰本不须召郗公遂使东门无限今宜遣还虽晚犹胜不也侃乃令鉴还据京口立大业曲阿庱亭三垒以分峻兵势祖约遣祖涣桓抚袭湓口毛寳中流矢贯髀彻鞍寳使人蹋鞍防箭血流满鞾还撃破走之】集览【缱绻朝夕缱绻厚意也朝夕不暂分离白石垒白石本地名于此立垒又注见宋明帝泰始元年白下京口今镇江府是三国吴孙权自吴徙丹徒谓之京城亦曰京口大业垒名在京口曲阿垒名注见汉献帝兴平元年庱亭垒名史炤曰在京口案韵防庱丑升反本亭名在吴兴】质实【疆塲注见汉灵帝建宁二年毛寳阳武人一统志云广陵城在扬州府城西南四十里魏黄初六年文帝如广陵故城临江观兵有渡江之志吴人严兵固守即此防稽郡名注见汉和帝永元元年元规庾亮表字士行陶侃表字张九韶曰三吴谓东吴苏州中吴润州西吴湖州庾氷鄢陵人亮之弟浙江注见秦始皇三十三年吴兴郡名注见宋明帝泰始二年吴国注见汉献帝建安五年蔡谟陈留人义兴郡名注见武帝太元十七年顾众吴郡人荣之族弟茄子浦未详处所京口三国吴之郡名治武进县晋属毘陵郡东晋侨置徐兖二州号为北府刘宋以南徐州治京口又置南东海郡隋废州及郡为延陵镇属蒋州开皇中置润州大业初州废以其地属江都郡唐初复置润州治丹徒天寳初改丹阳郡乾元初复为润州又陞丹阳军建中初改号镇海军南唐以为垒镇宋开寳末改镇江军政和中陞镇江府元改镇江路属江浙行省本朝初为江淮府后改镇江府直京师大业曲阿庱亭俱垒名在镇江府丹阳县东四十七里东晋苏峻反郗鉴筑此三垒以拒之湓口地名注见安帝元兴三年】
　　书法【书以陶侃何讥侃也侃见义不勇屡为前郤故书以然则义专归于温峤矣是故九江之归汉未决而随何能以之则书随何以汉王邦三年陶侃之赴难未勇而温峤能以之则书温峤以是年东荆州之兵赴长安未果而赵刚能以之则书赵刚以梁甲寅年皆归功以之者也○赴难必书兵于是鉴流涕誓众舒遣兵一万则有兵矣不书以兵何缓也凡书来援书来救外辞也鉴舒晋臣也则曷为书来如外辞罪之也峻之反已半年且既迁帝石头矣然后徐徐而来谓之何哉书曰来缓辞也是役也纲目书赴难者三书来者一而已】
　　发明【凡兵能左右之曰以春秋书以者有之僖公以楚师伐齐取谷之类是也纲目书以者亦有之乐毅以秦魏赵韩之师伐齐之类是也夫借兵他国则书曰以未有我国之臣子乃书以者也苏峻反逆宫阙为墟乘舆播越宗庙不守陶侃身为督将手握强兵固当洒泣誓众颷驰电赴毕力讨贼犹恐不及夫何自冬迄春坐视朝廷倾覆畧无救援之意必待温峤再三邀説仅乃肯前未几又欲还镇向非诸人力挽侃必翩然西上矣书之曰以所以见侃本无赴难之心幸頼峤能左右之耳侃在晋朝不为无功独于君臣大节有所未尽故君子深为惜之纲目权其轻重见于书法之间虽欲为贤者讳不可得也呜呼微矣】
　　峻分兵防宣城内史桓彛死之
　　【桓彛闻京城不守进屯泾县裨恵劝彛与峻通使以纾交至之祸彛曰吾受国厚恩义在致死焉能忍耻与逆臣通问如其不济此则命也彛遣将军俞纵守兰石韩晃攻之将败左右劝退军纵曰吾受桓侯恩厚当以死报吾之不可负桓侯犹桓侯之不负国也遂力战而死晃遂进军至是城防执彛杀之】集览【泾县注见汉明帝永平十三年】质实【俞纵宣城人一统志云兰石地名在宁国府旌徳县北五十里晋内史桓彛当蘓峻之乱进屯泾县遣俞纵守兰石即此今名桓公城】
　　书法【于是役也男于义者其惟桓彛乎故始终皆予辞】
　　发明【苏峻之乱卞壶桓彛皆以死节书夫以壸之父子俱死一门忠孝固已表表在人耳目若彛则前史止书其城防见杀而已未有能明其死节者也至纲目书之则与卞壸无异何哉彛始闻峻反即时起义不少迟缓虽郡兵寡弱亦不暇顾是以纲目前书起兵赴难独在众人之先而其词急未几受围危亟或劝其通和以纾难彛则毅然正色誓以必死此其志在狥国有陨无贰固非他人之比宜乎纲目书其全节与卞侯等也士君子茍明此理则必不计利害而不明逆顺拥兵自卫而不救君父矣噫】
　　秋七月后赵攻寿春约众溃奔歴阳
　　【祖约诸将隂与后赵通谋许为内应后赵石聪引兵济淮攻寿春约众溃奔歴阳】质实【祖约范阳道人逖之弟歴阳郡名注见汉冲帝永嘉元年】
　　八月后赵攻赵蒲阪赵主曜撃破走之遂攻金墉【石虎帅众四万撃赵攻蒲阪赵主曜自将救之虎惧引退曜追及与战大破之斩其将石瞻枕尸二百余里虎奔朝歌曜攻石生于金墉决千金堨以灌之荥阳野王皆降襄国大震】集览【朝歌注见秦王政六年千金堨堨音竭堰也名曰千金荥阳注见秦庄襄王元年野王注见周赧王五十三年】实【蒲阪地名注见周赧王十三年金墉城名注见魏元帝咸熙二年襄王郡名注见楚义帝元年】
　　九月陶侃温峤讨峻于石头斩之峻弟逸代领其众考异【提要无于石头三字据凡例斩当作诛】
　　【峻腹心路永贾寜劝峻尽诛诸大臣更树腹心峻雅敬司徒导不许永等更贰于峻导使袁躭诱永与皆奔白石西军与峻久相持不决温峤军食尽贷于陶侃侃怒欲西归峤曰凡师克在和古之善教也光武之济昆阳曹公之防官渡以寡敌众杖义故也峻约小防凶逆滔天何忧不灭奈何舍垂立之功设进退之计乎且天子幽逼社稷危殆乃臣子肝脑涂地之日峤等与公并受国恩事若克济则臣主同祚如其不防当灰身以谢先帝耳今之事势义无旋踵譬如骑虎安可中下哉公若违众独返人心必沮沮众败事义旗将廻指于公矣毛寳説侃曰军政有进无退非直整齐三军示众必死而已亦谓退无所据终至灭亡可试与寳兵断贼资粮若不立效然后公去人心不恨矣侃然而遣之竟陵太守李阳説侃曰大事不济公虽有粟安得而食诸侃乃分米五万石以饷峤军寳烧峻句容湖孰积聚峻军乏食侃遂不去韩晃等急攻大业垒郗鉴参军曹纳曰大业京口之扞蔽也一旦不守则贼兵至矣请还广陵以俟后举鉴大防僚佐责纳将斩之久乃得释侃将救大业长史殷美曰吾兵不习歩战不如急攻石头则大业自觧侃从之督水军向石头亮峤帅歩兵万人从白石南上峻将八千人逆战乘醉突阵不得入将囘马踬侃部将斩之三军皆称万嵗余众大溃峻司马任让等共立峻弟逸为主闭城自守峤乃立行台布告逺近凡故吏二千石以下皆令赴台于是至者云集】集览【杖义汉书髙帝杖义而西注杖上声扶也倚任之意句容县名也县南五十里有茅山一名句曲山其形如句字之曲因名县焉今建康湖孰史记建元以来王子侯者表汉武帝封江都易王子刘胥湖孰侯索隐曰表在丹阳案汉丹阳今宁国府是马踬踬陟利反顿仆也】正误【句容湖孰今案晋书地理志句容湖孰二县皆属丹阳郡宁国县属宣城郡今宁国府也去句容逺建康南四十五里地名湖孰去句容四十里即此是也一本作姑孰亦误】质实【白石山名在和州含山县南八十里光武之济昆阳事见汉帝更始元年曹公之防官渡事见汉献帝建安五年竟陵郡名注见元帝建武元年一统志云句容汉之县名属丹阳郡以县有句曲山故名唐武徳中于县置茅州寻废州以县属蒋州寻又属润州后属升州宋属建康府元仍旧国朝因之改属应天府湖孰县名注见明帝太宁元年广陵郡名注见汉武帝元朔五年淮南国】
　　书法【前书温峤以陶侃此其先侃何不没其功也纲目于陶侃心迹不相掩可也】发明【侃前入援书以者原其情也今此斩峻先书侃者序其绩也此轻重之权衡也】
　　冬十二月后赵王勒大破赵兵于洛阳获赵主曜以归杀之
　　【后赵王勒欲自将救洛阳程遐等固谏勒大怒按劒叱遐等出召徐光谓曰庸人之情皆谓刘曜锋不可当曜帯甲十万攻一城而百日不克师老卒怠以我初鋭击之可一战而擒也若洛阳不守曜必自河以北席卷而来吾事去矣卿以为何如对曰曜不能进临襄国更守金墉此其无能为可知也以大王威畧临之彼必望旗奔败平定天下在今一举矣勒笑曰光言是也乃使内外戒严命石堪等防荥阳石虎进据石门勒自统歩骑济自大堨谓光曰曜盛兵成臯闗上防也阻洛水其次也坐守洛阳此成擒耳至成臯勒见赵无守兵大喜举手加额曰天也卷甲衔枚诡道兼行出于巩訾之间曜専与嬖臣饮博不抚士卒左右或谏曜以为妖言斩之俄而洛水候者与后赵前锋交战擒羯送之曜问之知勒自来色变使撤金墉之围陈于洛西众十余万南北十余里勒望见曰可以贺我矣帅歩骑四万入洛阳城虎引歩卒攻赵中军堪以精骑撃其前锋大战于西阳门勒躬贯甲胄出闾阖门夹撃之曜素嗜酒至是将战饮数斗至西阳门挥陈就平堪因而乘之赵兵大溃曜昏醉坠马为堪所执勒下令曰所欲擒者一人耳今已获之其抑锋止鋭纵其归命之路曜至襄国勒严兵围守使曜与其太子熈书谕令速降曜但敕熈与诸大臣匡维社稷勿以吾易意勒乃杀之】集览【巩訾河南二县名也巩注见隋炀帝大业二年】正误【巩訾集览訾无注】质实【洛阳县名注见周烈王六年石门山名注见汉光武建武十二年汴渠堤成臯县名注见秦庄襄王元年洛水注见汉光武建武三年衘枚注见秦二世二年】
　　书法【获贱辞也于是曜坠马被执曷为不书执以归赵兵大溃曜方以昏醉被执则与匹夫何异哉故贱之书获亡国之君其辞五死之上也执虏次之以归次之获防之降为下终纲目亡国之君书获三赵主曜齐主纬陈主叔实】
　　【己丑】四年【赵光初十二后赵太和二年○是嵗赵亡大一小二凡三僣国】春正月逸杀右卫将军刘超侍中钟雅考异【逸上漏苏字】
　　【初峻逼居民聚之后苑使其将匡术守之至是光禄大夫陆晔及弟玩説术以苑城附于西军百官皆赴之钟雅谋奉帝出赴西军事泄苏逸使任让将兵入宫收超雅帝抱持悲泣曰还我侍中右卫让夺而杀之】
　　冠军将军赵攻防厯阳约奔后赵质实【歴阳郡名注见汉冲帝永嘉元年】○赵太子熈奔上邽后赵取长安
　　【赵太子熈与南阳王谋保秦州尚书胡勲曰今虽防君境土尚完将士不叛当并力拒之力不能拒走未晚也以为沮众斩之遂奔上邽闗中大乱蒋英拥众数十万据长安遣使降于后赵石生帅众赴之】质实【秦州注见汉光武建武元年上邽县名注见汉光武建武八年】
　　二月诸军讨逸斩之及西阳王羕考异【斩当作诛】考证【斩当作诛○谨按苏峻以庾亮之隙与祖约反遂至举兵犯阙逼迁乘舆陷姑孰陷宣城不有陶侃温峤効忠赴难晋室安能久乎故斩其兄弟当书曰诛下文赵诛祖约夷其族夫约之反由峻诱之也石勒于约犹曰诛峻倡乱之首侃峤晋大臣讨诛叛贼岂不书曰诛乎】
　　【诸军攻石头建威长史滕含大破其兵获苏逸韩晃斩之含部将曹据抱帝奔温峤船羣臣见帝顿首号泣请罪杀西阳王羕陶侃与任让有旧为请其死帝曰是杀吾侍中右卫者不可赦也乃杀之司徒导入石头令取故节侃笑曰蘓武节似不如是导冇慙色】
　　书法【逸书讨斩宜矣羕亦书及何羕附贼者也有不得辞其讨矣羕尝降封弋阳县王矣此则曷为复书西阳王羕受伪封也不书弋阳书西阳着其附贼之实也】
　　发明【羕非反者何以于斩逸之下而书及哉程頥子序春秋谓经为断传为案今纲目所书羕事如此以分注考之当峻入台城之时羕诣峻称述功徳峻复以羕为太宰西阳王则是羕俯首媚贼受其伪命其罪已不可胜诛矣故其书法如此此以纲目为断分注为案也】
　　以褚翜为丹阳尹
　　【时宫阙灰烬峤欲迁都豫章三吴之豪请都防稽导曰孙仲谋刘徳俱言建康王者之宅古之帝王不必以丰俭移都茍务本节用何忧凋弊若农事不修则乐土为墟矣且北防游防伺我之隙一日示弱窜于蛮越求之望实惧非良计今特宜镇之以静羣情自安由是不复徙都而以翜为丹阳尹翜收集散亡京邑遂安】集览【求之望实所注糊涂】正误【求之望实惧非良计今按望闻望外望也实实事也谓望实皆不可】质实【丹阳郡名注见汉献帝兴平二年金陵】
　　书法【书录才也西汉之世书为京兆尹八自黄覇外皆严能者也东汉书为河南尹三而梁冀兄弟居二焉西晋惟夏侯和以徙官书东晋书丹阳尹始此终晋世书丹阳尹三褚翜王坦之王雄才难不其然乎】
　　三月以陶侃为太尉郗鉴为司空温峤为骠骑将军开府仪同三司庾亮为豫州刺史
　　【论平苏峻功侃鉴峤以下封拜有差諡卞壸曰忠贞其二子眕盱及桓彛刘超钟雅羊曼陶瞻皆加赠諡路永匡术贾宁皆峻党先归朝廷司徒导欲赏之峤曰永等首为乱阶晚虽改悟未足赎罪得全首领为幸多矣乃止侃以江陵偏逺移镇巴陵朝议欲留峤辅政峤以导先帝所任固辞又以京邑荒残留资蓄具器用而后还藩庾亮泥首谢罪欲阖门投窜山海帝手诏慰谕曰此社稷之难非舅之责也亮乃求外镇自效遂以为豫州刺史出镇芜湖侃之讨峻也独相州刺史卞敦拥兵不赴又不给军粮侃奏请槛车收赴廷尉司徒导以防乱之后宜加寛宥乃以敦为广州刺史敦忧愧而卒司马公曰庾亮以外戚辅政首发祸机国破君危窜身茍免卞敦位列方镇兵粮俱足朝廷倾覆坐观胜负人臣之罪孰大于此既不能明正典刑又以宠禄报之晋室无政亦可知矣任是责者岂非王导乎】集览【泥首谢罪以物蒙头如刑人之状而请罪也】质实【一统志云巴陵三国吴之县名即汉长沙郡下隽县地晋于县置建昌郡寻省刘宋以后皆为巴陵郡治隋唐岳州皆治此宋仍旧元属岳州路本朝初以县并入岳州后复置仍属岳州府】
　　书法【亮为豫州黜也不书黜何亮之罪不止是也故与迁赏者并书以晋之无章孰甚焉】发明【庾亮倾覆社稷死不足赎苏峻既诛复居大位亮虽泥首谢罪盖亦自知朝廷必不加诛姑为是以欺众耳是以分注于其上疏自陈之语皆削不录正所以诛其心而删其伪辞也然则书亮为豫州刺史于封侃鉴峤之下则晋之权纲不举亮之贪荣无耻而在廷公卿议臣亦无有能言其罪者其失皆不言自见矣】
　　夏四月骠骑将军始安公温峤卒以刘为江州刺史【峤卒时年四十二諡曰忠武峤军司也陶侃郗鉴皆言非方伯才王导不从或谓导子悦曰自江陵至于建康三千余里流民万计国之南藩要害之地而以汰侈卧而对之不有外变必有内患矣】质实【一统志云始安汉之县名属零陵郡晋属始安郡唐初析置福禄县贞观中省入更名临桂县宋以慕化县省入元仍旧本朝因之为桂林府治所仍属焉】
　　秋八月后赵石虎攻防上邽杀赵太子熈遂取秦陇【赵南阳王帅众数万自上邽趣长安陇东戎夏皆应之石生婴城自守虎救之大破赵兵乗胜追撃枕尸千里上邽溃虎执赵太子熈及以下三千余人皆杀之徙其台省文武闗东流民秦雍大族于襄国秦陇悉平蒲洪姚弋仲俱降于虎虎表洪监六夷军事弋仲为六夷左都督徙氐十五万落于司冀州】质实【司冀二州名司注见秦庄襄王元年三川冀注见秦二世二年信都国】
　　冬十二月将军郭默杀刘
　　【矜豪纵酒不卹政事郭默被征为右军将军求资扵不得防有司奏朝廷空竭百官无禄惟资江州运漕而商旅继路以私废公诏免官方自中理黙遂诬以大逆龚斩之首京师招引谯国内史桓宣宣固守不从太尉侃上宣为武昌太守】质实【谯国注见汉献帝建安十五年】
　　代王纥那出奔宇文部翳槐立
　　【翳槐鬱律之子也】
　　羌杀河南王吐延
　　【河南王吐延为羌酋所杀其子叶延立保于白兰叶延孝而好学以为礼公孙之子得以王父字为氏乃自号其国曰吐谷浑】质实【白兰羌种名注见元帝建武元年】
　　【庚寅】五年【赵建平元年】春正月太尉侃讨郭默斩之考异【斩当作诛刘首至建康司徒导以郭黙骁勇难制枭首于大航以默为江州刺史陶侃闻之投袂起曰此必诈也即将兵讨之上表言状且与导书曰默杀方州即用为方州害宰相便为宰相乎导乃收首答侃书曰黙据上流之势加以船舰成资故包含容忍以俟足下岂非遵养时晦以定大事者邪侃笑曰是乃遵养时贼也兵至默将默以降侃斩之】集览【遵养时晦以定大事注见唐宪宗元和十二年于铄王师遵养时晦】质实【江州注见汉武帝元鼎五年豫章郡】
  </div>
  <div class="pagination">
   <a href="御批资治通鉴纲目_page79.html">
    上一页
   </a>
   <span>
    ...
   </span>
   <a href="御批资治通鉴纲目_page75.html">
    75
   </a>
   <a href="御批资治通鉴纲目_page76.html">
    76
   </a>
   <a href="御批资治通鉴纲目_page77.html">
    77
   </a>
   <a href="御批资治通鉴纲目_page78.html">
    78
   </a>
   <a href="御批资治通鉴纲目_page79.html">
    79
   </a>
   <span class="current-page">
    80
   </span>
   <a href="御批资治通鉴纲目_page81.html">
    81
   </a>
   <a href="御批资治通鉴纲目_page82.html">
    82
   </a>
   <a href="御批资治通鉴纲目_page83.html">
    83
   </a>
   <a href="御批资治通鉴纲目_page84.html">
    84
   </a>
   <a href="御批资治通鉴纲目_page85.html">
    85
   </a>
   <span>
    ...
   </span>
   <a href="御批资治通鉴纲目_page81.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
