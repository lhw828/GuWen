<!DOCTYPE html>
<html>
<head>
    <meta charset="UTF-8">
    <title>御批资治通鉴纲目 - 第 4 页/共 243 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御批资治通鉴纲目 - 第 4 页/共 243 页</h1>
    <div class="content">　　凡中世而改元者着其始【魏恵王一年汉文帝后元武帝元狩之类】余皆因事见之【如章和之类】
　　凡中歳而改元无事义者以后为正【依温公旧例以从简便】其在废兴之际关义理得失者以前为正而注所改于下【如汉建安二十五年十月魏始称帝改元黄初而通鉴从是年之首即为魏黄初又章武三年五月后主即位改元建兴而通鉴于目录举要自是年之首即称建兴凡若此类非惟失其事实而于君臣父子之教所害尤大故今正之但建安二十五年三月改元延康考之范史及陈志注文是汉号而通鉴所书乃在曹丕称王时所改者今不能悉见】
　　尊立【尊谓尊太上皇太皇太后皇太后立谓立皇后皇太子其诸王自入封拜例】
　　凡正统尊立皆书尊曰尊某为某【汉髙祖尊太公为太上皇后凡尊皇太后为太皇太后尊皇后为皇太后皆用此例】其母非正嫡则加姓氏【定陶太后丁姬慎园贵人之类】更曰更某为某【汉髙祖更王后曰皇后王太子曰皇太子】立后曰立皇后某氏【如恵帝张后之类】非正嫡曰立某氏为皇后【如文帝窦后之类】立太子曰立子某为皇太子【汉文帝初立景帝为太子时但云子啓中年以后封王诸子始有称皇子者后遂称之今按封立之命出于天子不应自谓其子为皇子只从文帝初例】
　　凡非正统则不书因事特书者去皇号【汉立太子盈无事而特书者备汉事皇号惟太上皇不可省然惟一见后但云太上而已】
　　崩葬　【陵庙　追尊改葬】
　　凡正统曰崩【因其旧史臣子之辞】在外则地【秦始皇汉安帝之类】未逾年不成君曰薨【如汉北乡侯】失尊曰卒【如周赧汉献之类】其太皇太后皇太后皇后皆曰某后某氏崩自杀曰自杀【谓罪疑者】有罪即加罪字【上文已书反逆者不必加有罪字如卫后戾太子是】无罪而以幽死者曰幽杀之【自杀亦同】废后不书因事见者曰卒自杀者曰自杀国亡身废守节不移而国统寻复者则有其故号而书崩【孝平皇后】秦汉以后王侯死皆曰卒贤者则注云諡曰某【按刘秘丞说凡诸侯王以下当依陆淳例书卒温公以为确论而恨周秦汉纪不可请本追改则是已觉通鉴书薨之失而悔之矣陆淳说见春秋纂例盖薨乃臣子之辞不当施之于国史也今从其说○又諡非生者之称而通鉴以諡加于薨卒之上亦非是今亦正之然非贤者则虚美之辞亦无所取故不复书】自杀者如后例【反逆如七国者不复言有罪】僣国之君称帝者曰某王姓某卒称王公者曰某王公姓某卒【按温公引三十国春秋诸国之君皆书卒】后夫人不书因事而见者曰某号某氏卒
　　凡无统之君称帝者曰某王某殂称王公者曰某王公某薨【上无天子故得因其臣子之辞】其后夫人如僣国例
　　凡蛮夷君长曰死【匈奴单于乌孙昆弥】
　　凡盗贼酋帅曰死【隗嚣之类】
　　凡正统之君废为王公而死者书卒而注其諡
　　凡正统之君葬【骊山万年长陵以下】立庙【太上皇庙髙庙之类】预作陵【汉景作阳陵邑募民徙居之类】庙【汉文作顾成庙之类】追崇庙号【汉太祖太宗世宗中宗之类】皆随事书之
　　凡正统之后特葬曰葬某諡皇后于某【自汉宣帝许后始有諡而书葬如此例】合葬不地【如汉光武昭烈之类】不当合而合则特书合葬某陵【汉哀帝傅太后合葬渭陵之类】
　　凡僣国无统之君陵庙因事乃书无事则见之注下【因事如魏作夀陵立三祖庙之类】其后夫人亦然
　　凡正统追尊改葬立庙皆书【汉髙祖五年昭灵夫人昭帝钩弋夫人宣帝追諡戾太子悼考悼后置园邑追尊悼考为皇考立寝庙哀帝定陶共王去定陶之号光武立四亲庙于洛阳徙章陵】
　　簒贼【晋董狐齐太史书赵盾崔杼弑君而不隠史氏之正法也正如春秋鲁君被弑则书薨而不以地着之盖臣子隠讳之义圣人之微意也前世史官修其本朝之史者多取春秋之法然已非史法又况后世之人修前代之史乃亦有为之隠讳而使乱臣贼子之罪不白于世人之耳目者则于义何所当乎通鉴所书巳革此弊然亦有未深切者今颇正之如左观者详之】
　　凡正统周秦以前列国弑君微者曰盗杀某君某【楚君当之类】史失贼曰某国弑其君某【郑君之类】贼可见者曰某弑其君某【韩严遂之类】君失名则不名【韩哀侯之类】贼官可见者并着之【秦庶长改之类】弑君而及其亲属者并书之【秦出公及其母】君出走而弑之曰某君出走某弑之【淖齿之类】弑其君之父母者随事书之【秦魏冉弑恵文后赵李兊弑主父之类】秦以后以兵弑者天子则曰某人弑帝于某【如赵髙之类书地以着其实】僣国无统则曰某国某人弑其君于某【如魏司马昭之类】
　　凡以毒弑者加进毒字而不地【不可得而地故加进毒以着其实如莽冀之类霍显又加使医字】疑者曰中毒崩【如晋恵帝之类史言或曰司马越之鸩而通鉴不着其语今但如此书以疑而着史家本语于其下】
　　凡事义不同者随事异文【如吕后废少帝幽杀之之类少帝本非孝恵子特吕后所自立而杀之故不得以弑书若少帝真当立之人无可废之罪则妇人之义夫死从子况天下之主乎虽其主母亦不得免弑君之名矣元魏冯后显祖之事当以此裁之】
　　凡簒国其事不同故随事异文而尤谨其始【如田氏并齐三晋分地秦人入寇之类至王莽董卓曹操等自其得政迁官建国皆依范史直以自为自立书之革命则曰称帝而不曰受禅封其故君则曰废而不曰奉其弑之者自加弑例】
　　凡杀他国之君亦随事而异文【魏杀卫君之类其因战而杀之见征伐例】
　　废徙【谓下废上者其上废下自入废黜例】
　　凡未成君而有罪当废者曰某有罪某官某奏废之【昌邑王贺之类】无罪为强臣所废者曰某废某为某【农王之类】未即位者如本号【孺子之类】列国废其君曰某国废其君某为某【三晋之类】迁则曰某迁其君于某【齐田和之类】
　　祭祀　【郊祀　封禅　宗庙　杂祠祭冠昏　举盛礼宴飨　学校】
　　凡正统郊祀天地建置迁徙皆书【雍五畤甘泉大畤汾隂后土汶上明堂渭阳五帝长安南北郊】其行礼世一见之余或因事而书
　　凡封禅皆书
　　凡宗庙之礼建置更革皆书【汉王二年立宗庙社稷例不合书特书以备汉事太上皇髙庙原庙顾成庙太宗庙之类】其行礼不书或举盛礼或因他事乃书
　　凡襍祠祭因事乃书或有得失可法戒则特书之【得如始皇祠舜禹髙帝祠孔子之类失如文帝作汾隂庙武帝祠灶求仙之类】
　　非正统用正统襍祠祭例【秦王郊见上帝于雍以僣书又以见汉五畤所由起】
　　凡冠昏惟正统书【冠如汉恵昭之类昏如汉平之类】
　　非正统则非有事义不书【如秦王冠以带剑书楚迎妇以忘讐书之类】
　　凡礼仪惟正统盛礼及有事义见得失者乃书【文帝借田明帝大射养老之属以得书登灵台以盛书】
　　凡置酒宴飨因事乃书【汉置酒南宫朝贺置酒之类】
　　非正统者亦同上例【魏主髦养老之类】
　　凡学校兴废皆书
　　凡事关道术者皆书【石渠白虎求书典校图谶汉礼律厯】
　　行幸　【巡幸　田猎奔走】
　　凡正统巡行郡国曰帝如某○既行而止曰不至而还○所过有事曰帝至某【间无异事则不书帝】○所诣非一则指其方曰帝某巡○还曰帝还宫【间无异事则不书帝】○暂还复出曰留防日
　　凡官府第宅曰幸○学校曰临曰视○私出曰微行凡防观田猎之事各以其事书
　　凡奔走以实书○列国若僣国无统之君出走曰某号某出奔某【诸侯失地名】未有所止者曰出走【齐君地】
　　凡非正统书法同但不书还或当特书以见事实则曰还某【如魏主某还洛阳之类】幸下着其字
　　恩泽　【制诏　更革　戒谕　遗诏遣使　巡行　号令】
　　凡恩泽皆书正统曰赦【起汉髙祖五年至元帝永光二年再赦之后依胡氏例无事意者不复书】○非正统者曰赦其境内○赐复【如髙帝复产子者过沛复其民之类】除减租力役【恵帝减戍卒文帝除田租之类】○问疾苦贷贫乏【如汉文帝定振贫养老之类】○恤死丧【如汉王棺敛吏士】○录囚徒【宣帝令郡国上系囚】○赐酺【赵主父酺五日】
　　凡制诏谓前此所无而始为之者皆书之【秦置丞相赵胡服秦置郡县为水徳汉初为算赋起朝仪立原庙之类是也】
　　凡更革谓前此所有而今始改之者皆书之【秦变法废井田更赋税法更号除諡销兵壊城焚书汉髙除秦苛法文帝除肉刑短丧之类】
　　凡兴作土工皆书之【如秦凿泾水为渠筑宫治道】
　　凡戒谕皆书【周王使东周公喻楚】
　　凡遗诏有事者皆书【如文帝短丧武帝宣帝昭烈顾命章帝罢盐铁】
　　凡遣使巡行各随事书之
　　凡号令谓措置一时之事者皆书之【如秦令民纳粟拜爵文帝令四方毋来献列侯之国之类】
　　朝防　【聘问　游说　和好　交质割地　降附　贡献】
　　凡朝有事若非常乃书正统曰某侯来朝【周齐侯秦公子少官防诸侯来朝之类】汉以后则书名众则曰等
　　○非正统而相朝者曰某入朝于某【如韩王朝秦之类】其相如而非朝者各以其事书【如秦王稷薨韩王衰绖入吊祠齐赵入秦置酒之类】
　　凡防盟皆书有主者曰某防某于某【齐田和防魏卫于浊泽秦公子少官防诸侯来朝秦诱楚防武关秦防楚于宛之类】无主者曰某某防于某【齐魏防田诸侯防京师齐魏防徐州之类】有事者各以事系之【如浊泽以求为诸侯徐州以相王之类】
　　凡聘问正统遣使于他国曰遣某官某使某【汉陆贾刘敬】使卑而无事者曰遣使如某他国通好而不臣者使来曰某国遣使来聘使者则曰遣其臣某使者官重则曰遣其某官某○间无异事而遣报使则曰遣某官某报之有异事则曰遣某官某报其使
　　○非正统则曰某使某如某【燕乐毅】略则曰某遣使如某○间说则曰某使某说某而系其事【秦使张仪说诸侯连衡使以歇归约亲用他例燕使苏秦报未至秦王薨诸侯皆畔衡复合从而不书者秦非燕所能使燕特资其行耳】○乞师曰某使某如某乞师【赵公子胜如楚乞师】○献物曰某使其献某于某【赵使蔺相如献璧于秦】
　　凡和好各依本文书之其非正统或曰某以某为和于某或曰某请成于某或曰某与某平或曰某与某和亲或曰约亲○正统我所欲曰遣某使某结和亲或曰与某和亲彼所欲曰某请和亲
　　凡交质曰某某质于某
　　凡割地从小入大曰某献某地于某或曰某入某地于某或曰某伐某某献某或曰某以某为成于某或曰云云某尽入某以谢或曰某割某以和于某从大入小曰某与某某
　　凡降附正统曰某来降○力致曰降之【如赤眉之类】○或随事书之【如曰南越王称臣奉贡之类】
　　○非正统曰某降于某○或随事书之【如卫服属三晋听命于秦韩称藩于秦王陵以兵属汉随何以九江王归汉之类】
　　凡贡献正统曰某遣使入贡或云献某物
　　○非正统曰某遣使贡献于某或曰献某物【如赵使蔺相如献璧于秦之类】
　　封拜　【选举　赏赐　殊礼　征聘赐爵　赐姓　录子孙】
　　凡正统封王皆书曰立某为某王【汉髙祖立长沙王芮从兄贤弟交兄喜子肥之类自武帝元朔二年以后封王无事义者皆不书废徙国除仿此例】更立曰更立或曰徙【齐王信济北王志】封侯有故乃书曰封某为某侯【雍齿之类】因而命之者初命某为某诸侯【周威烈三晋安王田和之类】封者多则统言之【如云始剖符封功臣为彻侯太后王诸吕齐王卒分齐地立悼恵王子六人为王梁王武卒分梁地王其子五人】益封进爵有故则书【汉文帝论功益戸有差成帝益封河间王良进孔吉等爵之类】褒先代圣王之后而封者悉书之【武帝封姬嘉成帝封孔吉】
　　○宦者封爵皆加宦者字【如郑众之属以着刑臣有功之始】
　　凡以亲戚贵重者书其属【如元舅王凤之类以着外家与政之祸】
　　凡非正统封其臣子有故则书曰某封某为某【即墨大夫商君之类】亲属则曰某封某某为某【赵胜之类】
　　凡相王见即位例
　　凡正统命官曰以某人为某宰相皆书【汉丞相相国三公及权臣秉政者皆书御史大夫因事乃书自永初元年以后三公因事乃书】余官非有故不书【有功有事若其人之贤否用舎系时之治乱安危者乃特书之】宦者除拜当书者皆加宦者字【如石显之类以着刑臣与政之祸】
　　○因事而命官者某人云云以为某官【周吴起汉苏武】非正统命官非有故不书【卫鞅申不害之类】
　　○魏晋以后一除数官则书其重者【三公丞相大将军大司马侍中中书监令尚书令仆射】○州镇但云都督某某等州军事无都督号者但云某州刺史有异者全书及所镇【如琅邪王睿为安东将军都督州治建业之类】
　　凡选举皆书【如汉髙帝求贤诏恵帝复孝弟力田文帝举贤良方正之类】
　　凡赐服【周赐秦以黼黻之类】赐爵【卜式之类】号【娄敬之类】姓【同上】妇人号【博平君之类】物【董宣毛义郑均之类】皆书
　　凡殊礼皆书【如致伯于秦萧何剑履上殿赐淮南王几杖王莽加号九锡之类王莽是自为之以自为书余仿此例】
　　凡征聘隠士从其本文或曰迎【申公龚胜之类】或曰征【周党严光之类】凡追褒勲贤皆书【如尽像如光武祭萧何霍光献帝祭陈蕃等之类】
　　凡录功臣子孙皆书【如宣帝求髙祖功臣子孙失侯者赐金复其家封萧何子孙之类】
　　征伐　【叛乱　僣窃　夷狄　遣将师名　胜负　战】
　　凡正统自下逆上曰反有谋未发者曰谋反兵向阙曰举兵犯阙
　　凡调兵曰发集兵曰募整兵曰勒行定曰徇行取曰略肆掠曰侵掩其不备曰袭同欲曰同合势曰连兵并进曰合兵在逺而附之曰应相接曰迎服属曰从益其势曰助援其急曰救开其围曰解交兵曰战尾其后曰追环其城曰围
　　凡胜之易者曰败某师平之难者曰捕斩之舎此之彼曰叛曰降于某附于某犯城邑寇得曰陷居曰据
　　凡僣名号曰称【周列国称王称帝汉以后僣国簒贼称皇帝盗贼称帝称天子之类】○人微事小曰作乱人微众少曰盗众多曰羣盗○犯顺曰寇【秦伐韩赵周约诸侯欲伐秦秦人攻西周】
　　凡中国有主则夷狄曰入寇或曰寇某郡事小曰扰某处中国无主则但云入邉或云入塞或云入某郡杀掠吏民
　　凡正统天子亲将兵曰帝自将【如汉髙击臧荼利防之类】遣将则曰遣某官某将兵○大将兼统诸军则曰率防将军或云督诸军或云护诸将○将卑师少无大胜负则但云遣兵○不遣兵而州郡自讨则云州郡或云州兵或云郡兵置守令平盗贼曰以某人为某云云【成帝河平二年西夷相攻以陈立为牂牁太守讨平之以虞诩为朝歌长之类】
　　凡正统用兵于臣子之僣叛者曰征曰讨【如汉髙祖于韩王信之类】于夷狄若非其臣子者曰伐曰攻曰击其应兵曰备曰御曰拒皆因其本文【如汉髙祖于共尉臧荼利防匈奴之属】
　　凡人举兵讨簒逆之贼皆曰讨【汉王讨西楚吕臣刘崇翟义之类】凡战不地屡战则地极逺则地
　　凡书敌于敌国曰灭之【韩灭郑之类】于乱贼曰平之敌国乱贼嵗久地广屡战而后定则结之曰某地悉定或曰某地平
　　凡得其罪人者于臣子曰诛于夷狄若非臣子者曰斩曰杀
　　凡执其君长将帅曰执曰虏曰禽获曰得皆从其本文凡阬斩非多不书○取地非多且要不书
　　凡师入曰还全胜而归曰振旅【赵充国之类】小败曰不利彼为主曰不克大败曰大败或曰败绩将帅死节曰死之
　　凡人讨逆贼而败者亦曰不克死曰死之【刘崇翟义之类】其破灭者亦以自败为文【三辅兵皆破灭之类】
　　凡非正统而相攻先发者不曰寇陷后应者不曰征讨其他悉从本文惟治其臣子之叛乱者书讨讨而杀之曰诛
　　废黜　【后妃　太子诸王　国除】
　　凡正统废其后太子诸侯王而无以考其罪之实者曰某人废【如汉彭越陈后之类】罪状明白者加有罪字【罪已见者云以罪若反逆大罪已见则不必加】无罪曰废某人【如汉景帝废薄后太子荣之类】
　　凡书国除者着其事【燕王建之类】有罪亦如之
　　凡自贬号者因其本文【卫侯卫君之类】
　　凡非正统者句上皆加国号废字在上者下加其字【例皆仿此】
　　罢免　【囚系　流窜诛杀　寛宥】
　　凡罢免罪不著者曰某官某免并免爵者曰某官某爵某免为庶人【流徙者即不言为庶人】著者名下加有罪字【或作以罪】无罪者曰免某官某并免爵者曰免某官某爵某为庶人防免者加防免字
　　凡谢病请老致仕宰相贤臣则书【张良王吉二疏韦贤之类】
</div>
    <div class="pagination">
<a href="御批资治通鉴纲目_page3.html">上一页</a><a href="御批资治通鉴纲目.html">1</a><a href="御批资治通鉴纲目_page2.html">2</a><a href="御批资治通鉴纲目_page3.html">3</a><span class="current-page">4</span><a href="御批资治通鉴纲目_page5.html">5</a><a href="御批资治通鉴纲目_page6.html">6</a><a href="御批资治通鉴纲目_page7.html">7</a><a href="御批资治通鉴纲目_page8.html">8</a><a href="御批资治通鉴纲目_page9.html">9</a><span>...</span><a href="御批资治通鉴纲目_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
