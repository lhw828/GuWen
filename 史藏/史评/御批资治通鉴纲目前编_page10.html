<!DOCTYPE html>
<html>
 <head>
  <meta charset="utf-8"/>
  <title>
   御批资治通鉴纲目前编 - 第 10 页/共 45 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   御批资治通鉴纲目前编 - 第 10 页/共 45 页
  </h1>
  <div class="content">
   甲子周公朝用书命庶殷侯甸男邦伯
　　召诰曰越七日甲子周公乃朝用书命庶殷侯甸男邦伯【即多士之书也葢以王命为书诰命庶殷故下文召公又曰诰告庶殷越自乃御事谓周公以王命告庶殷又当自治也侯甸男邦伯亦当有书其叙逸出康诰之首其书今梓材】○多士篇曰惟三月周公初于新邑洛用吿商王士【惟三月七年之三月也于往也于是周公以三月乙卯至新邑越十日甲子以书命庶殷所谓初于新邑洛也而旧说以为明年之书失之矣周公营洛至成王烝于新邑命周公留后于洛矣奚为明年而曰初于又何为周公营洛与初政于洛二年之间皆以三月然则谓明年之书者孔氏之失也亦书序误之也迁洛之意凡二一为土中二为化商召诰之叙以王都为重故不及化商之详止曰以书命庶殷而多士自为一书云】王若曰尔殷遗多士弗吊旻天大降丧于殷我有周佑命将天明威致王罚勑殷命终于帝肆尔多士非我小国敢弋殷命惟天不畀允防固乱弼我我其敢求位惟帝不畀惟我下民秉为惟天明畏【王若曰者周公以王命诰也尔殷遗多士称之也弗吊不幸之辞也旻天以其仁覆闵下者言之天之丧殷闵民也弗吊大降丧于殷哀商之亡也周实亡商而奚哀之亡商非周之得已也伐商之誓曰予弗顺天厥罪惟钧圣人全体天德者天欲亡商而周存之是悖德也商周之际天实为之圣人固不得不为也谓不幸旻天降丧于殷我有周受眷佑之命奉将天之明威致王者之罚勑殷命而使之终于帝自天言之曰明威自人言之曰王罚所从言者异而大公至正之理则一弋者缴矢射禽之谓以小国言之非有胜殷之势以非敢言之非有剪商之心也天以体言帝以心言允防固乱者谓其无保安之治下民秉为者民心秉彛之理其所以流行发用者也天之理栽者培之倾者覆之畀其治而不畀其不治者天之心善善恶恶即民之心也民之所亡亡之天之于商也天之所亡亡之周之于商也而一毫之私意不与存焉】我闻曰上帝引逸有夏不适逸则惟帝降格向于时夏弗克庸帝大淫泆有辞惟时天防念闻厥惟废元命降致罚乃命尔先祖成汤革夏俊民甸四方自成汤至于帝乙防不明德恤祀亦惟天丕建保乂有殷殷王亦罔敢失帝罔不配天其泽【成汤之于夏武王之于殷也其顺天应人一也而商士未释然于此然则成汤之伐夏非耶顺其已知而开之也易为力强其未喻而告之也难为言于是以尔成汤之事告之然商之亡也商民思商夏之亡也未闻夏人之思夏何也夏自太康失邦帝相遇簒则夏之衰久矣而商贤圣之君六七作加之管蔡之啓商武庚之称乱宜民之未服也苦纣之虐而归周因武庚之乱而思商大抵商民之风声气习如此迹其攻位以营洛奔走以就迁非有悍然不服之态也而周家奚为屡告之圣贤之化贵于表里之交孚凡其有一人一念之未释然者常人以为缓而圣人以为急也上帝引逸者天生民而立君以安之也故凡天之所以引长人之国者以其能安天下也而有夏不之安则惟帝降格向于时夏葢出灾异以警示之也夫天之于君也德则降格而否德则亦降格何也周内史过之言曰国之将兴明神降之监其德也将亡神又降之观其恶也善恶之积皆足以感动天地治乱之际其诸天心之尤可见者与弗克庸帝大淫泆有辞辞者祝史昭告之辞也桀为滛泆而善其辞说矫举以祭宜帝之罔念闻也仲虺之诰所谓矫诬上天以布命于下帝用不臧式商受命是也是以废元命降致罚乃命尔先祖成汤革夏而汤以俊民定四方自成汤至于帝乙其间圣贤分量虽有不同大抵皆明其明德忧恤宗祀此则其一代之大畧也夫以殷之多先哲王歴年之久亦惟天实佑之在殷王亦罔敢失天之意故施诸天下者周流公溥无不配天其泽也】在今后嗣王诞罔显于天矧曰其有聼念于先王勤家诞淫厥泆罔顾于天显民祗惟时上帝不保降若兹大丧惟天不畀不明厥德凡四方小大邦丧罔非有辞于罚【今后嗣王谓纣也天下大奸元恶未有不由人欲之长而天理之蔽者惟纣之诞罔显于天况能聼念于先王之勤劳有家者乎夫不念祖宗之艰难创造者未有不以位为乐也是以诞淫厥泆罔顾于天理之显与民之所当敬者夫桀之淫泆犹有辞焉以自释于天纣为淫泆虽天威之临民嵒之险弗之顾也故曰桀之弗克庸帝自弃也纣之罔顾自暴也桀纣之恶甚矣皆其自弃自暴为之至于国亡而身为戮可不惧哉商之君其明徳者天丕建保乂之其不明于德者天不畀焉自古小邦大邦未有无罪而亡国亦未有无辞而亡人之国商罪贯盈我有周奉辞罚罪而已岂无其故而遂亡商也哉】王若曰尔殷多士今惟我周王丕灵承帝事有命曰割殷告勑于帝惟我事不贰适惟尔王家我适予其曰惟尔洪无度我不尔动自乃邑予亦念天即于殷大戾肆不正【前言天之丧殷于是言周之顺天以丧殷而及于今日之迁殷也今惟我周王大善顺上天之事奉割殷之命夫天之命周以有事于商也岂谆谆然命之乎知化则善述其事穷神则善继其志周之灵承葢得于不言之表者矣告勑于帝武成篇所谓告于皇天后土曰有大正于商是也惟我不敢贰于天惟尔殷家亦当顺乎我予其曰犹云岂意谓尔殷民大惟无度从武庚以乱非我震动尔多士以迁也祸乱之萌自尔商邑予亦念天之就殷邦以降大戾于殷者纣死于是武庚死于是何不正如是生乎其地而为良者鲜矣是所以有洛邑之迁也】王曰猷吿尔多士予惟时其迁居西尔非我一人奉德不康寕时惟天命无违朕不敢有后无我怨惟尔知惟殷先人有册有典殷革夏命今尔又曰夏廸简在王庭有服在百僚予一人惟聼用德肆予敢求尔于天邑商予惟率肆矜尔非予罪时惟天命【朝歌至洛济河而西故曰迁居西尔非我一人奉行其德而若是喜动恶静不康寜也时惟天命不可违故朕不敢以后之尔其不可惟我之怨惟尔亦知殷先人典册之所传革夏之事矣何独至于周而疑之殷之典册不多见意者革夏之初汤于夏士皆廸简在王庭而有服于百僚故殷民以是责周也夫以夏士之质直知天固所宜用而岂若殷民之反覆好乱乎故律之曰予惟聼用德尔德则用之而奚间商周然即其言则其怨周者在身之贵贱非必在商之存亡也使周而富贵之吾知殷民无遗恨矣而周家不尔也夫富贵其人求其服已是利而得商非公也以此示民得无有忘君父而求富贵者乎几于劝矣谓商天邑以昔王之都也圣人于名言之际犹若此其忠厚慈祥可想矣肆予敢求尔于天邑商而西之洛者是所以大爱乎尔也非予有罪时惟天命盖命德讨罪顾天意何如尔夫周之化商也而未尝不言天人而至于知天则安义命而乐循理商民知此不以顽称矣】王曰多士昔朕来自奄予大降尔四国民命我乃明致天罚移尔遐逖比事臣我宗多逊【昔朕来自奄此多方所谓王来自奄者其时伐淮践奄各伏其罪时尔四国之民罪皆在死而王皆降减尔民之死命所以明致天罚者不过移尔于洛以离逖尔土使亲比臣事于我宗周习为多逊夫移尔遐逖罚之也比事臣我宗多逊化之也迁殷民于洛固所以化之也而小人懐土实离尔居是亦有罪比于罚者与商民固自以为不幸而岂知其为甚幸也哉】王曰吿尔殷多士今予惟不尔杀予惟时命有申今朕作大邑于兹洛予惟四方罔攸賔亦惟尔多士攸服奔走臣我多逊尔乃尚有尔土尔乃尚寜干止尔克敬天惟畀矜尔尔不克敬尔不啻不有尔土予亦致天之罚于尔躬今尔惟时宅尔邑继尔居尔厥有干有年于兹洛尔小子乃兴从尔迁王曰又曰时予乃或言尔攸居【今予惟不尔杀惟之为辞明示以恩意也予惟时命有申于是反覆而吿之如此篇之书也今朕作大邑于兹洛予惟四方罔攸賔亦惟尔多士攸服奔走臣我多逊洛邑之营固以四方无賔礼之地亦以使尔多士奔走臣我而习为多逊也盖一举而业在焉尔乃尚有尔土尔乃尚寜干止期之以安居乐业也今尔惟时宅尔邑继尔居期之以永建乃家也□敬则循理而行褒赏加焉天之畀矜乎尔也不□敬则业废家亡而身为戮是天之罚之也尔邑者井田之制四井为邑或曰受田于郊受居于邑古者五畆之宅在邑者二畆有半焉殷民之迁洛也其子弟亲戚犹有在殷者使尔有干有年生理遂于兹洛则尔小子亦兴起而从尔迁矣盖寛其懐土念旧之思然亦理势之必至也王曰又曰之间以多方例求之阙有间矣然多士之末其辞婉而多方之终其辞严所以言之时异也若其谆勤反覆之意则同】○召诰篇曰厥既命殷庶庶殷丕作○命侯甸男邦伯书曰梓材惟三月哉生魄周公初基作新大邑于东国洛四方民大和防侯甸男邦采衞百工播民和见士于周周公咸勤乃洪大诰治曰【孔氏传作王曰封按伏生今文当作周公曰而无封字】以厥庶民暨厥臣达大家以厥臣达王惟邦君汝若恒越曰我有师师司徒司马司空尹旅曰予罔厉杀人亦厥君先敬劳肆徂厥敬劳肆往奸宄杀人歴人宥肆亦见【疑作为】厥君事戕败人宥王啓监厥乱为民曰无胥戕无胥虐至于敬【疑作矜】寡至于属妇合由以容王其效邦君越御事厥命曷以引养引恬自古王若兹监罔攸辟惟曰若稽田既勤敷菑惟其陈脩为厥疆畎若作室家既勤垣墉惟其涂塈茨若作梓材既勤朴斲惟其涂丹雘今王惟曰先王既勤用明德怀为夹庶邦享作兄弟方来亦既用明德后式典集庶邦丕享皇天既付中国民越厥疆土于先王肆王惟德用和怿先后迷民用怿先王受命已若兹监惟曰欲至于万年惟王子子孙孙永保民【履祥按梓材之书本出伏生今文而伏生大传以为周公命伯禽之书及孔安国以所闻伏生之书考定乃以为成王命康叔之书故王介甫呉才老朱子蔡仲黙皆疑之以其辞气非王之自言其辞事非命康叔之事也然呉才老断自王其效邦君以下非康叔之诰似洛诰之文朱子是之蔡氏断自今王以下非康叔之诰乃人臣吿君之语亦朱子意也愚尝考之梓材一篇首尾可疑呉氏朱子以为洛诰之文以集庶邦丕享和怿先后迷民皆宅洛之议也夫宅洛之事其总叙见于召诰曰三月惟丙午朏云云甲子周公乃朝用书命庶殷侯甸男邦伯厥既命殷庶庶殷丕作其命庶殷之书即多士之书叙所谓惟三月周公初于新邑洛用诰商王士者也其命侯甸男邦伯亦必有书矣其书安在曰梓材之书是也其叙即康诰之叙所谓惟三月周公初基作新大邑于东国洛四方民大和会侯甸男邦采衞百工播民和见士于周周公咸勤乃洪大诰治者也苏氏所谓洛诰之叙也朱子亦尝以为然夫苏氏既以康诰之叙为洛诰之叙呉氏又以梓材之文似洛诰之文而朱子皆然之则是前儒之意俱以为宅洛之书矣今以康诰之叙冠梓材之首合为一书岂不昭然明白也哉然则篇首王曰封之语何也曰此非梓材之本文也何以知之以伏生之传知之也夫梓材之书为周公道王德意以诰诸侯之书故伏生误以为周公命伯禽之书大传所说乔梓之事固非梓材之本意然既以为周公命伯禽之书则篇首当有周公曰之语无王曰封之语矣纵王曰之辞容或有之若封之一字决所必无矣此则安国以后误之也盖是书也本在多士之前而今文古文躐于召诰之前继于康诰酒诰之后故其叙误冠于康诰之首而其文误衍于酒诰之尾是叙也苏氏知其不可冠于康诰则不得不归之洛诰但洛诰乃告卜往复成王往来周公留后之文非咸勤诰治之事而梓材之书其前章皆周公咸勤之意其后章则乃洪大诰治之辞其问辞意亦无不合焉者左氏曰成王合诸侯城成周以为东都崇文德焉是作洛之际筑城攻位为宫室画郊里必合诸侯各率其卿士大家将其徒众以受役焉所谓四方民大和会侯甸男邦采卫百工播民和见士于周也周公咸勤则劳来抚恤之也大家如殷民六族殷民七族怀姓九宗之类皆将其丑类从于诸侯以聼役于王室者为诸侯者当以其臣民下通意于大家以其臣上通意于王室承上劳下邦君之常职也故曰以厥庶民暨厥臣达大家以厥臣达王惟邦君汝若恒也古者动大众兴大役则司徒率徒众司空画土疆司马以军法治之君行师从师师者一师之长也即三卿也卿行旅从尹旅者一旅之长即三卿之副也周公喻邦君又欲邦君吿其卿大夫曰予罔暴厉杀人盖不欲其以军法从事也然亦必邦君先能敬以劳来其民则自此以往三卿尹旅皆能敬以劳来其民故曰越曰我有师师司徒司马司空尹旅曰予罔厉杀人亦厥君先敬劳肆徂厥敬劳也古者徒役起于夫家丘甸而罪之人又服役于其下故凡往日奸宄杀人者自有本罪而其所连歴之人古法所谓胥靡今法所谓干连知情藏匿者与为公家之事而并缘伤人者皆入于罪今既与此大役服劳王事皆与赦除同于良民故曰肆往奸宄杀人歴人宥肆亦见厥君事戕败人宥也凡此优恤赦宥之事皆侯甸邦君之所当承流则又述王啓侯监之言在于为民不在于厉虐故曰王啓监厥乱为民曰无胥戕无胥虐也古者兴役动众孤寡之人无所与不幸而在焉必加优恤之若晋师之归老疾句践反耆老之子是也古者徒役之中亦有臣妾如女子入于舂槀之类盖供樵防之役于此亦必优恤之故曰至于敬寡至于属妇合由以容也则又继述王教邦君之命皆为恬养之仁而不在他故曰王其效邦君越御事厥命曷以引养引恬也自此以上皆为咸勤之事而又以自古王若兹监罔攸辟结之宅洛之事上承武王定鼎之意而继志述事以文太平故即作洛之时田里居室器用之事为喻自此以下既字为多故曰惟曰若稽田既勤敷菑惟其陈脩为厥疆若作室家既勤垣墉惟其涂塈茨若作梓材既勤朴斵惟其涂丹雘者此迁洛之议而又述今王惟曰以继之夫营洛之事一为四方朝贡道里之均故曰先王既勤用明德懐为夹庶邦享作兄弟方来亦既用明德后式典集庶邦丕享一为殷民密迩王室之化故曰皇天既付中国民越厥疆土于先王肆王惟德用和怿先后迷民用怿先王受命而又终之曰已若兹监惟曰欲至于万年惟王子子孙孙永保民则乂述王之徳意使诸侯皆知之不惟作洛之际敬劳其民而所以为国家久长之计者亦无出于保民者此又召诰之意凡此已上所谓洪大诰治也周家营洛之事总叙于召诰而又各自为书各自有叙其后备召公之诰者则名召诰命庶殷者则名多士侯甸男邦伯者则名梓材述君臣往复之辞成王往来之事周公留洛之册者则总曰洛诰意者周书当有两大诰前大诰尔多邦一大诰也此乃洪大诰治又一大诰也前既名大诰故此周公道王之德意者不复名大诰而以篇内梓材之语名之尔今以后大诰之叙逸在康诰后大诰之文名为梓材者合为一篇以既前哲之意而俟后之君子庶几复见古书之旧云】
　　太保作诰
　　召诰篇曰太保乃以庶邦冢君出取币乃复入锡周公曰拜手稽首旅王若公【朱子曰传以为王与公俱至洛下见王无事故诸侯公卿并觐于王以下篇告卜事观之恐不然也又云公至洛皆书其日以谨之不应详臣畧君如此陈氏以为旅陈也成王在镐而诸侯在洛以币陈于王以及周公者周公摄王事故也叶氏曰礼诸俟朝于庙事毕出复束帛加璧入享谓之币既致于王复奉束帛以请觌大夫之私相见也亦谓之币君臣不同时今旅王及公非常礼也吕氏曰洛邑事毕周公将归宗周召公因陈戒成王乃取诸侯贽见币物以与周公且言其拜手稽首所以陈王及公之意盖召公虽与周公言乃欲周公联诸侯之币与召公之诰达之王履祥谓周公在洛既以王命诰庶殷及诸侯召公将陈戒于王故亦因公以达故曰旅王若公此亦事从其长不敢専达之意也】诰告庶殷越自乃御事【蔡氏曰欲诰吿殷民其根本乃自尔御事不敢指言成王谓之御事犹今称人为执事也朱子曰王时在镐岂亦如告卜既吉而后遣使奉币具此辞以告之与】呜呼皇天上帝改厥元子兹大国殷之命惟王受命无疆惟休亦无疆惟恤呜呼曷其奈何弗敬【朱子曰元子者天之元子陈氏曰元子不可改而天改之大国未易亡而天亡之天命之无常如此今王受天命诚无疆之福然亦无疆之忧也此数句者一篇之大指也】天既遐终大邦殷之命兹殷多先哲王在天越厥后王后民兹服厥命厥终智藏瘝在夫知保抱携持厥妇子以哀吁天徂厥亡出执呜呼天亦哀于四方民其眷命用懋王其疾敬德【朱子曰遐逺也遐终者去而不返之辞瘝病也吁呼也天既絶殷命矣此殷之初多先哲王谓汤至武丁贤圣之君六七作也虽死而其精神在天故能保佑及其后王后民使之服其命而不替其后至纣之时贤圣之人退藏病民之人在位其民困于虐政痛而呼天往而逃亡出见拘执天哀下民故眷命于能勉敬者以代殷位而周家受之故王不可不疾敬德恐无以承天眷命又将如纣也朱子发云人之死各返其根体魄隂也故降而在下魂气阳也故升而在上则无不之矣众人物欲蔽之故魄散而气不能升惟圣人清明在躬志气如神故其死也精神在天与天为一叶氏曰智藏瘝在言至纣而愚其智则藏而独病民之心存也吁和也言祈和于天也此与旧说不同履祥按此章监殷之休与其恤天哀民而眷周其命方懋不可不敬以保之】相古先民有夏天廸从子保面稽天若今时既坠厥命今相有殷天廸格保面稽天若今时既坠厥命【朱子曰此一节间有不可晓处旧说有夏敬德故天道降格以保之面向也稽考也若顺也向天所顺而考其意也皆未知是否然亦不害大意言既监于殷又当逺观有夏歴代废兴存亡之迹不过敬德顺天则天保佑之后王不敬故坠其命也履祥谓此章监二代之休与其恤面稽天若谓其天方隆之时天意若可面质而今皆坠命天眷之难保如此】今冲子嗣则无遗夀耉曰其稽我古人之德矧曰其有能稽谋自天【朱子曰已陈夏商敬德坠命所由又戒王也王氏曰勿弃老成而考古人之徳则善矣况曰能考谋自天则又善也陈氏曰老成人多识前言往行故考古人之德必资老成稽谋自天言观天命所去就则知敬德之不可缓矣履祥谓惟老成之人能稽古已不可遗况其能稽天意乎】呜呼有王虽小元子哉其丕能諴于小民今休王不敢后用顾畏于民碞【苏氏曰王虽防国之元子也其大能以諴感民矣当及今休其德不敢后者疾敬其德不敢迟也用顾畏于民碞者碞险也民犹水也水能载舟亦能覆舟物无险于民者矣或曰元子谓天之元子也履祥按此二节勉王敬德之事敬老敬民其实也】王来绍上帝自服于土中【朱子曰言王今来居洛邑继天为治服事也土中洛邑为天下中也林氏以此句王来为王亦至洛邑之验恐未必然但王命来此定邑耳履祥谓此亦勉王来宅洛之辞】旦曰其作大邑其自时配皇天毖祀于上下其自时中乂王厥有成命治民今休【朱子曰称周公言当作大邑而自此以祀上帝以及慎祀上下神祗又自此居中以为治则是王受天成命以治民矣盖召公述周公宅洛之意履祥谓召公因周公以达王言于周公曷名之盖君前臣名将达于王虽公亦名之此言今日之休】王先服殷御事比介于我有周御事节性惟日其迈王敬作所不可不敬德【林氏曰周王迁殷顽民于洛盖与洛之旧民杂居其善恶之习不同倘非有以和一之不能相安以处故必有以服殷御事使之亲比介助于周之御事然后可盖周御事习于教令无事于服之故以服殷御事为先也然服殷御事在节其性而已盖人性无不善殷人特化纣之恶是以不义之习遂与性成而忘返尔上之人有以节之使之日进于善则与周人亦何异哉然欲节民之性又在王之所化故王又当敬为其所不可不敬之德以率之非政刑所及也或曰服亦事也犹任也任殷人为御事使之佐我周之御事盖欲其共事相习以成善且使上下通情易以行化然后有以节其性而日进于善王则惟作所不可不敬德以率之而已履祥按化商乃今日之恤不可不敬德】我不可不监于有夏亦不可不监于有殷我不敢知曰有夏服天命惟有歴年我不敢知曰不其延惟不敬厥德乃早坠厥命我不敢知曰有殷受天命惟有歴年我不敢知曰不其延惟不敬厥德乃早坠厥命今王嗣受厥命我亦惟兹二国命嗣若功【王氏曰言夏殷所受天命歴年长短我皆不敢知也我所敢知者惟不敬厥德乃早坠命也陈氏曰召公言我王嗣二代而受命我亦惟以此二国长短之命吿于王而继其功盖欲王之敬德也履祥按此谓继二代而受命当继二代所以有休美之功者不可踵其所以亡也】王乃初服呜呼若生子罔不在厥初生自贻哲命今天其命哲命吉凶命歴年【朱子曰王之初服不可不慎其德犹子之初生不可不慎其所习盖习于上则智习于下则愚矣故今天命正在初服之时敬德则哲则吉则永年不敬则愚则凶则短祚也】知今我初服宅新邑肆惟王其疾敬德王其德之用祈天永命【朱子曰天无一物之不体已知我初服宅洛矣王其可不疾敬德哉所以祈夭永命者只在德而已矣履祥按此二节应前章谓天之命其休否不可知我所知者王初服新邑惟疾敬其德以德保天而已】其惟王勿以小民淫用非彛亦敢殄戮用乂民若有功其惟王位在德元小民乃惟刑用于天下越王显【苏氏曰商俗靡靡其过用非常也久矣召公戒王勿以小民过用非常之故亦敢于法外殄戮以治之盖民之有过罪实在我及其有功则王亦有德何也王之位民德之先倡也如此则法行于天下而王亦显矣或曰下文有欲王以小民受天永命以字如以某师之以此戒王勿用此小民淫用非彞而复以殄戮治之也言当正身率下不务刑罚其下乃与苏说同叶氏曰刑仪刑也】上下勤恤其曰我受天命丕若有夏歴年式勿替有殷歴年欲王以小民受天永命【苏氏曰君臣一心以勤恤民庶几王受命歴年如夏殷且以民心为天命也陈氏曰小民之心归则受天永命矣林氏曰王其能敬德于上而小民仪刑于下则天永命之矣所谓用小民以受天命也履祥按此篇旅王若公所以欲其上下勤恤】拜手稽首曰予小臣敢以王之雠民百君子越友民保受王威命明德王末有成命王亦显【苏氏曰庶殷虽已丕作然召公忧其间尚有反侧自疑者故因其大和会而协同之雠民殷之顽民与三监叛者友民周民也百君子者殷周之贤士大夫也自今以往殷人周人与百君子皆同保受王之威德王当终受天之成命以显于后世林氏曰雠民百君子犹顽民而谓之多士也】我非敢勤惟恭奉币用供王能祈天永命【苏氏曰我非敢以此为勤劳也奉币以賛王祈天永命而已王氏曰奉币以供王毖祀上下而祈永命履祥按此末章旅王之辞】○洛诰篇曰【洛诰篇内非一时之言】周公拜手稽首曰朕复子明辟王如弗敢及天基命定命予乃保大相东土其基作民明辟【此以下周公授使者献图卜之辞也复反命也又如有复于王者如愿有复也之复盖吿也后儒遂谓周公摄王至此复辟为王莽簒汉张本可谓缪矣基命定命谓定都配天所以基天命于始而定天命于后也王如弗敢及谓王谦退如不敢预此而使予继太保相宅于东土之洛自此建立基址以为君临天下之地也】予惟乙卯朝至于洛师我卜河朔黎水我乃卜涧水东瀍水西惟洛食我又卜瀍水东亦惟洛食伻来以图及献卜【卜黎水卜涧东瀍西旧云卜王城卜瀍东旧云卜下都下都者以处殷民也按召公以戊申之朝至洛卜宅则王城为已卜厥既得卜则经营则卜之为已吉后七日而周公至又已达观于新邑营矣迁都至重质神明至肃已营而卜涧瀍定洛而卜河朔召公卜之周公又改卜之圣人不尔为也召公戊申之所卜卜王城也周公乙卯之所卜卜下都也先卜河朔以殷民懐土迁焉者便也且自黎入河自河入洛其地亦不为逺既而三者皆不吉而为洛之食食者卜之时史先定墨而灼之正食其墨也召公卜王城于洛吉矣周公卜下都而亦惟洛之吉则是洛邑之地利于君亦利于民真王者之都与图者召公攻位之图卜者周公食洛之兆或曰作洛之事周公主之召公不敢専达凡周公所献图及卜即召公之卜而周公逹之】王拜手稽首曰公不敢不敬天之休来相宅其作周匹休公既定宅伻来来视予卜休恒吉我二人共贞公其以予万亿年敬天之休拜手稽首诲言【此王授使者复公之辞也拜手稽首尊周公也吕氏曰宅土中而作大邑天之休命也周公之来相宅乃敬天之休命非出于己私也曰敬天之休足矣而曰不敢不敬益明见天命之当然而不敢不然也见之明而后畏之笃周公之于天命也知之深然后言之力成王之于周公也知周公则知天矣敬天之休而相宅所以为周配答上天之休也休常之吉成王期与周公共当之于周公不敢臣也故曰我二人然其以成王享歴年敬天之休则公也以犹春秋师能左右之曰以周公亲则叔父职则大臣流言之变可以去矣而东正来归之后可以闲矣而作洛周公非固好为之畏天命也畏天命故不敢不为也】周公曰王肇称殷礼祀于新邑咸秩无文【此下乃周公率百工迎成王于周以居洛而告之也观予齐百工伻从王于周与惟以在周工往新邑之辞可见王氏曰殷盛也如五年再殷祭之殷周公既制礼作乐而成王于新邑举盛礼以祀凡典籍所无而于义当祀者咸次秩而祀之也朱子曰自此以下渐不可晓葢不知是何时所言】予齐百工伻从王于周予惟曰庶有事今王即命曰记功宗以功作元祀惟命曰汝受命笃弼丕视功载乃汝其悉自教工孺子其朋孺子其朋其往【此百工即作洛时见士之百工也周公整齐百官使从王于周盖欲成王躬率百官往洛邑也周公教羣臣事君之道惟曰庶尽其所有之职事耳不当自以为有功也然在王则当即命之曰记功宗以功作元祀盖于元祀之时以其有功者告于神明所谓铭于太常藏在盟府者也惟与也乂命之曰汝受君命益当加厚于辅賛之事而视此记功之籍不可自隳前功也盖于羣臣使其以有功见知为喜而又戒其恃功勉其保功此成王之所以悉自教工也朋友之也谓友羣臣也其往谓往洛邑也后汉书引此作慎其往】无若火始厥攸灼叙弗其絶厥若及抚事如予【小明也此戒其以明察自用也火始自是彰灼次第不可扑遏人君以小明自用机熟而日炽则不可救矣故王之顺若彛常及其抚治政事皆当如予不可聪明乱旧苛察生事也】惟以在周工往新邑伻向即有僚明作有功惇大成裕汝永有辞【周公欲王以所从于周之百工率之以往新邑使向往即就其僚采之事浚明奋扬以成其功而惇厚图大以裕其俗则成王其永有辞于后世矣葢建都之始治体风俗于是关系励精者乏寛大之体而寛大者少振励之功二者兼之于振励奋发之中有优柔寛大之意此一代治体之所以为全美而成王之所以永有辞于世也】王若曰公明保予冲子公称丕显德以予小子扬文武烈奉答天命和恒四方民居师惇宗将礼称秩元祀咸秩无文惟公德明光于上下勤施于四方旁作穆穆迓衡不迷文武勤教予冲子夙夜毖祀【此成王答周公祀于新邑及教王抚事明作有功等语旧本类附于后章之下今附于此王意谓公明保予冲子举大明之德以我对扬文武之功奉答上天之命和久四方之民而居宅洛师加厚功宗之大礼以称秩元祀咸秩无文至于教工抚事明作有功等事则惟公德之明光着于上下勤施于四方而旁达之人皆作兴和敬以迎治平皆晓然知文武之所勤教耳岂予冲子所能及哉予但夙夜斋戒毖谨奉祀而已其余非我所能及也】公曰己汝惟冲子惟终汝其敬识百辟享亦识其有不享享多仪仪不及物惟曰不享惟不役志于享凡民惟曰不享惟事其爽侮乃惟孺子颁朕不暇聼朕教汝于棐民彞汝乃是不蘉乃时惟不永哉笃叙乃正父罔不若予不敢废乃命汝往敬哉兹予其明农哉彼裕我民无逺用戾【此周公答成王冲子毖祀之说而又教成王以统御诸侯教养其民之道也旧本在汝永有辞之下今附于此葢成王于是年既长矣而以冲子退托自居故周公告之曰己者欲其勿为退托也汝为冲子亦既长矣当思终之之责夫有天下宅土中朝诸侯必知诸侯之诚伪而后黜陟各当其知之者无他术亦曰敬而已矣享献也凡诸侯朝贡于天子谓之享有者或有之辞也其或有不享非不供职贡之谓也诸侯贡享之礼视其秩固有定数但其时拜跪升降揖逊俯仰其仪为多使其于仪不及其物是谓不享盖其轻傲存于中则惰容见于外惟诸侯不用心于享上故国人化之亦将曰不必享于天子矣举国不知有天子则其施之政事必有爽乱王度而侮蔑礼法者此识察诸侯之要也天下之事无穷圣人之心不已周公固有施行未及者而平日所以吿成王棐辅民彛之道固亦甚悉也故于此又勉成王以颁我所不暇者聼我所教辅民彛者于此二者而不勉则非所以为长国计也乃正父武王也周公平日惟笃厚继叙武王之事在成王亦能如此则天下不敢废乃命矣王往洛邑其敬之哉我其退休田野惟明农事王其往彼洛邑寛裕我民则无逺而皆至矣盖京师天下之本寛裕之政行焉则四方归之不待言者吕氏曰武王殁周公如武王天下所以不废周公之命周公去成王如周公天下所以不废成王之命也】王曰公功棐廸笃罔不若时【此答周公之辞与明农之请谓公之功已至然所以辅导于者愿益加厚罔不如今日未可去也朱子曰此下疑有缺文】王至新邑十有二月烝于文武命周公其后王归宗周
　　洛诰曰王曰公予小子其退即辟于周命公后四方廸乱未定于宗礼亦未克敉公功廸将其后监我士师工诞保文武受民乱为四辅【洛诰自此以下疑皆成王在洛之言上下必有缺文廸乱谓向进于治也宗礼即谓周公所制六典礼制犹未定也敉公功谓久安于公之成效而不变也廸将向导而大之二后字皆谓王归周留公于后以治洛也朱子谓与唐留后之后同义王命周公谓予小子其自洛退即君于周而命公在后以治洛盖洛邑天下中四方方向导于治而周公所制之礼尚未底定则人心亦岂能久安于公之已效而不变乎公其开导而将大之其在后监我多士与师众与百工诞保文武受民治为四方之辅朱子曰四辅犹四隣也】王曰公定予往已公功肃将祗欢公无困哉我惟无斁其康事公勿替刑四方其世享【朱子曰此王与公诀而归之言也公定居洛予往归周盖公之功人心方肃而迎之只而说之公无困我而求去使我不胜其任也然我亦惟无怠其所以康乂之事公但勿替其所以仪刑百辟者则四方其世享公之功矣呉氏曰前汉书多引公无困我当是】周公拜手稽首曰王命予来承保乃文祖受命民越乃光烈考武王朕恭孺子来相宅其大惇典殷献民乱为四方新辟作周恭先曰其自时中乂万邦咸休惟王有成绩予旦以多子越御事笃前人成烈答其师作周孚先考朕昭子刑乃单文祖德【此周公许成王留之辞也谓王命予来此洛邑承保文祖及乃光烈考武王受命之民且益大我以恭敬其事此答上文诞保文武受命民之语也孺子来视宅洛之新规増重周官之制加厚殷献臣之贤其治为四方之新辟为周家敬德之始王盖定都之初观望一新故谓之新辟而始迁之君亦后世之所倡始故谓之恭先曰其自是宅中出治万邦咸休则为王之成绩盖成王虽归周然洛邑为东都则朝觐会同政令皆出于此王但不常居耳故周公以自时中乂望之若予以此多子众卿大夫及凡治事之臣増厚前人之成烈以答天下之众望为周家诚臣之首成我明辟仪刑天下之道益殚尽文祖之德使无未尽之事此答勿替刑等语也】伻来毖殷乃命寜予以秬鬯二卣曰明禋拜手稽首休享予不敢宿则禋于文王武王惠笃叙无有遘自疾万年厌于乃德殷乃引考王伻殷乃承叙万年其永观朕子怀德【此又述成王命留之礼而周公以告于文武也盖成王既面留周公又使人以留公之意告殷民而以秬鬯二卣锡公安定于洛邑苏氏谓黑黍为酒合以郁鬯所以祼也宗庙之礼莫重于祼王使人来吿谕庶殷且以秬鬯绥寜周公曰明禋曰休享者何也事周公如事神明也古者有大賔客以享礼礼之酒清人渴而不饮肉干人饥而不食也故享有体荐岂非敬之至者则其礼如祭也与然周公则不敢当此礼故不敢宿宿肃也则以此二卣禋于文武而为成王祈福其辞若曰恵徼笃厚继叙之福使王无有疾厉使子孙万年厌饱乃文武之德殷民亦长有化成之效王其使殷民承顺治叙虽万年之逺其永观化懐德此葢祈治洛化商之福归之成王也】戊辰王在新邑烝祭嵗文王骍牛一武王骍牛一王命作册逸祝册惟告周公其后王賔杀禋咸格王入太室祼王命周公后作册逸诰在十有二月【戊辰十二月日也王至洛或久戊辰祭告尔烝者每嵗冬常祭也牲用骍周尚赤也此为周公留后于洛故不用太牢常礼而各以特牲逸史逸也成王时大典册皆史逸为之此祝册所吿惟告王归周而周公在后治洛余无他辞宾迎也谓迎牲也禋精意以享也咸格诸侯羣臣皆助祭也太室者清庙中央之室祼郁鬯以降神也王命周公后者命之于庙也作册逸诰上册祝册也此册册命也逸诰史逸读册以告公也】惟周公诞保文武受命惟七年【旧说惟七年者即作洛之年系年于篇终也】
　　【履祥按洛诰召诰相为始终然惟洛诰之纪散无伦次有周公在洛使吿图卜往复之辞有周公归周迎王往洛对答之辞有成王在洛留周公于后而归周之辞有周公为王留洛而相勉叙述之辞然辞从其辞事从其事各以类附而无往来先后之序盖其月日先后已具在系年之史故此篇事辞各以类附不嫌于辞杂也然是篇当亦多有缺文错简此必伏生口授之讹而安国于错乱磨灭者又多以伏生之书为定亦或于此失之】
　　清庙之颂曰于穆清庙肃雝显相济济多士秉文之德对越在天骏奔走在庙不显不承无射于人斯【集传曰言于穆哉此清静之庙其助祭之公侯皆敬且和而其执事之人又无不执行文王之德既对越其在天之神而又骏奔走其在庙之主如此则是文王之德岂不显乎岂不承乎信乎其无有厌斁于人也】○朱子曰书称王在新邑烝祭歳文王骍牛一武王骍牛一实周公摄政之七年而此其升歌之辞也书大传曰周公升歌清庙茍在庙中尝见文王者愀然如复见文王焉乐记曰清庙之瑟朱而防越壹倡而三叹有遗音者矣【履祥按不显不承说者曰岂不显乎岂不承乎于义不通不字当读作丕凡诗美辞而加不者皆丕字也如古祝词曰不显大神葢谓丕显大神也古字通用或传冩误也是又当为读诗者言之】
　　逸周书作雒觧曰周公敬念于后曰予畏周室克延俾中天下宗及将致政乃作大邑成周于土中城方千七百二十丈郛十七里南系于洛水北因于郏山以为天下凑制郊甸方六百里国西土为方千里【西土岐周通为圻内】分以百县县有四郡郡有鄙大县立城方王城三之一小县立城方王城九之一郡鄙不过百室以便野事农居鄙得以庶士居国家得以诸公大夫【居治也鄙以众士治国家以大夫得当作治】凡工贾市臣仆州里俾无交为【不相杂交也】乃设丘兆于南郊以祀上帝配后稷日月星辰先王皆与食诸侯受命于周乃建太社于国中其疆东青土南赤土西白土北骊土中央黄土凡将建诸侯则凿取其方一面之土苞以黄土苴以白茅以为土封故曰受削土于周室【苞覆苴裹土封封之为社也】乃立五宫太庙宗宫考宫路寝明堂咸有四阿反坫重元【据注元字下合有重廊二字】重常复格藻税移旅盈惷常畵【宫庙四下曰阿反坫外向室也重元累栋也重廊累屋也常累系也复格三襦也藻棁畵梁上之柱也丞屋曰移旅别也惷谓藻井之饰也言皆畵列柱为之也】内阶陛堤塘山廧【以黑石为阶塘中庭道堤谓为髙之也廧谓畵山云】应门库台间【门者皆有台于库门见之从可知矣又以黑石为门限】
　　八年周公分正东都
　　命蔡仲邦之蔡
　　蔡仲之命篇曰惟周公位冡宰正百工羣叔流言乃致辟管叔于商囚蔡叔于郭隣以车七乗降霍叔于庶人三年不齿蔡仲克庸祗德周公以为卿士叔卒乃命诸王邦之蔡【蔡氏曰周公位冡宰正百工武王崩时也郭隣孔氏曰中国之外地名苏氏曰郭虢也周礼六遂五家为隣管霍国名武王崩成王防周公居冡宰百官总已以聼者古今之通道也当是时三叔以主少国疑乗商人之不靖谓可惑以非义遂相与流言倡乱以揺之是岂周公一身之利害乃欲倾覆社稷涂炭生灵天讨所加非周公所得已也故致辟管叔于商致辟云者诛戮之也囚蔡叔于郭隣以车七乗囚云者制其出入而犹从以七乗之车也降霍叔于庶人三年不齿三年之后方齿录以复其国也三叔刑罚之轻重因其罪之大小而已仲叔之子克常敬德周公以为卿士叔卒乃命之成王而封之蔡也周公留佐成王食邑于圻内圻内诸侯孟仲二卿故周公用仲为卿非鲁之卿也蔡左传在淮汝之间仲不别封而命邦之蔡者所以不絶叔于蔡也封仲以他国则絶叔于蔡矣吕氏曰象欲杀舜舜在侧微其止于一身故舜得遂其友爱之心周公之位则系于天下国家虽欲遂友爱于三叔不可得也舜与周公易地皆然史臣先书惟周公位宰正百工而继以羣叔流言所以结正三叔之罪也后言蔡仲庸祗德周公以为卿士叔卒即命之王以为诸侯以见周公蹙然于三叔之刑幸仲庸祗德则亟擢用分封之也】王若曰小子胡惟尔率德改行克慎厥猷肆予命尔侯于东土往即乃封敬哉【胡名仲字言仲循文祖之德改蔡叔之行能谨其所行之道故侯尔于东土仲往之国益当敬之吕氏曰命书之辞虽称成王实周公之意】尔尚盖前人之愆惟忠惟孝尔乃迈迹自身克勤无怠以垂宪乃后率乃祖文王之彞训无若尔考之违王命【此又因其率德改行而加勉之盖前愆孝也顺王命忠也常言孝则可以移忠为蔡仲言忠则可以为孝违王命盖自流言之后成王既知周公之德必有戒谕之命而管蔡卒挟武庚以叛也】皇天无亲惟德是辅民心无常惟惠之懐为善不同同归于治为恶不同同归于乱尔其戒哉【上文言其改行而已此又推广之言天人之向背靡常而善恶之事几亦众凡不善之事皆足以为乱非但不为蔡叔之为亦非但如今日之所为而止也】慎厥初惟厥终终以不困不惟厥终终以困穷【上言治乱此言差失亦推言迈迹垂宪之意】懋乃攸绩睦乃四隣以蕃王室以和兄弟康济小民【蔡氏曰五者诸侯职之所当尽也】率自中无作聪明乱旧章详乃视聼罔以侧言改厥度则予一人汝嘉【中则无过不及本聪明者举动必中自不乱旧非聪明而强为聪明者必以妄作为智此其所以乱旧章也厥度即旧章作聪明者以私意乱之以侧言者听人言改之人言之侧非视聼详审不可而详视聼者亦惟无作聪明者能之】王曰呜呼小子胡汝往哉无荒弃朕命【大纪曰八年蔡仲之国过洛见周公周公曰不如吾者勿与处累我也与我齐者勿与处无益我也惟贤于已者可与处也】
　　【履祥读蔡仲之命与棠棣之诗未尝不悲周公之意也嗟夫周公亦幸有蔡仲耳然命人子以改于其父之恶一言足矣而曰改行曰盖愆甚而又曰无若尔考之违王命也夫幸之深故忧之切忧之切故言之详周公闵管蔡之失道固不容再有懿亲之变也是以丁寜言之如棠棣之诗自死丧急难甚而至于闘防之事辞愈详事愈下而感叹愈深其志切其情哀盖处兄弟之变其情辞若此观者盖当思其言外之意云】
　　九年封弟叔虞于唐【国语曰董因谓公子重耳曰嵗在大梁将集天行元年始受实沈之星也实沈之虚晋人是居所以兴也今君当之无不济矣君之行也嵗在大火大火阏伯之星也是谓大辰辰以成善后稷是相唐叔以封且以辰出而以参入皆晋祥也而天之大纪也○履祥按旧说成王三年封唐叔大纪从之而唐厯志遂言成王三年嵗在丙午星在大火唐叔始封今按诸厯各有短长年数不同武王十三年克商之嵗嵗在鹑火则十六年嵗在大火至成王九年嵗复在大火太初厯间以周公摄位之年则成王九年乃为三年嵗次甲午星在大火此国语所谓嵗在大火是谓大辰唐叔以封也厯志以甲午为丙午二字误或厯不同尔今系之成王几年】
　　子产曰当武王邑姜方震大叔夣帝谓已余命而子曰虞将与之唐属诸参而蕃育其子孙及生有文在其手曰虞遂以命之及成王灭唐封大叔焉故参为晋星实沈参神也○史记曰唐有乱周公诛灭唐遂封叔虞○传曰成王灭唐迁之于杜○史记曰成王与叔虞戏削桐叶为珪以与叔虞曰以此封若史佚因请择日立叔虞成王曰吾与之戏耳史佚曰天子无戏言言则史书之礼成之乐歌之于是遂封叔虞于唐故曰唐叔虞字子干【按平王锡晋文侯之命称先王明事厥辟云云又曰昭乃显祖则叔虞之贤可知翦桐之封非实录殆不可信】○秦穆公曰吾闻唐叔之封也箕子曰其后必大○卫祝鮀曰昔武王克商成王定之【谓成王灭武庚定四国之乱也】选建明德以藩屏周故周公相王室以尹天下于周为睦分鲁公以大路大旂夏后氏之璜封父之繁弱殷民六族条氏徐氏萧氏索氏长勺氏尾勺氏使帅其宗氏辑其分族将其类丑以法则周公用即命于周是使之职事于鲁以昭周公之明德分之土田陪敦祝宗卜史备物典防官司彞器因商奄之民命以伯禽而封于少皡之墟分康叔以大路少帛綪茷旃旌大吕殷民七族陶氏施氏繁氏锜氏樊氏饥氏终葵氏封畛土畧自武父以南及圃田之北竟取于有阎之土以共王职取于相土之东都以防王之东搜聃季授土陶叔授民命以康诰而封于殷墟皆啓以商政疆以周索分唐叔以大路密须之鼓阙巩姑洗懐姓九宗职官五正命以唐诰而封于夏墟啓以夏政疆以戎索三者皆叔也而有令德故昭之以分物管蔡啓商惎间王室王于是乎杀管叔而囚蔡叔以车七乗徒七十人其子蔡仲改行帅德周公举之以为巳卿士见诸王而命之以蔡其命书云王曰胡无若尔考之违王命也武王之母弟八人周公为太宰康叔为司冦聃季为司空五叔无官曹文之昭也晋武之穆也曹为伯甸非尚年也【按祝鮀言王之封建举武王成王时事不复论前后其分殷氏诸侯族则或东征以后之事不可考矣】
　　十有一年周公在丰作无逸【大纪附此年】
　　书无逸篇曰周公曰呜呼君子所其无逸先知稼穑之艰难乃逸则知小人之依【人主者小民之主而所处则安逸之地易纵于逸无逸者谓其勿纵于酒色躭乐与游观田猎之娯也君子所以无逸者必其先知稼穑之艰难故处安逸之地则知小人之依所以能体恤小民不自纵逸故能致小人之无怨亦足以介吾身之夀康人主而不先知稼穑之艰难则处安逸之地不知小人之依不知小人之依则但知纵一身之欲夫不知小人之依则下致民怨但知纵一身之欲则享年不永此一篇大意篇首举其端而篇内详之】相小人厥父母勤劳稼穑厥子乃不知稼穑之艰难乃逸乃谚既诞否则侮厥父母曰昔之人无闻知【谚俗语也诞虚夸也皆谓其习为游谈夸诞也视彼小人其父母勤劳稼穑其子尚有不能知者乃逸之时其为不善无所不至况人主处尊安之地乎此周公所以为后嗣王惧而首援此以为戒也】周公曰呜呼我闻曰昔在殷王中宗严恭寅畏天命自度治民祗惧不敢荒寜肆中宗之享国七十有五年【无逸本一篇之书周公曰者史臣所加中宗太戊也严庄重也寅明肃也严恭敬之齐于外也寅畏敬之存于中也天命天所付予之理也自度以天理为已尺度不敢逾越也此言商中宗之无逸也中宗惟无不敬故自能知小人之依所以治民敬畏而不敢逸凡荒纵怠弛之事皆无之此所以凝固持养能跻上夀享国七十有五年则其年夀盖可知矣】其在髙宗【句】时旧劳于外爰暨小人作其即位乃或亮隂三年不言其惟不言言乃雍不敢荒寜嘉靖殷邦至于小大无时或怨肆髙宗之享国五十有九年【髙宗武丁也旧劳于外小乙欲武丁习知民事使之处于民间爰暨小人谓于是乃与小人处而知小人之依也亮隂说见说命雍和也所谓言乃讙也嘉谓其教化风俗之美靖谓其安寜富阜之效也至于小大葢不独小民无怨凡羣臣在位者皆无怨也此言髙宗之无逸也髙宗惟旧在民间故能知小人之依所以即位之初谨于出令言而小民皆讙在位之间不敢荒寜嘉以美化其民靖以保安其民非惟小人无怨而羣臣上下皆然此髙宗所以无逸于民既无怨而于身遂夀康也】其在祖甲不义惟王旧为小人作其即位爰知小人之依能保惠于庶民不敢侮鳏寡肆祖甲之享国三十有三年【祖甲事说见祖甲纪此言祖甲之无逸惟其旧逃民间身为小民之事所以为天子之日能知小人之依而保之惠之尤不敢忽忘穷困之民此祖甲之无逸而享国亦永也详见前纪】自时厥后立王生则逸生则逸不知稼穑之艰难不闻小人之劳惟耽乐之从自时厥后亦罔或克夀或十年或七八年或五六年或四三年【此言后王之逸也厥后谓中宗而后髙宗而后与祖甲而后也生则逸谓其生长于安逸之中也惟其生则逸所以不知稼穑之艰难惟其不知稼穑之艰难所以不知小人之依惟其不知小人之依所以惟耽乐之从惟其荒于耽乐所以伤生伐性罔或克夀夫不知小人之依而惟耽乐之从此乱亡之所必至亦以享年之促而仅免耳或疑年夀之脩短命也周公以是为逸与无逸之由不已迂乎要之人主所处与常人异子女之奉声色之娯酒醴之甘驱骋田猎之好嗜欲玩好何求不获一有纵逸之心则必溺于此皆伐性之斧斤伤生之蟊贼也其能克夀者鲜矣然其间世主亦有纵逸而能夀者又何也是亦禀受之偶厖者尔然而祸乱随之如商辛是也其患有甚于不夀者矣○吕氏曰周公既论无逸之理复举无逸之君以告成王也严恭寅畏盖中宗无逸之实严则谨重恭则降下寅则肃庄畏则兢业合而言之则敬而已矣惟敬故夀也主静则悠逺博厚自强则坚实精明操存则血气循轨而不乱收敛则精神内守而不浮凡此皆敬之力而夀之理也髙宗之嘉靖不徒与民休息之谓盖礼乐教化蔚然安居于乐业之中也髙宗享国五十有九年于小大无时或怨之后盖民气太和导迎善气是亦夀考之理也祖甲保养恵爱庶民虽鳏寡之微亦不敢侮故享国之久亦操敬之力也厥后立王生则逸是无逸之反也耽乐之极伐性丧生无所不至故自时厥后亦罔或克夀又歴数悉陈其年谓耽乐愈甚则享年愈促也大抵守身之本自天子至于庶人惟先知自爱不失其身然后万事自此次第而举起其敬而收其肆者莫大于是此则周公忠爱拳拳之意也商去周未逺故周公以成王耳目所接者言之其论逸王则从其后者槩言之非谓三君之后其君皆逸以意逆志可也】周公曰呜呼厥亦惟我周太王王季克自抑畏文王卑服即康功田功徽柔懿恭怀保小民惠鲜鳏寡自朝至于日中昃不遑暇食用咸和万民文王不敢盘于游田以庶邦惟正之供文王受命惟中身厥享国五十年【此言我周无逸之家法而文王为详盖成王所闻见为尤近也抑畏谦畏严敬也抑畏则无逸不在言也卑服谓自卑下以服勤其事也即就也康功谓安民之事田功即教民稼穑之事如孟子所述制其田里教之树畜耕者九一关梁无征之类是也徽柔则平易近民而非姑息之柔懿恭则即之温良而非外貌之恭懐保小民其心常在于保养小民而小民之中有鳏寡无告者文王发政施仁尤先于此惠鲜利泽之也其生意葢郁然矣自朝至于日中昃不遑安暇而食葢聼政之勤所以和理万民之事也即康功田功则知稼穑之艰难不足言懐保小民则知小人之依不足言葢上文所引三宗皆守成之贤主而文王则创业之圣君所以不同也不敢盘于游田葢省耕省敛非不游也不敢盘于游恐流连以废事耳教民讲武干豆宾客非不田猎也不敢盘于田恐暴殄或扰民耳以如师能左右之曰以葢文王为西伯则西诸侯咸聼命焉文王率之以正能使庶邦以正应之所谓正己而物正观诸二南之化可见矣受命谓为方伯其时已中年又享国五十年葢文王夀九十七嵗也此其无逸之所致也】周公曰呜呼继自今嗣王则其无淫于观于逸于游于田以万民惟正之供无皇曰今日耽乐乃非民攸训非天攸若时人丕则有愆无若殷王受之迷乱酗于酒德哉【此勉成王之无逸也夫观以广视逸以安身游以省农田以讲武皆人君所不能无但不可淫于此淫则为纵逸之私欲且病民矣故周公不戒之使无而但戒其淫茍必絶之使无不惟废礼且使人君苦于拘则未必不乐于肆矣以万民惟正之供葢人主正身以率之则能使万民以正应之无皇曰皇大也犹云自寛也人君之纵逸未必便沈溺也其始不过自寛曰且今日耽乐而已明日不复尔也然即此一说已不足以训民亦非所以顺天盖此心有一日之逸则天理有一日之间断也况于此隙一开日复一日此必将大有过愆矣虽纣之不善安保其不至是哉故终戒之曰无若殷王受之沈迷昏乱又酗于酒德纣亡国之主也以是为成王戒葢深警之也虽然为纣非难凡以一日之耽乐为无伤者纣之徒也终亦必纣而已矣】周公曰呜呼我闻曰古之人犹胥训吿胥保惠胥教诲民无或胥诪张为幻此厥不聼人乃训之乃变乱先王之正刑至于小大民否则厥心违怨否则厥口诅祝【此章言所以致小人之怨也保惠犹云保也者保其身体以归诸道者也训告教诲义同而复出犹云师导之教训傅傅之德义者与诪张以俗语夸诳之也犹上文乃谚既诞也此篇大意勉人主知小人之依而后章复戒其致小人之怨所以致怨必有其由葢古之人其为人已足以表于世而犹资贤人君子相训告之相保养之相教诲之故无敢有以俗语夸说诳惑之者茍人主于此师保之言不聼则必有导之为非者矣彼先王之正法皆体悉小人之依而为之者邪人既导人主以变乱之则小大之民皆失所依民否则怨于心又否则诅于口矣】周公曰呜呼自殷王中宗及髙宗及祖甲及我周文王兹四人廸哲厥或告之曰小人怨汝詈汝则皇自敬德厥愆曰朕之愆允若时不啻不敢含怒此厥不聼人乃或诪张为幻曰小人怨汝詈汝则信之则若时不永念厥辟不寛绰厥心乱罚无罪杀无辜怨有同是丛于厥身【廸哲蹈行明哲之徳也此四君者既深知小人之依必不致小人之怨设或有告之曰小人怨詈则反躬自省大自敬德所谓无则加勉也厥愆曰朕之愆允若时所谓有则改之也不止于不敢含怒而已其责己而不尤人如此夫含怒怒之微也而犹曰不敢又曰不止于不敢而已其至厚至诚可想也人主于此四君之事不知聼人乃或诪张以诳之曰小人怨汝詈汝则信之则以为必若是不永念其为君之道则不知自责不寛裕其心则惟务责人乱罚无罪杀无辜于是小人遂同怨之怨遂丛于其身矣夫壅民之口甚于防川使其果有怨詈犹当自反况聼诪张之幻不审有无而肆刑杀此怨之所必聚而祸乱之所必生也夫始以一邪人之诪张而终以聚天下之怨甚矣谗邪之为人主不可不深戒也】周公曰呜呼嗣王其监于兹【承上文警戒以终之○胡氏曰以无逸系于周公将没者考于君奭立政洛诰诸篇周公于成王皆有冲孺防小之称而无逸独无故知其为后也】
　　【履祥按无逸之书七发端皆曰呜呼其警戒之意葢切真周公垂殁丁寜之书也一呜呼言人主必先知稼穑之艰难故处安逸之地知小人之依而无逸然稼穑艰难虽小人子弟犹有不知者何况人主此所当戒也二呜呼援商守成三君皆先知小人稼穑之艰难故其治民无逸身亦期夀商后王不知小人稼穑之艰难故惟耽乐之从亦罔克夀三呜呼叙有周无逸之家法文王尤为忧勤四呜呼勉成王继无逸之德防耽乐之源五呜呼戒所以致小人之怨六呜呼言小人之怨有则改之无则加勉自责所以弭怨责人祗以重怨七呜呼总丁寜以终之稼穑之艰难周公尝备陈于七月之诗而此又首述于无逸之书是二篇者人主当相对为图左右观省也】
　　周公薨于丰周文公于毕
　　书序曰周公在丰将没欲成周公薨成王于毕○世家曰周公在丰病将没曰必我成周以明吾不敢离王周公既卒成王亦让周公于毕从文王以明不敢臣周公也○大传曰三年之后周公老于丰心不敢逺成王而欲事文武之庙然后周公疾曰吾死必于成周示天下臣于成王成王曰周公生欲事宗庙死欲聚骨于毕毕者文王之墓地故周公死成王不于周而之于毕示天下不敢臣也所以明有功尊有德故忠孝之道咸在成王周公之间故鲁郊成王所以礼周公也○蔡氏曰此言周公在丰汉孔氏谓致政归老之时下文君陈之序乃曰周公既没命君陈分正东郊成周方未命君陈时成周盖周公治之公没故命君陈然则公盖未尝去洛也而此又以为在丰将没则其致政归老果在何时耶【愚按周公治洛或此时偶以朝觐在丰耳○古史曰周公之子封者八人伯禽在鲁其弟嗣周公食采于周世辅王室邢凡蒋胙茅祭或在畿内或在畿外】○礼记曰成王以周公有勲劳于天下命鲁公世世祀周公以天子之礼乐是以季夏六月以禘礼祀周公于太庙牲用白牡尊用牺象山罍郁尊用黄目灌用玉瓒大圭荐用玉豆雕篹爵用玉琖仍雕加以璧散璧角爼用梡嶡升歌清庙下管象朱干玉戚冕而舞大武皮弁素积裼而舞大夏○朱子曰赵伯循曰禘王者之大祭也王者既立始祖之庙又推始祖所自出之帝祀之于始祖之庙而以始祖配之也成王以周公有大勲劳赐鲁重祭故得禘于周公之庙以文王为所出之帝而周公配之然非礼矣○程子曰周公之功固大矣皆臣子之分所当为鲁安得独用天子礼乐哉成王之赐伯禽之受皆非也其因袭之皆用之羣公之庙遂使季氏僣八佾三家僣雍彻故仲尼讥之
　　命君陈分正东郊成周
　　君陈篇曰王若曰君陈惟尔令德孝恭惟孝友于兄弟克施有政命汝尹兹东郊敬哉【克施有政论语作施于有政君陈令德孝恭惟其孝则在内能友爱于兄弟在外能施于有政盖本立则善推之也成王营洛邑为东都此云东郊盖主镐京而言陈氏谓主东都王城而言则下都商民所居谓之东郊尹正也】昔周公师保万民民懐其德往慎乃司兹率厥常懋昭周公之训惟民其乂【师教之保安之周公以德教安其民民方思之君陈治洛但率循其治勉明其训则其民自治不必别有作为也】我闻曰至治馨香感于神明黍稷非馨明德惟馨尔尚式时周公之猷训惟日孜孜无敢逸豫凡人未见圣若不克见既见圣亦不克由圣尔其戒哉【至治馨香四语吕氏谓周公精微之训盖成王闻诸周公者也治道之极和气发达感通神明谓之馨香非黍稷荐祭而谓之馨香也盖清明之德则自然精华发达无非和气也明德言其本至治言其效式时猷训惟日孜孜无敢逸豫与由圣之戒皆勉君陈以明德之事也君陈逮事周公令德昭闻但患其间断则为人欲所昏又患其玩于见忽于行则明德不续矣兼常人之情虽莫不有好德景行之心而少有克己蹈道之力以周公圣人不问今古孰不愿见而不可得然当时亲见周公者亦不少而少有能学为周公者盖恃有圣人玩于习见而省察克治之功不能自加此其所当戒也】尔惟风下民惟草图厥政莫或不艰有废有兴出入自尔师虞庶言同则绎【此已下告之以至治之事也尔惟风下民惟草风行草不疾而速此即至治馨香之谓故必谨所以感之者是以图厥政不可不艰难谨重也故于政事废兴之际出则与国人入则与僚友共虞度之师众之言同矣则又思绎之盖在我之德既明则不蔽于私而又有以度之此政之所以善也】尔有嘉谋嘉猷则入告尔后于内尔乃顺之于外曰斯谋斯猷惟我后之德呜呼臣人咸若时惟良显哉【葛氏曰成王始失斯言矣欲其臣善则称君善则称君人臣之细行也然君既有此心至于有过则将使谁执哉禹闻善言则拜汤改过不吝端不为此言矣呜呼此其所以为成王与○愚谓此成王因师虞之训而述君陈之素行也君陈前日必尝为亲近之臣献纳之任其为人如此故成王嘉之然人臣如此固为良德而人主不可示此意向也下文予曰辟尔惟勿辟予曰宥尔惟勿宥其诸以此章之意勉君陈之所未及与】王曰君陈尔惟周公丕训无依势作威无倚法以削寛而有制从容以和【周公之训以训民不可执周公之法以责民盖立法特以禁民而用之则又必有寛制从容于法之外者君陈未必依势倚法而成王言此葢势者我之所乗而法者我之所执一以喜怒之私加之即易为威虐故上之人常欲忘势而论法常主于与民则庶无此过寛而有制则寛意常行于法之中又非废法以为寛也从容以和则其忘势近民亦非勉强勉强则不能和矣蔡氏曰此篇言周公训者三曰懋昭曰式时至此则曰周公丕训欲其益张而大之也吕氏曰继前人之政者茍止以持循因袭为心其所成必降前人数等惟奋然开拓期以光大前业然后仅能不替盖造始之与继成其力大不同也】殷民在辟予曰辟尔惟勿辟予曰宥尔惟勿宥惟厥中【上文述君陈善则称君故此又勉君陈以执法揆理勿狥其君之意也中者审其轻重随其时措之宜无过不及也】有弗若于汝政弗化于汝训辟以止辟乃辟狃于奸宄败常乱俗三细不宥【此终上文辟宥之意刑不泛加凡惩一而可以止百者则刑之关系者大而所犯者细小惩而大诫不可宥也】尔无忿疾于顽无求备于一夫必有忍其乃有济有容德乃大简厥脩亦简其或不脩进厥良以率其或不良【承上文用刑之意而又以寛和终之君陈之治东郊不惟殷民凡殷士之在官者与凡庶正之官皆属马无忿疾于顽指民也无求备于一夫指官也顽者所未化求备者谓所未能事必有所忍则能有所成就量必有所容则德乃广大谓职业脩举良谓行义温纯于职业则兼简其脩废使人劝功于行谊则进其贤者以率化之则人励行】惟民生厚因物有迁违上所命从厥攸好尔克敬典在德时乃罔不变允升于大猷惟予一人膺受多福其尔之休终有辞于永世【斯民之生理无不具可谓厚矣但诱于习俗为物所迁耳然其心不从工之命而从上之好今欲教之以复其所本厚则不惟在于政教声色之末而实在吾攸好如何敬典者厚典庸礼深信笃好之意在德者躬行心得之真攸好如此则民心观感时乃罔不变化其气习物欲之蔽而允跻于大道之中矣章首明德惟馨之意盖如此】○书序曰周公既没命君陈分正东郊成周○吕氏曰君陈之命周公则既没矣成王真得实造之学当于是篇求之周公之没也厖臣硕辅尚多立于朝而分正东郊成王独以属之君陈是独何哉斯时也东郊治体所冝尽循周公之典使付之旧臣则诸老固非作聪明乱旧章者然平日与周公比肩同功虑其兢兢循守者或未専固微有自用之意于其间则于治体已有间矣不若畀之后进端慤之人则一意奉承不敢毫髪増损成王微指盖在此也至于成终之任开阖变化非四世元老莫能之故康王必付之毕公焉成康之于治体其观时义者精矣
　　三十有七年四月甲子王命太保奭芮伯彤伯毕公衞侯毛公保元子钊乙丑王崩癸酉元子钊受命朝诸侯于应门之内
　　书曰惟四月哉生魄王不怿甲子王乃洮颒水相被冕服凭玉几【蔡氏曰王发大命临羣臣必斋戒沐浴今疾病危殆故但洮盥颒面扶相者被衮冕凭玉几以发命】乃同召太保奭芮伯彤伯毕公衞侯毛公师氏虎臣百尹御事【六卿百执之长各书其人太保毕公毛公皆三公周礼三公无职葢六卿进兼或三公下兼六卿蔡氏曰平时则召六卿使帅其属此则将发顾命故自六卿至御事同以王命召也吕氏曰召公以太保领冢宰固无可疑毕公与召公一体而班在四者盖司马兵权非元老重臣未易付也】王曰呜呼疾大渐惟几病日臻既弥留恐不获誓言嗣兹予审训命汝【此下成王之顾命也渐进几危疾甚曰病弥亦甚留连也嗣者立元子嗣位之事审重详也成王其时年四十有九古人多夀故未及言太子嗣位之事或尝言之而至此又详审言焉重其事也】昔君文王武王宣重光奠丽陈教则肄肄不违用克达殷集大命【蔡氏曰言文武宣布重明之德定民所依丽陈列教条则民习服习而不违天下化之用能达于殷邦而集大命于周也】在后之侗敬迓天威嗣守文武大训无敢昏逾【侗愚也成王自谓也】今天降疾殆弗兴弗悟尔尚明时朕言用敬保元子钊济于艰难柔逺能迩安劝小大庶邦【钊康王名元子者正其统也成王在位虽四十年天下太平然先王终而嗣君立乃一时艰难之运昔者成王防冲亲罹其祸四国相延而起王室几危故成王之终以济艰难柔逺能迩安劝小大庶邦为托然合逺近大小又以见君德所施公平周溥不可有所偏滞也】思夫人自乱于威仪尔无以钊冒贡于非几【乱治也有威而可畏谓之威有仪而可象谓之仪举一身之则而言也刘子所谓民受天地之中以生所谓命也是以有动作礼义威仪之则以定命也此言葢有自来周家士大夫盖相传以为立身之本也成王谓思夫人之所以为人者自治于威仪耳此固元子钊所当自治然左右大小之臣俱有保傅辅翼之责不可茍投其君以为非之几也夫当时诸臣固非引其君于非者然或几微之事狥之而不谨自微而大将自是滋矣此人主之所甚畏而辅君者不可不谨也○吕氏曰甲子之命去崩才一日耳犹盥洗而致洁冠服以致严顾托之言渊奥精明盖临众之敬不以困惫废而素定之理虽垂没固炯然也惟善治气者为能歴病疾而不惰惟善养心者为能临死生而不昬此岂一朝一夕之积哉又曰斯言也葢成王平日至亲至切之学至此始发其秘也周公精微之传成王得之将终方以示羣臣孔子精微之传曽子得之将终方以示孟敬子皆近在于威仪容貌顔色辞气之际然则周孔岂惟同道其用工之次第品目亦莫不同也】兹既受命还出缀衣于庭越翼日乙丑王崩【蔡氏曰缀衣幄帐也羣臣既受命王还内彻去幄帐于庭丧大记云疾病君彻悬东首于北牖下是也于其明日王崩】太保命仲桓南宫毛俾爰齐侯吕伋以二干戈虎贲百人逆子钊于南门之外延入翼室恤宅宗【太保以宰摄政出命南宫毛当是括之后齐侯吕伋太公子入为虎贲氏爰于也逆迎也南门路寝之门也延引也引入路寝之旁翼室为忧居宗主翼室即东夹室也天子居丧之次曰梁闇比诸侯倚庐而加楣梁此初丧未为梁闇故以东夹室为宅宗之地此下文东夹所以不陈设也吕氏曰发命者冢宰传命者两朝臣承命者勲戚显诸侯体统尊严枢机周宻防微虑患之意深矣入自端门万姓咸覩与天下共之也延入翼室为忧居之宗示天下不可一日无统也唐穆敬文武以降阉寺执国命易主于宫掖而外庭犹不闻然后知周家之制曲尽备豫虽一条一节不可废也】丁卯命作册度【命即太保命之也作册以传顾命古者册书自有常度此重顾命故其册之度又异于常太保定其制焉送死事固大而顾命亦大故于崩之再明日即命作册度其他丧事自有常职此不复书】越七日癸酉伯相命士须材【天子七日而殡癸酉即殡之明日也既殡始传顾命殡前以送死为重也伯相即太保也太保以西伯为相故谓伯相士者凡幕人掌次司几筵朝士诸职皆士也材物也凡朝庭所须器物如下文礼器几席车辂戈之类是也自此以下皆癸酉之事旧说须材为供丧者与上下文不相入】狄设黼扆缀衣【狄下士祭统谓乐吏之贱者丧大记狄人设阶盖供设张之事者即幕人司几之类也黼扆天子之屛黼以白黑为文画如斧形古画文之圆而相紏者谓之罍以象雷也文之方而四鋭腰两旁曲内首尾曲外者谓之黼以象斧也即今银様画也扆以缯为之设黼扆幄帐如成王存之日也】牖间南向敷重篾席黼纯华玉仍几【此平时见羣臣觐诸侯之坐古者前为堂后为室室中以东向为尊戸在其东南牖在其南户牖之外为堂以南向为尊其位在户外之西牖外之南故尔雅户牖之间谓之扆谓设扆之处也此所谓牖间南向之坐也天子之席三重篾孔郑诸儒皆谓桃枝竹席黼纯以黑白文缯为縁也华玉黄玉也仍几因生时所设黄玉饰几也】西序东向敷重底席缀纯文贝仍几【此朝夕聼事之坐也尔雅东西墙谓之序盖古者宫室之内以墉墙为隔犹今以壁隔也东西墙犹言东西壁壁之外即夹室故又曰东西厢谓之序自堂言之则东西壁为序自夹室言之则墙乃夹室之墙也夹之前谓之厢故夹室亦通可谓之厢矣贾氏注礼曰序以西为正堂序东有夹室盖士惟东房西室乃以室戸房间为中房前东壁为序序东有夹惟天子诸侯则有东西房有东西夹郭氏曰序者序别内外也然左右进以至戸牖间者必先由序故谓之序犹云次第经由处也底者蒲席也缀杂彩文贝车渠也】东序西向敷重丰席画纯雕玉仍几【此养老飨羣臣之坐也丰莞席也画绘五彩雕刻镂也】西夹南向敷重笋席纷纯漆仍几越玉五重【此亲属私燕之坐也天子之屋四霤为四阿四个而有东西夹大夫士维止有东夹然亦不敢为阿个也今此书不言东夹独无陈设惟言西夹而又南向与当扆同又越玉五重盖东夹者即初丧宅宗之翼室而西夹者则新陟王西阶之殡宫也卿大夫无西夹则殡西阶之上士殡于客位惟天子有西夹其殡毕涂屋故于西夹为之所以西夹既设几席又加玉五重而别不陈寳汉天子殓以玉札谓之玉棺所以不腐周天子殡而五重设玉意可见矣东夹之外未为梁闇西夹设位未毕涂屋以将传顾命未备丧礼也笋席吕氏谓缉竹箨以为席也纷杂也漆黑漆亲亲不尚饰故此坐之设如此】陈寳赤刀大训璧琬琰在西序大玉夷玉天球河图在东序之舞衣大贝鼖鼔在西房兑之戈和之弓垂之竹矢在东房【朝廷尊敬不设寳玉于东西序夹室则设之寳者先王之寳器赤刀博物志昆吾链钢赤刀切玉如泥者大训即典谟帝王之书河图即伏羲所获龙马负图也兑和垂或地名或人名其物皆精坚乆逺世所传寳者○蔡氏曰器物之陈非徒以为国容观美意者成王平日之所观阅手泽在焉陈之以象其生存也杨氏中庸传曰宗器于祭陈之示能守也于顾命陈之示能传也】大辂在賔阶面缀辂在阼阶面先辂在左塾之前次辂在右塾之前【蔡氏曰大辂玉辂也缀辂金辂也先辂木辂也次辂象辂革辂也王乗玉辂缀之者金辂也逺者木辂故木辂谓之先辂则革辂象辂为次辂矣賔西阶阼东阶面南向也塾门侧堂也五辂陈列亦象成王之生存也周礼典辂云若有大祭祀则出辂大丧大賔客亦如之是大丧出辂为常礼也又按所陈寳玉器物皆以西为上者成王殡在西夹故也】二人雀弁执惠立于毕门之内四人綦弁执戈上刄夹两阶戺一人冕执刘立于东堂一人冕执钺立于西堂一人冕执戣立于东垂一人冕执瞿立于西垂一人冕执锐立于侧阶【弁士服凡执器者皆士也雀弁赤黑色革弁也綦弁鹿胎皮为之惠三隅矛形如圭也毕门即路寝门也上刄外向也两阶戺宾阼两阶之隅也堂亷曰戺正义曰堂防者堂基南畔亷棱也防即隅角也堂为两阶则两阶接堂皆有隅角故每阶以二人夹之然堂防既主于南畔则两阶之间每防二人夹立也冕大夫冠也制如弁但加藻耳刘钺皆斧属东堂西堂即东西夹之前堂也夹之前有厢则曰东厢西厢不为厢则曰东堂西堂也戣瞿皆矛属东垂西垂路寝东西之阶上也垂下阶之处也一云垂堂两邉也锐按古文作鈗说文同读若允侧阶者北阶也东房半以北为北堂其堂西直室墉东直房戸而为北阶以下盖通宫闱之路也故惟一人守之自门而阶则立卫者皆士至堂则立卫者皆大夫吕氏曰古者执戈防以宿衞王宫皆士大夫之职无事而奉燕私则从容养德有膏泽之润有事而司御侮则坚明守义而无腹心之虞下及秦汉陛楯执防尚余一二此制既废人主接士大夫者仅有视朝数刻而周庐陛楯或环以椎埋嚚悍之徒有志于复古者当深绎也】王麻冕黼裳由宾阶隮卿士邦君麻冕蚁裳入即位【隮升也由西阶未敢为主也蚁色卿士邦君皆同服亦庙中之礼即就也位者平日侍朝之班次也吕氏曰麻冕黼裳王祭服也卿士邦君祭服之裳纁今蚁裳者盖无事于奠祝不欲纯用吉服有位于班列不可纯用凶服酌吉凶之间示礼之变也】太保太史太宗皆麻冕彤裳太保承介圭上宗奉同瑁由阼阶隮太史秉书由宾阶隮【彤纁也祭服也介圭王之大圭长尺有二寸同爵名瑁方四寸邪刻之以冒诸侯之圭璧齐瑞信也蔡氏曰太保宗伯以先王之命奉符寳以嗣王有主道焉故升自阼阶太史秉书书即册也以成王之殡在西阶之上故亦由宾阶升】御王册命曰皇后凭玉几道扬末命命汝嗣训临君周邦率循大卞变和天下用答扬文武之光训【御奉持也此即丁卯所作册也吕氏以此即为册命之辞蔡氏以成王顾命已书之册此则太史口陈之辞也皇后大君也末命临终之命也大卞字书无正训孔氏训法按卞本从升与弁同是恭拱之义则当训为礼或云大弁即谓天子之冕谓服天子之服以朝也惟有此命故康王冕服见诸侯行顾命也此数辞固櫽括成王之命而约言之命汝嗣训则嗣守文武大训之谓也率循大卞则自乱于威仪之谓也燮和天下则柔逺能迩安劝小大庶邦之谓也然成王之命葢为命羣臣相康王之辞亦必别有勑康王之语若此册所云者史书前后互见故不屡书耳若本无其语而虚为此册则是后世遗诏俪语不情之言非古人所为也】王再拜兴答曰予末小子其能而乱四方以敬忌天威【小而如也顾命有敬迓天威之语故此亦有敬忌天威之说】乃受同瑁王三宿三祭三咤上宗曰飨【受同以祭受瑁以为主宿肃也祭祭酒也咤叹也王受上宗同瑁则受太保命圭可知王搢大圭以同爵祭告受命也祭讫以同授太保三咤叹也亲没而始受顾命虽不敢死其亲用祭服祭礼而不哭然三咤之情则不可遏也上宗曰飨传神命以飨告也犹嘏以飨告也】太保受同降盥以异同秉璋以酢授宗人同拜王答拜【同白虎通作铜葢同必铜爵之名太保受同则王三祭以同授太保可知降反同于篚又盥洗更用他同秉璋以酢酢祭也祭礼君执圭瓒祼尸大宗执璋瓒亚祼故此报祭亦秉璋也以同授宗人而拜王答拜者明为后也古者始丧虽卑者亦拜之此杂用丧礼又如代尸拜也宗人小宗伯之属也大宗以供王小宗以供太保】太保受同祭哜宅授宗人同拜王答拜【在丧祭告王不饮福故太保摄饮福所以受同祭而饮福哜者至齿而已方在丧疚虽歆神之赐而不能甘也宅亦当作咤】太保降收【太保下堂有司彻】诸侯出庙门俟【吕氏曰庙门路寝门成王在殡故名庙也俟见康王于门外下篇康王亦出外朝告诸侯盖在庙门内则子道也出庙门则君道也新天子之尊屈于门内而伸于门外父子君臣之义着矣】王出在应门之内太保率西方诸侯入应门左毕公率东方诸侯入应门右皆布乗黄朱宾称奉圭兼币曰一二臣卫敢执壤奠皆再拜稽首王义嗣德答拜太保暨芮伯咸进相揖【王出毕门则立应门之内葢外朝也周制分天下以为左右曰二伯陜以东周公主之陜以西召公主之周公没毕公继之故此二公各率其方之诸侯入门而左而右亦各从其方布陈也乗驷马也黄色朱鬛陈之以为庭实宾诸侯也称举也圭守圭币籍币以荐圭也曰一二者明非一曰臣卫者谓诸侯蕃卫王国者也壤奠谓以土地所出为奠贽也皆再拜稽首于地以致敬义审宜也王审宜以在丧而嗣先德朝诸侯宜答拜也王答拜故太保芮伯咸进赞相王揖呉氏曰穆公使人吊公子重耳重耳稽颡而不拜穆公曰仁夫公子稽颡而不拜则未为后也盖为后者拜不拜以未为后也吊者含者襚者升堂致命主孤拜稽颡成为后者也康王之见诸侯若以为不当拜而不拜则疑未为后也且纯乎吉也答拜既正其为后且知其以丧见也】皆再拜稽首曰敢敬告天子皇天改大邦殷之命惟周文武诞受羑若克恤西土惟新陟王毕协赏罚戡定厥功用敷遗后人休今王敬之哉张皇六师无壊我髙祖寡命【上文再拜稽首贽见也王答之二相进賛揖逊故诸侯又再拜稽首答君也亦进戒也羑若苏氏谓羑里之厄于此能顺则天下之理无乎不顺矣蔡氏疑即下文厥若谓其所当顺从者皆非也按字书羑进善也即今诱字说文羑或作诱羑若葢天诱其之意言皇天以大邦之命而改命周亦以文武大能承受其诱助顺之理而忧勤西土之民耳此其受命之原亦非有甚髙难行之说也惟新升遐之王又能尽协文武赏罚之公而戡黜武庚伐淮践奄以定文武之功以能施及后人有此休福今王其敬之哉张皇六师无废壊我文武艰难寡特之基命六师即谓天子六军之制犹言万乗也张者弛之反六军王国之常制张则不弛其备皇则不轻其事犹云张举天子之事耳然武备乃承平易弛之事故诸公又特言之与蔡氏曰召公此言若导王以尚威武者然守成之世多溺宴安而无立志茍不诘尔戎兵奋扬武烈则废弛怠惰而凌迟之渐见矣成康之时病正在是故周公于立政亦恳恳言之后世坠先王之业忘祖父之讐上下茍安甚至口不言兵亦异于召公之见矣可胜叹哉】王若曰庶邦侯甸男衞惟予一人钊报诰昔君文武丕平富不务咎厎至齐信用昭明于天下则亦有熊罴之士不二心之臣保乂王家用端命于上帝皇天用训厥道付畀四方乃命建侯树屏在我后之人今予一二伯父尚胥暨顾绥尔先公之臣服于先王虽尔身在外乃心罔不在王室用奉恤厥若无遗鞠子羞【康王在丧故称名诸侯言文武及新陟王而康王惟言文武盖未忍言成王之遗事又方述求助之意而诸公皆文武勲旧又武王所封以屏王室者故惟述文武以感之而不及成王也丕平富者制其田里薄其税敛去其贪暴使人人各得其养也不务咎者刑罚虽不可废然不以是为务而取咎于是也厎至者发已自尽必欲至其极齐信者随事所处无不尽其实也诚之所积固自不可掩所以用昭明于天下然所以戮力创造王室者又皆勇锐之士忠实之臣之助用是文武能正受其命于上天而上天亦顺文武之道付之以天下文武又命封建侯国立为藩屏其意正在于卫辅我后人今予一二伯父指同姓大诸侯也天子谓同姓诸侯曰伯父叔父异姓诸侯曰伯舅叔舅此惟言伯父盖指太保以及其余不屡数也尚胥暨顾绥尔先公之臣服于先王欲显诸侯胥及天下之诸侯观守尔先公之所以臣服于先王之道虽身守国于外而乃心当常在王室用奉我一人以忧其所当奉行之事其无遗我孤子之羞也】羣公既皆聼命相揖趋出王释冕反丧服【前相揖盖以王答拜而賛揖也此相揖盖太保诸公相率揖而退也王释冕反丧服此处丧礼之变冕服亦不宜久也】○苏氏曰成王崩未君臣皆冕服礼与曰非礼也谓之变礼可乎曰不可礼变于不得已嫂非溺终不援也三年既成服释之而即吉无时而可者曰成王顾命不可以不传既传不可以丧服受也曰何为其不可也孔子曰将冠子未及期日而有齐衰大功之丧则因丧服而冠冠吉礼也犹可以丧服行之受顾命见诸侯独不可以丧服乎太保使太史奉册授王于次诸侯入哭于路寝而见王于次王丧服受教戒哭踊答拜圣人复起不易斯言矣春秋传曰郑子皮如晋平公将以币行子产曰丧焉用币子皮固请以行既诸侯之大夫欲因见新君叔向辞之曰大夫之事毕矣而又命孤孤斩焉在衰绖之中其以嘉服见则丧礼未毕其以丧服见是重受吊也大夫将若之何皆无辞以退今康王既以嘉服见诸侯而又受乗黄玉帛之币使周公在必不为此然则孔子何取此书也曰至矣其父子君臣之间教戒深切着明足以为后世法孔子何为不取哉然则失礼则不可以不辨○吕氏曰尧舜禹汤文武无顾命而成王独有顾命始终授受之际国有常典矣成王之初经三监之变王室几揺故于此正其终始特详焉顾命成王所以正其终康王之诰康王所以正其始舜除尧之丧格庙而咨岳牧成王除武王之丧朝庙而访羣臣皆百代之正礼然成汤方没伊尹遽偕羣后侯甸训太甲焉礼固有时而变矣说者不疑太甲受伊尹羣后之训于居忧之时乃疑康王受召毕诸侯之戒于宅恤之日甚者或以晋辞诸侯为证然则隆周之元老反不若衰晋之陪臣耶○朱子曰天子诸侯之礼与士庶人不同故孟子有吾未之学之语葢谓此类耳如伊训元祀十二月朔亦新丧也伊尹亦祠于先王奉嗣王祗见厥祖固不可用凶服矣汉唐新主即位皆行册礼君臣亦皆吉服追述先帝之命以告嗣君葢易世传授国之大事当严其礼而王侯以国为家虽先君之丧犹以为己私服也五代以来此礼不讲则始终之际殊草草矣
　　癸亥康王元年
　　甲子二年
　　十有二年六月壬申命毕公保厘东郊
　　书毕命篇曰惟十有二年六月庚午朏越三日壬申王朝歩自宗周至于丰以成周之众命毕公保厘东郊【朏月三日生明壬申六月五日也宗周镐京丰文王之都在镐京之西二十五里成周在镐京之东八百里商民所居在王城之东二十五里王朝歩自宗周至于丰命之于文王之庙也保者安全之厘者疏理之吕氏曰保厘二字一篇之体要也】王若曰【书序谓康王命作册则此以下康王之意而命内史饰之也】呜呼父师惟文王武王敷大德于天下用克受殷命惟周公左右先王绥定厥家毖殷顽民迁于洛邑密迩王室式化厥训既歴三纪世变风移四方无虞予一人以寜【此叙述其原委也惟文武能以大德受命惟周公能左右绥安毖谨也周公固无事不谨而化商一事尤所谨重故迁之洛邑亲近王化商民亦敬化于周公之训故自周公之没今三十六年世已变而风俗亦渐移天下之内安平无事予一人頼是以寜是皆周公风化之力也周公没今三十七年言三纪者举全数也】道有升降政由俗革不臧厥臧民罔攸劝【此论治道旌别之宜也升降犹记言道隆道汚盖道有所当升有所当降初无执一之用故为政者当视时俗而为之更张不可胶于一定也当周公之时商民反覆未定故公迁之教之寛之警之至君陈之时不善者尚多故犹务含容皆以渐治之至毕公之时世变风移老死少长熏习滋变不善者亦希矣然而犹有未善者在正所当分别之也盖不善其善则民无所劝慕矣是则分别者乃所以使之皆为善也】惟公懋德克勤小物弼亮四世正色率下罔不祗师言嘉绩多于先王予小子垂拱仰成【此述毕公之贤必能体道之用也吕氏曰毕公天下之元老康王不称其成德而称其懋德不称其总大体而称其勤小物盖以成德自居则止矣于小物而忽焉则亦间断矣惟勉于德者贯稚耄而不息敬于事者一小大而无间康王于师傅可谓观之详察之审而善于形容矣又言毕公辅导四世风采凝峻表仪昭著小大之臣罔不祗服父师之训德容之重众望之孚养之者盖非一日之积矣蔡氏曰休嘉之绩多于在先王之时故我小子垂衣拱手以仰其成而已王将付毕公以保厘之寄故叙其德业之盛知毕公之必能终此事也】王曰呜呼父师今予祗命公以周公之事往哉【镇东都化商民此周公之事故敢以命公吕氏曰言之敬而待之尊体貌重臣也】旌别淑慝表厥宅里彰善瘅恶树之风声弗率训典殊厥井疆俾克畏慕【此东郊之政也所以厘之也旌淑别慝东郊之政由俗革者莫大于此其旌淑也则表其宅里以彰为善者之闾而使恶者病不能焉盖立善者之风流声闻使闻者兴起此先王所以为风俗无穷之计也其别慝也则弗率训典者殊其井疆若记所谓不变移之郊不变移之遂盖使之畏踈斥之丑而慕为善之美卒亦同归于善而已】申画郊圻慎固封守以康四海【此承上文因以推广东郊之政所以保之也盖因表里殊井之政亦以申画郊圻因申画郊圻之制可以谨固封守因谨固封守可以用康四海夫郊甸之画旧矣然井田之制歴嵗久则沟浍易堙分画疎则经界易失故必因时而申画之又先王井田之制浍涂纵横沟封有截亦寓封域设险之意焉故申画郊圻所以谨固封守也京师畿甸诸夏根本王畿安则天下安矣故谨固封守所以康四海也】政贵有恒辞尚体要不惟好异商俗靡靡利口惟贤余风未殄公其念哉我闻曰世禄之家鲜克由礼以荡陵德实悖天道敝化奢丽万世同流兹殷庶士席宠惟旧怙侈灭义服美于人骄淫矜侉将由恶终虽收放心闲之惟艰资富能训惟以永年惟德惟义时乃大训不由古训于何其训【此章又明化商之要不徒别殊之又必化训之也大抵商民不善之余习有二利口也骄淫也利口则化之以政令之静重骄淫则化之以德义之成法政事贵平常而戒诡异辞令务大体而尚简要吕氏曰此深惩作聪明趋浮末之异好凡论治体者皆然在化商言之尤为对病之药盖其俗靡靡利口惟贤政当以浑厚敦朴镇之毕公所当深念也又曰古人论世族之病必举而归之骄侈此商民受病之原也世禄之家不可槩谓之无礼法也逸乐豢养之所移其能由礼者鲜矣既不由礼则心无所制肆其骄荡陵蔑有德悖弃天道甚矣夫衰之化未有不侈丽者此古今同一流耳此古人之论也而兹殷庶士席宠惟旧率多世族怙侈灭义则以荡陵德也服美于人则敝化奢丽也流而不反骄淫矜侉百邪并见殆将以恶终矣頼洛邑之迁式化厥训拯其将亡而更生之教育之久虽已收其放心所以闲之使久而不渝则甚难此毕公所当讲也资富而能训所以使之永年商民席宠又承三纪富庶涵养之余资之富矣训典之而闲其邪盖不可缓也然所以训之者岂外立其教以训之哉德者心之理义者事之宜人所同有训莫大于是然善无证则不信而德义非可以空言也当稽古以为之说不由古以为训于何以为训乎】王曰呜呼父师邦之安危惟兹殷士不刚不柔厥德允修【是时太平无事独殷民未尽化耳而康王犹以为安危所系不恃其治不忽于微如此刚则激乱柔则容奸此化商之所以为难惟不刚不柔时措适中此所以为德之允修也】惟周公克慎厥始惟君陈克和厥中惟公克成厥终三后协心同厎于道道洽政治泽润生民四夷左衽罔不咸頼予小子永膺多福【前后之时不同由革之政亦异而云协心同厎于道者盖此心所处俱至于所当然之则也京师首善之地而周毕二公又皆以东伯镇东都故推其余效至四夷左衽罔不咸頼也蔡氏曰殊厥井疆非治之成使商民皆善然后可谓之成愚按自毕公以后周家无复有事于东郊而人心风俗与周始终矣毕公真能践成终之命哉】公其惟时成周建无穷之基亦有无穷之闻子孙训其成式惟乂【总上文立风声革旧俗申画谨固而成其终皆所以为成周无穷之基也吕氏曰毕公四世元老岂区区立后世名者而勲德之隆亦岂少此康王所以望之者葢相期以无穷乃尊之至也】呜呼罔曰弗克惟既厥心罔曰民寡惟慎厥事钦若先王成烈以休于前政【毕公重徳而有弗克之戒又有民寡之戒三代君臣相与警戒固无事不存未尝以盛德废也推毕公克勤小物之心则或以商民之难化为惮推毕公多嘉之绩则或以商民之蕞尔而忽毋惮其难惟当尽心毋忽其少惟当谨事休于前政谓成终也周公君陈其道固尽而商民犹未尽化是尚有余责也成终则无复余责矣此之谓休于前政非求胜于前之谓也】
　　【履祥按殷自中叶以来士大夫世家巨室殖货谩令风俗浸不美盘庚亦尝正之歴髙宗诸贤君风俗固尝正矣至纣又以淫酗骄奢倡之一时风靡而又为天下逋逃主聚诸亡命是崇是长凡亿兆之心如林之旅计皆是放荡无防耻一旦周师至则倒戈迎降之不暇尔武王入殷固已虑之曰若殷之士众何太公亦已有诛斥之意矣独周公不然而兼包并容之然商民之意得气满终不若在纣之日故其后从武庚以叛于是分迁畿甸而处之而诱之亦殊劳矣昔子王子谓迹商民之所为自秦汉言之坑戮诛夷之而已矣而乃待之如此此所以为周公之德而所以为周家之忠厚也然观于多士多方君陈毕命诸书大抵殷民之为顽自其染纣之恶于是有淫放之习自其从武庚之叛于是又有思商之心以淫放之习而行思商之心奚为其不乱也周公之时洛邑虽迁而思商未释也君陈以后思商之念释而化纣之习未除也思商之心未释故多方多士开谕之辞详化纣之恶未除故君陈毕命简别之政肃周公成康不惟其思商而化之不以其忘商而置之分正之命拳拳于生厚之迁保厘之册汲汲于余风之殄噫是特为风俗人心计耳前儒谓东迁之后卫之俗淫郑之俗靡魏之俗啬齐之俗诈独东周之民忠厚之风歴数百年而不及其亡也九鼎寳噐皆入于秦而周民遂东亡先王之化所以入人者深矣】
　　十有六年鲁公禽父薨子酋嗣【是为考公】
　　徐广曰皇甫谧云伯禽以成王元年封四十六年康王十六年卒【按世家伯禽无年而徐广注如此若以四十六年为正则伯禽之卒当在康王九年若卒于康王十六年则当云五十三年未详孰是】○楚子谓右尹子革曰昔我先王熊绎【注楚始封君】与吕伋【齐太公子丁公】王孙牟【卫康叔之子】燮父【晋康叔之子】禽父并事康王四国皆有分我独无有对曰昔我先王熊绎辟在荆山筚路蓝缕以处草莽防渉山林以事天子惟是桃弧棘矢以共御王事齐王舅也晋及鲁卫王母弟也楚是以无分而彼皆有
　　二十年鲁考公薨弟熙立【是为炀公】
　　二十有一年鲁侯筑茅阙门
　　史记曰伯禽卒子考公酋立四年卒立弟熙是为炀公炀公筑茅阙门○世本曰炀公徙鲁
　　二十有六年王崩子瑕践位
　　史记曰成康之际天下安寜刑措四十年不用○大纪曰康王敬恭神人四夷賔服海内晏然百姓兴于礼义囹圄空虚刑措不用四十余年有唐虞氏之风焉○扬雄曰康后之世颂声作于上【按汉诸家言诗者多谓康后晏朝关睢兴刺其说与今传不合而扬雄又以关睢为康王时美诗今皆不取】
　　鲁炀公薨子宰嗣【是为幽公】







　　御批资治通鉴纲目前编卷八
&lt;史部,史评类,御批资治通鉴纲目前编&gt;
　　钦定四库全书
　　御批资治通鉴纲目前编巻九
　　己丑周昭王元年
　　二年子满生
　　周内史过曰昔昭王娶于房曰房后实有爽徳协于丹朱丹朱冯身以仪之生穆王焉【按此説左氏不载别见国语事颇诬怪以仪礼黄氏传取之今附其畧】
　　十有四年鲁侯弟防弑其君幽公而自立【是爲魏公】
　　世家曰幽公十四年弟防杀幽公而自立是爲魏公【世本作微公】
　　【履祥按弑君争国之祸自是始而昭王不能讨失政甚矣史称昭王之时王道微缺朱子亦谓周纲陵夷自昭王始有以也夫】
　　庚戌二十有二年释氏生
　　周书记异曰周昭王二十二年释氏生
　　甲子三十有六年
　　五十有一年王崩于汉子满践位
　　史记曰昭王之时王道微缺昭王南廵狩不返卒于江上其卒不赴告讳之也立昭王子满是爲穆王○外纪曰昭王南廵狩反济汉汉濵之人以胶船进王至中流胶液船解王及祭公溺焉○大纪曰王在位久不能强于政治风化稍衰有光五色贯紫微井水溢是岁王征荆蛮军旋渉汉梁败王及祭公陨于汉王右辛余靡振王北济反振祭公王因是发疾崩○朱子曰泾舟胶楚泽周纲已陵夷
　　庚辰穆王元年
　　三年命君牙爲大司徒伯冏爲太仆正【大纪系之三年若史记则冏命是其初即位之年】
　　书君牙篇曰王若曰呜呼君牙惟乃祖乃父世笃忠贞服劳王家厥有成绩纪于太常【古文尚书作君雅周礼司勲曰凡有功者铭书于王之太常司常云日月爲常】惟子小子嗣守文武成康遗绪亦惟先王之臣克左右乱四方心之忧危若蹈虎尾渉于春氷【蹈虎尾恐噬渉春冰恐防穆王初即政忧危求助之切如此】今命尔予翼作股肱心膂缵乃旧服无忝祖考【膂吕通脊也穆王资世职之臣处腹心之寄旧服即谓笃忠服劳之事吕氏曰穆王方自忧危惧不克承故亦勉君牙无忝祖考各欲保其世业语益亲切臣主盖一体也】敷五典式和民则尔身克正罔敢弗正民心罔中惟尔之中【蔡氏曰敷者大而布之也式和者敬而和之也则有物有则之则君臣之义父子之仁夫妇之别长防之序朋友之信是也典以设教言故曰敷则以民彛言故曰式和此司徒之教也然教之本则在君牙之身正也中也民则之体而人所同然也正以身言欲其所处无邪行也中以心言欲其所存无邪思也愚谓五典之教司徒之常职然上之人无躬行心得之实则民不从其令而从其意矣此所以贵于尔身之正尔心之中也】夏暑雨小民惟曰怨咨冬祁寒小民亦惟曰怨咨厥惟艰哉思其艰以图其易民乃宁【祁大也夏而暑雨小民有暴身沾体之劳冬而大寒小民有裂靣手之劳故怨咨盖自伤其衣食之艰难也厥惟艰哉叹小民之诚爲艰难也思小民之爲艰难而爲图其易则小民乃安矣夫艰者饥寒之艰易者衣食之易古者司徒之职虽云掌教然土地人民之数制其田里教之树畜辨其土宜以相民宅而知其利害以阜人民蕃鸟兽毓草木凡养民之利无一不掌盖教养并行未尝有无养而教者也故穆王念小民之艰而以图易爲君牙告皆其职也】呜呼丕显哉文王谟丕承哉武王烈啓佑我后人咸以正罔缺尔惟敬明乃训用奉若于先王对扬文武之光命追配于前人【丕大也谟训功烈文显于前武承于后曰谟曰烈各指其盛言之文武以谟啓以烈佑我后人者无一事不出于正文武之道可谓大备但人亡政息尔惟敬明乃训奉若文武之道答扬其光命则足以追配尔祖父所以事先王者矣然则思艰图易不必他图有文武之道与前人之法在】王若曰君牙乃惟由先正旧典时式民之治乱在兹率乃祖考之攸行昭乃辟之有乂【先正即乃祖乃父也君牙由祖父旧典而法之民之治乱在此而已法之则治否则乱惟循尔祖父之攸行则足以昭其君于有乂谓法之即治也蔡氏曰按此篇专以君牙祖父爲言然则君牙之祖父尝任司徒之职而其贤可知矣惜载籍之无传也陈氏曰成康之时芮伯爲司徒君牙岂其后耶】○冏命篇曰【冏古文作臩史记同】王若曰伯冏惟予弗克于徳嗣先人宅丕后怵惟厉中夜以兴思免厥愆【思免厥愆此穆王知自克之难欲寡其过篇中此意爲多】昔在文武聪明齐圣小大之臣咸懐忠良其侍御仆从罔匪正人以旦夕承弼厥辟出入起居罔有不钦发号施令罔有不臧下民祗若万邦咸休惟予一人无良实赖左右前后有位之士匡其不及绳愆纠缪格其非心俾克绍先烈【承上文欲免厥愆因言文武之圣犹有资于小大之臣故穆王自谓无良不可不赖前后左右有位之士以免己于愆而昭文武之烈】今予命汝作大正正于羣仆侍御之臣懋乃后徳交修不逮慎简乃僚无以巧言令色便辟侧媚其惟吉士【此承上文以文武之圣亦有赖于仆从之承弼此所以命伯冏爲太仆之正以正羣仆侍御上修主徳下简近僚逺小人用君子以弼后徳而逺于愆也】仆臣正厥后克正仆臣防厥后自圣后徳惟臣不徳惟臣【此承上文以明得失之机穆王盖深知仆御之邪正乃君德所系甚重非轻仆臣防则后自圣自圣则愎谏妄作而天下之乱自是生矣吕氏曰陪仆御之臣后世视爲贱品而不择曽不知人主朝夕与居气体移养常必由之濳消黙夺于防防之中而明争显谏于昭昭之际抑末矣又曰仆臣防厥后自圣自古小人之败君德爲昬爲虐爲侈爲纵曷其有极至于自圣犹若浅之爲害穆王独以是蔽之者盖小人之蛊其君必使之虚美熏心傲然自圣则谓人莫已若而欲予言莫之违然后法家拂士日逺而快意肆情之事亦莫或龃龉其间自圣之证既见而百疾从之昬虐纵侈皆其枝叶不足论也】尔无昵于憸人充耳目之官廸上以非先王之典非人其吉惟货其吉若时瘝厥官惟尔大弗克祗厥辟惟予汝辜【此皆其导君于愆者或以淫巧进或以贿进此近习小人进身之径伯冏所当戒此二者吕氏曰自盘庚总于货寳之戒至此篇乃复见之成汤文武之隆未间数数以货饬其臣也意其商周之衰乎】王曰呜呼钦哉永弼乃后于彞宪【此终篇首免愆之意而欲跻之于文武之道】○史记曰穆王即位春秋已五十矣王道衰微穆王闵文武之道缺乃命伯臩申诫太仆国之政作臩命复宁○吕氏曰穆王之书存者三篇君牙冏命初年之书也吕刑末年之书也百年耄荒度作刑以诘四方固有明文君牙之篇曰惟予小子嗣守文武成康遗绪冏命之篇曰惟予弗克于徳嗣先人宅丕后则皆初嗣歴服之言也与吕刑所谓仲叔季弟防子童孙其辞气新陈稚耄大有迳庭先后之次葢无可疑者穆王中虽放逸不克保其始之祗畏然暮年哀敬初心复还谓之全德则驳犹不失爲周之令王也○又曰穆王之命望于伯冏者深且长矣此心不继造父爲御周逰天下将必有车辙马迹导其侈者果出于仆御之间抑不知伯冏犹在职乎否也穆王豫知所戒忧思深长犹不免躬自蹈之人心操舍之无常可惧哉
　　【履祥按君牙之书穆王初年方新之书也冏命之书穆王中年自克之书也穆王初年承昭王南征不复之后忧危恐防故资世家乔木之臣处股肱心膂之寄以行文武之政自称曰予小子曰嗣守遗绪皆初年语也至其中年境顺心移虽其所爲未必皆如列子及穆天子传所载然楚右尹子革之言曰穆王欲肆其心周行天下将必有车辙马迹焉祭公谋父作祈招之诗以止王心王是以获没于祗宫则穆王亦不能无逰逸之过特能闻善言而自克耳冏命之篇曰思免厥愆曰予一人无良曰匡其不及曰绳愆紏缪格其非心则皆欲寡其过之辞又周礼太仆之官下大夫耳或曰大正正于羣仆侍御之臣此太御也太御亦中大夫耳何至特作命书申戒明切若便辟若侧媚若防若廸上非典此盖穆王深悔造父八骏之御知导君于侈者皆仆御之微故重其选而戒其弊哀痛真切然则冏命之书真中年自悔之书也其在祈招之后乎若如史记所言冏命作于初年如此谆切而中年周逰自放乃如此躬言之而躬自蹈之尚安取冏命之书乎然则是篇当受之祈招之后史失其年姑以类附于君牙而述其所见如此以待后之君子冇考焉】
　　十有三年王西征
　　纪年曰穆王十三年西征于青鸟之所憇【山海经曰三危之山青鸟居之】
　　十有七年王西征征徐戎
　　纪年曰穆王十七年西征见西王母賔于昭宫○列子曰周穆王时西极之国有化人来入水火贯金石反山川移城邑千变万化不可穷极既已变物之形又且易人之虑【非实能变物之形能使人目心忘耳浮屠善幻多技盖西域人自有此术】穆王敬之若神居亡几何谒王同游化人之宫王以爲清都紫微钧天广乐帝之所居自以居数十年不思其国也化人复谒王同游所及之处仰不见日月俯不见河海光影所照王目不能得视音响所来王耳乱不能得听百骸六藏悸而不凝意迷精防请化人求还化人移之王若磒虚焉既寤所坐犹向者之处侍御犹向者之人视其前则酒未清肴未昲【扶贵反】王问所从来左右曰王黙存耳由此穆王自失者三月而复更问化人化人曰吾与王神游也形奚动哉且曩之所居奚异王之宫曩之所游奚异王之圃王间疑蹔亡变化之极徐疾之间可尽模哉【化人之术能使人心迷贾耳观穆王所感与化人所言固自可见但穆王欲心内昬所主不存遂爲所迷尔此肆心周游之病根也】王大悦不恤国事不乐臣妾肆意逺游命驾八骏之乗右服【古华字】骝而左绿耳右骖赤骥而左白【古义字】主车则造父爲御离【音泰丙字林作西】爲右次车之乗右服渠黄而左逾轮左骖盗骊而右山子柏夭主车参伯爲御奔戎爲右驰驱千里至于巨搜氏之国【巨搜即禹贡渠搜】巨搜氏乃献白鹄之血以饮王具牛马之湩以洗王之足【湩竹用反】及二乗之人已饮而行遂宿于昆仑之阿赤水之阳别日升昆仑之丘以观黄帝之宫而封之以诒后世遂宾于西王母觞于瑶池之上西王母爲王謡【曰白云在天山陵自出道里悠逺山川间之将子无死尚能复来】王和之【曰予归东土和合诸夏万民均平吾顾见汝比及三年将复而野】其辞哀焉廼观日之所入行万里王乃叹曰于乎予一人不盈于德而谐于乐后世其追数吾过乎乃还以归【已上与穆天子传畧同列子多寓言而穆天子传又多附会难信今以其末有自悔之辞姑存之以备考论】○史记曰蜚亷有子曰季胜季胜生孟增幸于周成王是爲宅臯狼臯狼生衡父衡父生造父造父以善御幸于周缪王得骥温骊骅骝騄耳之驷西廵狩乐而忘归徐偃王作乱造父爲御长驱归周以救乱缪王以赵城封造父造父族由此爲赵氏○昌黎韩氏曰周穆王无道意不在天下好方士説得八龙骑之西游同王母宴于瑶池之上歌讴忘归四方诸侯之争辩者无所质正咸宾祭于徐贽玉帛死生之物于徐之庭者三十六国得朱弓赤矢之瑞穆王闻之恐遂称受命命造父御长驱而归与楚连谋伐徐徐不忍鬬其民走彭城武原山百姓随而从之万有余家【徐偃王事见史记后汉书博物志元和姓纂今止取昌黎所叙爲稍详宻】○朱子曰不有祈招诗徐方御宸极
　　【履祥按穆王廵游之事经史不载独左氏有欲肆其心周行天下将皆必有车辙马迹之说史记秦纪亦言其畧惟列子过有形容而杂书颇有附防若穆天子传之类是也汉武帝廵狩神仙之事史迁所叙亦备矣后世犹有谤书之説谓或过其实也而汉武遗事所载又过之果有如遗事所载史记岂反隐而不书乎是知此书好事者文其诞无疑也然则穆天子传亦此类耳周制死而諡而传爲穆王之名曰穆满则其他谬附从可知矣今考左氏所载右尹所言曰欲肆其心曰将必有辙迹焉欲与将皆欲然之辞而卒能听祈招之诗以自克则穆王虽不无廵狩之过而未必皆如杂书所言也然则穆王虽不得爲周之贤王亦不失爲世之英主诸老谓论穆王者当以尚书爲正此説得之】
　　三十有五年征犬戎【大纪系此年】
　　周语曰穆王将征犬戎【注曰犬戎西戎之别名在荒服】祭公谋父谏曰不可【祭畿内之国周公之后爲王卿士谋父字也】先王耀徳不观兵夫兵戢而时动动则威观则玩玩则无震是故周文公之颂曰载戢干戈载櫜弓矢我求懿徳肆于时夏允王保之先王之于民也懋正其德而厚其性阜其财求而利其器用明利害之乡以文修之使务利而避害懐徳而畏威故能保世以滋大昔我先世后稷以服事虞夏及夏之衰也弃稷弗务【谓太康废稷之官不复务农】我先王不窋用失其官而自窜于戎翟之间【尧封弃于邰至不窋失官去夏而迁于邠邠西接戎北近翟】不
　　敢怠业时序其德纂修其绪修其训典朝　　　　　　　　　　　　　　　　　　　　【夕】恪勤守以敦笃奉以忠信奕世载德不忝前人至于武王昭前之光明而加之以慈和事神保民莫不欣喜商王帝辛大恶于民【辛纣名】庶民弗忍欣戴武王以致戎于商牧是先王非务武也勤恤民隐而除其害也夫先王之制邦内甸服【夏曰甸周曰畿此云甸服者古今通称也故周襄王亦曰规方千里以爲甸服】邦外侯服侯卫宾服【自侯服至卫服皆宾服于王者】夷蛮要服戎翟荒服甸服者祭侯服者祀宾服者享要服者贡荒服者王【祭祀享贡王皆朝贡之名王则世一见者是所谓终王也】日祭【在甸服者供贡无时或时日贡之】月祀时享岁贡终王先王之训也有不祭则修意有不祀则修言有不享则修文有不贡则修名有不王则修德序成而不至则修刑于是乎有刑不祭伐不祀征不享让不贡告不王于是乎有刑罚之辟有攻伐之兵有征讨之备有威让之令有文告之辞布令陈辞而又不至则增修于德无勤民于逺是以近无不听逺无不服今自大毕伯仕之终也【大毕伯仕犬戎之二君】犬戎氏以其职来王天子曰予必以不享征之且观之兵【犬戎于俗爲荒服而于镐京爲近荒服者王今穆王以地近责其享】其无乃废先王之训而王几顿乎吾闻夫犬戎树惇能帅旧德而守终纯固其有以御我矣王不听遂征之得四白狼四白鹿以归自是荒服者不至
　　甲子四十有五年
　　五十年作吕刑以诘四方
　　吕刑篇曰惟吕命【吕国名书传多作甫刑盖吕国其后爲甫犹邾之爲邹也惟吕命与惟説命同文盖穆王命吕侯爲大司宼重修刑法更爲五罚之制谓之吕刑至是颁之天下而申之诰命焉史记亦曰甫侯言于王作修刑辟盖周制五刑凡二千五百未冇五刑之赎而此增至三千又爲五罚皆吕侯所参定也】王享国百年耄荒度作刑以诘四方【穆王年五十即位至是百岁八十九十曰耄今百岁谓之耄荒盖老而荒乱之谓穆王在位日久亦尝肆游观之欲虽有善政而防张不常晩年不无荒废故审度作刑以诘四方之爲奸慝暴乱者】王曰若古有训蚩尤惟始作乱延及于平民罔不宼贼防义奸宄夺攘矫防【蚩尤炎帝之末榆罔之世霸诸侯者自洪荒以来风俗浑朴而蚩尤始爲暴乱之事民俗因以败壊夺人之宼杀人之贼防张爲义乱外之奸乱内之宄夺攘之风于是皆有之矫者正也防者刘也此上下或有缺文谓圣人始制爲刑以矫正防刘之盖黄帝既制兵以杀蚩尤又制刑以矫正防刘其遗类也汉书武帝纪挢防吏因埶以侵暴挢音矫文意与下文同】苖民弗用灵制以刑惟作五虐之刑曰法杀戮无辜爰始淫爲劓刵防黥越兹丽刑并制罔差有辞民兴胥渐泯泯棼棼罔中于信以覆诅盟虐威庶戮方告无辜于上上帝监民罔有馨香德刑发闻惟腥皇帝哀矜庶戮之不辜报虐以威遏絶苖民无世在下【苗民尧时诸侯因上古圣人有矫防之刑于是作五虐之刑以杀戮无辜又淫爲劓刵防黥凡丽于刑制者更不差等其狱辞之曲直而例加之于是民更相渐于昬乱之习无复忠信互相诅盟矣诅者背相祝盟者靣质神此皆刑政不平曲直不明之故也凡苗民虐威所加众庶被戮之人所在告无辜于上上帝降监下民罔有馨香之徳但有淫虐发闻之腥秽尧舜于是哀矜众庶被戮之非辜既是五刑报苗民君臣之虐以示其威用遏絶苖民使之不得继世于下国言窜于三危也皇帝谓尧窜苖之事盖尧老舜摄之时○墨子曰昔者圣王制爲五刑以治天下逮至有苗之制五刑以乱天下则此岂刑不善哉用刑之不善也是以先王之书以刑之道曰苖民否用谏折则刑唯作五杀之刑曰法此言善用刑者以治民不善用刑者以爲五杀】乃命重黎絶地天通罔有降格【重黎即羲和也吕氏曰治世公道昭明爲善得福爲恶得祸民晓然知其所由不求之茫昧之间三苖昬虐民之得罪者莫知其端无所控诉相与听于神祭非其鬼天地神人之典杂揉渎乱此妖诞之所以兴人心之所以不正也圣人当务之急莫先于正人心首命重黎修明祀典髙卑上下各有分限絶地天之通严幽明之分妖诞之説悉皆屏息○楚语曰少皥氏之衰也九黎乱徳民神杂揉夫人作享家爲巫史无有要质烝享无度民神同位民渎齐盟无有严威颛顼受之乃命南正重司天以属神命北正黎司地以属民使复旧常无相侵渎是谓絶地天通其后三苖复九黎之徳尧复育重黎之后不忘旧者使复典之○愚谓自蚩尤爲乱而民有宼攘奸宄之习圣人是以有矫防之刑自三苗以刑爲虐而民有巫祝诅盟之习圣人是以有重黎之命前后圣人其爲民心计可谓至矣大指己见虞书之纪】羣后之逮在下明明棐常鳏寡无盖【正人心固重黎之职然非二臣所能独爲亦惟羣后及在下有司各昭明政化有此非常之明虽鳏寡之情无不上逹盖巫祝之兴始于政化不明下情不得以上逹故尔】皇帝清问下民鳏寡有辞于苗德威惟畏德明惟明乃命三后恤功于民伯夷降典折民惟刑禹平水土主名山川稷降播种农殖嘉谷三后成功惟殷于民士制百姓于刑之中以教祗德穆穆在上明明在下灼于四方罔不惟德之勤故乃明于刑之中率乂于民棐彞【承上文而言清问下民而民皆言有苗之暴虐与其风声气习之爲害于是以徳爲威而人心知所畏以徳明民而人心知所向先命三后以爲教养之具此德明惟明之事也而复命士师以刑法之防此徳威惟畏之事也圣人制刑之本如此伯夷降下典礼以示天下天神地祗人鬼既各有正礼然出礼则入刑降典所以折其民之入刑者而回入于礼也禹平水土以安民生爲山川立主祭之典以正民心盖既絶地天通于是修山川之正祀又各使有土之君主之不至于渎稷降播种之法使农殖嘉谷盖前此民犹杂食草木之实自稷教民稼穑而民始皆殖嘉谷矣三后成功民俗殷盛而后命臯陶爲士师制百姓以刑法之中不偏于轻以惠奸不过于重以虐民立爲中典亦所以使民祗敬爲德而已盖其君臣之间和敬示德于上而精明承德于下躬行心得其表里政令皆可爲民之法灼于四方人心观感罔不惟德之勉而后明刑法之中治其民之非彝者而已盖教养如此而犹或有非彞者然后刑之也又按虞书命臯陶之辞曰蛮夷猾夏而禹亦曰何迁乎有苗观此篇所述则三苖之威焰气习其始爲天下之害可知盖自上古之世风气醇朴蚩尤始爲乱而民始有爲恶之习圣人始制刑以矫之其后有苖既爲五虐之刑以残其民其民又爲诅盟之习以渎其神于是暴虐妖诞二者威气习得入中夏圣人始命重黎以止妖诞继命羣后以通下情又命伯夷以降典礼命伯禹以安民生正祀典命后稷以丰民财而复命臯陶定爲至中不偏之刑自是后世之言刑者自臯陶始传所谓臯陶之刑也盖以其爲不偏不易之法也又按此篇始述有苖之刑以爲暴虐之戒继述圣人之刑以爲后世之凖盖圣人所以制刑者教养之具无一不至然后立刑以制之而刑法之中亦无非教此盖发明圣人立刑之本末而后世遂谓臯陶不与三后之列爲圣人吝于刑官失其指矣】典狱非讫于威惟讫于富敬忌罔冇择言在身惟克天德自作元命配享在下【讫絶惟与忌畏也谓当时爲典狱之官者非但絶于威势之请托与絶于货贿之赂遗而已且能以敬自将以理自畏其身无可择之言上体天德所以能自作元命而上对于天享祀无穷于下盖狱者民之司命天之所托生杀予夺上与天对又臯陶明刑之功享有国土宗祀不絶而当时爲典狱者亦必祀于理官盖古者有道德者死则以爲乐祖祭于瞽宗法家亦然至后汉时繋狱者犹祭臯陶此其证也或曰此章穆王盖以勉其典狱之臣絶私懋德上配臯陶耳亦通】王曰嗟四方司政典狱非尔惟作天牧今尔何监非时伯夷播刑之廸其今尔何惩惟时苖民匪察于狱之丽罔择吉人观于五刑之中惟时庶威夺货断制五刑以乱无辜上帝不蠲降咎于苖苖民无辞于罚乃絶厥世【此章总上章以唐虞之典刑爲监以苖民之用刑爲惩四方司政典狱孔氏谓即诸侯也此章词语自相问答以发其意谓爲司政典狱者岂非尔诸侯爲天牧民者乎此欲诸侯以刑狱爲重责也今尔何所观法岂非伯夷所布典刑之道乎此谓典礼爲刑之道盖宪章无二出礼则入刑也其今尔何所惩戒岂非苗民所受妄刑之罚乎盖苖民不察狱辞之所丽何刑又不择吉人以审刑法之中正一爲威势之狥夺于货贿之贪又以私意断制五刑乱及无辜之人故上帝不蠲贷其罪苖民亦不得以自逭其罚遂至于絶世此用刑不当之祸所当惩也】王曰呜呼念之哉伯父伯兄仲叔季弟防子童孙皆听朕言庶有格命今尔罔不由慰日勤尔罔或戒不勤天齐于民俾我一日非终惟终在人尔尚敬逆天命以奉我一人虽畏勿畏虽休勿休惟敬五刑以成三德一人有庆兆民赖之其宁惟永【此下告诸侯也格如来格之格庶几其能入吾教命之内也日勤孔氏作曰后儒见下文一日非终之説又读爲日盖言日则勤在其中矣言勤不必言日也听察审讯以求其情莫烦于狱一或不勤则职有不尽而民有不得其死者矣此章专告贵戚之臣忧其或怠故专以勤爲主尔所以无不自慰者曰勤而已盖其情得其事集而其职尽也尔罔或徒知戒而不勤盖既任其职孰不知重其事然惮于劳而不勤则刑罚不中虽戒之或无及也蔡氏谓戒亦善心也而用刑岂可以或戒也哉此谓刑罚已施虽悔无及也盖天以刑整齐其民既俾我君臣爲之一日之间不能终其事与能终其事此其责在人矣尔尚敬谨以上顺天命承我一人虽狱事情辞之烦可畏也勿以爲畏惟勤而已虽得情听断之余可休也勿以爲休亦惟勤而已能谨审五刑之用则刑故无小所以成其刚德罪疑惟轻所以成其柔德刑罚得中所以成其正直之徳则君庆于上民赖于下家国安宁之福乆而不替矣此皆勤恤之效也】王曰吁来有邦有土告尔祥刑在今尔安百姓何择非人何敬非刑何度非及【刑者不祥之器谓之祥刑者则以其爲弼教之良法而用刑者又以慈祥之心行之也及者连及也何所当择岂非司狱之人乎何所当谨岂非用刑之际乎何所当审岂非连及之人乎当及而及所以证狱不当及而及则连逮无辜矣】两造具备师听五辞五辞简孚正于五刑五刑不简正于五罚五罚不服正于五过五过之疵惟官惟反惟内惟货惟来其罪惟均其审克之【周礼以两造听民讼两造谓两争者皆至也具备者词证皆在也师众也谓羣有司也五辞丽于五刑之狱辞也简者核其实孚者无所疑也正犹汉书所谓当也五罚即五赎也狱辞核实无疑者则当于五刑于五刑而不应其实者五刑之疑者也则当于五罚以赎之当于五罚而不服者则五罚之疑者也故又当于五过以宥之然五过之法公也其爲之病者则私也私者或以权势或以报私或以婚姻女谒或以货贿交通或以求千请托爲是五者而废法以出人之罪则治狱者与之同罪矣其审克之緫结上文审者尽其心克者尽其力也】五刑之疑有赦五罚之疑有赦其审克之简孚有众惟貌有稽无简不听具严天威【此承上文五刑不简正于五罚此五刑之疑有赦也五罚不服正于五过此五罚之疑有赦也其审克之重言以丁宁之也简孚有众即师听五辞之谓也惟貌有稽此简孚之术也小司宼所谓色听气听耳听日听者也至于不经众人之简核则上之人不可以听断所以求详致严如此者盖狱乃天讨所系天威甚近而可畏其可有一毫不尽其心乎】墨辟疑赦其罚百锾阅实其罪劓辟疑赦其罚惟倍阅实其罪剕辟疑赦其罚倍差阅实其罪宫辟疑赦其罚六百锾阅实其罪大辟疑赦其罚千锾阅实其罪墨罚之属千劓罚之属千剕罚之属五百宫罚之属三百大辟之罚其属二百【此五罚之数也罚以黄鐡即今铜也六两曰锾一説每锾六两三分两之二则一锾半斤也倍一百曰二百倍二百而又差爲五百辟疑赦之则从罚罚亦阅实其罪当于罚则罚之下文罚惩非死人极于病即此意也按舜典五刑有流而无赎正义谓古者五刑有降而无赎鞭作官刑扑作教刑又小于此则金作赎刑若今罚直耳穆王始制爲五刑之赎盖以赎代流也其弊便富而虐贫富者可赎贫者难免虽穆王申有司狱货之戒其实开国家货狱之涂盖其弊必至于此然赎因于疑而穆王于赎之中又阅实其罪犹恐误罚罚或不实其罪则正于五过矣其慈祥之意可见且罚犹不茍则刑必不茍矣又按周礼五辟之属皆五百而此墨劓之属各千宫减于旧二百大辟减于旧二百轻刑虽增而重刑则减矣然则穆王非独制爲赎刑之法又制爲轻刑之法矣】五刑之属三千上下比罪无僣乱辞勿用不行惟察惟法其审克之上刑适轻下服下刑适重上服【此言用五刑之宜也以情辞之上下比附其罪不可差乱其狱辞而妄爲升降又不可引用久不行之法盖古今更定不同旧有是条乆已不用民不知而犯之既犯而复引用焉是防民也察者审于心法者当其刑又云其审克之以致丁宁之意罪在上刑而情适轻则服下刑此减等也罪在下刑而情适重则服上刑此加罪也此又用刑之权宜也】轻重诸罚有权刑罚世轻世重惟齐非齐有伦有要【此又论五罚之权而緫言刑罚谓非独五刑有上服下服至于轻重其五罚之用则亦有权焉盖亦权其情而爲之轻重也然刑与罚又有视世变而爲轻重者如周礼刑新国用轻典刑平国用中典刑乱国用重典是也大抵情法时世参差不齐权所以齐之则各有条理各冇典要焉此用权合经之谓也】罚惩非死人极于病【此承上文论罚而言也穆王恐有司以论赎爲轻而不加审故又云五罚所赎其惩人者虽非五刑躯命所关然民重出赎亦甚病矣】非佞折狱惟良折狱罔非在中察辞于差非从惟从哀敬折狱明啓刑书胥占咸庶中正其刑其罚其审克之狱成而孚输而孚其刑上备有并两刑【此申明折狱之方所以审刑罚之宜者佞辩给也不可以辩给之辞折狱惟当以慈良之心折狱从犹今律言承也察辞于差此古今听狱之要诀也凡辞之非实者终必有差故察狱辞者必于其差而察之则囚之不承者承矣然既得其情则当以哀矜之心敬谨之意折之明啓刑书与羣有司共占视之则庶几得其中正矣其当入于刑者其当降而罚者其详审而尽心力焉狱之成既得其实然后可输其实于上而上其断狱之书者又当备述其情辞有两述之人各有所犯则并两刑而上之不可以轻重胜负而有所偏也】王曰呜呼敬之哉官伯族姓朕言多惧朕敬于刑有德惟刑今天相民作配在下明清于单辞民之乱防不中听狱之两辞无或私家于狱之两辞狱货非宝惟府辜功报以庶尢永畏惟罚非天不中惟人在命天罚不极庶民罔有令政在于天下【承上文折狱之説又緫告之也官狱官伯诸侯族同姓姓异姓也单辞无证之偏辞也两辞两造之辞也家如不家于防之家谓私财也府藏也辜功罪状也犹释氏云罪业也穆王享国之久老于世故晩复哀矜故其言多惧欲人知所重而听之也朕敬于刑谨之至也惟有德者则可以用刑盖天相佑下民立典狱之官以治之爲民司命上与天配单辞者无证之辞人所难决者也惟有徳者其心明且清则能得单辞之实两辞者两证之辞虽人所易决而一有偏狥之心则偏矣惟有徳者其心中而不偏则能听两辞之狱然两辞之易偏者亦或贿赂蔽之故戒之无或私取货于狱之两辞因狱取货此货非宝适以藏诸罪状耳报应之理众罪悉至则一时之得有永久可畏之罚是非天偏治鬻狱之人亦惟人自致其祸罚之命使天罚不至则狱吏皆得以行其私庶民无复被令政之泽于天下矣此申戒以警之也】王曰呜呼嗣孙今往何监非德于民之中尚明听之哉哲人惟刑无疆之辞属于五极成中有庆受王嘉师监于兹祥刑【此緫上文诏后世也嗣孙凡官伯族姓嗣世子孙也属如属有疆之事之属适也谓适或有时而用之也五极五刑也五刑者刑之极者也嘉师良民之众也言继世子孙自今以往何所监视岂非以徳爲民所取中乎此爲要语不可不明听之大抵贤哲用刑自有无穷之誉虽适有时而用极法然既合中正之理则亦有余庆矣盖世人每言寛刑有隂徳之报而不知虽用大刑而合于中正亦有余庆之报也故穆王明此以勉之受王良民之众其监此慈祥之刑夫民本皆良民或因物有迁虽不免设刑以防之然无非慈祥之意则亦无非良善之法不可以忿疾之心行之也○吕氏曰世衰则情僞繁人老则经歴熟穆王之时文武成康之泽浸防奸宄日胜其作书于既耄阅世故而察物情者亦熟矣故古今犴狱言之畧尽用刑者所宜尽心焉又曰是书哀矜明练固夫子存以示后世而防见其意者亦不可不察也】
　　【履祥按吕刑之书穆王晩年之书也自昭王南征不复周纲陵夷穆王在位日久中更荒废虽能自克然风俗日陵情僞日繁迨至晩年命吕侯爲大司宼重修刑法史谓甫侯言于王而修之也故曰吕刑至是作爲诰命颁之天下大抵增墨劓之条以尽天下之恶而减宫刑大辟之条以逭犯死之众既制五罚以赎五刑之疑又制五过以寛五罚之疑刑繁而轻此皆衰世之意也传曰夏之衰也作禹刑商之衰也作汤刑今吕刑之作可以知世变矣然穆王老于世故备知狱事曲折之详其哀矜恻怛之意敬审忠厚之风尚可法也】
　　子王子曰吕刑之书律书也法吏之辞也徒能精察乎典狱之奸而不识圣人制刑之本意首以五刑创于有苖而圣人用是报之遂爲常法则是圣人之制刑反师有苖之爲虐也斯言也岂不大害于义哉予固知其爲法吏之辞也舜之刑未尝不轻而轻者本于罪之可疑穆王之刑亦未尝不轻而轻者本于罪之不可宥舜之所以必刑者期于无刑穆王之所以必赎者导其起辟且大辟之刑而可赎则凡有千锾之赀者无所往而不可杀人矣乌得而不启后世之乱哉但其尽折狱之情僞曲折而哀矜恻怛之意犹有三代之遗风焉圣人以其世之变法之变存之于书亦以其能精察乎典狱之奸尚可以爲后世听讼用刑之戒非以其赎刑之可取也
　　五十有五年王崩于祗宫子繄扈践位
　　楚右尹子革曰昔穆王欲肆其心周行天下将皆必有车辙马迹焉祭公谋父作祈招之诗以止王心王以是获没于祗宫其诗曰祈招之愔愔式昭德音思我王度式如玉式如金刑民之力而无醉饱之心【杜氏曰祈父周司马招其名盖指司马以讽王也陆氏曰招常遥反刑左氏作形家语作刑朱子谓当作刑招当如徴招角招之招诗歌之名也】○逸周书曰穆王思保位爲难恐贻世羞欲自警寤作史记史记维正月王在成周昧爽召三公左史戎夫曰今朕寤遂事惊予乃取遂事之要戒俾戎夫言之朔望以闻信不行义不立则哲士陵君政禁而生乱皮氏以亡【古诸侯也愚谓后汉之亡其证亦然】謟谀日近方正日逺则邪人专国政禁而生乱华氏以亡好货财珍怪则邪人因财而进邪人因财而进则贤良日蔽而逺赏罚无位随财而行夏后以亡严兵而不仁者其臣慑其臣慑而不敢忠不敢忠则民不亲其吏刑始于亲逺者寒心殷商以亡乐专于君者权专于臣权专于臣则刑专于民君娱于乐臣争于权民尽于刑有虞氏以亡【商均之后也】奉孤以专丁命者谋主必畏其威而疑其前事【谋主谓孤长大也前事谓专命者】挟德而责数日防位均而争平林以亡【挟其见奉之徳而责其前专命之事此与成王周公反矣位均势敌也】大臣有锢职哗诛者危昔者质沙三卿朝而无礼君怒而久拘之哗而弗加诸卿谋变质沙以亡【锢职专权也】外内相间下挠其民民无所附三苖以亡弱小在强大之间存亡将由之则无天命矣不知命者死【无天命命在强壮者也不知命则足以亡也】有夏之方兴也扈氏弱而不恭身死国亡嬖子两重者亡昔义渠氏有两子异母皆重君病大臣分党而争义渠以亡功大不赏者危昔平州之功大而不赏謟臣日赏贵功日怒而生变平州之君以走出召逺不亲者危昔有林氏召离戎之君而朝之至而不礼畱而弗亲离戎逃而去之林氏诛之天下叛林氏昔者曲集之君伐智而专事强力而下贱其臣贤良皆伏愉州氏伐之君孤而无使曲集以亡昔者有巢氏有乱臣而贵任之以国假之以权擅国而主断君已而夺之臣怒而生变有巢以亡斧小不胜柯者亡昔有郐之君啬俭减爵损禄羣臣卑让上下不临后君少弱禁罚不行重氏伐之郐君以亡久空重位者危昔有共工自贤自以无臣久空大官下官交乱民无所附唐氏伐之共工以亡犯难争攘疑者死昔有林氏上衡氏争权【争爲犯难不果爲疑】林氏再战弗胜上衡氏僞义弗克俱身死国亡知能均而不亲并重事君者危昔有南氏有二臣贵宠力钧势敌竞进争权下争朋党君弗禁南氏以分昔有果氏好以新易故故者疾怨新故不和内争朋党隂事外权有果氏以亡爵重禄轻比己不成【据注疑作取民自成】者亡昔有毕程氏损禄增爵羣臣貌匮比而戾民毕程氏以亡【有位无禄取民自成民不堪予求尤而罪之】好变故易常者亡昔阳氏之君自伐而好变事无故业官无定位民运于下【运乱移也】阳氏以亡业刑而愎者危昔谷平之君愎类无亲破国弗克业刑用国【愎狠也类戾也国胜破以刑爲业也】外国相援谷平以亡武不止者亡昔阪泉氏用兵无已诛战不休并兼无亲文无所立智士寒心徙居至于独鹿诸侯叛之阪泉以亡佷而无亲者亡昔者县宗之君佷而无听【不纳忠言】执事不从宗职者疑发大事羣臣解体国无立功县宗以亡昔者都贤鬼道废人事天谋臣不用龟防是从神巫用国哲士在外都以亡文武不行者亡昔西夏性仁非兵城郭不修武士无位惠而好赏屈而无以赏唐氏伐之城郭不守武士不用西夏以亡羙女破国昔者续阳强力四征重丘遗之羙女续阳之君悦之荧惑不治大臣争权逺近不相听国分爲二宫室破国昔者有洛氏宫室无常池囿广大工巧日进以后更前民不得休农失其时饥馑无食成汤伐之有洛以亡【此篇诸本不一今以蜀本刋定以存遗事附本纪之后】
　　乙亥共王元年
　　三年
　　国语曰共王游于泾上宻康公从有三女奔之其母曰必致之于王夫兽三爲羣人三爲众女三爲粲王田不取羣公行不下众王御不参一族夫粲美之物也众以美物归女而何徳以堪之王犹不堪况尔小丑乎小丑备物终必亡康公不献一年王灭宻
　　十有二年王崩子囏践位
　　丁亥懿王元年徙都槐里
　　大纪曰自王爲政王室始衰徙都槐里
　　二十有五年王崩共王之弟辟方立
　　史记曰懿王之时王室遂衰诗人作刺【按诗之时世多不可考其时王风未作变小雅多有刺诗而莫知其时世卫氏诗序皆以爲刺幽王太史公多见古书殆必有考胡氏大纪以齐哀公之立当在懿王之世而以诗序刺哀公之诗之然不可考矣】
　　壬子孝王元年
　　甲子十有三年封非子爲附庸邑之秦【用大纪例以甲子爲纪今附此年此周太史儋所谓始周与秦合者也史儋又曰合而别后五百岁复合按别者谓周东迁复合者谓秦倂周也】
　　史记曰恶来革者蜚亷子也有子曰女防女防生旁臯旁臯生太凡太凡生大骆大骆生非子以造父之宠皆蒙赵城爲氏非子居犬丘好马善养息之犬丘人言之周孝王孝王召使主马于汧渭之间马大蕃息孝王欲以爲大骆适嗣申侯之女爲大骆妻生子成爲适申侯乃言孝王曰昔我先骊山之女爲戎胥轩妻生中潏【中衍孙也在西戎保西垂生蜚亷蜚亷生恶来】以亲故归周保西垂西垂以其故和睦今我复与大骆妻生适子成申骆重昬西戎皆服所以爲王王其图之于是孝王曰昔柏翳爲舜主畜畜多息故有土赐姓嬴今其后世亦爲朕息马朕其分土爲附庸邑之秦使复续嬴氏祀号曰秦嬴亦不废申侯之女子爲骆适者以和西戎
　　十有五年王崩诸侯复立懿王太子夑
　　大纪曰孝王之世大雹江汉氷牛马死
　　丁卯夷王元年始下堂而见诸侯【大纪附元年】
　　礼记曰觐礼天子不下堂而见诸侯下堂而见诸侯天子之失礼也自夷王以下○经世曰国自此衰【按史记懿王崩共王弟辟方立是爲孝王孝王崩诸侯复立懿王太子燮是爲夷王然则夷王本未必立而立于诸侯之手故爲是加礼于诸侯下堂而见之又其时王室浸衰自是永爲例矣】
　　八年楚子熊渠伐庸扬粤至于鄂【大纪系此年】
　　楚世家曰周文王之时祝融之孙季连苖裔曰鬻熊事文王【今书有鬻熊子载其事疑僞书】其子熊丽生熊狂狂生熊绎熊绎当周成王时举文武勤劳之后嗣而封熊绎于楚蛮封以子男之田姓芈氏居丹阳【徐广曰在南郡枝江】楚子熊绎与鲁公伯禽卫康叔子牟晋侯燮齐太公子吕伋俱事成王【左传俱服事康王】熊绎生熊艾艾生熊防防生熊胜胜以弟扬爲后熊扬生熊渠渠生子三人当周夷王之时王室微诸侯或不朝相伐熊渠甚得江汉间民和乃兴兵伐庸扬粤至于鄂熊渠曰我蛮夷也不与中国之号諡乃立其长子康爲句亶王【张晏曰今江陵】中子红爲鄂王【九州记曰今武昌】少子执疵爲越章王皆在江上楚蛮之地
　　十有六年王崩子胡践位
　　左氏曰至于夷王王愆于厥躬诸侯莫不并走其望以祈王身○史记齐世家曰太公卒子丁公伋立丁公卒子乙公得立乙公卒子癸公慈母立癸公卒子哀公不辰立哀公时纪侯赞之周周烹哀公而立其弟静是爲胡公胡公徙都薄姑
　　癸未厉王元年
　　楚世家曰周厉王暴虐熊渠畏其伐楚亦去其王【终前夷王八年楚事】
　　十有二年卫贞伯薨子嗣【是爲顷侯】
　　世家曰卫康叔卒子康伯立【即左传所称王孙牟父是也】康伯卒子考伯立考伯卒子嗣伯立嗣伯卒子伯立伯卒子靖伯立靖伯卒子贞伯立贞伯卒子顷侯立顷侯厚赂周夷王夷王命卫爲侯【按史记自顷侯始有年以年表考之当系此年非夷王之世古史曰按书康叔称卫侯又曰孟侯盖以侯爲方伯故其子孙六世称伯犹诗以召公爲召伯而非伯爵也至顷侯盖不复爲方伯故但以爵称非以赂故得侯也】
  </div>
  <div class="pagination">
   <a href="御批资治通鉴纲目前编_page9.html">
    上一页
   </a>
   <span>
    ...
   </span>
   <a href="御批资治通鉴纲目前编_page5.html">
    5
   </a>
   <a href="御批资治通鉴纲目前编_page6.html">
    6
   </a>
   <a href="御批资治通鉴纲目前编_page7.html">
    7
   </a>
   <a href="御批资治通鉴纲目前编_page8.html">
    8
   </a>
   <a href="御批资治通鉴纲目前编_page9.html">
    9
   </a>
   <span class="current-page">
    10
   </span>
   <a href="御批资治通鉴纲目前编_page11.html">
    11
   </a>
   <a href="御批资治通鉴纲目前编_page12.html">
    12
   </a>
   <a href="御批资治通鉴纲目前编_page13.html">
    13
   </a>
   <a href="御批资治通鉴纲目前编_page14.html">
    14
   </a>
   <a href="御批资治通鉴纲目前编_page15.html">
    15
   </a>
   <span>
    ...
   </span>
   <a href="御批资治通鉴纲目前编_page11.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
