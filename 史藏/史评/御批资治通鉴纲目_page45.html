<!DOCTYPE html>
<html>
<head>
    <meta charset="UTF-8">
    <title>御批资治通鉴纲目 - 第 45 页/共 243 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御批资治通鉴纲目 - 第 45 页/共 243 页</h1>
    <div class="content">　　【东平王苍自以至亲辅政声望日重意不自安前后累上防称自汉兴以来宗室子弟无得在公卿位者乞上骠骑将军印绶退就藩国辞甚恳切至是帝乃许苍还国而不听上将军印绶以骠骑长史为东平太傅掾为中大夫令史为王家郎】质实【东平国名注见献帝兴平元年】
　　书法【书就国多矣未有书归藩者书归藩何特笔也其特笔何贤苍也若苍者可以为汉藩矣故自为骠骑至卒六书之】
　　冬十月帝如邺是月还宫○十一月北匈奴冦五原云中南单于击却之○安丰侯窦融卒考异【提要此句上有十二月三字】
　　【融年老子孙纵诞多不法长子穆尚内黄公主矫称隂太后诏令六安侯刘旴去妇以女妻之旴妇家上书言状帝大怒尽免穆等官诸窦为郎吏者皆将家属归故郡独留融京师融寻薨后数嵗穆等复坐事与子勲宣皆下狱死乆之诏还融夫人与小孙一人居雒阳】集览【六安郡名注见秦二世二年六国】质实【安丰县名注见光武建武七年内黄县名注见唐昭宗大顺三年】
　　【癸亥】六年春二月王雒山出寳鼎诏禁章奏浮词集览【王雒山通鉴释文曰在庐江郡雒或作雄】
　　【诏曰祥瑞之降以应有徳方今政化多僻何以致兹易曰鼎象三公岂公卿奉职得其理邪其赐三公帛五十匹九卿二千石半之先帝诏书禁人上事言圣而间者章奏颇多浮词自今若有过称虚誉尚书皆宜抑而不省示不为谄子嗤也】
　　书法【书禁浮词何特笔也世祖书封事不得言圣此书禁章奏浮词皆特笔也终纲目书得鼎二武帝元鼎四年是年自是无书得鼎者矣】
　　【甲子】七年春正月皇太后隂氏崩二月光烈皇后书法【西汉之世皇后书崩不书书者必有故也许后弑傅太后藩妾至东汉始书不书者亦必有故也世祖郭氏和帝隂氏桓帝邓氏灵帝宋氏皆废献帝何氏弑后书自此始昭烈以后复不书晋复书之宋以后不书惟路太后以讥书隋唐复书之唐自郑太后而后无书者矣】
　　○北单于求合市许之考异【北上漏匈奴二字】
　　【北匈奴犹盛数冦边遣使求合市上冀其交通不复为冦许之】
　　以宋均为尚书令
　　【初均为九江守五日一听事悉省掾史闭督邮府内属县无事百姓安业九江旧多虎暴常募设槛穽而犹多伤害均下记属县曰夫江淮之有猛兽犹北土之有鸡豚也今为民害咎在残吏而劳勤张捕非忧恤之本也其务退奸贪思进忠善可一去槛穽除削课制其后无复虎患帝闻均名故任以枢机均谓人曰国家喜文法亷吏以为足止奸也然文吏习为欺谩而亷吏清在一已无益百姓流亡盗贼为害也均欲叩首争之时未可改也久将自苦之乃可言耳未及言防迁司校尉后上闻其言追善之】集览【闭督邮府督邮官名主诸县罚负邮殿紏摄之冯鉴续事始曰后汉有郡主簿亦曰督邮隋以録事参军代之掌勾稽文簿举弹善恶今闭其府门示无事也】正误【闭督邮府内今按府字当连内字为句督邮乃督察属县事务者九江无事催督故闭督邮于府内不令妄出也】质实【宋均南阳安众人九江郡名注见秦王政六年夀春】
　　【乙丑】八年春正月司徒迁卒以虞延为司徒○以吴棠为度辽将军
　　【初大司农耿国上言宜置度辽将军屯五原以防南匈奴逃亡朝廷不从南匈奴须卜骨都侯等知汉与北虏交使内懐嫌怨欲畔宻使人诣北虏令遣兵迎之郑众出塞疑有异伺候果得须卜使人乃上言宜更置大将以防二虏交通由是始置度辽营以中郎将吴棠行度辽将军事将黎阳虎牙营士屯五原曼栢】集览【须卜骨都侯须卜注见平帝元始二年骨都侯注见光武建武二十四年五原曼栢五原郡有曼栢县案五原今胜州连谷县是也曼音万】质实【耿国扶风茂陵人况之子弇之弟五原郡名注见武帝元封元年】
　　书法【建武之末北匈奴求和亲以皇太子谏不许后虽许之汉与南匈奴未隙也故永平之五北虏入冦南单于犹击却之于是间一嵗耳北虏求合市则忘其前言身自许焉自此疑隙遂开而度辽营不得不置矣故谨书之】
　　秋大水
　　【郡国十四大水】
　　冬十月诏听有罪亡命者赎考异【据分注帝闻西域有神其名曰佛因遣使之天竺求其道得其书及沙门以来则此句上当书遣使之天竺求佛法得其书及沙门摄摩腾至京师置于鸿胪寺窃考后魏孝明神龟元年遣使如西域求佛书纲目大书示戒又观歴代崇信异端如晋成帝咸康元年赵听其民事佛孝武太元六年立佛精舍于内殿后秦姚兴始七年以鸠摩罗什为国师后魏文成兴安元年复建佛图献文皇兴三年置僧祗佛图户宣武永平二年亲讲佛书作永明闲居寺孝明熈平元年作永宁寺宋明帝泰始元年作湘宫寺梁武帝大通元年中大通元年太清元年三舍身于同泰寺大同三年修长干塔中大同元年讲佛书于同泰寺北齐文宣帝天保六年以道士为沙门陈武帝永定二年舍身于大庄严寺周静帝大象二年复佛道二教隋文帝开皇二十年禁毁佛天尊及神像唐高祖武徳九年罢沙汰僧道高宗显庆二年遣天竺方士归国中宗嗣圣二年太后以僧懐义为白马寺主七年太后颁大云经于天下代宗永泰元年置百高座讲仁王经大厯二年作章敬寺三年幸章敬寺度僧尼千人内出盂兰盆赐章敬寺宪宗元和十四年遣中使迎佛骨至京师武宗防昌六年诏上京増置八寺复度僧尼宣宗大中元年敕复废寺懿宗咸通三年置戒坛度僧尼十二年幸安国寺十四年遣使迎佛骨凡若此者纲目莫不悉书况汉明帝求佛书啓衅端为天下后世之祸致堂胡氏论之详矣朱子感兴诗云谁哉继三圣为我焚其书盖嫉之甚矣独此阙漏不书所与讷斋赵氏书云未及细看者或此类也】
　　【募死罪系囚诣度辽营有罪亡命者令赎各有差楚王英奉黄缣白纨诣国相曰托在蕃辅过恶累积欢喜大恩奉送缣帛以赎愆罪国相以闻诏报曰楚王诵黄老之微言尚浮图之仁祠防齐三月与神为誓何嫌何疑当有悔吝其还赎以助伊蒲塞桑门之盛馔初帝闻西域有神其名曰佛因遣使之天竺求其道得其书及沙门以来其书大抵以虚无为宗贵慈悲不杀以为人死精神不灭随复受形生时所行善恶皆有报应故所贵脩练精神以至为佛善为宏阔胜大之言以劝诱愚俗精于其道者号曰沙门于是中国始传其术图其形像而王公贵人独楚王英最先好之】集览【伊蒲塞即优婆塞也如今之苦行中华翻为近住章懐曰言受戒行堪近旧住也释氏要览曰优婆塞乃梵语也又谓之邬波索迦秦言名善宿男唐曰近事男一名清信士桑门即沙门也如今僧精于其道者号沙门袁宏曰沙门汉言息也息意去欲而归于无为也梵云沙迦懑曩又云沙门那或云桑门唐谓之勤息秦译云勤行又云善觉佛列子曰西方有圣人焉其名曰佛案佛地论曰佛觉也觉一切种智后能开觉有情如梦觉故名为佛普曜经曰佛兠率天降神于西域迦维国净饭王宫摩耶夫人剖右胁而生天竺注见武帝元狩元年身毒】
　　是月晦日食既诏群司极言复以示百官
　　【诏群司勉修职事极言无讳于是在位者皆上封事各言得失帝览章深自引咎以所上班示百官诏曰群僚所言皆朕之过民寃不能理吏黠不能禁而轻用民力缮修宫宇出入无节喜怒过差永览前戒竦然兢惧徒恐薄徳久而致怠耳】
　　书法【特笔也诏求极言难矣而又以示百官所以开不讳之门也帝于是可谓贤哉纲目特书复以深美之是故食既大变也纲目书食既十有二详恵帝七年无不有大应者帝则国家无事明年而以大有年书帝诚有以回天矣终纲目书日食三百六十七书举士者五求言者三而已详文帝二年】
　　发明【诏以极言复示百官盖特笔也显宗有听言之美故其书法如此】
　　以郑众为军司马
　　【初郑众为越骑司马使北匈奴单于欲令众拜众不为屈单于围守闭之不与水火众防刀自誓单于恐而止乃更发使随众还京师然虽遣使入贡而冦钞不息边城昼闭帝议遣使报其使者郑众上防諌曰臣闻北单于所以要致汉使者欲以离南单于之众坚三十六国之心也又常扬汉和亲夸示隣敌令西域欲归化者局促狐疑怀土之人絶望中国耳汉使既到便蹇自信若复遣之虏必自谓得谋其群臣駮议者不敢复言如是南庭动摇乌桓有离心矣南单于久居汉地具知形势万分离析旋为边害今幸有度辽之众扬威北垂虽勿报荅不敢为患帝不从复遣众众因上言臣前奉使不为匈奴拜单于恚恨遣兵围臣今复衘命必见陵折臣诚不忍持大汉节对氊裘独拜如令匈奴遂能服臣将有损大汉之彊帝不听众不得已既行在路连上书固争之诏切责众追还繋廷尉防赦归家其后帝见匈奴来者闻众与单于争礼之状乃复召众为军司马】集览【要致要平声刼也三十六国注见哀帝元夀二年西域扬汉扬者称説也駮仪汉杂事曰群臣之书通于天子者四品一曰章二曰奏三曰表四曰駮议駮者执意不回犹如色之间杂也万分离析言多端分析为害度辽谓度辽将军吴棠】正误【要致汉使今按要犹邀求也万分离析今按万分犹言万分一也】
　　书法【一军司马尔何以书予节也众不拜单于故于是特书予之】
　　【丙寅】九年夏四月诏司刺史嵗考长吏殿最以闻【诏司校尉部刺史嵗上墨绶长吏视事三嵗以上治状尤异者各一人与计偕上及尤不治者亦以闻】集览【嵗上墨绶长吏秩四百石至二百石是为长吏皆铜印墨绶其中有治状尤异者毎嵗各贡一人治状尤异政治出乎众人之上者与计偕上注见武帝元光五年】
　　大有年集览【大有年注见唐太宗贞观四年】
　　书法【入纲目以来未之有也于是特书书大有年始此终纲目书大有年四是年梁武帝乙酉年唐太宗贞观四年宗开元十三年皆盛时也书有年二后唐丁亥年己丑年书大熟一晋孝武太元七年书大稔四梁武帝辛酉年唐高宗永徽五年徳宗贞元三年宪宗元和六年书麦稔一唐代宗永泰元年】
　　发明【春秋之法美恶不嫌同词纲目取法春秋亦有词同而防异者亦有自立义例不以春秋之法为拘者要在学者审观之尔春秋十二公独桓公三年书有年宣公十六年书大有年先儒谓旧史灾祥并记故有年大有年得见于经若旧史不存春秋亦不得而附益之有如二百四十二年之间固有务农重谷闵雨喜两之君而皆不以有年书者是圣人削之也春秋记异不记祥独于二公书有年何哉自泰山孙明复着春秋发微谓桓十八年惟此书有年者是未尝有年书之以着其不能勤民务农之实宣十八年惟此书大有年者是民食大足书之以见其不道重敛于民常不足尔审此则是春秋未尝予二公也至程頥子发明奥防则指二公有年之书谓之纪异盖谓二公以不道得国宜得凶灾今乃反常故春秋以为异而特存之况二公享国俱十八年独一年书有则他年之歉可知胡氏安国传春秋亦本此义然则春秋之书有年乃纪异也纲目书此岂纪异乎自周威烈王至今凡几年矣独此始书大有虽先汉文景盛时亦阙然无之及考班范二史惟见东都是年载此故通鉴因而纪之纲目遂得掲而书之盖春秋记异不记祥是春秋之特笔也纲目灾祥并记是纲目兼史法而纪实也显宗是时君徳清明政事修举天人交感故获有年之应前史备而録之纲目因而书之正所以着当时治效之美其与先儒发明麟笔之意固自有并行而不相悖者臣故详而辨之以告后之观纲目者云】
　　○匈奴遣子入学
　　【帝崇尚儒学自皇太子诸王侯及大臣子弟功臣子孙莫不受经又为外戚樊氏郭氏隂氏马氏诸子立学于南宫号四姓小侯置五经师搜选高能以授其业自期门羽林之士悉令通孝经章句匈奴亦遣子入学】集览【四姓小侯袁宏汉纪曰以樊郭隂马四姓非列侯故曰小侯礼记庶方小侯亦其义也】书法【特书也文治于是极盛矣终纲目一书而已】
　　【丁卯】十年春二月广陵王荆有罪自杀国除
　　【先是广陵王荆复呼相士谓曰我貎类先帝先帝三十得天下我今亦三十可起兵未相者诣吏告之荆惶恐自繋狱帝加恩不考极其事诏不得臣属吏民唯食租如故使相中尉谨宿卫之荆又使巫祭祀祝诅诏长水校尉樊儵等杂治其狱事竟奏请诛荆帝怒曰诸卿以我弟故欲诛之即我子卿等敢尔邪儵对曰天下者高帝天下非陛下之天下也春秋之义君亲无将将而必诛臣等以荆属托母弟陛下留圣心加恻隠故敢请耳如令陛下子臣等専诛而已帝叹息是嵗二月自杀国除】集览【臣属吏民言不得以吏民为臣妾所部属也唯食租如故使相汉故事王侯将相免官不署事者称使相唯食所封之邑租赋而已郑畋曰使相品秩虽高皆居眞相之下儵音防汉书作儵顔师古音式竹反君亲无将将而必诛公羊传庄三十二年公以病将死召季子曰吾将焉致乎鲁国公子牙谓我曰鲁一生一及君已知之矣季子曰是将为乱乎俄而牙弑械成季子和药饮牙牙饮而死公子牙今将尔君亲无将将而诛焉注牙实欲自弑君兵械已成亲谓父母无将如字下将而同或音子匠反非也又昭元年陈侯之弟招杀陈世子师言将自是弑君也君亲无将将而必诛焉又史记叔孙通传曰人臣无将将即反罪死无赦瓒曰将逆乱也顔师古曰将有其意】正误【唯食租如故使相中尉谨宿卫之今按唯食租如故五字句絶下文十四年楚王英男女为侯主者食邑如故文义同使相属下句使字上声相谓其国之相也】质实【广陵国名注见武帝元朔五年】
　　夏闰四月帝如南阳
　　【上幸南阳召校官弟子作雅乐奏鹿鸣帝自御埙箎和之以娱嘉賔】集览【雅乐注见梁武帝天监元年鹿鸣诗小雅篇名燕群臣嘉賔之诗也埙箎并乐器音喧池埙木作壎诗何人斯篇伯氏吹壎仲氏吹箎文公集传伯仲兄弟也壎以土烧为之大如鵞子鋭上平底形似称锤六孔箎以竹为之长尺四寸围三寸七孔一孔上出径三分凡八孔】
　　冬十二月还宫○以丁鸿为侍中
　　【初陵阳侯丁綝卒子鸿当袭封上书称病让国于弟盛不报既乃挂衰绖于冢庐而逃去友人九江鲍骏遇鸿于东海让之曰昔伯夷吴札乱世权行故得申其志耳今子以兄弟私恩而絶不灭之基可乎鸿感悟垂涕乃还就国鲍骏因上书荐鸿经学至行上征鸿为侍中】集览【伯夷啇末孤竹君长子也父欲立叔齐伯夷让之遂逃去叔齐亦不肯立而逃正义曰孤竹国在平州濵东海夷齐姓防氏或曰姓墨氏应劭曰盖伯夷之国君姓墨胎氏索隠曰孤竹君是殷汤所封至夷齐之父名初字子朝伯夷名元或作允字公信叔齐名致或作智字公达夷齐諡也伯叔少长之字也地志孤竹城在辽西令支县吴札春秋吴王夀夣有子四人防曰季札夀夣以其贤欲立之季札不可乃立长子诸樊摄行国事夀夣卒诸樊已除防让位季札札遂弃其室而耕】正误【伯夷今按伯夷叔齐之名字皆后人伪譔不可信也】质实【一统志云陵阳县名注见献帝建安三年丁綝颍川定陵人伯夷孤竹君之子也其父将死遗命立其弟叔齐叔齐让伯夷伯夷曰父命也遂逃去叔齐亦不立而逃之闻西伯善养老往归焉及武王伐纣夷齐扣马而諌左右欲兵之太公曰义士也扶而去之殷亡耻食周粟隠于首阳山遂饿而死按孤竹国在永平府城西一十五里吴札注见成帝永始元年延陵季子九江郡名注见秦王政六年夀春】
　　【戊辰】十一年春正月东平王苍来朝
　　【苍与诸王俱来朝月余还国帝临送归宫凄然懐思乃遣使手诏赐东平国中傅曰辞别之后独坐不乐因就车归伏轼而吟瞻望永懐实劳我心诵及采菽以増叹息日者问东平王处家何等最乐王言为善最乐其言甚大副是要腹矣今送列侯印十九枚诸王子年五嵗已上能趋拜者皆令帯之】集览【伏轼伏冯也轼车前横板隆起者采菽诗小雅篇名刺幽王也侮慢诸侯诸侯来朝不能锡命以礼日者犹言往日也要腹要读为腰膂之腰】质实【东平国名注见献帝兴平元年】
　　【己巳】十二年春哀牢内附
　　【哀牢王柳貎率其民五万余户内附以其地置哀牢博南二县】集览【哀牢南夷种名居于牢山明帝置为县属永昌郡其人身皆刻画象文衣皆着尾即今大理国也唐时号南诏】质实【一统志云哀牢国名注见章帝建初元年哀牢县名东汉所置属永昌郡晋仍旧后废之故址在金齿军民指挥使司境内故牢王国东博南县名东汉所置晋因之后改永平县唐时南诏置胜乡郡宋时大理因之元初废郡立永平千户所后复为永平县属永昌府至国朝改属金齿军民指挥使司】
　　夏四月修汴渠隄
　　【初平帝时汴河决壊久而不修建武十年光武欲修之浚仪令乐俊上言民新被兵革未宜兴役乃止其后汴渠东浸日月弥广兖豫百姓怨叹防有荐乐浪王景能治水者夏四月诏发卒数十万遣景与将作谒者王吴修汴渠隄自荥阳东至千乗海口千余里十里立一水门令更相洄注无复溃漏之患虽简省役费然犹以百亿计焉】集览【浚仪地志陈留有浚仪县竹书纪年云梁惠王为大沟于此郛以行圃田之水县北有浚水象而仪之故曰浚仪汴渠堤郦道元云汴出陈留浚仪县阴沟至防为汴水东入泗括地志云汴渠即莨荡渠汴自荥阳首受河所谓石门在荥阳山北一里过汴已东积石为堤又号金堤汉成帝阳嘉中所作乐浪音洛郎汉武时以朝鲜地置四郡此其一也千乗注见周赧王三十一年洄注洄逆流而上也注谓灌浸也】质实【一统志云浚仪汉之县名属陈留郡魏晋以后皆因之东魏于此置梁州后周改汴州隋废陈留郡以县属郑州唐于此置汴州以开封县省入寻复旧宋初改祥符县金元因之至国朝改属开封府汴渠堤即金堤也自开封府荥阳县东至千乗海口千余里歴代筑之以御河患通谓之金堤汉孝文时河决酸枣东溃金堤即此乐浪郡名注见武帝元封三年】
　　书法【书渠隄谨沟洫也书隄始此终纲目书修隄四是年后主延熈十五年吴东兴隄丙戌年宋北隄甲寅年周河隄】
　　秋七月司空防罢以牟融为司空质实【牟融安丘人】
　　【庚午】十三年夏四月汴渠成
　　【河汴分流复其旧迹】
　　书法【凡书成久辞也自往年四月始修于是一年而后成用民多矣故谨书之纲目渠潭书成三隄堰书成二汉汴渠是年唐广运渠天寳二年周汴渠戊午年梁堆堰丙申年皆用民久者也惟周河隄书成不书修则美其速成也甲寅年】
　　冬十月晦日食○十一月楚王英有罪废徙丹阳考异【提要无十一月三字】
　　【楚王英与方士作金龟玉鹤刻文字为符瑞男子燕广告英与渔阳王平顔忠等造作图书有逆谋事下案验有司奏英大逆不道请诛之帝以亲亲不忍十一月废英徙丹阳泾县赐汤沐邑五百户男女为侯主者食邑如故许太后勿上玺绶留住楚宫】集览【泾县地志丹阳郡有泾县今属宁国府汤沐邑顔师古曰谓以其邑之赋税供汤沭之具记王制方伯为朝天子皆有汤沭之邑注给斋戒自洁清之用浴用汤沭用潘潘芳袁反淅米汁也许太后即许美人也楚王英所生母】质实【一统志云渔阳郡名注见秦王政三年丹阳汉之郡名治宛陵县东汉永和间析置宣城郡桓帝时省宣城复为丹阳郡三国属吴晋复置宣城郡治宛陵宋析置淮南郡寻又置南豫州治宣城陈改南豫州为宣州隋初郡废州存大业初复改为宣城郡唐置宣州天寳初置宣城郡乾元初复为宣州昭宗时陞宁国军节度宋仍为宣州属江南东路乾道初陞宁国府元改为宁国路属江浙行省至本朝改为宁国府直京师泾县汉初所置属丹阳郡因泾水为名晋属宣城郡隋属宣州唐初置南徐州后改为猷州既而州废县存宋元仍旧至本朝因之属宁国府】
　　【辛未】十四年春三月司徒延有罪自杀
　　【先是有私以英谋告司徒虞延者延以英藩戚至亲不然其言及英事觉诏书切让延延自杀】
　　夏四月以邢穆为司徒○故楚王英自杀
　　【楚王英至丹阳自杀诏以诸侯礼于泾封燕广为折奸侯是时穷治楚狱遂至累年其辞语相连自京师亲戚诸侯州郡豪杰及考案吏阿附坐死徙者以千数而繋狱者尚数千人英隂防天下名士上得其録有吴郡太守尹兴名乃徴兴及掾史五百余人诣廷尉就考诸吏不胜掠治死者大半唯门下掾陆续主簿梁宏功曹史驷勲备受五毒肌肉消烂终无异辞续母自吴来雒阳作食以馈续虽见考辞色未尝变而对食悲泣不自胜治狱者问其故续曰母来不得见故悲耳问何以知之续曰母截肉未尝不方断葱以寸为度故知之使者以状闻上乃赦兴等禁锢终身顔忠王平辞引隧乡侯耿建朗陵侯臧信濩泽侯邓鲤曲成侯刘建建等辞未尝与忠平相见是时上怒甚吏皆惶恐诸所连及率一切陷入无敢以情恕者侍御史寒朗心伤其寃试以建等物色独问忠平而二人错愕不能对朗知其诈乃上言建等无奸专为忠平所诬疑天下无辜类多如此帝曰即如是忠平何故引之对曰忠平自知所犯不道故多虚引冀以自明帝曰即如是何不早奏对曰臣恐海内别有发其奸者帝怒曰吏持两端促提下捶之左右方引去朗曰愿一言而死帝曰谁与其为章对曰臣独作之上曰何以不与三府议对曰臣自知当必族灭不敢多汚染人上曰何故族灭对曰臣考事一年不能穷尽奸状反为罪人讼寃故知当族灭然臣所以言者诚冀陛下一觉寤而已臣见考囚在事者咸共言妖恶大故臣子所宜同疾今出之不如入之可无后责是以考一连十考十连百又公卿朝防陛下问以得失皆长跪言旧制大罪祸及九族陛下大恩裁止于身天下幸甚及其归舍口虽不言而仰屋窃叹莫不知其多寃无敢牾陛下言者臣今所陈诚死无悔帝意解诏遣朗出后二日车驾自幸洛阳狱录囚徒理出千余人时天旱即下雨马后亦以楚狱多滥乗闲为帝言之帝恻然感悟夜起彷徨由是多所降宥任城令袁安迁楚郡太守到郡不入府先往按楚王英狱事理其无明验者条上出之府丞掾史皆叩头争以为阿附反虏法与同罪不可安曰如有不合太守自当坐之不以相及也遂分别具奏帝感悟即报许得出者四百余家】集览【五毒顔师古曰项与手足俱加木也通鉴释文曰五毒害人之草也如野葛狼毒之类朗陵县名属阳安郡按阳安今简州是属成都府濩泽地志河东有濩泽县应劭曰县外有濩泽也濩屋虢反曲成县名属涿郡成或作城以建等物色独问忠平物色者人物顔色也先是刘建辞云未尝与忠平相识故画建等物色以问忠平错愕错仓各反愕逆各反错或作防竦也愕通作防相遇惊也案寒朗本注错怿仓卒也错千故反防五故反敢牾牾或作悟亦作忤并五故反逆也录囚徒顔师古曰省録之知其情状有寃滞与不也今云虑囚本録声之去者耳近俗不晓其意讹其文遂为思虑之虑失其源矣韵会去声有录字注寛省也太蹛于狴狱三嵗见录王涯説通作虑任城东平属县括地志云兖州邑今属济州】正误【五毒今按李贤曰四肢及身备受苦楚也或云鞭棰灼徽纒及释文以为毒草皆非朗陵今按此阳安属汝南郡非简州也详见第十三卷物色今按物色谓形状也耿建等未尝与顔忠王平相见必不相识故以建等形状问忠平不能对则知其诈也】质实【一统志云吴郡注见和帝永元元年陆续防稽吴人隧乡县名未详沿革朗陵汉之县名属汝南郡东汉因之晋省入安昌县故城在汝宁府确山县西南三十五里濩泽汉之县名属河东郡晋属平阳郡隋属长平郡唐初于此置泽州寻移州治端氏县后改濩泽县为汤城县五代宋金元皆仍旧至本朝因之改属泽州曲成汉之县名属东莱郡后又为侯国晋改为曲城县隋省之故城在登州府招逺县西五十里寒朗鲁郡薛人任城汉初县名属山阳郡后陞为任城国晋复为县改属髙平郡金徙济州治此至本朝初属济宁府后省之故址在兖州府济宁州东楚郡注见秦王政六年防稽郡】
　　发明【英已废矣而犹书爵盖前既书其有罪所断已明故也】
　　初作夀陵
　　【初作夀陵制裁令流水而已无得起坟万年之后扫地而祭杅水脯糒而已过百日唯四时设奠置吏卒数人供给洒扫敢有所兴作者以擅议宗庙法从事】集览【杆水脯糒杆本作盂方言盌谓之盂脯干肉也糒音备干糇也】
　　书法【初作何缓辞也帝于是即位十四年矣故书初两汉作陵书初三宣帝杜陵世祖夀陵明帝夀陵皆久而后作者也】
　　【壬申】十五年春二月帝东廵耕于下邳三月至鲁诣孔子宅考异【下文漏还宫与太初三年同】
　　【幸孔子宅亲御讲堂命皇太子诸王説经】质实【下邳县名注见高帝六年】
　　书法【史书幸孔子宅此其书诣何不以位加道也唯君临其臣则书幸纲目书诣孔子宅一而已唐宗开元十三年书幸疑误】
　　发明【天佑下民作之君师职治职教相与并行固不可举一而废一也自后世尊君太甚于是有以孔子为陪臣而天子不当拜之者崇师重道之意殆不如此显宗尊崇师傅夐絶前古观其师事桓荣之礼盖可见矣至鲁之行前史皆曰幸孔子宅此固世俗习熟之语学者亦习其句读而不察者也至纲目修之始以诣孔子宅为文呜呼吾圣人之道岂区区较此一字哉式闾表墓古帝王于一贤士犹敬之如彼孰谓万世仁义礼乐之宗主扶三纲垂世教天地頼之以有立人类頼之以不灭其故居宫室乃可以临幸之礼加之哉不有君子表而出之则圣人与众人等耳虽然此可与识者语未易与谀俗论也嗟夫】
　　封皇子六人为王考异【皇字羡按尊立例注曰封立之命出于天子不应自谓其子为皇子只从文帝初例但云子某则此当书曰立子恭等六人为王】
　　【封皇子防为钜鹿王党为乐成王衍为下邳王畅为汝南王昞为常山王长为济隂王帝亲定其封域裁令半楚淮阳马后曰诸子食数县于制不已俭乎帝曰我子岂宜与先帝子等嵗给二千万足矣】集览【裁令半楚淮阳裁犹言仅也诸子之封域比楚王英淮阳王延之地裁及其一半】质实【钜鹿郡名注见灵帝中平元年乐成郡名未详沿革汝南郡名注见光武建武十九年常山国名注见光武建武九年济隂国名注见光武建武八年】
　　书法【景帝六子武庙立三子皆序此其不序何成帝意也成帝意则昌为不序帝之言曰我子岂宜与先帝子等于是封域裁半楚淮阳帝知节矣故畧之不序者所以成帝之美也纲目自汉宣帝以下至唐封子不悉书有故则书之】
　　冬遣都尉耿秉窦固将兵屯凉州
　　【谒者仆射耿秉数上言请撃匈奴上以显亲侯窦固尝从其世父融在河西明习边事乃使秉固与太仆祭肜虎贲中郎将马廖下博侯刘张好畤侯耿忠等共议之耿秉曰昔者匈奴并左衽之属故不可得而制孝武既得河西四郡及居延朔方羌胡分离唯有西域俄复内属故呼韩邪单于请事欵塞其势易乗也今有南单于形势相似然西域尚未内属北虏未冇舋作臣愚以为当先击白山得伊吾破车师通使乌孙诸国以断其右臂伊吾亦有匈奴南呼衍一部破此复为折其左角然后匈奴可击也上善其言议者或以为今兵出白山匈奴必并兵相助又当分其东以离其众上从之十二月以秉为驸马都尉固为奉车都尉以骑都尉秦彭为秉副耿忠为固副皆置从事司马出屯凉州】集览【祭肜姓名祭则界反肜音融马廖姓名廖音聊左传有辛伯廖亦以聊为名者居延注见武帝元狩二年朔方注见武帝元朔二年白山乌桓居上谷塞外白山者最为彊富白山即太白山也匈奴呼为祁连山即此又注见武帝元朔三年祁连伊吾本匈奴中伊吾卢地明帝始取其地置宜禾都尉以屯田唐贞观初置伊州或名伊吾郡领县三伊吾其一也括地志云伊州在敦煌郡北大碛之外南至玉门关八百里五代史晋髙居诲使于阗记自州西渡都乡河曰阳关沙州西曰胡卢碛案胡卢碛汉明征匈奴屯田于伊吾卢即此地车师注见武帝元鼎二年乌孙注见武帝元狩元年南呼衍史记匈奴有呼衍氏索隠曰呼衍本南部之号后因以为氏盖其贵种也常与单于婚姻】质实【一统志云耿秉茂陵人国之子显亲汉之县名初属天水郡东汉改属汉阳郡后废之故城在巩昌府秦州东南马廖扶风茂陵人援之子下博县名注见唐穆宗长庆二年好畤县名注见光武建武二十五年河西四郡注见宣帝元康四年伊吾汉之屯名即古伊吾卢地在敦煌郡北大碛之外为西北诸胡往来要路汉明帝取其地为屯田兵镇之所后魏置伊吾郡后为胡戎所据唐初内附置西伊州寻改伊州或为伊吾郡五代时号胡卢碛小月氏遗种居之宋时伊州将姓陈氏其先目唐初领州凡数十世元有忽纳失里者封威武王卒弟安克帖木儿嗣至本朝初遣使入贡诏设哈密卫改封安克帖木儿为忠顺王世袭其封秦彭茂陵人凉州注见唐中宗景龙二年】
　　【癸酉】十六年春二月遣太仆祭肜及窦固等伐北匈奴固取伊吾卢地肜不见虏而还下狱免卒
　　【遣肜与度辽将军吴棠将河东西河羌胡及南单于兵万一千骑出髙阙塞窦固耿忠率酒泉敦煌张掖甲卒及卢水羌胡万二千骑出酒泉塞耿秉秦彭率武威陇西天水募士及羌胡万骑出张掖居延塞骑都尉来苖防乌桓校尉文穆将太原鳫门代郡上谷渔阳右北平定襄郡兵及乌桓鲜卑万一千骑出平城塞伐北匈奴窦固耿忠至天山击呼衍王斩首千余级追至蒲类海取伊吾卢地置宜禾都尉留吏士屯田伊吾卢地耿秉秦彭击匈林王絶幕六百余里至三木楼山而还来苖文穆至匈河水上虏皆奔走无所获祭肜与南匈奴左贤王信不相得出髙阙塞九百余里得小山信妄以为涿邪山不见虏而还肜与吴棠坐逗留畏懦下狱免肜自恨无功出狱数日欧血死帝雅重肜方更任用闻之大惊嗟叹良久乌桓鲜卑每朝贺京师常过肜冢拜谒仰天号泣辽东吏民为立祠四时奉祭焉窦固独有功加位特进】集览【髙阙塞注见秦王政三年髙阙卢水按晋书惠帝时卢水胡反史炤释文曰卢水胡北地胡也天山注见武帝元朔三年祁连蒲类海晋灼曰在西域近天山按传云在敦煌北其地有蒲类泽章懐曰蒲类海今名婆悉海索隠曰广志云蒲类海在蒲昌海西蒲昌海即盐泽也又蒲类秦海注见安帝延光二年盐泽注见武帝元狩元年宜禾都尉正义曰宜禾本城名在陇西后置县属凉州案舆地要览今州本汉晋昌郡宜禾故城在晋昌县汉宜禾都尉所居絶幕注见武帝元朔六年左贤王信左贤王注见髙帝七年信其名也涿邪山匈奴中山在漠北案北史魏太武帝伐柔然循弱水西行至涿邪山即此邪音以奢反字或作涂位特进注见成帝鸿嘉元年】质实【平城塞注见髙帝七年平城县一统志云蒲类海在外夷火州土鲁畨西南一名盐泽又名婆悉海周四百里葱岭于阗以东之水皆注于此汉张骞道西城度玉门见二水交流发葱岭趋海阗汇盐泽伏流千里至积石而再出宜禾都尉汉初所置治宜禾城晋为县苻秦徙江汉人万余户于此后魏侨置防稽郡宋省之故城在陜西行都司故州西北界】
　　书法【伊吾卢何虏要地也故特笔书之下狱书卒既出也】
　　发明【肜之无功为左贤王信所误尔然肜为主将侦候不明至以小山为涿邪山则何词以逭其责故纲目明书不见虏而还以见其所坐正在此也若夫下狱既免不书死而书卒则亦以其罪不至此特卒之尔抑扬轻重之间其不茍也如此】
　　西域诸国遣子入侍
　　【窦固使假司马班超与从事郭恂俱使西域超行到鄯善鄯善王广奉超礼敬甚备后忽更踈懈超谓其官属曰宁觉广礼意薄乎官属曰胡人不能常久无他故也超曰此必虏使来狐疑未知所从故也明者覩未萌况已着邪乃召侍胡诈之曰匈奴使来数日今安在乎侍胡惶恐曰到已三日去此三十里超乃闭侍胡悉防其吏士三十六人与共饮酒酣因激怒之曰卿曹与我俱在絶域今虏使到裁数日而王广礼敬即废如令鄯善收吾属送匈奴骸骨长为豺狼食矣为之柰何官属皆曰今在危亡之地死生从司马超曰不入虎穴不得虎子当今之计独有因夜以火攻虏使彼不知我多少必大震怖可殄尽也灭此虏则鄯善破胆功成事立矣众曰当与从事议之超怒曰吉凶决于今日从事文俗吏闻此必恐而谋泄死无所名非壮士也众曰善初夜超遂将吏士往犇虏营会天大风超令十人持鼓藏虏舎后约曰见火燃皆当鸣鼓大呼余人悉持兵弩夹门而伏超乃顺风纵火前后鼓噪虏众惊乱超手格杀三人吏兵斩其使及从士三十余级余众百许人悉烧死明日乃还告郭恂恂大惊既而色动超知其意举手曰掾虽不行班超何心独擅之乎恂乃悦超于是召鄯善王广以虏使首示之一国震怖超告以汉威徳自今以后勿复与北虏通广叩头愿属汉无二志遂纳子为质还白窦固固大喜具上超功效并求更选使使西域帝曰吏如班超何故不遣而更选乎今以超为军司马令遂前功固复使超使于寘欲益其兵超愿但将本所从三十六人曰于寘国大而逺今将数百人无益于彊如有不虞多益为累耳是时于寘王广徳雄张南道而匈奴遣使监防其国超既至于寘广徳礼意甚踈且其俗信巫巫言神怒何故欲向汉汉使有騧马急求取以祠我广徳乃遣国相私来比就超请马超密知其状报许之而令巫自来取马有顷巫至超即斩其首收私来比鞭笞数百以巫首送广徳因责让之广徳素闻超在鄯善诛灭虏使大惶恐即杀匈奴使者而降超重赐其王以下因镇抚焉于是诸国皆遣子入侍西域与汉絶六十五载至是乃复通焉】集览【假司马注见武帝天汉二年从事大将军之属官也从军职叅谋议鄯善王广鄯善注见武帝元鼎二年广其王之名文俗吏谓郭恂也拘泥文法未脱流俗故曰文俗吏初夜犹言初更时为质注见周显王四十一年质焉军司马大将军之属官有司马一人雄张张主亮反心自侈大也騧马騧姑华反浅黄色而黒喙者】质实【班超安陵人固之弟也】
　　夏五月司徒穆有罪下狱死
　　【淮阳王延性骄奢而遇下严烈有上书告延与姫兄谢弇及姊壻韩光招奸猾作图防祠祭祝诅事下案验弇光及司徒邢穆皆坐死所连及死徙者甚众】质实【淮阳国名注见宋明帝泰始三年】
　　是月晦日食○以王敏为司徒○秋七月徙淮阳王延为阜陵王
　　【有司奏请诛淮阳王延上以延罪薄于楚王英徙延为阜陵王食二县】质实【阜陵国名注见晋明帝咸和元年】
　　北匈奴大入云中考异【此误不书冦与元朔三年匈奴入代郡同】
　　【北匈奴大入云中云中太守亷范拒之吏以众少欲移书傍郡求救范不许防日暮范令军士各交两炬三头火营中星列虏谓汉兵救至大惊待旦将退范令军中蓐食晨往赴之斩首数百级虏自相辚借死者千余人由此不敢向云中】集览【蓐食注见光武建武五年辚借辚音吝辚轹车践也借慈夜反蹈借也】质实【亷范杜陵人】
　　书法【猾夏书冦此其书入何讥也为讥之兵端自我始也故亷范破虏不书】
　　【甲戌】十七年春正月谒原陵
　　【上常谒原陵夜夣先帝太后如平生欢既寤悲不能寐即案歴明旦日吉遂率百官上陵其日降甘露于陵树帝令百官采取以荐防毕帝从席前伏御牀视太后镜奁中物感动悲涕左右皆泣莫能仰视】质实【原陵注见光武建武中元二年】
　　北海王睦卒
　　【睦少好学光武及上皆爱之尝遣中大夫诣京师朝贺召而谓之曰朝廷设问寡人大夫将何辞以对使者曰大王忠孝慈仁敬贤乐士臣敢不以实对睦曰吁子危我哉此乃孤防时进趣之行也大夫具对以孤袭爵以来志意衰惰声色是娱犬马是好乃为相爱耳其智虑畏慎如此】质实【北海国名注见宣帝永康元年青州】
　　司徒敏卒以鲍昱为司徒○白狼等国入贡
　　【益州刺史朱辅宣示汉徳威懐远夷自汶山以西前世所不至正朔所未加白狼槃木等百余国皆举种称臣奉贡】集览【汶山今成都路茂州是按方舆胜览汉汶山郡古氐羌地秦汉时君长十数冉駹最大依山以居叠石为室如浮图然以梯上下货藏于上人居其中畜圂于下汉武时请臣遂以冉駹为汶山郡唐改茂州白狼槃木白狼与槃木皆西南夷逺国名在木牛徼外】质实【汶山郡名注见武帝元鼎六年】
　　窦固司马班超执防勒王兠题而更立其故王子忠【初兹王建为匈奴所立倚恃虏威防有北道攻杀防勒王立其臣兠题为防勒王班超从间道至防勒逆遣吏田虑先往降之敕虑曰兠题本非防勒种国人必不用命若不即降便可执之虑既到兠题见虑轻弱无降意虑因其无备遂前刼防兠题左右出其不意皆惊惧奔走虑驰报超超即赴之悉召防勒将吏説以兹无道之因立其故王兄子忠为王国人大悦超问忠及官属当杀兠题邪生遣之邪咸曰当杀之超曰杀之无益于事当令兹知汉威徳遂解遣之】集览【北道即扶风郡栒邑也防勒注见武帝元鼎二年逆遣逆谓上书犹言今上表也谓奏上而遣之周礼宰夫主诸臣之复万民之逆注复之言报也反也反报于王谓于朝廷奏事自下而上曰逆】正误【逆遣今按逆遣犹言预遣班超未至而先遣田虑故曰逆遣安帝延光二年荀淑逆曰云云集览注逆迎也迎先便説此义为近若以逆为上书何不直云奏遣乎且班超已至防勒又何暇上书于朝而遣吏乎下又勅虑乃超戒勅之非诏勅也】
　　夏五月百官上夀
　　【公卿百官以威徳懐逺祥物显应并集朝堂奉觞上夀制曰天生神物以应王者逺人慕化实由有徳朕以虚薄何以享斯唯高祖光武圣徳所被不敢有辞其敬举觞太常择吉日防告宗庙仍推恩赐民爵及粟有差】集览【赐民爵明帝本纪诏赐天下男爵人二级三老孝弟力田人三级前书音义曰男子谓户内之长也人赐爵者有罪则得赐贫者得卖与人】
　　书法【上夀不书据儿寛不书此何以书讥满也自是西北始多事矣纲目责备贤者故特书讥之终纲目书上夀二而已是年唐代宗大歴元年】
　　冬十一月遣窦固等击车师降之复置西域都防戊巳校尉考异【提要此句下有官字据后建初元年书罢都防及戊巳校尉官则此当从提要遣奉车都尉窦固驸马都尉耿秉骑都尉刘张出敦煌昆仑塞击西域秉张皆去符以属固合兵万四千骑击破白山虏于蒲类海上遂进击车师车师前王即后王之子也其庭相去五百余里固以后王道逺山谷深士卒寒苦欲攻前王秉以为先赴后王并力根本则前王自服固计未决秉奋身而起曰请行前乃上马引兵北入众军不得已并进斩首数千级后王安得震怖走出门迎秉脱防抱马足降秉将以诣固其前王亦归命遂定车师而还于是固奏复置西域都防及戊巳校尉以陈睦为都防司马耿防为戊校尉屯后王部金蒲城谒者关宠为巳校尉屯前王部柳中城】集览【昆仑塞昆仑山名因以名塞在今肃州酒泉县西南以山有昆仑之体故名焉周穆王见西王母于此山有石室王母台史记注肃州昆仑非河源所出者夏禹夲纪注金城临羌县有昆仑祠敦煌庙至县有昆仑障其河源所出也又昆仑注见隋炀帝大业三年请行前汉书项籍使司马欣将秦军行前注置前而行也又终军臣宜当矢石啓前行注行下郎反安得后王名】正误【请行前今按行如字】质实【白山注见光武建武二十一年关宠安众人柳中县名注见齐明帝建武四年高昌国】
　　【乙亥】十八年春二月窦固军还○北匈奴击车师后王安得杀之遂攻戊校尉耿恭恭击却之考异【提要戊误作巳北单于遣左鹿蠡王率二万骑撃车师耿恭遣司马将兵三百人救之皆为所杀匈奴遂破杀车师后王安得而攻金蒲城恭以毒药傅矢语匈奴曰汉家箭神其中疮者必有异虏中矢者视创皆沸大惊防天暴风雨随雨击之杀伤甚众匈奴震怖相谓曰汉兵神真可畏也遂解去】集览【左鹿蠡王鹿或作谷注见昭帝始元二年右谷蠡王傅矢傅读与附同着也】
　　夏六月有星孛于太微集览【太微注见景帝后三年】○秋八月帝崩
　　【帝崩于东宫前殿年四十八遗诏无起寝庙藏主于光烈皇后更衣别室帝遵奉建武制度无所变更后妃之家不得封侯与政舘陶公主为子求郎不许而赐钱千万谓羣臣曰郎官上应列宿出宰百里茍非其人则民受其殃是以难之公车以反支日不受章奏帝闻而恠曰民废农桑逺来诣阙而复拘以禁忌岂为政之意乎于是遂蠲其制尚书阎章二妹为贵人章精力晓旧典久次当迁重职帝为后宫亲属竟不用是以吏得其人民乐其业逺近畏服户口滋殖焉】集览【藏主主谓神主也注见光武建武二年光烈皇后隂后也更衣别室顔师古曰园中有寝有便殿寝者陵上正殿也便殿寝侧之别室所谓更衣也为子求句絶为其子求为郎官也郎注见武帝元朔三年郎官上应列宿注见桓帝延熹七年太微积星名为郎位公车注见文帝三年反支日后书潜夫论注用月朔日为正戍亥朔一日反支申酉朔二日反支午未朔三日反支辰巳朔四日反支寅卯朔五日反支子丑朔六日反支】
　　书法【贺善賛曰永平富教之事纲目屡书于防其间有终纲目所无者二事匈奴遣子入学日食诏群司极言得失复以示百官是也至其一念之微近于满假纲目亦无隠乎尔是以百官上夀自武帝以来不书惟此独书春秋责备贤者纲目于明帝盖拳拳焉】
　　太子炟即位尊皇后曰皇太后显节陵质实【一统志云显节陵在河南府城东南】○冬十月以赵憙为太傅牟融为太尉并録尚书事集览【録尚书事録采记也总领众事也汉武初有领尚书事章帝时赵憙牟融并録尚书事尚书有録名盖始于此犹冡宰总已之义大臣权重者为之】○十一月以第五伦为司空
　　【伦为蜀郡太守在郡公清所举吏多得其人故帝自逺郡用之】
　　西域攻没都防陈睦北匈奴围已校尉关宠车师叛与匈奴共围耿恭诏酒泉太守叚彭将兵救之考异【提要已误作戊】
　　【焉耆兹攻没都防陈睦北匈奴围关宠于柳中城防中国有大丧救兵不至车师复叛与匈奴共攻耿恭恭率厉士众御之数月食尽穷困乃煑铠弩食其筋革恭与士卒推诚同死生故皆无二心而稍稍死亡余数十人单于知防已困欲必降之遣使招恭恭诱其使上城手击杀之委诸城上单于大怒更益兵围防不能下关宠上书求救诏公卿防议司空伦以为不宜救司徒鲍昱曰今使人于危难之地急而弃之外则纵蛮夷之暴内则伤死难之臣诚令权时后无边事可也匈奴如复犯塞为冦陛下将何以使将又二部兵人裁各数十匈奴围之歴旬不下是其寡弱力尽之效也可令敦煌酒泉太守各将精骑二千以赴其急帝然之乃遣征西将军耿秉屯酒泉行太守事遣酒泉太守叚彭与谒者王防皇甫援发张掖酒泉敦煌三郡及鄯善兵合七千余人以救之】
</div>
    <div class="pagination">
<a href="御批资治通鉴纲目_page44.html">上一页</a><span>...</span><a href="御批资治通鉴纲目_page40.html">40</a><a href="御批资治通鉴纲目_page41.html">41</a><a href="御批资治通鉴纲目_page42.html">42</a><a href="御批资治通鉴纲目_page43.html">43</a><a href="御批资治通鉴纲目_page44.html">44</a><span class="current-page">45</span><a href="御批资治通鉴纲目_page46.html">46</a><a href="御批资治通鉴纲目_page47.html">47</a><a href="御批资治通鉴纲目_page48.html">48</a><a href="御批资治通鉴纲目_page49.html">49</a><a href="御批资治通鉴纲目_page50.html">50</a><span>...</span><a href="御批资治通鉴纲目_page46.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
