<!DOCTYPE html>
<html>
 <head>
  <meta charset="utf-8"/>
  <title>
   御批资治通鉴纲目前编 - 第 9 页/共 45 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   御批资治通鉴纲目前编 - 第 9 页/共 45 页
  </h1>
  <div class="content">
   泰誓中篇曰惟戊午王次于河朔羣后以师毕防王乃狥师而誓【次止狥循而定之也戊午是一月二十八日】曰呜呼西土有众咸听朕言【蔡氏曰周都丰镐其地在西从武王渡河者皆西方诸侯故曰西土有众】我闻吉人为善惟日不足凶人为不善亦惟日不足【惟日不足者常若不足也吉人为善而自足则善心怠而入于恶矣恶人为不善而亦自足则恶心消而可以为善矣惟其惟日不足所以善恶终不可移也盖古语武王引之以言商纣力行无度之意】今商王受力行无度播弃犂老【犂当作黧】昵比罪人淫酗肆虐臣下化之朋家作仇胁权相灭无辜吁天秽德彰闻【无度犹云不法也力行无度此所谓为不善而日不足也其下所叙皆力行无度之事而被其虐者皆吁告于天吕氏曰为善至极则至治馨香为恶至极则秽德彰闻】惟天惠民惟辟奉天有夏桀弗克若天流毒下国天乃佑命成汤降黜夏命【因民吁天遂述天惠民君奉天之理惠爱也夏桀弗克若天是不能顺天惠民之意遂流毒下国故汤放桀言此以证之】惟受罪浮于桀剥防元良贼虐谏辅谓已有天命谓敬不足行谓祭无益谓暴无伤厥监惟不逺在彼夏王【浮过之也防去也古者去国为防元良微子也谓剥之使去其国也谏辅比干也此重述受之恶益以见惟日不足之意然前述其证验此指其病源四谓字其病源所谓自暴者也罪既浮于桀则桀之取亡是其鉴矣】天其以予乂民朕梦协朕卜袭于休祥戎商必克受有亿兆夷人离心离德予有乱臣十人同心同德虽有周亲不如仁人【袭防也言休祥之多也治乱曰乱一云乱本作乿古治字也十人周公旦召公奭太公望毕公荣公太颠闳夭散宜生南宫适孔子曰有妇人焉九人而已谓邑姜治内也周至也二句谅亦古语梦卜休祥占天意有必克之理十臣同德占人事有必胜之理夫以纣罪之多武王伐之理所必胜而武王反覆计较彼已多寡以誓其师何也纣众如林是亦勍敌师徒不无惧众之心故武王反覆晓之】天视自我民视天听自我民听百姓有过在予一人今朕必往【过责也汉书所谓责过是也蔡氏曰武王言天之视听皆自乎民今民皆有责于我谓我不正商罪以民心察天意则我之伐商断在必往】我武惟扬侵于之疆取彼凶残我伐用张于汤有光【扬举侵入也谓已渡河入于纣之疆也贼义者谓之残凶残指纣及其党也于汤有光谓吊民伐罪止商之乱亦汤之心乃所以为汤之光也武王伐其子孙而谓于汤有光前后圣人公天下为心于此可见】朂哉夫子罔或无畏宁执非敌百姓懔懔若崩厥角呜呼乃一德一心立定厥功惟克永世【夫子指将士也前言必克之理又恐将士以忽心视之故曰罔或无畏宁执非敌谓宁持我非彼敌之心所谓先为不可胜以待敌之可胜也百姓懔懔若崩厥角谓百姓皆已迎王师也孟子引此谓王曰无畏宁尔也非敌百姓也若崩厥角稽首百姓既已如此即当一德一心立定成功以保斯世于悠久也】
　　己未王廵六师明誓众士
　　泰誓下篇曰时厥明王乃大廵六师明誓众士【六师武王之兵也此武王自誓其众士也】王曰呜呼我西土君子天有显道厥类惟彰【上天有至明之理其类应之分甚明盖善恶率以类从好善则所为皆善之一类好恶则所为皆恶之一类君子小人各以其类相从违而祸福亦各以类应之故下文明纣之不善即天下之恶皆一切为之遂为天人所弃】今商王受狎侮五常荒怠弗敬自絶于天结怨于民【纣于君臣父子夫妇长幼朋友典常所在皆玩狎而暴蔑之所以凡事皆荒废怠惰而不敬故其所为皆恶之一类所以自絶于天结怨于民也下文详之】斮朝涉之胫剖贤人之心作威杀戮毒痡四海崇信奸回放黜师保屏弃典刑囚奴正士郊社不修宗庙不享作竒技淫巧以悦妇人【此皆狎侮五常之实】上帝弗顺祝降时丧尔其孜孜奉予一人恭行天罚【祝断也已上皆叙其自絶于天之事】古人有言曰抚我则后虐我则雠独夫受洪惟作威乃汝世雠树德务滋除恶务本肆予小子诞以尔众士殄殱乃雠【此章承上结怨于民之语滋者长养滋助之意务滋则德不孤务本则刑不滥二句亦古语】尔众士其尚迪果毅以登乃辟功多有厚赏不迪有显戮【迪蹈也杀敌为果果敢为毅登成也乃辟自谓也纣之恶固毒痡四海然自其忌恶文王则所以施于周人者独虐此篇专誓周师故曰殄殱乃雠其怨深曰登乃辟其分尊曰有显戮其辞严与上中二誓不同】呜呼惟我文考若日月之照临光于四方显于西土惟我有周诞受多方【上文已述纣恶类之彰此又以文王为善一类其彰著应效如此以形之】予克受非予武惟朕文考无罪受克予非朕文考有罪惟予小子无良【一篇之内举受与文王善恶之类相形如此则周之必胜纣之必亡亦必以类应矣然圣人之心不恃其必然之势而常有临事而惧之意故不独上文誓师明立赏戮此亦自责惟恐无良致败以墯文考之遗德也】
　　【履祥按汉初伏生之书无泰誓惟孔壁古文有之然孔传终汉世未列学官其时有张覇伪书泰誓三篇行于世其书有白鱼入舟火流王屋之事仲舒史迁尝所信用至东汉王马诸儒始觉其非东晋初古文尚书出而伪书始废近世吴氏复疑泰誓三篇辞廹而傲不及汤誓其书晚出或非尽当时之本文愚按汤武之事均为应天顺人而事势不同汤当创业之初武承已盛之业汤举事于天下望商之际而武王举事于诸侯从周之余鸣条之战惟亳邑之众而孟津之防合诸侯之师事势不同繁简宜异至若纣浮于桀周文于商其为古今之变固不待论然泰誓三篇虽或出于当时之润色要皆武王之意今观其书上篇誓诸侯以下中篇誓诸侯之师下篇则誓周邦之众士也上篇发明以君道为主首尾一意中篇首尾不同大意以天命为主下篇以善恶之类为主又开説天人之应其书明整决非后世所能附防武王之心光明正大岂必复效后世回互之语哉读者知此当有见矣】
　　二月癸亥陈于商郊甲子纣帅其旅会于牧野【朱子曰若前月小尽即庚申朔大尽即辛酉朔庚申朔即癸亥是四日辛酉朔即三日甲子或五日或四日汉志云既死霸越五日甲子即是六日或七日日辰不相应】
　　牧誓曰时甲子昧爽王朝至于商郊牧野乃誓王左杖黄钺右秉白旄以麾曰逖矣西土之人【牧地名在朝歌南即今卫州治之南也】王曰嗟我友邦冢君御事司徒司马司空亚旅师氏千夫长百夫长及庸蜀羌髳微卢彭濮人称尔戈比尔干立尔矛予其誓【此临战之誓也先友邦诸侯次御事司徒司马司空此周之三卿时未备六卿也司徒主民掌率徒庶以从征役司马主兵治军旅之誓戒司空主土治垒壁以营军亚次旅众也亚者卿之贰大夫是也旅卿之属士是也师氏以兵守王门王举则从者也千夫长统千人之帅也百夫长一卒之正也庸濮在江汉之南左传所谓庸与百濮伐楚者是也羌西羌蜀髳微皆巴蜀之国卢亦江汉之间左传所谓卢戎彭今彭州或云庸乃今上庸未详孰是蔡氏曰八国近周西都素所服役乃受约束以战者盖上文所言友邦冢君则泛指诸侯而誓者也戈防干楯矛长防也干楯所以扞敌言比则并列而密布也】王曰古人有言曰牝鸡无晨牝鸡之晨惟家之索【索萧索也此古语引之以言纣嬖妲己以致乱亡之因】今商王受惟妇言是用昬弃厥肆祀弗答昬弃厥遗王父母弟不迪乃惟四方之多罪逋逃是崇是长是信是使是以为大夫卿士俾暴虐于百姓以奸宄于商邑【妇妲己也肆祀大祀也答报也史记作昬弃其家国遗其王父母弟语意尤备遗王父母弟言王父母所遗诸孙盖从弟也不迪以不道遇之也列女传曰纣好酒淫乐不离妲己妲己所誉者贵之所憎者诛之】今予发惟恭行天之罚今日之事不愆于六步七步乃止齐焉夫子朂哉不愆于四伐五伐六伐七伐乃止齐焉朂哉夫子【惟恭行天罚固不在于邀功亦不在于多杀愆过也不愆六歩七歩而止齐焉戒其轻进也伐击刺也不过四伐五伐六伐七伐而止齐焉戒其多杀也夫子勉哉反覆言之致丁宁之意】尚桓桓如虎如貔如熊如罴于商郊弗迓克奔以役西土朂哉夫子【桓桓威武貌欲其如四兽之猛以战于商郊也克奔能来降者勿迎击之以劳役西土之士也戒杀降也】尔所弗朂其于尔躬有戮【总兹三勗哉以弗勗于斯三者则尔躬有戮以誓戒之也蔡氏曰此篇严肃而温厚与汤誓诰相表里真圣人之言也泰誓武成一篇之中似非尽出一人之口岂独此篇为全书乎】
　　【履祥按泰誓上篇誓诸侯而下中篇誓诸侯之师下篇自誓周邦之众士贵贱等威之辨也牧野之誓将战之时也故自诸侯三卿大夫师卒之长夷狄之酋豪而咸誓戒之然而尊卑内外之序则亦截然其不可乱此之谓礼义之师也荀卿氏谓桓文之节制不足以敌汤武之仁义然而汤武之仁义则有以该桓文之节制吾于牧野之事见之矣又上篇誓诸侯中篇誓诸侯之师故其誓止于永清四海时不可失立定其功以克永世而已下篇自誓其众士故登乃辟殄乃雠则为周人言之不迪有显戮皆自勑其士臣之辞也非所以施于不期而防之诸侯也至于牧野则商郊也归市者耕耘者黄者箪食壶浆者必将与闻之故言纣之恶而止言其积于家与施之商邑者第将战之时一人不谨易以败事故上下均于誓而尔所不勉其于尔躬有戮则临战之法不可以贵贱异罚也】
　　纣前徒倒戈攻于后以北纣反登鹿台自燔死王入商乃反商政
　　武成曰既戊午师逾孟津癸亥陈于商郊俟天休命甲子昧爽受率其旅若林防于牧野罔有敌于我师前徒倒戈攻于后以北血流漂杵【漂杵之说孟子不信按史本作卤説者谓楯其意谓军中有楯耳无杵也要之卤是地发湿当是血流而地卤湿耳作杵声误解作楯者尤非也】一戎衣天下大定乃反商政政由旧释箕子囚封比干墓式商容闾散鹿台之财发钜桥之粟大赉于四海而万姓悦服○史记曰纣闻武王来亦发兵七十万人距武王武王使师尚父与百夫致师以大卒驰纣师纣师虽众皆无战之心欲武王亟入纣师皆倒兵以战以开武王武王驰之纣兵皆崩畔纣纣走反入登于鹿台之上防衣其珠玉自燔于火而死【逸周书曰王纣衣天智玉琰五环身厚以自焚天智玉五在火不销】武王持太白旗以麾诸侯诸侯毕拜武王武王乃揖诸侯诸侯毕从武王至商国商国百姓咸待于郊武王使羣臣告商百姓曰上天降休商人皆再拜稽首遂入至纣死所杀妲己【史记有至纣所武王自射之三发而后下车以轻劒击之以黄钺斩纣头悬太白之旗朱子谓未必如此今削之】已乃出复军其明日除道修社及商纣宫及期百夫荷防旗以先驱【蔡邕独断曰前驱有九斿云防】武王弟叔振铎奉陈常车周公旦把大钺毕公把小钺以夹武王散宜生太顚闳天皆执劒以卫武王既入立于社南大卒之左右毕从毛叔郑奉明水卫康叔封布兹【徐广曰兹者借席之名诸侯病曰负兹逸周书作传礼注谓相礼也】召公奭赞采师尚父牵牲尹佚防祝曰殷之末孙季纣殄废先王明德侮蔑神只不祀昬暴商邑百姓其章显闻于天肆予小子再拜稽首膺受大命革殷受天明命武王再拜稽首乃出【已上逸周书大同小异】○世纪曰商容与殷民观周师之入见毕公至殷民曰是吾新君也容曰非也视其为人严乎将有急色君子临事而惧见太公至民曰是吾新君也容曰非也视其为人虎踞而鹰趾当敌将众威怒自倍见利即前不顾其后故君子临众果于进退见周公至民曰是吾新君也容曰非也视其为人忻忻休休志在除贼是非天子则周之相国也故圣人临众知之见武王至民曰是吾新君也容曰然圣人为海内讨恶见恶不怒见善不喜顔色相副是以知之【鹖冠子曰商容拘○孔子曰商容贤人纣所贬退处于私室】○书大传曰武王与纣战于牧之野纣之卒辐分纣之车瓦裂纣之甲鱼鳞下贺乎武王纣死武王皇皇若天下之未定召太公而问曰入殷柰何【説苑曰将柰其士众何】太公曰臣闻之也爱人者兼其屋上之乌不爱人者及其咠余【咠一作胥郑氏曰咠余里落之壁説苑作余胥又二句咸刘厥敌靡使有余】何如武王曰不可召公趋而进曰臣闻之也有罪者杀无罪者活咸刘厥敌毋使有余烈【説苑无此二句】何如武王曰不可周公趋而进曰臣闻之也各安其宅各田其田毋故毋私惟仁之亲何如武王旷乎若天下之已定【説苑作武王曰大乎天下矣大纪曰王问羣臣曰政将何施尚父曰殷民习于凶恶者宜戮以振德威召公曰有罪者诛之无罪者安之以示好恶周公曰宜使各安其居昭之以德化之以道王曰善哉亲殷人如周视殷民如子】遂入殷封比干之墓表商容之闾发钜桥之粟散鹿台之财归顷宫之女【史记曰命召公释箕子之囚命毕公释百姓之囚表商容之闾命南宫括散鹿台之财发钜桥之粟以振贫弱氓命南宫伯达史佚展九鼎宝玉命闳夭封比干之墓逸周书同】而民知方曰王之于仁人也死者封其墓况于生者乎王之于贤人也亡者表其闾况于在者乎王之于财也聚者散之况于复借乎王之于色也在者归其父母况于复徴乎○朱子曰文王之事纣惟知以臣事君而已不见其他兹其所以为至德也若谓三分天下纣尚有其一未忍轻去臣位以商之先王德泽未亡厯数未终纣恶未甚圣人若之何取之则是文王之事纣非其本心盖有不得已耳若是则安得谓之至德哉至于武王之伐纣观政于商亦岂有取之之心而纣罔有悛心武王灼见天命人心之归已也不得不顺而应之故曰予弗顺天厥罪惟钧以此观之足见武王之伐纣顺乎天而应乎人无可疑矣此处有不容毫髪之差天理人欲王道霸术之所以分其端特在于此○又曰文武无伐纣之心而天与之人归之其势必诛纣而后已故有肃将天威大勲未集之语但纣罪未盈天命未絶故文王独得以三分之二而服事纣若使文王未崩十二三年纣恶不悛天命已絶则孟津之事文王亦岂得而辞哉以此见文武之心未尝不同皆无私意视天与人而已伊川先生谓无观兵之事非深见文武之心不能及此非为存名教而发也若有心于存名教而于事实有所改易则夫子之録泰誓武成其不存名教甚矣近世有存名教之说大为害事将圣人心迹都做两截看了殊不知圣人所行便是名教若所行如此而所教如彼则非所以为圣人矣
　　封纣子武庚为殷侯使管叔蔡叔霍叔监殷【史记曰封商纣子禄父殷之余民武王为殷初定未集乃使其弟管叔鲜蔡叔度相禄父治殷○逸周书曰惟十有三祀王在管管叔蔡叔自作殷之监又曰武王既胜殷庶方不服者分师俘之侯来命伐靡集于陈辛巳至告以馘俘甲申百弇以虎贲誓命伐卫告以馘俘辛亥荐殷俘正殷鼎庚子陈本命伐磨百韦命伐宣方新荒命伐蜀乙巳陈本新荒蜀磨至告擒霍侯艾侯俘佚小臣四十有六百韦至告以擒宣方○履祥按逸周书武王之封诸弟盖以次受封也先管叔蔡叔使监殷其后殷畿内诸侯不服者分师俘之甲申百弇俘卫而后以卫封康叔乙巳擒霍侯而后以霍封叔处故逸书史记皆先言管蔡监殷也然则孟子以管叔监殷为周公之过夫以康叔之贤而不使监殷则武王周公不其过乎曰凡封于殷墟者皆监殷者也其后独管蔡霍三人叛故止曰三监叛尔其实康叔亦监也故史记曰康叔爵命之时未至成人后扞禄父之乱汉书亦曰周公善康叔不从管蔡之乱然则武王周公不幸而有管蔡之过亦幸而有康叔之贤也宜以康诰之书附于监殷之下】
　　闰月【李校书説是嵗闰二月】
　　三月诸弟以次受封封康叔于殷东
　　康诰【大学或问曰孔氏小序以康诰为成王周公之书而子以武王言之何也曰此五峯胡氏之説也盖尝因而考之其曰朕弟寡兄者皆为武王之自言乃得事理之实而其他证亦多小序之言不足深信于此可见○蔡氏曰康叔于成王为叔父成王不应以弟称之説者谓周公以成王命诰故曰弟然既谓之王若曰则为成王之言周公何遽自以弟称之也且康诰酒诰梓材三篇言文王者非一而略无一语以及武王何耶説者又谓寡兄勗为称武王尤为非义寡兄云者自谦之辞寡德之称茍语他人犹之可也武王康叔之兄家人相语周公安得以武王为寡兄而告其弟乎或又谓康叔在武王时尚幼故不得封然康叔武王同母弟武王分封之时年已九十安有九十之兄同母弟尚幼不可封乎且康叔文王之子叔虞成王之弟周公东征叔虞已封于唐岂有康叔得封反在叔虞之后必无是理也又按汲冢周书克殷篇言王即位于社南羣臣毕从毛叔郑奉明水卫叔封传礼召公奭赞采师尚父牵牲史记亦言卫康叔封布兹与汲书大同小异康叔在武王时非幼亦明矣特序书者不知康诰篇首四十八字为洛诰脱简遂因误为成王之书是知书序果非孔子所作也康诰酒诰梓材篇似当在金縢之前】王若曰孟侯朕其弟小子封【蔡氏曰王武王也孟长也言为诸侯之长也封康叔名】惟乃丕显考文王克明德愼罚【蔡氏曰明德谨罚一篇之纲领】不敢侮鳏寡庸庸祗祗威威显民用肇造我区夏越我一二邦以修我西土惟时怙冒闻于上帝帝休天乃大命文王殪戎殷诞受厥命越厥邦厥民惟时叙乃寡兄朂肆汝小子封在兹东土【蔡氏曰鳏寡人所易忽也于人易忽者而不忽焉以见圣人无所不敬畏也即尧不虐无告之意论文王之德而首发此非圣人不能也庸用也用其所当用敬其所当敬威其所当威言文王用能敬贤讨罪一于理而已无与焉故德着于民用始造我区夏及我一二友邦渐以修治至罄西土之人怙之如父冒之如天明德昭升闻于上帝帝用休美乃大命文王殪灭大殷大受其命万邦万民各得其理莫不时叙汝寡德之兄亦勉力不怠故尔小子封得以在此东土也吴氏曰殪戎殷武王之事也此称文王者武王不敢以为已功也○按东土云者武王克商分纣都朝歌以东而封康叔其西北为武庚管蔡之地汉书言周公善康叔不从管蔡之乱盖地相比近也然此曰在兹东土酒诰曰肇国在西土又曰我西土匪徂则此时武王似未来自商以前也盖武王克商留处三月而后反封康叔盖此时与】王曰呜呼封汝念哉今民将在祗遹乃文考绍闻衣德言徃敷求于殷先哲王用保乂民汝丕逺惟商耉成人宅心知训别求闻由古先哲王用康保民于天若德裕乃身不废在王命【此诰康叔以明德也于天荀子引此作覆于天意义为明言今治民惟在敬述文王耳康叔亲文王子闻德言为多必绍其所闻不以久而忘之必衣其所言佩服于身而行之然往治殷民又当审求其国之故必广求其殷先哲王之法用保治其民又大逺惟商之先正诸老之言以安吾心而知训民之道然则又求闻古先哲王之道以康保其民义理无穷而康叔本之家学参之国俗之旧且又逺求之古先则所以保乂其民者可谓于天矣德之在我者该贯浑全动有余用是为能不废王命保乂知训康保更互成文皆谓治化耳】王曰呜呼小子封恫瘝乃身敬哉天畏棐忱民情大可见小人难保往尽乃心无康好逸豫乃其乂民【封为侯国非富贵其身俗顽责重是盖劳苦尔身也可不敬重而自逸于其国哉天畏棐忱朱子谓棐即匪犹云天难谌耳上而天意可畏非可信下而民情大可见惟小人难保汝往之国当尽乃心不可康安而好为逸豫则乃所以乂民也凡此皆恫瘝乃身之意】我闻曰怨不在大亦不在小惠不惠懋不懋【此接小人难保之意我闻古语也怨岂在明不见是图怨不在大也与其寡怨不若无怨怨亦不在小也特在于能惠人所不惠能勉人所不勉耳能惠勉人之所不及惠勉者则小人之怨俱无矣】已汝惟小子乃服惟王应保殷民亦惟助王宅天命作新民【此接天畏棐忱之意也已犹云无它也汝之事惟在广上德意和保殷民乃所以助王安保天命而作新斯民也蔡氏曰此言明德之终也大学言明德亦举新民终之】王曰呜呼封敬明乃罚人有小罪非眚乃惟终自作不典式尔有厥罪小乃不可不杀乃有大罪非终乃惟灾适尔既道极厥辜时乃不可杀【此下谨罚也终犹云怙终不典式犹云不法也过自己生为眚罪自外至为灾人有小罪非出过误乃是怙终自作不法之事如此虽其罪小乃不可不杀此律之情重法轻即舜典所谓怙终贼刑是也人有大罪本非怙终乃惟过误或为人所误偶然如此既言极其罪以示之是乃不可杀此律之情轻法重即舜典所谓眚灾肆赦是也一云既道极厥辜谓自言尽输其情诸葛孔明所谓伏罪输情者虽重必释亦通】王曰呜呼封有叙时乃大明服惟民其勑懋和若有疾惟民其毕弃咎若保赤子惟民其康乂非汝封刑人杀人无或刑人杀人非汝封又曰劓刵人无或劓刵人【有叙为政固有次序谓先求诸己而后能及人也大明智足以服人则民相戒勉于和所谓大畏民志也以恶疾之心恶恶则民毕弃其咎所谓令反其好则民弗从也以爱子之心爱民则民自皆从其康乂所谓心诚求之也三者言政化皆先于已求之朱子曰非汝封刑人杀人则无或敢有刑杀人者盖言用刑之权止在康叔不可不谨耳又曰二字当在非汝封三字之上】王曰外事汝陈时臬司师兹殷罚有伦又曰要囚服念五六日至于旬时丕蔽要囚【臬説文准的也要狱词之要也外事者狱之未成在有司而未达于康叔者陈氏所谓有司之事也要囚狱之已成而达于康叔者此则康叔之事也有司之事非康叔所能尽亲则陈列其准的且使有司师殷罚之有伦者准的犹今法家所谓条殷罚犹今法家所谓例也康叔之事在康叔不可轻决则服膺念之或五六日一旬甚或一时而后断之不敢率易也蔽断也○吕氏曰外事卫国事也史记言康叔为周司防司防王朝之官职任内事故以卫国对言为外事蔡氏曰篇中言往敷求往尽乃心篇终曰往哉封皆令其之国之辞未见其留王朝之意但详此篇康叔盖深于法者异时成王或举以任司防之职而此则未必然也愚按康叔为司防载在左氏盖在成王时若武王时则苏公忿生为司防耳】王曰汝陈时臬事罚蔽殷彝用其义刑义杀勿庸以次汝封乃汝尽逊曰时叙惟曰未有逊事已汝惟小子未其有若汝封之心朕心朕德惟乃知凡民自得罪宼攘奸宄杀越人于货暋不畏死罔弗憝【次就也承也逊顺暋强憝恶也此承上章汝陈列其准的与其事其罚又蔽以殷之法刑杀皆尽于义勿次就汝封之意则汝可谓尽顺于义可以谓之得其次序矣然自以为皆顺义则喜心生而满易之心乗之又必常自谓未有顺义之事可也抑汝虽为小子而未有若汝之用心者朕心朕德惟汝知之刑杀之事岂吾之本心哉亦惟凡民自作其罪为防攘奸宄杀人而夺之货暋然强悍不畏刑杀故人心罔不恶之是以未免有刑杀之用耳一意凡民自得罪以下自为一章】王曰封元恶大憝矧惟不孝不友子弗祗服厥父事大伤厥考心于父不能字厥子乃疾厥子于弟弗念天显乃弗克恭厥兄兄亦不念鞠子哀大不友于弟惟吊兹不于我政人得罪天惟与我民彝大泯乱曰乃其速由文王作罚刑兹无赦【承上章罔弗憝之文谓恶有大于此其可恶又有大于此者若不孝不友之类是也盖子而不敬服父事乃伤其父之心故父不能字厥子而疾恶其子弟而弗念天明乃弗克恭厥兄故兄亦不念父母鞠养哀矜之意而大不友爱其弟至于如此而我为政之人不从而罪之则天所与我民彝大泯灭乱亡之矣速用文王所作罚刑加之此不可赦也】不率大戛矧惟外庶子训人惟厥正人越小臣诸节乃别播敷造民大誉弗念弗庸瘝厥君时乃引恶惟朕憝已汝乃其速由兹义率杀【戛説文云防也虞书戛击盖击伐之意此承上文谓不孝不友固大恶然其不率之罪又有大可伐者惟外庶子乃训人之官正人乃庶官之长及小臣诸节有符节者乃别布条教违道干誉弗念其君弗用其法反病其君上此乃引民而为恶者盖背公行私为臣不忠之甚此乃朕所深恶汝其速由兹义以为之率审量而诛杀之一説尔雅戛礼也注谓常礼也不率大戛作不率常礼亦通○蔡氏曰按上言民不孝不友则速由文王作罚刑兹无赦此言外庶子正人小臣背上立私则速由兹义率杀其曰刑曰杀若用法峻急者盖殷之臣民化纣之恶父子兄弟之无其亲君臣上下之无其义非绳之以法示之以威殷人孰知不孝不义之不可干哉周礼所谓刑乱国用重典者是也然曰速由文王曰速由兹义则其刑其罚亦仁厚而已矣】亦惟君惟长不能厥家人越厥小臣外正惟威惟虐大放王命乃非德用乂【承上文以责备康叔也臣者民之表故责民之不孝友其本又在责臣之不忠君者臣之表责臣之不忠为君长者又不可不自尽其道也能者相安相使之义小臣即小臣诸节外正即庶子训人惟厥正人也惟君惟长而不能于其家人以至于不能其小臣外正乃惟威虐之尚大废王命此非以德为政之义也】汝亦罔不克敬典乃由裕民惟文王之敬忌乃裕民曰我惟有及则予一人以怿【此承上文勉康叔之言蔡氏曰汝罔不能敬守国之常法由是而求裕民之道惟文王之敬忌敬则有所不忽忌则有所不敢期裕其民曰我惟有及于文王则予一人以悦怿矣此言谨罚之终也穆王训刑亦曰敬忌云】王曰封爽惟民迪吉康我时其惟殷先哲王德用康乂民作求矧今民罔迪不适不迪则罔政在厥邦【蔡氏曰此下欲其以德用罚也求等也如世德作求之求言明思夫民当开导之以吉康我亦时其惟殷先哲王之德用以安治其民为等匹于商先王也迪即迪吉康之迪况今民无导之而不从者茍不有以导之则为无政于国矣迪言德而政言刑也前既严于民又严于臣又严于康叔此则武王之自严畏也】王曰封予惟不可不监告汝德之説于罚之行今惟民不静未戾厥心迪屡未同爽惟天其罚殛我我其不怨惟厥罪无在大亦无在多矧曰其尚显闻于天【此总德罚之説承上文复以自责也按蔡氏曰戾止也民不安静其心未有所止迪之者虽屡而未能使之同归于治明思天其殛罚我我何敢怨乎惟民之罪不在大亦不在多茍为有罪即在朕躬况曰其尚显闻于天乎又按武王克殷乃反商政留三月而后反皆所以抚导其民而民之故习未能尽化故有迪屡未同之叹】王曰呜呼封敬哉无作怨勿用非谋非彝蔽时忱丕则敏德用康乃心顾乃德逺乃猷裕乃以民宁不汝瑕殄【蔡氏曰此欲其不用罚而用德也叹息言汝敬哉毋作可怨之事勿用非善之谋非常之法惟断以是诚大法古人之敏德用以安汝之心省汝之德逺汝之谋寛裕不迫以待民之自安若是则不汝瑕疵而弃絶矣愚谓敏德者谓其进德之速康乃心顾乃德则存养省察所以固是德也人心本有是德一有觉焉其进固敏然存养省察之功不继则将复失之不足以为有德矣】王曰呜呼肆汝小子封惟命不于常汝念哉无我殄享明乃服命高乃听用康乂民【肆起语辞惟命不于常善则得之不善则失之汝其念哉毋我殄絶所享之国也明汝侯国之服命高其听勿卑忽我言用安治尔民也】王若曰往哉封勿替敬典听朕告汝乃以殷民世享【勿废可敬之常法听服我所告命乃能以殷民而世享其国也世享对殄享为言古者封建诸侯贤则世享不贤则殄享后世之论封建者谓其子孙有贤不肖而乃以一人之私病一国不知圣人制法正不欲以一人为一国病也土子民以一人之私而病一国者则其末流之圣人在上盖不尔也】○酒诰【蔡氏曰商受酗酒天下化之妹土商之都邑其染恶尤甚武王以其地封康叔故作书告教之云】王若曰明大命于妹邦【妹诗作沬皆纣故都之地或云即也岂沬乃卫之通称或武王始封康叔于沬邦至成王始并与朝歌而为卫与不可考矣此以下命康叔诰殷民之辞也】乃穆考文王肇国在西土厥诰毖庶邦庶士越少正御事朝夕曰祀兹酒惟天降命肇我民惟元祀天降威我民用大乱丧德亦罔非酒惟行越小大邦用丧亦罔非酒惟辜【此述文王所以戒公侯卿大夫士之大命使康叔以诰妹土也以諡称曰文考以世次曰穆考文王为西伯故得诰庶邦及其庶事少正御事毖戒谨也此篇凡言戒酒皆曰毖此必当时方言也朝夕戒勅之曰惟祭祀则于此用酒天之令民作酒其始为大祭祀设耳至于天之所以降威人之所以大乱丧德者无非以酗酒之行及小大邦所以丧亡亦无非酗酒之为罪耳】文王诰教小子有正有事无彞酒越庶国饮惟祀德将无醉惟曰我民迪小子惟土物爱厥心臧聪听祖考之彝训越小大德小子惟一【此述文王所以教戒小子之大命小子即凡公侯卿大夫之子所谓国子贵游子弟者是也我民迪小子又凡民之子弟也国之子弟生长贵家血气未定易湎于酒故文王每诰教之有正者谓各有正长之官如诸子司业之类是也有事谓各有子弟之事如温凊视膳洒扫应对之类是也有正有事不可常于酒凡诸国家其饮酒惟于祭祀之时然亦必以德将之不可至醉也国之子弟文王得以诰教之至于凡民子弟则又使其民各导迪之惟士物之爱服勤田亩心不外用则自然皆善而不为恶然为小子者亦须明听祖考之常训凡小德大德皆一视之不以德大而不为不以德小而忽之如谨酒之事不可以为小也】妹土嗣尔股肱纯其艺黍稷奔走事厥考厥长肇牵车牛逺服贾用孝养厥父母厥父母庆自洗腆致用酒【此武王教妹土之民之大命也妹土谓妹土之民也嗣尔犹言继此以后也谓尔民继此以往其手足但当纯一种艺以趋事其父兄或服乘逺贾以孝养其父母嵗时喜庆然后致其洁厚以用酒可也此文王教民惟土物爱之意】庶士有正越庶伯君子其尔典听朕教尔大克羞耉惟君尔乃饮食醉饱丕惟曰尔克永观省作稽中德尔尚克羞馈祀尔乃自介用逸兹乃允惟王正事之臣兹亦惟天若元德永不忘在王家【此教妹土之臣之大命也羞耉惟君惟犹与也犹羽毛惟木之惟谓羞老与羞于君所也古者君燕其臣宰夫为主羞膳媵爵执膳爵凡羞于君者皆士也永观省常自顾諟省察也凡所作为必稽中德勿使有所过差则心行无愧可以交于神明故克羞馈祀也介介福也逸燕乐也谓凡尔士君子惟养老与侍燕则可以饮食醉饱惟祭祀事毕则可以受厘介福燕乐饮酒此所以信足为王正事之臣此亦足以感动上天顺尔大德使永保厥位施及子孙不忘在王家矣】王曰封我西土棐徂邦君御事小子尚克用文王教不腆于酒故我至于今克受殷之命【棐匪通徂往也逺也上章述文王西土之教以教妹土故此又总言而明证之谓我西土非已往逺事也其邦君御事小子今尚克用文王之教不厚于酒故我今日克受殷家之天命此言文王毖酒之效其大如此】王曰封我闻惟曰在昔殷先哲王迪畏天显小民经德秉哲自成汤咸至于帝乙成王畏相惟御事厥棐有恭不敢自暇自逸矧曰其敢崇饮【此述商之先君所以不饮之美也殷先哲王汤也迪畏凡见于行事者皆畏敬也畏天之明命畏小民之难保经其德而不变所以处已也秉其哲而不惑所以用人也汤之垂裕如此故自汤而下至于帝乙虽歴久逺而皆能成其为君之道畏敬辅相之臣与凡御事之臣惟与也厥棐有恭谓匪外为是恭敬之貌其处心实不敢自暇自逸况敢崇饮于酒乎此章皆言商先王为君之事下章始言为臣之事而旧説以御事以下为言臣之事者非也】越在外服侯甸男卫邦伯越在内服百僚庶尹惟亚惟服宗工越百姓里居罔敢湎于酒不惟不敢亦不暇惟助成王德显越尹人祗辟【此述商先王诸臣之不饮也外服者在外治事之臣内服者在内治事之人侯服甸服男服卫服诸侯也邦伯其国之长官也百僚百官僚采也庶尹庶官之长卿士也惟亚犹云亚旅长官之副也服宗工凡长官之属事从其长者也百姓里居故家巨室也皆罔敢沈湎于酒不惟不敢也亦且不暇不敢者有所畏而不敢不暇者有所勉而不暇也惟上以助其王德之明下以尹正其人各敬君事而已】我闻亦惟曰在今后嗣王酣身厥命罔显于民祗保越怨不易诞惟厥纵淫泆于非彝用燕丧威仪民罔不防伤心惟荒腆于酒不惟自息乃逸厥心疾很不克畏死辜在商邑越殷国灭无罹弗惟德馨香祀登闻于天诞惟民怨庶羣自酒腥闻在上故天降丧于殷罔爱于殷惟逸天非虐惟民自速辜【此述商受以荒腆而亡也其辞犹曰我闻殷惟以敬畏而兴我闻殷亦惟以荒腆而亡云尔受沈酣其身命令不着于民其所祗保者惟作怨之事不肯悛改大惟纵淫泆于非彝泰誓所谓竒技淫巧也用宴饮而丧其威仪史记谓受为酒池肉林使男女裸而相逐也此民所以无不痛伤其心悼国之将亡也而受方荒怠益厚于酒不思自息其纵逸其心疾很虽杀身而不畏也辜在商邑虽灭国而不忧也弗事上帝无馨香之德以格天大惟民怨惟羣酗腥秽之德以闻于上帝故天降丧于殷无有眷爱之意者亦惟受纵逸故也天岂虐殷惟殷人酗酒自速其辜尔曰民者犹曰人也】王曰封予不惟若兹多诰古人有言曰人无于水监当于民监今惟殷坠厥命我其可不大监抚于时【此接上章两节而言也谓予所以歴述商先王与后王之事者非但如此多言而已惟深欲以为监戒也古人有言以水为监见形容以人为监见吉凶今惟殷所以坠厥命者我其可不大以为监戒而抚治今民乎此所以告康叔治卫而深以酒戒妹土之官民也】予惟曰汝劼毖殷献臣侯甸男卫矧太史友内史友越献臣百宗工矧惟尔事服休服采矧惟若畴圻父薄违农父若保宏父定辟矧汝刚制于酒【劼用力也毖与诰毖语意同献贤也侯甸男卫殷畿内外诸侯也康叔孟侯实为之长所当劼毖之也太史内史殷之史官博知故实法制之臣也矧惟尔事以下则康叔诸臣也畴类也圻父司马掌政薄违所以讨不顺命者也农父司徒掌夫家徒役若保则顺安万民者也宏父司空掌事定辟则定治地之法者也此诸侯之三卿也一曰定辟司防定刑辟之事或者司空兼之与康叔孟侯治殷固必用力诰毖殷之遗臣与其诸侯况太史内史文献在焉康叔与之友及其贤臣百宗工又可不毖诰之乎殷臣犹然况事尔之臣服休服采者又可不毖诰之乎诸臣犹然况三卿为尔之副贰又可不毖诰之乎三卿犹然况尔为国君可不刚制于酒乎武王述殷先王之美兼叙君臣其述后王沈酣之习不及诸臣以今诸臣尚在正望康叔告教之故前章既专教妹土之臣此章又歴述其羣臣诸侯而使康叔劼毖之也纣之淫酗当时诸侯羣臣习以成风故康叔治殷武王专以酒为诰然谓之献臣则似贤矣而亦在诰毖之数何也习俗移人贤人以下槩或不免如两晋清谈虽诸名臣皆然盖燕饮之习皆士大夫之所易流者可不戒哉故并康叔君臣而戒之管蔡惟不能谨故反为武庚所醉卒陷于恶云】厥或诰曰羣饮汝勿佚尽执拘以归于周予其杀【此防殷民之乱也古者羣饮惟蜡惟乡饮射则聚众而饮皆有司治之无故而忽羣饮非奸宄即叛乱可知苏氏曰予其杀者未必杀也犹今法曰当斩者皆定其狱以待命不必死也然必立法者欲人畏而不敢犯也羣饮盖亦当时之法有羣聚饮酒谋为大奸者其详不可得而闻矣如今之法有曰夜聚晓散者皆死罪盖聚而为妖逆者也使后世不知其详而特闻其禁凡民夜相过者輙杀之可乎】又惟殷之迪诸臣百工乃湎于酒勿庸杀之姑惟教之有斯明享乃不用我教辞惟我一人弗恤弗蠲乃事时同于杀【殷纣导迪为恶之诸臣百工乃湎于酒此士大夫不美之习未必遽能为乱是以不杀而教能知有此意则我其明享之谓监防之也乃不用我教辞惟我一人亦弗恤之矣而其为事又弗蠲洁则与羣饮之人同诛杀之罪矣弗蠲谓凡因酒而为污秽之行者】王曰封汝典听朕毖勿辩乃司民湎于酒【辩治也乃司即上文诸臣百工也不治诸臣之湎酒则民将皆湎于酒矣】
　　【履祥按书序称成王既伐管叔蔡叔以殷余民封康叔作康诰酒诰梓材自王安石始疑梓材之书至五峯胡氏始正书序之误以三书系之武王之纪朱子是之而其他证騐亦多但康诰曰小子封酒诰惟曰封则康叔之年加长矣康诰曰在兹东土则武王未来自商也酒诰曰明大命于妹邦则武王在周之辞也然则二诰虽均为武王封康叔之书前后则非一时矣康叔始封于卫书无明文而酒诰则曰妹邦岂卫妹古或通称兼以沬水得名与或先妹邦而后加卫亦未可知也诗传称武王克商分纣都以东曰卫西曰鄘北曰纣都朝歌今在卫州卫县之西二十二里谓之殷墟武王封康叔于卫但不知何时兼鄘而有之夫兼鄘而有之必成王既伐管蔡黜殷之后序所谓以殷余民封康叔者也但谓康诰以下为成王书则不可尔至于梓材前后不同诸儒固尝论之今已别加考订附于作洛大诰治之后焉】
　　四月王来自商诸侯受命于周
　　武成曰厥四月哉生明王来自商至于丰乃偃武修文归马于华山之阳放牛于桃林之野示天下弗服既生魄【朱子曰既生魄十六日也或壬寅或癸卯或甲辰乙巳经文在庚戌后汉志在丁未前盖经文误也按华阳今华州桃林今自陜府灵宝县西至潼关皆桃林塞】庶邦冢君暨百工受命于周【受命谓听任使也于是率以祀】○乐记曰武王克殷反商【注反当为及】未及下车而封黄帝之后于蓟封帝尧之后于祝封帝舜之后于陈下车而封夏后氏之后于杞封殷之后于宋封王子比干之墓释箕子之囚使之行商容而复其位庶民防政庶士倍禄济河而西马散之华山之阳而弗复乘牛散之桃林之野而弗复服车甲衅而藏之府库而弗复用倒载干戈包之以虎皮将帅之士使为诸侯名之曰建櫜然后天下知武王之不复用兵也散军而郊射左射貍首右射驺虞而贯革之射息也禆冕搢笏而虎贲之士説劒也祀乎明堂而民知孝朝觐然后诸侯知所以臣耕籍然后诸侯知所以敬五者天下之大教也食三老五更于太学天子袒而割牲执酱而馈执爵而酳冕而总干所以教诸侯之弟也若此则周道四达礼乐交通则夫武之迟久不亦宜乎○大纪曰大建公侯于天下封黄帝之后于祝唐帝之后于蓟虞帝之后胡公妫满于陈以胡公之父虞阏父尝为周陶正王赖其利器用也妻之以元女大姬分之以肃愼氏之楛矢以备三恪复封夏后氏之后东娄公于杞封纣子武庚于殷用其礼乐作宾于王家皆为上公是为二王之后得神农之后封之于焦封尚父于齐都营邱爽鸠氏之墟封周公于鲁都曲阜少昊大庭之墟封召公于燕庶叔高于毕【古史谓毕公盖文王子传所谓毕原丰郇文之昭也史记称公为周同姓盖不考之过】皆留相周封叔鲜于管叔度于蔡叔处于霍以监殷是为三监以殷余民封康叔于朝歌国号卫封叔振铎于曹叔武于郕季载于邥封庶弟叔绣于滕叔郑于毛又封诸叔于郜于雍于原于郇于丰虢仲虢叔为文王卿士勲在王室藏于盟府仲封于西虢实故夏墟叔封于东虢都制初泰伯仲雍奔荆楚采药于衡山之下荆人义之从者日众东至海上得千余家遂为国自号勾吴泰伯薨无子仲雍嗣为吴君天子使求其后得周章仲雍曾孙也世君吴矣因封之曰吴伯复封章弟于故夏墟是为虞仲【泰伯虞仲太王之昭则仲雍本称虞仲此周章之弟为虞始封之君故亦曰虞仲】封少昊之裔兹舆于莒封祝融安期之裔挟于邾封四岳姜姓文叔于许封仲虺弟雍滑之后于薛兄弟之君十有五人同姓者四十余人班宗彝作分器○古史曰春秋之际其君子犹习于周之故其言太王之昭有泰伯虞仲王季之穆有虢仲虢叔文王之昭有管蔡郕霍鲁卫毛聃郜雍曹滕毕原酆郇武王之穆有防晋应韩周公之有凡蒋邢茅胙祭惟管叔以罪大无后泰伯之后为吴叔度之后为蔡叔旦之后为鲁叔封之后为卫叔振铎之后为曹叔虞之后为晋今皆有世家虞仲五世为周章周章之弟亦曰虞仲武王封之夏墟其后为晋献公所灭虢仲虢叔为文王卿士虢仲为西虢晋献公所灭虢叔为东虢郑所灭郕鲁庄公八年降齐为附庸鲁文公十二年郕伯奔鲁霍为晋献公所灭毛公事成王为三公在周有毛伯卫毛伯过毛得滕常与诸侯防朝后春秋七世齐所灭毕公高事成王为三公其后毕万入晋为魏原在周有原庄公原襄公原伯绞公子跪寻原伯鲁原寿过韩宣王之世为诸侯伯诗人为作韩奕凡在周事厉王者作版之诗事幽王者作瞻卭召旻之诗邢尝为狄所伐齐桓公帅诸侯城夷仪而迁之后为卫文公所灭祭在周有祭公谋父事穆王最贤惟聃季载为周司空郇侯为诸侯伯与郜雍酆邘应蒋茅胙其后皆不见
　　丁未祀于周庙追王太王王季文王因定諡法
　　武成篇曰丁未祀于周庙邦甸侯卫骏奔走执豆笾【朱子曰丁未或十九日或二十日或二十一日二十二日】○礼大传曰牧之野武王之大事也既事而退柴于上帝祈于社设奠于牧室遂率天下诸侯执豆笾逡奔走追王太王亶父王季歴文王昌不以卑临尊也○周书諡法解曰周公啓制文王之諡义以垂于后作諡法【谓因始制文王之諡而制諡法也】諡法维周公旦太公望开嗣王业建功于牧之野终将葬乃制諡【谓人之终将葬则諡之也】遂叙諡法諡者行之迹也号者功之表也车服者位之章也是以大行受大名细行受小名行出于己名生于人一人无名曰神称善赋简曰圣【赋一作副】敬宾厚礼曰圣德象天地曰帝静民则法曰皇仁义所往曰王立志及众曰公执应八方曰侯壹德不解曰简平易不疵曰简经纬天地曰文道德博闻曰文勤学好问曰文慈惠爱民曰文愍民惠礼曰文锡民爵位曰文刚强直理曰武威强叡德曰武克定祸乱曰武民克服曰武大志多穷曰武【大志行兵多所穷极】敬事供上曰恭尊贤敬让曰恭既过能改曰恭执事坚固曰恭爱人悌长曰恭执礼敬宾曰恭芘亲之阙曰恭尊德让善曰恭渊源通流曰恭照临四方曰明谮诉不行曰明威仪悉备曰钦大虑慈仁曰定安民大虑曰定安民法古曰定纯行不爽曰定谏争不威曰德辟地有德曰襄甲胄有劳曰襄有伐而还曰厘质渊受谏曰厘慈惠爱亲曰厘博文多能曰献聪明叡哲曰献温柔圣善曰懿五宗安之曰孝协时肇享曰孝秉德不回曰孝大虑行节曰孝执心克庄曰齐资辅供就曰齐【有所辅而共成也】温良好乐曰康安乐抚民曰康令民安乐曰康安民立政曰成布德执义曰穆中情见貌曰穆敏以敬顺曰倾明德有劳曰昭容仪恭美曰昭圣闻周达曰昭保民耆艾曰胡弥年寿考曰胡强毅果敢曰刚追补前过曰刚柔德考众曰静供已鲜言曰静寛乐令终曰静治而无眚曰平执事有制曰平布纲治纪曰平由义而济曰景布义行刚曰景耆意大虑曰景【注耆强也愚按耆如耆定尔功之耆谓意所耆指犹云景慕也】清白守节曰贞大虑克就曰贞不隐无私曰贞强以刚果曰威猛以强果曰威强毅信正曰威辟土逺服曰桓克敬勤民曰桓辟土兼国曰桓道德纯一曰思大省兆民曰思【大亲民而不杀】外内思索曰思追悔前过曰思柔质慈民曰惠爱民好与曰惠柔质受谏曰惠能思辩众曰元行义説民曰元始建国都曰元主义行德曰元兵甲亟作曰庄叡圉克服曰庄死于原野曰庄屡行征伐曰庄武而不遂曰庄克杀秉政曰夷安心好静曰夷执义扬善曰怀慈仁短折曰怀【短未六十折未三十】夙夜警戒曰敬夙夜恭事曰敬象方益平曰敬善合法典曰敬述义不克曰丁迷而不悌曰丁有功安民曰烈秉德遵业曰烈刚克为伐曰翼思虑深逺曰翼刚德克就曰肃执心决断曰肃爱民好治曰戴典礼不曰戴【注过也按説文从寒省作防即愆字也】死而志成曰灵乱而不损曰灵极知鬼事曰灵不勤成名曰灵死见鬼能曰灵好祭鬼神曰灵短折不成曰殇未家短折曰殇不显尸国曰隐隐括不成曰隐中年早夭曰悼肆行劳祀曰悼恐惧从处曰悼不思忘爱曰刺愎狠遂过曰刺外内纵乱曰荒好乐怠政曰荒在国逢难曰愍使民悲伤曰愍在国遭忧曰愍早孤短折曰哀恭仁短折曰哀早孤有位曰幽壅遏不通曰幽动祭乱常曰幽【易神之班】克威惠礼曰魏克威防行曰魏去礼逺众曰炀好内怠政曰炀甄心动惧曰顷容仪恭美曰胜威德刚武曰圉圣善周闻曰宣治民克尽曰使【克尽无恩惠也】行见中外曰慤【言表里如一也】胜敌壮志曰勇昭功宁民曰商状古述今曰誉心能制义曰度好和不争曰安分内贞复曰白不生其国曰声【生于外家】杀戮无辜曰厉官人实应曰知凶年无谷曰糠【不务稼穑】名实不爽曰质不悔前过曰戾温良好乐曰良怙威肆行曰丑勤政无私曰类好变动民曰躁慈和徧服曰顺满志多穷曰惑危身奉上曰忠思虑深逺曰赶【恐当作悍注自任多近于专】息政交外曰推疏逺继位曰绍彰义掩过曰坚肇敏行成曰直内外宾服曰正华言无实曰夸教诲不倦曰长爱民在刑曰克于赐与曰爱逸天虐民曰抗好廉自克曰节择善而从曰比好更改旧曰易名与实爽曰谬思过不爽曰厚贞心大度曰匡隐哀之方景武之方也施为文也除乱武也辟地为襄视逺为桓刚克为发柔克为懿履正为庄有过为僖施而不成曰宣惠无内德曰献治而无眚为平乱而不损为灵由义而济为景失志无转【一作失忘无传】则以其明余皆象也和防也勤劳也遵循也爽伤也肇始也乂治也康安也怙恃也享祀也胡大也服败也康顺也就防也过也锡与也糠虚也叡圣也惠爱也绥安也坚长也耆强也考成也周至也怀思也式法也敏疾也防克也载事也弥久也○大纪曰祀于太庙始定事先之礼讳名立諡贱不诔贵幼不诔长唯天子称天以诔之诸侯不得相诔追王古公亶父曰太王季歴曰王季文考曰文王
　　庚戌柴望大告武成
　　武成曰越三日庚戌【朱子曰或二十二日或二十三日或二十四日二十五日】柴望大告武成【朱子曰先儒以王若曰宜系受命于周之下盖不知生魄之日诸侯百工虽来请命而武王以未祭祖宗未告天地未敢发命故且命以助祭乃以丁未庚戌祀于郊庙大告武功之成而后始诰诸侯上下之交人神之序固如此也○又曰汉志引武成篇曰惟一月壬辰旁死魄若翌日癸巳武王乃朝步自周于征伐纣粤若来三月既死魄粤五日甲子咸刘商王纣惟四月既旁生魄粤六日庚戌武王燎于周庙今按伏生今文尚书无武成独孔氏古文尚书乃有此篇今顔注刘歆所引两节见其与古文不同遂皆以为今文尚书不知何所考也诸家推厯以为此年二月有闰四月丁未为十九日庚戌为二十二日然二日皆在生魄之后则古文为倒而此志所引者为顺但其言燎于周庙似无理耳况古文此篇文皆错谬安知既生魄庶邦冢君暨百工受命于周十四字非本在示天下弗服之下丁未祀于周庙之上而王若曰以下乃大告武成之文耶○又曰以孔注汉志参考大抵多同但汉志二月既死魄越五日甲子为差速而四月既生魄与丁未庚戍先后小不同耳葢以上文一月壬辰旁死魄推之则二月之死魄后五日且当为辛酉或壬戌而未得为甲子此汉志之误也又以一月壬辰二月甲子并闰推之则汉志言四月既生魄越六日庚戌当为二十二日而经以生魄居丁未庚戌之后则恐经文倒也歴法虽无四月俱小之理然亦不过先后一二日耳不应所差如此之多也宗庙内事日用丁巳汉志乃无丁未而以庚戌燎于周庙则为刚日非所当用而燎又非宗庙之礼且以翌日辛亥祀于天位而越五日乙卯又祀馘于周庙则六日之间三举大祭礼数而烦近于不敬抑亦经文所无有不知刘歆何所据也顔注以为今文尚书则伏生今文二十八篇中本无此篇顔氏之云又未知何所据也】王若曰呜呼羣后惟先王建邦啓土【先王后稷也商有天下尊契为王周有天下尊稷为先王】公刘克笃前烈至于太王肇基王迹王季其勤王家我文考文王克成厥勲诞膺天命以抚方夏大邦畏其力小邦怀其德惟九年大统未集【泰誓牧誓诸书但称文考至是曰文考文王盖始追王也大邦畏其力犹荀子所谓桓文之节制不足以敌汤武之仁义盖大邦以强力自负然畏文王道德之强不敢肆也文王自为西伯专征威德益着九年而崩大统未集者谓未伐商而取天下也】予小子其承厥志恭天成命肆予东征绥厥士女惟其士女篚厥黄昭我周王天休震动用附我大邑周厎商之罪【武成错简自刘原父王介甫程子朱子皆尝改定今从朱子正本但用附我大邑周之下刘氏谓当有阙文朱子谓当有逊避警戒之辞若汤誓之云愚昔从子王子参订以厎商之罪系于此粗为可读但此告诸侯之辞以王若曰起文则史官追述其语未必皆当时全语也故不如汤诰之密盖汤誓誓亳众而未及诸侯故汤诰诞告之辞加密泰誓牧誓既屡誓诸侯故武成告命之辞或不待加详也】列爵惟五分土惟三建官惟贤位事惟能重民五教惟食丧祭惇信明义崇德报功垂拱而天下治【此与诸侯更定仪等及命之之辞朱子谓史臣之辞云】○大戴礼践阼篇曰武王践阼三月【既王之后】召士大夫而问焉曰恶有藏之约行之博万世可以为子孙恒者乎诸大夫对曰未得闻也然后召师尚父而问焉曰黄帝颛顼之道存乎意亦忽不可得见与师尚父曰在丹书王欲闻之则斋矣三日王端冕师尚父亦端冕奉书而入负屏而立王下堂南面而立师尚父曰先王之道不北面王行西折而南东面而立师尚父西面道书之言曰敬胜怠者吉怠胜敬者灭义胜欲者从欲胜义者凶凡事不强则枉【朱子曰强者以力自矫之谓若狥其所偏不自矫揉则终于枉而已】弗敬则不正枉者灭废敬者万世藏之约行之博可以为子孙恒者此言之谓也王闻书之言惕若恐惧退而为戒书于席之四端为铭焉于机为铭焉于鉴为铭焉于盥盘为铭焉于楹为铭焉于杖为铭焉于带为铭焉于履屦为铭焉于觞豆为铭焉于户为铭焉于牖为铭焉于劒为铭焉于弓为铭焉于矛为铭焉席前左端之铭曰安乐必敬前右端之铭曰无行可悔后左端之铭曰一反一侧亦不可以忘后右端之铭曰所监不逺视迩所代机之铭曰皇皇惟敬口生防口戕口鉴之铭曰见尔前虑尔后盥盘之铭曰与其溺于人也宁溺于渊溺于渊犹可游也溺于人不可救也楹之铭曰毋曰胡残其祸将然毋曰胡害其祸将大毋曰胡伤其祸将长杖之铭曰恶乎危于忿防恶乎失道于嗜欲恶乎相忘于富贵带之铭曰火灭修容慎戒必恭恭则寿履屦之铭曰慎之劳劳则富觞豆之铭曰食自杖食自杖戒之防【居妖反】防则逃户之铭曰夫名难得而易失无懃弗志而曰我知之乎无懃弗及而曰我杖之乎扰阻以泥之若风将至必先揺揺虽有圣人不能为谋也牖之铭曰随天之时以地之财敬祀皇天敬以先时劒之铭曰带之以为服动必行德行德则兴倍德则崩弓之铭曰屈伸之义废兴之行无忘自过矛之铭曰造矛造矛少间弗忍终身之羞予一人所闻以戒后世子孙
　　王访于箕子
　　书洪范篇曰惟十有三祀王访于箕子【蔡氏曰商曰祀周曰年此曰祀者因箕子之辞也箕子尝言商其沦丧我罔为臣仆史记亦载箕子陈洪范之后武王封于朝鲜而不臣访就而问之箕商旧封邑之名子爵也愚按书十有三祀则知箕子之不臣于武王书访于箕子则知武王之不臣箕子】王乃言曰呜呼箕子惟天隂骘下民相协厥居我不知其彞伦攸叙【骘升也犹云生长也协合也彝常伦理所谓秉彝人伦也武王之意盖谓天然长生下民所以使之相安而不乱者此必有彝常条理次第而我不知其详为此疑以发箕子之言然义理无穷武王之圣已能知之其间节目之详则亦必讲明而后尽也】箕子乃言曰我闻在昔鲧陻洪水汨陈其五行帝乃震怒不畀洪范九畴彝伦攸斁鲧则殛死禹乃嗣兴天乃锡禹洪范九畴彝伦攸叙【此言洛书所为出之意也鲧禹相继治水洛书必待禹而后出者盖天不爱道地不爱宝必得其人然后畀鲧陻洪水逆水之性所以五行皆汩乱其常此帝之所以不畀鲧而彝伦之所以不明也禹则不然故帝乃锡之书出于洛而禹得之遂推其类以为洪范九畴彝伦之所以叙也蔡氏曰治水功成洛呈瑞如箫韶奏而凤仪春秋作而麟至亦其理也】初一【说见虞纪】曰五行次二曰敬用五事次三曰农用八政次四曰协用五纪次五曰建用皇极次六曰乂用三德次七曰明用稽疑次八曰念用庶征次九曰向用五福威用六极【此神禹所则洪范之经也洛书之数以五居中其余八位异数而纵横凑合对则两其五参则三其五而五数无不在焉故以皇极居五以枢纽乎九畴以五行居一以胎育乎众有所以皇极不言数盖数之体也五行不言用盖用之大也蔡氏曰敬诚身也农厚生也协合天也建立道也乂治民也明辩惑也念省騐也向劝而威惩也子王子曰洛书纵横皆五故九畴每畴五亦在焉五行五事五纪庶征五福皆五也八政虽八而以三官统五政司空统食货司徒统祀宾司寇统师是亦五也三德虽三而刚柔之用各二是亦五也稽疑虽七而卜兆则五从逆则亦五六极虽六然与五福相反短折寿之反贫富之反疾病康寜之反恶弱好德之反凶折考终之反是亦五也愚按二极同文而异义皇极者凖极之极六极者穷极之极今医书亦有六极之证谓气血筋骨皮肉皆竭也义同此或疑六极之极当作殛】一五行【汉石经无一字余传首句并不言畴数】一曰水二曰火三曰木四曰金五曰土水曰润下火曰炎上【朱子说下去声上上声】木曰曲直金曰从革土爰稼穑润下作咸炎上作苦曲直作酸从革作辛稼穑作【此下九畴之目盖大禹本经其发明者盖禹之意而箕子传文也朱子曰吴氏谓洪范乃五行之书其下诸畴各以序类相配此洪范之传也后皆放此水曰润下以下言五行之性润下作咸以下言五行之味五行者造化之用其功用甚广此独言其性与味者以切于民饮食器用言也水之性气润而势下火之性气炎而势上木之性有曲而有直金之性体从而用革土无不生此独言稼穑者重民用也不言曰而言爰盖于此独重也种曰稼以生言敛曰穑以成言五者亦各有隂阳之分】二五事一曰貌二曰言三曰视四曰听五曰思【此五事之目其序全体五行其功后配庶征皇极之所以为极者专本于是朱子曰在天为五行在人为五事五事以思为主盖不可见而行乎四者之间也然操存之渐必自其可见者而为之】貌曰恭言曰从视曰明听曰聪思曰睿【此五事之则也大禹敬用之言尽之而箕子又各发明其则从顺也】恭作肃从作乂明作哲聪作谋睿作圣【此推五则之功也貌而能恭则气象严整袭顽起惰故肃言而能从则令行人顺故乂视明则知见必彻故能哲听聪则多闻善断故能谋至于思能通微则圣矣周子曰睿通微也能通微则无不通矣】三八政一曰食二曰货三曰祀四曰司空五曰司徒六曰司寇七曰宾八曰师【食者民之所本以生货者民之所资以用故食居上货次之食货所以养生祭祀所以送死所谓养生丧死无憾王道之始也司空掌土所以定其居司徒掌教所以正其德司寇掌禁所以治其邪宾所以交际待诸侯怀逺人师所以除残贼也刑者圣人之不得已故司寇居三官之后兵者圣人之大不得已故师居八政之末】四五纪一曰岁二曰月三曰日四曰星辰五曰厯数【岁四时也月晦朔也日躔度也星有经有纬随天者经星五纬者纬星辰日月所会十二次也厯数者推步占候之法所以纪嵗月日星辰也八政者周礼之纲五纪者羲和之职】曰王省惟岁卿士惟月师尹惟日岁月日时无易百谷用成乂用明俊民用章家用平康日月岁时既易百谷用不成乂用昬不明俊民用微家用不宁庶民惟星星有好风星有好雨日月之行则有冬有夏月之从星则以风雨【东坡苏氏石林叶氏无垢张氏容斋洪氏皆曰此五纪之传今从之盖岁月日星辰之度具于厯数箕子于此特以其切于君臣政事者言之以明调赞之本曰者箕子之辞也省察视也王言省卿士师尹不言者冒上文也一岁该十二月王当视岁功之运以总揽羣纲一月该三十日卿士当视一月之运以各率其属至于官师庶尹又当视一日之运而朝夕靡懈修举众务盖天之岁月日时无易则百谷用成治象清明贤俊俱出民俗平康易其序则反是君臣责任之修废其效如之成功统归于上故无易者先言嵗月废坠多起于微故既易者先言日月盖自一日之差则累累皆差也星指经星庶民之象则如星之众而星之所尚有不同有好风者箕星是也有好雨者毕星是也汉志言轸星亦好星占言东井好风日月之行冬夏各有常度月之从星入箕则多风离毕则多宿轸则宿井则风雨矣日行黄道而月有九行每月周天则又以日为纪日有常度其从星者惟月耳按占书凡太隂所行各有变异此但举风雨者为例尔蔡氏曰日有中道月有九行中道者黄道也北至东井去极近南至牵牛去极逺东至角西至娄去极中是也九行者黑道二出黄道北赤道二出黄道南白道二出黄道西青道二出黄道东并黄道为九行也日极南至于牵牛则为冬至极北至于东井则为夏至南北中东至角西至娄则为春秋分月立春春分从青道立秋秋分从白道立冬冬至从黑道立夏夏至从赤道所谓日月之行则有冬有夏也月行东北入于箕则多风月行西南入于毕则多雨所谓月之从星则以风雨也民不言省者庶民之休咎系乎上人之得失故但以月之从星以见所以从民之欲者何如尔夫民生之众寒者欲衣饥者欲食鳏寡孤独者之欲得其所此王政之所先而卿士师尹近民者之责也然星虽有好风好之异而日月之行则有冬有夏之常以月之常行而从星之异好以卿士师尹之常职而从民之异欲则其从民者非所以徇民矣言日月而不言嵗者有冬有夏所以成嵗功也言月而不言日者从星惟月为可见耳】五皇极皇建其有极【朱子谓皇者君也极者至极之义标准之名也如所谓北极皇极民极之谓也建立也其有极指人之所有之标准也谓人君下布五行上协五纪端五事于上而躬行言动皆可以为民之标准修八政于下而法度政事皆有以为民之标准此所谓建其有极也】无偏无陂遵王之义无有作好遵王之道无有作恶遵王之路无偏无党王道荡荡无党无偏王道平平无反无侧王道正直会其有极归其有极【傅氏子骏以为此章乃古书韵语与箕子前后书文不同子王子是之即以继皇建其有极之下以为皇极经文上文所谓敛时五福者乃五福传文下文曰皇极敷言者乃箕子此章传文今从之偏不中陂不平作恶作好私意之増加也党不公反倍常侧欹倾也荡荡广大也平平易直也正直公平正直也偏陂好恶己私之生于心也偏党己私之见于事也反侧己私之变于久也王义王道王路即皇极之所以为教者互文以讽咏耳荡荡平平正直即皇极之所以为体者亦互文以形容耳此言人君会建其有极于上使人皆有所标准以为遵行之的故人皆不敢徇己之私而从上之化亦不必私意妄为而皆可安行于道化之中遵义遵道遵路所谓会其有极防如朝防之防荡荡平平正直所谓归其有极归如要归之归此章咏叹淫泆虽指民之叶极而言然皇极四方八面公平正大之体于此可见矣信哉其为古今相传之语为皇极之经也朱子曰自无偏无陂以下乃是反覆赞叹正说皇极体段】曰皇极之敷言是彝是训于帝其训凡厥庶民极之敷言是训是行以近天子之光曰天子作民父母以为天下王【曰者箕子传辞也皇极之敷言蔡氏谓即上文敷衍之言也言人主于皇极之敷言以是为常行以是为训教则人主之训即天之训也斯民以此敷言于是训而是行之则亦可以近天子道德之光华矣谓其贤德可以进用于君然其心悟其行同亦如亲而炙之也曰天子作民父母以为天下王盖于是民始知天子之所以恩育乎我君长乎我者其德大矣】六三德一曰正直二曰刚克三曰柔克平康正直彊弗友刚克燮友柔克沈濳刚克高明柔克【正公平而不偏尚也直如直道而行之直无所矫拂克治之也友顺也世俗平康则正直而已不必偏有所尚彊弗友气习之刚彊也则以刚治之燮友气习之柔弱也则以柔治之此制之也深沈濳退气禀之柔也则以刚治之使之有立高尚明爽气禀之刚也则以柔治之使之不过此化之也正直之用一而刚柔之用四圣人抚世酬物因时制宜大用如此】七稽疑择建立卜筮人乃命卜筮曰曰霁曰防曰驿曰克曰贞曰悔【灼曰卜揲蓍曰筮蓍无心吉凶自以类应然而善推占之则存乎人故必择其人立为卜人筮人乃可命之卜筮而后兆蓍卦可推也雨水兆霁火兆防木兆盖冒土而出也驿古文作圛金兆谓圆围络绎也克土兆盖勾连相加也或云防土兆驿木克金五者皆兆古自有其占法而今不传尔贞悔则筮卦也卦之不变者以内卦为贞外卦为悔传所谓蛊之贞风也其悔山也卦之变动者以本卦为贞之卦为悔传所谓贞屯悔豫是也盖贞之义正也悔之义改也又説文悔当作晦】凡七卜五占用二衍忒立时人作卜筮三人占则从二人之言【卜五雨霁蒙驿克也占用二贞悔也衍推也忒差也兆有定体卦有定辞自其有变动之差而天下之至变生焉故善卜筮者推衍其差忒而已必立如是善衍忒之人以作卜筮之人凡三人推占则从二人之言盖众则公也】汝则有大疑谋及乃心谋及卿士谋及庶人谋及卜筮【尽人谋而后卜筮以决之】汝则从从筮从卿士从庶民从是之谓大同身其康彊子孙其逢吉汝则从从筮从卿士逆庶民逆吉【皆从则筮在卿士庶民之先重神也筮无心之物故其吉凶与天地神明同体】卿士从从筮从汝则逆庶民逆吉庶民从从筮从汝则逆卿士逆吉【三从二逆者皆吉然或汝或卿士或庶民各以其一在筮之上其要亦以人谋为主】汝则从从筮逆卿士逆庶民逆作内吉作外凶【内外犹记言内事外事内谓祭祀之事外如征伐之事是也二从三违吉凶如此】筮共违于人用静吉用作凶【人谋能料其事之可否耳若气数推移之变有出于意料之表者此则非人谋所能逆知惟筮知之耳故筮共违虽人谋皆从而未可为也然箕子以先筮又言从筮逆而无曰筮从逆者尤古人所重故礼记大事卜小事筮传谓筮短长亦一意也盖兆一成所应久逺筮则应在一时而时日推迁又须更筮故曰筮短长然则僭信皆应若易之垂训则惟忠信之事应否则有戒不为小人谋也故自夫子以来专以易垂训而书终废云】八庶征曰曰旸曰燠曰寒曰风【雨于五行水也旸火也燠木寒金四气皆因风气而成亦犹四行皆由土而载故风属土】曰时五者来备各以其叙庶草蕃庑一极备凶一极无凶【曰传文也时是也是五者来备无缺也各以其叙无舛也庶草犹言百种蕃庑丰茂也一极备气过多也一极无气过少也如多则涝雨少则旱是极备与无皆凶也余征皆然】曰休征曰肃时若曰乂时旸若曰哲时燠若曰谋时寒若曰圣时风若【休征谓嘉德之证验也肃乂哲谋圣五事之德也箕子以五事庶征相感应以见九畴之对义举一隅言之余畴皆然时若即所谓五者来备各以其叙也貌恭而肃则敬德润身人心凝聚故致时雨之顺言从而乂则号令顺理人心开明故致时旸之顺视明而哲则阳明内主故时燠顺之听聪而谋则闭藏黙运好谋能断故时寒顺之至于思睿作圣则妙万物而无迹时风顺之此箕子各以其德之气象所似以明类应】曰咎征曰狂恒若曰僭恒旸若曰豫恒燠若曰急恒寒若曰蒙恒风若【咎征者恶德之证验也狂纵僭差也豫大传作荼注谓缓也急严急也蒙昧也大传作雺注谓冒也急恒寒若犹所谓秦亡无燠年盖严廹则常寒应之也所谓恒若者即所谓一极备之凶也此言恒若以见极备之凶而不明极无之凶何也盖一极备则一极无可知如常雨则无旸常燠则无寒也凡此通上文大约以类配至汉儒则门分户析指某事致某应其説始拘又増入常隂一条于五事无所配殊不知常隂已在常寒常常风之内矣非箕子之言未备也】九五福一曰寿二曰富三曰康宁四曰攸好德五曰考终命【人寿而后能享诸福故寿为首富有廪禄康宁无疾患攸好德者乐其道也考终命者顺受其正也古者上下有辨人非廪禄无自富者故五福不言贵言富则贵可知矣攸好德者自修之事而以此为福何也大抵人生而恶弱昬愚者多矣今其气禀清明知德义之美而乐之岂非天下之至福也哉使此心昬然所好非德虽富寿安逸只以荒亡戕贼而巳且饱暖逸居而无教则近于禽兽又何足为福哉故好德居寿富康之后】敛时五福用敷锡厥庶民惟时厥庶民于汝极锡汝保极【子王子曰此五福之传文也五福之下曰敛时五福犹庶征之下曰时五者来备也或疑此章言汝极惟皇作极之语故旧以为皇极之传今以受之五福之下则章内何以有皇极之説也愚按八畴皆与皇极相关非独五福一畴也箕子于此举一隅而发之耳且言为君者体天治民当以天之所以福民者福之使之仁寿安富知所向方然后可以望其协极使其救死不赡奚暇治礼义所谓汝弗能使有好于而家则时人斯其辜者也此犹大学平天下之传言兴起感发之化而又以絜矩为言是也又况章内曰攸好德曰既富方谷曰锡福则为五福之传无疑其间文义朱子皇极辨详之】凡厥庶民无有淫朋人无有比德惟皇作极凡厥庶民有猷有为有守汝则念之不协于极不罹于咎皇则受之而康而色曰予攸好德汝则锡之福时人斯其惟皇之极【此节言人之知所好德而不溺于非德必人君立之标准然民之能好德者与未有德而不为恶者与革面欲为好德者皆当念之受之锡之以福也】无虐茕独而畏高明【此节谓民有不幸而茕独衰弱者有幸而荣富者人主又当扶之抑之】人之有能有为使羞其行而其昌【此章言人之才德当荣富者进而福之亦国之福也】凡厥正人既富方谷汝弗能使有好于而家时人斯其辜【谷善也此节言人之趋正亦必先有以养之故锡福于民者当以富为先不然人无所养下流则易为善或难矣】于其无好德汝虽锡之福其作汝用咎【此节又言非好德之人而锡之福终为国家之害而巳按五福虽以好德居四而传则以好德为重盖五福本系于天命而人之所可勉者惟好德而巳锡福虽系于人主而人主所可锡者亦惟富而巳】六极一曰凶短折二曰疾三曰忧四曰贫五曰恶六曰弱【凶折者横死短折者夭死疾者身不康忧者心不宁贫者家不足恶者刚恶弱者柔恶蔡氏曰五福六极在君则由于极之建不建在人民则由于训之行不行感应之理微矣】惟辟作福惟辟作威惟辟玉食臣无有作福作威玉食臣之有作福作威玉食其害于而家凶于而国人用侧颇僻民用忒【此五福六极之总传也五福六极人君体之以威福其民作福作威所谓向用五福威用六极也玉食者下之所以奉上此又人主万乗之福也臣而之则大夫必害于而家诸侯必凶于而国有位者用侧颇僻而不安其分小民者亦忒而逾越其常则转而趋于六极矣甚言威福之不可下移而人臣之不可上以发明一义】○朱子皇极辨曰洛书九数而五居中洪范九畴而皇极居五故自孔氏传训皇极为大中而诸儒皆祖其说余独尝以经之文义语脉求之而有以知其必不然也盖皇者君之称也极者至极之义标准之名常在物之中央而四外望之以取正焉者也故以极为在中之准的则可而便训极为中则不可若北辰之为天极脊栋之为屋极其义皆然而礼所谓民极诗所谓四方之极者于皇极之义为尤近顾今之説者既误于此而并失于彼是以其説展转迷缪而终不能以自明也即如旧説姑亦无问其它但即经文而读皇为大读极为中则夫所谓惟大作中大则受之为何等语乎今以余説推之则人君以眇然之身履至尊之位四方辐辏面内而环观之自东而望者不过此而西也自南而望者不过此而北也此天下之至中也既居天下之至中则必有天下之絶德而后可以立至极之标准故必顺五行敬五事以修其身厚八政协五纪以齐其政然后至极之标准卓然有以立乎天下之至中使夫面内而环观者莫不于是而取则焉语其仁则极天下之仁而天下之为仁者莫能加也语其孝则极天下之孝而天下之为孝者莫能尚也是则所谓皇极者也由是而权之以三德审之以卜筮騐其休咎于天考其祸福于人如挈裘领岂有一毛之不顺哉此洛书之数所以虽始于一终于九而必以五居其中洪范之畴所以虽本于五行究于福极而必以皇极为之主也原于天之所以锡禹虽其茫昧幽有不可得而知者然箕子之所以言之而告武王者则已备矣顾其辞之宏深奥雅若有未易言者然尝试虚心平气而再三反复焉则亦坦然明白而无一字之可疑但先儒未尝深求其意而不察乎人君所以修身立道之本是以误训皇极为大中又见其词多为含洪寛大之言因复误认中为含胡茍且不分善恶之意殊不知极虽居中而非有取乎中之义且中之为义又以其无过不及至精至当而无有毫厘之差亦非如其所指之云也乃以误认之中为误训之极不谨乎至严至密之体而务为至寛至广之量其弊将使人君不知修身以立政而堕于汉元帝之优游唐代宗之姑息卒至于是非顚倒贤否贸乱而祸败随之尚何敛福锡民之可望哉呜呼孔氏则诚误矣然迹其本心亦曰姑以随文解义为口耳占毕之计而已不知其祸之至此也而自汉以来迄今千有余年学士大夫不为不众更歴世变不为不多幸而遗经尚存本文可考其出于人心者又不可得而昧也乃无一人觉其非是而一言以正之者使其患害流于万世是则岂独孔氏之罪哉予于是窃有感焉作皇极辨○书序曰武王胜殷杀受以箕子归作洪范○书洪范大传曰武王胜殷继公子禄父释箕子囚箕子不忍周之释走之朝鲜【郑氏曰诛我君而释已嫌茍免也】武王闻之因以朝鲜封之○世家曰武王既克殷访问箕子乃封箕子于朝鲜而不臣也班固曰莬乐浪本箕子所封昔殷道衰箕子去之朝鲜教其民以礼义田蚕织作为民设禁八条相杀以当时偿杀相伤以谷偿相盗者男没入为其家奴女为婢欲自赎者人五十万虽免为民俗犹羞之嫁娶无所雠是以其民终不相盗无门户之闭妇人贞信不淫辟其田民饮食以笾豆都邑颇放效吏往往以杯器食郡初取吏于辽东吏见民无闭藏及贾人往者夜则为盗俗稍益薄今于犯禁寖多至六十余条可贵哉仁贤之化也○后汉书曰昔箕子遭衰殷之运避地朝鲜始其国俗未有闻也及施八条之约使人知禁遂乃邑无淫盗门不夜扃回顽薄之俗就寛略之法行数百千年故东夷通以柔谨为风异乎三方率皆土著憙饮酒歌舞或冠弁衣锦器用爼豆所谓中国失礼求之四夷者也其后通接商贾从而浇异若箕子之省简文条而用信义其得圣贤作法之原矣○苏氏曰箕子之不臣周也而曷为为武王陈洪范也天以是道畀之禹传至于我不可使自我而絶以武王而不传则天下无可传者矣故为箕子者传道则可仕则不可
　　是年伯夷叔齐去周死于首阳
　　古史曰武王伐纣伯夷叔齐乃相与扣马陈君臣以谏左右欲兵之太公曰此义人也扶而去之【苏氏曰史记周本纪武王即位九年上祭于毕为文王木主载之车中东观兵孟津十一年遂伐诛纣伯夷传记伯夷谏武王之言曰父死未葬爰及干戈可谓孝乎进退皆不可据故一取尚书为信】武王已平殷乱天下宗周而伯夷叔齐耻之隐于首阳义不食周粟采薇而食之卒以饿死【愚按夷齐之事吕氏春秋史记所载多有不同今据古史为正又史记载采薇之歌曰登彼西山兮采其薇矣以暴易暴兮不知其非矣神农虞夏忽焉没兮我安适归矣于嗟徂兮命之衰矣辞怨而气弱絶与孔孟所言夷齐气象不同外纪取之古史亦不取焉○古史考曰夷齐采薇野有妇人曰子义不食周粟此亦周之草木也于是饿死】
　　十有四年西旅献獒
　　书曰惟克商遂通道于九夷八蛮西旅厎贡厥獒太保乃作旅獒用训于王【克商之后威德逺畅蛮夷来贡也东方曰夷南方曰蛮职方云四夷八蛮尔雅言九夷六蛮此言夷蛮者四夷之通称言八九者谓其非一而已西旅西夷之国獒犬也尔雅犬髙四尺曰獒説文曰使犬也犬知人心可使者召公以獒非当贡上易啓人主异好下非所以示诸侯常礼故作书以告然召公在武王时未为太保或者史臣之追称与五峯胡氏以此篇系成王之纪】曰呜呼明王慎德四夷咸宾无有逺迩毕献方物惟服食器用王乃昭德之致于异姓之邦无替厥服分宝玉于伯叔之国时庸展亲人不易物惟德其物【谨德乃一书之要防方物方土所生之物也服食器用无异物之贡也德之致即谨德所感贡方物者也如分陈以肃慎氏之矢宝玉如分鲁以夏后氏之璜然鲁有封父之繁弱晋有密须之鼓巩阙之甲故分伯叔非无方物也而以宝玉为重所以示亲亲分异姓未必无宝玉也而以方物为重所以示服逺互文见义各举所重而言耳人不易物惟德其物言诸侯不敢忽易其所赐皆以德视物也夫器物之微上以德致亦以德示而下以德视之若獒之为物上下皆非可以为德矣】德盛不狎侮狎侮君子罔以尽人心狎侮小人罔以尽其力不役耳目百度惟贞玩人丧德玩物丧志志以道宁言以道接【此述谨德之事以戒王也狎玩亵也侮靳忽也君子小人以位言也德至于盛必无狎玩之失然于此或有不戒则玩狎士大夫是不以礼使臣也故君子必逺引而无输忠之意狎侮小人是不以义使民也故小民必难保而替服役之心此玩人丧德之病也不役于耳目之好则百为之间皆合于礼度而无不正矣此玩物丧志之反也夫人主之志不当以玩物而丧其志当以道而宁其志心茍玩物则役于耳目之欲而易以失吾心之所守故谓丧志也志以道宁则明乎义理之正而足以辨天下之是非故又云言以道接所谓知言也此章极言不玩物之本而又要其效如此】不作无益害有益功乃成不贵异物贱用物民乃足犬马非其土性不畜珍禽竒兽不育于国不宝逺物则逺人格所宝惟贤则迩人安【无益凡游玩之类异物非其土性不可长养所以珍禽竒兽不必育于中国葢言此非惟啓人之玩妨人之实又且违物之性也不宝逺物则于己不贪于人不扰故逺人来格贡獒虽其自至然意向之微非所以观示逺人矣上文因玩物而推明玩人之失所以防其源也此章因宝物之戒而又归重于宝贤之意所以易其好也太保格心之言可谓周密矣】呜呼夙夜罔或不勤不矜细行终累大德为山九仞功亏一篑【矜矜持也八尺曰仭篑盛土之器也召公终谨德之意言益深切细行一篑虽指受獒而言然凡谨德者自当凛然于此矣】允迪兹生民保厥居惟乃世王【迪行也言此以终上文功成民足之意蔡氏曰人主一身实万化之原茍于理有毫髪之不尽即遗生民无穷之害而非创业垂统可继之道矣以武王之圣召公所以警戒之者如此后之人君可不深思而加念之哉】
　　王有疾
　　金縢篇曰既克商二年王有疾弗豫【克商之明年也】二公曰我其为王穆卜周公曰未可以戚我先王【穆敬也蔡氏谓古者卜大事公卿百执事皆在诚一和同以听故名穆卜下文亦有勿穆卜之文戚忧烦之意周公言此郤二公之卜】公乃自以为功为三坛同墠为坛于南方北面周公立焉植璧秉珪乃告太王王季文王史乃册祝曰惟尔元孙某遘厉虐疾若尔三王是有丕子之责于天以旦代某之身予仁若考能多材多艺能事鬼神乃元孙不若旦多材多艺不能事鬼神乃命于帝庭敷佑四方用能定尔子孙于下地四方之民罔不只畏呜呼无坠天之降宝命我先王亦永有依归今我即命于元尔之许我我其以璧与珪归俟尔命尔不许我我乃屛璧与珪【自以为功独以为己事也故不于宗庙郊社而为坛筑土曰坛除土曰墠三坛太王王季文王之位也又为坛于三坛之南而北向则周公所立之位璧以礼神植于神位珪则公所秉者史卜史也某武王之名也责朱子谓如责其侍子之责如尔三王为天责其元子来侍则请以旦代某之身盖我能承顺祖考之意能多材多艺趋奔役使以事鬼神故也乃元孙则不能趋奔役使而其大德可以敷佑天下故帝命以君天下用能定尔子孙黎民于下地而四方畏之今日毋使遽尔以坠上天昔日所降之重命我先王亦永有依归矣屏璧与珪谓不复得事神也盖武王丧则周家必坠虽欲事神不可得曰尔曰我曰许不许廹切之意言不暇文也】乃卜【句】三一习吉啓籥见书乃并是吉公曰体王其罔害予小子新命于三王惟永终是图兹攸俟能念予一人【古者卜筮必立三人以参考吉凶三者三人所卜之也习重也三人所告兆皆以为吉也啓籥者啓金縢之匮也周家卜筮之书皆藏于金縢之匮卜史掌之以金缄縢重其器也周公啓籥以观卜兆之书亦又云吉体谓兆象也礼所谓君占体是也以兆体言之王其无害而予小子则新受命于三王惟永终是图谓代死也今日所俟惟三王念我王一人而已】公归乃纳册于金縢之匮中王翼日乃瘳【公归谓占毕而返归其室也于是史乃纳册于金縢之匮周礼占人凡卜筮既毕则系币以比其命嵗终则计其占之中否郑康成谓卜筮史必书其命之事及兆于册系其礼神之币而合藏焉是则金縢之匮周家藏卜筮之常器而终事纳册亦周家占人之常职世俗谓周公始为此匮又纳册其中以为异日自騐之地可谓陋矣】
　　十有九年十有二月王崩【逸周书曰乃歳十二月王崩镐】子诵践位周公冢宰正百工
　　管子曰昔者太王贤王季贤文王贤武王贤武王伐殷克之七年而崩周公旦辅成王而治天下○竹书纪年曰武王年五十四
　　【履祥按文王世子篇称文王谓武王曰我百尔九十吾与尔三焉文王九十七乃终武王九十三而终前辈多疑焉夫年之长短命也虽圣人岂能以与其子哉且如其言则文王十五而生武王前此已生伯邑考矣武王八十一而生成王后此又生唐叔虞焉人情事理所必不然也按文王世子乃合古书数篇为一篇其篇目尚在毎章之首与其终曰文王世子曰教世子曰周公践阼曰庶子官曰天子视学曰世子之记而此章于上下文无所系此必俗传之附防耳今依竹书纪年之年以明戴记之讹杂云】
　　御批资治通鉴纲目前编卷六
&lt;史部,史评类,御批资治通鉴纲目前编&gt;
　　钦定四库全书
　　御批资治通鉴纲目前编卷七
　　丙戌周成王元年周公相践阼而治
　　记文王世子篇周公践阼章曰成王幼不能涖阼周公相践阼而治抗世子法于伯禽欲令成王之知父子君臣长幼之道也成王有过则挞伯禽所以示成王世子之道也凡学世子及学士必时春夏学干戈秋冬学羽籥皆于东序小学正学干大胥赞之籥师学戈籥师丞赞之胥鼓南春诵夏大师诏之瞽宗秋学礼执礼者诏之冬读书典书者诏之礼在瞽宗书在上庠凡祭与养老乞言合语之礼皆小乐正诏之于东序大乐正学舞干戚语説命乞言皆大乐正授数大司成论説在东序凡侍坐于大司成者逺近间三席可以问终则负墙列事未尽不问凡学春官释奠于先师秋冬亦如之凡始立学者必释奠于先圣先师及行事必以币始立学者既兴器用币然后释菜不舞不授器乃退傧于东序
　　一献无介语可也教世子凡三王教世子必以礼乐乐所以修内也礼所以修外也礼乐交错于中发形于外是故其成也怿防敬而温文立太傅少傅以养之欲其知父子君臣之道也太傅审父子君臣之道以示之少傅奉世子以观太傅之徳行而审喻之太傅在前少傅在后入则有保出则有师是以教喻而徳成也师也者教之以事而喻诸徳者也保也者慎其身以辅翼之而归诸道者也记曰虞夏商周有师保有疑丞设四辅及三公不必备惟其人语使能也君子曰徳徳成而教尊教尊而官正官正而国治君之谓也仲尼曰昔者周公摄政践阼而治抗世子法于伯禽所以善成王也闻之曰为人臣者杀其身有益于君则为之况于其身以善其君乎周公优为之是故知为人子然后可以为人父知为人臣然后可以为人君知事人然后能使人成王幼不能涖阼以为世子则无为也是故抗世子法于伯禽使之与成王居欲令成王之知父子君臣长幼之义也君之于世子也亲则父也尊则君也有父之亲有君之尊然后兼天下而有之是故养世子不可不慎也行一物而三善皆得者唯世子而已其齿于学之谓也故世子齿于学国人观之曰将君我而与我齿让何也曰有父在则礼然然而众知父子之道矣其二曰将君我而与我齿让何也曰有君在则礼然然而众着于君臣之义矣其三曰将君我而与我齿让何也曰长长也然而众知长幼之节矣故父在斯为子君在斯谓之臣居子与臣之节所以尊君亲亲也故学之为父子焉学之为君臣焉学之为长幼焉父子君臣长幼之道得而国治语曰乐正司业父师司成一有元良万国以贞世子之谓也右周公践阼○明堂之位曰笃仁而好学多闻而道慎天子疑则问应而不穷者谓之道道者导天子以道者也常立于前是周公也诚立而敢断辅善而相义者谓之辅辅者辅天子之意者也常立于左是太公也洁亷而切直匡过而谏邪者谓之拂拂者拂天子之过者也常立于右是召公也博闻强记防给而善对者谓之承承者承天子之遗忘者也常立于后是史佚也故成王中立听政而四圣维之是以虑无失计而举无过事【贾傅新书】○傅职篇曰天子不谕于先圣人之徳不知君国畜民之道不见礼义之正不察应事之理不博古之典传不于威仪之数诗书礼乐无经天子学业之不法凡此其属太师之任也古者齐太公职之天子不姻于亲戚不惠于黎庻无礼于大臣不中于刑狱无经于百官不哀于丧不敬于祭不直于戎事不信于诸侯不诚于赏罚不厚于徳不彊于行赐予侈于左右近臣恡授于疏逺卑贱不能惩忿窒欲大行大礼大义大道不从太师之教凡此其属太傅之任也古者鲁周公职之天子处位不端受业不敬教诲讽诵诗书礼乐之不经不法不古言语不序音声不中律将学趋让进退即席不以礼登降揖让无容视瞻俯仰周旋无节妄咳唾数顾趋行得色不比顺隐琴肆瑟凡此其属太保之任也古者燕召公职之天子燕业及其学左右之习诡其师答逺方诸侯遇贵大人不知大雅之辞答左右近臣不知已诺之适嫺问小诵之不博不习凡此其属少师之任也古者史佚职之天子居处出入不以礼衣服冠帯不以制御器在侧不以度杂防从美不以章徳小行小礼小义小道凡此其属少傅之任也天子居处燕私安所乐易而湛夜漏屏人而数饮酒而醉食肉而饱饱而强食饥而暑而暍寒而懦寝而莫宥坐而莫恃行而莫先莫后帝自为开户自取玩好自执器皿亟顾还面皿器御之不举不臧折毁丧伤凡此其属少保之任也干戚戈羽之舞管籥琴瑟之防号呼謌謡声音不中律燕乐雅颂逆乐之序凡此其属诏工之任也不知日月之时节不知先王之讳与国之大忌不知风雨雷电之情凡此其属太史之任也吴氏曰书所谓位冢宰正百工与诗所谓摄政皆在成王谅阴之时非以幼冲而摄而其摄也不过位冢宰之位而已亦非如荀卿所谓摄天子位之事也三年之丧二十五月而毕方其毕时周公固未甞摄亦非有七年而后还政之事也百官总已以听冡宰未知其所从始如殷之髙宗已然不特周公行之此皆论周公者所当先知也
　　【履祥按传称世子之记则古者教世子其文字礼节必自有一书世所诵习而行之者也成王幼冲既为天子又复当丧凡教世子礼乐之事皆所不可失故抗世子法于伯禽使习视之然古者大功犹诵况幼冲之年不可以废学意读书诵习亦必使成王亲之故周公作为文王大明绵以下诸雅述先王之徳七月诸诗极道衣食勤劳之事而召公亦有公刘卷阿诸诗之作皆所以便诵习于后免丧因被之管弦云】
　　周公诰君奭
　　君奭篇曰周公若曰君奭弗吊天降丧于殷殷既坠厥命我有周既受我不敢知曰厥基永孚于休若天棐忱我亦不敢知曰其终出于不祥呜呼君已曰时我我亦不敢寜于上帝命弗永逺念天威越我民罔尤违惟人在我后嗣子孙大弗克防上下遏佚前人光在家不知【若曰者述周公之意云尔也君尊之奭召公名古人质相与语亦名之弗吊犹云不幸也棐匪通弗永逺念以下至在家不知数语通为一句谓不幸天降丧于殷亦殷自坠其命我有周既受之矣我不知周之基业其永孚于天休邪若天不可信我亦不知其终出于不祥邪后来吉凶俱不可必君奭已甞曰时其责在我而已葢谓不可必者在天而可必者在我也君之意如此故我不敢以天命之至为安而不长念坠命之威于天人不尤不违之际与人及后嗣弗克敬天敬民絶失前人之光烈而云我已退老于家不复与知也】天命不易天难谌乃其坠命弗克经厯嗣前人防明徳在今予小子旦非克有正迪惟前人光施于我冲子【此承上文以解不敢知天之意与时我之説天命固不易受己受天命亦固难信然其所以坠天命者则以不能经久继续前人防明之徳尔故我小子旦虽不能有所正然所开导者惟以前人徳之光大施于冲子而已以用功言之则曰防明徳以成功言之则曰前人光】又曰天不可信我道惟寜王徳延天不庸释于文王受命【若曰又曰皆史官记其谆之意天不可信即上文之意寜王武王也言天命虽不可深恃然在我之道惟以武王之徳接续而延长之则天自不容释文王所受之命矣】公曰君奭我闻在昔成汤既受命时则有若伊尹格于皇天在太甲时则有若保衡在太戊时则有若伊陟臣扈格于上帝巫咸又王家在祖乙时则有若巫贤在武丁时则有若甘盘【保衡即伊尹伊陟其子也臣扈与汤时逸书臣扈同名岂书序之误与当以经言为正巫贤者旧云巫咸之子皇天以全体而言上帝以主宰而言凡书所指非有轻重此章对言之则贤圣感格大小之分因可见尔周公一时厯数诸贤特以发明创业嗣守之初皆必有世徳受托之臣以释召公之疑而留之至于武丁之相不言傅説而独言甘盘者葢甘盘初年之师保傅说乃后进之贤相此章当成王初年勉留召公之辞故厯举世徳托孤之相是以及甘盘而不及傅説尔説者不考其辞所以不得其所言之意也】率惟兹有陈保乂有殷故殷礼陟配天多厯年所【率凡也陈如我取其陈之陈旧也陟升配天者天子祭其祖以配天之礼也所犹今方言许也此承上文言凡此皆有旧臣辅世托孤保治有殷之业故殷之宗祀如此之久也】天惟纯佑命则商实百姓王人罔不秉徳明恤小臣屏侯甸矧咸奔走惟兹惟徳称用又厥辟故一人有事于四方若卜筮罔不是孚【百姓世家大族也王人王朝之人对下文屏侯甸而言也惟兹即上文惟兹指六臣也有事谓征伐防同号令之事此章承上文言商家有此旧臣为之辅相以永其天命故天纯一佑命于上而商家内有百姓王人无非执徳之人皆能明察其属各得其职外有藩屏侯甸亦皆奔走效命于下惟兹旧臣惟徳是举是以若此所以能致其君于治故一人凡有号令征伐防同之事于四方若龟蓍卜筮而人心无不感字也】公曰君奭天夀平格保乂有殷有殷嗣天灭威今汝永念则有固命厥乱明我新造邦【此承上章之殷监以勉召公平公正也格感通也天之所夀多厯年所者以殷有公正感通之道能保乂有殷也其后殷受嗣位天下降灭亡之威命之不可恃如此今汝君奭能为永久之计则天亦有坚定之命其在于保治昭明我新造之周邦乎永念即平格之意乱明即保乂之意】公曰君奭在昔上帝割申劝寜王之徳其集大命于厥躬惟文王尚克修和我有夏亦惟有若虢叔有若闳夭有若散宜生有若太颠有若南宫括又曰无能往来兹迪教文王蔑徳降于国人亦惟纯佑秉徳迪知天威乃惟时昭文王迪见冒闻于上帝惟时受有殷命哉武王惟兹四人尚迪有禄后暨武王诞将天威咸刘厥敌惟兹四人昭武王惟冒丕单称徳【此承上章啇六臣之事因举文王五臣厯相武王以勉召公也割申劝传记引此或作厥乱劝或作周申劝周字似害必害字也害何也如时日害丧之害寜王武王也虢叔王季子文王弟其后封于东虢闳夭散宜生太颠南宫括所谓文王四友也周公谓前日上帝曷为而申劝武王之徳集大命于其身葢谓文王能修和诸夏亦惟有虢叔等五人者助之向无五人为之往来宣导教则文王岂能自使治化下达国人亦惟五人纯一佑助秉持其徳实知天理之可畏乃惟昭明文王以迪导其徳见冒于民升闻于天惟时文王已受有殷命至武王时虢叔死矣四人者尚在禄位后暨武王共伐商受又昭武王之徳以冐于天下而天下尽颂武王之徳是则武王之兴亦赖文王之徳与世徳之臣也按太公厯相文王武王世徳之臣莫重焉此言四臣而不言太公葢其时太公尚在圣贤之意録死勉生相期于无穷其不生诵太公之功意葢如此】今在予小子旦若游大川予往暨汝奭其济小子同未在位诞无我责收罔朂不及耉造徳不降我则鸣鸟不闻矧曰其有能格【诞无我责谓召公専委其责于周公而欲去也然史传之意多言召公不説周公之摄政辞意亦或如此收义未详或有缺文大意是收敛不为之意耉老成也造往也鸣鸟鳯也国语所谓周之兴鳯凰鸣于岐山葢鸣鳯在郊王者之瑞世之盛也此承上文武王之兴尚赖文王世辅之臣况在今日成王幼冲在我与汝皆武王之臣受命托孤属此艰难之运若游大川予当勇往及汝同济成王幼冲虽已即位与未即位同尔君奭不可大为我之责若收身而退不勉其所不及老成之臣又皆引去则徳不降于国人今日鸣鳯在郊之盛将不复闻矣况能格于皇天若昔日之盛乎】公曰呜呼君肆其监于兹我受命无疆惟休亦大维艰告君乃猷裕我不以后人迷【兹指上文所言商六臣文武之事我周受命固有无疆之休然保守之亦大艰难故我之告君乃谋为垂裕之计不使后人迷乱以坠天命尔】公曰前人敷乃心乃悉命汝作汝民极曰汝明朂偶王在亶乘兹大命惟文王徳丕承无疆之恤【作汝民极谓大臣之职为民标凖故当时凡言为大臣者皆曰以为民极偶配也乘载也周召同受武王顾托之命故周公举武王之言以勉召公谓前人布其腹心尽以命汝使为大臣以定其民其言曰汝明徳勉力以配辅嗣王尽其诚心载此天命思文王之徳以丕承其无疆之忧昔武王之言如此而可以辞其责乎】公曰君告汝朕允保奭其汝克敬以予监于殷丧大否肆念我天威予不允惟若兹诰【允信也保召公官名我之所信者保奭耳以汝克敬与予监于殷之所以防亡大否者与念我周之天命亦复有可畏者而君奭意乃不然我之所信者君奭我之所不信者至若此费辞説也允不允对言】予惟曰襄我二人汝有合哉言曰在时二人天休滋至惟时二人弗戡其汝克敬徳明我俊民在让后人于丕时【襄成也戡堪通胜也予惟曰辅成王业者我与君奭二人耳汝亦固同此意言曰在是二人矣而谓天休滋益至惟是二人惧弗能戡葢人臣总政以盈满为惧也然此则在于益敬其徳明举贤俊以拟其后它日推逊后人于丕大之时可也今日则未可逊其责也】呜呼笃棐时二人我式克至于今日休我咸成文王功于不怠丕冒海隅出日罔不率俾【笃如克笃前烈之笃海隅出日指东方也周都西土去东为逺故以海隅出日言之谓笃厚前人之业者非我二人乎我国家固能至于如今日之休矣我与君奭当共成文王之功不自止息大冒于海隅出日之地无不率服咸顺使令可也然则周公之意固以东方为忧也】公曰君予不惠若兹多诰予惟用闵于天越民【惠顺也予不顺君奭之意故若兹多诰葢予忧天命之不终及斯民之无依耳此圣贤真切之语也】公曰呜呼君惟乃知明徳亦罔不能厥初惟其终祗若兹往敬用治【民徳犹言民情谓君亦知民之情矣人情无不能其初惟终之为难所谓小民难保者也祗若兹往敬用治勉其就职之语】○史记曰其在成王时召公为三公自陜以西召公主之自陜以东周公主之成王既幼周公摄政当国召公疑之作君奭于是召公乃説○大纪论曰周公不见知于成王所以敢居外者恃召公为保尔不然周公其可离成王左右乎故君奭之作在元年而不在乱定之后也
　　【履祥按君奭之书子王子谓当在成王初年今考书中言意率已可见其事辞之明证有七书之称武王为寜王者惟大诰君奭为然大诰既初年之书或其时议諡未定或尚存初諡或兼称二諡其后始定一諡为武王耳故其后诸书止称武王而君奭独称寜王是君奭与大诰均为初年之书其证一也髙宗之相莫着于傅説而此书独举甘盘葢初政之相也成汤之伊尹佐汤取天下而太甲初年政出伊尹若伊陟臣扈巫咸巫贤甘盘诸贤皆以世徳旧臣总听嗣王之初政遂保有啇厯年之盛葢周公引以为周召之比故言不及于傅説其证二也至曰冲子曰小子同未在位曰乱明我新造邦曰在逊后人于丕时曰亦罔不能厥初此皆初年之证故今从胡氏系于元年之下】
　　夏六月武王于毕
　　逸周书曰乃嵗十二月崩镐肂于岐周【注乃谓乃后之嵗也】周公立相天子周公召公内弭父兄外抚诸侯元年夏六月武王于毕【臣瓒曰汲郡古文曰毕西于丰三十里】
　　王冠
　　家语曰武王崩成王年十有三而嗣立周公居冢宰摄政以治天下明年夏六月既冠成王而朝于祖以见诸侯周公命祝雍作颂曰祝王达而未幼【未当作勿程子曰未者非必之辞】祝雍辞曰使王近于民逺于佞于时【爱也不夺民时也】惠于财亲贤而任能其颂曰令月吉日王始加元服去王幼志服衮职钦若昊天六合是式率尔祖考永永无极孟懿子曰天子未冠即位长亦冠也孔子曰古者王世子虽幼其即位则尊为人君人君治成人之事者何冠之有
　　命周公子伯禽代就封于鲁【史记世家曰周公摄政当国管叔及其羣弟流言于国曰周公将不利于王周公卒相成王而使其子伯禽代就封于鲁○皇甫谧曰伯禽以成王元年封○履祥按始是武王崩成王幼周公相践阼抗世子法于伯禽以教成王至是王冠且长使伯禽代就封于鲁而留周公卒相成王三叔遂为流言凡史迁所记恐未尽当时先后之实】
　　鲁颂曰王曰叔父建尔元子俾侯于鲁大啓尔宇为周室辅乃命鲁公俾侯于东锡之山川土田附庸【土者谓城邑场圃牧地采地之类田者诸侯一同之田孟子所谓周公封于鲁为方百里者也山川附庸与凡土地周礼所谓封疆方五百里礼记所谓鲁境七百里者是也】○春秋公羊氏传曰封鲁公以为周公也周公拜乎前鲁公拜乎后曰生以养周公死以为周公主然则周公之鲁乎曰不之鲁也封鲁公以为周公主然则周公曷为不之鲁欲天下之一乎周也○书大传曰伯禽封于鲁周公曰呜呼吾与汝族伦吾文王之为子也武王之为弟也今王之为叔父也吾于天下岂卑贱也岂乏士也所执质而见者十二委质而相见者三十其未执质之士百我欲尽质得情者千人而吾仅得三人焉以正吾身以定天下是以敬其见者则隐者出矣谨诸乃以鲁而骄人可哉尸禄之士犹可骄也正身之士去贵而为贱去富而为贫面目黒而不失其所是以文不灭而章不败也慎诸女乃以鲁国而骄岂可哉
　　管叔及蔡叔霍叔流言周公居东
　　金縢后叙曰武王既丧管叔及其羣弟乃流言于国曰公将不利于孺子【管叔名鲜武王弟周公兄羣弟蔡叔度霍叔处也流言流布其言也孺子成王也金縢但言管叔及羣弟流言而大诰多方皆言武庚图复则流言非武庚之事或是以此诱间三叔则有之其后三叔欲叛始挟武庚以为援而武庚始得逞其图复之谋尔】周公乃告二公曰我之弗辟我无以告我先王【辟读为避郑氏诗传言周公以管叔流言避居东都是也我之弗辟言我不避则于义有所不尽无以告先王于地下也履祥按古文尚书辟字作古文凡君辟刑辟之辟皆作辟唯此作此必孔壁书本是避字也辟谐声以辵从井皆避之义】○越絶书曰周公以盛徳武王封周公使傅相成王成王少周公臣事之当是之时赏赐不加于无功刑罚不加于无罪天下家给人足禾麦茂美使人以时説之以礼上顺天地泽及夷狄于是管叔蔡叔不知周公而谗之成王周公乃辞位出巡狩于边○郑康成曰周公遭流言之难避之而居东都【注凡三出】○朱子曰弗辟之説宜从郑氏向董叔重辨此一时答之谓从注説后而思之不然是时三叔方流言于国周公处兄弟骨肉之间岂应以语言之故遽兴师以诛之圣人气象大不如此且成王方疑周公周公固不应不请而自诛之若请之于王王亦未必见从则当时事势亦未必然虽曰圣人之心公平正大区区嫌疑自不必避但舜避尧之子于南河之南禹避舜之子于阳城自合如此若居尧之宫逼尧之子即为簒矣或又谓成王疑周公故周公居东不幸成王终不悟不知周公何以处之愚谓周公亦惟尽其忠诚而已矣【按朱子集有金縢説其时与事皆与此不同此乃朱子晚年与蔡沈之书当为朱子定论】
　　【履祥按周公之避所以必告二公而后行者以成王尚幼朝廷之事不可以无所属也所以周公居外而朝廷不乱成王虽疑而外不敢诮者以有二公在焉尔微二公则周家之祸必有出于意料之外者周公亦不应避小嫌而防大计矣甚矣朝廷不可以无人而大臣不可以独运也】
　　二年周公居东
　　金縢后叙曰周公居东二年则罪人斯得【蔡氏曰居东居东之国也郑氏谓避居东都未知何据孔氏以居东为东征非也方流言之起成王未知罪人为谁二年之后王始知流言之罪在管蔡也斯得者迟之之辞也○愚按此当接上文为一章】○朱子曰管蔡流言成王疑之未知罪人之为谁也及周公居东二年成王悟乃知罪在管蔡也若曰所谓罪人者今得之矣或问居东二年非东征乎曰成王方疑周公岂得即东征乎二年犹待罪也此章须以广大无我之心观之若有一毫私吝自惜避嫌疑之心即与圣人所为天地悬隔矣胡氏家録有言成王疑周公故周公居东茍成王而终不悟也则如之何曰成王不悟则王室必危天下必乱周公能尽其忠诚而已圣人与天合一奚容心哉○伐柯之诗曰伐柯如何匪斧不克取妻如何匪媒不得【集传曰周公居东之时东人言此以比平日欲见周公之难柯斧柄也】伐柯伐柯其则不逺我觏之子笾豆有践【集传曰东人言此以比今日得见周公之易深喜之之词也践行列之貎旧説谓讽成王当使人迎周公之意亦通】○狼跋之诗曰狼跋其胡载防其尾公孙【音逊】硕肤赤舄几几【跋躐也胡领下悬肉也载则也防给也公周公也硕肤大美也赤舄冕服之舄也几几安重貎公孙硕肤言周公避位而出也狼跋其胡则疐其尾矣人情遭变则进退不能惟周公处之不失其从容雅重之度】狼防其尾载跋其胡公孙硕肤徳音不瑕【徳音令闻也瑕疵也】○程子曰周公之处已也防防然存防畏之心其存诚也荡荡然无顾虑之意所以不失其圣而徳音不瑕也○范氏曰神龙或潜或飞能大能小其变化不测然得而畜之若犬羊然有欲故也唯其可以畜之是以亦得醢而食之凡有欲之类莫不可制焉唯圣人无欲故天地万物不能易也富贵贫贱死生如寒暑昼夜相代乎前吾岂有二其心乎哉亦顺受之而已矣周公逺则四国流言近则王不知而赤舄几几徳音不瑕其以此夫○朱子曰周公虽遭疑谤然所以处之不失其常故诗人美之言狼跋其胡则防其尾矣公遭流言之变而其安肆自得乃如此葢其道隆徳盛而安土乐天有不足言者所以遭大变而不失其常也夫公之被毁以管蔡之流言也而诗人以为此非四国之所为乃公自逊其大美而不居耳葢不使谗邪之口得以加乎公之忠圣此可见其爱公之深敬公之至而其立言亦有法矣○书大传曰武王杀纣而继公子禄父使管叔蔡叔霍叔监禄父武王死成王幼周公盛养成王【注盛长也】使召公奭为傅周公身听天下之政管叔蔡叔疑周公流言于国曰公将不利于王奄君薄姑谓禄父曰武王既死矣今王尚幼周公见疑矣此百世一时也请举事然后禄父及三监叛矣○朱子曰武庚当时意必日夕説诱三叔以为周公弟也而居中専政管叔兄也而在外监殷故管叔遂生不肖之心以至如此三年周公为诗以贻王【周公居东二年罪人斯得于后公乃为诗以贻王则此诗作于二年之后也】
　　金縢后叙曰于后公乃为诗以贻王名之曰鸱鸮王亦未敢诮公○鸱鸮之诗曰鸱鸮鸱鸮既取我子无毁我室恩斯勤斯鬻子之闵斯【集传曰鸱鸮恶鸟攫鸟子而食者也室鸟巢也周公托为鸟之爱巢者呼鸱鸮而谓之曰尔既取我之子矣无更毁我之室也以我情爱之心笃厚之意鬻养此子诚可怜闵今尔取之其毒甚矣况又毁我室乎以比武庚既败管蔡不可更毁我王室也】迨天之未阴雨彻彼桑土绸缪牖户今女下民或敢侮予【集传曰为鸟言我及天未阴雨之时往取桑根以纒绵巢之隙穴使之坚固以备阴雨之患则此下土之民谁敢有侮予者亦以比已深爱王室而预防其患难也】予手拮据予所捋荼予所蓄租予口卒瘏曰予未有室家【集传曰拮据手口共作之貎捋取也荼萑苕可借巢蓄积租聚瘏病也亦为鸟言作巢之始所以拮据以捋茶蓄租至于劳苦而病者以巢之未成以比前日所以勤劳如此者以王室之新造未集也】予羽谯谯予尾翛翛予室翘翘风雨所漂揺予维音哓哓【集传曰亦为鸟言羽杀尾敝以成其室而未定风又从而漂揺之则我之哀鸣安得而不哉】
　　【履祥按七月之诗幽之旧诗也周公陈之以备工诵使成王知先公之旧衣食之原序谓遭变时所陈也夫成王方有疑于周公周公方避位居东而顾为是谆谆几于强防者嗟乎此周公忠爱之诚也夫岂以居东而遂忘其君也哉然亦惟居东故可以忠告尔向使居中秉国则成王益深不利之疑虽吐赤心其孰能信之圣人所处其脱然无累之心与其拳拳不已之心并行不悖于此俱可见矣于后公乃为诗以贻王名之曰鸱鸮则鸱鸮其最后作也成王之疑亦将释矣鸱鸮之诗其辞危其情急盖有以忧武庚之必反王室之必揺也夫昔也武庚以周公利权间三叔而今也奄君又以周公见疑嗾武庚则踯躅之变势所必至故周公汲汲为成王言之为鸟言以自喻或以喻先王也曰鸱鸮鸱鸮既取我子谓其已诱管蔡也毋毁我室谓其弗更揺毁王室也恩斯勤斯鬻子之闵斯伤管蔡也二章言先王创业之备固也今此下民孰敢侮予防管蔡之内叛武庚之外连则固无所害三章言先王之勤劳也四章言王室之孤危外患之必至其辞不得不急也既而成王悟周公归而管蔡武庚辛于叛盖其参谋造祸非一日矣管蔡之惑滋甚至是而复畏罪则挟武庚以叛武庚之谋既深至是而后乘机则挟管蔡以叛也或曰向使成王未悟周公未归而管蔡武庚之反已炽则如之何曰周公亦身任其责力请诛之而已不诛则王室必危天下必乱周公亦尽其忠诚而已它岂暇顾哉】
　　秋大雷风王迎周公于东出郊反风
　　金縢后叙曰秋大熟未获天大雷电以风禾尽偃大木斯抜邦人大恐王与大夫尽弁以启金縢之书乃得周公所自以为功代武王之説【古者兵凶之事则弁服遇灾将卜故遂与大夫尽弁金縢之匮周室藏龟卜占书之器啓之将卜因得卜史畴昔所纳周公之所书周公命龟之事始知周公自任代武王死之説焉】二公及王乃问诸史与百执事对曰信噫公命我勿敢言【周公所祷二公葢知其祷武王之疾而未必知其代死之説也而卜史又受公之命勿言圣人尽已之心固不欲了然户晓非成王卜风雷以啓匮此事卒不闻于世矣以此知圣人之事其不闻于天下后世者此类葢多也】王执书以泣曰其勿穆卜昔公勤劳王家惟予冲人弗及知今天动威以彰周公之徳惟朕小子其新逆我国家礼亦宜之【王感周公之忠诚执此金滕之书以泣谓今风雷之变不必更卜葢天以是变儆予以彰周公之徳尔于是迎周公以归○蔡氏曰按郑氏诗传成王既得金縢之书亲迎周公郑氏学出于伏生此篇乃伏生所传则新逆当作亲迎今本误也】王出郊天乃雨反风禾则尽起【出郊者成王自往迎周公即上文亲迎也乂按九罭诗意成王葢使人以衮衣归周公则此俟于郊而以使者先之耳】二公命邦人凡大木所偃尽起而筑之嵗则大熟【大木所偃谓偃仆坛壝次舍及民居之类】○越絶书曰周公出巡狩于边一年天暴风雨日夜不休树木尽偃成王大恐大发金縢之匮察周公之册知周公乃有盛徳王乃夜迎周公流涕而行周公反国天应之福五谷皆生树木皆起天下皆实此周公之盛徳也【书称周公居东二年而越絶书称周公巡边一年葢书兼首尾故称二年而越絶以朞年论故但一年然以时考之一字或误】○九罭之诗曰九罭之鱼鳟鲂我觏之子衮衣绣裳【集传曰九罭九囊之纲也鳟鲂皆鱼之美者我东人自我也之子指周公也衮衣裳九章五绘于衣四绣于裳衣上有龙以龙首卷然故谓之衮周公居东之时东人喜得见之而言九罭之网则有鳟鲂之鱼我觏之子则见衮衣绣裳之服】鸿飞遵渚公归无所于女信处【集传曰女东人自相女也再宿曰信东人闻成王将迎周公又自相谓而言鸿飞则遵渚矣公归岂无所乎今特于女信处而已】鸿飞遵陆公归不复于女信宿【集传曰不复言将留相王室而不复来东也】是以有衮衣兮无以我公归兮无使我心悲兮【集传曰承上二章而言又愿其且留于此无遽迎公以归归则将不复来而使我心悲也】○东山之诗曰我徂东山慆慆不归我来自东零雨其蒙我东曰归我心西悲制彼裳衣勿士行枚蜎蜎者蠋烝在桑野敦彼独宿亦在车下【集传曰东山所征之地慆慆言久也士事也行陈也枚如箸衔之有繣结项中以止语蠋桑虫似蚕烝发语声敦独处不移之貎成王既得鸱鸮之诗又感风雷之变悟而迎周公于是周公东征已三年矣既归因作此诗以劳归士葢为之述其意而言曰我之东征既久而归涂又有遇雨之劳因追言其在东而言归之时心已西向而悲于是制其平居之服而以为自今可以勿为行陈衔枚之事矣及其在涂则又覩物起兴而自叹曰彼蜎蜎者蠋则在彼桑野矣此敦然而独宿者则亦在此车下矣】我徂东山慆慆不归我来自东零雨其蒙果臝之实亦施于宇伊威在室蟏蛸在户町畽鹿熠燿宵行亦可畏也伊可怀也【集传曰果臝括楼也伊威防妇也蟏蛸小蜘蛛也町畽舍傍隙地也熠熠明不定貎宵行虫名章首四句言其往来之劳在外之久故每章重言见其感念之深遂言已东征而室庐荒废至于如此亦可畏矣然岂可畏而不归哉亦可怀思而已此则述其归未至而思家之情也】我徂东山慆慆不归我来自东零雨其蒙观鸣于垤妇叹于室洒扫穹窒我征聿至有敦苦烝在栗薪自我不见于今三年【集传曰将阴雨则穴处者先知故蚁出垤而鹳就食之遂鸣于其上也行者之妻亦知其夫之劳苦而叹息于家于是洒扫穹窒以待其归而其夫之行忽已至矣因见苦繋于栗薪之上而曰自我之不见此亦已三年矣】我徂东山慆慆不归我来自东零雨其蒙仓庚于飞熠燿其羽之子于归皇驳其马亲结其缡九十其仪其新孔嘉其旧如之何【集传曰仓庚飞昏姻时也熠燿鲜明也缡妇人之袆母施衿结帨是也九其仪十其仪言其仪之多也赋时物以起兴而言东征之归士未有室家者及时而昏姻既甚美矣其旧有室家者相见而喜当何如邪】管叔及蔡叔霍叔与武庚叛奄淮夷徐戎皆叛
　　郑康成曰成王得金縢之书亲迎周公周公归摄政三监及淮夷叛周公乃东伐之○陈贾问曰周公使管叔监殷管叔以殷畔周公知其将畔而使之与孟子曰不知也然则圣人且有过与曰周公弟也管叔兄也周公之过不亦宜乎且古之君子过则改之今之君子过则顺之古之君子其过也如日月之食民皆见之及其更也民皆仰之今之君子岂徒顺之又从为之辞○或曰周公之处管叔不如舜之处象何也游氏曰象之恶已着而其志不过富贵而已故舜得以是而全之若管叔之恶则未着而其志其才皆非象比也周公讵忍逆探其兄之恶而弃之邪周公爱兄宜无不尽者管叔之事圣人之不幸也舜诚信而喜象周公诚信而任管叔此天理人伦之至其用心一也
　　作大诰东征
　　书大诰篇曰王若曰猷大诰尔多邦越尔御事弗吊大降割于我家不少延洪惟我幼冲人嗣无疆大厯服弗造哲迪民康矧曰其有能格知天命【周书发语多曰猷犹今方言曰説道也弗吊旧音的至也犹云不幸也朱子读如字恤也言不为天所恤二説辞意则同大厯服谓天之厯数地之九服也此章言武王崩成王以幼冲嗣位流言展转而事变如此未能上测天意如何以起下文求济卜筮之意】已予惟小子若涉渊水予惟往求朕攸济敷贲敷前人受命【敷广贲大也下敷字疑衍此章承上文谓未能格知天命然以事理言之如涉渊之势无可止之理必求所济故必广大前人受命之业可也】兹不防大功予不敢闭于天降威【句】用寜王遗我大寳龟绍天明【句】即命曰有大艰于西土西土人亦不静越兹蠢殷小腆诞敢纪其叙天降威知我国有疵民不康曰予复反鄙我周邦今蠢今翼日民献有十夫予翼以于敉寜武图功我有大事休朕卜并吉【闭有所避而不出之意寜王谓武王也周初制諡将而諡此云寜王或举初諡或尚存二諡也绍犹介绍也小腆犹云蕞尔国指武庚也谓今兹不敢忘武王之大功故天虽降威不敢避而不为于是用寜王所遗寳龟以介绍天之明命即命犹云即命于元龟也即命曰者命龟之辞也西土即谓周邦也西土人谓管蔡也其命龟之辞曰今日有艰于我西土周邦虽本为西土之人者亦且自不静为兹蠢动而殷之小腆敢经纪殷之衰叙属我不天主少国疑三叔流言自啓变乱彼知我之有此瑕庛民之不康若此乃曰予将复殷之祚鄙周之邦今兹蠢动之翼日民贤有十夫者来为予助以敉寜大难以武图功我将有大事于东为之必休此命龟之辞也既而卜之果吉此章决上文未能格知天命之意】　肆予告我友邦君越尹氏庻士御事曰予得吉卜予惟以尔庻邦于伐殷逋播臣【此以吉卜告邦君御事往伐武庚也逋播者逋亡播迁之臣谓武庚及其羣臣也】尔庻邦君越庻士御事罔不反曰艰大民不静亦惟在王宫邦君室越予小子考翼不可征王害不违卜【此举邦君御事不欲东征之言也谓事势艰难重大葢三监商奄淮夷俱叛事势相挺亦已炽甚民不静亦惟在王宫邦君室意谓且当闭闗自守也越予小子考翼不可征谓我小子诸父老敬事之人亦不允吾东征下文所谓旧人是也害曷也谓王何不违卜也】肆予冲人永思艰曰呜呼允蠢鳏寡哀哉予造天役遗大投艰于朕身越予冲人不卬自恤义尔邦君越尔多士尹氏御事绥予曰无毖于恤不可不成乃寜考图功【造为卬我绥安慰也谓我幼冲之人亦永思其势之艰大为之永叹谓尔不欲往其奈四国蠢动鳏寡之民可哀也哉凡予所为葢天使之天遗此重大投此艰难于朕躬予以幼冲之人不我能自恤所感义者尔邦君羣臣能安慰我曰无以艰毖为忧不可不成武王图功之事尔讵可反以艰大阻我哉凡言寜王寜人图功皆谓伐殷之事自此章以前皆叙述之语此章以下始为责勉邦君羣臣之语】已予惟小子不敢替上帝命天休于寜王兴我小邦周寜王惟卜用克绥受兹命今天其相民矧亦惟卜用呜呼天明畏弼我丕丕基【此以下决辞也卜之而吉是天命黜殷也其敢替乎且天命武王之时武王既惟卜是用今日天意其相民况卜之而吉亦惟卜是用乎因叹息而言今日事变之来虽天之明威可畏其实相我以大其业尔上章答艰大之语此章答违卜之语】王曰尔惟旧人尔丕克逺省尔知寜王若勤哉天閟毖我成功所予不敢不极卒寜王图事肆予大化诱我友邦君天棐忱辞其考我民予曷其不于前寜人图功攸终天亦惟用勤毖我民若有疾予曷敢不于前寜人攸受休毕【自此章以下重释艰大之语旧人蔡氏谓即上文所谓考翼者又邦君御事之中亦多有逮事武王克商者武王创造之初亦以艰难勤劳而成之则今日事势之闗塞艰重乃我成功之所是予于寜王之图功不敢不卒伐也我友邦君不知天意故我大化诱之夫天意难测非谆谆有可信之辞惟考之民心可见耳民心所欲予曷其不于寜王之图功而成其终乎天亦惟用此事变以烦重吾民使于四国之害有如疾病必欲去之予曷其不于寜王受命之休而毕其事乎葢知前日之艰难则不惮今日之重难知民心之所欲与民心之所恶则知天意之所在此所以决于东征也】王曰若昔朕其逝朕言艰日思若考作室既底法厥子乃弗肯堂矧肯构厥父菑厥子乃弗肯播矧肯获厥考翼其肯曰予有后弗弃基肆予曷敢不越卬敉寜王大命【此释艰大之语谓东征之役昔者朕即欲往然亦疑其艰大未可轻动于是日日思之武王拨乱反正如作室者父定其规画治田者父去其芜秽矣今日乃不卒其图功正如子不肯筑其堂基况能造成其室乎子不肯继其播种况能收刈其实乎其父老成敬重之人见其子若此其肯谓予有后人不坠基业乎只此东征一事不能述事则于武王之业何以成其室而收其实然则予何敢不于我之身而安定宁王所受之大命也】若兄考乃有友伐厥子民养其劝弗救【上文所喻责之吾身此节所喻责之邦君御事兄考喻武王友犹敌已者喻四国子喻百姓民养苏氏谓厮养喻邦君御事谓今日之事正如为父兄者有敌己之人伐其子而为之厮养臣仆者其可劝其攻伐而不救乎夫邦君御事不过惮难耳非有劝之之心也而云尔者盖不救则几于劝矣】王曰呜呼肆哉尔庶邦君越尔御事爽邦由哲亦惟十人迪知上帝命越天棐忱尔时罔敢易法矧今天降戾于周邦惟大艰人诞邻胥伐于厥室尔亦不知天命不易予永念曰天惟丧殷若穑夫予曷敢不终朕亩天亦惟休于前宁人【肆哉作其气也爽开明也十人蔡氏谓乱臣十人非民献十夫也周家开国之时皆由哲人盖其时乱臣十人能真知天命于难谌之中盖于人所不可必者而知其决可必也尔邦君御事于其时从上所制不敢易也况今天之降戾于周惟此三监武庚首作大难近相攻于我室其它固无事也而尔乃不知天命之不变易也予永念之天之丧殷如农夫之去草予曷敢不芟夷其本根终治田之事乎是天亦惟欲全美我宁王也此章重解艰大之疑】予曷其极卜敢弗于从率宁人有指疆土矧今卜并吉肆朕诞以尔东征天命不僭卜陈惟若兹【此章又释其违卜之意谓予何为终于卜用而不汝从盖率循前王指定之疆土责固当为况卜之而又吉乎故朕大以尔东征往则必克天命决不差僭卜之所陈盖已　如此矣陈谓卜所陈之兆辞也】○书费誓篇曰公曰嗟人无哗听命徂兹淮夷徐戎并兴【此大诰书序所谓淮夷叛者也伯禽筑费以守而征徐以离其势于费誓众故以费誓名篇徂往也谓将征淮夷而徐戎乃竝兴起也】善敹乃甲胄敿乃干无敢弗吊备乃弓矢锻乃戈矛砺乃锋刃无敢不善【甲胄干盾所以自卫弓矢所以御逺戈矛以接战锋刃以击刺吕氏曰戎狄之于中国毎观衅而动伯禽免于师傅而抚封于鲁淮夷徐戎固妄意其未更事所以竝起而乗其新造之隙也伯禽应之者乃甚整暇而有序先治戎备次之以除道路又次之以严部伍又次之以立期防先后之叙皆不可紊自敹甲胄至砺锋刃皆治戎备之事也而于一事之中又自有序焉甲所以卫身胄所以卫首干盾所以扞蔽皆自卫者也长兵则用弓矢短兵则用戈矛锋刃亦所以击刺皆攻人者也治戎备之际先自卫而后攻人所谓一事之中又自有叙】今惟淫舍牿牛马杜乃擭敜乃穽无敢伤牿牿之伤汝则有常刑【此车马放牧之防也吕氏曰戎备既修则师可以出矣此所以继之以除道路之事也淫大也牿闲牧也师既出牛马所舍之闲牧夫布于郊野郊野之民皆当修治其地窒塞其擭穽一或不谨则伤闲牧之牛马则有常刑举此一条以例之凡川梁薮泽险阻屛防有害于师屯者除治之功盖无所不施矣】马牛其风臣妾逋逃勿敢越逐祗复之我商赉汝乃越逐不复汝则有常刑无敢寇攘逾垣墙窃马牛诱臣妾汝则有常刑【风谓牝牡相从而奔逸也传所谓风马牛是也臣妾军中之奴婢也古者兵法戎车一乘甲士三人歩卒七十二人马四匹牛三头余子二十五人余子即臣妾是也吕氏曰师既出则部伍不可以不严自此皆严部伍之事也马牛其风臣妾逋逃冝镇之以静故戒其本部按堵不动无敢越逐若纵之越逐则奔者未及逐者先乱军律不可复整矣先严之以越逐之刑此出师镇定变乱之法也又戒其他部见牛马臣妾奔逸而至者无敢保藏敬而归之随其多寡商度行赏人诱于祗复之赏而惮于不复之刑则流散者将不招而自集此出师招集散亡之法也本部不敢离局它部不敢匿奸部伍条逹防引碁布何变乱之足忧哉至于师旅所经又申以防攘窃诱之法不惟欲田野不扰自古丧师者毎因剽掠失部伍为敌所乘故不得不戒也○按后世军法剽掠之罪斩而此则曰常刑葢古者皆顾籍之兵轻刑禁之即肃后世乌合之众非重刑禁之不齐】甲戌我惟征徐戎峙乃糗粮无敢不逮汝则有大刑鲁人三郊三遂峙乃桢榦甲戌我惟筑无敢不供汝则有无余刑非杀鲁人三郊三遂峙乃刍茭无敢不多汝则有大刑【先征徐戎所以伐淮夷之交同日筑费所以遏淮夷之冲皆所以制淮夷也○吕氏曰戎备既治道路既除部伍既严行师之道备而兵可用矣故于此而立期防焉甲戌用兵之期也徐戎淮夷竝兴今所征独徐戎葢量其敌之坚瑕缓而攻之也声势相倚徐戎败则淮夷将不攻而自溃矣军事以期防为本刍粮为命失期而服大刑宜也鲁人三郊三遂国外曰郊郊外曰遂郊之兵其正也在天子则六卿之军也遂之兵其副也在天子则六遂之军也两防竝至其势甚重故悉起正副之兵以应之攻以甲戌筑以甲戌攻筑同日者彼方御我之攻势不得扰我之筑也无余刑非杀者所以刑之者无余但非杀耳降死一等之刑也糗粮刍茭之不给加以死刑桢榦之不供加以降死一等之刑何也糗粮人食也刍茭马食也人马不可一日无食桢榦虽版筑之所须视二者则犹稍缓也然则古人之于杀非甚不得已肯轻用之哉○又曰禹之家学见于甘誓周公之家学见于费誓啓初嗣位而骤当有扈之变伯禽初就封而骤当徐夷之变一旦誓师左右攻伐之节戈矛戎马之利病曲折悉若老于行阵者孰谓其长于深宫而豢于膏梁之养耶是以知大禹周公之家学盖本末具举而无所遗也】○世家曰伯禽即位之后有管蔡等反也淮夷徐戎亦竝兴反于是伯禽率师伐之于肹遂平徐戎定鲁又曰康叔之年防周公在三公之位而伯禽据国于鲁盖爵命之时未至成人康叔后扞禄父之难伯禽殄淮夷之乱○本纪曰周公相成王使伯禽代就封于鲁管蔡武庚等果率淮夷而反周公乃奉成王命兴师东伐作大诰遂诛管叔杀武庚放蔡叔宁淮夷东土三年而后定
　　【履祥按武王周公伐殷诛纣而立武庚使管叔蔡叔霍叔监殷管叔以殷畔虽孟子亦认为周公之过而苏氏又盛称武王之疎以成败之迹言之过则诚过而疎则诚疎矣而圣人正其谊不谋其利明其道不计其功于此畧可见然以处事之理言之固亦未为疎也君臣之际天下之大戒昔者成汤伐桀则放之武王克殷而纣死矣武王为天下除残而已固不必加兵于其身也圣人恶恶止其身而已固不必诛絶其子孙也于是立武庚以存其祀以常情论之诛其父而立其子安知武庚之不复反乎虑其反而不立与立之而不能保其不反是不得以存之也于是分殷之故都使管叔蔡叔霍叔为之监以监之夫天子使其大夫爲三监监于方伯之国国三人亦殷礼也况所使为监者又吾之懿亲介弟也武庚何得为乱于其国假使管叔非至不肖何至挟武庚以叛哉圣人于此亦仁之至义之尽矣不幸武王则既防成王则尚防而天下之政则周公摄之是岂其得已也彼管叔者国家之谓何又因以为利彼固以爲周之天下或者周公可以取之已为之兄而不得与也此管叔不肖之心也而况武庚实嗾之于是唱为流言以撼周公既而成王悟周公归而遂挟武庚以叛彼武庚者矙周室之内难亦固以为商之天下或者已可以复取之三叔之愚可因使也此武庚至愚之心也而况三叔实借之于是姑为浮言以诱三叔既而三叔与之连遂挟三监淮奄以叛夫三叔武庚之叛同于叛而不同于情武庚之叛意在于复商三叔之叛意在于得周也至于奄之叛意不过于助商而淮夷之叛则外乗应商之声内撼周公之子其意又在于得鲁三叔非武庚不足以动众武庚非三叔不足以问周公淮夷非乗此声势又不能以得鲁此所以相提而起同归于乱周也抑当是时乱周之祸亦烈矣武庚挟殷畿之顽民而三监又各挟其国之众东至于奄南及于淮夷徐戎自秦汉之势言之所谓山东大抵皆反者也其他封国虽多然新造之邦不足以御之故邦君御事有艰大之説其艰难之势诚大也有民不静亦惟在王宫邦君室之説是欲闭关自守也大诰一书朱子谓其多不可晓以今观之当时邦君旧人固尝与于武王吊伐之事者非不知殷之当黜也特以事势之艰大故欲违卜自守尔是以大诰一篇不及其它惟释其艰大之疑与其违卜之説自肆予冲人以下释其艰大也予惟小子以下释其违卜也尔惟旧人以下释其艰大也予曷极卜以下释其违卜也若夫事理则固不在言矣抑大诰之书曰殷小腆曰殷逋播臣于三监则畧而不详何也盖不忍言也不忍言则亲亲也其卒诛之何也曰亲亲尊尊并行不悖周道然也故于家曰亲亲焉于国曰君臣焉象之欲杀舜止于乱家故舜得以全之管叔之欲杀周公至于乱国故成王得以诛之周公不得以全之也传曰管蔡为戮周公右王书序曰成王伐管叔蔡叔则管蔡之诛是成王之意使管蔡而可以无诛则天下后世之为王懿亲者皆可以乱天下而无死也可以乱天下而无死则天下之乱相寻于后世矣而可乎故黜殷天下之公义诛管蔡亦天下之公义也夫茍天下之公义圣人不得而私亦不得而避也吁是亦成王周公之不幸也】
　　杀武庚封微子啓于宋为殷后
　　书微子之命王若曰猷殷王元子惟稽古崇徳象贤统承先王修其礼物作宾于王家与国咸休永世无穷【防子帝乙之庶长故曰元子崇徳谓先圣王之有徳者尊崇之不泯其祀也象贤谓先圣王之子孙能象肖其贤者则命之奉承其祀也礼者典礼物者文物如辂车为善而色尚白之类修其礼物不使废壊以备一王之法使后世有所参考也賔以客礼遇之传所谓宋于周为客是也凡此盖古制而周室稽之以处微子皆圣人公天下之心也】呜呼乃祖成汤克齐圣广渊皇天眷佑诞受厥命抚民以寛除其邪虐功加于时徳垂后裔【齐一也与齐其思虑之不齐者同意齐则无不敬圣则无不通广大无不包渊深不可穷后裔指防子此章即篇首崇徳之意】尔惟践修厥猷旧有令闻恪慎克孝肃恭神人予嘉乃徳曰笃不忘上帝时歆下民祗协庸建尔于上公尹兹东夏【上述成汤下嘉微子中间更不言纣亡武庚灭之事盖微子所不忍闻故周家不忍言也尔指微子谓能践行修举成汤之道所叙微子恪谨之徳可想见微子之贤然非有拨乱之才不能捄商亡之势向使帝乙舍受而立微子则岂非守文之贤主也哉周之所嘉其惜之之意见于言表东夏谓宋于商畿为东然以周室视之皆东土耳此章即篇首象贤之意】钦哉往敷乃训慎乃服命率由典常以蕃王室乃烈祖律乃有民永绥厥位毗予一人世世享徳万邦作式俾我有周无斁呜呼往哉惟休无替朕命【此以下勉戒之服谓上公九旒九章之服命谓上公九命凡车旗献享之节也宋王者之后得用天子礼乐于先王之庙然宋公之命服则不可不谨也微子之贤不待戒然周室伤武庚之乱为后世虑亦所以全宋也故勉之戒之加详焉世世享徳万邦作式传所谓诸侯宋鲁于是乎观礼盖礼守先代爵为上公亦诸侯之倡也无斁不厌也】○书序曰成王既黜殷命杀武庚命微子啓代殷后○左氏曰宋先代之后也天子有事膰焉有丧拜焉○路史曰吊其民诛其君而乃立其子独不以其将不利而废之此周之至徳也至于周公谩使管蔡监商监之云者所以制止其沈湎淫奔之俗而纳之道尔土地人民犹我之有固非利其国而欲之如宇文之于萧氏也及武庚之作难三监淮奄竝起应之当此之时周之事亦汹矣周公于是濯征龛伐至久而后克之兹宜深监武庚之事而乃更立商王之元子夫以微子之贤吾君之子而商人父师之顾乃使之代商后而邦之宋宋为故亳商之旧都民之被其泽者固未忘也使微子少异其志则全商之地亦非周矣成王周公方且晏然命之不少为疑卒以按堵非圣人之盛徳能如是乎余以是知立国惟在于贤而不在于疑之多也秦汉而下不原仁义而徒汲汲以防虞天下岂不大可慙哉致辟管叔于商囚蔡叔于郭邻降霍叔于庶人
　　书曰乃致辟管叔于商囚蔡叔于郭邻以车七乗降霍叔于庶人三年不齿【蔡氏曰致辟者诛戮之也囚云者制其出入而犹从以七乘之车降霍叔于庻人三年不齿三年之后方齿録以复其国也】○逸周书曰王子禄父北奔管叔霍叔缢乃囚蔡叔于郭邻凡所征熊盈族十有七国俘殷献民迁于九里俾康叔宇于殷俾中旄父宇于东【云霍叔缢必传闻之误康叔宇于殷葢以殷都益封康叔而徙居之也】○书序曰成王既伐管叔蔡叔以殷余民封康叔【康叔受封在武王之世故汉书言康叔后扞禄父之难又云周公善康叔不从管蔡之乱至是伐管蔡以其民益封康叔书序盖误以此事加之康诰之上尔】
　　【履祥按书称羣叔流言传称管蔡啓商而管叔独诛死蔡叔犹有车七乘霍叔三年而复之纵管叔首恶然同罪异罚轻重死生亦殊不等矣逸周书称管叔缢而书亦但云致辟是必因其缢而致戮之盖书其罪而尸之也而蔡霍俱不死此所谓施生戮死者与懿亲之间本所不忍因其死而戮之以正王法因其生而施之以全私恩也】
　　四年周公作立政【大纪系四年今从之】
　　立政篇曰周公若曰拜手稽首告嗣天子王矣用咸戒于王曰王左右常伯常任凖人缀衣虎贲【此篇周公戒成王以任用贤人之道国史记之故称若日常伯牧民之长伯常任任事之大臣凖人掌法之卿士即下所谓三宅三事缀衣掌服器者虎贲氏掌禁卫者独举五人者子王子曰周公当时率之以进告者所谓用咸戒于王也】周公曰呜呼休兹知恤鲜哉古之人迪惟有夏乃有室大竞吁俊尊上帝迪知忱恂于九徳之行乃敢告教厥后曰拜手稽首后矣曰宅乃事宅乃牧宅乃凖兹惟后矣谋面用丕训徳则乃宅人【休兹犹虞书曰都欲言其事而美之又言知恤者鲜以重人君之听而勉戒之也俊即三俊可为三宅者迪知躬蹈而真知之也九徳本臯陶所陈知人之目而有夏君臣世守以为取人法也三宅亦夏诸大臣之总名商周亦世守之职名虽各不同而掌事掌民掌法其职事则犹故也故篇中厯述三代用人皆以三宅言之谋面图谋亲阅之也言美哉用人之道知恤者少古之人蹈此者亦惟有夏氏其所以国家强盛者葢能吁求三俊之贤以尊事上帝也而其吁俊必有大臣真知夫信行九徳之贤而后敢荐于后而此时之为后者又图谋而察之真为大顺于徳之贤而后宅之也】兹乃三宅无义民桀徳惟乃弗作往任是惟暴徳罔后【上文言有夏用人之盛此言夏桀用人之失谓至于此后乃三宅皆无义之民盖桀惟恶徳弗行往时先王任用之道是惟暴徳之用此桀所以防亡无后也】亦越成汤陟丕厘上帝之耿命乃用三有宅克即宅曰三有俊克即俊严惟丕式克用三宅三俊其在商邑用协于厥邑其在四方用丕式见徳【越粤通亦越者继上文而言也耿光也即犹云当也三宅以职言三俊以徳言谓其才可以储三宅之用者葢亦三宅之副也曰论也严宻也丕式法制之大也亦粤成汤所以升为天子能丕厘上帝之明命夫天之明命示此意而已而汤能丕以推其大规厘以理其条理其用三有宅者则能各当其职其论三有后者则能各当其才严惟丕式即丕厘之用言汤之治天下既事制曲防以定天下之大法矣而又能用三宅三俊以行之故近者用协而四方虽逺亦莫不于丕式之中而见圣人之徳意焉】呜呼其在受徳暋惟羞刑暴徳之人同于厥邦乃惟庶习逸徳之人同于厥政帝钦罚之乃伻我有夏式商受命奄甸万姓【呜呼叹而言之葢事接于见闻而言之易感也暋昬也羞刑进任刑威者也庻习备诸丑行者也言纣之三宅使羞刑暴徳之人宅牧宅凖使庻习逸徳之人立政宅事然刑暴之人足以行威虐于国故以同邦言庻习之人足以娱心目于内故以同政言其亲疎之意如此上帝所以敬致其罚使我周有此华夏而法商革夏受命之事以奄甸天下之民奄甸葢井牧其地什伍其民也】亦越文王武王克知三有宅心灼见三有俊心以敬事上帝立民长伯立政任人凖夫牧作三事虎贲缀衣趣马小尹左右携仆百司庶府大都小伯艺人表臣百司太史尹伯庶常吉士司徒司马司空亚旅夷微卢烝三亳阪尹【长伯谓凡在上临民者任人即常任趣马闲廐之官小尹内臣之尹左右携仆凡执器侍卫之仆百司若司裘内司服之类庻府若内府天府之属大都小伯即大小都伯畿内都邑之长也艺人凡卜祝巫医执技以事上者表臣百司表外也对里之称上文百司为在内百司此表臣百司则在外百司太史史官尹伯有司之长如大胥大师典司之类则司乐其长丱人角人羽人则虞衡其长凡此众庻常职皆吉徳之士司徒司马司空与其亚此皆诸侯之官其卿之命于天子者或天子使监于侯国者夷防卢烝此四夷之国烝众也此王官之监于四夷者三亳防为北亳谷熟为南亳偃师为西亳阪险也古者刑险之地不以封王官守之三亳商之旧都其地平险故周置监焉言文武克知三宅之心而任之不疑灼见三俊之心而知其可用故上以之事天下以之长民其立政也常任准人牧夫作三宅之事于上内而禁卫仆御百司庶府外而都鄙艺人百司太史尹伯皆得吉士以为之而其吉士又分布于诸侯夷狄之国与要地设险之官盖文武所知者三宅三俊而人以类聚各举所知各选其属布列内外莫不得其人也此章连举文武时事其官未必皆文武之官其人则皆文武所储之人吕氏曰凡所谓官吏莫不在内外百司之中至于特见其名者则皆有意焉虎贲缀衣趣马小尹左右携仆以扈卫亲近而见庶府以冗贱人所易怱而见艺人以恐其作淫巧以荡上心而见太史以奉讳恶书是非而见尹伯以小大体统而见君大都小伯则分诸郊畿不预有司之数者大都言都不言伯小伯言伯不言都葢互见之也自诸侯三卿以降惟列官名而无它语盖承上庶常吉士之文以内见外也】文王惟克宅厥心乃克立兹常事司牧人以克俊有徳文王防攸兼于庶言庶狱庶慎惟有司之牧夫是训用违庶狱庶慎文王防敢知于兹【上文总言文武知人官使之详此又独推文王而言之盖恐成王闻其目而不知其纲闻其效而不知其本言文王惟先能尽其它心之学故能立兹常事司牧之人皆俊才而有德者大抵君心患其识见之偏嗜好之蔽故不能知人而人才亦患其有才而无徳以将之惟文王能宅其心故能识用夫俊有徳之人常事司牧不言准人亦互见也此节论任人之本庶言号令也庶狱狱讼也庶慎决禁也谓之庶固非其大者若大号令大狱讼大法禁则非大臣所敢专亦非文王所敢诿至其众庶琐碎之事则惟有司惟牧夫是从是否文王不以身兼之或于庶言犹有所预葢号令虽小□化所关若庶狱庶慎文王则防敢预知于此矣此节言任人之体也】亦越武王率惟敉功不敢替厥义徳率惟谋从容徳以竝受此丕丕基【此申述武王之事凡用人之原与得人之多皆文王事武王率而行之耳蔡氏曰义徳者有拨乱反正之才容徳者有休休乐善之量皆成徳之人也武王率循文王之功则不敢替其所用义徳之人率循文王之谋则不敢违其所用容徳之人以武王能与文王竝而受此丕丕之基也】呜呼孺子王矣继自今我其立政立事凖人牧夫我其克灼知厥若丕乃俾乱相我受民和我庶狱庶慎时则勿有间之自一话一言我则末惟成徳之彦以乂我受民【此章以下勉成王也我指成王也灼知犹云克知灼见也乱治也一话一言即上章庶言也末终也尽也言孺子已终丧即改继此以往王其于立政必于宅事宅凖宅牧之任能明知其才徳如何丕乃使之为治左右我所受之民均调我庶狱庶慎之事勿以已意或小臣问之至于庶言亦尽惟成徳之贤尊之以乂我受民言知之明任之专也】呜呼予旦已受人之徽言咸告孺子王矣继自今文子文孙其勿误于庶狱庶慎惟正是乂之【前所言夏商文武之事皆至美之言我所传受于人者已咸告孺子王矣又言成王为今日守文之主乃文王之文孙武王之文子其勿误于庶狱庶慎之事惟正人是治之误者谓以已兼知之事烦力独易于致误也蔡氏曰正犹康诰所谓正人指当职者而言】自古商人亦越我周文王立政立事牧夫凖人则克宅之克由绎之兹乃俾乂国则罔有立政用憸人不训于徳是罔显在厥世继自今立政其勿以憸人其惟吉士用劢相我国家【此总上文言自古之人与商汤及我周文王之立政其于事牧凖三者则克宅之克宅者谓当其职而专其任也然亦惟能防绎审察其徳而后使之任其治耳自古为国罔有于立政而乃用憸利小人者葢憸利之人沾沾便防以才陵恶则国家政事日入于凿卒以昬斁继自今成王其勿用憸人其惟吉士则用之以勉助我国家】今文子文孙孺子王矣其勿误于庶狱惟有司之牧夫【此承上文申言之以致其丁寜之意于三庶独言庶狱于三宅又独言牧夫葢刑者民之司命尤所当重有司之牧夫固足以互见三宅然独表牧夫之名则是尤以亲民之任为重也夫三宅在朝廷则为三事在外则牧夫于民为近而事与法亦其所兼有焉如今朝廷之事分六部在外郡县虽专为牧民而六曹之事葢亦兼有也】其克诘尔戎兵以陟禹之迹方行天下至于海表罔有不服以觐文王之耿光以扬武王之大烈【诘谓儆申简阅纪律也陟犹陟方陟遐之陟犹所谓廵侯甸也禹迹中国之境禹之五服旧迹也方四方也表四表之地言徳威所及无不服觐见也使天下见之耿光明徳大烈功业也文光武烈各举其盛者称之也时方东征淮奄未平故篇终言此然此与上文通为一章告孺子王言刑及兵故吕氏曰兵者刑之大周公诘兵之训继勿误庶狱之后犴狱之间尚恐一刑之误况六师万众之命其敢不审而误举乎推勿误庶狱之心而奉克诘戎兵之戒必非得已不已而轻用其民命者也】呜呼继自今后王立政其惟克用常人【周公丁寜之意并后王而戒之使成王行之后王传之以为家法也常人常徳之人即上文之吉士也常人憸人二者相反凡憸利便防者憸人也凡持重守正者常人也憸人常以生事为功常人常以生物为意常人如四时有序万物生成而莫知为之者憸人如盛夏骤凉隆冬乍燠一时若快人意而民人疾疫生物夭札之患自是滋矣此用人者所当辨也】周公若曰太史司冦苏公式敬尔由狱以长我王国兹式有慎以列用中罸【此周公告君因言谨狱之事又于君前即苏公谨狱之事命太史并书之以为司狱者之法苏国名公名忿生为武王司冦能敬谨所用之狱此所以培植忠厚之脉以长我王国使后为司狱者能取法于此而有谨焉则能条列轻重用其中罸而无过差之患矣】
　　【履祥按立政之书前儒以其误次诸篇之后谓是周公告君之絶笔非也此亦初年之书也故其官名与今周礼未尽合葢时犹旧制也至称诘尔戎兵葢其时东征未尽奠也故胡氏大纪系立政于四年之下是为得之按古者诘兵葢有国之常政军伍藏于井甸陈法讲于搜狝廵边四征寓于廵狩防同但恐守文之主或自废弛焉尔故成王康王之初元老大臣俱有诘戒兵张六师之告是皆有国之所当讲而其所谓诘者儆军实阅器械严纪律而已以是陟禹迹征弗庭必非黩武劳民之师非若后世守文之世以兵为讳日就废弛一旦警急则荒乱无措一有好大喜功之心则又诛求征发于常调之外也又况当时淮甸未寜平时武备犹不当弛况在此时乎至谓陟禹之迹犹有深意古者圣人疆理中国华夷异宜各有界限故禹迹之旧中国世守之一有玷缺则中国之祸终有不可度者后世有以燕云之地弃之夷狄者华夷同壤曾不几时子孙亲受其祸而卒贻中国无穷之害如此而后知周公之言非为土地其意葢逺然其曰至于海表得毋啓广伐之渐耶曰此言其威徳声教之余效也海表犹云海隅出日要亦指淮奄而为言尔然则后世大臣固有以置燕云而成守文之治者亦有以复燕云而致不测之祸者又何也曰是皆非周公也非周公则为君子而不能为为小人而又妄为矣世有周公之臣则吾不忧中国之患矣】
　　王东伐淮夷遂践奄
　　书序曰成王东伐淮夷遂践奄作成王政
　　五年迁奄君于蒲姑
　　书序曰成王既践奄将迁其君于蒲姑周公告召公作将蒲姑【成王周公东征召公必居守故周公告召公谋之】○孟子曰伐奄三年讨其君
　　王来自奄大降四国民命迁之洛邑
　　多士篇曰昔朕来自奄予大降尔四国民命我乃明致天罸移尔遐逖比事臣我宗多逊【蔡氏曰降犹今法降等云者言昔我来自奄之时汝四国之民罪皆应死我大降尔命不忍诛戮乃止明致天罸移尔逺居于洛以亲比臣我宗周有多逊之美其罸葢亦甚轻其恩固已甚厚今乃犹有所怨望乎】
　　五月丁亥至于宗周诰四国多方
　　多方篇曰惟五月丁亥王来自奄至于宗周【成王东伐淮夷遂践奄而归故云来自奄宗周丰也西周之初凡言宗周者谓丰镐也东迁之后则洛亦谓之宗周所谓即宫于宗周是也葢庙朝所在即谓之宗周尔】周公曰王若曰猷告尔四国多方惟尔殷侯尹民我惟大降尔命尔罔不知洪惟图天之命弗永寅念于祀【书王若曰而冠以周公曰是周公代王言也成王防周公秉政自大诰以后凡诰命之辞皆周公代言尔而于多方独书周公曰古书无费辞发例而已四国者三监武庚国内臣民也多方者若淮奄徐戎新服之国与凡武庚之乱东北诸侯顾望两端或与于乱者告四国而因以及多方亦以厌天下之心尔殷侯武庚也尹民谓其仍有国君民也我惟大降尔命谓贷其死也惟尔武庚仍有民社葢我有周贷其死命乃罔然不知觊觎非望图天之命弗永逺敬念宗祀以自取覆絶之祸此言所以杀武庚之故一説谓是谕武庚故臣为殷侯尹民者】惟帝降格于夏有夏诞厥逸不肯慼言于民乃大淫昬不克终日劝于帝之廸乃尔攸闻厥图帝之命不克开于民之丽乃大降罸崇乱有夏因甲于内乱不克灵承于旅罔丕惟进之防洪舒于民亦惟有夏之民叨懫日钦劓割夏邑天惟时求民主乃大降显休命于成汤刑殄有夏【诞大廸蹈丽依也民之丽谓民所依以为生者如云小人之依是也崇积甲始灵善舒寛叨贪懫忿暴也此章述有夏天命所以亡而证之谓昔者帝尝降格于夏矣而夏桀大为肆逸且不肯加忧慼之言于民则其不忧爱于民可知矣不能一日之间勉为天理之是蹈则无日不诞逸可知矣此皆尔之所闻欲其因桀以知纣也又言桀亦岂不欲图天之命而不知得民为得天之本其图天之命而不能开生民衣食之原乃大降其祸罚以积乱于其民始则妺喜女谒之盛以乱其内而桀又不克善顺其众于外不进用恭徳之人以大寛其民而崇长叨贪懫暴之人以臧害其民天为斯民之无主而求能主之者于是大降明命于成汤以刑灭有夏焉】惟天不畀纯乃惟以尔多方之义民不克永于多享惟夏之防多士大不克明保享于民乃胥惟虐于民至于百为大不克开【此篇告多方兼告殷多士故言夏桀之罪而夏之多士亦不为无罪谓天不畀夏其祸所以如此大者固是夏桀有多方之义民而不能以之享有天命然亦惟有夏所敬用之多士大不克明其长保斯民之道而相与播虐于民至于百尔所为亦皆不克开于民之所依者然则夏桀之失民非惟桀之罪其臣亦有罪焉又因引以责殷多士也】乃惟成汤克以尔多方简代夏作民主慎厥丽乃劝厥民刑用劝以至于帝乙罔不明徳慎罚亦克用劝要囚殄戮多罪亦克用劝开释无辜亦克用劝今至于尔辟弗克以尔多方享天之命呜呼【此言商之所以享有天命者乃惟成汤克为尔多方所简以代夏而作民之主惟谨修其民之所丽以劝勉其民葢谓务农重本修府和事之类是也而厥民法之亦皆用劝其贻厥子孙至于帝乙罔不明徳谨罚明徳谓民化于善谨罚则民不为不善所谓克用劝也多罪者人心之所同恶戮当其罪则人劝无辜者人之所同愍赦当其眚则人劝一章之中劝之一字屡言之于以见商之先王之于民其鼓舞不倦如此今至于尔辟弗克以尔多方享天之命呜呼葢深叹纣之自取亡也夫以商先王如此纣继世以有此多方而不能以之享天之命忽然而亡此重可叹也故呜呼以终之其所感者深矣旧説以呜呼冠下章王若曰之上意浅而不词今不取】王若曰诰告尔多方非天庸释有夏非天庸释有殷乃惟尔辟以尔多方大淫图天之命屑有辞乃惟有夏图厥政不集于享天降时丧有邦间之乃惟尔商后王逸厥逸图厥政不蠲烝天惟降时丧【此承上章言非天用意舍有夏之命亦非天用意舍有商之命乃惟尔辟若纣若武庚不知其故但以尔多方大为淫泆而欲图天之命屑屑然以为辞初不知惟有夏之图治不集其所以享国之道而集其所以亡者故天降此丧亡使有邦者得以问其命惟尔商后王又安于纵逸而所以图治者不洁不进故天又降此丧亡然则非天用意舍之皆其自取丧亡尔】惟圣罔念作狂惟狂克念作圣天惟五年须暇之子孙诞作民主罔可念听【圣者通明之称狂者昬纵之谓克念罔念圣狂之几于此乎分此二句葢古语周公引之五祀者天道一大变谓天之降丧亦非遽絶啇也尔辟既有图天之辞人若能念亦孰不可变而之善故天亦迟之以须待其或变或其子孙可作民主而皆无可念听者念听葢应屑有辞之意五年者天道一变之节圣人与天为一或前此欲伐商而又迟之后又封植武庚不为不久而皆不可复望也蔡氏曰五年必有所指子王子曰此篇多有错简五祀谓武王克商之后封植武庚者又五年武王崩而武庚卒为不善天终絶之】天惟求尔多方大动以威开厥顾天惟尔多方罔堪顾之【承上文言商既罔可念听天于是求民主于多方动之以变异开其能顾諟天命者而尔多方又无有上堪眷顾者焉大动以威开厥顾天如周饥克殷而年丰葢商末此事甚多而多方无有能上当天意者】惟我周王灵承于旅克堪用徳惟典神天天惟式教我用休简畀殷命尹尔多方【承上章言商既不可念听多方又罔堪顾之惟我周王灵承于旅谓善顺众心是克开于民之丽也克堪用徳所谓徳輶如毛民鲜克举之惟周王克堪用之也是诚可为神天之祭主故天啓诱之以休嘉之道而简防畀付以代殷之命用尹正尔多方焉吕氏曰所谓式教我用休者如之何而教之也文武既得乎天天理日新左右逢原其思也若或起之其行也若或翼之是乃天之所以教而用以昌大休明者也非谆谆然而教之也】今我曷敢多诰我惟大降尔四国民命尔曷不忱裕之于尔多方尔曷不夹介乂我周王享天之命今尔尚宅尔宅畋尔田尔曷不惠王熈天之命【此以下独责四国士民也今我曷敢多诰我惟大降尔四国民命其间上下必有缺文此章以下大意是责其与于武庚之乱谓昔伐殷之役殷之士众不戮一人尔曷不信我周家而各安于多方乎尔曷不夹辅介助从乂我周王以享尔之天命乎世代变迁而田里如故尔曷不顺我周王益以广尔之天命乎】尔乃廸屡不静尔心未爱尔乃不大宅天命尔乃屑播天命尔乃自作不典图忱于正【此章责其从武庚于叛尔乃屡蹈不静自取亡灭是尔心未知所以自爱也尔乃大不安天命尔乃轻弃天命尔乃自作不典而欲人之信之以为正也凡尔所为既不自爱又唱为予复之説是又欲诖误他人也】我惟时其教告之我惟时其战要囚之至于再至于三乃有不用我降尔命我乃其大罚殛之非我有周秉徳不康寜乃惟尔自速辜【此一节即多士篇所谓昔朕来自奄予惟大降尔四国民命我乃明致天罚移尔遐逖者谓我惟时其敎告之矣葢东征之时必有文告之辞也我惟时其战要囚之矣谓东征之时尝战胜而俘囚之然不杀也至再至三乃又不用我所以降尔命者谓不感恩顺徳也我乃明致天罚移尔遐逖迁之于洛犹放殛之也非我有周所以执徳者不使尔民康寜乃惟尔自速其辜尔此即多士篇所谓予惟时其迁居西尔非我一人奉徳不康寜时惟天命是也】王曰呜呼猷告尔有方多士暨殷多士今尔奔走臣我监五祀越惟有胥伯小大多正尔罔不克臬自作不和尔惟和哉尔室不睦尔惟和哉尔邑克明尔惟克勤乃事尔尚不忌于凶徳亦则以穆穆在乃位克阅于乃邑谋介尔乃自时洛邑尚永力畋尔田天惟畀矜尔我有周惟其大介赉尔廸简在王庭尚尔事有服在大僚【此以下告迁洛之多士也上章即多士篇所谓明致天罚移尔遐逖此章即所谓比事臣我宗多逊是也有方多士者三国之遗臣殷多士者武庚之遗臣也奔走臣我监五祀者监即三监谓其从三监以叛于今五年也一説五祀属下句谓今五年所置胥伯小大多正也胥伯小大多正谓大胥小胥教职也党正县正治职也皆今日周家所置教之之官也此即召诰所谓比介于我有周御事也臬的也邑如四井为邑之邑谓所治之部也夫谓之多士则皆在官之人辑其分族将其丑类以迁于洛邑者意者比闾井邑丘甸之类皆殷士为之大胥小胥之教党正县正之长则置王官焉忌古文作詹即諅字为人言所欺也尔多士不可受欺于凶徳介助也周公既述所以致罚迁殷之意于是喻四国殷士所以臣我多逊之风谓今尔自奔走从我三监而乱以来今已五年三监既诛粤置胥伯小大多正以掌教治尔当以为表的自身而家而在官邑皆当以和顺为主至于官邑之事明整是为尔之克勤其职然尔不可为顽民凶悍所欺诳而从之亦但以和敬在职而简阅乃邑之善者谋以自助则善习日胜而恶习日消矣尔乃自时洛邑尚永力畋田安土乐天则天意将畀矜尔而我有周其大助赉乎尔矣啓防于王庭之上崇尔职事服采于大僚之间言将大用之所以勉之也○自此章以至篇终五峯胡氏谓与多士互有错简而子王子断自此章以下皆为多士之文如此则章首五祀之説乃是自七年营洛之时逆数黜殷之后再为置监故云臣我监五祀也但上文方述迁洛之由不应全无劳来慰勉之语或自此数节不无一二错简今存所疑以俟知者】王曰呜呼多士尔不克劝忱我命尔亦则惟不克享凡民惟曰不享尔乃惟逸惟颇大逺王命则惟尔多方探天之威我则致天之罚离逖尔土【此章多士多方首尾必有一误古文方作詹与士字相近尤易误也蔡氏谓多方字当作多士愚谓皆当作多方葢此章又喻不迁之国也篇首既诰四国多方上章止责四国多士故此章又重告多方不克享凡民惟曰不享与洛诰百辟享之云同文当是诰多方者谓尔多方不能相劝信我教命则是尔多方不能享上矣是尔乃为纵逸为颇僻大违逺王命则是尔多方自取天威我则将致天之罚各离逺尔土矣谓亦将迁之也若云殷多士则已离逖迁洛不应于此再言之】王曰我不惟多诰我惟祗告尔命【上文今我曷敢多诰我惟大降尔命谓不杀而杀之也此章谓敎之以生生之道也】又曰时惟尔初不克敬于和则无我怨【又警戒以终之谓今日为尔维新之时若又不能敬于和复为乖乱则我将别有诛戮乃尔自取无所归怨也子王子谓多士多方之终俱有王曰与又曰之文而多士王曰之下无语必脱简在此当共为多士篇之终】○苏氏曰大诰康诰酒诰梓材召诰洛诰多士多方八篇虽所诰不一然大畧以殷人不心服周而作也予读泰誓武成常怪周取殷之易及读此八篇又怪周安殷之难也多方所诰不止殷人乃及四方之士是纷纷焉不心服者非独殷人也予乃今知汤以下七王之徳深矣方纣之虐人如在膏火中归周如流不暇念先王之徳及天下粗定人自膏火中出即念殷先七王如父母虽以武王周公之圣相继抚之而莫能禁也夫以西汉道徳比之殷犹碔砆之与美玉然王莽公孙述隗嚣之流终不能使人忘汉光武成功若建瓴然使周无周公则亦殆矣此周公所以畏而不去也○子王子曰商自太甲以后数经衰乱已四兴王业武乙再都河北而国尤衰者四五十年至纣乃决其坏而蹙其亡者又三十年周家仁声仁闻日盛日隆商王之恶徳虐政日累日积当是时三分天下周有其二非周取之也皆弃商而归周也纣之都百姓服田力穑者亦未尝不悦服而安业其顽嚚喧豗而易揺者特游手之民平时酗酒暴横草窃奸宄逋逃匿隠未尝伏辜不习勤劳不乐安静呼噪风尘之警以逞其虎狼之心加以纣之宠任非人豪家巨室不事绳检者怨周之不用招诱无赖为之爪牙不过借复商之名以鼓唱羣凶残害百姓若以战国秦汉处之不过坑之而已周家积累有素不忍轻杀非力不足以制之必欲使之革心从化此其为变移之难者乃所以为忠厚之至苏氏谓人心不服周而难安者未之思也
　　【履祥按多方叙称王来自奄诰尔多方而多士书曰昔朕来自奄则多方在多士之前明也而自孔安国以来失之胡氏大纪独叙多方于前多士于后云然则古者事之前后必已具于编年之史而书则每篇自为首尾固未必诸篇相为次序也诸篇若此多矣然又安知书之前后安国伏生不无所差互与是皆未可知也多方多士之书皆化商之书也多士以告殷民而多方则不止于殷民也多方周官之书皆归周之书也多方以治外而周官以治内也流言之变倡于三叔而乱成于武庚武庚固易叛者淮奄徐戎何为而亦叛或者人心之如殷民者尚多也成王周公东征厯几年而后定践奄而归迁殷四国之民至于宗周诸侯毕防计淮奄徐戎多方新服之国变置之君咸与在列故告殷民而及多方所以厌人心也多士之书则在洛之民安定告戒之而已矣自践奄来归诰多方于是天下既定制礼作乐以文太平始颁周官之法定一代之制此周官之书所由作也传所谓六年制礼作乐者也周官之叙曰四征弗庭六服承徳四征弗庭谓黜殷致辟伐淮践奄也六服承徳谓作多方定庶国搜岐阳盟诸侯也自是太平四十余年刑措不用呜呼盛矣】
　　搜于岐阳
　　左氏曰成有岐阳之搜○杜氏曰成王归自奄大搜于岐山之阳○外传曰昔诸王盟诚侯于岐阳楚为荆蛮置茆蕝设望表与鲜牟守燎故不与盟
　　六年董正治官制礼作乐【大传曰六年制礼作乐】
　　书周官篇曰惟周王抚万邦廵侯甸四征弗庭绥厥兆民六服羣辟罔不承徳归于宗周董正治官【此篇当在多方之后葢归自奄以来也大传所谓六年制礼作乐也成王东伐三年于外至是外患平而太平之典举矣四征弗庭葢黜商伐淮践奄也当时兵威所及不止一国故曰四征言其四方征讨弗庭谓不来庭之国也一云庭平也直也征弗庭所以安全中国故曰绥厥兆民也六服羣辟罔不承徳谓多方诰庶邦岐阳盟诸侯也六服中国诸侯在九州之内者若合九州之外言之则为九服矣宗周即多方所谓至于宗周谓丰镐也董督也正齐也治官凡治事之官也传曰自非圣人外寜必有内忧后世外患既平鲜有不渐致衰乱惟圣人不然当天下无事之后则整理维持之功愈宻此所以为圣人与】王曰若昔大猷制治于未乱保邦于未危【自此以下王曰凡二此以述置官立制之意后章则训戒勉勅之辞若昔大猷谓顺古者大道之训而制治保邦于未危乱之时二句葢古语然所以制治保邦者则在于建官定制得人以为之故下文详焉】曰唐虞稽古建官惟百内有百揆四岳外有州牧侯伯庶政惟和万国咸寜夏商官倍亦克用乂明王立政不惟其官惟其人【上述古语此曰字葢成王自言也建官其来久矣虽唐虞亦稽之上古损益制宜而建为百职内则百揆以揆度百事四岳以察按四方外则州牧者一州之长各总其州国侯伯者大国之侯各率其属国内外相承体统不紊故庶政和而万物安夏商之时世变事繁观其会通制其繁简官数加倍而亦克用又然此特制数耳大抵官得其人则治非其人庸则废事邪则乱政明王立政不惟其官之多惟得其人而已传曰有虞氏之官百夏二百商三百周三百有六十】今予小子祗勤于徳夙夜不逮仰惟前代时若训廸厥官【逮及也夙夜常如不逮此圣贤不已之心敬徳者求贤任官之本故成王先于已求之】立太师太傅太保兹惟三公论道经邦燮理阴阳官不必备惟其人【自此以下颁周公官制之大纲按文王世子则三公之职其来已久至此立定官制又以为首故曰立道者事理当行之路论则讲明以究其极此所以导君心也经则宻比经理之谓燮和理治也阴阳天地之所以造化论道所以经邦经邦所以燮理阴阳蔡氏曰非能经纶天下之大经赞天地之化育者不足以任此责故官不必备惟其人也】少师少傅少保曰三孤贰公化寅亮天地弼予一人【蔡氏曰孤特也三少虽三公之贰而非其属故曰孤化即经邦之运用阴阳以功用言天地以形体言三公纯乎师故不曰弼而三孤则曰弼此公孤之分】冡宰掌邦治统百官均四海司徒掌邦敎敷五典扰兆民宗伯掌邦礼治神人和上下司马掌邦政统六师平邦国司冦掌邦禁诘奸慝刑暴乱司空掌邦土居四民时地利六卿分职各率其属以倡九牧阜成兆民【此周公制礼先定六官之长然后各率其属而六典之制次第以举古者命官各因其事凡治事之长谓之宰故家相曰宰天子之相谓之宰长也大也犹云冢子也冢宰天官凡国之政事法制皆属焉故曰掌邦治内统百官外均四海百官异职总摄之使归于一故曰统四海异宜调剂之使得其平谓之均司专主也惟冢宰无不统自此而下例有专主矣徒人众也司徒则主凡夫家之徒众也故曰地官治众莫大乎教故司掌邦教敷五典者君臣父子兄弟夫妇朋友人道之常司徒则布人道当行之则扰者劳而熟之之谓凡夫家徒役颁事任民保受敎紏征役考比皆扰之谓也宗伯不言司葢所掌者礼礼莫大于祭祭莫切于宗庙于宗庙不敢言司又礼王者所重而春官四时之长故曰伯所以尊宗庙而崇礼也宗伯治天神地祗人鬼之神祗皆曰神上下者尊卑贵贱等仪之礼和者使之不僭不逼各安其分也所谓有序则和也司马夏官主兵政兵以车马为重而莫急于马故政官曰司马六师即六军也天子六军司马掌之自人臣之职言之故不曰六军而曰六师师众也即谓六军之众也平谓使强不得陵弱众不得暴寡而邦国各得其平也邦国之事皆政也而独兵事谓之邦政政者正也征伐所以正人之不正者也故王政莫大于此司冦主冦贼之官也秋官刑官也不曰刑而曰邦禁禁止也所以止人之为恶也从木从示谓书刑于木以示之所以止人之为恶也至于刑则加之人矣圣人立刑葢禁于未然至于刑之则不得已而然也吕氏曰奸慝难知故曰诘推鞫穷诘而求其情也暴乱易见直刑之而已司空冬官主空土之官凡土之旷田之未授者皆司空主之故分画空土以待四民之受禄受田受肆受廛者时地利亦任空土而兴其利也凡土之未授者皆司空主之既授则司徒掌之矣故或者谓地官之属疑是司空之属者此也司空六十之属周礼缺汉儒以考工记补之特四民之一事耳六卿分职各率其属周公既定六官之制其他属官所掌之事则六卿详定焉朝廷天下之本故以倡九牧阜成兆民也】六年五服一朝又六年王乃时廵考制度于四岳诸侯各朝于方岳大明黜陟【五服侯甸男采卫篇首言六服者连要服而言也周礼职方有九服卫服之外有蛮夷藩镇行人所掌六服则蛮夷藩镇统为要服圣人详内畧外不治夷狄职方极王化所至虽有九服而行人所掌限朝会之节止及六服周官之初又但止于五服焉王者安全中国不务逺畧于此可见然行人所掌侯服嵗一见至要服六嵗一见则六年而六服朝觐始徧此云五服一朝者谓六年之内五服朝觐俱徧也周官立大纲特举其畧耳其详则周礼续定焉不言要服葢此外有朝会不及者圣人不责之也又六年则十二年而王乃时廵则五服朝觐凡两徧然此举其粗耳周礼三嵗徧覜五嵗徧省七嵗象胥谕言语协辞命九嵗外史考书名十有一嵗同度量修法则十有二嵗王廵狩殷国此王者所以一道同风治天下之大经也】王曰呜呼凡我有官君子钦乃攸司慎乃出令令出惟行弗惟反以公灭私民其允怀【此以下皆训戒之辞上章言法此章法外意也无此章虽有法不行焉此节言政令能谨则令出而必行能公则令出而民服】学古入官议事以制政乃不迷其尔典常作之师无以利口乱厥官蓄疑败谋怠忽荒政不学靣墙莅事惟烦【此节以学问为重葢古人即学皆事学优则仕仕优则学所以日用常有余裕蔡氏曰学古学前代之法也制裁度也典常当代之法也周家典常皆文武周公之所讲画至精至备凡莅官者谨师之而已不可喋喋利口更改而纷乱之也积疑不决必败其谋怠忽疏畧必荒其政人而不学其犹正墙靣而立必无所见而举措烦扰也○苏氏曰郑子产铸刑书叔向讥之曰昔先王议事以制不为刑辟其言葢取诸此先王人法竝任而任人为多故律设大法而已而轻重之详则付之人临事而议以制其出入故刑简而政清自唐以前治罪科条止于今律令而已人之所犯日变无穷而律令有限以有限治无穷不闻有所缺岂非人法兼行吏犹得临事而议乎今律令之外科条数万而不足于用有司请立新法日益不已呜呼任法之一至此哉】戒尔卿士功崇惟志业广惟勤惟克果断乃罔后艰【此节言功业之本志不立则茍且而功不崇行不勤则作辍而业不广不果断则失机防而后反艰难矣】位不期骄禄不期侈防俭惟徳无载尔伪作徳日逸日休作伪心劳日拙居宠思危罔不惟畏弗畏入畏【此节教士大夫以守爵位之道也位以行道非期于为骄禄以养亷非期其为侈故贵于防俭以为徳防则自不骄俭则自不侈矣然恭俭必实得于中而毋行其伪也伪而为之无不败者葢作徳则表里如一不事强矫故心逸而日休休焉作伪则掩匿覆防欲葢弥彰故心劳而日见其拙尔居宠荣之时思危辱之祸则无不谨畏而不敢骄侈凡不知谨畏则骄侈妄行祸至无日而反入于可畏之境矣此敎之以制行设心之法至真至切之方如此】推贤让能庶官乃和不和政庬举能其官惟尔之能称匪其人惟尔不任【治非可以一人为亦非可以一时止故在于推贤举能焉推贤逊能谓其一时更相推逊也举能称人则谓其相引类也和则政事如出于一举能其官则事功亦犹出于已尔】王曰呜呼三事暨大夫敬尔有官乱尔有政以佑乃辟永康兆民万邦惟无斁【三事谓公孤蔡氏谓三事即立政三事公孤位尊徳重不待戒勅愚谓当时诸公虽不待戒勅然王者立法非为一人一时也故于定制之初诰命之终而通告之履祥按周官一篇周公定制之大纲也其礼制纪纲与其时士大夫风俗可想见矣然是篇周礼之经也周礼其犹周官之传与周公制礼先定公孤与六官之长使分职而率其属自是众职之纎悉皆当时六卿分制之而周公总定之也顾周官周礼其间有不合者则其后因时裁定详畧之间不无损益而大畧无甚异矣先儒曰周礼之书亦立制度焉耳承袭之旧权宜之法要亦不尽出于周礼也周礼之篇端皆曰惟王建国辨方正位则书成于营洛之后也然成王未遂居洛况尽用六典之制乎或又曰周礼者首尾未成之书也惜哉】








　　御批资治通鉴纲目前编卷七
&lt;史部,史评类,御批资治通鉴纲目前编&gt;
　　钦定四库全书
　　御批资治通鉴纲目前编卷八
　　周成王七年二月乙未王朝歩自周至于丰命太保先周公相宅
　　召诰篇曰惟二月既望【林氏曰汉志曰周公摄政七年二月乙亥朔庚寅望】越六日乙未王朝歩自周则至于丰惟太保先周公相宅【传曰于已望后六日乙未成王自镐京至丰以迁都事告文王庙太保三公官名召公也】○淮南子曰武王克殷欲筑宫于五行之山【许氏曰今太行山也】周公曰不可夫五行之山固塞险阻之地也使我德能覆之则天下纳其贡职者廽也使我有暴乱之行则天下之伐我难矣○左氏曰武王克商迁九鼎于雒邑○史记曰武王徴九牧之君登豳之阜以望商邑武王至于周自夜不寐周公旦即王所曰曷为不寐王曰告女维天不飨殷自发未生于今六十年麋鹿在牧蜚鸿满野天不享殷乃今有成今我未定天保何暇寐日夜劳来定我西土我维显服及德方明自洛汭延于伊汭居易毋固其有
　　夏之居我南望三涂北望岳鄙顾詹有河粤詹洛伊毋逺天室营周居于洛邑而后去【按文多不觧亦出逸周书】○又曰成王使召公复营洛邑如武王之意周公复卜申视卒营筑曰此天下之中四方入贡道里均【它书又曰使有德易以兴无德易以亡】○周官大司徒篇曰以土圭之灋测土深正日景以求地中日至之景尺有五寸谓之地中天地之所合也四时之所交也风雨之所防也隂阳之所和也然则百物阜安乃建王国焉制其畿方千里而封树之【郑司农曰土圭之长尺有五寸以夏至之日立八尺之表其景适与土圭等谓之地中今颍川阳城地为然郑康成曰凡日景于地千里而差一寸地与星辰四游升降于三万里之中景尺有五寸者南戴日下万五千里是以半之得地之中也履祥按二郑之说本周髀之法详见周髀筭经然天有嵗差故古今日景亦自微差尺有五寸之景周在洛阳汉在阳城唐在浚仪宋在岳台】
　　三月戊申太保至于洛卜宅
　　召诰曰越若来三月惟丙午朏【朱子曰朏明也月三日明生之名林氏曰汉志曰是年三月甲辰朔三日丙午与上既望同意刘谏议曰越与粤同粤若发语声也来三月犹言明月也】越三日戊申太保朝至于洛卜宅厥既得卜则经营【传曰三月五日也叶氏曰周官太卜国大迁大师则贞传曰经营规度其城郭郊庙朝市之位处王氏曰经其南北而四营之也】越三日庚戌太保乃以庶殷攻位于洛汭越五日甲寅位成【传曰洛汭洛水之北疏曰庚戌三月七日甲寅三月十一日也庶殷言本是殷民也叶氏曰攻位者辟荆棘平髙下以定所经营之位也】
　　乙卯周公至于洛丁巳用牲于郊戊午社于新邑
　　召诰曰若翼日乙卯周公朝至于洛则达观于新邑营【传曰翼明也疏曰十二日也苏氏曰徧观所营也朱子曰按后篇是日再卜】越三日丁巳用牲于郊牛二【传曰吿立郊位于天以后稷配故牛二】越翼日戊午乃社于新邑牛一羊一豕一【传曰告立社稷之位用太牢也社稷共牢疏曰十五日也礼成庙则衅之此其衅之礼与庙有土木之功故郊社先成而衅之朱子曰此间当有告卜语】
  </div>
  <div class="pagination">
   <a href="御批资治通鉴纲目前编_page8.html">
    上一页
   </a>
   <span>
    ...
   </span>
   <a href="御批资治通鉴纲目前编_page4.html">
    4
   </a>
   <a href="御批资治通鉴纲目前编_page5.html">
    5
   </a>
   <a href="御批资治通鉴纲目前编_page6.html">
    6
   </a>
   <a href="御批资治通鉴纲目前编_page7.html">
    7
   </a>
   <a href="御批资治通鉴纲目前编_page8.html">
    8
   </a>
   <span class="current-page">
    9
   </span>
   <a href="御批资治通鉴纲目前编_page10.html">
    10
   </a>
   <a href="御批资治通鉴纲目前编_page11.html">
    11
   </a>
   <a href="御批资治通鉴纲目前编_page12.html">
    12
   </a>
   <a href="御批资治通鉴纲目前编_page13.html">
    13
   </a>
   <a href="御批资治通鉴纲目前编_page14.html">
    14
   </a>
   <span>
    ...
   </span>
   <a href="御批资治通鉴纲目前编_page10.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
