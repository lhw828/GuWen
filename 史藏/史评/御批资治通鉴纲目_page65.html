<!DOCTYPE html>
<html>
<head>
    <meta charset="UTF-8">
    <title>御批资治通鉴纲目 - 第 65 页/共 243 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御批资治通鉴纲目 - 第 65 页/共 243 页</h1>
    <div class="content">　　魏杀其执法鲍勋免将军曹洪官
　　【魏主丕之为太子也郭夫人弟有罪魏郡都尉鲍勋治之请不能得及即位勋数直諌丕益忿之及伐吴还屯陈留界勋为治书执法太守孙邕过勋时营垒未成但立标埒邕行不从正道营令史欲推之勋觧上不举丕闻之诏曰勋指鹿作马收付廷尉法议正刑五歳三官駮依律罸金丕大怒曰勋无活分而汝等欲纵之收三官已下付刺奸当令十防同穴钟繇华歆陈羣辛毗髙柔等并奏勋父信有功于太祖求免勋罪帝不许柔固执不奉诏丕怒甚召柔诣遣使诛勋然后遣柔还寺票骑将军曹洪富而吝丕在东宫尝从贷绢不称意至是以舍客犯法下狱当死羣臣救莫能得卞太后责帝曰梁沛之间非子亷无今日又谓郭后曰洪今日死吾明日敕帝废汝于是郭后泣请乃得免官削土爵】集览【标埒标本作摽卑遥反封土为识也埒龙辍反説文埒庳垣也亦堤也三官駮駮谓駮议也执意不回也记王制篇大乐正大司冦市三官注大乐正于周宗伯之属市同市也于周司徒之属刺奸注见宋孝武帝孝建元年还寺还读曰旋寺官舍也风俗通曰寺嗣也理事之吏嗣续其中也】正误【刺奸今按刺奸官名以刺举奸恶为意汉书王莾置执法左右刺奸光武中兴亦置刺奸将军又公府有刺奸掾十防同穴今按魏主指谓鲍勋及三官已下诸人皆杀之令作一处死如十防同穴也刘崇怒陈元逹諌起殿言曰不杀此防子朕殿不成命并其妻子同枭首东市使羣防共穴即此意】质实【陈留郡名注见秦二世二年子亷曹洪字】
　　夏五月魏主丕卒考证【下当补书子叡立三字○谨按凡例曰凡僣国称帝者继世曰太子某立】
　　【初郭后无子魏主丕使母飬平原王叡叡母被诛故未建为嗣叡事后甚谨后亦爱之丕与叡猎见子母鹿既射其母命叡射其子叡泣曰陛下已杀其母臣不忍复杀其子丕释弓矢为之恻然及是疾笃立为太子召中军大将军曹真镇军陈羣抚军司马懿并受遗诏辅政而卒太子叡即位尊皇太后曰太皇太后皇后曰皇太后追諡甄夫人曰文昭皇后葬文帝于首阳陵庙号世祖陈夀曰文帝下笔成章博闻彊识若加旷大之度励公平之诚迈志存道克广徳心则古之贤王何逺之有○初太子在东宫不交朝臣不问政事惟潜思书籍即位后羣臣想闻风采居数日独见侍中刘语尽日出或问何如曰秦皇汉武之俦才具防不及耳涖政之始陈羣首上疏曰臣下雷同是非相蔽固国之大患然若不和睦则有讐党而毁誉失寔二者不可不深察也】集览【博闻强识记曲礼篇博学彊识而譲谓之君子注识如字又式异反】质实【一统志云首阳陵在河南府渑池县首阳山南】
　　书法【主书卒何尊汉也至汉亡而后始书吴主殂贺善賛曰魏文嗣立逾月而书遣其弟等皆就国而兄弟之恩薄逾时而书大飨军士父老而父子之天灭是冬而书称帝废帝而君臣之纲絶明年而书杀夫人甄氏而夫妇之义亏而又书营宫室筑凌云求珍物杀鲍勋七年之中失徳相望是以当时书大蝗饥书大水独魏见之虽能封宗圣立太学瑜不掩瑕矣】
　　秋八月吴王权围魏江夏不克
　　【吴王权闻魏防自将攻江夏太守文聘坚守魏朝议欲发兵救之魏主叡曰权习水战今敢陆攻者冀掩不备也已与聘相拒攻守势倍终不敢乆未几果退】质实【江夏郡名注见献帝建安十三年】
　　吴攻襄阳魏抚军司马懿击破之○冬吴王权令陆逊诸葛瑾损益科条
　　【吴陆逊陈便宜劝吴王权以施徳缓刑寛赋息调于是权令有司尽写科条使郎中楮逢赍以就逊及诸葛瑾意所不安令损益之】
　　魏徴处士管宁不至
　　【寜在辽东三十七年魏主丕徴之乃浮海西归以为大中大夫不至至是华歆为太尉譲位于宁不许徴为光禄大夫敕青州给安车吏从以礼发遣宁复不至】质实【安车注见宋孝武帝大明三年】
　　吴吕岱诱交趾守士徽杀之
　　【吴交趾太守士爕卒吴王权以其子徽领九眞太守而以校尉陈时代爕徽自署交趾太守发兵拒之交州刺史吕岱督兵三千浮海讨徽以爕弟子辅为师友从事遣徃説徽徽率其兄弟六人出降岱皆斩之又遣从事南宣威命徼外扶南林邑诸王各遣使入贡于吴孙盛曰柔逺能迩莫善于信吕岱杀降以要功君子是以知吕氏之不延也】集览【交州今广州是吴主孙权以交州迁番禺孙休又分交州置广州徼外徼注见武帝元鼎五年扶南南蛮国西去林邑三千里在海大湾中其王乃女子字叶桞有外国人混溃者夣神赐之弓旦诣神祠得弓遂泛海至扶南叶桞惧而降之混溃遂内为妻而据其国林邑南蛮国本汉日南郡象林县古越裳国界直交州南海行三千里其南大浦有五铜柱马援所铸又行八日至其国都汉末县功曹姓区有子名连杀令自立为王后子孙世袭其地】质实【交州注见晋武帝太康元年交广吕岱广陵人一统志云林邑南蛮国名在古越裳氏国之界秦为象郡林邑县汉改象林县属日南郡汉末县功曹子区连者杀县令自立为林邑国王其后世絶外孙范熊代立熊死子逸嗣其臣范推之奴名文者簒立传至孙文敌为扶南王子当根纯所杀国臣范诸农平其乱而自立传子阳迈阳迈传子咄歴宋齐陈梁及隋初皆来朝贡唐初其王头黎献方物子镇龙嗣为摩诃慢多伽独所弑范氏遂絶国人立头黎之姑子诸葛地更号环王因入防安南都护张丹击破之遂弃林邑徙国于占号占城宋初其王悉利遣使来贡方物后袭破真猎既而眞猎复讐更立眞猎人以主之元初其主孛由补刺者吾遣使贡方物后其子补的遂负固弗服至本朝初其主阿答阿者遣其臣虎都蛮来朝贡方物诏封为占城国王自是朝贡不絶】
　　【丁未】五年【魏明帝曹叡太和元年吴黄武六年】春正月吴讨彭绮禽之【初绮自言为魏讨吴议者以为因此伐吴必克魏主以问中书令孙资资曰番阳宗人数有义举者众弱谋浅旋輙乖败昔文皇尝密论贼形势言洞浦杀万人得船千数数日间船人复防江陵被围歴月权裁以千数百兵住东门而其土地无崩觧者是有法禁上下相维之明验也以此推绮未能为权腹心大疾至是果败】质实【孙资太原人】
　　二月魏大营宫室
　　【魏司徒王朗如邺见百姓贫困而魏主叡方营宫室上防谏曰昔大禹欲拯天下之患故卑宫俭食勾践欲广御儿之彊亦约其身以及家俭其家以及国汉文欲恢祖业故罢露衣弋绨霍去病中才之将犹以匈奴未灭不治第宅明防逺者畧近事外者简内也今建始之前足列朝会崇华之后足序内宫华林天渊足展防宴宜且先成象魏城池余悉罢专以勤耕农习戎备为事则民充兵彊而冦戎賔服矣】集览【御儿之彊汉书音义曰今吴南亭是吴都有御儿水在古越地越语云勾践之地北有御儿即此韦昭曰在吴越界今为乡也正义曰御今作语语儿郷在今苏州嘉兴县南七十里临官道华林园天渊池象魏王宫之门有五其中门曰雉门雉门两观曰象魏诸侯朝觐之所礼天官太宰之职正月之吉始和县治象之法于象魏注太宰布王治之事于天下至正歳又书而县于象魏振木铎以狥之使万民观焉郑司农云象魏阙也故鲁灾季桓子御公立于象魏之外命藏象魏曰旧章不可防刘熈释名云阙上县治象其巍然髙大故曰象魏使人观之则是观与象魏阙一物而有三名也】质实【大禹卑宫俭食语云禹吾无间然矣菲饮食而致孝乎鬼神恶衣服而致美乎黻冕卑宫室而尽力乎沟洫勾践约身俭家详晋帝奕大和三年汉文罢露衣弋绨事见文帝后元七年霍去病不治第宅事在武帝元狩四年一统志云华林园在河南府城东北隅魏明帝所建齐王芳改为巩林园】
　　发眀【曹氏自得国以来丕始书如洛阳营宫室叡继书大营宫室父子初政如此亦足以知诒谋之谬矣虽欲乆有其国得乎哉】
　　三月丞相亮率诸军出屯汉中以图中原
　　【亮率诸军北驻汉中使长史张裔参军蒋琬綂留府事临发上防曰先帝创业未半而中道崩殂今天下三分益州疲敝此诚危急存亡之秋也然侍衞之臣不懈于内忠志之士防身于外者盖追先帝之殊遇欲报之于陛下也诚宜开张圣听以光先帝遗徳恢志士之气不宜妄自菲薄引喻失义以塞忠諌之路也宫中府中俱为一体陟罚臧否不宜异同若有作奸犯科及为忠善者宜付有司论其刑赏以昭陛下平明之理不宜偏私使内外异法也侍中侍郎郭攸之费袆董允等此皆良实志虑忠纯是以先帝简防以遗陛下愚以为宫中之事事无大小悉以咨之然后施行必能禆补阙漏有所广益将军向宠性行淑均晓畅军事试用于昔日先帝称之曰能是以众议举宠为督愚以为营中之事悉以咨之必能使行阵和睦优劣得所亲贤臣逺小人此先汉所以兴隆也亲小人逺贤臣此后汉所以倾頺也先帝在时每与臣论此事未尝不叹惜痛恨于桓灵也侍中尚书长史参军此悉端良死节之臣愿陛下亲之信之则汉室之隆可计日而待也臣本布衣躬耕南阳苟全性命于乱世不求闻逹于诸侯先帝不以臣卑鄙猥自枉屈三顾臣于草庐之中谘臣以当世之事由是感激遂许先帝以驱驰后値倾覆受任于败军之际奉命于危难之间尔来二十有一年矣先帝知臣谨慎故临崩寄臣以大事也受命以来夙夜忧惧恐托付不效以伤先帝之明故五月渡泸深入不毛今南方已定兵甲巳足当奬率三军北定中原庻竭驽钝攘除奸凶兴复汉室还于旧都此臣所以报先帝而忠陛下之职分也至于斟酌损益进尽忠言则攸之袆允之任也愿陛下托臣以讨贼兴复之效不效则治臣之罪以告先帝之灵责攸之袆允等之慢以彰其咎陛下亦宜自谋以谘诹善道察纳雅言深追先帝遗诏臣不胜受恩感激今当逺离临表涕零不知所言遂行屯于沔北阳平石马辟广汉太守姚伷为掾伷并进文武之士亮称之曰忠益莫大于进人而进人者各务其所尚今姚掾并存刚柔可谓博雅矣魏主叡闻亮在汉中欲大发兵攻之以问孙资资曰昔武皇取张鲁危而后济数言南郑直为天狱中斜谷道为五百里石穴今若进军南郑道既险阻计用精兵及转运镇守南方遏御水贼凡十五六万人必当更有所兴天下骚动此宜深虑不若但以见兵分命大将据诸要险亦足以镇静疆场百姓无事数年之间中国日盛吴蜀必自敝矣乃止】集览【为督句絶督官名史炤曰凡言督察也五月渡泸泸水一名若水在蜀出旄牛徼外有瘴气今嶲州有泸津关三四月经之多死五月渡泸以言其艰也案方舆胜览泸州有泸江注引辛怡显云南録及唐书志并云姚州云南郡有泸南县则泸水当在姚州南郑直为天狱中言南郑之地险阸深阻也南郑注见周安王十五年斜谷道为石穴注见成帝元延三年褒斜】质实【一统志云泸水名在四川行都司城南一十里源出吐蕃南入金沙江元史云其水深广而多瘴鲜有行者春夏常热其源可燖鸡防又泸水东有武侯城乃汉诸葛武侯所筑所谓五月渡泸即此阳平关名注见献帝建安二十年石马城名在汉中府沔县东二十里即诸葛亮屯兵之所广汉郡名注见成帝鸿嘉三年向宠防阳宜城人朗兄子】书法【刘縯之起书曰兴复帝室特笔也于是特书曰以图中原其予亮以讨复之义矣自是亮五伐魏必书丞相若右将军予之也】
　　发眀【亮自三顾而出之后间关防履左右昭烈未几受遗辅政虽曰平定南夷然汉业未复国贼未清固当乗时进取今焉身率大军北驻汉中将以规恢关洛克复旧物其志岂肯茍安一隅而已纲目书丞相亮率诸军出屯汉中以图中原其正大气象读之凛凛犹有生意义声充满于天地之间矣】
　　夏四月魏复行五铢钱
　　【初文帝罢五铢钱而用谷帛人多巧伪竞以湿谷薄绢为市严刑不能禁故复之】
　　冬十二月魏立贵嫔毛氏为后
　　【初魏主叡为平原王纳虞氏为妃至是不得为后卞太后慰勉之虞氏曰曹氏自好立贱未有能以义举者然后职内事君听外政其道相由而成茍不能以善始未有能令终者也殆必由此亡国矣虞氏遂绌还邺宫】
　　魏议复肉刑不果行
　　【太傅钟繇上言宜如孝景之令其当弃市欲斩右趾者许之其黥劓左趾宫刑者自如孝文易以髠笞可以歳生三千人诏公卿以下议司徒朗以为恐所减之文未彰于百姓之目而肉刑之间已宣于防讐之耳非所以来逺人也可按繇所欲轻之死罪使减死髠形嫌其轻者可倍其居作之歳数内有以生易死之恩外无以则易之骇议者多与朗同魏主叡亦以吴蜀未平且寝】集览【肉刑注见文帝十三年以刖易刖五利反断足也书吕刑篇剕辟疑赦注刖足曰剕剕扶谓反刖音月易改也注见武帝元狩四年左趾】
　　书法【肉刑自汉文帝始书除于是近四百年矣而魏欲复之亦忍矣哉书不果行幸之也终纲目书肉刑二是年文帝十三年】
　　魏孟逹以新城来归魏将军司马懿帅兵攻之【初逹为文帝所宠至是心不自安数与诸葛亮通书隂谋归蜀魏兴太守申议密表告之逹惶惧欲叛时司马防镇宛以书慰觧之潜军进讨初逹与亮书曰宛去洛八百里去吾一千二百里闻吾举事当表上比相反覆一月间也则吾城已固诸军足办吾所在深险司马公必不来诸将无足患者懿倍道兼行八日而兵至城下】质实【新城郡名注见献帝建安二十五年魏兴郡名注见后主延熈三年宛县名注见周赧王十七年洛县名注见周显王三年】








　　御批资治通鉴纲目卷十四
<史部,史评类,御批资治通鉴纲目>
　　钦定四库全书
　　御批资治通鉴纲目卷十五
　　【起戊申汉后主建兴六年○尽壬申汉后主延熈十五年】考异【据凡例后主二字皆当作帝禅】凡二十五年
　　【戊申】六年【魏太和二年呉黄武七年】春正月魏陷新城孟达死之质实【新城郡名注见献帝建安二十五年】
　　书法【孟达尝书降魏矣既而书来归美反正也于是特书死之其为徙义之劝深矣】发明【孟达前叛降魏既而又复来归是迷而能反者也城陷而殒遂以死节予之惟汉有讨贼之义魏为簒弑之国是以从违之间书法如此】
　　○丞相亮伐魏战于街亭败绩诏贬亮右将军行丞相事【初魏以夏侯渊子楙都督闗中至是丞相亮将伐魏与羣下谋之司马魏延曰楙主壻也怯而无谋今假延精兵五干负粮五千直从褒中出循秦岭而东当子午而比不过十日可到长安楙闻延奄至必栾城走横门邸阁与散民之谷足周食也比东方合聚尚二十许日而公从斜谷来亦足以达如此则一举而咸阳以西可定矣亮以此为危计不如安从坦道可以平取陇右十全必克而无虞故不用延计扬声由斜谷取郿使将军赵云邓芝为疑军据箕谷魏使曹真督诸军军郿以拒之亮乃率大军攻祁山戎陈整齐号令明肃始魏以昭烈既崩数嵗寂然无闻是以畧无备豫而卒闻亮出朝野恐惧于是天水南】
　　【安安定皆举军应亮闗中响震魏主叡如长安右将军张郃率歩骑五万拒之亮使叅军马谡督诸军与郃战于街亭谡违亮节度举措烦扰舎水上山不下据城郃絶其汲道击大破之亮乃防西县千余家还汉中初亮以谡才术过人深加噐异昭烈临终谓曰谡言过其实不可大用君其察之亮未以为然引谡叅军事每与谈论自昼逹夜至是乃收杀之而自临祭为之流涕抚其遗孤恩若平生蒋琬谓亮曰昔楚杀得臣而文公喜今天下未定而戮智计之士岂不惜乎亮流涕曰孙武所以能制胜于天下者用法明也今四海分裂兵交方始若复废法何用讨贼邪先是禆将军王平连规諌谡谡不能用及败众散惟平所领千余人鸣皷自守张郃疑其有伏不敢偪于是平徐徐收合诸营散兵以还亮拜平叅军进位封侯上疏请自贬三等诏以右将军行丞相事时赵云亦以箕谷兵败坐贬亮问邓芝曰箕谷军退兵将初不相失何也芝曰赵云身自断后军资什物畧无所弃不但兵将不相失也云有军资余绢亮使分赐将士云曰军事无利何为有赐请湏十月为冬给亮大善之或劝亮更发兵者亮曰大军在祁山箕谷皆多于贼而不破贼乃为贼所破此病不在兵少也在一人耳今欲减兵省将明罚思过校变通之道于将来若不能然者虽兵多何益自今已后诸有忠虑于国但勤攻吾之阙则事可定贼可死功可蹻足而待矣于是考防劳甄壮烈引咎责躬布所失于天下厉兵讲武以为后图戎士简练民忘其败矣亮之出祁山也天水叅军姜维诣亮降亮美其胆智使典军事魏曹真复取三郡以亮惩祁山必出陈仓使将军郝昭城守以备之】集览【楙音茂渊子名襃中注见成帝元延三年襃斜秦岭在虢州閺乡县南周囘三百里注见下子午子午辛氏三秦记长安正南山名秦岭谷名子午一名樊川一名御宿子北方午南方也言通南北道相当故名子午谷按洋州志子午谷在州东百六十里又兴元郡县志云旧子午道在金州安康界梁将军王神念以縁山避水桥梁百数多有毁壊乃别开干路更名子午道即此路是横门邸阁如淳曰横音光三辅黄图云长安城北面门名也邸阁仓敖异名在横门外斜谷注见成帝元延三年襃斜郿注见灵帝中平六年箕谷在兴元府襃城西北十五里韦苏州怀谷口诗念昔白衣士结庐在石门盖石门即箕谷口成帝时郑子真隐居处也或谓扶风郿县郿坞即箕谷也祁山在岷州长道县南十里开山图云汉阳西南祁山乃九州之名阻天下之奇峻诸葛亮攻祁山即此按岷州今西和州是南安汉属广汉郡为葭萌地先主改汉夀县唐析绵谷置三泉县于县西南安州今大安军是街亭徐广曰天水郡陇西县有街泉亭所谓秦亭是也按方舆胜覧兴元府有街亭注魏张郃与蜀马谡战于此西县注见灵帝建宁二年楚杀得臣而文公喜得臣姓成字子玉春秋楚令尹也先是晋楚战于城濮楚师败绩晋文公有忧色左右曰有喜而忧何也公曰得臣犹在忧未歇也及楚杀得臣晋侯闻之而后喜可知也曰莫余毒也已孙武注见唐宗开元二十四年断后军居后曰断后亦曰殿师杜预曰断后兵家之最难我兵既败敌人来追我在后拒之非有勇者不能也断音短殿丁练反什物史记舜作什噐索隐曰什数也人家常用之噐不一故以什为数犹今言什物顔师古曰军法五人为伍二伍为什则共噐物故谓之什噐亦犹作役者十人为火共畜谓度也】质实【一统志云秦岭在西安府蓝田县界子午谷名在西安府城南一百里谷中路连南北故名邓芝新野人箕谷即箕山在汉中府褒城县北一十五里一名道人谷曹真沛国谯人操族子祁山在巩昌府西和县北七里山上有城极严固天水郡名注见光武建武元年南安古地名即春秋戎羌所居秦属陇西郡东汉末分立南安郡三国魏陇西郡治襄武南安郡治獂道晋仍旧后魏为陇西南安安阳三郡兼置渭州后周并为南安郡隋废后复置陇西郡唐置渭州天寳初改陇西郡寳应后防于吐蕃宋皇祐中以渭州地置古渭寨熙宁中改通逺军崇宁中改巩州金始为巩昌府元初改巩昌路国朝改为巩昌府属陜西道安定郡名注见光武建武元年马谡襄阳宜城人良之弟王平巴西宕渠人陈仓县名注见安帝元初四年】
　　书法【书伐魏尊汉也街亭之败马谡为之书败绩矣复书贬亮其不为贤者讳何亮自贬也书曰诏贬适所以昭平明之治何讳焉故自是止书右将军亮】
　　发明【街亭之败违命者马谡耳而以丞相亮书之者权归主将也贬官三等自请者孔明耳而以诏贬亮书之者命出于上也惟孔明身任讨伐之责事防主而无贰心是以所书如此纲目亦岂私于孔明者哉】
　　夏四月魏以徐邈为凉州刺史质实【徐邈蓟人】
　　【邈务农积谷立学明训进善黜恶与羌胡从事不问小过若犯大罪先告部帅乃斩以狥由是服其威信州界肃清】
　　五月大旱○吴人诱魏扬州牧曹休战于石亭大败之【吴使鄱阳太守周鲂诈以郡降于魏魏州牧曹休率歩骑十万向皖以应之魏主叡又使司马懿向江陵贾逵向东闗三道俱进八月吴主权至皖以陆逊为大都督假黄亲执鞭以见之以朱桓全琮为左右督各督三万人以击休桓曰休以亲见任非智勇名将今战必败败必走走当由夹石挂车此两道险阨若以万兵柴路则彼众可尽而休可虏臣请将所部以断之若得休则可乗胜长驱进取夀春以规许洛此万世一时也权以问陆逊逊以为不可乃止战于石亭逊令桓琮为左右翼三道俱进冲休伏兵因驱走之追至夹石斩获万余资仗畧尽初叡命贾逵引兵东与休合逵曰贼无东闗之备必并军于皖而休深入与战必败乃亟进闻休已败而吴遣兵断夹石诸将或欲待后军逵曰休兵败路絶进退不能安危之机不及终日今疾进出贼不意此所谓先人以夺其心也若待后军贼已断险兵多何益乃兼道进军而多设旗皷疑兵吴人惊退休乃得还初逵与休不善至是頼逵以免魏亦不之罪也】集览【东闗县名属梓潼郡按梓潼今潼川府是假黄大斧也饰之以金故曰黄大都督本无黄钺假与之所以重其威夹石夹本作硖今安庆府桐城北四十里南硖戍是按吴志吕防伐皖魏张辽救之至硖石闻城已防乃就硖石筑南硖戌即此挂车挂与挂通车昌遮反桐城西四十里有挂车镇镇有挂车岭柴路柴读曰砦与寨同先人以夺其心先悉荐反左传宣十二年诗云元戎十乗以先启行先人也军志曰先人有夺人之心注先人为备所以夺敌人之战心】正误【东闗今按巢县有东西二闗吴魏相持于此濡湏山谓之东闗又见集览本卷末三国时梓潼属蜀非吴地也柴路今按柴去声塞断也】质实【周鲂阳羡人曹休沛国谯人操之族子皖县名注见献帝建安四年朱桓吴县人全琮钱塘人一统志云挂车岭在安庆府城西南四十五里东闗在庐州府巢县东南四十里天下有事乃必争之地呉魏尝相持于此】
　　书法【汉书遣间诱匈奴罪诱之者也此书诱战何罪败者也两军相向而为所诱以至败绩不可以言智矣纲目书诱战四详武帝元光二年而书败灭者三皆罪败者也】
　　冬十二月右将军亮伐魏围陈仓不克而还斩其追将王双
　　【右将军亮闻曹休败魏兵东下闗中虚弱欲出兵击魏羣臣多以为疑亮言于帝曰先帝以汉贼不两立王业不偏安故托臣以讨贼以先帝之明量臣之才固知臣才弱敌彊然不伐贼王业亦亡惟坐而待亡孰与伐之是故托臣而弗疑也臣受命之日寝不安席食不甘味思惟北征宜先入南故五月渡泸深入不毛臣非不自惜也顾王业不可偏全于蜀都故冐危难以奉先帝之遗意也而议者谓为非计今贼适疲于西又务于东兵法乘劳此进趋之时也且髙帝明并日月谋臣渊深然渉险被创危然后安今陛下未及髙帝谋臣不如良平而欲以长计取胜坐定天下此臣之未解一也刘繇王朗各据州郡论安言计动引圣人羣疑满腹众难塞胸今嵗不战明年不征使孙防坐大遂并江东此臣之未解二也臣到汉中中间期年已防赵云等及曲长屯将七十余人突将武骑一千余人皆数十年所紏合四方之精锐非一州之所有若复数年则损三分之二当何以图敌此臣之未解三也今民穷兵疲而事不可息事不可息则住与行劳费正等而不及虚图之欲以一州之地与贼支久此臣之未解四也夫难平者事也昔先帝兵败于楚曹操拊手谓天下已定矣然先帝东连吴越西取巴蜀举兵北征夏侯授首此操之失计而汉事将成也其后吴更违盟闗羽毁败秭归蹉跌曹丕称帝凡事如是难可逆见臣鞠躬尽力死而后已至于成败利钝非臣之明所能逆覩也十二月引兵数万出散闗围陈仓不克使人说郝昭不下昭兵才千余人亮进攻之起云梯冲车临城昭以火箭逆射其梯人皆烧死昭又以绳连石磨压其冲车冲车折亮乃更为井阑百尺以射城中以土丸填堑欲直攀城昭又于内筑重墙亮又为地突欲踊出于城里昭又于城内穿地横截之昼夜相攻拒二十余日魏遣张郃救之未至亮粮尽引还将军王双追亮亮击斩之】集览【曲长凡大将军营五部部有校尉一人部下有曲曲有军一人夏侯授首献帝末魏夏侯渊与蜀黄忠战于定军山渊军败被杀秭归蹉跌　章武二年自秭归击吴为吴所败逆见犹言豫料】质实【秭归县名注见和帝永元十二年散闗注见唐僖宗光启三年】
　　魏以公孙渊为辽东太守质实【辽东郡名注见秦王政三年】
　　【初公孙康卒子渊防弟恭立及渊长脇夺恭位上书言状侍中刘曰公孙氏世权日久今若不诛后必生患不如因其新立有党有仇先其不意以兵临之开设赏募可不劳师而定也魏主不从因有是命】
　　吴大司马吕范卒
　　【初孙防使范典财计时吴王权年少私从有求范必闗白不敢专许及权守阳羡长有所私用防或料覆功曹周谷輙为傅着簿书使无谴问权以是望范而悦谷及后统事以范忠诚信任之而谷能欺更簿书不用也至是以范为大司马印绶未下而卒】集览【阳羡即毘陵也秦属防稽太康地记阳羡县本名荆溪吴越间谓荆为楚秦以子楚故改为阳羡羡于线反料覆料讣覆考也傅着犹言虚椿史炤曰傅符遇反着也着直畧反附也望范谓怨望吕范】质实【一统志云阳羡秦之县名汉初属防稽郡后属吴郡三国吴时属吴兴郡晋置义兴郡隋废郡改县曰义兴以义乡国山临津三县省入属常州唐初改鹅州寻改南兴州后仍为义兴县属常州宋改宜兴县元陞为府寻罢为县后复陞为州本朝复为县改属常州府】
　　书法【于是印绶未下书大司马何子贤也茍贤也吕范虽印绶未下而卒书大司马蔡兴宗虽未拜而卒书中书监皆纲目之特笔也】
　　【己酉】七年【魏太和三年吴黄龙元年】春右将军亮伐魏防武都隂平复拜丞相质实【武都郡名注见献帝建安二十四年隂平县名注见献帝初平四年】○夏四月吴王孙权称皇帝
　　【吴王权即皇帝位大赦改元百官毕防权归功于周瑜将军张昭举笏欲褒賛功徳未及言权曰如张公计今已乞食矣昭大慙汗权追尊父坚为武烈皇帝兄防为长沙桓王立子登为太子以诸葛恪为太子左辅张休为右弼顾谭为辅正陈表为翼正谢景范慎羊衟等为宾客于是东宫号多士太子使侍中胡综作賔友目曰英才卓越则诸葛恪精识时机则顾谭凝辩宏逹则谢景究学甄防则范慎羊衟私駮之曰元逊才而疏子嘿精而狠叔发辩而浮孝敬深而陿恪等恶之其后皆败如衟所言】集览【如张公计今已乞食矣先曹操伐吴张昭劝权迎操唯周瑜鲁肃请拒之今权故云羊衟衟古文道字甄防甄察其防妙之指元逊诸葛恪字子嘿顾谭字叔发谢景字孝敬范慎字】质实【一统志云顾谭吴郡人邵之子范慎广陵人胡综固始人】
　　遣卫尉陈震使吴及吴主权盟
　　【吴主权使以并尊二帝来告众皆以为交之无益而名体弗顺宜显明正义絶其盟好丞相亮曰权有僣逆之心久矣国家所以畧其衅情者求犄角之援也今若加显絶讐我必深更当移兵东戌与之角力湏并其土乃议中原彼贤才尚多将相辑睦未可一朝定也顿兵相守坐而湏老使北贼得计非算之上者昔孝文卑辞匈奴先帝优与吴盟皆应权通变深思逺益非若匹夫之忿者也议者以权利在鼎足不能并力且志望已满无上岸之情此皆似是而非也盖其智力不侔故限江自保权之不能越江犹魏贼之不能渡汉非力有余而利不取也若大军致讨彼髙当分裂其地以为后图下当畧民广境示武于内非端坐者也就其不动而睦于我我之北伐无东顾忧河南之众不得尽西此之为利亦已深矣权僣逆之罪未宜明也乃遣震贺吴权与盟约中分天下】集览【无上岸之情谓吴无撃魏之意也献帝时孙权作濡湏坞诸将皆曰上岸撃贼洗足入船何用坞为今亮故云】质实【陈震南阳人孝文卑辞匈奴事在文帝六年先帝优与吴盟事在昭烈帝章武二年】
　　吴以张昭为辅吴将军
　　【吴主权尝于武昌临钓台饮酒大醉使人以水洒羣臣曰今日醉堕台中乃止昭正色而出权呼入谓曰共作乐耳公何为怒乎昭曰昔纣糟邱酒池长夜之饮当时亦以为乐不以为恶也权黙然遂罢酒至是昭以病告老更拜辅吴将军班亚三司昭每朝见辞色壮厉义形于色曾以直言逆防中不进见后汉使来称汉徳美羣臣莫能屈权复思昭遣中使劳问请见昭避席谢权跪止之昭坐定仰曰昔太后桓王不以老臣属陛下而以陛下属老臣是以思尽臣节以报厚恩而意虑浅短违逆盛防然臣愚心所以事国志在忠益毕命而已若乃变心易虑以偷荣取容此臣所不能也权辞谢焉】集览【武昌今鄂州是故楚之东鄂也汉置江夏郡领鄂县献帝时黄祖为江夏守始于沙羡置屯孙权破黄祖于沙羡遂改武昌钓台在今夀昌军北门外大江中纣糟邱酒池殷本纪纣大最乐戏于沙邱以酒为池注太公六韬曰纣为酒池囘盘糟邱而牛饮者三千余人为辈括地志云酒池在卫州卫县西二十三里中不进见中间因逆防故不曾敢进见】质实【一统志云武昌即古之鄂邑春秋时楚封鄂王于此又谓之夏汭秦属南郡汉置江夏郡治沙羡三国时吴分江夏更置武昌郡治武昌县徙都焉晋以武昌江州江夏荆州刘宋于江夏县置江夏郡兼置郢州梁分置北新州隋平陈改置鄂州大业初为江夏郡唐复为鄂州天寳初改江夏郡乾元初复为鄂州属江南道元和初陞武昌军节度五代时唐遥改武清军南唐复为武昌军宋以鄂州属荆湖北路元至元中置鄂州路大徳中改武昌路本朝改为武昌府属湖广道钓台在武昌府武昌县北门外大江中吴主权尝驻兵于此糟邱酒池在火名府濬县西七十二里朝歌城南】
　　秋七月魏制后嗣有由诸侯入奉大统者不得顾私亲【诏曰礼王后无嗣择建支子以继大宗则当纂正统而奉公义何得复顾私亲哉其令公卿有司深以前世行事为戒后嗣万一有由诸侯入奉大统则当明为人后之义敢为导谀建非正之号以干正统谓考为皇称姬为后则股肱大臣诛之无赦其书之金防藏之宗庙着于令典】集览【支子支谓庶孽之多如木之有枝】
　　九月吴迁都建业使上大将军陆逊辅太子登守武昌【吴主权迁都建业皆因故府不复増改使上大将军陆逊辅太子登及尚书九官留武昌南阳刘廙尝着先刑后礼论同郡谢景称之于逊逊呵景曰礼之长于刑久矣廙以细辨而诡先圣之教君侍东宫宜遵仁义以彰徳音若彼之谈不湏讲也太子与西陵都督歩隲书求见启诲隲条时事在荆州界者及诸僚吏行能以报之且上疏曰人君不亲小事使百官有司各任其职故舜命九贤则无所用心不下庙堂而天下治贤人所在折冲万里信国家之利噐崇替之所由也愿重以经意则天下幸甚】集览【建业楚威王置金陵邑以地有王气埋金镇之秦改秣陵吴改建业晋改丹阳唐置江宁府改升州宋改建康府长于刑长展两反言当以礼为先也舜命九贤禹平水土弃种百谷契敷五教臯陶明五刑垂共工益作虞伯夷典礼夔典乐龙纳言折冲万里诗绵篇予曰有御侮注武臣折冲曰御侮文中子王道篇折冲樽俎可矣何必临邉也注谓折兵冲也战国防苏秦曰百尺之冲折之衽席之上信国家之利噐信诚然也老子微明章国之利噐不可以示人又淳风章人多利噐国家滋昏林希逸云利噐威权也人世便利之用民多威权则上下不亲国家昏乱】质实【建业郡名注见献帝兴平二年秣陵南阳郡名注见秦二世三年刘廙安众人西陵县名注见周赧王三十六年歩隲淮隂人】
　　冬十月魏立听讼观置律博士
　　【魏主叡常言狱者天下之命因改平望观为听讼观每断大狱诣观临听之初魏文侯师李悝着法经六篇萧何定汉律益为九篇后稍增至六十篇又有令三百余篇决事比九百六卷马郑诸儒章句又十余家至是所当用二万六千余条七百七十余万言乃诏但用郑氏章句尚书卫顗奏刑法者国家之所贵重而私议者之所轻贱狱吏者百姓之所县命而选用者之所毕下王政之敝未必不由此也请置律博士从之又诏司空陈羣等删约汉法制新律十八篇州郡令四十五篇尚书官令军中令百八十余篇于正律九篇为増于旁章科令为省矣】集览【悝枯囘反决事比犹言断例也比毗至反记王制比以成之注已行故事曰比疏云例也】质实【陈羣许人实孙萧何定汉律注见髙帝十二年马郑谓马融郑注见宋文帝元嘉二十七年】
　　书法【书作蜚廉桂观矣武帝元封二年又书起四百尺观矣灵帝光和五年皆讥也此其书听讼观何美之也魏主于是能慎罚矣纲目书观七魏听讼是年秦听讼晋孝武帝宁康三年宋总明庚戌年周通道陈甲午年皆美也蜚廉桂观四百尺观望僊观唐文宗防昌二年皆讥也书律博士始此终纲目书律博士二是年隋癸卯年】
　　十二月筑汉乐二城
　　【丞相亮徙府营于南山下筑汉城于沔阳乐城于成固】集览【沔阳本江夏竟陵县诸葛亮筑汉城于此隋置沔州唐改复州今改沔阳府成固成或作城今兴元府城固县诸葛亮筑乐城于此括地志云汉中城固县故城在今县东六里】质实【一统志云沔阳汉之县名属汉中郡曹魏梁州治沔阳西晋末为氐杨茂搜所据刘宋取之后魏置东益州又分置嶓县西魏属兴州隋废沔阳改嶓冢曰西县唐西县属梁州宋属兴元府元分西县置铎水县而移沔州治铎水并西县入畧阳后又并铎水入州属广元路本朝改州为县仍属汉中府城固汉之县名属汉中郡有南北二城旧县治北城三国蜀汉改乐城县晋复为城固宋齐梁西魏皆因之隋属梁州唐初改唐固后复为城固宋元仍旧本朝因之仍属汉中府】
　　【庚戊】八年【魏太和四年吴黄龙二年】春吴发兵浮海求夷洲亶洲【吴主权使将军卫温诸葛直将甲士万人浮海求夷州亶洲欲俘其民以益众陆逊全琮皆谏以为桓王创基兵不一旅今江东见众自足图事不当逺涉不毛万里袭人风波难测又民易水土必致疾疫且其民犹禽兽得之不足济事无之不足亏众权不听温等遂行经嵗乃还士卒疾疫死者什八九亶洲絶逺不可至得夷洲数千人以归温等以无功坐诛】集览【桓王孙防也孙权称尊号追諡为长沙桓王袭人春秋传例轻兵曰袭注掩其不备也】
　　二月魏立郎吏课试法尚书诸葛诞等有罪免
　　【魏尚书诸葛诞中书邓飏等结为党友更相题表以夏侯等为四聪诞辈为八逹中书监刘放子熙中书令孙资子宻吏部尚书卫臻子烈以父居埶位容之为三豫行司徒事董昭上疏曰凡有天下者莫不贵朴忠之士疾虚伪之人以其毁教乱治败俗伤化也窃见当今年少不复以学问为本专以交防为业国士不以孝悌清脩为首乃以趋埶防利为先合党连羣互相褒叹以毁訾为罚戮用党誉为爵赏附已者则叹之盈言不附者则作为瑕衅至乃徃来禁奥交通探问凡此诸事皆法之所不取刑之所不赦也魏主叡善其言诏郎吏学通一经才任牧民博士课试擢其髙第者亟用其浮华不务道本者罢退之仍免诞飏等官】集览【禁奥隐奥之地也人所不见】正误【禁奥今按谓禁省深严之地也】质实【诸葛诞琅邪阳都人亮之兄夏侯沛国人尚之子孙资太原人卫臻陈留襄邑人董昭济隂定陶人】
　　秋七月魏冦汉中丞相亮出次成固九月魏师还【魏曹真以汉人数入请由斜谷伐之魏主叡诏司马懿泝汉水由西城与真防汉中诸将或欲由子午谷或欲由武威陈羣谏曰太祖昔攻张鲁多收豆麦以益军粮鲁未下而食犹乏今既无所因而斜谷阻险转运有钞截之虞多留兵守要则损战士不可不熟虑也并言军事用度之计叡以羣议下真真据之遂行丞相亮闻之次于成固赤坂以待之召李严使将二万人赴汉中防天大雨三十余日栈道断絶魏太尉华歆上疏曰陛下宜留心治道以征伐为后事为国者以民为基民以衣食为本使中国无饥寒之患百姓无离上之心则二敌之衅可坐而待也少府杨阜曰昔武王白鱼入舟君臣变色动得吉瑞犹尚忧惧况有灾异而不战竦者哉今吴蜀未平而天屡降变诸军始进便有天雨之患稽阂山险已积日矣转负劳苦所费已多若有不继必违本图散骑常侍王肃曰前志有之千里馈粮士有饥色樵苏后防师不宿饱此谓平途之行军者也又况深入险阻凿路而前则其为劳必相百也今又加之以霖雨山坂峻滑众迫而不展粮逺而难继实行军之大忌也闻曹真发已逾月而行裁半谷治道功夫战士悉作是彼偏得以逸待劳乃兵家之所惮也逺则周武出闗而复还近则武文临江而不济岂非顺天知时通于权变者哉乃诏班师】集览【西城汉中西城县汉末置西城郡魏文帝改魏兴郡西魏改金州赤坂顔师古曰汉中成固县地寰宇记云在洋州东二十里曰龙亭栈道注见周赧王三十六年白鱼入舟注见成帝永始元年鱼鸟之瑞稽阂稽谓留止也阂与碍同前志有之古者兵书有此语樵苏后防采薪曰樵取草曰苏言虽有粮必待樵苏而后可炊防师不宿饱谓师众无越宿而自饱之理周武出闗复还武王东观兵至于盟津诸侯皆曰纣可伐王曰汝未知天命未可也乃还师武文临江不济魏武帝进军濡湏口与吴相守月余而还文帝以舟师击吴临江而还】质实【一统志云西城汉之县名属汉中郡东汉末分置西城郡曹魏改魏兴郡梁改为东梁州西魏以其地出金改名金州隋复为西城郡唐复为金州天寳初改为安康郡乾元初改为金州宋改为昭化军属利州路元属兴元路本朝因之改属汉中府汉水注见献帝建安十二年武威郡名注见光武建武十年赤坂地名在汉中府洋县东二十里其土色赪故名李严南阳人王肃东海郯人朗之子】
　　书法【书魏以冦尊汉也】
　　发明【纲目凡诸侯之于王室夷狄之于中国僣伪之于正统或加兵犯境则书曰冦非此类则不书诸葛孔明左右昭烈为汉讨贼声大义于天下功虽不就名则正矣自陈夀志三国以魏为主通鉴因之纪年故于孔明伐魏之举反以入冦书之则是以讨贼之人名之为贼耳纲目既以昭烈绍汉之统故于魏兵犯境书之为冦然后名正言顺而正伪之辨始明固非好为立异也正前人之未正卒归之是亦所以更相发明云耳九原可作切谓司马公光必有取于斯言】
　　魏主叡如许昌
　　【魏主叡如许昌左仆射徐宣总留事及还主者奏呈文书叡曰吾省与仆射省何异竟不视】质实【许昌县名注见建兴十二年】
　　冬十二月吴人攻魏合肥不克
　　【魏征东将军满宠闻吴欲攻合肥表请召兵吴寻退还宠以为贼大举而还非其本意此必欲伪退以罢吾兵而倒还乘虚掩不备也遂表不罢兵后十余日吴果来攻不克而还】质实【满宠昌邑人合肥县名注见灵帝中平五年】
　　丞相亮以蒋琬为长史质实【蒋琬长沙湘乡人】
　　【亮数外出琬常足食足兵以相供给亮每言公琰托志忠雅当与吾共賛王业者也】集览【公琰蒋琬表字】
　　吴廷尉监隐蕃作乱伏诛
　　【青州人隐蕃逃奔入吴上书求见吴主权召入蕃陈时务甚有辞观权以为廷尉监将军朱据廷尉郝普皆称其有王佐才于是蕃门车马云集潘濬子翥亦与周旋馈饷之濬闻大怒疏责翥曰吾受国厚恩志报以命尔等在都当念恭顺亲贤慕善何故与降虏交以粮饷之疏到急就往使受杖一百促责所饷时人恠之顷之蕃谋作乱伏诛普自杀据坐禁止久之乃解】集览【有辞观通鉴释文曰辞说也观古玩反后书孟逹有才观注观犹神观之观也子脩身篇言重则有法好重则有观注好重必谨则举措可观观去声翥章庶反】质实【朱据吴人潘濬武陵人】
　　【辛亥】九年【魏太和五年吴黄龙三年】春二月吴武陵蛮叛吴主权遣潘濬击之
　　【吴武陵五溪蛮叛吴主权遣太常潘濬讨之武陵太守卫旍奏濬姨兄蒋琬为诸葛亮长史濬宻使相闻欲以自托权曰承明不为此也即封表示濬而免旍官】集览【旍字义与旌同承明潘濬表字】质实【武陵郡名注见灵帝中平三年张九韶曰五溪蛮在武陵郡谓雄溪樠溪酉溪潕溪辰溪是也】
　　丞相亮伐魏围祁山质实【祁山注见建兴六年】○自十月不雨至于三月
　　书法【自秦初书六月不雨至于八月丙寅年其后有书四月至于七月者矣献帝兴平元年率不过三四月尔于是而书十月至于三月是半年也后此有书正月不雨至于十月者又甚矣哉宋庚午年西秦终纲目书某月不雨至于某月者六详泰初丙寅年】
　　○夏五月亮败魏司马懿于卤城杀其将张郃
　　【魏遣司马懿屯长安督将军张郃郭淮等以御汉懿留精兵四千守上邽余众悉救祁山张郃欲分兵驻雍郿懿曰料前军能独当之者将军言是也若不能当而分为前后此楚之三军所以为黥布禽也遂进亮分兵攻祁山自逆懿于上邽魏将郭淮等徼亮亮破之因大芟其麦与懿遇于上邽之东懿敛军依险兵不得交亮引还懿蹑其后至于卤城又登山掘营不肯战贾诩魏平数请战曰公畏蜀如虎奈天下笑何懿病之乃使张郃攻南围自按中道向亮亮使魏延等逆战魏兵大败懿还保营亮以粮尽退军懿遣郃追之至木门与亮战中伏弩而卒】集览【雍郿雍注见周显王八年郿注见灵帝中平六年徼亮徼与邀通遮也木门地名在天水军天水县】质实【一统志云郭淮阳曲人上邽县名注见光武建武八年魏延义阳人木门地名在巩昌府秦州西南一百一十二里此楚军所以为黥布禽事在髙帝十一年】发明【司马懿用兵如神算无遗防未易敌也然每与丞相亮交锋动輙败北是以其徒有畏蜀如虎之讥而陈夀乃以将畧非亮所长贬之今观纲目书此不曰亮败魏军而曰亮败司马懿者见其所对者勍敌而非脆敌亮能胜之则其将畧果有大过人者然则夀之妄肆讥评其说不攻自破矣世以成败论人若夀辈者非一可胜叹哉】
　　秋八月魏令其宗室王侯朝明年正月
　　【魏黄初以来诸侯王法禁严切吏察之急亲姻皆不敢相通问东阿王植上疏曰尧之为教先亲后疏自近及逺周文王刑于寡妻至于兄弟以御于家邦今陛下恵洽椒房恩昭九族羣后百寮番休逓上亲理之路通庆吊之情展诚可谓恕已治人推防施惠者矣至于臣者人道絶绪禁锢明时婚媾不通兄弟乖隔又以一切之制永无朝觐之望至于注心皇极结情紫闼神明知之矣然天实为之谓之何哉愿陛下沛然垂诏使诸国庆问四节得展妃妾之家膏沐之遗嵗得再通则圣世无不防施之物矣魏主叡报曰诸国本无禁锢之诏矫枉过正下吏惧谴以至于此耳已勑有司如王所诉植复上疏曰昔管蔡放诛周召作弼叔鱼防刑叔向賛国三监之衅臣自当之二南之辅求必不逺夫能使天下倾耳注目者当权者是也权之所在虽疏必重势之所去虽亲必轻盖取齐者田族非吕宗也分晋者赵魏非姬姓也吉专其位凶离其患者异姓之臣也存共其荣殁同其祸者公族之臣也今公族疏而异姓亲臣窃惑焉不胜愤懑拜表陈情叡优文荅报而已至是乃诏曰先帝着令不欲使诸王留京都者谓防主在位母后摄政防微渐闗盛衰也朕不见诸王十有二载其令诸王及宗室公侯各将适子一人朝明年正月后有少主母后在宫者自如先帝令】集览【注心皇极注者心意所主也皇大极中也言注此心于大中之道膏沐之遗遗唯季反文公诗传曰膏所以泽髪者沐涤首去垢者左传哀十四年遗之潘沐注潘淅米汁可以沐头音芳袁反杜甫腊日诗口脂面药随恩泽翠管银罂下九霄注太平御览载卢公家范凡腊日上澡豆头膏面脂口脂管蔡放诛周召作弼管叔鲜蔡叔度周公旦皆武王弟召公奭周之支族武王防纣并封为诸侯武王崩成王少周公摄政管蔡作乱周公以成王命诛管叔及蔡叔周召分陜为伯以辅弼成王括地志云郑州管城县外城古管国也豫州北七十里上蔡县古蔡国也文公诗传曰文王徙都于丰而分岐周故地以为周召之采邑周国在岐山之阳今鳯翔府岐山县是也召国旧说扶风雍县南有召亭即此地叔鱼防刑叔向賛国叔向名肸姓羊舌氏春秋晋公族叔鱼名鲋叔向庶弟也叔向虽不专晋国之政而晋之执政赵文子韩宣子皆访之而后行左传昭十四年邢侯与雍子争鄐田久而无成宣子命叔鱼断旧狱罪在雍子雍子纳女于叔鱼叔鱼蔽罪邢侯邢侯怒杀叔鱼雍子于朝宣子问其罪于叔向叔向曰雍子赂以买直鲋也鬻狱邢侯专杀其罪一也乃施邢侯而尸雍子与叔鱼于市向音享三监之衅武王克殷以殷余民封受子武庚命管蔡霍三叔监殷是谓三监武王崩三监叛成王命周公讨之三监监古懴反二南之辅文王受命徙都于丰取岐州故地分爵周公召公以夹辅王室故诗有周南召南取齐者田族注见秦始皇三十四年田常分晋者赵魏注见周威烈王二十三年六卿】正误【皇极今按皇极指人君所居之处犹言宸极不当解为大中仍汉儒之误也】质实【一统志云东阿汉之县名属东郡晋属济北国隋属济北郡唐初属济阳郡后属郓州宋徙治新桥镇属东平府金元俱仍旧本朝因之属兖州府】
　　书法【纲目周汉之篇书来朝多矣未有书令其朝者书令其朝何讥也魏法宗室毋得朝觐通往来至是始诏听朝明年正月魏世亲亲之义亦薄甚矣故终魏之世无书来朝书令其朝也】发明【魏禁锢宗室甚严今乃书其令朝明年正月岂予之乎许朝明年则前乎此未尝得朝明矣正所以讥之也】
　　中军防李平有罪废徙梓潼考异【军当作都按分注李严更名平亮以为中都防乂据四年书中都防李严此军字传録误】
　　【丞相亮之攻祁山也命李严以中都防署府事更名平防天霖雨平主督运恐粮不继遣叅军谕指呼亮来还亮既退军平乃更言军粮饶足何为而退欲杀督运以解不办之责又表言军伪退以诱贼亮出其前后手书本末违错平辞穷谢罪于是亮表其前后过恶免官削爵土徙梓潼郡复以平子丰为中郎将叅军事出教勅之曰吾与君父子戮力以奬王室谓至心感动终始可保何图中乖乎若都防思负一意君与公琰推心从事否可复通逝可复还也亮又与蒋琬董允书曰孝起前为吾说正方腹中有鳞甲乡党以为不可近吾谓鳞甲者但不当犯之耳不图复有苏张之事也孝起者陈震也】集览【公琰蒋琬字孝起前为吾说正方孝起乃陈震字前往日也正方李平字苏张战国时苏秦张仪言语反覆】质实【梓潼郡名注见献帝建安十八年董允南郡枝江人和之子苏张注见汉献帝建安十四年】
　　冬十月吴人诱败魏兵于阜陵
　　【吴主权遣中郎将孙布诈降于魏以诱州刺史王凌伏兵阜陵以俟之凌誊布书请兵迎之征东将军满宠以为必诈不与兵而为凌作报书曰知欲避祸就顺甚相嘉尚今欲遣兵相迎然少则不足相卫多则事必逺闻且先宻计以成本志临时节度其宜防宠被书入朝又敕留府勿与兵凌索兵不得乃单遣一督将歩骑七百人往迎之布夜掩击死伤过半先是凌表宠年过耽酒不可居方任魏主叡欲召宠还给事中郭谋曰宠有勲方岳二十余年及镇淮南吴人惮之若不如所表将为所闚可令还朝问东方事以察之叡从之既至体气康彊乃慰劳遣还】质实【王凌太原祁人阜陵县名注见晋成帝咸和元年】
　　发明【兵虽诡道特可用之行阵间至于伐国大事必以正大行之则兵胜而人服今吴人既以僣窃自立名义已索故其用兵攻魏率用盗贼小人之计是以前此书诱败曹休今此书诱败魏兵皆以着其诡诈之罪且以见吴人师出无名之失耳何足尚哉】
　　十一月晦日食
</div>
    <div class="pagination">
<a href="御批资治通鉴纲目_page64.html">上一页</a><span>...</span><a href="御批资治通鉴纲目_page60.html">60</a><a href="御批资治通鉴纲目_page61.html">61</a><a href="御批资治通鉴纲目_page62.html">62</a><a href="御批资治通鉴纲目_page63.html">63</a><a href="御批资治通鉴纲目_page64.html">64</a><span class="current-page">65</span><a href="御批资治通鉴纲目_page66.html">66</a><a href="御批资治通鉴纲目_page67.html">67</a><a href="御批资治通鉴纲目_page68.html">68</a><a href="御批资治通鉴纲目_page69.html">69</a><a href="御批资治通鉴纲目_page70.html">70</a><span>...</span><a href="御批资治通鉴纲目_page66.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
