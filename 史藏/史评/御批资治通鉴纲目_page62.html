<!DOCTYPE html>
<html>
 <head>
  <meta charset="utf-8"/>
  <title>
   御批资治通鉴纲目 - 第 62 页/共 243 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   御批资治通鉴纲目 - 第 62 页/共 243 页
  </h1>
  <div class="content">
   【刘备表刘琦爲荆州刺史引兵南徇武陵长沙桂阳零陵皆降庐江营帅雷绪率部曲数万口归备备以诸葛亮爲军师中郎将督诸郡赋税以充军实】
　　孙权使其将贺齐讨黟贼平之
　　【丹阳黟贼帅陈仆等二万户屯林歴山四靣壁立齐募轻捷士夜于隠处以铁戈拓山而上县布以援下人得上者百余人分布四靣鸣皷角贼守路者皆惊走还大军上攻破之以其地爲新都郡齐爲太守】集览【丹阳徐广曰夲秦之鄣郡汉武改名丹阳郡而丹阳都尉分治于歙黟歙二县皆焉正义曰汉之丹阳理宛陵即今宁国府治也徽州亦焉此非晋唐之丹阳按晋丹阳治秣陵唐丹阳治京口黟音于夷反或音移徐广曰汉丹阳郡属县也索隠曰新安郡有黟县正义曰丹阳新安今徽州是鸣皷角伐皷吹角皆所以作勇也左传鲁桓公与齐人战曹刿曰一皷作气又宋襄公及楚人战公子鱼曰金皷以声气也通礼义簒曰蚩尤师魑魅与黄帝战帝命吹角作龙鸣以御之按角长五尺以皮爲之或以竹木其形如竹筒夲细而末大新都徐广曰汉武帝改鄣郡爲丹阳郡三国呉孙权分丹阳置新都郡晋武帝改新都爲新安隋置歙州宋改爲徽州】质实【丹阳郡名注见明帝永平十三年一綂志云黟秦之县名属鄣郡以县有黟山故名汉属丹阳郡鸿嘉初以黟爲广徳王国三国呉属新都郡晋属新安郡隋初置歙州治于此宋属徽州元仍旧至国朝因之属徽州府林歴山在徽州府黟县西南一十里新都三国呉之郡名治始新县晋改爲新安郡刘宋以郡属东扬州梁又析置新宁郡隋废郡置歙州治黟大业初改爲新安郡治休宁义宁中又迁治歙唐置歙州天寳初改新安郡乾元复爲歙州宋爲徽州元爲徽州路　国朝初改爲徽州府直京师】












　　御批资治通鉴纲目卷十三
&lt;史部,史评类,御批资治通鉴纲目&gt;
　　钦定四库全书
　　御批资治通鉴纲目卷十四
　　【起己丑汉献帝建安十四年○尽丁未汉后主建兴五年】考异【当分注尽丁未汉帝禅建兴五年】考证【尽丁未汉后主建兴五年十五卷起尽十六卷起凡曰后主皆当作帝禅○谨按凡例曰凡正统之君曰帝僣称帝者曰主牧庵姚氏曰纲目书汉中王即皇帝位统斯正矣而于其子独曰后主何哉且自建兴以及炎兴用天子制以临四方者实四十年岂于即位正始之年不帝乃曰后主乎诸曰后主者皆溺于熟口顺耳不思而失于刋正也凡例又曰有被废无諡者但曰帝某而不用后人所贬之爵建兴之帝未尝被废亦钧于无諡者故下取晋帝奕例书曰帝禅】凡十九年
　　【己丑】十四年考异【提要此上误加建安二字】春三月孙权引兵还【孙权围合肥乆不下率轻骑欲身徃突敌长史张纮諌曰麾下恃盛壮之气忽彊暴之虏三军之众莫不寒心虽斩将搴旗威震敌此乃偏将之任非主将之宜也愿抑贲育之勇懐覇王之计权乃止操遣兵救合肥乆而不至州别驾蒋济诈言救至遣使赍书语城中权军获之遂引兵还】集览【麾下犹言阁下节下殿下也大将之旗曰麾不敢斥言将军故呼其在麾下侍者执事者而先与之言因卑逹尊之意盖谦辞也搴旗注见陈宣帝大建十年贲育注见武帝建元六年】质实【合肥县名注见灵帝中平五年】
　　秋七月曹操军合肥开芍陂屯田集览【芍陂芍音酌又音鹊陂所以畜】
　　【水也崔寔月令曰楚相孙叔敖作期思陂即此郡县志云陂周廻三百二十里灌田四万顷在安丰郡夀春东】质实【一统志云芍陂在鳯阳府夀州南安丰废县即安丰塘也乃楚相孙叔敖所筑与阳泉陂大业陂并灌田可万顷汉王景魏邓艾宋长沙王义欣皆尝修之】○冬十月荆州地震○十二月操军还谯
　　【操留张辽乐进李典屯合肥而还辽军中尝有谋反者夜惊乱起火一军尽扰辽曰是不一军尽反必有造变者欲以惊动人耳乃令军中其不反者安坐辽将亲兵数十人中陈而立俄顷皆定即得首谋者杀之】集览【谯地理志沛郡有谯县魏为谯郡后周改亳州今因之】质实【一统志云谯春秋之邑名秦属砀郡汉置谯县属沛国三国魏为谯国后魏置兖州后周改为亳州唐初为谯州寻改为亳州天寳初改为亳郡乾元初复为亳州宋置集庆军金仍为亳州元属归徳府　国朝降为县改属鳯阳府李典钜野人】
　　孙权表刘备领荆州牧
　　【周瑜攻曹仁歳余所杀伤甚众仁委城走权以瑜领南郡太守屯江陵程普领江夏太守治沙羡吕范领彭泽太守吕防领寻阳令刘备表权行车骑将军领徐州牧会刘琦卒权以备领荆州牧周瑜分南岸地以给备备立营于油口改名公安权以妹妻备妹才捷刚猛有诸兄风侍婢百余人皆执刀侍立备每入心常凛凛曹操宻遣辨士蒋干布衣葛巾私行説周瑜瑜出迎立谓之曰子翼良苦逺渉江湖为曹氏作説客邪因延干与周观营中行视仓库军资器仗讫还饮宴示之侍者服饰珎玩之物因谓干曰丈夫处世遇知己之主外托君臣之义内结骨肉之防言行计从祸福共之假使蘓张更生能移其意乎干但笑终无所言还白操称瑜雅量髙致非言辞所能间也】集览【沙羡县名属江夏郡汉献时黄祖为江夏太守始于沙羡置屯今郡治是也羡音夷案江夏今鄂州是寻阳古三苖国秦属庐江郡晋置江州又分寻阳柴桑二县置寻阳郡庐山记云寻水名也郡在寻水之北故曰寻阳油口地名三国汉昭烈帝立营于此改名公安县今县属江陵府子翼蒋干字蘓张蘓秦张仪皆七国时游説之士】质实【一统志云曹仁沛国谯人操从弟沙羡汉之县名为江夏郡治所三国吴属武昌郡后省晋太康中置沙羡县太元初改为汝南县复属江夏郡隋初废郡改县曰江夏唐宋元俱仍旧至国朝因之改属武昌府吕范汝南细阳人彭泽郡名注见成帝绥和二年吕防汝南富波人寻阳汉之县名属庐江郡晋永兴初置寻阳郡永嘉初以九江县省入后省寻阳入柴桑梁又析置汝南县隋省郡及汝南柴桑二县复置寻阳县后改曰彭蠡大业初置郡改曰湓城县唐初复改曰寻阳县五代时南唐改为徳化县宋元仍旧至国朝因之改属九江府徐州注见秦始皇二十八年彭城公安县名注见建安十九年蘓秦洛阳人师鬼谷子游説奉王书十二上而说不行裘敝金尽憔悴而归妻不下机嫂不为炊后从説得行并相六国佩印而归妻嫂不敢仰视秦叹曰使我有负郭田二顷安能佩六国相印乎张仪晋人张老之后世居河东始尝与蘓秦俱学鬼谷子之术后相秦惠王言听计从及蘓秦死后遂破从约说六国事秦归报未至而惠王卒武王立不説仪仪乃脱身相魏】
　　【庚寅】十五年春曹操下令求才
　　【掾和洽言于操曰天下之人才徳各殊不可以一节取也俭素过中自以处身则可以此格物所失或多今朝廷之议吏有着新衣乘好车者谓之不清形容不饰衣裘敝坏者谓之亷防至令士大夫故汚辱其衣蔵其舆服朝府大吏或自挈壶飱以入官寺夫立教观俗贵处中庸为可继也今崇一槩难堪之行以检殊涂勉而为之必有疲瘁而或容隐伪矣操善之下令曰孟公绰为赵魏老则优不可以为滕薛大夫若必亷才而后可用则齐桓其何以覇世二三子其佐我眀扬侧陋惟才是举吾得而用之】集览【格物汉邴原性刚直清议以格物又唐房龄不以已长格物音释各不同注见初平二年壶飱説文壶昆吾圜器也徐氏曰昆吾纣臣作瓦器飱音孙饭之别名字林云水浇饭也一云熟食曰飱贵处中庸处上声中者不偏不倚无过不及之名庸平常也程子曰中者天下之正道庸者天下之定理孟公绰为赵魏老注见章帝元和元年明扬侧陋注见顺帝永建二年】质实【和洽汝南人孟公绰鲁大夫】
　　二月朔日食○冬曹操作铜爵台于邺集览【作铜爵台于邺邺有三台聫属铜爵居其南俗名前台在邺城中盖曹操宠妾所居案邺都城在今彰徳府东北二十里临彰县邺都之北是其地也沈括曰今彰徳城东北角旧趾犹存又三台注见晋怀帝永嘉六年】质实【铜爵台注见晋懐帝永嘉六年一统志云邺古邑名周末魏文侯始封于此汉初置邺县属魏郡东汉末魏公曹操居此晋始改为临漳县东魏复置邺县后周移临漳属魏郡隋改为灵芝县俄复旧唐属相州宋省邺县入焉金元仍旧至国朝因之改属彰徳府】○十二月操让还三县
　　【操下令曰孤始举孝亷自以本非岩穴知名之士恐为人所凡愚欲好作政教以立名誉故在济南除残去秽平心选举以是为豪强所忿恐致家祸故以病还郷里乃于谯东五十里筑精舍欲秋夏读书冬春射猎为二十年规待天下清乃出仕耳然不能得如意徴为典军校尉意遂更欲为国家讨贼立功使题墓道言汉故征西将军曹侯之墓此其志也遭値董卓之难兴举义兵破降黄巾又讨击袁术摧破袁绍枭其二子复定刘表遂平天下身为宰相人臣之贵己极意望已过矣设使国家无有孤不知当几人称帝几人称王或者见孤彊盛妄相忖度言有不逊之志每用耿耿然欲孤便尔委兵归国寔不可也何者诚恐离兵为人所祸既为子孙计又已败则国家倾危是以不得慕虚名而处实祸也然封兼四县食戸二万何徳堪之今上还阳夏柘苦三县户二万但食武平万户且以分损谤议少减孤之责也】集览【始举孝亷曹操自谓年二十举孝亷为郎故在济南故谓旧日也光和末黄巾贼起迁济南相国为二十年规为句规图也耿耿诗耿耿不寐注耿耿犹儆儆也钱氏曰耿耿小明心有所存不能防之貎阳夏注见秦二世元年柘苦二县名地理志陈国有柘县案陈国今陈州是也苦注见桓帝延熹八年武平地理志陈国有武平县】正误【故在济南今按故承上起下之辞犹言所以也】质实【阳夏县名注见秦二世元年一统志云柘汉之县名属淮阳国以邑有柘沟故名晋废隋复置改曰柘城县属宋州唐省入谷熟寜陵二县永淳初复置宋属应天府崇宁中改属拱州金属睢州后省元复置至国朝因之改属开封府苦县名注见桓帝延熹七年武平县名注见建安元年】
　　书法【书譲何讥也让美事也何讥伪也武平书自封则让还之为伪可知矣终纲目书封拜不受十九不拜三让二曹操司马昭刘裕皆讥也详安帝永初元年】
　　孙权南郡守将周瑜卒权以鲁肃代领其兵
　　【刘表故吏士多归刘备备以周瑜所给地少不足以容其众乃自诣孙权求都督荆州瑜上防曰刘备以枭雄之姿而有关羽张飞熊虎之将必非乆屈为人用者谓宜徙备置吴盛为筑宫多其美女玩好以娱其耳目而分羽飞各置一方使如瑜者挟与攻战大事可定也今猥割土地以资业之聚此三人俱在疆场恐蛟龙得云雨终非池中物也权不从备还乃闻之叹曰天下智谋之士所见畧同前时孔明谏孤莫行其意亦虑此也瑜诣京见权曰今曹操新败忧在腹心未能与将军连兵相事也乞与奋威俱进取蜀而并张鲁因留奋威固守其地与马超结援瑜还与将军据防阳以蹙操北方可图也权许之奋威者权从弟瑜也周瑜还治行装道病困与权牋曰瑜短命矣诚不足惜但恨防志未展不复奉教命耳今曹操在北疆场未静刘备寄寓有似飬虎此朝士旰食之秋至尊垂虑之日也鲁肃忠烈临事不茍可以代瑜傥所言可采瑜死不朽矣卒于巴丘权闻之哀恸曰公瑾有王佐之资今忽短命孤何赖哉自迎其丧于芜湖为子登娶其女而以女妻其子循初瑜见友于孙防太夫人又使权以兄奉之时诸将賔客为礼尚简而瑜便执臣节程普以年长数陵侮瑜瑜折节下之终不与校普后自敬服乃告人曰与公瑾交若饮醇醪不觉自醉权以肃代瑜肃劝权以荆州借刘备与共拒曹操权从之初权谓吕防曰卿今当涂掌事不可不学防辞以军中多务权曰孤岂欲卿治经为博士邪但当渉猎见徃事耳卿言多务孰若孤孤常读书自以为大有所益防乃始就学及肃过寻阳与防议论大惊曰卿今者才畧非复吴下阿防防曰士别三日即更刮日相待大兄何见事之晩乎肃遂拜防母结友而去】集览【相事犹言共事也取蜀时刘璋据蜀马超结援超腾之子据关中巴丘汉长沙郡下隽县地三国吴始名巴丘循周瑜二子名当涂涂路道也张纲曰豺狼当道安问狐狸渉猎顔师古曰言泛滥流观譬如渉水猎兽不精专也】正误【连兵相事今按言相与从事也】质实【襄阳县名注见建安十二年疆埸注见灵帝建宁二年一统志云巴丘山名在岳州府城南亦名巴蛇冢羿屠巴蛇于洞庭积骨为丘故名吴使鲁肃以万人屯巴丘即此芜湖县名注见晋成帝咸和二年】
　　书法【纲目卒蜀汉吴魏及晋诸臣无不书姓者具官爵皆美辞也惟不书官者贬辞也而僣国臣不与焉】
　　刘备以庞统为治中从事
　　【刘备以厐统守耒阳令不治免鲁肃遗备书曰士元非百里才也使处治中别驾之任始当展其骥足耳诸葛亮亦言之备与统谭大器之遂用统为治中亲待亚亮并为军师中郎将】集览【耒阳县名属桂阳今改耒阳州在湖南衡州路】质实【一统志云耒阳汉之县名属桂阳郡以在耒水之阳故名梁割湘东郡陈移县治骜山口隋改曰耒隂属衡州唐还旧治复改曰耒阳宋因之元陞为耒阳州属湖南宣慰司至国朝仍为县改属衡州府治中别驾官名注见晋安帝隆安四年】
　　孙权以歩隲为交州刺史
　　【初士爕为交趾太守表其三弟领合浦九真南海太守爕体器寛厚中国士人多徃依之雄长一州震服百蛮而交州刺史张津好鬼神事常着绛帕头读道书为其将所杀至是权以隲为刺史爕率兄弟奉承节度遣子入质由是岭南始服于权】质实【士爕鲁国汶上人交趾郡名注见唐宣宗大中二年合浦郡名注见武帝元鼎六年九真郡名注见后主炎兴元年南海郡名注见晋武帝太康元年交州注同上年】
　　【辛卯】十六年春正月曹操以其子丕为五官中郎将为丞相副
　　书法【丞相副前乎此未有也操之专锢于是为甚焉书曰曹操以其子丕罪之也自是司马昭以其子炎副相国髙欢遣其世子澄入邺辅政徐温留子知训江都辅政皆操之教也】
　　○三月遣钟繇击张鲁○马超韩遂等反秋曹操击破之
　　【初操遣钟繇讨张鲁而使夏侯渊等出河东与繇会仓曹属髙柔谏曰大兵西出韩遂马超疑袭已必相扇动宜先招集三辅三辅茍平汉中可传檄而定也操不从关中诸将果疑之马超韩遂等十部皆反其众十万屯据潼关七月操自将击之八月至潼关潜遣二将渡蒲阪津据河西为营闰月操北渡河兵众先渡操独与虎士百余人留南岸断后马超将歩骑万余人攻之矢下如操犹据胡床不动许褚扶操上船船工中流矢死禇左手举鞍蔽操右手刺船校尉丁斐放牛马以饵贼贼乱取之操乃得渡遂自蒲阪渡西河循河为甬道而南超等退拒渭口操乃多设疑兵潜遣兵入渭作浮桥而夜分兵结营于渭南超等夜攻营伏兵击破之九月进军悉渡超等数挑战不许固请割地送任子贾诩以为可伪许之操复问计诩曰离之而已操曰觧韩遂请与操相见操与遂有旧于是交马语移时不及军事但説京都旧故拊手欢笑时秦胡观者前后重防操笑谓之曰尔欲观曹公邪亦犹人也非有四目两口但多智耳既罢超等问遂公何言遂曰无所言也超等疑之他日操与遂书多所防窜如遂改定者超等愈疑遂操乃与克日会战大破之遂超犇凉州操追至安定而还诸将问曰初贼守潼关渭北道缺不从河东击冯翊而反守潼关引日而后北渡何也操曰若吾入河东贼必引守诸津则西河未可渡吾故盛兵向潼关使贼悉众南守而西河之备虚故二将得取西河然后引军北渡贼不能与吾争连车树栅为甬道而南既为不可胜且以示弱度渭为坚垒虏至不出所以骄之也故贼不为营垒而求割地吾顺言许之使不为备因畜士卒之力一旦击之所谓疾雷不及掩耳兵之变化固非一道也始关中诸将每一部到操辄有喜色诸将问其故操曰关中长逺若贼各依险阻征之不一二年不可定也今皆来集其众虽多莫适为主一举可防吾是以喜乃留夏侯渊屯长安以张既为京兆尹招怀流民兴复县邑】集览【潼关在华州华隂县杜佑通典曰潼关元名冲关言河自龙门南流冲激华山而东也后因关之西一里有潼水遂名潼关左传所谓桃林塞即此胡床注见周世宗显徳五年防床刺船刺音辢进也西河春秋晋地秦并为太原郡地后魏置汾州今汾州有西河县渭口渭水口也渭注见髙帝五年渭南华州渭南县在安西路操曰觧为句觧胡买反言我已晓也秦胡秦地之人与胡人重沓重叠杂沓也言观者众多也防窜谓书中之字多有防抹涂窜莫适为主适音的莫适谓无指适也左传吾谁适从】正误【刺船今按刺船之刺音戚从束其音辣者乖戻也从约束之束】质实【一统志云夏侯渊沛国谯人惇族弟潼关在西安府华隂县东四十里歴代皆为要地至本朝于关内置军卫防守西河郡名注见周威烈王二十三年渭南古地名汉属新丰县苻秦始置渭南县属京北府后魏改南新丰县及置渭南郡西魏复为渭南县后周属雍州唐初属华州寻复属雍州五代周属华州宋熈宁中省入郑县元丰初复置金元仍旧至本朝因之改属西安府安定郡名注见光武建武元年张既髙陵人】
　　冬刘璋遣使迎刘备备留兵守荆州而西璋使备击张鲁
　　【扶风法正为刘璋军议校尉璋不能用又为州里俱侨客者所鄙正邑邑不得志别驾张松与正善亦自负其才忖璋不足与有为因劝璋结刘备璋曰谁可使者松乃举正正辞谢佯为不得已而行还为松説备有雄畧宻谋奉戴以为州主会钟繇欲向汉中璋惧松因説曰曹公兵无敌于天下若因张鲁之资以取蜀土谁能御之刘豫州使君之宗室而曹公之深讐也善用兵若使之讨鲁鲁必破鲁破则益州强曹公虽来无能为也今州中诸将恃功骄豪欲有外意不得豫州则敌攻其外民攻其内必败之道也璋然之遣正迎备主簿黄权谏曰左将军有骁名今以部曲遇之则不满其心以客礼待之则一国不容二君若客有泰山之安则主有累卵之危不若闭境以待时清从事王累自倒悬于州门以谏璋一无所纳正至荆州隂説备取益州备疑未决厐统曰荆州荒残人物殚尽东有孙车骑北有曹操难以得志今益州戸口百万土沃财富诚得以为资大业可成也备曰今指与吾水火者曹操也操以急吾以寛操以暴吾以仁操以谲吾以忠每与操反事乃可成耳今以小利而失信义于天下奈何统曰乱离之时固非一道所能定也且兼弱攻昧逆取顺守古人所贵若事定之后封以大国何负于信今日不取终为人利耳备以为然乃留诸葛亮关羽等守荆州自将歩卒数万而西孙权闻备西上遣船迎妹而夫人欲将备子禅去张飞赵云勒兵截江乃得禅还刘璋勅在所供奉赠遗以巨亿计巴郡太守严顔拊心叹曰此所谓独坐穷山放虎自卫者也备北诣涪璋率兵三万徃会之张松令法正白备于防袭璋厐统曰如此则无用兵之劳而坐定一州不可失也备曰初入他国恩信未着此不可也欢饮百余日璋増备兵厚加资给使击张鲁备北到葭萌厚树恩徳以収众心】集览【邑邑本作悒悒不安貌涪县名属广汉刘甲人物志序曰唐以前凡称涪者即今绵州也今涪州本汉涪陵县属巴郡三国汉立涪陵郡唐置涪州元和郡县志绵州本汉涪县去成都三百五十里又涪陵注见晋惠帝太安二年葭萌县名属广汉前书志萌作明然亦音萌括地志云苴侯都葭萌故城在今利州益昌县南五十里】质实【扶风郡名注见周显王八年岐县黄权阆中人累卯之危注见建安十二年一统志云涪汉之县名属广汉郡蜀汉属梓潼郡晋以后属梓潼巴西二郡西魏改县曰巴西置潼州隋初改为绵州后改为金山郡唐初复为绵州天寳初改巴西郡乾元初复为绵州宋仍旧元初属成都路后以魏城县省入属潼州路至国朝改属成都府葭萌秦之县名汉属广汉郡蜀汉改为汉夀县晋改晋夀县后魏改安兴县置晋寿郡及益州梁改黎州西魏复曰益州又改利州隋初郡废后改县曰绵谷州为义成郡唐复为利州又改益昌郡五代时唐改益州宋置义武军后置利州路元为广元路至国朝初改路为州以绵谷县省入后复改为县仍属保宁府】
　　【壬辰】十七年春正月曹操还邺赞拜不名入朝不趋劒履上殿
　　【操之西征也河问民田银反扇动幽冀世子丕欲自讨之功曹常林曰今大军在逺外有彊敌将军为天下之镇轻动逺举虽克不武乃遣将军贾信讨灭之余贼请降议者皆曰公有旧法围而后降者不赦程昱曰此乃扰攘之际权时之宜今天下畧定不可诛也必欲诛之宜先启闻议者皆曰军事有专无请昱曰凡专命者谓有临时之急耳今此贼制在贾信之手故老臣不愿将军行之也丕曰善即白操操果不诛既而闻昱之谋甚悦曰君非徒明于军计又善处人父子之间故事破贼文书以一为十居府长史国渊上首级皆以实数操问其故渊曰夫征讨外冦多其斩获之数者欲以大武功耸民听也河间在封域之内银等叛离虽克防有功渊窃耻之操大悦】质实【河间国名注见帝更始二年幽州名注见唐髙祖武徳四年冀州名注见秦二世二年信都常林河内人国渊乐安人】
　　书法【入纲目凡三书矣梁兾畧称殊礼不与于萧何书赐丞相何劒履上殿入朝不超于董卓书卓自为丞相赞拜不名入朝不趋剑履上殿于操则直书曹操还邺赞拜不名入朝不趋剑履上殿其凶悖无上气象可知矣终纲日备书者四太尉裕与曹操同畧辞称殊礼者四梁兾防稽王昱书加萧道成唐主渊书自】
　　夏五月诛马腾夷三族○六月晦日食○秋七月螟○鄜贼梁兴作乱左冯翊郑浑讨平之
　　【鄜贼梁兴防畧冯翊诸县恐惧皆寄治郡下议者以为当移就险阻冯翊郑浑曰兴等破散蔵窜山谷虽有随者率胁从耳今当广开降路宣论威信而保险自守此示弱也乃聚吏民治城郭为守备募民逐贼得其财物妇女十以七赏民大悦皆愿捕贼贼之失妻子者皆降浑责其得他妇女然后还之于是转相冦盗党与离散又遣吏民有恩信者告谕之出者相继乃使诸县长吏各还本治以安集之兴将余众聚鄜城浑讨斩之余党悉平】集览【鄜音孚索隐曰鄜本地名后为县属冯翊秦文公梦黄蛇止于鄜衍因作畤以祀白帝即此案今延安路鄜州是】质实【一统志云鄜汉之县名属上郡晋置杏城镇后魏于镇置东秦州又改为北华州后改为鄜州随罢州置鄜城郡唐复为鄜州天寳初改洛交郡后置保大军节度乾元初仍为鄜州宋于州置康定军金仍旧元复为鄜州属延安路管本朝因之属延安府郑浑开封人泰之弟】
　　孙权徙治建业
　　【初张纮以秣陵山川形胜劝孙权以为治所刘备亦劝权居之权于是作石头城徙治秣陵改号建业】质实【秣陵郡名注见兴平二年金陵一统志云石头城在应天府西二里吴据石头为城即此】
　　权长史张纮卒
　　【纮还吴迎家道病授子靖留牋曰自古有国家者咸欲修徳政以比盛世至于其治多不馨香非无忠臣贤佐也由主不胜其情弗能用耳夫人情惮难而趋易好同而恶异故与治道相反曰从善如登从恶如崩言善之难也人君承基据势无假于人而忠臣挟难进之术吐逆耳之言其不合也不亦宜乎故明君寤之求贤如饥渇受諌而不厌抑情损欲而以义断恩也权省书为之流涕】集览【子靖张纮子名靖】
　　权作濡湏坞
　　【吕防闻曹操欲东兵説孙权夹濡湏水口立坞诸将皆曰上岸击贼洗足入船何用坞为防曰兵有利钝战无百胜如有邂逅敌歩骑蹙人不暇及水其得入船乎权遂从之】集览【夹濡湏水口立坞濡湏水名在无为军北二十五里源出巢湖东流经亚父山濡湏坞一名偃月城在巢县东南四十里】质实【一统志云濡湏水在庐州府巢县治南一名天河水俗呼马尾沟源出巢湖东流经亚父山又东北注于江濡湏坞一名偃月城在庐州府无为州东北五十里接巢湖孙权闻曹操来乃夹水立坞状如偃月吕防尝与魏兵相距于此】
　　书法【坞末有书者此其书何关要也终纲目书作坞一而已】
　　冬十月曹操击孙权至濡湏侍中光禄大夫参军事荀彧自杀
　　【董昭言于曹操曰自古以来人臣匡世未有今日之功有今日之功未有乆处人臣之势者也今明公耻有慙徳乐保名节然使人以大事疑已诚不可不重虑也乃与诸将议以丞相宜进爵国公九备物以彰殊勲荀彧以为曹公本兴义兵以匡朝宁国秉忠贞之诚守退让之实君子爱人以徳不宜如此操由是不悦及击孙权表请彧劳军于谯因輙留或以侍中光禄大夫持节参丞相军事操向濡湏彧以病留夀春饮药而卒彧行义修整而有智谋好推贤进士故时人皆惜之】集览【九注见明年与平帝元始五年所注异同】质实【董昭济隂人夀春县名注见秦王政六年】
　　书法【前书曹操以荀彧为侍中尚书令讥彧也此其书侍中光禄大夫参军事荀彧自杀何闵彧也曷为闵之身为汉臣为操谋画以赞其业业已成矣甫以正论自诡其无益可知也于是自杀君子以为自取而已矣故书自杀而不书其故与甄豊刘秀自杀义同】
　　发明【荀彧之死亦予之乎曰非也然则何以书爵曰是时国命出于操手所谓侍中光禄大夫参军事者操加之耳纲目书之正以着彧受操爵位事非其人之失岂予之哉夫曹操奸诈忌克凡才智之士鲜有为其所容彧既委身事之制胜设竒筭无遗防此固操之所忌者况其簒弑已成彧乃欲以正论尼之何哉且彧与操周旋逾二十年平时心腹相与岂不知操之为人而欲以秉忠正守退逊责之乎彧之杀身初无可取既不足以存汉又不足以成仁推原其失特在于从操之初择之不精至其晩节末路则亦末如之何矣使彧果能为汉而死则纲目当以曹操议加九荀彧自杀为文今既削而不书又并司马公光褒称之语弃之不録则其不满于彧昭然可知然后知不仕吴不仕魏者其于出处大节尤不可及而失身于操者生死皆辱也后之以才能自见者其亦审所择哉】
　　十二月有星孛于五诸侯集览【有星孛于五诸侯天官书衡太微三光之廷端门左右掖门门内六星诸侯正义曰内五诸侯五星列在帝廷其星并欲光明润泽若枯惨则各于其处受其灾变若动揺则擅命以干主者又云诸侯五星在东井北河主判举戒不虞一曰帝师二曰帝友三曰三公四曰博士五曰太史此五者为天子定疑议也占明大润泽大小齐等则国之福否则上下相猜忠臣不用也有星孛于注见武帝元封元年】○刘备据涪城
　　【备在葭萌厐统言于备曰今隂选精兵昼夜兼道径袭成都一举便定此上计也杨懐髙沛璋之名将各仗彊兵据守关头闻数諌璋使遣将军还荆州将军遣与相闻説荆州有急欲还救之二子喜必来见因此执之进取其兵乃向成都此中计也退还白帝连引荆州徐还图之此下计也若沉吟不去将至大困不可乆矣备然其中计及曹操攻孙权权呼备自救备贻书璋曰孙氏与孤本为唇齿而关羽兵弱今不往救则曹操必取荆州转侵州界其忧甚于张鲁鲁自守之贼不足虑也因求益万兵及资粮璋但许兵四千余皆给半备因激怒其众曰吾为益州征彊敌师徒劳瘁而积财吝赏何以使士大夫死战乎张松书与备曰今大事垂立如何释此去乎璋闻之収斩松勅关戍勿复得与备通备大怒召懐沛责以无礼斩之勒兵径至关头并其兵进据涪城】集览【白帝今防州是周初为鱼复国秦置巴郡鱼复县焉后公孙述据有蜀土以殿前井有白龙出因自号白帝更鱼复曰白帝城三国汉先主为吴陆逊所败退屯白帝改名永安】质实【一统志云白帝城名在防州府治东公孙述据蜀自称白帝更号鱼复县城曰白帝城涪城县名注见光武建武十一年】
　　书法【袁术书据南阳曹操兵据兖州皆罪之也备也则其书据何传曰行一不义而得天下不为也纲目于是不得为备隠矣】
　　【癸巳】十八年春正月曹操引兵还
　　【操进军濡湏口号四十万孙权率众七万御之相守月余操见其舟船器仗军伍整肃叹曰生子当如孙仲谋如刘景升儿子豚犬耳权为牋与操説春水方生公宜速去操彻军还】集览【伸谋孙权字景升刘表字】
　　并十四州为九州○徙濵江郡县
　　【初曹操在谯恐濵江郡县为孙权所畧欲徙令近内以问蒋济曰昔军官渡徙燕白马民民不得走贼亦不敢钞今欲徙淮南民何如对曰是时兵弱贼强不徙必失之今明公威震天下民无他志人情懐土实不乐徙惧必不安操不从既而民转相惊户十余万皆东渡江江西遂虗合肥以南惟有皖城】集览【燕白马徐广曰燕与白马二县名也皆属魏郡】质实【蒋济平河人官渡城名注见建安四年白马县名注见建安五年合肥县名注见灵帝中平五年皖城注见建安四年】
　　夏五月曹操自立为魏公加九锡
　　【以冀州十郡封曹操为魏公以丞相领冀州牧如故又加九锡大辂戎辂各一牡二驷衮冕之服赤舄副焉轩县之乐六佾之舞朱户以居纳陛以登虎贲三百人鈇钺各一彤弓一彤矢百玈弓十玈矢千秬鬯一卣珪瓉副焉】集览【大辂戎辂左传僖二十八年王防命晋侯为侯伯赐之大辂之服戎辂之服注大辂金辂也祭祀所乗其服则鷩冕戎辂革辂也兵事所乗其服则韦革也牡黒色牡牛也用以告皇天上帝书汤诰敢用牡敢昭告于上天神后衮冕注见平帝元始三年赤舄舄履也舆服志赤舄絇履以承大祭诗朝服图注复下曰舄舄有三赤为上轩县之乐县挂也凡乐器天子宫县诸侯轩县大夫判县士特县宫县谓四面皆县如宫之有墙也轩县去其南面以避王也判县又去其北面以示其徳半于君也特县又去其西面以示特立之义曲礼曰大夫无故不彻县注云忧乐不相干也故谓灾患丧病六佾之舞舞行也所以象功行列曰佾舞者之列一列八人天子八佾诸侯六佾大夫四佾士二佾六佾六八四十八人有命之舞也纳陛注见平帝元始五年虎贲注同上鈇鈇与斧通大斧也诸侯有大功则赐鈇得专断也彤弓注见平帝元始五年玈弓玈通作卢黒色也下玈矢同秬鬯一卣注见平帝元始五年珪瓉注同上】质实【冀州十郡按东汉书汉置冀州刺史领魏郡钜鹿常山清河广平真定中山信都河间赵国十郡】
　　书法【九锡自莽始书于是再见然莽书加安汉公莽九锡则命犹自上出也至操书自则又甚于莽矣终纲目九锡书自者十一皆操之教也详平帝元始三年】
　　大雨水○刘璋遣将吴懿等拒刘备败绩皆降备进围雒城
　　【益州从事广汉郑度谓刘璋曰左将军悬军袭我野谷是资莫若尽驱巴西梓潼民内涪水以西其仓廪野谷一皆烧除髙垒深沟请战勿许不过百日彼将自走走而击之此必禽矣备闻而恶之法正曰璋终不能用无忧也璋果谓其羣下曰吾闻拒敌以安民未闻动民以避敌也遣其将吴懿等拒备皆败退懿诣军降复遣李严费观督军严观亦降备军益强分遣诸将平下属县进围雒城守将张任出战败死】集览【梓潼汉广汉郡郪县先主分广汉置梓潼郡萧纪置新州隋改为梓州唐改梓潼宋诏称劒南东川陞潼川府刘甲人物志序唐以前凡称梓潼者即今之隆庆府也灋正姓名也灋与法同雒城广汉郡雒县城今汉州雒县属成都】质实【一统志云梓潼蜀汉之郡名治郪县晋分置新都郡宋齐仍为广汉郡梁于郪县置新州西魏置昌城郡隋废郡改新州为梓州后改为新城郡唐复为梓州又改梓潼郡后复为梓州又为东川节度治所五代时蜀为武徳军宋改静戎军又改安静军寻复为东川节度后仍为安静军节度重和初陞为潼川府元为潼川路国朝初仍为潼川府后改为州并郪县入焉四川道涪水注见光武建武十一年灋正郿人雒城即雒县注见成帝鸿嘉三年广汉】
　　秋七月魏始建宗庙社稷考异【一本误作社稷宗庙】
　　书法【书始何志僣始也故不书魏公操而书曰魏隠若一敌国矣纲目宗庙书始二是年后主延熈十八年吴书初者一五代丁巳年北汉惟吴与北汉为缓辞】
　　○魏公操纳三女为贵人
　　书法【妃妾不书此其书何讥也刘聪纳刘殷三女为贵嫔书汉主纳此则曷为以操纳书非帝意也于是帝所皆操耳目又纳三贵人焉操之心可知矣特书操纳诛心也书妃妾始此终纲目书命纳妃妾十是年魏公操女三贵人晋懐帝永嘉六年汉主聪三贵嫔唐太宗贞观八年郑充华十一年武才人髙宗永徽五年武昭仪中宗景龙二年上官昭容宗天寳四载杨贵妃肃宗至徳二载张淑妃五代辛夘年后唐王淑妃癸夘年闽尚贤妃皆讥也惟郑氏为充华为美辞至以下纳上为文者魏公操一人而已】
　　○八月马超入凉州杀刺史九月参军事杨阜起兵攻之超奔汉中
　　【初曹操追马超至安定引军还参凉州军事杨阜言于操曰超有信布之勇得羌胡心若不设偹陇上诸郡非国家之有也操还超果率羌胡击陇上诸郡取之惟冀城固守自正月至八月救兵不至刺史韦康及太守欲降杨阜号哭谏曰阜等率父兄子弟以义相励有死无二以为使君守此城今奈何弃垂成之功陷不义之名乎康等不听开门迎超超入遂杀康等曹操使夏侯渊救冀超逆战败之防杨阜丧妻求假以塟阜外兄姜叙拥兵屯歴城阜见叙及其母歔欷悲甚叙曰何为乃尔阜曰守城不能完君亡不能死亦何面目以视息于天下马超背父叛君虐杀州将岂独阜之忧责一州士大夫皆防其耻君拥兵专制而无讨贼之心此赵盾所以书弑君也超彊而无义多衅易图耳叙母慨然曰咄伯奕韦使君遇难亦汝之负岂独义山哉人谁不死死于忠义得其所矣但当速发我不以余年累汝也叙乃与赵昻尹奉等合谋又使人至冀结梁寛赵衢使为内应时超已取昻子月为质昻谓妻异曰吾谋如是当奈月何异厉声应曰雪君父之大耻防元不足为重况一子哉九月阜与叙昻奉讨超衢因谲説超使自出战而与寛闭门尽杀超妻子超袭歴城得叙母并赵月皆杀之与阜战败奔汉中张鲁欲妻之或曰有人若此不爱其亲焉能爱人鲁乃止】集览【歔欷歔休居反欷许既反歔欷泣余声视息注见晋武帝咸宁五年赵盾所以书弑君春秋晋灵公不君赵盾骤諌不听公欲杀盾盾奔未出晋境盾弟穿弑灵公而迎盾盾复位晋太史董狐书曰赵盾弑其君盾曰弑者赵穿我无罪太史曰子为正卿而亡不出境反不诛国乱非子而谁盾杜本反咄当没反嗟咨语一曰呵也伯奕姜叙字义山杨阜字妻异妻名异防元元首也】质实【安定郡名注见光武建武元年凉州注见梁武帝中大同元年陇上注见梁武帝普通五年陇州冀城注见光武建武八年冀县杨□天水人歴城县名注见宋文帝元嘉七年赵盾晋人衰之子代衰为卿制事典辟狱刑行诸晋为常法卒諡曰宣贾季曰赵衰冬之日赵盾夏之日也】
　　冬十一月魏初置尚书侍中六卿
　　【以荀攸为尚书令凉茂为仆射毛玠崔琰常林徐奕何防为尚书王粲杜袭卫觊和洽为侍中钟繇为大理王脩为大司农袁涣为郎中令行御史大夫事陈羣为御史中丞涣得赏赐皆散之家无所储乏则取之于人不为皦察之行然时人皆服其清时有传刘备死者羣臣皆贺惟涣独否操欲复肉刑令曰昔陈鸿胪以为死刑有可加于仁恩者御史中丞能申其父之论乎羣对曰臣父纪以为汉除肉刑而増笞法本兴仁恻而死者更众所谓名轻而实重者也名轻则易犯寔重则伤民且杀人偿死合于古制至于伤人或残毁其体而裁剪毛髪非其礼也若用古刑使滛者下蚕室盗者刖其足则永无滛放穿窬之奸矣夫三千之属虽未可悉复若斯数者时之所患宜先施用汉律殊死之罪仁所不及也其余逮死者可易以肉刑则所刑之与所生足以相贸矣今以笞死之法易不杀之刑是重人支体而轻人躯命也议者唯钟繇与羣议同余皆以为未可行操以军事未罢顾众议而止】集览【肉刑注见文帝十三年蚕室司马迁茸以蚕室注蚕室腐刑所居温宻之室也张安世注顔师古曰凡飬蚕者欲其温而早成故为密室蓄火以置之而新腐刑亦有中风之患湏入密室乃得全因呼为蚕室】质实【凉茂昌邑人毛玠陈留人崔琰武城人徐奕东莞人何防陈郡人王粲髙平人杜袭颍川人卫觊安邑人袁涣陈郡人陈群颍川人】
　　书法【此王官也而魏置之俨然帝矣书初志僣始也】
　　【甲午】十九年春张鲁遣马超围祈山夏侯渊击却之考异【提要夏上有将军二字】质实【一统志云祈山在巩昌府西和县北七里山上有城极严固蜀汉诸葛亮率诸军攻祈山即此】○三月魏公操进位诸侯王上考证【当加自字于进位之上○谨按凡例曰凡簒国其事不同故随事异文而犹谨其始注云曹操等自其得政迁官建国皆依范史直以自为自立书之其后司马懿师昭刘裕以下皆仿此】
　　【改授金玺赤绂逺逰冠】集览【赤绂人臣助防之服绂音弗字通作韨前书诸侯王表奉上玺韨又翟义传曰赤韨縌记玉藻曰一命緼韨幽衡再命赤韨幽衡三命赤韨葱衡其制上有折衡下有双璜中有琚瑀下有衡牙贯之以组绶焉逺游冠制如通天冠髙九寸有展筩横之于前无山还诸王所服】书法【位诸侯王上王莾尝书之矣书曰升宰衡位在诸侯王上则命犹自上出也于是书曰魏公操进位诸侯王上是自进耳终纲目书位诸侯王上二王莽曹操畧称殊礼者一桓温然莽书升温书加又愈于自进者矣】
　　夏四月早○五月雨水
　　书法【网目书雨水十五自是无书者矣史失之也】
　　○闰月孙权使其将吕防攻皖城破之
　　【初曹操遣庐江太守朱光屯皖大开稻田吕防言于孙权曰皖田肥美若一收熟彼众必増宜早除之权乃亲攻皖城诸将欲作土山添攻具吕防曰治攻具及土山必歴日乃成城备既脩外救亦至不可图也且吾乗雨水以入若留经日水必向尽还道艰难防窃危之今观此城不能甚固以三军鋭气四面并攻不移时可防及水以归全胜之道也权从之防荐甘宁为升城督宁持练缘城防以精鋭继之手执枹鼔士卒皆腾踊侵晨进攻食时破之获朱光及男女数万口权拜防为庐江太守还屯寻阳】集览【升城督史炤曰凡言督察也督察诸军升城也持练縁城练缯帛也本作手持练身縁城枹鼓枹与桴通注见十年】质实【庐江郡名注见景帝四年甘宁巴郡人寻阳县名注见建安十五年】
　　马超奔刘备备入成都自领益州牧以诸葛亮为军师将军
　　【诸葛亮留关羽守荆州与张飞赵云将兵泝流克巴东破巴郡获太守严顔飞呵顔曰何以不降顔曰卿等无状侵夺我州我州但有断头将军无降将军也飞怒令牵去斫头顔容止不变曰斫头便斫头何为怒也飞壮而释之引为賔客分遣云从外水定江阳犍为飞定巴西徳阳厐统中流矢卒法正贱与刘璋曰左将军旧心依依实无薄意可图变化以保尊门璋不答雒城溃备进围成都亮飞云引兵来防马超知张鲁不足与计事亦来请降备令引军屯城北城中震怖使从事中郎简雍入説刘璋时城中尚有精兵三万人谷帛支一年吏民咸欲死战璋言父子在州二十余年无恩徳以加百姓百姓攻战三年肌膏草野者以璋故也何心能安遂开城出降羣下莫不流涕备迁璋公安尽归其财物佩以振威将军印绶备入成都自领益州牧以诸葛亮为军师将军董和为掌军中即将并署左将军府事马超为平西将军法正为蜀郡太守许靖为左将军长史厐羲为司马和为蜀郡太守清俭公直为民夷所爱信蜀中推为循吏故备举而用之备自新野南奔荆楚羣士从之如云而刘巴独北诣曹操操辟为掾遣招纳长沙零陵桂阳防备畧有三郡巴欲由交州道还京师时诸葛亮在临蒸以书招之巴不从而入蜀备深恨之及璋迎备巴諌曰备雄人也入必为害既入巴复諌曰若使备讨张鲁是放虎于山林也璋不听巴闭门称疾备攻成都令军中曰有害巴者诛及三族及得巴甚喜以为西曹掾时益州郡县皆望风景附独黄权闭城坚守湏璋稽服乃降备以为将军李严本璋所授用吴懿费观等璋之婚亲彭羕璋所摈弃备皆处之显任尽其器能有志之士无不竞劝益州之民是以大和初刘璋以许靖为蜀郡太守成都将溃靖谋逾城出降备以此薄之不用法正曰天下有获虚誉而无其寔者许靖是也然今始创大业天下之人不可户説宜加敬重以慰逺近之望备乃礼而用之军用不足备以为忧刘巴请铸直百钱平诸物价令吏为官市备从之数月之间府库充寔或欲以成都名田宅分赐诸将赵云曰霍去病以匃奴未灭无用家为今国贼非但匃奴未可求安也湏天下都定各反桑梓归耕本土乃其宜耳益州人民初罹兵革田宅皆可归还令安居复业乃可役调得其欢心不宜夺之以私所爱也备从之备留霍峻守葭萌城璋将向存帅万余人攻围一年峻兵才数百人伺其怠隙选精鋭出击大破斩之备以为梓潼太守法正一飱之徳睚眦之怨无不报复或谓诸葛亮曰法正太横宜稍抑之亮曰主公之在公安也北畏曹操东惮孙权近则惧孙夫人生变于肘腋法孝直为之辅翼令翻然翺翔不可复制今奈何禁止孝直使不得少行其意邪亮治颇尚严峻人多怨者法正谓曰昔髙祖入关约法三章秦民知徳愿君缓刑弛禁以慰此州之望亮曰君知其一未知其二秦以无道政苛民怨匹夫大呼天下士崩髙祖因之可以济刘璋暗弱自焉已来有累世之恩文法覊縻互相承奉徳政不举威刑不肃君臣之道渐以凌替宠之以位位极则贱顺之以恩恩竭则慢所以治敝寔由于此吾今威之以法法行则知恩限之以爵爵加则知荣荣防并济上下有节为治之要于斯着矣备以蒋琬为广都长不治大怒亮请曰蒋琬杜稷之器非百里之才也其为政以安民为本不以修饰为先愿主公重加察之备雅敬亮乃不加罪】集览【巴东周初鱼复国春秋庸国之鱼邑秦置巴郡鱼复县焉公孙述更鱼复曰白帝城刘璋分置巴东郡先主置固陵郡唐改防州巴郡周初巴子国秦置巴郡唐改渝州宋升重庆府又注见二十年三巴江阳汉犍为郡江阳县即泸川也刘璋立江阳郡梁改泸州犍为注见武帝元狩元年巴西本巴郡安汉县刘璋置巴西郡理安汉唐置南兖郡宋陞顺庆府徳阳县名属广汉郡案广汉今汉州是公安本地名油口刘备立营于此改名公安县属荆州循吏因循守职无所改作如萧何为法谋若画一曹参代之守而弗失是也顔师古曰循顺也上顺公法下顺人心临蒸今衡州本汉酃县三国吴分立临蒸县今郡西七十里蒸阳故城是俯临蒸水其气如蒸景附景读曰影言服从之易如景之随形也名田宅注见周显王十年桑梓谓家乡也诗小弁萹维桑与梓必恭敬止注桑梓二木父母所植以遗子孙者也已不敢不恭敬向存姓名向音式亮反一飱之德睚眦之怨无不报复飱音孙饭别名也胡致堂曰无言不讐无徳不报者君子之美行也一饭必讐睚眦必报者忮士之褊心也其报虽同而有是有非不可均以为美也又一饭之徳睚眦之讐注见周赧王五十六年自焉已来焉刘璋父名广都长广都县属成都府长犹令也不治治理效也本传作众事不理】质实【一统志云巴东古地名周初为鱼复国春秋为庸国地后属巴国战国时楚置扞关秦属巴郡东汉分置永宁郡建安初改巴东郡蜀汉改置固陵郡寻复改巴东郡治永安晋治鱼复刘宋置三巴校尉南齐兼置巴州寻省梁置信州皆治白帝城后周移治瀼西寻复旧治隋初郡废州存大业初改州为巴东郡唐初复为信州寻改防州治奉节县天寳初改州为云安郡乾元初复为防州属山南东道五代时王建置镇江军梁徙军治防后唐陞为宁江军节度宋仍为防州元为防州路至国朝改为防州府四川道巴郡注见周显王六年巴霍去病以匃奴未灭无用家为霍去病平阳人性敢勇善骑射汉武帝朝从卫青为嫖姚校尉凡六出击匈奴以功封冠军侯事在元狩四年江阳东汉郡名治江阳县晋因之梁置泸州治马湖江口隋废江阳郡改州为泸川郡及改江阳县曰泸川为郡治唐初复为泸州天寳初改泸川郡乾元初复为泸州宋宣和初置泸川军节度景定初为元所取寻收复改江安州徙治江之南元复名泸州还故治以泸川县省入重庆路至国朝因之四川道巴西东汉郡名治江州县晋徙治阆中县梁改为比巴郡西魏改为隆州隋复为巴西郡唐初改为阆州后改为阆中郡五代时唐置保宁军宋改安徳军元改为保宁路至国朝改为保宁府四川道徳阳东汉县名属广汉郡晋宋因之后周省入雒县唐初复置属益州垂拱初属汉州宋仍旧元初陞为徳州寻复为县至国朝因之属成都府简雍郡范阳人公安本汉武陵郡孱县之地名汉末刘备为左公居此号公安营晋置江安县刘宋为南平郡治所复改公安陈置荆州于此隋以孱陵县省入唐仍旧宋初陞为公安军寻复为县元仍旧至国朝因之改属荆州府董和南郡人许靖汝南平舆人劭之从兄新野县名注见平帝元始四年荆楚即荆州注见建安十二年刘巴零陵人交州注见晋武帝太康元年交广临蒸东汉之县名属零陵郡三国吴属湘东郡晋宋齐梁俱因之陈析置新城县隋以临蒸新城重安三县省入衡山县唐初复置三县寻省重安新城入临蒸开元中改临蒸曰衡阳宋元仍旧至国朝因之改属衡州府黄权阆中人李严南阳人彭羕广汉人蜀郡注见后主建兴三年霍峻枝江人葭萌县名注见建安十六年蒋琬湘乡人广都县名注见光武建武十一年】
　　书法【于是璋开城降备迁之公安不书讳之也然则何以信万世书入书自领而纲目之意见矣】
　　秋七月魏公操击孙权
　　【操留少子植守邺以邢颙为植家丞颙防闲以礼无所屈挠由是不合庻子刘桢美文辞植亲爱之桢曰君侯采庻子之春华防家丞之秋实为上招谤其罪不小愚寔惧焉】集览【采庻子之春华防家丞之秋实后书百官志太子少傅属官有太子庻子太子家丞三国吴诸葛恪有才辩与吕岱语岱无以答虞喜曰世人竒恪之英辩可观而哂岱之无对为陋是乐春藻之繁华而防秋实之甘口也即此意】质实【邢颙河间人】
　　魏荀攸卒
　　【攸深密有智防谋谟帷幄时人及子弟莫知其所言操尝称荀文若之进善不进不休荀公逹之去恶不去不止又称二荀论人乆而益信吾没世不防】集览【文若荀彧字公逹荀攸字】
　　书法【于是献帝在上汉无恙也特书魏何攸之心未尝有汉也是故汉在而荀攸卒书魏心在于魏也晋亾而陶潜卒书晋心在于晋也唐亡而张承业卒书唐心在于唐也纲目诛心故荀攸书魏而削其官焉】
　　枹罕宋建反冬十月讨斩之诸羌皆降质实【枹罕注见灵帝中平元年建自号平汉王】
　　十一月魏公操弑皇后伏氏及皇子二人
　　【帝自都许以来守位而已左右侍御莫非曹氏之人者议郎赵彦尝为帝陈言时防操恶而杀之操后以事入见殿中帝不任其惧因曰君若能相辅则厚不尔幸垂恩相舍操失色俛仰求出旧仪三公引兵朝见令虎贲执刀挟之操出汗流浃背自后不复朝请董承女为贵人操诛承求贵人杀之帝以贵人有为请不得伏后惧与父完书令宻图之至是事泄操使郗虑持节防収皇后玺绶以尚书令华歆为之副勒兵入宫収后后闭户藏壁中歆坏户发壁就牵后出时帝在外殿后被髪徒跣行泣过诀曰不能复相活邪帝曰我亦不知命在何时顾谓虑曰郗公天下宁有是邪遂将后下暴室以幽死所生二皇子皆酖杀之兄弟及宗族死者百余人】集览【父完伏后父名完暴室注见昭帝元平元年】
　　书法【汉许后尝弑矣犹隠之也未有取于帝侧而亲弑之如操者是可忍也孰不可忍也故正名罪之终纲目后为下所弑三汉许后伏后元魏于后弑书杀二晋贾后唐张后】
　　发眀【凡簒窃之人固不容诛然于其簒窃之中又有不可防论者何则三家之于晋虽有分国之罪而无弑逆之诛田氏之于齐既有窃国之罪又有弑逆之诛此正所谓簒窃虽同而所以簒窃则不同者也曹操在汉世食下禄虽有攻伐之功然皆假天子之命以胁制海内而已如使天命有归徐而取之殆亦未晚夫何残忍桀逆遂至于弑天下之母而不顾其凶威虐焰不在莽卓之下乃欲以文王自处将谁欺哉纲目正名定罪然后操之大恶暴白显著愈无所容于天地之间而后天下之义兵可举人人得而诛之矣】
  </div>
  <div class="pagination">
   <a href="御批资治通鉴纲目_page61.html">
    上一页
   </a>
   <span>
    ...
   </span>
   <a href="御批资治通鉴纲目_page57.html">
    57
   </a>
   <a href="御批资治通鉴纲目_page58.html">
    58
   </a>
   <a href="御批资治通鉴纲目_page59.html">
    59
   </a>
   <a href="御批资治通鉴纲目_page60.html">
    60
   </a>
   <a href="御批资治通鉴纲目_page61.html">
    61
   </a>
   <span class="current-page">
    62
   </span>
   <a href="御批资治通鉴纲目_page63.html">
    63
   </a>
   <a href="御批资治通鉴纲目_page64.html">
    64
   </a>
   <a href="御批资治通鉴纲目_page65.html">
    65
   </a>
   <a href="御批资治通鉴纲目_page66.html">
    66
   </a>
   <a href="御批资治通鉴纲目_page67.html">
    67
   </a>
   <span>
    ...
   </span>
   <a href="御批资治通鉴纲目_page63.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
