<!DOCTYPE html>
<html>
 <head>
  <meta charset="utf-8"/>
  <title>
   御批资治通鉴纲目 - 第 9 页/共 243 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   御批资治通鉴纲目 - 第 9 页/共 243 页
  </h1>
  <div class="content">
   【癸丑】显王元年齐伐魏○赵侵齐
　　【甲寅】二年
　　【乙卯】三年秦败魏韩之师于洛阳集览【洛阳书多士篇序曰成周既成注成周洛阳下都案是古洛阳城也今河南府洛阳县东北故城在焉】质实【一统志云洛阳成周之地名居洛水之北故曰洛阳春秋时属晋战国时属魏秦属三川郡汉为河南郡治东汉改为雒阳魏复为洛阳晋因之隋迁郡治河南县唐改洛阳为永昌寻复旧宋初河南洛阳二县并置金以河南县省入洛阳县元仍旧本朝因之属河南府】
　　【丙辰】四年魏伐宋
　　【丁巳】五年秦败三晋之师于石门赐以黼黻之服集览【石门赵世家作石阿正义曰在石隰二州界黼黻之服白与黒相次画为斧形曰黼青与黒相背画为亚形曰黻案亚古弗字也礼司服疏云黼近刄白近上黒取其善断也黻取臣民背恶向善之义】质实【一统志云石门在平阳府解州东南自径岭逾中条山通陜州道山岭参天左右壁立间不容谓之石门】
　　【斩首六万】
　　书法【赐服不书此何以书前年秦兵至洛阳无忌惮孰甚焉于是而又败三晋之师于石门黼黻之赐周之所以自免者末矣书悲之也终纲目书赐服二是年唐天寳八载杨钊皆讥辞也】明【诸侯终丧入见则冇锡礼所谓丧毕以士服见已见赐之黻冕是也嵗时来朝则有锡诗所谓君子来朝又何予之衮及黼是也秦西方之戎翟自春秋末年不与中国之会盟久矣入纲目以来首书伐魏至是前年书败魏韩今年书败三晋尚功首虏虐害烝民罪固不容于诛周天子不能治之则亦已矣反乃赐以黼黻之服是教以杀人之事而赏杀人之贼也果何义耶且夫三晋之民中国之民也斩首至于六万复何罪乎自是而后秦日益张至于并吞之势已成乃始欲约从伐之尚奚及哉直书于此则周人妄赏之失固自不言可知兵祸何时而弭欤吁】
　　【戊午】六年
　　【己未】七年魏败韩赵之师于浍○秦败魏师于少梁集览【少梁正义曰即冯翊夏阳县也魏有大梁故以少梁别之今同州韩城县南二十里古少梁国】质实【一统志云少梁春秋晋之邑名即古韩梁二国地也秦更名夏阳县汉属冯翊郡隋析置韩城县以古韩城为名唐属同州五代梁唐属河中府宋因之金改祯州元复为韩城县本朝因之属西安府故城在韩城县南二十二里】○秦伯卒
　　【秦献公薨子孝公立生二十有一年矣是时河山以东彊国六淮泗之间小国十余楚魏与秦接界魏筑长城自郑濵洛以北有上郡楚自汉中南有巴黔中皆以夷翟遇秦摈斥之不得与中国之会盟于是孝公愤修政欲以彊秦】集览【巴古巴子国有巴西巴东巴郡注见汉献帝建安十九年黔中春秋巴地战国属楚秦取之置黔中郡汉改武陵郡后周改黔州故城在今辰州西二十里槃瓠之后也黔音琴】质实【一统志云巴秦之郡名即周巴子国也秦灭蜀置巴郡汉因之治江州县汉末刘璋改为永宁郡晋复为巴都郡宋齐复为巴郡梁改为楚州西魏改为巴州隋初改为渝州后复为巴郡唐初复为渝州后改为南平郡五代时为王建孟知祥所据宋初改为恭州后陞重庆府元置重庆路本朝改为重庆府属四川道黔中秦之郡名即古蛮蜑所居之地春秋战国时属楚秦置黔中郡汉改为武陵郡东汉因之三国时初属蜀后属吴梁改为沅州隋初改曰朗州后复为武陵郡唐初复为朗州后改为武正军五代梁曰武顺军唐曰武平军宋初属朗州后陞为常徳军节度元改常徳路本朝改为常徳府属湖广道】
　　明【秦伯何以不名史失其传名不登于简册也春秋诸侯凡与会盟聘问者卒则名之如宋公和陈侯鲍之类是也其不与会盟聘问者卒则不名如滕侯卒宿男卒之类是也纲目不书名者如此年之秦伯三十六年韩侯之类考之前史皆不载其名虽或间见于后人附注之中亦不得知其实故皆从滕侯宿男之例亦及史阙文之意也若强以附注不可信之名而名之则失春秋之防矣】
　　【庚申】八年【秦孝公燕文公元年】彗星见西方集览【彗星杜预曰彗所以除旧布新也音似义反正义曰彗徐醉反又先到反妖星光芒偏指如彗者也春秋钩命决宋均注云彗五彗也色苍则王侯破天子苦兵赤则贼起彊国恣黄则女害色权夺后妃白则将军逆二年兵大作黒则水精贼江河决贼处处起杨韩占云其象若竹彗木条长短无常长大见久则灾深短小见不久则灾狭也】○卫公孙鞅入秦
　　【秦孝公令国中曰昔我穆公自岐雍之间修徳行武东平晋乱以河为界西霸戎翟广地十里天子致伯诸侯毕贺为后世开业甚光羙防往者厉躁简公出子之不宁国家内忧未遑外事三晋攻夺我先君河西地丑莫大焉献公即位镇抚边境徙治栎阳且欲东伐复穆公之故地修穆公之政令寡人思念先君之意常痛于心賔客羣臣有能出竒计彊秦者吾且尊官与之分土于是卫公孙鞅闻之乃西入秦鞅卫之庶孙也好刑名之学事魏相公叔痤痤知其贤未及进会病魏惠王往问之曰公叔病如有不可讳将奈社稷何公叔曰痤之中庶子卫鞅年虽少有竒才愿君举国而聼之王嘿然公叔曰君即不聼用鞅必杀之无令出境王许诺而去公叔召鞅谢曰吾先君而后臣故先为君谋后以告子子必速行矣鞅曰君不能用子之言任臣又安能用子之言杀臣乎卒不去王出谓左右曰公叔病甚悲乎欲令寡人以国聼卫鞅也既又劝寡人杀之岂不悖哉鞅既至秦因嬖臣景监以求见説以富国彊兵之术孝公大悦与议国事】集览【岐雍岐周文王所封邑汉为扶风郡隋改岐州唐改凤翔府括地志云岐山在岐州岐山县东北十里雍扶风雍县也以有东殽西汉南商北居庸四山之所拥翳故名曰雍天子致伯秦本纪孝公十九年天子始封爵为伯正义曰伯音覇公羊传成八年其称天子何注云天子者爵称也圣人受命皆天所生故谓之天子疏觧云案辨名记天子无爵而以天子为爵称者言爵醮也所以醮尽其材天子有圣徳居无极之尊位谓之爵称亦何伤而云无爵者谓无如诸侯以下九命之爵耳岂谓无尊羙之爵乎记郊特牲云古者生无爵死无諡天子有諡有爵明矣往者厉躁简公出子之不宁自厉共公躁公简公至出子其间懐公自杀出子被杀故曰不宁也秦本纪曰秦以往者数易君君臣乖乱栎阳苏林曰栎音药徐广曰栎阳汉万年县也括地志云栎阳故城一名万年城在京兆栎阳县东北分土分扶问反凡裂土以封诸侯其受封者各有分也公孙鞅公孙氏也鞅名也音倚两反秦封鞅商于十五邑号曰商君公叔痤公叔氏也痤名也音在戈反如有不可讳战国魏防注死者人之所不能避故云中庻子战国魏策作卫庶子注此公族官别于国官及太子官嬖臣景监嬖臣便幸近习也景监姓名楚之族监去声】正误【天子致伯今按秦自襄公救周送王东迁有功封为诸侯穆公伐晋春秋已书秦伯何以曰孝公始封为伯也孝公十九年天子致伯乃方伯之伯周礼九命作伯谓诸侯之长也】质实【一统志云岐古之邑名即太王所居岐周之地春秋战国为秦地始皇并天下以属内史汉初更为中地郡寻更为右扶风三国魏改为扶风郡晋为秦国后魏改置秦平郡寻改为岐州西魏改为岐阳郡隋初为岐州后改为扶风郡唐初复为岐州后改为凤翔府宋因之属秦凤路金置天兴军元为凤翔路本朝复为凤翔府属陜西道雍古之邑名本召穆公之采邑春秋时为故雍秦置雍县汉属右扶风后魏为秦平郡治隋为扶风郡治唐至徳初改为凤翔县仍析置天与县后省凤翔入天与金复改为凤翔县元仍旧本朝因之属鳯翔府栎阳秦之县名属内史汉髙帝初都于此既太上皇于万年陵遂分栎阳置万年县治栎阳城中故又名万年城今废为镇故城在西安府临潼县北五十里】
　　书法【上书见西方下书入秦鞅之为彗大矣东诸侯其忧乎通鉴是年不书彗见纲目特取而书之其防微矣书彗始此终纲目书彗十有七是年周赧王十年十二年秦始皇三十三年汉景帝二年莽癸酉年晋成帝咸康二年孝武帝宁康元年安帝义熙十四年陈文帝乙酉年唐髙宗总章元年睿宗太极元年文宗开成二年懿宗咸通五年昭宗大顺二年昭宣帝天祐二年后唐癸未年书孛五十三则彗之为变非孛比矣】
　　明【天人相应之机至不可诬也自圣经灾异之书絶笔于获麟之后泯泯棼棼至于战国乱离瘼矣天变于上民病于下不可一端举也今也上书彗星见西方下书卫鞅入秦何哉盖秦自用鞅之后奋其余烈日肆虎狼之毒吞噬列国凡上世神明之胄扫殄无遗原野厌人之肉川谷流人之血灾变之形孰有大于此者不惟是也废井田开阡陌罢封建置守宰举先王之典籍尽畀之烈焰之中自昔三代数圣人良法羙意扫地不存其为彗也大矣星变之烈岂偶然哉然则鞅乃西方之彗出而扫灭宇内者尔通鉴是年不载彗星之出纲目取诸迁史年表特笔于此盖有深意存乎其间君子不可不察也】
　　【辛酉】九年
　　【壬戌】十年秦以卫鞅为左庶长定变法之令
　　【卫鞅欲变法秦人不悦鞅言于孝公曰夫民不可与虑始而可与乐成论至徳者不和于俗成大功者不谋于众是以圣人茍可以彊国不法其故甘龙曰不然因民而教者不劳而成功縁法而治者吏习而民安之卫鞅曰常人安于故俗学者溺于所闻以此両者居官守法可也非所与论于法之外也智者作法愚者制焉贤者更礼不肖者拘焉公曰善乃以鞅为左庶长卒定变法之令令民为什伍而相収司连坐不告奸者要斩告奸者与斩敌首同赏匿奸者与降敌同罚民有二男以上不分异者倍其赋有军功者各以率受爵为私鬭者各以轻重被刑大小僇力本业耕织致粟帛多者复其身事末利及怠而贫者举以为収孥宗室非有军功论不得为属籍明尊卑爵秩等级各以差次名田宅臣妾衣服有功者显荣无功者虽富无所芬华令既具未布恐民之不信乃立三丈之木于国都南门募民能徙置北门者子十金民怪之莫敢徙复曰能徙者予五十金有一人徙之輙与五十金乃下令令行期年民之国都言新令之不便者以千数于是太子犯法卫鞅曰法之不行自上犯之太子君嗣不可施刑刑其傅公子防黥其师公孙贾明日秦人皆趋令行之十年道不拾遗山无盗贼民勇于公战怯于私鬭乡邑大治秦民初言令不便者有来言令便鞅曰此乱法之民也尽迁之于邉其后民莫敢议令司马公曰夫信者人君之大寳也国保于民民保于信故古之王者不欺四海霸者不欺四邻善为国者不欺其民善为家者不欺其亲不善者反之是以上下离心以至于败所利不能药其所伤所获不能补其所亡岂不哀哉商君以刻薄之资处攻战之世犹且不敢忘信以畜其民况为四海治平之政者哉】集览【为什伍而相収司连坐索隠曰什伍者五家为保十家相连収司相纠也一家有罪九家举若不纠举则十家连坐正义曰司管也为什伍之法使之相収相管以率受爵率与律同复其身复音福除也谓除免其身役事末利事务也末利工商也盖农桑为本故上文云本业耕织举以为収孥孥妻子也索隠曰谓纠举而収録其妻子没为官奴婢论不得为属籍论平声议法也谓宗室若无军功则不得入宗属之籍名田宅臣妾衣服案商君本传此句之下有以家次三字对上句以差次或以名字作上句读误矣索隐注谓各随其家爵秩之班次不使僭侈逾等也汉武帝时董仲舒言宜限民名田以赡不足杜佑通典注名田占田也各为立限不使富者过制则贫弱者可足也汉哀帝初丞相孔光大司空何武奏请诸侯王列侯公主皆得名田国中列侯在长安公主名田县道及闗内侯吏民名田皆毋过三十顷诸侯王奴婢二百人列侯公主百人闗内侯吏民三十人】正误【以率受爵今按韵书云率约数也犹差等也名田宅臣妾衣服今按通鉴节去三字则此句当防上文各以差次四字通为一句】
　　书法【纲目书律令多矣书省书正书更定书议定书新律令未有书变法者书变法何罪首变古也故书卫鞅而削其族纲目书律令之变二十五秦壬戌年变法令汉惠帝四年省法令武帝元光五年定律令成帝河平元年省律令晋甲申年贾充正法律宋辛夘年魏更定律令丁巳年再书己未年髙允议定辛未年魏更定齐律书成癸未年梁颁新律梁甲申年魏更定庚午年齐定律癸未年周颁大律丁酉年周颁刑书己亥年周作刑经辛丑年隋初行新律癸夘年隋更定律大业三年颁新律戊寅年唐定律令贞观元年更定十一年定律令五代庚午年梁定律令癸未年唐复旧律令丁巳年周作刑统书变法者一而已】
　　【癸亥】十一年【韩昭侯元年】秦败韩师于西山
　　【甲子】十二年
　　【乙丑】十三年
　　【丙寅】十四年齐魏会田于郊
　　【魏惠王问齐威王曰齐亦有寳乎威王曰无有惠王曰寡人国虽小尚有径寸之珠照车前后各十二乘者十枚岂以齐大国而无寳乎威王曰寡人之所以为寳者与王异吾臣有檀子者使守南城则楚人不敢为宼有盼子者使守髙唐则赵人不敢东渔于河有黔夫者使守徐州则燕赵之人从而徙者七千余家有种首者使备盗贼则道不拾遗此四臣者将照千里岂特十二乘哉惠王有惭色】集览【郊汉书吕产封郊索隠曰郊县属沛郡一作洨音下交仄檀子檀姓也史失其名索隠曰古者大夫皆称子南城县名属泰山盼子田盼也髙唐本博州县今改州属东昌路黔夫姓名黔音渠金反俆州索隠曰即薛县也俆音舒非九州之徐春秋作舒州贾逵曰説文作防防在薛县是也郡国志鲁国薛县六国时曰俆州纪年云梁惠王下邳迁于薛故名俆州则俆与防并音舒正义曰俆州齐西北界上地名也在渤海东平县种首名也史失其姓种上声】质实【一统志云髙唐春秋齐之邑名汉始置县属平原郡后魏置南清河郡北齐罢郡隋初以县属贝州后属清河郡唐改为崇武县后复为髙唐县属博州五代梁改鱼丘县后唐复旧晋改齐城县汉复为髙唐县宋金仍属博州元初属东平路至元中改为州本朝因之属东昌府】
　　书法【会不言故言故丑辞也书防田于郊丑之也书田始此终纲目书田三是年宋甲申年魏主唐穆宗长庆二年书猎十三汉武帝元鼎五年成帝元延三年桓帝永兴二年延熹元年六年灵帝光和五年宋癸夘年唐太宗贞观五年十一年十六年后唐甲申年再猎乙酉年凡田猎讥也惟魏太武唐太宗非讥辞】
　　【丁夘】十五年秦败魏师于元里取少梁○魏伐赵围邯郸【戊辰】十六年齐伐魏以救赵魏克邯郸还战败绩
　　【初孙膑与厐涓俱学兵法涓仕魏为将军自以能不及膑乃召之至则断其足而黥之欲使终身废弃齐使者至魏膑隂见之使者窃载以归田忌客之进之威王威王问兵法遂以为师至是谋救赵以膑为将辞以刑余之人不可乃使田忌为将而孙子为师居辎车中坐为计谋忌欲引兵之赵孙子曰夫解杂乱纷纠者不控拳救鬭者不搏撠批亢虚形格势禁则自为解耳今梁之轻兵鋭卒竭于外而老弱疲于内若引兵疾走其都彼必释赵而自救是我一举解赵之围而收弊于魏也忌从之十月邯郸降魏魏师还与齐战于桂陵魏师大败】集览【解杂乱纷纠者不控拳孙子本传拳作卷索隠曰谓事之杂乱纷纠也解之者当善以手解之不可控卷而击之案卷即拳刘氏释云控总卷缩非也救鬭者不搏撠索隐曰谓救鬭者当善防解之毋以手助相搏撠则其怒益炽矣案撠谓以手持撠刺人也批亢虚索隠曰批白结反相排批也亢拒也击也冲也虚空也谓敌人相亢必须批之彼兵若虚则冲捣之欲令田忌击梁之虚也形格势禁则自为解耳索隠曰谓若批其相亢冲彼虚则是事形相格而其势自禁止则彼自为解兵也格音閤攱閤不得行也】正误【控拳今按作拳击説则与下文救鬭者不搏撠意重孟康云拳与絭同区愿切攘臂绳也汉书注攘臂犹捋臂也解杂乱纷纠者不控拳盖以理乱为喻言杂乱纷纠者当徐解之不可急持拘捋也犹左传言治而棼之搏撠今按搏手击也撠拘持也批亢今按亢本喉肮字居郎切衿要之处也汉书娄敬云与人鬭不搤其亢拊其背未能全其胜也音义皆同批反击也史记批其逆鳞亦谓龙喉下有逆鳞也此言批亢谓击其要处也下文云引兵疾走其都即要处也若彼亢拒而我击之则与虚之义不侔矣】
　　韩伐东周取陵观廪丘集览【陵观地名在兖州境刘伯庄曰观工唤反丘地理志兖州有丘县史记韩世家作邢丘邢丘注见赧王四十九年】质实【一统志云廪丘周之邑名春秋时属齐战国时属韩汉置丘县属髙平郡三国魏及晋宋皆因之隋省入郓城县故城在东昌府范县义东堡春秋齐乌余以廪丘奔晋又曹魏移兖州于廪丘即此】
　　【己巳】十七年秦伐魏○诸侯围魏襄陵集览【襄陵河东有襄陵县今属平阳府】质实【一统志云襄陵晋大夫郤犨之食邑名以襄王陵在此因名汉始置襄陵县属河东郡魏属平阳郡后魏分置擒昌县北齐移擒昌治此隋复为襄陵县唐徙治于汾水之西五代晋属绛州改属河中府宋属晋州金属平阳府元仍旧本朝因之改属平阳府】
　　【庚午】十八年秦伐魏○韩以申不害为相
　　【申不害者郑之贱臣也学黄老刑名以干韩昭侯昭侯用以为相内修政教外应诸侯十五年终申子之身国治兵彊申子尝请任其从兄昭侯不许申子有怨色昭侯曰所谓学于子者欲以治国也今将聼子之谒而废子之术乎抑其行子之术而废子之请乎子尝教寡人修功劳视次第今有所私请将奚聼乎申子乃辟舍请罪曰君真其人也昭侯有弊袴命藏之侍者曰君亦不仁者矣不赐左右而藏之昭侯曰吾闻明主爱一嚬一笑嚬有为嚬笑有为笑今袴岂特嚬笑哉吾必待有功者】集览【学黄老刑名申不害本传申子之学本于黄老而主刑名索隠曰黄老之法清简无为君臣自正黄帝之言无传矣老之书有八十一篇刑名注见汉景帝元年】质实【一统志云申不害京人】
　　【辛未】十九年秦徙都咸阳始废井田
　　【卫鞅筑冀阙宫庭于咸阳徙都之令民父子兄弟同室内息者为禁并诸小乡聚集为一县县置令丞凡三十一县废井田开阡陌平斗桶权衡丈尺】集览【冀阙正义曰冀记也记列教令当于此门阙也阙在门两旁中央阙然为道崔豹古今注云人臣至此则思其所阙盖为二台于门外作楼观于上上圆下方以其县法谓之象魏象治象也魏者其状巍然髙大使民观之因谓之观两观防植中不为门是观与象魏阙一物而三名咸阳汉髙更名新城汉武更名渭城今长安是关中记秦孝公都咸阳今渭城是始皇都咸阳今城南大城是山南曰阳水北亦曰阳其城在渭水北又在九嵏诸山之南故名咸阳同室内息者为禁息止也秦俗父子兄弟同室居止鞅始更为制而禁之开阡陌路南北曰阡东西曰陌正义曰案谓驿塍也平斗桶权衡桶音勇字通作甬量器名今之斛也称锤曰权称上曰衡权与物钧而生衡所以知物轻重记月令仲春角斗甬注角平之也仲秋平懽衡】正误【开阡陌今按朱子曰阡陌便是井田一横一直如遂上有涂便是陌洫上有路便是阡自阡陌之外冇地则又闲在那里先王所以如此者乃是要正经界恐人相侵占今商鞅却破开了遇可作田处便作田更不要整齐这开字非开创之开乃开辟之开也】质实【一统志云咸阳秦之县名孝公徙都于此其地在山南水北山水皆阳故名咸阳汉初曰新城县元鼎初改渭城县东汉省晋时石勒于此置石安县后苻秦置咸阳郡隋郡废唐复为咸阳县属京兆郡宋金仍旧元省入兴平县寻复置县本朝因之改属西安府】
　　书法【书始何罪首变古也凡立法有变古为民害者必书始若初】
　　明【井田上世之良法也自黄帝画埜分州更唐虞夏商周而法始大备前世论之详矣鞅独何人乃举而废之又从而更赋税之法其变古之罪不可胜诛然纲目皆以秦书而不以鞅书者盖变法者鞅而用鞅者秦也澄源正本首恶必归于秦秦亦安得而辞哉其防严矣】
　　【壬申】二十年【赵肃侯元年】
　　【癸酉】二十一年秦更赋税法
　　【甲戊】二十二年
　　【乙亥】二十三年卫贬号曰侯服属三晋
　　【初子思言茍变于卫侯曰其材可将五百乘公曰吾知其可将然变尝为吏赋于民而食人二鸡子故弗用也子思曰夫圣人之官人犹匠之用木也取其所长弃其所短故杞梓连抱而有数尺之朽良工不弃今君处战国之世选爪牙之士而以二卵弃干城之将此不可使闻于邻国也卫侯言计非是而羣臣和者如出一口子思曰以吾观卫所谓君不君臣不臣者也公丘懿子曰何乃若是子思曰人主自臧则众谋不进事是而臧之犹却众谋况和非以长恶乎夫不察事之是非而悦人讃己闇莫甚焉不度理之所在而阿谀求容谄莫甚焉君闇臣谄以居百姓之上民不与也若此不已国无类矣子思言于卫侯曰君之国事将日非矣公曰何故子思曰有由然焉君出言自以为是而卿大夫莫敢矫其非卿大夫出言亦自以为是而士庶人莫敢矫其非君臣既自贤矣而羣下同声贤之贤之则顺而有福矫之则逆而有祸如此则善安从生诗曰具曰予圣谁知鸟之雌雄抑亦似君之君臣乎】集览【干城之将诗兎置篇公侯干城注干扞也笺云干也城也皆以御难也谓可任以干城其民干如字孙炎注干楯所以自蔽扞也旧音戸旦反左传注谓扞蔽其民若城然】
　　书法【卫故侯爵也不书曰复而曰贬何着其心也自卑以求媚于人则不足以言复矣】明【卫自康叔受封固侯爵也至是乃始贬号曰侯何哉盖春秋列国率皆僭号称公如郑伯郲子男之类甚至叶以楚之属县亦称曰公今焉卫之自贬特廹于势之微弱求为取容之地尔彼韩赵魏乃晋之大夫卫与晋为兄弟之国其视三家则其外臣也甘为服属不亦伤乎然三家尚能并晋而有之又何有于卫哉特其土地褊小不足以动三晋之心不然岂贬号所能免耶特笔书此亦足见强大之凌弱小而微者之不能自立其亦可哀也已】
　　【丙子】二十四年
　　【丁丑】二十五年诸侯会于京师集览【京师公羊传京者何大也师者何众也天子之居必以众大之辞言之】
　　书法【会于京师何非朝也天威咫尺而莫之朝焉以是为不恭故书诸侯不序畧之也据浊泽之会诸侯皆序】
　　【戊寅】二十六年致伯于秦诸侯贺之秦使公子少官帅师会诸侯来朝
　　书法【诸侯何以不序畧之也来朝也其畧之何秦所使也往年会于京师矣未尝朝也朝觐诸侯之常礼而待命于人以是为不恭故畧之也书曰秦使公子少官帅师会诸侯来朝属辞比事而诸侯之慢秦之强可见矣已受诸侯之贺而使大夫朝周秦之不王孰甚焉然则曷为书会诸侯不以大夫主诸侯也纲日之修君臣之分而已自入纲目至周亡凡六王百四十八年其来朝者二烈王六年周衰甚矣】
　　明【秦至是盖益强矣致伯于秦周之取容也帅师会侯秦之胁制也比而书之周秦之情见矣】
　　【己夘】二十七年【案史记是年齐宣王元年通鉴与史记不同而考异不载其説未详所据后湣王元年放此】
　　【庚辰】二十八年魏伐韩齐伐魏以救韩杀其将厐涓虏太子申
　　【魏使厐涓伐韩韩请救于齐齐威王召大臣而谋之成侯邹忌曰不如勿救田忌曰不救则韩且折而入于魏矣不如蚤救之孙膑曰夫韩魏之兵未弊而救之是吾代韩受魏之兵顾反聼命于韩也且魏有破国之志韩见亡必东面而愬于齐吾因深结韩之亲而晚承魏之弊则可以受重利而得尊名也王曰善乃隂许韩使而遣之韩因恃齐五战不胜而东委国于齐齐因起兵使田忌将孙子为师以救韩直走魏都厐涓闻之去韩而归魏人亦大兵使太子申将以御齐师孙子曰彼三晋之兵素悍勇而轻齐齐号为怯善战者因其势而利导之兵法百里而趣利者蹶上将五十里而趣利者军半至乃使齐军入魏地为十万灶明日为五万灶又明日为二万灶厐涓行三日大喜曰我固知齐军怯入吾地三日士卒亡者过半矣乃弃其歩军率轻鋭倍日并行逐之孙子度其暮当至马陵马陵道陿而旁多阻隘可伏兵乃斫大树白而书之曰厐涓死此树下令万弩夹道而伏期日暮见火举而俱发涓果夜至见白书以火烛之读未毕万弩俱魏师大乱涓乃自刎曰遂成坚子之名齐因乘胜大败魏师虏太子申】集览【蹶上将魏武帝曰蹶挫也索隠曰蹶居月反刘氏云蹶毙也大将军必致僵仆马陵徐广曰在魏州元城东南十里正义曰虞喜志林云濮州鄄城东北六十里有陵涧谷深峻可以置伏案厐涓败在此徐説非】质实【一统志云马陵道名在大名府城东南一十里】
　　【辛巳】二十九年秦卫鞅伐魏诱执其将公子卬而败之魏献河西地于秦徙都大梁秦封鞅为商君考异【提要无于秦二字】
　　【卫鞅言于孝公曰秦之与魏譬若人有腹心之疾非魏并秦即秦并魏何者魏居岭阨之西都安邑与秦界河而独擅山东之利利则西侵秦病则东收地今以君之贤圣国赖以盛而魏往年大破于齐诸侯叛之可因此时伐魏魏不支秦必东徙然后秦据河山之固东乡以制诸侯此帝王之业也公从之使鞅将兵伐魏魏使公子卬将而御之军既相距鞅遗卬书曰吾始与公子驩今俱为两国将不忍相攻欲与公子面相见盟乐饮而罢兵以安秦魏之民卬以为然乃与会盟而饮鞅伏甲袭卬虏之因大破魏师魏惠王恐献河西地于秦以和因去安邑徙大梁乃叹曰吾恨不用公叔之言秦封鞅商于十五邑号曰商君胡氏曰使鞅而可杀杀鞅而魏长无患未害为杀无罪以利己仁者不为也况天下不止一鞅可胜杀乎惠王不恨不用孟子之言而以不用公叔之言为恨其亦可谓愚矣】集览【大梁本地名大音泰正义曰从蒲州安邑徙都大梁今汴州浚仪大梁亭是商于十五邑索隠曰商于皆在农正义曰古商国今商洛县是在商州东九十里于在邓州内乡县东七里案十五邑近此二邑未害为句絶言为此亦无伤也】正误【未害为杀无罪以利己今按此九字当为一句而贯下文言于杀无罪以利己仁者不为之义无伤也】质实【一统志云大梁战国魏之郡名魏都于此号为大梁秦为三川郡地汉为陈留郡地晋改为陈留国东魏改置梁州后周改为汴州隋废之以其地并入荥阳等郡唐武徳初置汴州天寳初复为陈留郡乾元初又为汴州兴元初徙宣武军治此五代梁都此号东京开封府后唐复为汴州晋汉周皆为东京开封府宋因而都之金陞为汴京后复都焉元改汴梁路本朝仍为开封府属河南道】书法【诱执何讥谲也书诱执始此终纲目书诱执五是年公子卬赧王十六年楚君槐五十六年公子胜梁辛未年江安侯圎正唐元和五年卢从史而秦居其三焉秦之谲甚矣】
　　明【秦尚功首虏之国也疾驱力战类皆无名之师至是伐魏诱执其将则诈谋为益甚矣鞅以是而受封秦以是而赏功书之详词之复所以着秦氏君臣之罪而非夸其战伐也鞅之诈谋若此而犹欲以徙木予金为示信之举何哉虽然徙木予金亦诈谋也】
　　齐赵伐魏
　　【壬午】三十年【楚威王商元年】
　　【癸未】三十一年秦伯卒秦人诛卫鞅灭其家
　　【孝公薨太子立是为惠文王公子防之徒告商君欲反吏捕之商君出亡欲止客舍舍人曰商君之法舍人无騐者坐之商君叹曰为法之弊一至此哉去之魏魏人不受内之秦秦人攻杀之车裂以狥尽灭其家初商君用法严酷歩过六尺者有罸弃灰于道者被刑尝临渭论囚渭水尽赤为相十年人多怨之尝问赵良曰我治秦孰与五羖大夫贤良曰千人之诺诺不如一士之谔谔仆请终日正言而无诛可乎商君曰诺良曰五羖大夫荆之鄙人也穆公举之牛口之下而加之百姓之上秦国莫敢望焉相秦六七年而东伐郑三置晋君一救荆祸巴人致贡犬戎来服其为相也劳不坐乗暑不张盖行于国中不从车乘不操干戈及其死也男女流涕童子不歌謡舂者不相杵今君之见也因景监以为主其从政也陵轹公族残伤百姓公子防杜门不出已八年矣诗曰得人者兴失人者崩此数者非所以得人也君之出也后车载甲多力而骈胁者为骖乗持矛而操闟防者旁车而趋书曰恃徳者昌恃力者亡此数者非恃徳也君之危若朝露而尚贪商于之富宠秦国之政畜百姓之怨而无变计秦王一旦捐賔客而不立朝秦国之所以収君者岂其微哉商君不聼居五月而难作胡氏曰鞅至是虽有变计亦无所施矣何则百姓者其讐也六国者其敌也惠文王之憾不可平公子防之刑不可补商于蕞尔之地不足以自蔽也欲图善后之防亦无所为而可矣呜呼刑名之学刻薄之徒亦可以少戒哉】集览【五羖大夫荆之鄙人左传僖五年晋执虞大夫井伯以媵秦穆姬晋世家作虏井伯百里奚正义曰南雍州记云百里奚字井伯宛人也宛属楚楚初国于荆州故云荆案春秋初例称荆僖公后始称楚百里奚后亡走宛楚鄙人执之秦穆公以五羖羊皮赎之授以国政号五羖大夫或曰百里奚自卖五羖皮为人养牛以要秦故曰举之牛口之下三置晋君索隐曰谓立晋惠公懐公文公也一救荆祸索隠曰案十二诸侯年表秦穆公二十八年会晋伐楚朝周此云救荆祸未详巴人注见汉献帝建安二十年犬戎正义曰黄帝之后生并明并明生白犬是为犬戎也后汉书犬戎槃瓠之后今长沙武陵大半是童子不歌謡舂者不相杵记曲礼上邻有丧舂不相里有殡不巷歌注助哀也相谓送杵声以音声自劝也闟防索隠曰闟音吸防之名也邹诞生音吐腊反书曰恃徳者昌恃力者亡索隠曰此是周书文也孔子所定之余秦国之所以収君者岂其微哉索隠曰鞅于秦无仁恩故秦之将欲収鞅者其效甚明矣故云岂其微哉】
　　书法【人众辞也诛例有二书伏诛者重辞也直书诛者快辞也诛卫鞅诛陈豨诛产禄诛濞诛史歆诛阎显诛董卓诛马腾诛歩阐诛頴诛祖约诛张瓘诛元鉴诛尔朱显夀诛元载诛田希鉴诛刘洙直书诛而削其官皆甚快之之辞也】
　　明【吴起亦鞅之流也起书杀而鞅书诛是不惟楚羣臣冇射中王尸之罪而起鞅之轻重亦可见矣盖起之少恩足以亡其躯而鞅之诈力至于贻祸无穷固非起之比也然秦之于鞅用其诈以灭六国亦以自灭其国鞅之相秦用其诈以灭秦国亦以自灭其家明书于册所以示天下万世之戒严矣后之欲治商鞅之术者可不鉴诸】
　　【甲申】三十二年【秦惠文王元年】韩申不害卒
　　书法【卒在位也纲目不皆卒大夫在位卒功卒贤卒盗贼书死狱死书死战死书死死义书死之】
　　【乙酉】三十三年宋太丘社亡集览【宋太丘社亡封禅书注索隠曰应劭云亡沦入地非也亡谓社主亡也郭璞云宋有太丘社以社名此地也史记汉武本纪周徳衰宋之社亡注正义曰社主民也社以石为之宋社即亳社也武王伐纣而立亳社以为监戒周徳衰国将危明故宋之社为亡殷后也】○孟轲至魏
　　【孟子邹人名轲受业于孔子之孙子思是嵗魏惠王卑词厚礼以招贤者于是孟子至梁见惠王王曰叟不逺千里而来亦有以利吾国乎孟子曰君何必曰利亦有仁义而已矣君曰何以利吾国大夫曰何以利吾家士庶人曰何以利吾身上下交征利而国危矣未有仁而遗其亲者也未有义而后其君者也惠王以为迂逺而阔于事情不能用也】
　　书法【至无事不书此其书何特笔也邹人也何以不书邹据公孙鞅书卫天下之辞也】
　　【丙戌】三十四年秦伐韩防宜阳
　　【丁亥】三十五年【魏惠王一年】
　　【司马公曰史记六国表魏惠王三十六年薨襄王十六年薨哀王二十三年薨汲冡竹书纪年惠王三十六年改元称一年后十六年薨杜预和峤皆以为史记误分惠王之世为二王之年盖世本惠王生襄王而无哀王且竹书魏史所书必得其真故今从之】集览【汲冡竹书纪年索隠曰王邵案纪年之书多是伪谬晋武帝时汲郡人不凖盗魏襄王墓或言安厘王冡得竹书数十车其纪年十三篇书中与经传大异者云夏年多殷益干唘位唘杀之太甲杀伊尹文王杀季歴自周受命至穆王百年非穆王夀百嵗也幽王既亡共伯和者摄行天子事非二相共和也其书多烬简断札晋武乃诏束晳随欵分释之不姓也音方鸠反】
　　齐魏会于徐州以相王质实【徐州注见唐昭宗景福二年泗州】
　　书法【会言故丑辞也浊泽之会书求为诸侯安王十三年于郊之会书田显王十四年徐州之会书相王皆丑之也按分注是嵗魏惠王复改元称一年则以称王之故欤】
　　○楚灭越
　　【越王无彊伐齐齐説之使伐楚楚人大败之尽取吴故地东至浙江越以此防诸公族争立或为王或为君濵于海上而朝服于楚】
　　【戊子】三十六年楚伐齐○韩侯卒
　　【韩昭侯作髙门屈宜臼曰君必不出此门何也不时吾所谓时者非时日也夫人固有利不利时往者君尝利矣不作髙门前年秦防宜阳今年旱君不以此时恤民之急而顾益奢此所谓时诎举赢者也故曰不时至是门成而昭侯薨】集览【屈宜臼许慎曰楚大夫也时在魏顾益奢顾反也时诎举赢徐广曰言时衰耗而作奢侈】
　　秦大败魏师擒其将龙贾取雕隂集览【雕隂魏地在龙门河西北地理志上郡有雕隂县括地志云故城在鄜州洛交县北三十四里】质实【一统志云雕隂古邑名春秋时属晋战国时属魏后属秦汉置雕隂县属上郡晋为赫连勃勃所居后魏于此置上郡又分置绥州隋初改为上州后改为雕隂郡唐初改为绥州天寳中改为上郡乾元初复为绥州宋改为绥徳城元符初置绥徳军金复为绥徳州元仍旧本朝因之改属延安府】○燕赵韩魏齐楚合从以摈秦以苏秦为从约长并相六国
　　【初洛阳人苏秦説秦王以兼天下之术不用乃去説燕文公曰燕之所以不被兵者以赵之为蔽其南也且秦攻燕战于千里之外赵攻燕战于百里之内夫不忧百里之内而重千里之外计无过于此者愿王与赵从亲天下为一则燕必无患矣文公从之资秦车马以説赵肃侯曰当今之时山东之国莫强于赵秦之所害亦莫如赵而秦不敢举兵伐赵者畏韩魏之议其后也秦攻韩魏无名山大川之限稍蚕食之傅国都而止韩魏不能支秦必入臣于秦秦无韩魏之规则祸必中于赵矣臣以天下之图按诸侯之地五倍于秦度诸侯之卒十倍于秦而衡人日夜务以秦权恐喝诸侯使之割地以事秦秦成则其身富荣国被秦患而不与其忧故臣窃为大王计莫如一韩魏齐楚燕赵为从亲以摈秦令其将相会盟洹水之上约曰秦攻一国则五国各出鋭师以挠秦或救之有不如约者五国共伐之则秦甲必不敢出于函谷以害山东矣肃侯大悦厚赐赉之以约于诸侯秦乃説韩宣惠王曰韩地方九百余里带甲数十万天下之彊弓劲弩利劒皆从韩出以韩卒之勇被坚甲蹠劲弩带利劒一人当百不足言也大王事秦秦必求宜阳成臯今兹效之明年又复求割地与则无地以给之不与则弃前功受后祸且韩地有尽而秦求无已以有尽之地逆无己之求此所谓市怨结祸者也不战而地已削矣鄙谚曰宁为鸡口无为牛后夫以大王之贤挟彊韩之兵而有牛后之名臣窃为大王羞之韩王从其言秦説魏惠王曰大王之地方千里地名虽小而人民甚众武士苍头奋击各二十万厮徒十万车六百乘骑五千匹乃聼于羣臣之説而欲臣事秦臣愿大王熟计之也魏王聼之秦説齐王曰齐四塞之国地方二千余里带甲数十万粟如丘山即有军役不待于逺县而临菑之卒已二十一万矣夫韩魏之所以重畏秦者为与秦接境也兵出而相当不十日而存亡之机决矣幸而胜则兵半折四境不守不胜则国已危亡随其后此韩魏所以重与秦战而轻为之臣也秦之攻齐则不然倍韩魏过阳晋经亢父之险车不得方轨骑不得比行百人守险千人不敢过也秦欲深入则狼顾恐韩魏之议其后是故恫疑虚喝骄矜而不敢进则秦之不能害齐亦明矣不深料此而欲西面事之是羣臣之计过也愿大王少留意计之齐王许之乃説楚威王曰楚天下之彊国也地方六千余里带甲百万车千乘骑万匹粟支十年此覇王之资也故秦之所害莫如楚楚之与秦其势不两立从亲则诸侯割地以事楚衡合则楚割地以事秦此两防者相去逺矣大王何居焉楚王亦许之于是苏秦为从约长并相六国北报赵车骑辎重拟于王者】集览【傅国都而止傅音附着也止谓兵止于此祸必中于赵中竹仲反战国策注犹射中的也衡人如张仪之徒衡读曰横恐喝索隠曰喝许曷反相恐胁也邹氏音憇义疎身富荣句絶摈秦正义曰摈弃也史记作賔秦案礼金路以賔賔读作摈义异音同故史记借用索隠注为賔客之賔误洹水相州县名后属魏州左传注洹水出汲郡林虑县东北至魏郡长乐县入清水洹音桓今土俗音袁应劭曰在汤隂界瓒曰在今安乐县北挠秦挠音女巧反乂火髙反扰也乱也效之效献也寜为鸡口无为牛后战国防作宁为鸡尸不为牛从延笃注尸主也从牛子也言宁为鸡中之主不为牛子之从后也鲍彪较注云沈括辩亦以为鸡尸牛从案苏秦称牛后者盖故以恶语侵韩欲威侯怒而从之耳鸡尸牛从谬误也正义曰鸡口虽小犹能进食牛后虽大乃出粪也苍头顔师古曰长大有膂力者之项羽传异军苍头应劭曰言其与众异也苍头谓若赤眉青领以相纪也战国防魏有苍头二十万如淳曰苍头魏兵卒之号也晋灼曰殊异其军为苍头谓着青帽也厮徒厮养马之贱者也徒仆也四塞塞先代反髙诱曰四面有山闗之固故曰四塞亢父郑徳曰音亢甫索隠曰亢旧音刚刘伯庄恺并音苦浪反地理志东平亢父县括地志云故城在兖州任城县南五十里方轨尔雅方舟者并两舟则此轨亦两也犹言并辙也比行比毗义反聨次也行胡刚反列也狼顾狼性怯走喜回顾恫疑虚喝索隠曰恫音通恫疑恐惧貌虚喝喘息亦惧貎战国防注髙诱曰恫痛也言疑之甚喝诃也秦自疑惧不敢进兵故作恐怯之词以绐韩魏覇王王于况反后仿此辎重辎载衣车重载物车顔师古曰行者之资总曰辎重正义曰辎厠也谓军粮什物杂厠载之以其累重故曰辎重】正误【四塞今按塞悉则切四塞四面皆充实也恫疑虚喝今按喝髙诱训诃为是谓以虚词诃胁也】质实【一统志云洹水周之地名春秋时属晋战国时为魏武侯别都汉置魏县属魏都晋因之北齐省入昌乐县隋初复置武阳郡唐魏州宋属大名府金元仍旧本朝因之属大名府亢父古邑名春秋属鲁战国属楚汉置亢父县属东平国三国魏及晋宋皆仍旧隋省之故城在兖州府济南州南六十里】
　　书法【以为长何着六国之志也至连衡则书秦使张仪説之矣从横之説童子羞之此何以书见从约之不可恃也君子之辟异端也着其説而不没其实则不待贬而人知其为非是故燕赵韩魏齐楚合从以摈秦以苏秦为从约长则书秦使张仪説楚韩齐赵燕连衡以事秦则书然则为六国者宜何如孟子曰省刑罚薄税敛深耕易耨以下此其道矣】
　　明【昔苏轼有言苏秦之为从也合天下之异以为同聨六姓之疎以为亲以谓事之甚难者当是时也秦人并吞之势已形六国之君皆不能如孟子所谓行仁政修忠信以挞其坚甲利兵则为目前救急之计者舍合从之外亦未冇他防苏秦适逢其机故不旋踵遂合于一惜乎秦之为谋徒能捭阖其説以利而防六国尔天下大势利害所在彼固不能深言之也纲目书此则若六国之自合从而不言苏秦之説者亦以示当时之势不容不合尔然未几继书从约皆解于下则以见秦特偷取一时之富贵非真能为六国深谋逺虑者学者比而观之则知诈谋游说果不足恃而合从连衡之事果非君子之所当尚也欤】
　　【己丑】三十七年【燕易王韩宣惠王齐宣王辟疆元年】秦以齐魏之师伐赵苏秦去赵适燕从约皆解考异【提要书曰秦及齐魏伐赵从约解】
　　【秦使公孙衍欺齐魏以伐赵赵肃侯让苏秦秦恐请使燕必报齐乃去赵而从约皆解】
　　书法【以者何易辞也前年六国合从齐魏在焉至是逾年耳秦得以其师伐赵合之何难败之何易哉势则然也故上书燕赵韩魏齐楚合从以摈秦以苏秦为从约长下书秦以齐魏之师伐赵虽间有事不书所以着从约之不可恃也赧王四年继书秦君卒诸侯复合从】
　　魏以隂晋为和于秦集览【阴晋地理志华州华隂县春秋魏隂晋也秦惠文王更名宁秦汉髙改名华隂】质实【一统志云阴晋古地名春秋时属晋战国时属魏秦改曰寜秦汉始置华隂县以在华山之隂故名唐分置潼津县寻省入华隂垂拱初改僊掌县神龙中复曰华隂寳厯中改太隂县后复为华隂县宋金元仍旧本朝因之改属西安府】
　　【寔华隂】
　　齐伐燕
　　【庚寅】三十八年
　　【辛夘】三十九年秦伐魏魏献少梁河西地于秦
　　【壬辰】四十年秦伐魏取汾隂皮氏防焦集览【汾阴地理志河东汾隂县括地志云今蒲州县其故城俗名殷汤城在汾隂北九里皮氏地理志河东有皮氏县括地志云即綘州龙门县故城在龙门西北三十歩焦地理志农陜县有焦城括地志云古焦国在陜县东北百歩古虢城中东北隅因焦水为名武王克商封神农之后于焦】质实【一统志云汾阴战国时魏邑名汉置汾隂县属河东郡晋时刘渊省入蒲坂县后魏复置属汾隂郡隋属河东郡唐初属秦州寻改属蒲州开元中改寳鼎县宋真宗祀汾隂改曰荣河县置庆成军寻废以县属河中府金置荣州元仍为荣河县本朝因之改属平阳府皮氏春秋时晋邑名战国时属魏秦置皮氏县汉属河东郡魏晋皆属平阳郡后魏改龙门县及置龙门郡隋初郡罢以县属蒲州唐置秦州贞观中州废以县属绛州元和初属河中府宋宣和初改为河津县金属荣州后复属河中府元仍旧本朝因之属平阳府焦古邑名以焦水为名周武王克商封神农之后于此为焦国春秋时属晋战国时属魏后属秦汉置焦县属农郡东汉省之故城在河南府陜州东北三十里】○宋公弟偃逐其君剔成而自立
　　【癸巳】四十一年【楚懐王槐元年】秦客卿张仪伐魏取蒲阳既而归之魏尽入上郡以谢秦以仪为相
　　【张仪者魏人与苏秦俱事鬼谷先生学纵横之术游诸侯无所遇苏秦召而辱之仪怒入秦秦王説之以为客卿至是将兵伐魏取蒲阳言于秦王请复以与魏而使公子繇质焉仪因説魏王曰秦之遇魏甚厚魏不可以无礼于秦魏因尽入上郡十五县以谢秦仪归而相秦】集览【鬼谷先生风俗通曰六国时从横家索隐曰鬼谷地名扶风池阳頴川阳城并有鬼谷墟盖其人所居因号焉乐防注鬼谷子云苏秦欲神秘其道故假名事鬼谷也羣书考索曰鬼谷先生周时髙士姓名不闻以其所隐地名自号焉苏张师之授以捭阖分其书三卷蒲阳今河东蒲阪县是也魏世家秦防我蒲阳括地志云蒲邑故城在隰州隰川县南四十五里居蒲水北故名蒲阳又蒲阪注见赧王十二年质焉句絶质音致正义曰国彊欲待弱之来相事故遣子及贵臣往为质此音陟利反国弱惧其侵伐令子及贵臣往为质此音直实反二国敌亦为交质此音致如左传王子狐为质于郑郑公子忽为质于周是也】正误【使公子繇质焉今按质字以彊弱分二音使在一句内如左周郑交质之类宜何音要之质子为质之质皆当读若致】质实【一统志云鬼谷先生春秋晋平公时人姓王名诩尝入云气山采药得道顔如少童居清溪之鬼谷苏秦张仪尝问道三年辞去诩曰二子轻松乔之永夀贵一旦之浮荣惜哉鬼谷处人间数百嵗后不知所之或曰嵩髙之阳城亦有鬼谷又按鬼谷地名在河南府登封县北百里史记苏秦洛阳人事师于齐而习于鬼谷即此蒲阳春秋时晋邑名以居蒲水之北故名战国时属魏秦属河东郡汉为蒲坂县后魏改置河东郡后周改为蒲州隋复为河东郡治河东县唐初改为蒲州属河东道开元中改为河中府五代梁置护国军节度宋仍旧属陜西路金为蒲州寻改为河中府元因之本朝复为蒲州属平阳府】书法【齐伐燕取十城己而归之不书三十七年此书之何着秦谲也秦盖屡用之矣故取蒲阳既而归之则书归焦曲沃于魏则书复与楚上庸则书复与魏蒲坂则书皆所以着其谲也】
　　【甲午】四十二年秦县义渠集览【义渠索隠曰古西戎国与赵魏接境有二十五城秦昭王灭之括地志云今宁泾庆三州本其地案地理志北义渠道也秦置北地郡】质实【一统志云义渠春秋时义渠戎之国名秦灭义渠以其地置义渠县属北地郡汉因之东汉至晋复防于戎后魏置翔州隋改为化郡唐初置庆州天寳初改为安化郡至徳初改曰顺化郡寻陞为安定军五代梁改武静军宋初为庆州后陞为庆阳军金改曰安国军后置庆元路元为庆阳府本朝因之陜西道】○秦归焦曲沃于魏考异【提要书曰秦归魏焦曲沃】集览【曲沃地理志河东曲沃县汉武改名闻喜括地志云曲沃故城在陜州陜县西南三十二里今曲沃店是】质实【一统志云曲沃春秋时晋邑名战国时属魏秦汉为河东郡绛县地晋属平阳郡后魏置曲沃县属正平郡后周治乐昌堡隋属绛州又移治绛邑故城北唐宋金元皆因之本朝改属平阳府】
　　【乙未】四十三年赵侯卒
　　【肃侯尝游大陵大戊午諌曰耕事方急一日不作百日不食肃侯下车谢是嵗薨子武灵王立置博闻师及左右司过各三人先问先君贵臣肥义加其秩】集览【肥义姓名也赵相】
　　【丙申】四十四年【赵武灵王元年】夏四月秦初称王
　　书法【入纲目以来七十九年矣于是始书月详秦僣也凡称者不宜称者也是故不宜王而王则书称王不宜帝而帝则书称帝称皇帝】
　　【丁酉】四十五年秦张仪伐魏取陜集览【陜地里志农有陜县古虢国也今陜州是】质实【一统志云陜古邑名周为虢国地春秋时属晋战国时先属韩后属魏汉置陜县为农郡治魏晋因之后魏改置陜州隋初州废以县属河南郡后复置农郡唐初复为陜州后改为陜府寻陞保义军宋改保平军金改西安军元仍为陜州本朝以陜县省入属河南府】○苏秦自燕奔齐【苏秦通于燕文公之夫人恐得罪説易王曰臣居燕不能使燕重而在齐则燕重王许之乃伪得罪于燕而奔齐齐王以为客卿秦説齐王髙宫室大苑囿以明得意欲以敝齐而为燕】
　　书法【于是秦通于文公夫人恐得罪説易王曰臣居燕不能使燕重在齐则燕重王许之乃伪得罪于燕而奔齐此伪奔也曷为以奔书其奔则伪其所以奔则实书奔所以着秦之隠恶也】
　　【戊戌】四十六年【案史记是年齐湣王元年】秦齐楚会于齧桑集览【齧桑左传作采桑服防曰翟地索隠曰河渠书齧桑浮兮淮泗满徐广云在梁彭城间张晏云地名如淳云邑名为水所浮漂裴骃云左传作采桑今平阳阳曲南七十里河水冇采桑津是晋境服以为翟地亦颇相近然字作齧桑或云齧桑卫地恐非】○秦相张仪免出相魏
　　书法【相必称以恒辞也据四十一年秦以张仪为相此其曰相魏何魏不能用仪而为仪所用也故去就在张仪则不书魏以张仪为相而书张仪出相魏取舍在黄歇则不书楚徙封黄歇而书黄歇徙封于吴】
　　明【四十一年书张仪伐魏取蒲阳矣四十五年又书张仪伐魏取陜矣今焉免相于秦乃出而相魏以仪之反覆固不足多责为魏国者不亦愚之甚耶且魏独不思前年之伐我者谁欤往年之伐我者又谁欤彼亲用兵以伐我既与我之父兄子弟交锋接刃力为仇敌今乃出而相我后之观史者犹且恶其谲诈为之忿然不平魏乃举国聼之几何而不亡哉惟夫合纲目前后所书观之然后知仪之为反覆小人而魏之为削弱不能自立也卒毙于秦不亦宜乎】
　　○韩燕称王考异【据四十四年分注赵武灵王赧王十七年分注赵惠文王则赵亦称王矣然诸国称王皆书而赵独不书疑漏】
　　【时诸侯皆称王赵武灵王独不肯曰无其实敢取其名乎令国人谓己曰君】
  </div>
  <div class="pagination">
   <a href="御批资治通鉴纲目_page8.html">
    上一页
   </a>
   <span>
    ...
   </span>
   <a href="御批资治通鉴纲目_page4.html">
    4
   </a>
   <a href="御批资治通鉴纲目_page5.html">
    5
   </a>
   <a href="御批资治通鉴纲目_page6.html">
    6
   </a>
   <a href="御批资治通鉴纲目_page7.html">
    7
   </a>
   <a href="御批资治通鉴纲目_page8.html">
    8
   </a>
   <span class="current-page">
    9
   </span>
   <a href="御批资治通鉴纲目_page10.html">
    10
   </a>
   <a href="御批资治通鉴纲目_page11.html">
    11
   </a>
   <a href="御批资治通鉴纲目_page12.html">
    12
   </a>
   <a href="御批资治通鉴纲目_page13.html">
    13
   </a>
   <a href="御批资治通鉴纲目_page14.html">
    14
   </a>
   <span>
    ...
   </span>
   <a href="御批资治通鉴纲目_page10.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
