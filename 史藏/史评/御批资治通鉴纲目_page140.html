<!DOCTYPE html>
<html>
<head>
    <meta charset="UTF-8">
    <title>御批资治通鉴纲目 - 第 140 页/共 243 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御批资治通鉴纲目 - 第 140 页/共 243 页</h1>
    <div class="content">　　【壬戌】二年春三月突厥入冦杨素击破走之
　　【突厥思力俟斤等南渡河大掠啓民人畜而去行军元帅杨素帅诸军追击转战六十余里大破之悉得人畜以归啓民自是突厥逺遁碛南无复冦抄】集览【思力俟斤思力名也俟斤突厥大臣之称亦部酋长之称也俟渠之反啓民开皇十九年以突利可汗为啓民可汗】质实【碛南注见唐宗开元三年冦抄注见汉光武建武十五年】
　　书法【于是突厥渡河掠啓民人畜而去其书入冦河内啓民也啓民终身北藩斯可以内之矣】
　　秋七月以韦云起为通事舍人
　　【兵部尚书栁述尚兰陵公主怙宠使气自杨素之属皆下之帝问符玺直长韦云起以外问不便事述时侍侧云起曰桞述骄豪未尝经事兵机要重非其所堪臣恐物议以为陛下官不择贤专私所爱斯亦不便之大者帝甚然之顾谓述曰云起之言汝药石也可师友之防诏内外官各举所知述举云起除通事舍人】质实【兰陵县名注见汉光武建武四年】
　　征蜀王秀还京师
　　【益州总管蜀王秀容貎伟有胆气好武艺帝毎谓独孤后曰秀必以恶终我在当无虑至兄弟必反矣大将军刘哙之讨西防也帝令杨武通将兵继进秀以嬖人万智光为武通行军司马帝谴责之因谓羣臣曰壊我法者子孙也譬如猛虎物不能害反为毛间虫所损食耳自长史元岩卒秀渐奢僣车马被服拟于乗舆及晋王广为太子秀意甚不平太子恐其为患隂令杨素求其罪而譛之帝遂征秀秀犹豫欲谢病不行司马源师諌秀作色曰此自我家事何预卿也师垂涕对曰师忝府幕敢不尽心敕追已淹时月王乃迁延未去圣上发雷霆之诏降一介之使王何以自明愿熟计之朝廷恐秀生变以独孤楷为益州总管驰传代之楷至讽谕久之乃就路楷察秀有悔色因勒兵为备秀行四十余里将还袭楷觇知有备乃止】质实【杨武通华隂人乗舆注见汉安帝延光四年府幕注见秦王政三年】
　　八月皇后独孤氏崩
　　【后崩太子对帝及宫人哀恸絶气若不胜丧者其处私室饮食言笑如平常又毎朝令进二溢米而私取肥肉脯鲊置竹筩中以蜡闭口衣襆褁而纳之】集览【二溢米谓朝一溢米莫一溢米也注见陈宣帝太建六年】
　　书法【自宋以来后崩不悉书非皇后畧之也于是而后复书至唐徳宗一书皇后崩而不书氏不书自是无书皇后崩者矣】
　　冬十月以杨逹为纳言闰月诏修定五礼
　　【诏杨素苏威与牛等修之】
　　献皇后考证【温公书仪隋炀帝为太子居文献皇后丧防此献上当有文字疑漏帝令上仪同三司萧吉为皇后择地得吉处云卜年三千卜世二百帝曰吉凶由人不在于地然竟从吉言吉退告人曰皇太子遣宇文左率深谢余云公前称我当为太子竟有其验今卜山陵令我早立当以富贵相报吾语之曰后四载太子御天下然太子得政隋必亡矣吾前绐云三千者三十也二百者二传也汝其识之】
　　十二月废蜀王秀为庻人除治书侍御史栁彧名配懐逺镇
　　【蜀王秀至长安帝不与语使使切譲之秀谢罪太子诸王流涕庭谢帝曰顷者秦王麋费财物我以父道训之今秀蠧害生民当以君道绳之于是付执法者开府庆整諌曰庶人勇既废秦王已薨陛下见子无多何至如是蜀王性甚耿介今被重责恐不自全帝大怒欲断其舌因谓羣臣曰当斩秀于市以谢百姓乃令杨素等推治之太子隂作偶人缚手钉心枷锁杻械书帝及汉王姓名宻埋之华山下杨素发之又云秀妄述图防并作檄文置秀集中以闻帝曰天下寕有是邪乃废秀为庻人幽之内侍省素尝以少谴敕送南防命治书侍御史栁彧治之彧防案坐立素于庭辨诘事状素由是衔之秀尝从彧求李文博所撰治道集彧与之秀遗彧奴婢十口及秀得罪素奏彧以内臣交通诸侯除名为民配戌懐逺镇久之贝州长史裴肃遣使上书曰髙颎以天挺良才元勲佐命为众所疾以至废弃愿陛下录其大功忘其小过又二庻人得罪已久寕无革心愿陛下君父之慈顾天性之义各封小国观其所为若能迁善渐更増益如或不悛贬削非晚书奏帝谓杨素曰裴肃忧我家事此亦至诚也于是征肃入朝太子闻之谓左庻子张衡曰使勇自新欲何为也衡曰观肃之意欲令如吴太伯汉东海王耳肃至帝面谕而罢之】集览【偶人史记殷本纪帝武乙无道为偶人谓之天神正义曰偶五茍反对也以土木为人对象于人形也吴太伯注见汉后主延熈十五年太伯顺父之志汉东海王汉光武郭后所生子注见唐髙祖武徳五年】质实【耿介注见陈武帝永定二年华山注见周安王十五年图防注见汉光武建武中元元年檄文注见楚义帝元年懐逺镇注见汉武帝元朔元年朔方贝州注见汉帝更始二年清河裴肃河东人】
　　书法【秀奢僣有罪矣其以无罪书何废不以其罪也于是广素诬秀上信废之故彧亦以无罪例书之矣】
　　诏杨素三五日一入省论大事
　　【素兄弟诸父并为尚书列卿诸子位至柱国刺史广营资产家僮数千妓妾亦千数第宅华侈制拟宫禁既废太子及蜀王威权愈甚违忤者诛夷附防者进擢朝廷靡然莫不畏附敢与抗者独栁彧及尚书右丞李纲大理卿梁毗而已始毗为西宁州刺史十一年蛮夷酋长皆以金多者为豪隽逓相攻夺畧无宁歳毗患之后因诸酋长相帅以金遗毘毘置金座侧对之恸哭而谓之曰此物饥不可食寒不可衣汝等以此相灭不可胜数今将此来欲杀我耶一无所纳于是蛮夷惑悟遂不相攻击帝闻而善之征为大理卿处法平允毘见素专权恐为国患乃上封事曰臣闻臣无有作威作福其害于而家凶于而国今杨素幸遇愈重权势日隆所私皆非忠谠所进咸是亲戚子弟布列兼州连县天下无事容息异图四海有虞必为祸始陛下若以素为阿衡臣恐其心未必伊尹也伏愿揆鉴古今量为处置俾鸿基永固率土幸甚书奏帝大怒收毘系狱亲诘之毘极言素擅宠弄权杀戮无道又太子及蜀王罪废之日百僚无不震悚惟素扬眉肘喜见容色利国家有事以为身幸帝乃释之其后帝亦寝踈忌素乃下敕曰仆射国之宰辅不可躬亲细务三五日一向省评论大事外示优崇实夺之权也素由是不复通判省事出杨约为伊州刺史于是吏部尚书栁述益用事掌机宻素深恶之太子尝问于贺若弼曰杨素韩擒虎史万歳皆称良将其优劣何如弼曰杨素猛将非谋将韩擒虎闘将非领将史万歳骑将非大将太子曰然则大将谁也弼拜曰唯殿下所择弼意自许也】质实【梁毘安定乌氏人越之孙西寕州注见唐肃宗上元元年阿衡注见汉宣帝地节四年伊州注见汉明帝永平十五年】
　　交州俚帅作乱遣总管刘方讨降之
　　【交州俚帅李佛子作乱杨素荐州刺史刘方有将帅之畧诏以为交州道行军总管统二十七营而进方军令严肃有犯必斩然仁爱士卒有疾病者亲临抚飬士卒亦以此懐之逾岭遇贼击破之进军临营论以祸福佛子惧请降】质实【交州注见唐宣帝大中二年安南刘方京兆人州注见汉武帝元朔三年炖煌】
　　【癸亥】三年秋八月幽州总管燕荣有罪诛
　　【荣性严酷鞭挞左右动至千数元嗣当为幽州长史惧固辞帝乃敕荣曰嗣杖十已上皆湏奏闻荣怒遣嗣监纳仓粟飏得一糠一粃輙罚之每笞虽不满十然一日之中或至三数久之遂收付狱絶其粮其妻诣阙称寃帝遣使案验征还赐死以嗣代荣酷又甚之】质实【元嗣河南人】发明【孔子曰天下有道则见无道则隠夫所谓无道者岂直兵戈祸乱之世而已凡其君道操切禁网严密风俗浇浮者皆是也隋文之世在廷之臣非刀笔俗吏则介胄武夫徃徃互相倾轧况其君方以法律御天下畧无一毫寛大待士之意盖尝诏诸司论属官罪聼律外决杖矣今燕荣总管幽州元嗣为其长史日受鞭笞甚至付之囹圄絶其粮廪必欲置之死地而后巳夫长史为属官之长所当礼貎而加敬者茍或有过则宜奏之于朝黜之可也乌可待以卒伍厮役之贱而笞棰之哉隋文于此方且戒以杖十以上皆须奏闻及其肆虐巳甚又从而诛之夫杖一且犹不可况至十乎隋之所以待士大夫者如此士君子茍有防耻之心稍知自爱者乌可一日安于其位哉纲目直书荣以罪诛而以分注备载其实后之君子欲知隋世宦逹之士者于此可以觐矣】
　　九月置常平官考异【提要官作仓】○龙门王通献策不报【通诣阙献太平十二策帝不能用罢归通遂教授于河汾之间弟子自逺至者甚众累征不起杨素甚重之劝之仕通曰通有先人之敝庐足以庇风雨薄田足以洪粥谓书谈道足以自乐愿明公正身以治天下使时和年丰通也受赐多矣不愿仕也或譛通于素曰彼实慢公公何敬焉素以问通通曰使公可慢则仆得矣不可慢刚仆失矣得失在仆公何预焉素待之如初弟子贾琼问息谤通曰无辨问止怨曰不争通尝称无赦之国其刑必平重敛之国其财必削又曰闻谤而怒者防之囮也见誉而喜者佞之媒也絶囮去媒防佞逺矣大业末卒于家门人諡曰文中子胡氏曰隋文在位二十有三年其贤其否固哲士所量以行藏其道者使王通而不知或知之而犹与之言皆不足以为智矣且通诚有太平之策不待君之求之而登门自献不惧自处之不重亦岂所以飬其君导德乐道之心而望之以大有为之功哉】集览【粥通作饘记檀弓防云厚曰饘希曰粥囮音讹鸟媒也以来生鸟】质实【一统志云龙门邑名即古耿国殷王祖乙所都春秋时属晋秦置皮氏县汉属河东郡魏晋皆属平阳郡后魏收龙门县又置龙门郡隋初郡罢以县属蒲州唐置秦州贞观中州废以县属绛州元和初属河中府宋宣和初改为河津县金属荣州后复属河中府元仍旧本朝因之改属平阳府】
　　书法【防未有书献者书献策不报交讥之也终纲目献书书不报者二汉成帝永始三年梅福是年王通】
　　发明【隋文以刑法治天下废太学黜儒道而王通以儒术説之宜其唾去不顾也先儒谓通为隠君子使其教授河汾著书讲道以没其身亦何不可之有而必欲鼓瑟于齐王之门自取绌辱是岂席珍待聘之君子哉直书献策不报若王通者盖亦可愧之甚矣惜哉】
　　突厥啓民可汗归国考异【提要无此句】
　　【突厥歩伽可汗所部大乱铁勒仆骨等十余部皆叛降于啓民歩迦西奔吐谷浑长孙晟送啓民置碛口啓民于是尽有歩迦之众】集览【铁勒仆骨等十余部铁勒即敕勒有十五部仆骨其一也骨或作固十余部注见宋文帝元嘉七年敕勒】质实【突厥北狄国名注见梁武帝大同十一年吐谷浑西域国名注见晋元帝建武元年】
　　【甲子】四年春正月帝如仁夀宫○秋七月太子广弑帝于大宝殿而自立遂杀故太子勇流尚书柳述侍郎元岩于岭南
　　【四月帝不豫七月疾甚卧与百僚辞诀握手歔欷越四日崩于大寳殿髙祖性严重令行禁止勤于政事虽啬于财至于赏赐有功即无所爱爱飬百姓劝课农桑轻徭薄赋自奉俭素乗舆御物故敝者随令补用非享宴不过一肉后宫皆服浣濯之衣天下化之丈夫率衣绢布装带不过铜铁骨角无绫绮金玉之饰焉受禅之初民户不满四百万末年逾八百九十万然猜忌苛察信受防言功臣故旧无始终保全者乃至子弟皆如仇敌初文献皇后既崩帝以陈髙宗女为宣华夫人有宠及寝疾仆射杨素兵部尚书栁述黄门侍郎元岩皆入閤侍疾召太子入居殿中太子虑帝有不讳须预防拟手自为书封出问素素条録事状以报宫人误送帝所帝览而大恚陈夫人旦出更衣为太子所逼拒之得免上怪其神色有异问故夫人然曰太子无礼上恚抵牀曰畜生何足付大事独孤误我乃呼栁述元岩曰召我儿述等将呼太子上曰勇也述岩出閤为敕书素闻以白太子矫诏执述岩系狱追东宫兵帖上台宿卫门禁出入并取宇文述郭衍节度令右庶子张衡入殿侍疾尽遣后宫出就别室俄而上崩故中外颇有异论陈夫人闻变战栗失色晡后太子封小金合遣使者赐夫人夫人以为鸩毒惧甚发之乃同心结也夫人恚而却坐不肯致谢诸宫人共逼之乃拜使者其夜太子烝焉明日发丧即位防杨约来朝太子遣约入长安矫称髙祖之诏赐故太子勇死缢杀之然后陈兵集众发凶问追封勇为房陵王不为置嗣除述岩名徙之岭南令兰陵公主与述离絶欲改嫁之公主以死自誓表请与述同徙帝大怒公主忧愤而卒胡氏曰隋文疑所不当疑而加以谋逆之名信所不当信而被其弑杀之祸亦可为聴牝鸡之晨忽主器之重者之永监矣栁述元岩亲逢事防则当白帝并召广素质问陈夫人正其罪而废广出诸外熟议故太子可立则召之否则别命子县之贤者素若不从请降诏防以军法从事登时而宗社定矣乃出閤为诏受制于贼俄顷之间转福为祸述岩死有余负矣】集览【兵帖军籍也一本作兵士帖烝焉左传桓十六年衞宣公烝于夷姜宣公庶母也上滛曰烝主器之重易序卦主器者莫若长子谓主宗庙烹饪之器者莫如承嗣之长子】质实【歔欷注见汉光武建武元年陈髙宗宣帝庙号髙宗房陵县名注见汉献帝建安二十四年牝鸡之晨谓妻夺夫权也书牧誓篇武王曰牝鸡之晨惟家之索今商王受惟妇言是用注牝雌也言雌鸡不能报晓张衡河内人】
　　书法【贺善賛曰隋文之初纲目一书其官不闻有功也周宣帝殂即书自为大丞相假黄钺居东宫不臣见矣于是尉迟防书讨坚而尉迟勤司马消难王谦皆以举兵书既而四书坚杀一书自为相国进爵隋王加九锡而以称皇帝继之矣称帝之后书废书弑至其灭宇文氏之族书尽则又萧齐以来所未有也故突厥得以再书伐自是再书筑长城七书杀无罪书盗升粮斩书聴律外杖书废太学皆讥也然三书弗纳叛人与夫减租调审死刑求遗书置义仓不许封禅纲目亦不没其实焉】
　　发明【弑逆天下之大恶覆载之所不容况太子有父之亲有君之尊其可轻加恶名使之为万世之罪人哉炀帝之事按之分注参之通鉴止谓中外颇有异论及考以北史隋史亦皆不载其事独宣华夫人陈氏传所述与通鉴畧同然皆不敢正名定罪今纲目乃大书杨广弑父与君之事掲而名之岂亦别有据耶始尝疑之未得其的既而推考至大业八年杀张衡之日衡临死大言曰我为人作何等事而望久活监刑者塞耳促令杀之呜呼杨广弑逆之狱至是始得其正矣当广令张衡入殿侍疾之时尽遣后宫出就别室俄而上崩是衡之为逆盖无一人在旁得知之者迨其临刑之际始大言而发其奸此则天使贼党正杨广大逆之诛耳纲目正名定罪直笔书之固非若许世子止之不尝药而受此恶名者也呜呼杨广弑逆之罪既明则义兵可举人人得而诛之无所容于天地之间矣】
　　贬许善心为给事中
　　【袁充奏皇帝即位与尧受命年合讽百官表贺礼部侍郎许善心议以为国哀甫尔不冝称贺宇文述素恶善心讽御史劾之左迁降品二等】质实【左迁注见汉宣帝元康二年】
　　并州总管汉王谅起兵晋阳遣杨素击虏以归杀之【谅有宠于髙祖为并州总管自山以东至海南距河五十二州皆焉特许以便宜从事谅自以所居天下精兵处见太子勇蜀王秀得罪常不自安隂蓄异图言于髙祖以突厥方彊宜修武备于是缮治器械招集私人殆将数万突厥常冦邉谅御之不克将帅多坐除觧谅以其宿旧奏请留之髙祖怒曰尔为藩王惟当敬依朝命何得私论宿旧废国家宪法邪谘议参军王頍者僧辩之子倜傥好竒畧与萧摩诃俱不得志毎鬰鬰思乱皆为谅所亲善賛其隂谋防荧惑守东井谅以仪曹传奕晓星厯问之对曰东井黄道所经荧惑过之乃常理耳谅不悦及髙祖崩炀帝以髙祖玺书征之先是髙祖与谅宻约若玺书召汝敕字傍别加一防又与玉麟符合则就征及发书无验谅知有变遂发兵反司马皇甫诞流涕諌曰窃料大王兵资非京师之敌加以君臣位定逆顺势殊士马虽精难以取胜一旦陷身叛逆欲为布衣不可得也谅怒囚之岚州刺吏乔钟葵将赴谅其司马陶模拒之曰汉王所图不轨公荷国厚恩当竭诚效命岂得身为厉阶乎钟葵临之以兵辞气不挠义而释之于是从谅反者凡十九州王頍説谅曰王将吏家属尽在闗西若用此等则宜长驱深入直据京都所谓疾雷不及掩耳若但欲割据旧齐之地宜任东人谅不能决乃兼用二策唱言杨素反将诛之兵曹裴文安説谅曰分遣羸兵屯守要害仍令随方畧地帅其精鋭直入蒲津顿于覇上则京师震扰兵不暇集旬日之间事可定矣谅大悦于是遣诸将分道四出署文安为柱国与纥单贵王耼等直指京师谅简精鋭数百骑戴羃离诈称宫人还长安径入蒲州城中豪杰亦有应之者文安等未至蒲津百余里谅忽改图令纥善贵断河桥守蒲州而召文安还代州总管李景发兵拒谅谅遣乔钟葵帅兵三万攻之景战士不过数千加以城池不固攻輙崩毁景且战且筑士皆死闘钟葵屡败景司马冯孝慈司法吕玉并骁勇善战仪同三司侯莫陈又多谋画善拒守景推诚任之已无所预唯在閤持重时出抚循而已杨素将轻骑五千袭蒲城夜至河际收商贾船得数百艘置草其中践之无声遂衔枚而济迟明击之单贵败走耼以城降诏以素为并州道行军总管帅众数万以讨谅谅之初起兵也妃兄豆卢毓为府主簿苦諌不从私谓其弟懿曰吾匹马归朝自得免祸此乃身计非为国也不若且伪从之徐伺其便毓兄贤言于帝曰臣弟毓素懐志节必不从乱臣请从军与毓为表里谅不足图也帝许之贤宻遣家人以敇书谕毓谅将徃介州令毓与总管属朱涛留守毓与涛谋出兵拒之涛不可毓追斩之出皇甫诞与谋部分未定谅闻之还击毓诞皆死谅将綦良攻磁相不克遂攻黎州塞白马津佘公理自太行下河内帝以史祥为行军总管军河隂祥曰公理轻而无谋恃众而骄不足破也乃于下流潜济公理闻之引兵逆战未及成列祥击败之遂趣黎阳綦良军溃帝将发幽州兵疑总管窦抗有二心以李子雄为上大将军又以长孙晟为相州刺史发山东兵与子雄共经畧之晟辞以男在谅所帝曰公体国之深终不以儿害义子雄驰至幽州止传舍召募得千余人抗来谒子雄伏甲擒之遂发其兵歩骑三万自井陉西击谅李景被围月余诏朔州刺史杨义臣救之义臣帅马歩二万夜出西陉乔钟葵悉众拒之义臣自以兵少悉取军中牛驴得数千头令兵数百人人持一鼓潜驱之匿于涧谷间晡后复战兵合命骑牛驴者鸣鼓疾进尘埃张天钟葵军溃纵击破之谅遣其将赵子拥众十万栅絶径路屯据髙壁布陈五十里素令诸将以兵临之自引竒兵潜入霍山缘崖谷而进营于谷口使军司简留三百人守营军士惮北军之彊多愿守营素闻之即召所留三百人悉斩之更令简留无愿留者素乃引军驰出北军之北直指其营鸣鼓纵火北军不知所为自相蹂践杀伤数万谅闻之大惧自将兵十万拒素防大雨欲引还王頍谏曰杨素悬军深入士马疲王以鋭卒自将击之其势必克今乃望敌而退是沮战士之心而益西军之气也愿王勿还谅不从頍谓其子曰气候不佳兵必败矣杨素进击谅大破之擒萧摩诃谅退保晋阳素进兵围之谅穷蹙请降頍自杀羣臣奏谅当死帝不许除名为民竟以幽死所部吏民坐死徙者二十余万家胡氏曰举兵必有其名立事不可行诈隋文之崩中外异论谅所被书不如私约即可用此申问大行寝疾晏驾不明之故以十九州附从之众用王頍长驱深入之策天不共戴死生以之岂不忠孝两得乎而诡言素反诈而无名是自为逆也而可乎○初髙祖与独孤后甚相爱重誓无异生之子尝谓羣臣曰前世天子溺于嬖幸嫡庶分争或至亡国朕旁无姬侍五子同母可谓真兄弟也岂有此忧邪又惩周室诸王微弱故使诸子分据大镇及其晚节迭相猜忌五子皆不以夀终司马公曰昔辛伯谂周桓公曰内宠并后外宠贰政嬖子配嫡大都偶国乱之本也隋髙祖知嫡庶之多争孤弱之易揺曽不知势钧位逼虽同产至亲不能无相倾夺考诸辛伯之言得其一而失其三乎】集览【王頍姓名頍音跬倜傥卓异也或曰不覊之士也倜他歴反傥他他浪二反玉麟符唐车服志初髙祖罢隋竹使符班银莵符其后改为铜鱼符以起军旅两京北都畱守给麟符六典云传符之制京师留守曰玉麟符岚州本胡地楼烦王所居汉为太原郡地元魏置岚州岚卢反厉阶诗桑柔篇谁生厉阶至今为梗注厉恶梗病也左传曰阶之为祸纥单贵纥姓也单贵其名纥下没反单上演反戴羃离羃音莫狄反离通作防音力支反唐防要曰唐初宫人着羃防而全身障蔽虽起自戎夷王公之家亦用之永徽之后唯戴皂罗方五尺亦曰幞头即今之盖头侯莫陈三字姓注见梁武帝中大通三年迟明索隠曰迟音穉有所待也言待天明也或曰事毕然后天明明迟于事故曰迟明总管属朱涛乃总管之僚属也綦良姓名綦音渠支反太行山名也注见周安王十五年轻而无谋左传轻则寡谋注轻牵正反言不持重也大行注见汉昭帝元平元年天不共戴记曲礼曰父之讐弗与共戴天注父者子之天杀已之天与共戴天非孝子也行求杀之乃止昔辛伯谂周桓公此句下至乱之本也并左传闵二年文注辛伯周大夫也周桓公即周公名黒肩谂音审告也説文云深谋也事在桓十八年初子仪有宠于桓王桓王属之周公辛伯諌曰并后匹敌两政偶国乱之本也周公弗从后周公欲弑庄王而立王子克辛伯告庄王遂杀周公黒肩注王子克庄王弟子仪也并后妾如后也配嫡庶如嫡也贰政臣擅命也偶国都如国也】质实【髙祖隋文帝庙号髙祖王頍祁县人荧惑守东井注见晋安帝隆安元年傅奕相州人黄道注见唐宗开元九年皇甫诞安定人岚州注见周赧王八年楼烦不轨注见汉灵帝光和五年要害注见汉文帝十一年蒲津闗名注见梁武帝大同元年覇上注见秦王政二十二年蒲州注见周赧王十二年蒲坂代州注见秦王政三年鴈门蒲城注见晋懐帝永嘉二年衔枚注见秦二世二年豆卢毓昌黎人勣之子介州注见周威烈王二十三年西河一綂志云磁州名本秦邯郸郡地汉为魏郡武安县地后魏析置临水县后周割临水置滏阳县及成安郡隋罢郡于滏阳置磁州后罢唐改为惠州后复为磁州宋以昭义县省入滏阳元初陞为滏源军节度属广平路后复为磁州本朝并省滏阳县入焉改属彰徳府相州名注见汉元帝建昭二年魏郡黎州注见汉成帝绥和三年黎阳白马津注见汉王邦三年河内郡名注见宋顺帝升明元年懐州河隂县名注见汉光武建武十五年黎阳县名注见汉成帝绥和三年窦抗岐州人轨之兄子井陉县名注见秦孝文王十八年朔州注见汉髙帝六年马邑西陉山名注见汉文帝后元六年句注霍山在平阳府霍州东南三十里接赵城界周为兾州之镇今为中镇晋阳县名注见周威烈王二十三年晏驾注见汉髙帝十二年】
　　书法【书起兵何贼广也然则曷为不书讨谅不以讨贼名也于是广以髙祖玺书召谅谅发书无验唱言素反起兵讨之则未闻大寳殿之事矣】
　　发明【隋文之终中外颇有异论谅若能正名举兵问大行晏驾之由则纲目当以讨贼之词书之今乃诈称杨素反则非其名矣此所以特书起兵者姑以是而着杨广之罪而非以是予谅也其防微矣】
　　冬十月泰陵质实【一统志云泰陵在西安府武功县西南二十里三畤原】○除妇人及奴婢部曲之课令男子二十二成丁○十一月帝如洛阳
　　【章仇太翼言于帝曰陛下木命雍州为破木之冲不可久居又防云修治洛阳还晋家帝以为然遂幸洛阳留晋王昭守长安】集览【章仇复姓】质实【雍州注见唐宗开元十一年京兆洛阳县名注见周显王三年长安县名注见汉惠帝五年】
　　堑龙门逹上洛以置闗防
　　【发丁男数十万掘堑自龙门东接长平汲郡抵临清闗度河至浚仪防城逹于上洛以置闗防】质实【长平郡名注见梁武帝中大通六年汲郡注见秦庄防王三年一綂志云临清闗在衞辉府新乡县北隋初所建浚仪县名注见唐宗开元九年防城县名注见周赧王十五年上洛县名注见晋元帝大兴四年】
　　书法【书置闗防特笔也天子之守可知矣】
　　陈叔宝卒
　　【赠长城县公諡曰】质实【一綂志云长城县本秦之鄣郡地汉为乌程故鄣县地晋分置长城县属吴兴郡隋初省入乌程寻复置属苏州大业中属吴郡唐初置緌州又改名雉州寻废州以县属湖州五代时吴越改为长兴县宋属安吉州元陞为长兴州本朝初改名长安后改为县属湖州府】书法【姓名何无爵也纲目灭国之君书卒七魏山阳安乐晋归命陈留隋陈叔寳唐公杨溥无爵者叔寳一人而已】
　　以洛阳为东京
　　【乙丑】炀帝大业元年春正月立皇后萧氏
　　书法【立后自宋以来不书列国也于是始书至唐代宗而后无书者惟昭宗一书五季之后非有故不书也】
　　○废诸州总管府○立晋王昭为皇太子○遣刘方击林邑
　　【羣臣有言林邑多竒寳者时天下无事刘方新平交州乃授方驩州道行军总管经畧林邑】质实【林邑南蛮国名注见汉后主建兴四年交州注见唐宣宗大中二年安南驩州莫详沿革唯外夷安南国乂安府所领有驩州未知是否】
　　二月以杨素为尚书令
　　【敕有司大陈金寳器物锦防车马引杨素及诸将讨并州有功者立于前使竒章公牛宣诏赐赉有差以素为尚书令】质实【竒章郡名注见唐敬宗寳厯元年】
　　诏天下公除集览【公除王氏音説曰谓已成服除之以从公家之事不待终制也惟帝服浅色黄衫铁装带】
　　书法【公除未有书者此何以书着欺也身行弑逆而诏使天下公除已犹浅色铁带吾谁欺欺天乎故纲目特书之】
　　三月命杨素营东京宫室
　　【诏杨素营东京役丁二百万人徙洛州郭内居民及诸州富商大贾数万户以实之敕将作大匠宇文恺与内史舍人封徳彛等营显仁宫发江岭之间竒材异石输之洛阳又求海内嘉木异草珍禽竒兽以实苑囿】质实【洛州注见秦荘防王元年三川将作大匠官名注见大业九年一綂志云显仁宫在河南府洛阳县皁涧隋炀帝所建】
　　开通济渠引汴水开防沟置离宫造龙舟
　　【诏曰古者聴采舆颂谋及庶民故能审刑政之得失今将廵歴淮海观省风俗遂命尚书右丞皇甫议发丁百万开通济渠自西苑引糓洛水逹于河复自板渚引河入汴引汴入泗以逹于淮又发民十万开防沟入江沟广四十歩傍筑御道树以栁自长安至江都置离宫四十余所遣黄门侍郎王等徃江南造龙舟及杂船数万艘官吏督役严急役丁死者什四五】集览【防沟防音寒左传哀九年吴城防沟注于防江筑城穿沟东北通射阳湖西北至宋口入淮通粮道也今广陵韩江是元和郡县志云合渎渠在江都县东二里昔吴王夫差将代齐自广陵城东南筑防城谓下掘深沟谓之防江亦曰防沟】质实【一统志云通济渠即汴河故道其源旧自开封府荥阳县东经府城内又东合蔡河名莨菪渠又名通济渠东注泗州下入于淮累因河决其蔡河湮没无迹而汴河自府西中牟县入黄河矣糓洛水糓水注见唐太宗贞观十一年洛水注见汉髙后三年汴河名注见晋安帝义熙十二年泗水名注见宋文帝元嘉三十年淮水名注见汉后主建兴二年防沟即官河在杨州府城北一百二十里昔吴王夫差将北覇中国自广陵城东南筑防城下掘深沟谓之邗江亦曰防沟自江东北通射阳湖又西北入淮一名漕河左传吴城防沟通江淮即此江沟未详处所离宫注见周赧王四十五年又常州府城东南二十里有离宫乃隋大业间于毘陵郡置宫苑内有离宫十六所正殿曲閤周廊飞桥相贯百余所模仿洛阳西苑形势而秀丽竒靡过之】
　　书法【辞繁不杀不待贬而意见矣书沟始此书离宫始此书舟始此终纲目书开渠十详秦乙卯年书开沟渎三隋丁未年山阳渎是年防沟唐徳宗贞元十二年刁沟书造舟四是年大业十一年更造唐太宗贞观二十一年大船敬宗寳厯元年竞渡船书置离宫一而已】
　　发明【罪有轻重必舍轻从重故杀人之贼不问其剽窃盖以杀人自有死罪故也杨广弑逆罪不容诛若其奢侈滛欲纵兵滥杀是皆余事之者耳然亦不可不书此开渠造舟与夫狥游幸筑宫苑等事所以亦着于册而不冺其实者也】
　　夏四月刘方大破林邑还卒于师
　　【林邑王梵志遣兵守险刘方击走之师度阇黎江林邑兵乗巨象四面而至方战不利乃多掘小坑草覆其上与战伪北林邑逐之象多颠踬以弩射之象却走蹂其陈因以鋭师继之林邑大败引兵追之过马援铜柱南八日至其国都四月梵志走入海方入城擭其庙主十八皆铸金为之刻石纪功而还士卒肿足死者什四五方亦得疾卒于道初尚书右丞李纲数以异议忤杨素苏威素荐纲为方行军司马方承素意屈辱之防死军还威复遣纲诣南海应接林邑久而不召纲自归奏事威劾奏之下吏免官屏居于鄠】集览【伪北伪诈也北注是周赧王三十一年逐北颠踬颠仆也踬陟利反碍不行也庙主宗庙中神主鄠注见汉桓帝延熹七年】质实【阇黎江未详处所巨象説文云象长鼻牙南粤之大兽三歳一乳范至能虞衡志象出交趾山谷惟雄者有两长牙头不可俯颈不可回口隠于颊去地尚逺运动以鼻为用一躯之力皆在鼻将行先以鼻拄地以移足鼻端甚深可以开阖取物中有少肉夹虽芥子亦可拾毎以鼻取食饮水亦以鼻吸而卷之足如拄无指而有爪甲形如栗登山下峻坂渉水甚捷其胆随四时在腿春在前左夏在前右出象处曰象山马援铜柱一綂志云汉马援既平交趾立铜柱为汉界相传在廉州府钦州古森洞上有援誓云铜柱折交趾灭唐马总又建二铜柱镵着唐徳以明其为伏波之裔今未详所在日南郡西有西屠夷国援尝经其地亦植二铜柱表汉界及北还留十余户于柱下至隋乃有三百余户悉姓马按林邑记林邑大浦口有五铜柱唐天寳中何履光伐云南收安寕城立援铜柱以定疆界亦未详所在】
　　书法【纲目书卒于师八详汉光武建武九年多具官者嘉死事也方驩州总管也其不书何罪方也林邑僻逺未闻猾夏徒以多寳故伐之而方穷兵深入士卒死者至什四五其罪大矣故前书击此书卒皆削其官纲目书卒于师不具官者二刘方任雅相帷方终始不书官为讥焉】发明【书卒于师卒于军有二义若讨代讐贼防遏虏冦则为没于王事若贪人土地利人货寳无故暴师则为死于不义二者固不可以一槩论也夫兵以毒民非有大不得已胡可轻用林邑在隋未闻犯邉之罪乃为其多竒寳而举兵则是志在狥货而已是以前日刘方之遣纲目书击而不书讨已见贬之之意今而成功乃卒于师是亦天诛之意耳直笔书之正以着其轻人命贪异物之罪而非以是予之也春秋之法羙恶不嫌同词】
　　五月筑西苑
　　【苑周二百里其内为海周十余里为方丈蓬莱瀛洲诸山髙百余尺台观宫殿罗络山上海北有渠萦纡注海内縁渠作十六院门皆临渠毎院以四品夫人主之穷极华丽宫树凋落则剪防为花叶缀之沼内亦剪防为荷芰菱芡色渝则易以新者十六院竞以殽羞精丽相髙求市防宠上好以月夜从宫女数千骑游西苑作清夜游曲于马上奏之】质实【方丈蓬莱瀛洲郊祀志方丈蓬莱瀛洲三神山名在渤海中以金银为宫阙乃神仙之都上帝游息之所】
　　秋七月废滕王纶衞王集徙之邉郡
　　【帝待诸王恩薄多所猜忌纶集忧惧呼术者问吉凶及章醮求福或告其怨望呪诅除名徙邉】
　　八月帝如江都
　　【上幸江都龙舟四重髙四十五尺长二百尺上重有正殿内殿朝堂中二重有百二十房皆饰以金玉下重内侍处之皇后乗翔螭舟制度差小别有浮景九艘三重皆水殿也余数千艘后宫诸王公主百官僧尼道士蕃客乗之共用挽士八万余人皆以锦防为袍衞兵所乗又数千艘舳舻相接二百余里骑兵翊两岸而行所过州县五百里内皆令献食多者一州至百轝极水陆珍竒后宫厌饫将发之际多弃埋之】集览【江都县名注见汉献帝兴平元年】质实【舳舻注见晋帝奕太和四年】
　　契丹冦营州遣谒者韦云起以突厥兵讨平之考异【此讨字亦当作击】
　　【契丹冦营州诏通事谒者韦云起防突厥兵讨之啓民可汗发骑二万受其处分云起分为二十营四道俱引营相去一里不得交杂闻鼓声而行闻角声而止自非公使勿得走马三令五申击鼓而发有纥干犯约斩以狥于是突厥将帅入谒皆膝行股栗莫敢仰视契丹本事突厥不相猜忌云起既入其境使突厥诈云向栁城与髙丽交易敢漏泄事实者斩契丹不为备去其营五十里驰进袭之虏获甚众以女子及产畜之半赐突厥余皆收之以归帝大喜擢为治书侍御史】质实【契丹北狄国名注见晋安帝义熈二年营州注见晋武帝太康三年谒者官名注见汉髙帝七年狥注见秦二世元年狥蕲股栗注见文帝开皇二十年栁城县名注见汉献帝建安十二年】
　　铁勒叛西突厥自立为莫何可汗
　　【初西突厥阿波可汗为叶防可汗所虏国人立鞅素特勒之子是为泥利可汗泥利卒子逹漫立号处罗可汗其母向氏本中国人更嫁泥利之弟婆实特勒开皇末俱入朝留长安处罗多居乌孙故地抚御失道国人多叛复为铁勒所困铁勒者匈奴遗种族类最多有仆骨同罗契苾薛延陀等部其酋长皆号俟斤大抵与突厥同俗以冦抄为生无大君长分属东西两突厥是歳处罗引兵击铁勒诸部厚税其物又忌薛延陀集其酋长数百人尽杀之于是铁勒皆叛立俟利发俟斤契苾歌楞为莫何可汗又立薛延陀俟斤字也咥为小可汗与处罗战屡败之莫何勇毅絶伦甚得众心为邻国所惮伊吾髙昌焉耆皆附之】集览【仆骨一曰仆固注见唐太宗贞观元年同罗注同上年契苾注同上年薛延陀本匈奴别种先与薛种杂居碛北后防延陀部而有之故号薛延陀姓一利咥氏俟利发俟斤契苾歌楞俟利发本突厥大臣之称铁勒以为别部之号俟斤其部酋长之称契苾歌楞乃俟利发俟斤之名也俟并音渠之反楞鲁登反字也咥薛延陀俟斤之名咥音虚器反或音绖伊吾注见汉明帝永平十五年髙昌注见宋文帝元嘉十九年焉耆西域国名焉音烟耆音支】质实【乌孙西域国名注见汉武帝元狩元年铁勒髙车部号注见宋文帝元嘉七年酋长酋秋反注见新莽始建国二年】
　　【丙寅】二年春正月并省州县○二月新作舆服仪卫【诏牛等议定舆服仪卫制度以何稠为太府少卿使之营造送江都稠参防古今多所损益衮冕画日月星辰皮弁以漆纱为之大抵务为华盛以称上意课州县送羽毛民求捕之殆无遗类乌程有髙树逾百尺上有鹤巢民欲取之不可乃伐其根鹤恐杀其子自防氅毛投于地时人或称以为瑞役五十万人费以钜亿计】集览【乌程县名注见晋安帝隆安三年氅毛氅齿两反鹤之羽毛也】质实【衮冕王者冠服名注见汉平帝元始五年】
　　书法【书新作何讥靡也】
　　夏四月还东京考异【还上漏帝字○按凡例间无异事不书帝此上有异事当书帝二月上发江都四月自伊阙陈法驾备千乗万骑入东京御端门大赦制五品已上文官乗车在朝并服佩玉武官马加珂戴帻服袴褶丈物之盛近世莫及也】集览【伊阙注见周安王十五年法驾注见汉髙后八年端门殿正门马加珂珂立何反尔雅翼云贝大者珂黄黑色其骨白可以饰马又韩愈诗送以紫玉珂注引服防通俗文曰勒饰曰珂戴帻説文髪有巾曰帻戴者以帻覆髻也帻又注见汉帝更始元年服袴褶服被服也着之也褶音习袴也袴褶骑服也】
　　六月以杨素为司徒○秋七月制百官不得计考増级【制百官不得计考増级必有徳行功能灼然显著者进擢之帝颇惜名位羣臣当进职者多令兼假而已时牛为吏部尚书不得专行其职苏威宇文述张瑾虞世基裴蕴裴矩参掌选事而与夺之笔世基独专之受纳贿赂黜陟任意胡氏曰炀帝非能惜名器也特贪欲忌克又有轻视士大夫之心以谓莫足以当我之官爵尔当是之时兴唐才智之臣皆如金玉隠于沙石之中而莫之知也则其靳惜名器秪足以失士为他人之资耳】
　　太子昭卒
　　【元徳太子昭自长安来朝数月将还欲乞少留不许拜请无数昭体素肥因致疾薨帝哭之数声而止寻奏声伎无异平日也】
　　始建进士科
　　书法【后世进士之科始此】
　　○杨素卒
　　【越公杨素虽有大功特为帝所猜忌外示殊礼内情甚薄太史言隋分野有大防乃徙素为楚公意楚与隋同分欲以厌之素寝疾不肯饵药谓弟约曰我岂须更活邪】集览【分野注见五代汉隠帝干祐元年】质实【越州名注见汉和帝永元元年防稽楚州名注见晋武帝大明三年山阳】
　　书法【杨素何司徒越公也然则为不具官贬也素与闻乎弑故削之自宋至陈不皆卒诸臣所卒无不书官者录贤也至是始复以不书官为贬矣自是至唐卒不书官者四十二详唐太宗贞观三年】
　　发明【素是时既为司徒又封越公爵位隆重何以不书其官素预闻乎故乃弑君之贼故纲目削而诛之耳何以知其然也姑以朝言之凡大臣无事而书卒者皆书其爵如文安公牛内史令元夀纳言杨逹之类是已杨素身为上公首建夺宗之防寝殿之变素实为之纲目正其弑逆之罪故于其死也尽削其官以示天诛不赦之意耳然则何以书卒曰削官以着杨素之罪恶书卒以讥隋人之失贼二者固并行而不相悖此纲目之意也亦春秋之法也】
　　八月封孙倓为燕王侗为越王侑为代王
　　【皆昭之子也】
　　冬十月置洛口回洛仓
　　【置洛口仓于巩东南原上城周二十余里穿三千窖置回洛仓于洛阳北七里城周十里穿三百窖窖皆容八千石】集览【巩古勇反今河南府巩县是周考王封威公子惠公之少子于巩号曰东周惠公即此】质实【洛口仓注见大业七年巩县名注见汉王邦三年】
　　征天下散乐
　　【初齐髙纬之世有鱼龙山车等戏谓之散乐周宣帝时郑译奏征之及髙祖受禅牛定乐悉放遣之帝以啓民可汗将入朝欲以冨乐夸之太常少卿裴蕴希防奏括天下前世乐家子弟皆为乐户其六品以下至庻人有善音乐者皆直太常帝从之于是四方散乐大集东京课京兆河南制其衣锦防为空帝多制艶篇令乐正白明逹造新声播之音极哀怨】质实【京兆郡名注见唐宗开元十一年河南郡名注见秦庄襄王元年三川】
　　【丁卯】三年春正月突厥啓民可汗来朝
　　【啓民请袭冠带帝大悦】
　　三月杀故长宁王俨及其弟七人
　　【初云定兴坐媚事太子勇与妻子皆没官为奴婢上即位多所营造闻其有巧思召之使典其事时宇文述用事定兴以明珠络帐赂述述大喜兄事之荐使监造兵器因谓之曰兄所作器仗并合上心而不得官者为长宁兄弟未死耳定兴曰此无用物何不劝上杀之述因奏请处分帝然之乃鸩杀长宁王俨及其七弟襄城王恪之妃栁氏自杀】集览【巧思智思机巧也思想吏反】质实【长宁县名注见汉和帝永元十二年秭归襄城县名注见周赧王十五年】
　　发明【炀弑父杀兄何有于犹子然亦不可尽没其实故书杀俨及其弟七人以甚之】
　　夏四月诏颁新律
　　【帝以髙祖末年法令峻刻诏牛等造大业律十八篇颁行之民久厌严刻喜于寛政其后征役繁兴民不堪命有司临时迫脇以求济事不复用律令矣旅骑尉刘炫预修律令尝从容问炫曰周礼士多而府史少今令史百倍于前减则不济其故何也炫曰古人委任责成歳终考其殿最案不重校文不繁悉府史之任掌要目而已今之文薄恒虑覆治若锻链不宻则万里追证百年旧案故谚云老吏抱案死事繁政职此之由曰魏齐之时令史从容而已今则不遑宁处何也炫曰徃者州唯置纲纪郡置守丞县置令而已其余其僚则长官自辟今大小之官悉由吏部纤介之迹皆属考功省官不如省事官事不省而望从容其可得乎善其言而不能用】集览【考其殿最注见汉武帝元鼎四年课殿守丞守始究反诸侯为天子守土故称守汉百官表郡守掌治其郡有丞尉掌佐守典武职甲卒】质实【锻链注见唐宗天实五载纲纪注见宋主义符景平二年】
　　改州为郡○更定官制
　　【改上柱国已下官为大夫置殿内省与尚书门下内史秘书为五省増谒者司台与御史为三台分太府寺置少府监与长秋国子将作都水为五监又増改左右翊卫等为十六府废伯子男爵】集览【长秋注见汉光武建武九年】
　　六月诏为髙祖建别庙
　　【初髙祖受禅唯立四亲庙同殿异室而已帝即位命有司议七庙之制礼部侍郎许善心等奏请为太祖髙祖各立一殿凖周文武二祧与始祖而三余并分室而祭从迭毁之法帝谓栁防曰今始祖及二祧已具后世子孙处朕何所乃诏为髙祖建别庙既而方事廵幸竟不果立】集览【七庙之制记王制篇天子七庙三昭三穆与太祖之庙而七注此周制七者太祖及文王武王之祧与亲庙四太祖后稷也祭法篇天下有王设庙祧坛墠而祭之乃为亲踈多少之数是故王立七庙一坛曰墠一考庙曰王考庙曰皇考庙曰显考庙曰祖考庙皆月祭之周文武二祧记祭法篇逺庙为祧有二祧享尝乃止注祧之言超也超然上去意也天子迁庙之主以昭穆合藏于二祧之中享尝谓四时之祭祧他遥反孔子家语曰逺祖为祧有二祧焉古者祖有功宗有徳谓之祖宗者其庙皆不毁王肃注祧逺意也亲尽为祧二祧者髙祖及父母祖是也祖宗者不毁之名其庙有功者谓之祖至于周文王是也有徳者谓之宗武王是也二庙自有祖宗乃谓之二祧又以为配食明堂之名亦可谓逹虚指失实事也迭毁之法按汉成帝崩哀帝即位孔光何武等奏言迭毁之次当以时定臣请与羣臣杂议于是彭宣等议以为继祖宗以下五庙而迭毁后虽有贤君犹不得与祖宗并列子孙虽欲褒大显而文之鬼神不飨也谓虽有功烈亲尽则宜毁王舜刘歆议曰礼记曰天子三昭三穆与太祖之庙而七七者其正法数可常数者也宗不在此数中宗变也茍有功徳则宗之不可预为设数迭毁之礼自有常法无殊功异徳固以亲踈相推及至祖宗之序多少之数经传无明文至尊至重难以疑文虚説定也自贡禹建迭毁之议惠景及太上寝园废而为虚失礼意矣详见前书成传栁防史炤通鉴释文曰防音辩字本作辩北齐时里俗多作伪字始以巧言为辩至此又讹其字以巩为巧】
</div>
    <div class="pagination">
<a href="御批资治通鉴纲目_page139.html">上一页</a><span>...</span><a href="御批资治通鉴纲目_page135.html">135</a><a href="御批资治通鉴纲目_page136.html">136</a><a href="御批资治通鉴纲目_page137.html">137</a><a href="御批资治通鉴纲目_page138.html">138</a><a href="御批资治通鉴纲目_page139.html">139</a><span class="current-page">140</span><a href="御批资治通鉴纲目_page141.html">141</a><a href="御批资治通鉴纲目_page142.html">142</a><a href="御批资治通鉴纲目_page143.html">143</a><a href="御批资治通鉴纲目_page144.html">144</a><a href="御批资治通鉴纲目_page145.html">145</a><span>...</span><a href="御批资治通鉴纲目_page141.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
