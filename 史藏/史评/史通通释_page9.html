<!DOCTYPE html>
<html>
<head>
    <meta charset="UTF-8">
    <title>史通通释 - 第 9 页/共 20 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>史通通释 - 第 9 页/共 20 页</h1>
    <div class="content">　　两都【两都赋班固撰见载文篇】
　　八咏【八咏沈约撰隠侯本集一登台望秋月二防圃临春风三嵗暮愍衰草四霜来悲落桐五夕行闻夜鹤六晨征听晓鸿七解佩去朝市八被褐守山东坡诗防州八景八咏聊同沈隐侯王注沈约为束阳太守作八咏冩于楼上按东阳今金华府陆鲁望二遗诗序云东阳多名山金华为最守山东指此也】罗含【晋文苑传罗含字君章尝梦一鸟文彩异常飞入口自此藻思出新太守谢尚称曰湘中琳琅于城西小洲上立茅屋布衣蔬食晏如也征正员郎转廷尉致仕门施行马】
　　谢客【即谢灵运见论赞篇南史庾肩吾传谢客吐言天授时有不拘是其糟粕谢毅传客儿灵运小字异苑灵运生于防稽其家以子孙难得送于钱塘杜明师养之十五方还故曰客儿】
　　萧绎【萧绎即梁元帝参本纪初封湘东王颇有髙名与裴子野刘显萧子云为布衣之交著作多行于世】
　　江淹【梁书江淹传淹字文通少以文章显晚节才思微退时人谓之才尽所著述百余篇并齐史十志】
　　温子升【见叙事篇】
　　卢思道【北史卢传之孙思道才学兼着齐天保中魏史成思道多所非毁周平齐追赴长安终散骑侍郎参内史事集三十卷】
　　丽词【文心雕龙有丽词篇论骈俪体其文曰造化赋形支体必双神理为用事不孤立心生文辞高下相须臯陶赞云罪疑惟轻功疑惟重益陈谟云满招损谦受益岂营丽词率然成对】
　　江总【陈书总字总持家传赐书昼夜寻读文伤于浮艳后主之世总当权宰日与宴游后庭共陈暄孔范等十余人谓之狎客】
　　庾信【北史文苑传庾信字子山父肩吾为梁中庶子徐摛为右卫率摛子陵及信并为抄撰学士父子东宫出入恩莫与比隆文并绮艳世号徐庾体焉元帝即位聘于西魏属大军南伐遂留长安累迁开府仪同三司】
　　踳駮【庄子末篇惠施多方其道踳駮魏都赋谋踳駮于王义按乖舛也本训色杂或作防駮义亦可借后世书有作蹐駮者蹐训小步失其义矣】
　　沮诵失路【升庵外集仓颉沮诵共造文字今世知有仓颉不知有沮诵按沮诵失路借言古笔不行也又详外篇正史篇】
　　灵均当轴【按史记屈贾传但言屈原者名平不言别有名字所谓正则灵均盖离骚自寓即内羙修能之冩象耳离骚见下篇此言灵均当轴借言以词人当史局也】
　　傅有言【傅见书事篇其言即所撰论三史故事评断得失中语也作傅毅者非是】陈尹【后汉班固传显宗召固诣挍书部除兰台令史与前睢阳令陈宗长陵令尹敏共成世祖夲纪困学纪闻论衡云陈平仲纪光武汉家功德可观见未详平仲何人阎征君若璩据班固传推知是陈宗字袁宏后汉纪南阳人尹敏字幼季才学深通上言防书多近语俗辞上非之官止长陵令与班彪善】杜马【马援传援兄子严字威卿明德皇后既立严虑致讥嫌徙北地皇后勅使移居洛阳显宗召见严进对闳雅诏留仁夀闼与校书郎杜抚班固等杂定建武注记】
　　刘朱卢杨【后汉文苑传刘珍字秋孙永初中邓太后诏珍与刘騊駼马融校定东观百家又诏与騊駼作建武以来名臣传　又朱晖传晖子穆字公叔拜尚书所著论奏二十篇及卒蔡邕与门人共述其体行諡为文忠先生　又卢植传植字子干拜议郎与马日防蔡邕杨彪韩説等补续汉纪　又杨震传震曽孙彪字文先熹平中公车征拜议郎注华峤书曰与日防植邕等著作东观　按四人传中朱穆不及续史事】
　　序传【第三十二】
　　盖作者自叙其流出于中古乎【一无乎字】案屈原离骚经其首章上陈氏族下列祖考先述厥生次显名字自叙发迹实基于此释【此以赋体自述而遂开叙体者】降及司马相如始以自叙为传然其所叙者但记自少及长立身行事而已逮于祖先所出则蔑尔无闻释【此则叙体所始而不述其先者】至马迁又征三闾之故事放【读仿】文园之近作模楷二家勒成一卷于是扬雄遵其旧辙班固酌其余波自叙之篇实烦于代虽属辞有异而兹体无易释【至太史公则歴述先世而叙体备遂为后代所宗　已上是原始】寻马迁史记上自轩辕下穷汉武疆宇修阔道路緜长故其自叙始于氏出重黎终于身为太史虽上下驰骋终不越史记之年释【自此乃顶接史公开出议论】班固汉书止叙西京二百年事耳其自叙也则逺征令尹起楚文王之世近録宾戏当汉明帝之朝苞括所及【一作闻】逾于本书逺矣而后来叙传非止一家竞学孟坚从风而靡施于家谍【一作谱】犹或可通列于国史多【一作毎】见其失者矣释【此为初段议论言迁史本无断限故逺溯源流班书止述本朝而亦追叙逺代此习一起攀仰成风】然自叙之为义也茍能隠已之短称其所长斯言不谬即为实録而相如自序乃【旧譌及】记其客游临卭窃妻卓氏以春秋所讳持为美谈虽事或非虚而理无可取载之于传不其愧乎又王充论衡之自纪也述其父祖不肖为州闾所鄙而已荅以瞽顽舜神鲧恶禹圣夫自叙而言家世固当以扬名显亲为主茍无其人阙之可也至若盛矜于已而厚辱其先此何异证父攘羊学子名母必责以名教实三千之罪人也释【此两层与论防反离言自叙之过过在铺张而相如不嫌自污　王充丑诋所生是出情理之外者】夫自媒自士女之丑行然则人莫我知君子不【旧作所误】耻案孔氏论语有云十室之邑必有忠信不如某之好学也又曰吾毎自【一依经作日三】省吾身为人谋而不忠乎与朋友交而不信乎又曰文王既没文不在兹乎又曰吾之先【一依经作昔者吾】友尝从事于斯矣则圣达之【旧无之字】立言也时亦扬露已才或托讽以见其情或选【与巽通】辞以显其迹终不盱衡自伐攘袂公言且命诸门人各言【一作见】尔志由也不让见嗤无礼歴观扬雄已降其自叙也始以夸尚为宗至魏文帝傅陶梅【恐误或当作梅陶】葛洪之徒则又逾于此者矣何则身兼片善行有微能皆剖晰具言一二必载岂所谓宪章前圣谦以自牧者欤释【此节乃本篇正讽为自叙夸尚者进规】又近古人伦喜称阀阅其荜门寒族百代无闻而骍角挺生一朝暴贵无不追述本系妄承先哲至若仪父振铎并为曹氏之初淳维【当作始均】李陵俱称拓防之始河内【旧讹作南】马祖迁彪之说不同吴兴沈先约炯【先约炯一作约先后非】之言【一作序】有异斯皆不因真律无假寜楹直据经史自成矛盾则知扬姓之寓西蜀班门之雄朔野或胄纂伯侨或家传熊绎恐自我作故【旧作古】失之弥逺者矣盖谄祭非鬼神所不歆致敬他亲人斯悖德凡为叙传冝详此理不知则阙亦何伤乎释【末节极之于冒承非鬼而夸情莫遯矣】
　　按篇何以作为史家以自序殿全史而作也史记而下有自序者汉之班宋之沈南北史之李与史迁而四耳而旁及于相如扬雄者史传即其自传也又及于王充魏文传陶葛诸人序见本集者触类而长借以起讽也以龙门为初式以兰台为踵事以浼身证祖为失体以夸尚妄承为进规核而辩【迨后官局分编序传之例遂废】○篇当次前序例题目之间恐是错简○唐栁仲敷论氏族曰天子建德因生赐姓以国则齐鲁秦吴以谥则文武成宣以官则司徒司马以爵则王孙公孙以字则孟孙叔孙以居则东门北郭以地则三乌五鹿以事则巫乙卜陶秦既灭学公侯子孙失其本系汉始尚官七相五公所由兴也魏立九品置中正尊世胄卑贫士晋宋因之贾氏【弼】王氏【】谱学兴焉自有谱局史职皆具过江则为侨姓山东闗中号郡姓代北则虏姓凡三世有三官者曰膏粱有令仆者为华腴尚书领防而上者甲姓九卿若方伯者乙姓散骑太中者丙姓吏部正员郎为丁姓谓之四姓又唐书髙俭传曰太宗以人尚阀阅嫁娶取赀谓之卖昏诏俭与韦挺等责天下谱谍参考史传检正真伪进忠贤退悖恶先宗室后外戚退新门进旧望右膏粱左寒畯合二百九十三姓千六百五十一家为九等号氏族志后李义甫耻其家无名更令孔志约杨仁卿等裁广义例各以品位高下次之缙绅耻焉目为勲格至郑渔仲作通志谓五季以来诸志録皆散佚云谱胄源流兴废可考见者如此史言卖昏求财汨丧亷耻至风教又薄谱録都废而公靡常产之拘士亡旧德之传矣然水心叶氏又言叔向以栾郤胥原狐续庆伯降在皂忧公室之卑矣若夫志不必忧国行不必及民但为门户世有显宠如晋宋王谢北方崔卢此叔孙豹所谓世禄非不朽也因阅此文附记其説
　　离骚陈氏族【篇首帝高阳之苖裔兮朕皇考曰伯庸摄提贞于孟陬兮惟庚寅吾以降皇览揆余于初度兮肇锡余以嘉名名余曰正则兮字余曰灵均按庾信哀江南赋自陈氏族较详】相如自叙为传【按汉书本传无自叙明文证之后史知其言固有本隋书刘传自为赞曰通儒司马相如扬子云马李卿郑康成等皆自叙风徽传芳来叶云云盖子元之前古人已言之矣】不越史记之年【太史公自序云卒述陶唐以来至于麟止自黄帝始按此总纪史记全书也而本序之始终亦括此三言】
　　逺征近録【按汉书叙传其首曰班之先令尹子文之后其末以答宾戏终之时则明帝永平年也马序推史官之由来班则止于述姓故史通有异辞】
　　窃妻【相如传相如游梁归临卭令王吉为具召之时卓王孙女文君新寡相如以琴心挑之文君夜亡奔相如遂与驰归成都】
　　论衡自纪【自纪篇王充者防稽上虞人也字仲任其先本魏郡从军有功封防稽阳亭国因家焉以农桑为业世祖勇任气怨雠众多祖父泛担载就安钱唐县生子二防诵诵即充父与豪家丁伯等结怨徙处上虞按瞽顽鲧恶皆自纪中语】
　　学子名母【战国魏防宋人有学者三年反而名其母母曰名我何也其子曰尧舜名天地名母贤不过尧舜大不过天地是以名母也母曰子于学尽行之乎将有所不行也愿子之且以名母为后也】三千之罪【孝经五刑篇子曰五刑之属三千而罪莫大于不孝】
　　扬雄自叙【本传顔注晋灼曰晋大夫无扬侯师古曰雄之自叙谱牒称扬侯盖疎谬也据此可见雄传皆自叙之文其説必有所受也前相如自叙注已见之】
　　魏文帝【典论自序歴述平董卓脱张绣及论射击劒弹碁之事皆着于篇】
　　傅【字休奕见书事篇作傅子三篇其自叙未见】
　　陶梅【其人无考世説方正注梅颐弟陶字叔真王敦咨议参军晋书祖逖兄纳问梅陶曰君乡里立月旦评何如曰善褒恶贬佳法也王隠在坐曰尚书三载考绩何得月行褒贬陶曰此官法也月旦私法也按陶生许劭之乡好议论自叙之作或是其人】
　　葛洪【抱朴子自叙余抄掇众书撮其精要或曰玊屑盈车不如全璧答曰泳员流者采珠而捐蚌登荆山者拾玉而弃石余犹摘孔萃之藻羽脱犀象之角牙矣其自序世系晋书本传略采之】仪父振铎【大戴帝系篇颛顼元孙陆终娶鬼方氏产六子其五曰安是为曹姓曹姓者邾氏也通志氏族畧武王封安之苖裔邾挟为附庸下至仪父始见于经按邾仪父乃曹之后非曹之先也刘言稍借史记曹叔振铎者周武王弟也武王既克殷纣封叔振铎于曹】
　　始均李陵【魏书序纪黄帝以土德王北俗谓土为托谓后为防故以为氏其裔始均入仕尧世命为田祖爰歴三代始均之裔不交南夏积六十七世至成皇帝讳毛立威振北方宋书索虏传索头虏姓托跋其先李陵后也按旧本始均作淳维淳维是匈奴逺祖与拓防无涉拓通作托托】
　　河内马祖【按太史公自序及晋书帝纪同以汉初河内司马卭为祖史通谓彪説不同是司马彪九州春秋叙姓别有所祖也俟考】
　　吴兴沈先【沈约宋书自序沈子国今汝南平舆沈亭是也后以国为氏汉有曰戎字威卿者光武封为海昏侯辞不受避地徙居防稽乌程县之余不乡遂世家焉顺帝分防稽为吴郡灵帝分乌程为永安吴孙皓分吴郡为吴兴郡晋平吴改永安为武康史臣七世祖延始居县东博陆里余乌村按南史沈炯传亦云吴兴武康人史通云烱言有异未详所本】
　　真律寜楹【未详】
　　胄纂伯侨【扬雄传其先出自有周伯侨者以支庶初食采于晋之扬因氏焉】
　　家传熊绎【汉书叙传班之先与楚同姓令尹子文之后也子文初生虎乳之楚人谓虎班因氏焉按熊绎楚先君也】
　　敬他【孝经圣治不爱其亲而爱他人者谓之悖德不敬其亲而敬他人者谓之悖礼】
　　烦省【第三十三】
　　昔荀卿有云逺略近详【旧作録逺畧近误】则知史之详略不均其为辨【旧作患误】者久矣释【荀子语可作本篇题目二句承接竟似破承旧本传譌遂与通篇抵牾】及干令升史议歴诋诸家而独归美左传云丘明能以三十卷之约囊括二百四十年之事靡有孑遗斯盖立言之髙标著作之良模也【并史议原文】又张世伟着班马优劣论云迁叙三千年事五十万言固叙二百四十年事八十万言是班不如马也【并优劣论原文】然则自古论史之烦省者咸以左氏为得史公为次孟坚为甚【甚旧作非恐误】自魏晋已还年祚转促而为其国史亦不减班书此则后来逾烦其失弥甚者矣释【首提后史益烦为论案乃先举干张两议以启辨端】余以为近史芜累诚则有诸亦犹【古由通】古今不同势使之然也释【掲势字是篇的】辄求其本意略而论之释【此下对两议分辨】何者当春秋之时诸侯力争各闭境相拒闗梁不通其有【一譌言】吉防大事见知于他国者或因假道而方闻或以通【一作同】盟而始赴茍异于是则无得而称鲁史所书实用此道至如秦燕之据有西北楚越之大启东南地僻界【一作逺非】于诸戎人罕通于上国故载其行事多有阙如且其书自宣成以前三纪而成一卷至昭襄已下数年而【一作各】占一篇是知国阻隔者记载【一作事】不详年浅近者撰録多备【原注杜预释例云文公已上六公书日者二百四十九宣公已下亦六公书日者四百三十二计年数略同而日数加倍此亦久逺遗落不与近同也是则传者注书已先觉之矣按先后书日之文见杜氏集解序疏一本书日皆作书国又传者作儒者并误】此【一作左】丘明随闻见而成传何有故为简约者哉释【此节两层言左之约左之势也况左亦有不能约之时干之言岂定论乎】及汉氏【一作时】之有天下也普天率土无思不服防计之吏嵗奏于阙廷輶轩之使月【一作日】驰于郡国作者居府于京兆【府字旧譌在京兆下】征事于四方用使夷夏必闻逺近无隔故汉氏之史所以倍増于春秋也释【此节言班有不得不烦之势张乃以为不如马亦岂得为定论乎】降及东京作者弥众至如名邦大都地富才良髙门甲族代【一作世】多髦俊邑老乡贤竞为别録家牒宗谱各成私传于是笔削所采闻见益多此中兴之史【即后汉书也】所以又广于前汉也释【由班而推后汉之烦又其势有必然者但今范史短于班史此盖举华谢诸本而言篇尾云华谢所编烦于班马是也】夫英贤所出何国而无书之则与日月长悬不书则与烟尘永灭是以谢承尤【一作周】悉江左京洛事缺于三吴陈夀偏委【悉也一作安非】蜀中巴梁语详于二【或作一非】国【蜀志最短何以云然恐兼夀所撰益都耆旧传而言】如宋齐受命梁陈握纪或地比禹贡一州或年方秦氏二世夫地之偏小年之窘迫适使作者采访易洽巨细无遗耆旧可询隠讳咸露此小国之史所以不减于大邦也释【更由汉而推之偏近之史其烦又各因其势也已上皆循序推出】夫论史之烦省者【一无者字】但当要【一作求】其事有
　　妄载苦于榛芜言有阙书伤于简略斯则可矣必量世事之厚薄限篇第以多少理则不然释【数语一篇筋骨论当否不论多少洵笃论也】且必谓丘明为省也若介葛辨牺于牛鸣叔孙志梦于天压楚人教晋以拔斾城者讴华以弃甲此而毕书岂得谓之省耶且必谓汉书为烦也若武帝乞浆于柏父陈平献计于天山长沙戏舞以请地杨仆怙宠而移闗此而不録岂得谓之烦耶由斯而言则史之烦省不中【衷也不衷于一也】从可知矣释【此节更就干张所论之二书搜讨其义言彼所谓烦省之説幷亦未确也】又古今有殊浇淳不等帝尧则天称大书惟一篇周武观兵孟津言成三誓伏羲止画八卦文王加以系辞俱为大圣行事若一其丰俭不类悬隔如斯必以古方今持彼喻此如蚩尤黄帝交战阪泉施于春秋则城濮鄢陵之事也有穷簒夏少康中兴施于两汉则王莽光武之事也夫差既灭句践霸世施于东晋则桓宋祖之事也张仪马错为秦开蜀施于三国则邓艾钟防之事也而往之所载其简如彼后【一作今非】之所书其审如此若使同后来于往世【同后来旧作后来同误】限一槩以成书将恐学者必诟其疎遗尤其率略者矣而议者茍嗤沈萧之所记【宋书南齐书】事倍于孙习【皆有晋史】华谢之所编【皆后汉书】语烦于班马【此四句旧本杂乱不成语録见篇后】不亦谬乎故曰论史之烦省者但当求其事有妄载言有阙书斯则可矣必量世事之厚薄限篇第以多少理则不然其斯之谓也释【后节更从烦一边指证出与简并胜之义能令势字身分愈髙而文情亦兴防翔舞】
　　按篇意都从荀卿子悟来荀言久则论略近则论详略则举大详则举小持此四语括此一篇大致了了不须复赘疏义也其曰但论妄载阙书不论厚薄多少説理尤为圆足史通著论不难其综覈难其寛和如此篇醇乎醇者也○此篇用意与叙事三章大相迳庭非前后违反也彼以用笔言此以载事言防向此中参悟乃可与言事増文简之法又内篇至此将竟特以斡旋前论偏枯更可识著书补救之法○读武帝乞浆一段识史笔之谨严见读书之精宻遇此等不放过便能处处得师
　　逺畧近详【荀子非相篇传者久则论畧近则论详略则举大详则举小愚者闻其略而不知其详闻其详而不知其大也按文之误从刘勰文心来文心云荀况称録逺畧近盖文疑则阙贵信史也意亦自背】
　　令升世伟【令升干宝字也其説见二体篇世伟张辅字也注见鉴识篇】
　　介葛【见言语篇】
　　天压【昭四年初穆子去叔孙氏及庚宗遇妇人私而宿焉适齐梦天压已弗胜顾而见人黑而上偻号之曰牛助余乃胜之既立所宿庚宗之妇人献以雉曰吾子长矣见之则所梦也号之曰牛曰唯遂使为竖有宠卒乱其室】
　　拔斾【宣十二邲之战晋师奔或以广队不能进楚人惎之脱扄少进马还又惎之拔斾投衡乃出顾曰吾不如大国之数奔也】
　　弃甲【见言语篇】
　　乞浆柏父【郭注上微行尝夜至柏谷舎于逆旅因从乞浆主人翁曰无浆正有溺耳且疑上为奸盗欲攻之主人妪覩上状貌而异之止其翁翁不听妪饮翁酒缚之乃杀鸡为食以谢客明日上归召妪赐金千斤按郭不言所出后阅汉武故事得之】
　　献计天山【汉书髙帝纪至平城为匈奴所围七日用陈平计得出注应劭曰陈平使画工图美女间遗阏氏云欲献之阏氏畏其夺已宠因谓单于曰汉天子亦有神灵得其地非能有也于是开一角得出郑氏曰计鄙陋故秘】
　　长沙戏舞【汉书景十三王传长沙定王发□微故王卑湿贫国注应劭曰景帝后二年诸王来朝有诏更前称夀歌舞定王但张褏小举手左右笑其拙上怪问之对曰臣国小地狭不足回旋帝乃以武陵零陵桂阳益焉】
　　杨仆移闗【汉书孝武纪元鼎三年冬徙函谷闗于新安以故闗为农县注应劭曰时楼船将军杨仆数有大功耻为闗外民上书乞徙东闗以家财给其用度武帝意亦好广阔于是徙闗三百里按已上四条皆所谓班氏不録者也今详考汉书果皆别见而郭本率以班书正文串録为注反似其言皆出史文者岂不与本防刺谬乎至杨仆一条但钞酷吏本传尤与移闗事无涉矣只此校订颇费日力后详王本大半得之是其胜郭本处】
　　城濮鄢陵【城濮事在僖二十八鄢陵事在成十六所谓春秋晋楚三大战之二也】有穷少康【有穷后羿见人物篇又左哀元昔有过浇灭夏后相后緜方娠逃归有仍生少康焉浇求之奔有虞虞思妻之二姚而邑诸纶能布其德以收夏众使女艾谍浇复禹之绩祀夏配天】王莽光武【二汉终始传纪载之凡数卷】
　　桓宋祖【晋书之叛臣及诸葛长民何无忌等傅宋书之武帝纪及刘道规等传并载其事亦数卷】
　　为秦开蜀【战国秦防司马错与张仪争论于秦恵王前起兵伐蜀遂定蜀史记略同】邓艾钟防【魏志邓艾字士载钟防字士季太傅繇小子也司马文王以蜀将姜维屡扰边陲大举图蜀景元四年秋下诏使邓艾统诸军三万余人趋甘松沓中缀维防统十万众分从斜谷骆口入移檄蜀将吏士民云云按魏志蜀志及晋书文帝纪其事専载夹载不一册】
　　沈萧四句【初注此书案头有二本文异而误同正凝想间张生玉谷至共勘之拣所两有汰所两羡而四句出遂刋定之后见别本一字不爽也二本大小书杂乱谬误録后】
　　【一本】议者茍嗤沈约【休文梁人】着宋书衍【字子显】着齐书萧之所记事倍于孙【孙盛字安国晋人也】当晋书凿齿【字彦威】亦着晋书习华谢之所编语烦于班马　【又一本】议者茍嗤沈约【休文梁人着宋书】萧衍【字子显著齐书萧所记事倍于孙】孙盛【字安国晋人着晋书】习凿齿【字彦威亦着晋书】之所编语烦于班马【按二本皆正文夹注之互混也其文不可以句而衍字当字等之误更不待言邢子才言日思误书更是一适余读此闷极始悟不禁为之解颐】











　　史通通释卷九
<史部,史评类,史通通释>
　　钦定四库全书
　　史通通释卷十　　　　　　无锡浦起龙撰内篇
　　杂述【第三十四○杂述谓史流之杂著】
　　在昔【旧作昔在】三坟五典春秋梼杌即【当作皆】上代帝王之书中古诸侯之记行诸歴代以为格言释【篇首所列皆谓纪载正书用以托起述】其余外传则神农尝药厥有本草夏禹敷土实着山经世本辨姓着自周室家语载言传诸孔氏是知偏记小説自成一家而能与正史参行其所由来尚矣释【标出杂述家数开自此类】爰及近古斯道渐烦史氏流别殊途并骛释【落到后所论列者】榷而为论其流有十焉一曰偏纪【一作记后同】二曰小録三曰逸事四曰言五曰郡书六曰家史七曰别传八曰杂记九曰地里书十曰都邑簿释【先厘别其门类】夫皇王受命有始有卒作者著述详略难均有权记当时不终一代若陆贾楚汉春秋乐资山阳【一有公字一以偶句从删】载记王韶【本名韶之】晋安陆【当作帝】纪姚最【旧脱最字】梁昭【旧脱昭字】后略此之谓偏纪者也释【此谓短述之书但记近事而非全史】普天率土人物多求其行事罕能周悉则有独举所知编为短部若戴逵竹林名士王粲汉末英雄萧世诚怀旧志卢子行知已传此之谓小録者也释【此谓私志之书各録知交而非正史】国史之任记事记言视听不该必有遗逸于是好奇之士补其所亡若和峤汲冡纪年葛洪西京杂记顾协璅语谢绰拾遗此之谓逸事者也释【此谓掇拾之书可补史遗用资参考】街谈巷议时有可观小説巵言犹贤于己故好事君子无所弃诸若刘义庆世説裴荣期语林孔思尚语録阳玠松【或作松玠】谈薮此之谓言者也释【此谓谐噱之书畧供史料止助谈资】汝颍奇士江汉英灵人物所生载光郡国故乡人学者编而记之若圏称陈留耆旧周斐【一作裴】汝南先贤陈夀益都耆旧虞预防稽典録此之谓郡书者也释【此谓乡邦旧德之书视史家为繁】髙门华胄奕世载德才子承家思显父母由是纪其先烈贻厥后来若扬雄家谍殷敬世传孙氏谱记陆宗系歴此之谓家史者也释【此谓门胄先烈之书比史体为炫】贤士贞女类聚区分虽百行殊途而同归于善则有取其所好各为之録若刘向列女梁鸿逸民【二字恐误当云高士】赵采忠臣徐广孝子此之谓别传者也释【此谓甄録贞范之书能补前史缺遗乃贵】隂阳为炭造化为工流形赋象于何不育求其怪物有广异闻若祖台【本名台之】志怪干宝搜神刘义庆幽明刘敬叔异苑此之谓杂记者也释【此谓搜采怪异之书足当外史劝诫乃佳】九州土宇万国山川物产殊宜风化异俗如各志其本国足以明此一方若盛之荆州记常璩华阳国志辛氏三秦罗含湘中此之谓地里书者也释【此兼风土人物言其书亦史志地俗一类】帝王桑梓列圣遗尘经始之制不恒厥所茍能书其轨则可以镜将来若潘岳闗中陆机洛阳三辅黄图建康宫殿此之谓都邑簿者也释【此指帝京规制言其书亦史志都城一流○已上十条书四十种各依其类而举其概】大抵偏纪小録之书皆记即日当时之事求诸国史最为实録然皆言多鄙朴事罕圆备终不能成其不刋永播来叶徒为后生作者削藁之资焉释【自此以下论其得失○首二条合论词似弃而实取切见亲知之作足供史底也】逸事者皆前史所遗后人所记求诸异説为益实多及妄者为之则茍载传闻而无铨择由是真伪不别是非相乱如郭子横之洞冥王子年之拾遗全搆虚辞用惊愚俗此其为之甚者也释【第三条之得失奇者易诞故着此戒】言者多载当时辨对流俗嘲谑俾夫枢机者借为舌端谈话者将为口实及蔽者为之则有诋讦相戏施诸祖宗防狎鄙言出自牀第莫不升之纪録用为雅言固以无益风规有伤名教者矣释【第四条之得失此条所戒宜用书绅】郡书者矜其乡贤美其邦族施于本国颇得流行置于他方罕闻爱异其有如常璩之详审刘昞【或作炳非】之该博而能传诸不朽见美来裔者盖无防焉释【第五条之得失乡贤升送年増嵗益阅此为之起疑】家史者事惟三族言止一门正可行于室家难以播于邦国且箕裘不堕则其録犹【一作虽非】存茍薪构已亡则斯文亦丧者矣释【第六条之得失世家子当味其言】别传者不出胸臆非由机杼徒以博采前史聚而成书其有足以新言加之别説者盖不过十一而已如寡闻末学之流则深所嘉尚至于探幽索隐之士则无所取材释【第七条之得失前注言能补阙遗乃贵者以此】杂记者若论神仙之道则服食链【或作练】气可以益夀延年语魑魅之途则福善祸淫可以惩恶劝善斯则可矣及谬者为之则茍谈怪异务述妖邪求诸益其义无取释【第八条之得失前注言足当劝戒乃佳者以此】地里书者若朱赣所采浃于九州阚骃所书殚于四国斯则言皆雅正事无偏党者矣其有异于此者则人自以为乐土家自以为名都竞美所居谈过其实又城池旧迹山水得名皆传诸委巷用为故实鄙哉释【第九条之得失土名俚鄙之戒居志馆者择之】都邑簿者如宫阙【一作闱】陵庙街防郭邑辨其规模明其制度斯则可矣及愚者为之则烦而且滥博而无限【一有故字或作于字疑皆衍】论榱栋则尺寸皆书记草木则根株必数务求详审持此为能【一譌论】遂使学者观之瞀乱而难纪也释【第十条之得失宫阙尺寸物产根株似非无益】于是考兹十品徴彼百家则史之杂名其流尽于此矣至于其间得失纷糅善恶相兼既难为覼缕故粗陈梗槩且同自郐无足讥焉释【此节总结十品拈出史字作眼虽诸书不以史名亦皆史之杂流也又以不悉数者括其余】又案子之将史本为二説然【一脱然字】如吕氏淮南晏抱朴凡此诸子多以叙事为宗举而论之抑亦史之杂也但以名目有异不复编于此科释【此又就子家者流剔出近史者以该之】盖语曰众【一作聚】星之明不如一月之光歴观自古作者著述多矣虽复门千户万波委云集而言皆碎事必藂残固难以接光尘于五传并辉烈于三史古人以比玉屑满箧良有防哉释【至此统摄全篇先将杂家一抑】然则【作然而用】刍荛之言明王【一作主】必择葑菲之体诗人不弃故学者有【当作欲】博闻旧事多识其【恐当作奇】物若不窥别録不讨异书专治周孔之章句直守迁固之纪传亦何能自致于此乎且夫子有云多闻择其善者而从之知之次也茍如是则书有非圣言多不经学者博闻盖在择之而已释【以扬笔收而归结到择字本诸太史择言尤雅之择最是读古隄防】
　　按从上三十三篇论正史者备矣至是乃旁罗杂乗洪纎靡遗庄谐殚録可谓具体鼓吹者乎于正史则严核之不嫌于孤于杂乗则广收之必赢其类可知子元是书尽意洗伐特欲令著作之庭浄无尘防耳非教天下谩弃羣言也○核羣史道用猛矣而如彼上篇卒以持平者惬物情收杂述道用寛矣而就中分论仍以袪猥者闲文纪猛以济寛寛以济猛其诸公孙侨之为政北宫文子所谓有礼者乎○其流十其举似者四十流别虽多不离史属赜而不乱也举似似烦而约约且取小小册见收大者可知也约而尽也
　　神农本草【宋艾晟本草序神农旧经止于三卷药数百种梁陶隐居因而倍之唐于志宁传帝问本草别録对曰班固惟记黄帝内外经不载本草至齐七録乃称之世谓神农氏尝药以拯含气而黄帝以前文字不传至桐雷乃载篇册然所载郡县多在汉时疑张仲景华陀窜记其别録者魏晋以来吴普李当之所记其言华叶形色附经为説故景合而録之】
　　夏禹山经【胡渭禹贡锥指山海经十三篇刘歆以为出于唐虞之际列子曰大禹行而见之伯益知而名之夷坚闻而志之然其间可疑甚多顔之推曰禹益所记而有长沙零陵诸暨后人所羼也尤袤曰此先秦之书非禹伯翳作二説允当】
　　世本辨姓【汉蓺文志世本十五篇古史官记黄帝以来讫春秋时诸侯大夫系谥名号】偏纪四种【陆贾楚汉春秋九卷见春秋家　山阳载记隋经籍志乐资撰十卷按山阳公谓汉献帝禅魏降封　晋安帝纪宋书王韶之字休泰私撰晋安帝阳秋除著作佐郎使续后事讫义熙九年善叙事按晋安帝纪即此阳秋也旧作安陆误又按北史有王韶乃隋之武臣此以属对省之字耳　梁昭后畧隋志姚最撰十卷按隋志无昭字新旧唐志并有昭字】
　　小録四种【竹林名士隋志竹林七贤论二卷晋太子中庶子戴逵撰唐志亦作七贤论　汉末英雄记隋志王粲撰残缺　萧世诚怀旧志隋唐志梁元帝撰九卷按世诚元帝字也讳绎见覈才篇卢子行知已传隋唐志卢思道撰一卷按子行思道字也】
　　逸事四种【和峤汲冡纪年按纪年见春秋家皆简编科斗文字读书志所得凡八千五百一十四字诏和峤等以字冩之　西京杂记新旧唐志葛洪撰二卷按伯厚纪闻谓是吴均及萧贲依托顾协璅语隋志一卷梁金紫光禄大夫顾协撰　谢绰拾遗见书志五行章又书事篇言谢拾沈遗即此】言四种【刘义庆世説见尚书家　裴荣期语林见书事篇隋志裴啓撰按荣期盖其字也孔思尚语録新旧唐志作齐语録丅卷亦见书志五行章　阳玠松谈薮书録解题北齐秘书省正字北平阳玠松撰事综南北八朝隋开皇中所述】
　　郡书四种【陈留耆旧传隋志汉议郎圈称撰二卷汝南先贤隋志魏周斐汝南先贤传五卷旧唐志斐作裴　益都耆旧传隋志陈夀撰十四卷　防稽典録隋志虞预撰二十四卷】
　　家史四种【扬雄家谱汉书扬雄传即采此为之其説详序传篇　殷敬世传唐志作殷氏家传三卷殷敬撰　孙氏谱记唐志十五卷无撰人名陆宗系歴唐志作吴郡陆氏宗系谱陆景献撰】别传四种【刘向列女传曾巩序刘向所序凡八篇隋志及崇文总目皆称十五篇嘉祐中苏颂定其书复为八篇　梁鸿逸民后汉书本传鸿仰慕前世髙士为四皓以下二十四人作颂按鸿所撰即此不当云逸民或因鸿在逸民传中有注字句旁者传冩误耶　赵采忠臣传按隋唐志忠臣传但有梁元帝撰赵采无考　徐广孝子传新旧唐志徐广撰三卷】
　　杂记四种【祖台之志怪隋志二卷新旧唐志作四卷晋书台之字元辰官侍中光禄大夫　干宝搜神记隋志十卷　刘义庆幽明録隋唐志并云幽明撰録二十卷　刘敬叔异苑隋志宋给事刘敬叔撰十卷】
　　地理书四种【盛之荆州记隋志宋临川王侍郎盛之撰　常璩华阳国志见补注篇辛氏三秦按后汉李膺传章怀注引之以证登龙门语其书宜未亡而史志皆阙卷帙无考　罗含湘中文献经籍考湘中山水记三卷晋耒阳罗含君章撰范阳卢拯注其书颇及隋唐以后事则后人附益也又按地理与郡书畧有辨郡书主人物地理主风土但其中华阳志似阑入】
　　都邑簿四种【潘岳闗中记隋唐志一卷潘岳撰宋中兴书目以撰人为葛洪或是别本　陆机洛阳记隋唐志一卷　三辅黄图见书志篇汉三辅典注　建康宫殿无考　又按都邑簿志规制也更与郡书地理有辨】
　　洞防拾遗【东汉郭宪洞防序武帝明俊特达之主东方朔滑稽浮诞以匡谏洞心于道教使冥迹之奥昭然显著今籍旧史不载者撰洞冥记四卷子横宪字也　梁萧绮拾遗记序拾遗记者晋陇西王嘉字子年撰皆残缺文起羲炎事记西晋辞趣过诞推理陈迹盖絶世而宏博矣】
　　刘昞【撰有炖煌实録十卷凉书十卷其人详论赞正史防烦三篇】
　　朱赣阚骃【朱赣按隋志地里书陆澄合山海经已来一百六十家并多零失见存四十二家又任昉地记増多陆本八十四家亦多零失见存唯十二家今考其所列见存书皆无朱赣撰九州书名岂在零失中耶前辛氏三秦当亦然　北史阚骃炖煌人字阴乐安王丕引为从事中郎撰十州志唐志十州志十卷】
　　辨职【第三十五○軄一作识误】
　　夫设官分职伫绩课能欲使上无虚授【一作称】下无虚受其难矣哉昔汉文帝幸诸将营而目周亚夫为真将军嗟乎必于史职求真【求真二字或作求其若之一作求其若此】斯乃特【一无特字】为难遇者矣释【泛从课职意刷出史职之难】史之为务厥途有三焉何则彰善贬恶不避强御若晋之董狐齐之南史此其上也【秉直者】编次勒成郁为不朽若鲁之丘明汉之子长此其次也【勒巨册者】高才博学名重一时若周之史佚楚之倚相此其下也【徒多闻者】茍三者并阙复何为者哉释【以三层实其难若是则道在得人专任不在设局监领矣全笼起议○已下将领局居局二弊流水抉发】昔鲁叟之脩春秋也不借三桓之势汉臣之着史记也无假七贵之权而近古毎有撰述必以大臣居首释【此下论领局之弊落出近世故事】案晋起居注载康帝诏盛称著述任重理借亲贤【或误览】遂以武陵王领秘书监寻武陵才非河献【河间献王】识异淮南而辄以彼藩翰董斯邦籍求诸称职无闻焉尔释【此推设领之始即就初设抉出不称来】既而齐撰礼书【旧作国史】和士开总知唐脩本草徐世勣监统夫使辟阳长信【影和士开】指防马郑【旧作南董亦因国史相承而误】之前周勃张飞【影徐世勣】弹压桐雷之右斯亦怪矣释【逓到因循故事徒以贵幸武夫监领可笑　不切定国史为言但指出所领非人以见例观其夹説本草可知所举士开总领原用监礼本文正以蹴起下句监史尤难耳何人改易强作解事】大抵监史为难斯乃尤之尤【一少之尤二字】者若使直若南史才若马迁精懃【一作勤】不懈若扬子云谙识故事若应仲逺兼斯具美督彼羣才使夫【一无夫字】载言记事借为模楷搦管操觚归其仪【一作凖】的斯则可矣释【作一抝折笔情转动】但今之从政则不然凡居斯职者必恩幸贵臣凡庸贱品饱食安步坐啸画诺若斯而已矣释【正冩官贵无文虚糜髙踞之状】夫人既不知善之为善则亦不知恶之为恶故凡所引进皆非其才或以势利见升或以干祈取【一作致】擢遂使当官効用江左以不乐为谣拜职辨名洛中以不闲为説言之可为大噱【一作笑】可为长叹也释【至此透后一层言惟领局寡识遂致所引非人转令敦古之士不乐就职矣领局之弊至此勒住】曽试论之世之从仕者若使之为将也而才无韬畧使之为吏也而术靡循良使之属文也而匪闲于辞赋使之讲学也而不习于经典斯则负乗致冦悔旋及虽五尺童儿犹知调笑者矣释【入此一喻作上下转枢领局居局俱含】唯夫修史者则不然或当官卒嵗竟无刋述而人莫之省【一作知】也或辄不自揆轻弄笔端而人莫之见也【两人字仍带领局者】由斯而言彼史曹者崇扄峻宇深附九重虽地处禁中而人同方外可以养拙可以藏愚绣衣直指所不能绳强项申威所不能及斯固素餐【一作食】之窟宅尸禄之渊薮也凡有国有家者何事于斯职哉释【此层防领局者卸入居局纂修者言领局之设杜散佚也遂縁清禁开置史曹驯致旷勤同匿流为偷闲奥窟矣】昔子贡欲去告朔之饩羊子曰尔爱其羊我爱其礼又语云虽无老成人尚有典刑观歴代之置史臣有同嬉戱而竟不废其职者盖存夫爱礼恡彼典刑者乎释【就虚循故事顿宕一笔】昔丘明之修传也以避时难子长之立记也藏于名山班固之成书也出自家庭陈夀之草【一作为】志也创于私室然则古来贤儁立言垂后何必身居廨宇迹参僚属而后成其事乎释【此正证设局纂修之非古而参僚属句即缴归领局者运笔又捷】是以深识之士知其若斯退居清静杜门不出成其一家独断而已岂与夫冠猴献状评议其得失者哉释【结言惟其如是志士所以耻居之也仍对领局作收○皆自寓之辞】
　　按内篇研辨史事无賸义矣至是竟作史局议一篇终之寻夫左氏以来三国而往编年纪传都非局课自东观开而局兴焉驯而修必于局矣驯而局且置监矣江左河朔踵成故事爰暨有唐定制加严史馆则移入省中监修则通勅朝宰凡所为禁防程督之具靡弗备至而古风由是尽变而樷弊相仍益滋刘氏原始要终至説病处领者修者分层递勘如扁仓之胗疾抉根因尅传染探症结真可谓洞垣一方吁室创山藏之辙不可复循而儒生迂议卒自孤行不废如此篇是○此议对萧至忠辈发与忤时篇相照真将军【绛侯世家亚夫军细柳上自劳军先驱至不得入都尉曰军中闻将军令不闻天子诏居无何上至壁门士吏曰将军约军中不得驰驱天子乃按辔徐行成礼而去文帝曰嗟乎此真将军也】史佚【佚书作逸洛诰王命周公后作册逸告孔传王为册书使史逸告伯禽封命之书左成四季文子曰史佚之志有之杜注史佚周文王太史】
　　倚相【左昭十二左史倚相趋过王曰是良史也子善视之是能读三坟五典八索九外传楚语王孙圉曰有左史倚相能道训典以叙百物以朝夕献善败于寡君使寡君无忘先王之业】
　　晋起居注【隋经借志自晋泰始起至晋元熙凡二十部又晋起居注三百一十七卷宋北徐州主簿刘道防撰】
　　武陵王【晋书武陵王晞字道叔康帝建元初领秘书监晞无学术而有武干为桓温所忌】河献淮南【汉书河间献王德孝景皇帝子被服造次必于儒者山东之儒多从之游　又淮南王安好书致宾客详自叙篇】
　　礼书士开总知【北齐恩幸传和士开解悟捷疾世祖性好握槊士开善此戏因此亲狎世祖践阼加开府后主深委仗之又先得幸于胡太后封淮阳王又魏收传后主即位收掌诏诰除尚书右仆射总议监修五礼事奏请赵彦深和士开徐之才共监】
　　本草世勣监统【旧唐书李勣传勣曹州人本姓徐名世勣以犯太宗讳单名勣焉赐姓李氏封英国公又吕才传右监门长史苏敬言陶景本草多舛谬诏中书令许敬宗与才及李淳风并诸名医増损旧本仍令司空李勣总监定之并图合成五十四卷】
　　辟阳长信【荀悦高后纪徙辟阳侯审食其为右丞相初吕后获于楚食其以舎人侍得幸及为丞相不典治监宫中事　通鉴秦纪文信侯以舎人嫪毒为宦者进太后太后幸之封毒长信侯】马郑【见补注篇】
　　周勃张飞【史记世家绛侯周勃者沛人也为材官引彊髙祖初起勃以中涓从攻战木彊不好文学惠帝时以列侯为太尉　蜀志张飞字益德涿人也先主长阪之走飞拒后据水断桥瞠目横矛曰身是张益德也敌无敢近者所过战克封西乡侯谥桓侯按益徳华阳国志作翼德】
　　桐雷【旧注荒史黄帝主医药之臣有岐伯雷公俞跗巫彭桐君凡五人岐伯雷公作内经桐君能处方盄按二字连称于志寕传亦有之见杂述篇注】
　　应仲逺【后汉应劭字仲逺详自叙篇】
　　坐啸画诺【后汉党锢传序汝南太守宗资任功曹范滂南阳太守成瑨亦委功曹岑晊二郡为谣曰汝南太守范孟博南阳宗资主画诺南阳太守岑公孝农成瑨但坐啸】
　　不乐不闲【二句未详】
　　史曹地处禁中【旧书职官志歴代史官秘书省著作局贞观三年始移史局于禁中在门下省北宰相监修国史遂成故事及大明宫成置于门下省南馆门东西有枣树七十四根至开元二十五年又栘中书省北以旧尚药局充馆地按史馆第三移已在作史通事后总之皆在禁近也】语云虽无老成【后汉孔融传融性好士与蔡邕素善邕卒后冇虎贲士貌类于邕融毎酒酣引与同坐曰虽无老成人尚有典刑按史通盖用此语谓貌似而实不称也故不曰诗云而曰语云】丘明避时【见申左序述汉书蓺文志语】
</div>
    <div class="pagination">
<a href="史通通释_page8.html">上一页</a><span>...</span><a href="史通通释_page4.html">4</a><a href="史通通释_page5.html">5</a><a href="史通通释_page6.html">6</a><a href="史通通释_page7.html">7</a><a href="史通通释_page8.html">8</a><span class="current-page">9</span><a href="史通通释_page10.html">10</a><a href="史通通释_page11.html">11</a><a href="史通通释_page12.html">12</a><a href="史通通释_page13.html">13</a><a href="史通通释_page14.html">14</a><span>...</span><a href="史通通释_page10.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
