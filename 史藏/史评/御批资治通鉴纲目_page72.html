<!DOCTYPE html>
<html>
 <head>
  <meta charset="utf-8"/>
  <title>
   御批资治通鉴纲目 - 第 72 页/共 243 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   御批资治通鉴纲目 - 第 72 页/共 243 页
  </h1>
  <div class="content">
   钦定四库全书
　　御批资治通鉴纲目卷十七
　　【起庚子晋武帝太康元年尽甲子晋惠帝永兴元年】凡二十五年
　　【庚子】晋世祖武皇帝太康元年春诸军并进吴丞相张悌迎战死之三月龙骧将军王濬以舟师入石头吴主皓出降
　　【正月王浑出横江所向皆克二月王濬唐彬击破丹阳监盛纪吴人于江碛要害处并以铁锁横截之又作铁锥长丈余暗置江中逆拒舟舰濬作大筏数十方百余步草为人被甲持仗令善水者以筏先行遇铁锥锥辄着筏而去又作大炬长十余丈大数十围灌以麻油在船前遇锁燃炬烧之须臾融液防絶于是船无所碍遂克西陵荆门夷道杜预遣牙门周防等帅奇兵八百夜渡江袭乐乡多张旗帜起火巴山吴都督孙歆惧与江陵督伍延书曰北来诸军乃飞渡江也防等伏兵城外歆遣军出拒王濬大败而归伏兵随入虏歆而还濬击杀吴水军都督陆景预进克江陵斩吴将伍延于是沅湘以南接于交广州郡皆闻风送印绶预杖节称诏而抚之诏濬与呉奋王戎共平夏口武昌顺流长鹜直造秣陵预当镇静零桂怀辑衡阳预遂分兵益濬戎遣罗尚与濬合攻武昌降之预与众军会议或曰百年之冦未可尽克方春水生难于久驻宜俟来冬更为大举预曰昔乐毅借济西一战以并彊齐今兵威已振譬如破竹数节之后皆迎刃而解无复着手处也遂指授羣帅方畧径造建业吴丞相张悌督沈莹诸葛靓帅众至牛】
　　【渚莹曰上流诸军素无戒备晋水军必至此宜畜力以待之若幸而胜江西自清今渡江与战不幸而败则大事去矣悌曰吴之将亡贤愚所知及今渡江犹可决战若其败丧同死社稷无所复恨若其克捷兵势万倍乘胜迎之不忧不破若坐待蜀兵之至恐士众散尽君臣俱降无复一人死难者不亦辱乎三月渡江与晋扬州刺史周浚战大败于板桥靓欲遁去使迎悌悌不肯靓自往牵之曰存亡自有大数非卿一人所支奈何故自取死悌垂涕曰仲思今日是我死日也且我为儿童时便为卿家丞相所识拔常恐不得其死负名贤知顾今以身徇社稷复何道邪靓流涕而去悌遂为晋兵所杀并斩莹等吴人大震初诏王濬下建平受杜预节度至建业受王浑节度濬至西陵预曰濬已得建平则顺流长驱威名已着不宜受制于我遂与书曰足下既摧其西藩便当径取建业讨累世之逋冦释吴人于涂炭振旅还都亦旷世一事也濬大悦表呈预书及张悌败死扬州别驾何恽谓刺史周浚宜速渡江直指建业浚使白王浑恽曰浑闇于事机而欲慎已免咎必不我从浚固使之浑果曰受诏但屯江北不使轻进今者违命胜不足多若其不胜为罪已重且诏令龙骧受我节度但当具君舟檝一时俱济耳恽曰龙骧克万里之冦以既成之功来受节度未之闻也且明公为上将见可而进岂一一须诏令乎浑不听濬自武昌顺流而下吴主遣将军张象帅舟师万人御之望旗而降吴人大惧吴主之嬖臣岑昏以倾险谀佞致位九列好兴功役为众患苦至是殿中数百人请于吴主曰北军日近而兵不举刃将如之何吴主曰何故对曰正坐岑昏耳吴主曰若尔当以奴谢百姓众共收昏屠之吴陶濬谓吴主曰蜀船皆小今当得二万兵乘大船以战自足破之于是合众授濬节钺未发而溃时琅邪王伷亦临近境吴主分遣使者奉书浑濬请降而送玺绶于伷濬舟师过三山浑遣信要与论事濬举帆直指建业报曰风利不得泊也是日濬戎卒八万方舟百里鼓噪入于石头吴主皓面缚舆榇诣军门降濬解缚焚榇收其图籍克州四郡四十三户五十二万三千兵二十三万○朝廷闻吴已平羣臣皆贺上寿帝执爵流涕曰此羊太傅之功也骠骑将军孙秀不贺南向流涕曰昔讨逆弱冠以一校尉创业今后主举江南而弃之悠悠苍天此何人哉○吴之未下也大臣皆以为未可轻进独张华坚执以为必克贾充上表称吴地未可悉定方夏江淮下湿疾疫必起宜召军还以为后图虽腰斩张华不足以谢天下帝曰此是吾意华但与吾同耳杜预闻充奏乞罢兵驰表固争使至轘辕而吴已降充慙惧诣阙请罪帝抚而不问】集览【丹阳监盛纪舆地志归州柹归县东有丹阳城今南郡枝江县故城是监去声其监姓盛名纪荆门今江陵府荆门州汉之南郡当阳编都二县皆荆门地有荆门山在夷陵县江南岸其山对起如门上合下开与江北岸虎牙山相对巴山在归州巴东县沅湘沅谓沅陵今沅州也湘谓三湘今潭州也有湘潭湘乡湘阴三州皆隶焉离骚经注沅水出象郡潭城西东注于江合洞庭中湘水出零陵郡始安县阳海山东入洞庭下交广即今广州也春秋北粤地汉置交州吴孙权以交州迁番禺孙休徙交州理龙编分交州置广州零桂零谓零陵郡今永州也桂谓桂阳郡皆秦长沙郡地在湖南汉武分置二郡牛渚一名采石在太平府当涂县北山下有矶古津渡也与和州之横江浦相对六朝屯戍之地仲思诸葛靓字建平秦属南郡三国吴置建平郡于巫县今归州是也龙骧王濬为龙骧将军九列九卿之序列三山太平州繁昌县东北四十里有三山矶下流去芜湖县二十五里方舟尔雅方舟者并两舟而行也讨逆弱冠以一校尉创业汉献帝时曹操表孙防为讨逆将军先是袁术表防为怀义校尉时防才二十嵗故云轘辕注见秦二世三年】质实【横江注见汉献帝兴平元年唐彬鲁国邹人丹阳古邑名注见周赧王三年西陵县名注见周赧王三十六年一统志云荆门本山名在宜都县西北五十里大江南与虎牙山相对汉为南郡临沮当阳编三县地晋隆安中置武宁郡治于编隋属荆州唐初于长林县东境置基州贞元中析置荆门县五代时高氏建为荆门军治当阳寻省宋复置军徙治长林端平间又徙治当阳元陞为府移治古城寻降为荆门州本朝以长林县省入改属荆州府夷道县名注见汉光武建武九年乐乡城名注见康帝建元元年巴山在荆州府巴东县治南沅湘二水名沅水在辰州府城南上自辰州界流入桃源县境经此东流至龙阳县北入洞庭湖湘水在长沙府西环城而下源出广西兴安县海阳山西北流至分水岭分为二派曰漓水流而南曰湘水流而北由灵渠与灌水会湘犹相也言有所合漓犹离也言违湘南流湘水至永州与潇水合曰潇湘至衡阳与蒸水合曰蒸湘至沅州与沅水合曰沅湘会众流以达洞庭交广本二州名春秋为南粤地秦于此置南海郡后赵佗据其地汉武帝时讨平之复为南海郡属交州刺史东汉末迁交州治番禺三国吴又迁交州治龙编而于此置广州梁陈并置都督府隋置总管府后改广州曰番州大业初又改南海郡唐复置广州总管府陞大都督府天宝初改州为南海郡乾元初复为广州唐末置清海军节度宋为广州清海军大观初陞为帅府元置广州路本朝改为广州府隶广东道胡奋临泾人夏口注见汉献帝建安十三年武昌郡名注见汉后主建兴七年秣陵郡名注见汉献帝兴平二年金陵零桂即零陵桂阳二郡零陵郡汉初所置治零陵县属荆州三国属吴晋属湘州又分零陵置营阳郡刘宋改零陵郡为国南齐改国为郡梁改营阳为永阳郡隋置二郡置永州治零陵县大业初改为零陵郡唐初复置永州属江南道天寳初改零陵郡宋复为永州属荆湖南路元为永州路本朝改为永州府隶湖广道桂阳郡注见汉武帝元鼎五年衡阳郡名注见宋文帝元嘉十六年建业郡名注见汉献帝兴平二年金陵牛渚山名在太平府城北二十五里下有矶曰牛渚去采石矶仅一里旧为险要备御之地亦名然犀浦世传下多水怪物晋温峤燃犀照之须臾见水族覆火竒形异状或乘马车着赤衣帻其夜梦人谓曰与君幽明道别何意相照即此周浚汝南人建平郡名注见周赧王十六年巫县三山矶名在太平府繁昌县东北四十里下流去芜湖县二十五里石头城名注见汉献帝建安十七年】
　　书法【书死之予节也未有书迎战者书迎战死之重予之也凡国灭书死之亡国之善辞也以为国虽亡而不为无人焉耳终纲目国灭书死之者三国汉之亡也书傅佥诸葛瞻北地王吴之亡也书张悌凉之亡也书掌据皆亡国之善辞也○书入石头何未及国也而皓出降与他不死社稷者又异矣】
　　发明【孙皓罪浮于桀张悌知其败亡而为之相不足以言智然观其告诸葛靓之言亦可谓审于处死者故纲目于此书诸军并进则见敌势之甚强书迎战死之则见拒战而死敌此所以予其全节者也不然以全吴之众无复一人死难如悌所云不亦辱乎此固书法之意也○又曰平吴之举浑濬争功今观此书濬以舟师入石头吴主皓出降则其功固有归矣此论功行赏之防案也】
　　夏四月赐孙皓爵归命侯遣使行荆扬除吴苛政【赐孙皓爵归命侯遣使分诣荆扬抚慰牧守已下除其苛政吴人大悦○王濬之东下也吴城戍皆望风欵附独建平太守吾彦婴城不下闻吴亡乃降帝以为金城太守○五月皓至泥头面缚诣东阳门诏遣谒者解缚赐以衣服车乘拜其子弟为郎吴之旧望随才擢叙孙氏将吏渡江者复十年百姓复二十年帝临轩大会引见皓谓曰朕设此座以待卿久矣皓曰臣于南方亦设此座以待陛下贾充谓皓曰闻君在南方凿人目剥人面此何等刑也皓曰人臣有弑其君及奸囘不忠者则加此刑耳充黙然甚愧帝从容问散骑常侍薛莹皓所以亡对曰皓昵近小人刑罚放滥大臣诸将人不自保此其所以亡也他日又问吾彦对曰吴主英俊宰辅贤明帝笑曰若是何故亡彦曰天禄永终厯数有属故为陛下禽耳帝善之诸葛靓逃窜不出帝与之有旧知其在姊琅邪王妃家因就见焉靓逃于厠帝逼见之靓流涕曰臣不能漆身皮面复见圣顔诚为慙恨诏以为侍中固辞不拜归于乡里终身不向朝廷而坐】集览【婴城高诱曰婴犹萦也谓环兵以固守之也金城注见汉后主建兴八年西城泥头顔师古曰谓以物防头如刑人之状复十年复音福除也除免繇赋也下同漆身皮面豫让漆身事在周威烈王二十三年聂政皮面事在周安王五年】质实【金城据集览所注乃金州非是金城唯临洮府有金城郡注见汉光武建武十一年未知是否知者察之】
　　书法【汉高之初入关也书除秦苛法世祖之初至河北也书除莽苛政于是书曰除吴苛政其予晋以吊民之师也】
　　封拜平吴功臣
　　【王濬之入建业也其明日王浑乃济江以濬不待己意甚愧忿将攻濬濬参军何攀劝濬送皓与浑由是事得解何恽与周浚牋使谏止浑浑不纳表濬违诏不受节度浑子济尚公主宗党彊盛有司请槛车征濬帝弗许但以诏书责之濬上书曰臣前按诏书直造秣陵以十五日至三山浑在北岸遣书邀臣臣水军风发无缘回船及以日中至秣陵暮乃被浑所下当受节度之符欲令明日还围石头又索诸军人名定见臣以为皓已来降无缘空围石头又兵人定见亦非当今之急不可承用非敢忽弃明制也事君之道茍利社稷死生以之若顾嫌避咎此人臣不忠之利非明主社稷之福也浑又腾周浚书云濬烧皓宫得其宝物濬复表曰夫犯上干主其罪可救乖忤贵臣祸在不测孙皓方图降首左右已劫其财物放火烧宫臣至乃救止之周浚先入皓宫王浑先登皓舟及臣后入乃无席可坐若有遗宝则浑浚已先得之矣今年平吴诚为大庆于臣之身更受咎累濬至京师有司奏濬违诏大不敬请付廷尉不许浑濬争功不已帝命廷尉刘颂校其事以浑为上功濬为中功帝以颂折法失理左迁京兆太守乃诏増贾充及浑邑八千戸进浑爵为公以濬为辅国大将军与杜预王戎皆封县侯诸将赏赐有差防告羊祜庙封其夫人为万歳乡君食邑五千戸濬自以功大而为浑父子党与所抑毎进见陈说或不胜忿愤径出不辞益州防军范通谓曰卿功则美矣然恨所以居美者未尽善也卿旋斾之日角中私第口不言平吴之事若有问者辄曰圣主之德羣帅之功老夫何力之有此蔺生所以屈廉颇也濬曰吾始惩邓艾之祸不得无言其终不能遣诸胷中是吾褊也时人咸以濬功重报轻为之愤邑博士秦秀等上表讼之帝乃迁濬镇军大将军浑尝诣濬濬严设备卫然后见之杜预还襄阳以为天下虽安忘战必危乃勤于讲武申严戍守又引滍淯水以浸田万余顷开阳口通零桂之漕公私赖之预身不跨马射不穿札而用兵制胜诸将莫及在镇数饷遗洛中贵要或问其故预曰吾但恐为患不求益也】集览【暮乃被浑所下被防也当受浑节度之符文于日暮时方防行下人名定见定决也决要得见兵人姓名降首降服而首罪角巾注见汉献帝建安四年葛巾蔺生所以屈廉颇事在周赧王三十六年邓艾之祸三国魏邓艾征蜀刘禅诣艾请降钟会等欲陷之白于帝曰艾所行悖逆诏书征艾赴京为卫瓘所杀愤邑愤懑也邑本作悒忧也滍淯水滍直几反淯音育滍水出南阳鲁阳县东经襄城入汝淯水出南阳郦县西北南入汉案水经注汝州鲁山县有鲁山滍水所出东北至定陵入汝左传襄十八年楚师伐郑涉于鱼齿之下注南阳犨县北有鱼齿山滍水出焉射不穿札言射无力也射穿七札注见唐高宗仪凤三年】正误【人名定见今按定见盖当时语谓人名定数可见者也愤邑今按时人以王濬功重报轻为之愤邑言愤懑不平而呜唈叹息也邑与唈通不训为忧又见第七卷】质实【何攀成都郫人刘颂广陵人滍水注见汉帝更始元年滍川淯水注同上年】
　　冬十月尚书胡威卒
　　【威为尚书尝谏时政之寛帝曰尚书郎以下吾无所假借威曰臣之所陈岂在丞郎令史正谓如臣等辈始可以肃化明法耳】质实【胡威寿春人质之子】
　　初置司州
　　【是岁以司隶所统郡置司州凡州十九郡国百七十三户二百四十五万九千八百四十】质实【司州注见秦庄襄王元年三川】
　　诏罢州郡兵
　　【诏曰自汉末四海分崩刺史内亲民事外领兵马今天下为一当韬戢干戈刺史分职皆如汉氏故事悉去州郡兵大郡置武吏百人小郡五十人交州牧陶璜上言交广东西数千里不賔属者六万余戸服官役才五千余家二州唇齿惟兵是镇又宁州诸夷接据上流水陆并通州兵未宜约损以示单虚仆射山涛亦言不宜去州郡武备帝不听及永宁之后盗贼羣起州郡不能制天下遂大乱如涛所言然其后刺史复兼兵民之政州镇愈重矣】质实【宁州注见汉武帝元寿元年滇国永宁惠帝年号】书法【汉髙尝书兵罢归家矣光武亦尝书罢车骑材官还复民伍矣皆美之也此书罢州郡兵其美之欤讥忘武也大郡百人小郡五十何足以备不虞哉永宁之后忘武之弊见矣故书讥之】发明【天下虽安忘战必危晋武甫平吴会已有撤备之意故书诏罢州郡兵以着其失】
　　【辛丑】二年春三月选吴伎妾五千人入宫
　　【帝既平吴颇事游宴怠于政事掖庭殆将万人尝乘羊车恣其所之至便宴寝宫人竞将竹叶挿户盐汁洒地以引帝车后父杨骏及弟珧济始用事势倾内外时人谓之三杨旧臣多被疎退山涛数有规讽帝虽知而不能改】质实【掖庭注见汉武帝后元元年】
　　书法【先是一书选公卿女矣一书取良家女矣皆讥也于是复书选吴伎妾晋武之志益荒矣故前取五千人不书于此特书之终纲目书采选五晋武居三焉详癸巳年】
　　发明【成汤放桀之后自谓栗栗危惧若将殒于深渊晋武平吴甫尔遽事宴游甚至选其伎妾五千入宫此皆亡吴之物既不能举妲己故事诛之以吊吴民反乃寻其覆辙又甚益之遂至沈湎成疾以殒其躯肉未及寒社稷为墟生民涂炭然后知帝王兢兢业业固非恶佚乐而好忧勤也所居天位所治天职刑曰天讨赏曰天命夙寤晨兴与天同运正所以为社稷生灵计耳呜呼晋武茍知此意则将蚤夜孜孜寝不遑安乌有游宴后庭之失哉大书于册为后鉴也】
　　冬十月鲜卑慕容涉归冦昌黎
　　【初鲜卑莫防跋始自塞外入居辽西棘城之北号慕容部至孙涉归迁于辽东之北世附中国数从征讨有功拜大单于至是始叛冦昌黎○自汉魏以来羌胡鲜卑降者多处之塞内诸郡其后数因忿恨杀害长吏渐为民患侍御史郭钦上疏曰戎狄彊犷歴古为患魏初民少西北诸郡皆为戎居内及京兆魏郡农往往有之今虽服从若百年之后有风尘之警胡骑自平阳上党不三日而至孟津北地西河太原冯翊安定上郡尽为狄庭矣宜及平吴之威谋臣猛将之畧渐徙内郡杂胡于边地峻四夷出入之防明先王荒服之制此万世长防也不听】集览【慕容鲜卑王莫防跋始自塞外入归辽西见燕代多冠步摇冠好之遂袭冠焉诸部因呼为步摇其后音讹转曰慕容因以为氏案姓纂鲜卑涉归进拜单于遵循华俗自云慕二仪之德继三光之容故以为氏彊犷彊暴横也犷古猛反若犬之犷犷不可附也前汉儒林传叙传曰犷犷亡秦注犷粗恶貌杂胡戎狄之在塞内诸郡者杂居不一】质实【辽西郡名注见汉宣帝本始三年一统志云昌黎本营州地名在平辽二郡间后魏为辽西郡地属平州隋开皇初置营州大业初罢州置辽西郡唐初复为营州金皇统初为广宁县大定间改为昌黎县属平州元至元中省入海山县未几复置昌黎县并海山入焉本朝因之属永平府】
　　扬州刺史周浚移镇秣陵
　　【吴民之未服者屡为冦乱浚皆讨平之宾礼故老搜求俊乂威惠并行吴人悦服】
　　书法【晋世刺史其可书者皆以戡乱称自周浚而下刘沈刘琨王逊贾疋麴允祖逖陶侃周访谯王丞段匹防皆可称者也明帝以后刺史除罢大抵出于柄国者之意而已矣】
　　【壬寅】三年春正月朔帝亲祀南郊
　　【礼卑帝问司隶校尉刘毅曰朕可方汉何帝对曰桓灵帝曰何至于此对曰桓灵卖官钱入官库陛下卖官钱入私门以此言之殆不如也帝大笑曰桓灵不闻此言今朕有直臣固为胜之毅纠绳豪贵无所顾忌太子鼔吹入东掖门毅劾奏之中防军羊琇恃宠骄侈数犯法毅劾奏琇罪当死帝遣齐王攸私请于毅毅许之都官从事程卫径驰入营收琇属吏考问先奏琇所犯狼籍然后言于毅帝不得已免琇官未几复使白衣领职琇景献后之从父弟也后将军王恺文明后之弟也散骑常侍石崇苞之子也三人皆富于财竞以奢侈相高车骑司马傅咸上书曰先王之治天下食肉衣帛皆有其制奢侈之费甚于天灾古者人稠地狭而有储蓄由于节也今土广人稀而患不足由于奢也欲时人崇俭当诘其奢奢不见诘转相高尚无有穷极矣】集览【纠绳纠督而绳正之顔师古曰绳索也所以弹画而取直者言正治其事亦犹是也鼔吹音律管壎之乐北狄马上之声汉已后以为鼓吹亦军中乐于马上奏之都官从事注见汉桓帝延熹七年】质实【刘毅东莱掖人程卫曲周人羊琇太山平阳人景献后即文帝后羊氏石崇渤海人王恺惠帝母舅也文明后即武帝后王氏】
　　以张华都督幽州军事
　　【尚书张华以文学才识名重一时论者皆谓宜为三公荀勗冯紞以伐吴之谋深疾之会帝问华谁可托后事者华对以明德至亲莫如齐王由是忤防勗因而谮之以华都督幽州华抚循夷夏誉望益振帝复欲徴之紞侍侧从容语及钟会紞曰会之反颇由太祖帝变色曰卿是何言邪紞免冠谢曰善御者必知六辔缓急之冝故汉高尊宠五王而诛灭光武抑损诸将而克终非上有仁暴之殊下有愚智之异也盖抑扬与夺使之然耳会才智有限而太祖夸奬无极使会自谓算无遗防功在不赏遂构凶逆耳向令録其小能节以大礼则乱心无由生矣帝曰然紞稽首曰陛下既然臣之言宜思坚冰之渐勿使如会之徒复致倾覆帝曰当今岂复有如会者邪紞因屏左右而言曰陛下谋画之臣着大功于天下据方镇总戎马者皆在圣虑矣帝黙然由是止不徴华】集览【钟会三国魏太祖时与邓艾灭蜀后谋反伏诛】
　　夏四月鲁公贾充卒质实【鲁县名注见周太祖广顺二年曲阜】
　　【充老病自忧諡传从子模曰是非久自见不可掩也至是薨无嗣妻郭槐欲以外孙韩谧为世孙曹轸諌曰礼无异姓为后之文槐表陈之云充遗意帝许之仍诏自非功如太宰始封无后者不得以为比及太常议諡博士秦秀曰充悖礼溺情以乱大伦昔鄫养外孙莒公子为后春秋书莒人灭鄫絶父祖之血食朝廷之乱原案諡法昬乱纪度曰荒请諡荒公帝更曰武】集览【自忧諡史记諡法解终将葬乃制諡諡者行之迹传者以生存之行悉録之可于后世也故曰行出于己名生于人贾充生存悖理溺情恐人録之是以自忧始封无后者谓初受封而无继嗣者春秋书莒人灭鄫春秋襄六年莒人防鄫鄫音似陵反通作缯谷梁传莒人灭缯非灭也立异姓以莅祭祀灭亡之道也注莒是缯甥立以为后非其族类神不歆其祀故言灭莒嬴姓缯姒姓皆子爵国】质实【韩谧南阳堵阳人寿之子贾充之甥】书法【充弑逆罪人也书鲁公何晋志也贾妃之悍晋武欲废之杨后犹曰公闾有大勲劳然则晋之德充至矣书爵所以着司马氏之心也】
　　发明【贾充晋之赵穿耳观庾纯高贵乡公之问与孙皓弑君不忠之谓则充之罪恶非惟举国知之虽邻敌亦知之矣今纲目书爵书卒畧无贬词何哉天理人心之固有充虽元恶然老病垂死方且自忧諡传则是小人之心未始安于为恶也昏乱纪度请諡荒公博士秦秀犹是为晋掩防不欲斥言之耳书法如此岂予之哉正以着晋氏崇奬奸贼保全始终之意显其志也】
　　冬十二月以齐王攸为大司马都督青州军事
　　【齐王攸德望日隆荀勗冯紞杨珧皆恶之紞言于帝曰陛下诏诸侯之国宜从亲者始齐王独留京师可乎勗曰百僚皆归心齐王陛下试诏之国必举朝以为不可则臣言验矣帝以为然乃以攸为大司马都督青州诸军亊王浑上书以攸至亲盛徳宜賛朝政今出之国假以虚号而无典戎干方之实惧非陛下追述先帝太后待攸之宿意也若以同姓宠之太厚则有吴楚逆乱之谋汉之吕霍王氏皆何人也歴观古事轻重所在无不为害唯当任正道而求忠良耳若以智计猜物虽亲见疑疏者庸可保乎于是扶风王骏光禄大夫李憙中防军羊琇侍中王济甄徳皆切谏济德又使其妻公主俱入涕泣请帝留攸帝怒谓王戎曰兄弟至亲今出齐王自是朕家事而甄徳王济连遣妇来生哭人邪乃出济徳而憙遂以年老逊位卒于家憙在朝姻亲故人与之分衣共食而未尝私以王官人以此称之】集览【吴楚逆乱汉景时吴王濞楚元王戊谋反吕霍王氏汉高祖时诸吕宣帝时诸霍平帝时王莽皆以外戚簒逆未尝私以王官不以天子官爵有私于人】质实【扶风郡名注见周显王八年岐】
　　散骑常侍薛莹卒
　　【或谓吴郡陆喜曰莹于吴士当为第一乎喜曰孙皓无道吴国之士沈黙其体潜而勿用者第一也避尊居卑禄以代耕者第二也侃然体国执政不惧者第三也斟酌时宜时献微益者第四也温恭脩慎不为谄首者第五也过此以往不足复数故彼上士多沦没而逺悔吝中士有声位而近祸殃观莹之处身本末其四五之间乎】质实【吴郡注见汉献帝建安五年】
　　【癸卯】四年春正月除祭酒曹志等名赐齐王攸备物殊礼【帝命太常议崇锡齐王之物博士庾旉秦秀等曰古礼三公无职坐而论道不闻以方任婴之惟宣王救急朝夕然后命召穆公征淮夷故其诗曰徐方不囘王曰旋归宰相不得久在外也今天下已定六合为家将数延三事与论太平之基而更出之违旧章矣曹志叹曰安有如此之才如此之亲不得树本助化而逺出海嵎晋室之隆其殆矣乎乃奏议曰古之夹辅王室同姓则周公异姓则太公皆身居朝廷五世反葬及其衰也虽有五霸代兴岂与周召之治同日而论哉自羲皇以来岂一姓所能独有当推至公之心与天下共其利害乃能享国久长是以秦魏才得没身而周汉亲疎为用此前事之明验也志以为当如博士议帝大怒曰曹志尚不明吾心况四海乎且博士不答所问而答所不问横造异论遂免志官其余皆付廷尉廷尉刘颂奏旉等大不敬当弃市尚书奏请报听尚书夏侯骏曰官立八座正为此时乃独为驳议留中七日乃诏旉等七人免死除名命攸备物典防设轩县之乐六佾之舞黄钺朝车乘舆之副从焉】集览【召穆公名虎召公奭之后周宣王卿士也召采地名扶风雍县东南有召亭三事三公也掌天地人三事汉百官表司马主天司徒主人司空主土是为三公五世反葬记檀弓太公封于营丘比及五世皆反葬于周注齐太公受封留为太师死葬于周子孙生焉不忍离也五世之后乃葬于齐曰营丘八座汉制左右仆射并户吏礼兵刑工六部尚书凡八光武分尚书为六曹并一令一仆射为八座魏以五曹尚书二仆一令为八座隋唐八座注见唐太宗贞观十年留中七日留所奏于宫中七日不报】正误【八座今按汉成帝初置尚书五人其一人为仆射四人分为四曹常侍曹二千石曹民曹客曹尚书各一人后又置三公曹氏为五曹后汉五曹六人其三公曹二人或说有六曹分客曹为二也并一令一仆为八座魏以五曹尚书二仆一令为八座晋与魏同至隋始定吏礼兵戸刑工六部集览以二仆六部尚书为汉制非也】质实【庾旉鄢陵人纯之子】
　　书法【殊礼何六佾轩县黄钺朝车也殊礼有三详汉桓帝元嘉元年终纲目书殊礼十详汉殇帝延平元年惟齐王攸得书赐书賛拜不名劒履上殿四详汉高帝七年惟萧何得书赐然则此其先书除曹志名何以见帝之违正论而疎亲贤也除名之例三除某名者无罪之辞也某以罪除名者有罪之辞也但书某除名者薄乎云尔之辞也】
　　三月朔日食○大司马齐王攸卒
　　【攸愤怨发病乞守先后陵不许御医诊视希旨皆言无疾河南尹向雄谏曰陛下子弟虽多然有德望者少齐王卧居京邑所益实深不可不思也帝不纳雄愤恚而卒攸疾转笃犹催上道攸呕血而薨帝往临丧其子冏号踊陈诉诏即诛医初帝爱攸甚笃为荀勗冯紞所搆欲为身后之虑故出之及薨帝哀恸不已冯紞侍侧曰齐王名过其实天下归之今自薨殒社稷之福也陛下何哀之过帝收泪而止攸举动以礼鲜有过事帝敬惮之每引同处必择言而后发】
　　书法【书为晋惜也攸举动以礼鲜有过事贤也至亲且贤徒以荀冯浸润诡为身后之虑必欲出之以至呕血而卒帝亦闇甚矣使齐王不死岂无益于孱弱之嗣乎故纲目特书惜之】
　　夏琅邪王伷卒
　　【諡曰武子觐嗣】
　　书法【卒伷何详东晋之世也】
　　冬河南荆扬大水○归命侯孙皓卒
　　书法【书孙皓卒何予存厚也吴灭于是四年矣】
　　【甲辰】五年春正月龙见武库井中
　　【青龙二见武库井中帝观之有喜色百官将贺刘毅曰昔龙降夏庭卒为周祸寻案旧典无贺龙之礼乃止】集览【龙降夏庭卒为周祸注见康帝建元元年檿弧之谣】质实【武库注见汉景帝三年】
　　【乙巳】六年春正月尚书左仆射刘毅卒
　　【初陈羣以吏部不能审覈天下之士故令郡国及州各置中正皆取本土之人任朝廷官徳充才盛者为之使铨次等级以为九品有言行脩着则升之道义亏缺则降之吏部凴以补授行之浸久中正或非其人奸敝日滋毅尝上疏曰中正之设损政者八高下逐彊弱是非随兴衰一人之身旬日异状上品无寒门下品无势族一也置州都者本取州里清议所服将以镇异同一言议也今重其任而轻其人使驳论横于州里嫌隙结于大臣二也本立格于九品者谓才德有优劣伦辈有首尾也今乃优劣易地首尾倒错三也陛下赏善罚恶无不裁之以法独中正无赏罚之防及禁人诉讼使受枉者不获上闻四也一国之士多者千数或流徙异邦面犹不识不过采誉于台府纳毁于流言任已则有不识之蔽聴受则有彼此之偏五也凡求人才以治民也今当官着效者或附卑品在官无绩者更获高叙抑功实而隆虚名长浮华而废考绩六也凡官不同人事不同能今不状其才之所宜而但第为九品以品取人或非才能之所长以状取人则为本品之所限徒结白论品状相妨七也所下不彰其罪所上不列其善各任爱憎以植其私天下之人焉得不懈德行而锐人事八也由此论之职名中正实为奸府事名九品而有八损宜罢中正更立一代之制卫瓘亦以为魏氏承丧乱之后人士流移考详无地故立九品之制今九域同规宜用土防自公卿以下以所居为正无复县客逺属异土尽除中正使举善进才各由乡论则华竞自息各求于己矣始平王文学李重以为九品既除宜先移徙听相并就则土防之实行矣帝虽善其言而终不能改】集览【皆取本土之人任句絶为之使句絶使去声铨次考其材德而等第之谓之铨次土防以土著之例为决防也土著谓着土地而有常居者无复县客县读曰悬县寄客寓也韩昌黎文浮寄孤县之义始平王文学李重文学官名即文学掌故也始平王府之文学姓李名重】正误【皆取本土之人任朝廷官徳充才盛者为之使铨次第级以为九品今按数语本非难晓集览忽畧太甚耳自皆取至为之十七字只一句使如字属下句言取本土之人见任朝廷之官德充而才盛者为中正使之铨次等级为九品也】质实【始平郡名注见楚义帝元年废丘】
　　以王浑为尚书左仆射
　　【时浑子济为侍中尝坐事免官久之帝谓和峤曰我将骂济而后官之如何峤曰济俊爽恐不可屈帝召济责让之既而曰颇知愧不济曰尺布斗粟之谣常为陛下愧之他人能令亲者疎臣不能令亲者亲以此愧陛下耳帝黙然】集览【和峤姓名也峤渠庙反尺布斗粟汉淮南厉王长高帝少子也文帝即位长自以最亲骄蹇不奉法被废处蜀不食而死民作歌曰一尺布尚可缝一斗粟尚可舂兄弟二人不相容今王济援此以喻晋武不能用齐王攸也】质实【和峤汝南西平人】
　　旱○秋八月朔日食○冬慕容廆冦辽西
　　【初慕容涉归卒弟删簒立至是删为其下所杀迎涉归子廆立之涉归与宇文部有隙廆廆讨之朝延弗许廆怒入冦辽西杀畧甚众自是每嵗犯边】集览【廆户贿反宇文部鲜卑之别部汉南单于之逺属也在辽东塞外因猎得玉玺以为天授也鲜卑俗谓天为宇故号宇文部后遂以为氏焉】
　　【丙午】七年春正月朔日食○司徒魏舒罢
　　【舒称疾逊位舒所为必先行而后言逊位之际莫有知者卫瓘与书曰每与足下共论此事日日未果可谓瞻之在前忽焉在后矣】质实【魏舒任城樊人】
　　【丁未】八年春正月朔日食○太庙殿陷秋九月改营之书法【上书正月朔日食下书太庙殿陷则陷于正月也陷于正月营于九月而成于后二年之四月帝之慢于宗庙如此其与遣使作治六日而成者大异矣汉昭帝元凤四年故十年书太庙成凡宫室宗庙书成皆久而后成者也】
　　【戊申】九年春正月朔日食○夏六月朔日食
　　书法【日食三朝大异也帝之世尝再书矣于是又频三年见之自纲目以来未之有也帝即位至是二十四年书日食十有七而食三朝者凡五又且连岁三见间一嵗而国有大丧变不虚生信哉两晋日食之数未有如武帝者矣】
　　发明【春秋书日食多矣未有连三年日食正旦者非惟春秋虽歴代亦无之此天下之大异也晋武是时极意声色故灾变若此甚至太庙殿陷星陨如雨迭书于册使其惕然知寤屏去物欲改纪其政擢用忠良一意恐惧脩省若祸至之无日犹或天意可囘今乃昏于沈湎恬弗之警然后天亦不复示戒而帝遂即世矣自是而后祸难继兴必至于大坏极弊而后已人主观此可不知所警惧也哉】
　　○旱考异【提要旱上有大字】○秋八月星陨如雨集览【陨羽敏反落也亦作霣殒】○地震
　　书法【自汉建兴十五年书地震是后五十年无闻焉于是再见】
　　【己酉】十年夏四月太庙成○慕容廆降以为鲜卑都督【廆谒见东夷校尉何龛以士大夫礼巾衣门龛严军以见之廆乃改服戎衣而入人问其故廆曰主人不以礼待客客何为哉龛闻之甚惭鲜卑叚国单于以女妻廆生皝仁昭廆以辽东僻逺徙居徒河之青山】集览【巾衣士大夫衣冠叚国单于号皝仁昭廆之三子名】质实【一统志云徒河汉之县名属平州慕容廆析置神永县辽改徒河为安昌县元并废又有永乐兴城二县皆辽置元省之故城在辽东广宁中屯卫境内虞舜时已有此城】
　　冬十月复明堂及南郊五帝位○十一月尚书令荀勗卒
　　【勗有才思善伺人主意以是能固其宠久在中书专管机事及迁尚书甚罔怅人有贺之者勗曰夺我凤凰池诸君何贺邪】集览【罔怅罔与惘通怅丑亮反字或作惘失志貌谓不称适也】质实【凤凰池俗谓中书省也】
　　遣诸王假节之国督诸州军事封子孙六人为王【帝极意声色遂至成疾杨骏忌汝南王亮以为大司马都督豫州诸军事使镇许昌又徙皇子南阳王柬为秦王都督关中玮为楚王都督荆州允为淮南王都督江二州诸军事并假节之国立皇子乂为长沙王颖成都王晏吴王炽豫章王演代王孙遹广陵王初帝以才人谢玖赐太子生遹宫中尝夜失火帝登楼望之遹年五岁牵帝裾入闇中曰暮夜仓猝宜备非常不可令照见人主帝竒之尝称遹似宣帝故天下咸归仰之帝知太子不才然恃遹明慧故无废立之心复用王佑谋以太子母弟柬玮允分镇要害又恐杨氏之偪以佑为北军中候典禁兵○帝为遹高选僚佐以散骑常侍刘寔志行清素命为之傅寔以时俗喜进趣少廉让尝着崇让论欲令初除官通谢章者必推贤让能一官阙则择为人所让多者用之以为人情争则欲毁已所不如而优劣难分让则竞推于胜已而贤智显出当此时也能退身脩已则让之者多矣驰骛进趣而欲人见让犹却行而求前也○时又封宗室数人淮南相刘颂上疏曰陛下以法禁素寛未可遽革然矫时救弊亦宜以渐譬犹行舟虽不横截迅流当渐靡而往稍向所趋然后得济也臣闻为社稷讣莫如封建亲贤然宜审量事势使诸侯率义而动者其力足以维带京邑包藏祸心者其势不足独以有为其齐此甚难陛下宜与达古今之士深共筹之周之诸侯有罪身诛而国存汉之诸侯有罪或无子者国随以亡今宜反汉循周则下固而上安矣天下至大万事至众是以圣王执要于己委务于下非惮劳而好逸诚以政体宜然也夫居事始以别能否甚难也因成败以分功罪甚易也今陛下精于造始而畧于考终此政功所以未善人主诚能居易执要考功罪于成败之后则羣下无所逃其诛赏矣古者六卿分职冢宰为师秦汉以来九列执事丞相都总今尚书制防诸卿奉成于古制为太重可出众事付外寺使得専之尚书统领大纲岁终课功校簿而行赏罚斯亦可矣今动皆受成于上故上之所失不得复以罪下嵗终事功不建不知所责也夫细故缪妄人情之所必有而悉纠以法则朝野无立人矣近世为监司者类大纲不振而微过必举盖由畏避豪彊而又惧职事之旷则谨密网以罗微罪使奏劾相接状似尽公实则挠法是以圣王不善碎密之案必责凶猾之奏则害政之奸自然禽矣夫创业之勲在于立教定制使遗风系人心余烈匡幼弱后世凭之虽昏犹明虽愚若智乃足尚也至夫修饰官署凡诸作役此将来所不须于陛下而自能者也今勤所不须以伤所慿窃以为过矣帝不能用】集览【假节假去声借与以节者欲以重其威也苏鹗演义曰节使者所拥长尺二寸秦汉以下改为旌幢之形近世渐长数尺顔师古曰节编旄牛尾为之其眊三重取象竹节因以为名蘓武执节牧羊节毛尽落是也通谢章通进也谢章谓谢除官之章表也渐靡而往靡顺也渐顺方可进外寺刘昭曰寺廷也九卿所居释名寺嗣也理事之吏嗣续其中也】
　　以刘渊为匈奴北部都尉
　　【渊轻财好施倾心接物五部豪杰幽冀名儒多往归之】
　　【庚戌】孝惠皇帝永熈元年考异【按是年四月武帝崩惠帝即位当于岁首大书十一年分注孝惠皇帝永熈元年明年嵗首大书孝惠皇帝永熈二年】考证【当去此八字补书十一年分注惠帝永熈元年○谨按是年四月晋武帝崩岁首即太康十一年也当依章武三年例以前为正或曰愍帝亦四月即位元帝三月即晋王位夫何以后为正乎曰不同也是年书太康十一年者正武帝之终次年书元康元年者正惠帝之始此纲目之正例也愍元二帝即位之年即书元年本春秋之法也鲁昭公在外薨定公六月即位故于岁首即书元年晋怀帝永嘉五年汉人迁帝于平阳明年汉封为防稽郡公晋已旷嵗无君矣又明年被弑怀帝不得正其终而愍帝虽四月即位故必于嵗首追书建兴之号至四年复降于汉愍帝又不得正其终明年三月元帝即晋王位亦必于岁首追书建武元年二者非惟本春秋之法抑所以正其统也】夏四月以杨骏为太尉辅政质实【此条提要政下当接下条帝崩至立皇后贾氏共为一条为是】
　　发明【托孤大事也观之顾命一书则可见矣自汉以来率以名德重望居之亦未有独任其责者晋惠庸愚使贤者辅之犹惧不免况一蠢缪之徒乎然是时晋武迷乱制由中阃故书以杨骏为太尉则见举朝无人失所付托之意书辅政而不书受遗则见命出非正未尝亲受顾托之意然则晋氏之乱盖已兆于此时矣岂待八王造祸而后见哉人主观此其亦择贤用能预为燕翼之谋可乎】
　　帝崩太子即位尊皇后曰皇太后立皇后贾氏【帝疾笃杨骏独侍疾禁中人臣皆不得在左右骏因以私意改易要近树其心腹会帝少间正色谓曰何得便尔时汝南王亮尚未发乃令作诏以亮与骏同辅政且欲择朝士有闻望者佐之会帝复迷乱皇后奏以骏辅政帝颔之后召华廙何劭作诏授骏太尉都督中外诸军録尚书事仍趣亮赴镇帝复小间问汝南王来未左右言未至遂崩帝宇量厚明达好谋容纳直言未尝失色于人太子即位骏入居太极殿以虎贲百人自卫亮不敢临丧哭于大司马门外表求过葬而行或告亮欲讨骏骏密遣兵图之亮夜驰赴许昌乃免】集览【要近要谓清要权要之官近谓左右迩臣也小间注见宋文帝元嘉十三年稍间】
　　书法【不逾年改元也贺善賛曰晋武即位以来书除宗室禁锢书以傅等为谏官书罢山阳督军书用故汉名臣子孙书禁献奇技异服往往有可观者然暗于知子纳妃贾氏而启五王之乱蔽于信防疎斥齐王而失燕翼之谋昧于防患尊宠刘渊而基乱华之祸纲目每深惜而备书之盖其以位为乐无深长思是以晋运方新而灾异狎至书日食十有七而食三朝者五书水灾四而连数州者二书星变四而孛紫宫者再而又书大疫书螟书旱虽能开创帝业身殁而天下大乱宜矣】发明【立后国之吉礼必有盛仪若灭裂为之则非尊祖承祧之意若必备六礼则国有大丧岂宜行此况嗣君方当痛割之初乃于是日即举其典何邪且贾氏既为元妃位号已定妇人初无外事与人君继位不同若徐徐从吉亦未为晚不然则少须易月之后犹云可也今乃汲汲正位遂与太后并尊畧无妇姑之别贾氏逆乱之祸自此萌矣纲目上书帝崩次书尊皇太后次书立后贾氏比而观之其义晓然在中然则贾氏之恶岂待他时弑姑杀子乱政败国而后见哉吁】
　　五月葬峻阳陵诏羣臣增位赐爵有差
　　【杨骏自知素无美望欲普进封爵以求媚于众将军傅只谓曰未有帝王始崩而臣下论功者也骏不从诏中外羣臣増位赐爵有差复租调一年散骑侍郎何攀奏曰帝正位东宫二十余年今承大业而班赏行爵优于革命之初轻重不伦且大晋卜世无穷制当垂后若有爵必进则数世之后莫非公侯矣不从】集览【复租调复芳目反汉书注复谓不徭赋也唐书注有田则有租租出谷冇户则有调调出缯纩布麻】质实【一统志云峻阳陵在河南府洛阳县傅只北地泥阳人】
　　书法【新丧立后逾月而葬葬而行赏皆乱政也故详书讥之】
　　发明【上书葬峻阳陵下书诏羣臣増位赐爵则是以国丧为幸而乐之也杨骏小人欲以是取媚于众而卒无益于事至于羣臣当哀号弓劒之时亦恬然受之无一人辞者直书于册交讥之尔】
　　以杨骏为太傅大都督假黄钺録朝政百官总已以听考异【杨骏上漏舅字】
　　【傅咸谓骏曰谅闇不行久矣今上谦冲委政于公而天下不以为善惧明公未易当也周公大圣犹致流言况上春秋非成王之年乎进退之宜明公当审思之骏不从杨济遗咸书曰谚云生子痴了官事官事未易了也咸复书曰卫公有言酒色杀人甚于作直坐酒色死人不为悔而逆畏以直致祸此由心不能正欲以茍且为明哲耳自古以直致祸者当由矫枉过正或不忠笃而欲以亢厉为声故致忿耳安有悾悾忠益而返见怨疾乎骏以贾后险悍多权畧忌之以其甥段广管机密张劭典禁兵凡有诏命帝省讫入呈太后然后行之冯翊太守孙楚谓曰公以外戚居伊霍之任而不与宗室共参万机祸至无日矣骏不从骏姑子训少府蒯钦数以直言犯骏人为之惧钦曰杨文长虽闇犹知人无罪不可杀不过疎我我得疎乃可以免不然与俱族矣骏辟匈奴东部人王彰为司马彰逃不受其友怪问之彰曰自古一姓二后鲜有不败况杨太傅昵近小人疎逺君子専权自恣乎吾逾海塞以避之犹恐及祸奈何应其辟乎且武帝不惟社稷大计嗣子既不克负荷受遗复非其人天下之乱可立待也】集览【作直茍子曰是谓是非谓非曰直悾悾苦红反信也论语悾悾而不信注包氏曰悾悾慤也李氏曰悾悾自信之貌训少府训官名也少府掌中服御诸物宝货之属文长杨骏字】正误【卫公今按疑即卫瓘时为太保爵菑阳公】质实【孙楚太原中都人伊霍之任注见元帝大兴元年】
　　书法【书假黄钺自司马昭始昭自受钺骎骎乎不臣矣骏始辅政而居之不疑不至于自祸不止也故终纲目书百官总已以聴三辞莫详于杨骏者详汉哀帝元夀二年舍是无书百官总已者矣终纲目书假黄钺七司马昭杨骏谢安萧道成高欢湘东王绎杨坚加黄钺四齐王攸书殊礼会稽王道子世子元显刘裕】
　　发明【在易鼎之九四曰鼎折足覆公餗其形渥凶夫九四为大臣之位任天下之事宜广求贤智协力共理犹惧弗胜而四乃下应初爻初阴柔小人不可用者而四用之宜其不胜任而败事至于折鼎之足倾覆其实赭然赧汗而其形渥凶也圣人既着其义于象而于系辞复申之以德薄位尊智小谋大力少任重鲜不及矣之语然后知居大臣之位者所任若是其重固不可用非其人而败乃公事也杨骏以斗筲下愚之才当柱石难胜之任居之不疑是时孽后窥伺于内诸王窥伺于外君德昏庸羣小蟠结虽以上智居之犹虑不免观王彰辞辟之语所谓昵比小人疎逺君子正犯覆餗之戒骏之所为若此求欲不亡难矣纲目书以杨骏为太傅大都督假黄钺録朝政百官总已以听词繁而不杀则足以见骏非其人不胜重任之意隠然于书法之间所以为后世处非其据者之戒也圣人象鼎系易之意岂欺我哉】
　　秋八月立广陵王遹为太子
　　【遹既立以何邵裴楷王戎张华杨济和峤为师保拜母谢氏为淑媛贾氏常置谢氏于别室不聴与太子相见初和峤尝言于武帝曰太子有淳古之风而末世多伪恐不了陛下家事后与荀勗同侍武帝曰太子近进卿可俱诣之既还勗等称太子明识雅度峤曰圣质如初武帝不悦而起及是峤从遹入朝贾后使帝问曰卿昔谓我不了家事今定如何峤曰臣昔事先帝曾有是言言之不效国之福也】集览【淑媛顔师古曰淑善也尔雅美女为媛注所以结好媛也索隠曰淑媛后宫女官也媛于眷反近进句絶谓太子近来有进益也】质实【裴楷闻喜人秀之从弟】
　　以刘渊为匈奴五部大都督○琅邪王觐卒
　　【諡曰恭子睿嗣】
　　【辛亥】元康元年春三月皇后贾氏杀太傅杨骏废皇太后为庶人考异【太后下漏杨氏二字】考证【当补书孝惠皇帝于元康之上】
　　【初贾后为太子妃常以妬手杀数人又以防掷孕妾子随刃堕武帝大怒将废之杨后曰贾公闾有大勲于社稷岂可以其女妬而忘之邪妃得不废后数诫厉妃妃不知其助已反以为恨至是不以妇道事太后又欲预政而为杨骏所抑殿中中郎孟观李肇皆骏所不礼也贾后使黄门董猛与观肇谋诛骏废太后又使报楚王玮玮许之乃求入朝至是观肇启帝夜作诏诬骏谋反命东安公繇帅殿中四百人讨之玮屯司马门骏闻变召官属谋之主簿朱振曰必阉竖为贾后谋不利于公宜烧云龙门以胁之索造事者首引东宫及外营兵拥皇太子入宫取奸人殿内震惧必斩送之不然无以免难骏素怯懦不决乃曰云龙门魏明帝所造功费甚大奈何烧之皇太后题帛为书射城外曰救太傅者有赏贾后因宣言太后同反寻殿中兵出烧骏府骏逃于廏就杀之遂收珧济及张劭段广等皆夷三族珧临刑告东安公繇曰表在石函可问张华繇不聴繇琅邪武王之子也贾后矫诏送太后于永宁宫复讽羣公奏曰皇太后图危社稷自絶于天陛下虽怀无已之情臣下不敢奉诏中书监张华议皇太后非得罪于先帝今党其所亲为不母于圣世宜依汉废赵太后故事称成皇后居异宫以全始终有司奏请废太后为庶人诣金墉城诏可又奏昨诏原骏妻厐氏以慰太后之心今太后废请以厐付廷尉行刑诏从之厐临刑太后抱持号呌截发稽颡上表贾后称妾请全母命不省董养游太学升堂叹曰朝廷建斯堂将以何为乎每览赦书谋反大逆皆赦至于杀祖父母父母不赦者以为王法所不容故也公卿处议至此天人之理既灭大乱将作矣】集览【阉竖阉音淹通作奄又音掩宫中掩阍闭门者周礼内小臣以奄人为之注奄谓精气闭藏者竖音树周礼内竖掌内外之通令凡小事注竖未冠者之官名也童子出入便疾故使之通命令治小事焉表在石函石函宗庙中藏神主石室也杨太后叔父珧上表事在武帝咸宁二年】质实【一统志云东安汉之县名属城阳国东汉改属琅邪郡北齐废之故城在青州府沂水县南五十里金墉城注见魏元帝咸熙二年董养浚仪人汉废赵太后故事称成皇后事见汉哀帝元寿元年】书法【妇废其姑大恶也故斥书贾氏】
　　发明【杨骏力小任重自取颠隮杨后私其所亲倾覆大事皆不足恤然纲目书杀太傅废太后皆归罪贾氏者上下之分不可乱也贾氏之恶如此而晋朝公卿曽无立异莫不相与文饰奸言证成其事独一张华稍存正议终亦迁就其说三纲既絶欲无夷狄之祸得乎】
　　征汝南王亮为太宰与太保卫瓘録尚书事
　　【亮欲悦众论诛杨骏功督将侯者千八十一人御史中丞傅咸曰无功而获厚赏则人莫不乐国之有祸是祸原无穷也亮不从亮颇専权势咸复谏亦不从贾后族兄模从舅郭彰女弟之子贾谧与楚王玮东安王繇并预政后暴戾日甚繇密谋废后繇兄澹素恶繇屡谮于亮诏免繇官废徙带方于是谧彰权势愈盛谧虽骄奢而喜延士大夫彰与石崇陆机机弟云潘岳挚虞左思牵秀刘舆舆弟琨等皆附于谧号二十四友崇与岳尤谄每谧及广城君郭槐出皆降车路左望尘而拜】集览【督将侯谓督与将之封侯爵者带方郡名在辽水之东属平州括地志云带方故城在乐浪郭槐贾充妻姓名】质实【陆机吴郡人抗之子潘岳荥阳人挚虞京兆人左思临淄人刘舆中山人广城县名未详沿革】
　　夏六月皇后杀太宰亮太保瓘及楚王玮
　　【太宰亮太保瓘以北军中候楚王玮刚愎好杀欲夺其兵瓘以裴楷代之玮怒楷不敢拜复谋遣玮之国玮长史公孙舍人岐盛劝玮自昵于贾后后留玮领太子少傅盛素善于杨骏瓘恶其反覆将收之盛乃因将军李肇矫称玮命谮亮瓘于贾后云将谋废立后素怨瓘且患二公秉政已不得専恣六月使帝作手诏赐玮曰太宰太保欲为伊霍之事王宜宣诏屯诸宫门免亮瓘官夜使黄门赍以授玮玮亦欲因此复私怨遂勒本军复矫诏召三十六军遣宏肇以兵围亮府清河王遐收瓘长史刘凖谓亮曰此必奸谋府中俊乂如林犹可力战不听遂为肇所执叹曰我之赤心可破示天下也与世子矩俱死瓘左右亦疑遐矫诏请拒之须自表得报就戮未晚瓘不聴初瓘为司空帐下督荣晦有罪斥遣之至是晦从遐收瓘辄杀瓘及子孙共九人盛因说玮诛贾郭以正王室玮未决会天明张华使董猛说贾后曰楚王既诛二公则威权尽归之矣人主何以自安宜以专杀之罪诛之乃遣殿中将军赍驺虞幡麾众曰楚王矫诏勿聴也众皆释仗遂执玮斩之宏盛夷三族卫瓘女与国臣书曰先公名諡未显一国无言春秋之失其咎安在太保主簿刘繇等执黄幡挝登闻鼓讼瓘寃乃诏族诛荣晦追复亮瓘爵位諡亮曰文成諡瓘曰成】集览【驺虞幡绘绣驺虞于幡上即白虎幡也说文驺虞仁兽也有至信之徳则应之召南诗仁如驺虞文公传曰白虎黒文不食生物尚书大云驺虞尾倍于身国臣姓名也挝登闻鼓注见唐代宗大歴四年】正误【卫瓘女与国臣书今按卫瓘泰始初自菑阳侯进爵为公国臣谓其官属如主簿刘繇等集览以为姓名非也又张华封庄武郡公国臣竺道】质实【太宰亮宣帝第四子楚王玮武帝第五子】
　　发明【亮瓘恶楚王之刚愎欲去其兵权孽臣乗隙使楚杀亮瓘而楚亦不免纲目不复分别皆以后杀书之盖楚为后杀二人而寻以専杀受戮虽曰假手于楚其实皆贾氏杀之耳书法原情定罪归恶于贾宜矣况亦乱世之事不足深辨者乎】
　　以贾模张华裴頠为侍中并管机要考异【提要裴頠下有裴楷二字据分注当从提要】
　　【贾后専朝以模为散骑常侍加侍中谧与后谋以张华庶姓无逼上之嫌而儒雅有筹畧为众望所依乃以华为侍中中书监裴頠为侍中裴楷为中书令加侍中与右仆射王戎并管机要华尽忠帝室弥缝遗阙后虽凶险犹知敬重与模頠同心辅政故数年之间虽闇主在上而朝野安静】集览【頠鱼毁反】质实【贾模平阳襄陵人充之族子裴頠河东人秀之子】
　　发明【张华博物洽闻为晋名人贾氏以其雅有筹畧为众所依使之辅政为贾氏之计得矣华于此时不能深明去就之义委身贼后虽曰数年之间朝野安静然大本不立岂能自免纲目书华与模頠并管机要则其昧于危邦不入乱邦不居之意多矣惜哉】
　　【壬子】二年春二月皇后贾氏弑故皇太后杨氏于金墉城【时太后尚有侍御十余人贾后悉夺之絶膳八日而卒贾后覆而殡之】
　　书法【于是后悉夺太后侍御絶膳八日而终直书曰弑正其罪也故再斥贾氏终纲目太后书弑九而为后所弑二晋贾氏魏胡氏】
　　发明【子不可以废母妇不可以废姑前已书废太后为庶人而此犹书故皇太后者不予其废也夺其侍御絶膳而卒直书曰弑者正其罪也贼后恣行若此晋国犹为有人乎君子犹可立其朝乎】
  </div>
  <div class="pagination">
   <a href="御批资治通鉴纲目_page71.html">
    上一页
   </a>
   <span>
    ...
   </span>
   <a href="御批资治通鉴纲目_page67.html">
    67
   </a>
   <a href="御批资治通鉴纲目_page68.html">
    68
   </a>
   <a href="御批资治通鉴纲目_page69.html">
    69
   </a>
   <a href="御批资治通鉴纲目_page70.html">
    70
   </a>
   <a href="御批资治通鉴纲目_page71.html">
    71
   </a>
   <span class="current-page">
    72
   </span>
   <a href="御批资治通鉴纲目_page73.html">
    73
   </a>
   <a href="御批资治通鉴纲目_page74.html">
    74
   </a>
   <a href="御批资治通鉴纲目_page75.html">
    75
   </a>
   <a href="御批资治通鉴纲目_page76.html">
    76
   </a>
   <a href="御批资治通鉴纲目_page77.html">
    77
   </a>
   <span>
    ...
   </span>
   <a href="御批资治通鉴纲目_page73.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
