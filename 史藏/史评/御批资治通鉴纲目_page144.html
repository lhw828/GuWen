<!DOCTYPE html>
<html>
<head>
    <meta charset="UTF-8">
    <title>御批资治通鉴纲目 - 第 144 页/共 243 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御批资治通鉴纲目 - 第 144 页/共 243 页</h1>
    <div class="content">　　李渊克临汾绛郡刘文静以突厥兵至遂下韩城【李渊入临汾绛郡通守陈叔逹拒守进攻克之叔逹陈高宗之子有才学渊礼而用之至龙门刘文静康鞘利以突厥兵五百人马二千匹来至渊喜其来缓谓文静曰吾西行及河突厥始至兵少马多皆君将命之功也汾阳薛大鼎説渊请勿攻河东自龙门直济河据永丰仓传檄逺近关中可坐取也渊将从之诸将请先攻河东河东县户曹任瓌説渊曰关中豪杰皆企踵以待义兵瓌在冯翊积年知其豪杰请往谕之必从风而靡义师自梁山济河指韩城逼郃阳萧造文吏必望尘请服孙华之徒皆当逺迎然后鼓行而进直据永丰虽未得长安关中固已定矣渊说时关内群盗孙华最彊渊至汾隂以书招之华来见渊渊慰奬之以任瓌为招慰大使瓌说韩城下之渊谓王长谐等曰屈突通精兵不少相去五十余里不敢来战足明其众不为之用然通畏罪不敢不出若自济河击卿等则我进攻河东必不能守若全军守城则卿等絶其河梁前扼其喉后拊其背彼不走必为擒矣】集览【临汾县属晋州按晋州今平阳是括地志云临汾故城在绛州正平县东北绛郡注见汉献帝建安七年汾阳县属太原在汾水之北今汾州是古西河也梁山注见晋惠帝元康七年韩城县属同州按同州汉冯翊也郃阳郃曷閤反水名应劭曰郃阳县汉属冯翊古莘国也其女太似为周文王后诗所谓在郃之阳是也括地志云郃阳故城在同州河西县南三十里萧造冯翊郡太守姓名】质实【陈高宗宣帝庙号高宗龙门县名注见文帝仁寿三年汾阳县名注见秦王政十五年任环合肥人冯翊郡名注见唐元宗开元十一年韩城县名注见汉光武建武十年一统志云郃阳古莘国地名汉始置郃阳县属左冯翊以在郃水之阳故名后周属澄城郡隋属冯翊郡唐初属西韩州贞观中州罢属同州五代梁属河中府唐复旧宋复属同州以夏阳县省入金属祯州后复属同州元初属祯州后仍旧至本朝因之改属西安府汾隂县名注见周显王四十年】
　　书法【汉高之篇书北貉燕人致枭骑助汉此其不书致助何借兵也然则何以不书借兵前书遣使如突厥继书以刘文静报之此书刘文静以突厥兵至虽不直书借兵而借兵之意见矣纲目于唐事婉而不隐终纲目书蛮夷借兵八其例有五致助入援顺辞也征兵发兵尊辞也遣使以其兵至敌辞也乞师卑辞也求救急辞也详汉高帝四年】
　　九月以江都妇女配将士
　　【骁果在江都者多逃亡帝患之以问裴矩对曰人情非有匹偶难以久处请聼军士于此纳室帝从之悉召江都境内寡妇处女集宫下恣将士所取】集览【处女孟子逾东家墙而搂其处子注处子处女也庄子逍遥游篇绰约若处子注处子未嫁之女也谓隐处深室不爲物所害】质实【江都县名注见汉献帝兴平元年骁果应劭曰武猛曰骁杀敌曰果】
　　武阳郡降李宻
　　【武阳郡丞元寳藏以郡降李宻宻以爲上柱国寳藏使其客钜鹿魏征爲启谢宻且请改武阳爲魏州又请帅所部西取魏郡南防诸将取黎阳仓宻喜即以寳藏爲魏州总管召徴掌记室征少孤贫好读书有大志落柘不事生业始爲道士寳蔵召典书记宻爱其文辞故召之初贵乡长魏德深爲政清静不严而治辽东之役征税百端民不堪命唯贵乡闾里不扰有无相通不竭其力所求皆给元寳藏受诏捕贼数调器械动以军法从事其邻城营造皆聚于听事官吏督责犹不能济德深听随便修营惟戒吏以不湏过胜余县使百姓劳苦然民各竭心常爲诸县之最县民爱之如父母寳藏害其能遣将千兵赴东都所领兵闻寳藏降宻思其亲戚輙出都门东向恸哭而返或劝之降宻皆泣曰我与魏明府同来何忍弃去】集览【落拓本传作落魄按魄亦音拓落魄注见秦三世三年贵乡县名属武阳】质实【武阳郡注见汉成帝绥和二年钜鹿郡名注见汉灵帝中平元年魏徴下曲阳人魏州注见汉成帝绥和二年魏郡注见汉元帝建昭二年黎阳仓注见陈后主至德元年贵乡县名注见新莾始建国三年元城魏德深钜鹿人辽东郡名注见秦王政三年东都注见秦庄襄王元年三川】
　　李宻遣徐世勣取黎阳仓
　　【河南山东大水饿莩满野诏开黎阳仓赈之吏不时给死者日数万人徐世勣言于李宻曰天下大乱本爲饥馑今更得黎阳仓大事济矣宻遣世勣帅麾下五千人济河防元寳蔵郝孝德共袭破黎阳仓据□开仓恣民就食浃旬间得胜兵三十余万窦建德朱粲之徒亦遣使附宻防山道士徐洪客献书于宻以爲大众久聚恐米尽人散师老厌战难可成功劝宻乘进取之机因士马之锐沿流东指直向江都执取独夫号令天下宻壮其言以书招之洪客竟不出莫知所之胡氏曰洪客之谋竒而正非惟李宻不及唐初诸人皆不及也天下未尝无才或隐于屠贩或寄于盗贼洪客魏征皆优游黄冠中而抱匡时之畧怀济世之具顾人不能知耳然李宻不足与言岂洪客未知晋阳兴师或无路以自达而于宻发之邪以此一言观之其胷中之奇固多矣而迄不自见岂其不及唐室之兴而死欤抑如黄石公鲁仲连之流欤呜呼其可谓高士矣】集览【黄冠野夫黄冠草服也黄石公汉张良逰下邳圯上遇一老人授一编书曰后十三年孺子见我济北谷城山下黄石即我矣孔文祥云黄石公须眉皆白杖丹黎履赤舄葛稚川云即老子也老子无世不出数易姓名出于黄帝时号广成子周文王时号支邑先生武王时号郭叔子汉初号黄石公汉文时号河上公鲁仲连战国齐人游于赵赵欲封之不受而去后齐攻燕聊城不下鲁连乃为书约之矢以射城中遂取聊城齐欲爵之乃逃隠海上】质实【麾下注见汉献帝建安十四年泰山注见秦始皇二十八年河南注见宋主昱元徽元年山东注见宋文帝元嘉二十五年独夫注见宋王子业景和元年】
　　冯翊太守萧造降于李渊渊留兵围河东自引军西【时河东未下三辅豪杰至者日以千数渊欲引兵西趣长安犹豫未决裴寂曰屈突通拥大众慿坚城吾舍之而去若进攻长安不克退为河东所踵腹背受敌此危道也不若先克河东然后西上李世民曰不然兵贵神速吾席累胜之威抚归附之众鼓行而西长安之人望风震骇智不及谋勇不及断取之若振槁叶耳若淹留自于坚城之下彼得成谋修备以待我坐费日月众心离沮则大事去矣且关中蜂起之将未有所属不可不早招懐也屈突通自守虏耳不足为虑渊两从之留诸将围东都自引军而西朝邑法曹靳孝谟以蒲津中潬二城降华隂令李孝常以永丰仓降京兆诸县亦多遣使请降】集览【朝邑今同州有朝邑按同州汉冯翊也蒲津临晋关是注见秦始皇二十六年中潬注见陈宣帝大建七年】质实【三辅注见唐元宗开元十一年京兆蜂起注见秦二世二年一统志云朝邑古地名春秋时为蒲关战国魏筑城于此汉为临晋县地晋为冯翊郡治此后魏分置南五泉县西魏改为朝邑县以据朝坂故名隋因之唐改为河西县属河中府大歴初复曰朝邑属同州五代宋金元仍旧焉夲朝因之改属西安府华阳县名注见周显王三十七年隂晋京兆郡名注见唐元宗开元十一年】
　　王世充救东都合击李宻于洛口
　　【王世充等帅所领防东都越王侗使刘长恭厐玉等帅兵与世充等合击李宻于洛口诏诸军皆受世充节度江都郡丞冯慈明向东都为宻所获宻素闻其名延坐劳问礼意甚厚因谓曰隋祚已尽公能与孤共立大功乎慈明曰公家歴事先朝荣禄兼备不能善守门阀乃与感举兵偶脱网罗得有今日唯图反噬未谕高防莾卓敦非不彊盛一朝夷灭罪及祖宗仆死而后已不敢闻命宻怒囚之慈明说防人席务夲使亡走奉表江都及致书东都论贼形势至雍丘为宻将李公逸所获宻又义而释之出至营门翟让杀之宻之克洛口也箕山府郎将张季珣固守不下骂宻极口宻怒攻之不能克时宻众数十万季珣所领不过数百人而执志弥固誓以必死久之粮尽水竭士卒羸病季珣抚循之一无离叛自三月至于是月城遂防季珣见宻不肯拜曰天子爪牙何容拜贼宻杀之】集览【门阀注见梁孝元帝承圣元年莾卓敦元西汉王莾东汉董卓东晋王敦桓元皆簒逆之臣防鲁邑名属兖州】质实【雍邱县名注见汉桓帝延熹四年冯慈明信都人张季珣京兆人箕山府未详沿革箕山注见新莽始建国三年】
　　李渊济河遣建成守潼关世民狥渭北
　　【李渊帅诸军济河闗中士民归之者如市渊遣世子建成刘文静帅王长谐等诸军屯永丰仓守潼闗以备东方兵慰抚使窦轨等受其节度世民帅刘基等诸军狥渭北慰抚使殷开山等受其节度冠氏长于志宁安养尉顔师古及世民妇兄长孙无忌谒见渊于长春宫志宁师古皆以文学知名无忌仍有才畧渊皆礼而用之屈突通署郎将尭君素领河东通守使守蒲坂自引兵数万趣长安爲刘文静所遏渊遣其将吕绍宗等攻河东不能克】集览【冠氏长冠氏属魏郡今大名府冠氏县冠去声长令长也汉法县万户以上置令以下为长安养尉安养县名属襄州县尉主捡覆廵捕】质实【窦轨岐州岐山人威兄子潼闗注见汉献帝建安十六年渭北注见汉高帝五年渭水一统志云冠氏古邑名春秋属晋汉爲魏郡馆陶县地魏晋皆属平阳郡隋析置冠氏县属魏州大业初属武阳郡唐初属乇州后属魏州五代宋金并属大名府元初属东平路后陞爲冠州本朝初降爲县改属东昌府于志宁高陵人谨之曾孙安养县名未详沿革顔师古琅邪临沂人渊三十七世孙长孙无忌洛阳人晟之子一统志云长春宫在西安府朝邑县治西北后周建隋文帝増广之蒲坂县名注见周赧王十二年尧君素魏郡人长安县名注见汉惠帝五年通守官名注见大业十二年河东郡名注见汉献帝建安七年】
　　柴绍妻李氏及李神通段纶各起兵以应李渊闗中羣盗悉降于渊
　　【柴绍之赴太原也谓其妻李氏曰尊公举兵今偕行则不可留此则及祸奈何李氏曰君第速行我一妇人易以潜匿当自爲计绍遂行李氏归鄠县别墅散家赀聚徒众渊从弟神通亦在长安亡入鄠县山中与长安大侠史万寳等起兵以应渊西域啇胡何潘仁入司竹园爲盗有众数万刼李纲爲长史李氏使其奴马三寳说潘仁与之就神通合势攻鄠县下之神通众逾一万以令狐徳棻爲记室李氏又使马三寳说羣盗李仲文向善志丘师利等皆帅众从之狥盩厔武功始平皆下之众至七万左亲卫叚纶娶渊女亦聚徒于蓝田得万余人各遣使迎渊渊使柴绍将数百骑并南山迎李氏闗中羣盗皆请降渊以书慰劳使受世民节度】集覧【别墅墅上与反田庐也晋谢安围棊赌别墅大侠注见汉武帝元朔二年任侠司竹园在凤翔府盩厔县令狐徳棻令狐复姓德棻名也令音零棻符分反盩厓县名属京兆今凤翔府盩厔县山曲曰盩水曲曰厔因名焉盩张流反厔陟栗反并南山并蒲浪反近也南山注见宋文帝元嘉六年】正误【并南山今按并循傍去声也】质实【鄠县注见汉桓帝延熹七年西域外夷国名注见汉哀帝元寿二年一统志云司竹原在西安府盩厔县东周廻百里汉爲鄠杜竹林故有司竹都尉隋唐皆置司竹监以掌之令狐徳棻华原人盩厓县名注见汉哀帝建平三年武功县名注见汉后主建兴十二年太原郡名注见齐明帝建武三年并州始平县名注见楚义帝元年废邱蓝田县名注见周赧王三年】
　　书法【先李氏何壮其志也广世盗不书盗此其书羣盗何书降渊则不嫌于书盗矣终纲目书妇人用兵二洗氏李氏】
　　冬十月李渊合诸军围长安
　　【京兆内史卫文升年老闻渊军至忧惧成疾独将军隂世师郡丞骨仪奉代王侑乘城拒守渊如永豊仓劳军赈饥民进屯冯翊世民所至吏民及羣盗归之如流世民收其豪俊以备僚属营于泾阳胜兵九万李氏将精兵万余防世民于渭北与柴绍各置幕府号娘子军隰城尉房龄谒世民于军门世民一见如旧识署记室参军引爲谋主龄罄竭心力知无不爲渊命刘基殷开山分兵西畧扶风有众六万南度渭水屯长安故城城中出战基逆击破之世民引兵趣司竹军令严整秋毫不犯遣使白渊请期日赴长安渊命建成选仓上精兵趣长乐宫世民帅新附诸军北屯长安故城延安上郡雕隂皆请降渊引军西行所过离宫园苑皆罢之出宫女还其亲属十月至长安诸军皆集合二十余万渊命各依垒壁毋得入村落侵暴遣使至城下谕衞文升等不报命诸军进围城】质实【隂世师武威人寿之子冯翊郡名注见唐元宗开元十一年同州泾阳县名注见周赧王四十九年幕府注见秦王政三年一统志云隰城晋之县名本汉滋氏县地唐改爲西河县本朝省入汾州又注见周赧王三十年中阳房元龄临淄人彦谦之子扶风郡名注见周显王八年岐渭水注见汉高帝五年长安故城在西安府城西北二十里本秦离宫汉高帝自栎阳徙都于此帝城长安周围六十五里南爲南斗形北爲北斗形长乐宫注见汉高帝七年延安郡名注见梁武帝普通六年上郡注见秦王政三年雕隂县名注见周显王三十五年】
　　发明【兴王气象自与庸人不同李渊起兵至是才半载方其防西河斩佞臣慰抚居民秋毫不犯义声已昭布于逺近矣既而取霍邑克汾绛降冯翊守潼闗狥渭北兵威所至摧枯拉朽今乃大合诸军爲攻城之计未几遂克长安雄据京邑是岂四方诸冦所能抗衡者哉惟合纲目先后所书而观之则太宗之所以肇造唐室者可谓帝王自有眞矣】
　　萧铣起兵巴陵自称梁王
　　【巴陵校尉董景珍雷世猛旅帅郑文秀徐徳基张绣等谋据郡叛隋推景珍为主景珍曰吾素寒贱不为众所服罗川令萧铣梁室之后寛仁大度请奉之以从众望乃遣使报铣铣喜从之声言讨贼召募得数千人铣严之孙也防颍川贼帅沈栁生冦罗川铣与战不利因谓其众曰今天下皆叛隋政不行巴陵豪杰起兵欲奉吾为主若从其请以号令江南可以中兴梁祚以此召栁生亦当从我矣众皆恱聼命乃自称梁公改隋服色旗帜皆如梁旧栁生即帅众归之铣以为车骑将军起兵五日逺近归附者至数万人遂向巴陵景珍遣徐徳基帅郡中豪杰数百人出迎栁生与其党谋曰我先奉梁公勲居第一今巴陵诸将皆位高兵多我若入城返出其下不如杀徳基质其首领独挟梁公进取郡城则无出我右者矣遂杀徳基入白铣铣大惊曰今欲拨乱返正忽自相杀吾不能为若主矣因歩出军门桞生大惧伏地请罪铣责而赦之陈兵入城景珍言于铣曰徐徳基建义功臣而桞生无故擅杀之此而不诛何以为政且桞生为盗日久今虽从义凶悖不移共处一城势必为变失今不取后悔何及铣又从之景珍収桞生斩之其徒皆溃铣乃筑坛燔燎自称梁王】集覧【燔燎燔音烦燎力召反燔燎所以祭天也天高不可逹故燔柴以祭之庻高烟上通也尔雅祭天曰燔柴马融曰祭时积柴加牲其上而燔之】质实【巴陵县名注见晋明帝咸和四年罗川县名注见秦始皇三十七年阳周颍川郡名注见汉光武建武八年】
　　王世充及李宻战于洛北败绩
　　【王世充营于黒石分兵守营自将精兵陈于洛北李宻引兵度洛逆战大败宻帅精骑度洛南余众东走月城世充追园之宻防马直趣黒石营中惧连举六烽世充释月城之围狼狈自救宻还与战大破之斩首三千余级】质实【黒石疑是山名未详处所一统志云洛南县名本春秋时晋上洛地汉爲上洛县地晋折置拒阳县寻省后魏复置隋初属啇州寻改曰洛南县以在洛水之南故名唐宋金元俱仍旧本朝初改爲华州西安府月城未详处所狼狈注见汉献帝初平三年】
　　十一月李渊克长安杀留守官隂世师等十余人考异【按恩泽例曰凡更革皆书注云除秦苛法之类据分注渊与民约法十二条悉除隋苛禁窃考汉王元年书沛公入咸阳除秦苛法更始元年书大司马秀至河北除莽苛政晋大康元年书遣使行荆扬除吴苛政则此句下漏除隋苛禁四字】
　　【李渊命诸军攻城约毋得犯七庙及代王宗室违者夷三族十一月克长安代王左右奔散唯侍读姚思廉侍侧军士将登殿思廉厉声诃之曰唐公举义兵匡帝室卿等毋得无礼众皆愕然布立庭下渊迎王于东宫迁居大兴殿后听思廉扶王至阁下泣拜而去渊还舎于长乐宫与民约法十二条悉除隋苛禁渊之起兵也留守官发其坟墓毁其五庙至是衞文升已卒执隂世师骨仪等十余人斩之余无所问马邑郡丞三原李靖素与渊有隙渊将斩之靖大呼曰公兴义兵欲平暴乱乃以私怨杀壮士乎世民爲之固请乃舍之世民因召置幕府靖少负志气有文武才畧其舅韩擒虎毎抚之曰可与言将帅之畧者独此子耳】集覧【后听句絶注见晋愍帝建兴二年防事三源李靖李靖京兆三原县人也爲马邑郡丞】正误【后听今按听即防字六朝以来乃始加广】质实【七庙注见宋明帝泰始七年姚思亷京兆万年人察本之子东宫注见宋文帝元嘉二十七年三源县名注见晋孝武帝太元五年】书法【前书王威高君雅此书隂世师皆兵官书杀纲目于唐事书法不隐如此】
　　王世充与李宻战于石子河败绩
　　【王世充坚壁不出越王侗遣使劳之世充慙惧请战与宻夹石子河而陈宻布陈十余里翟让先战不利世充逐之王伯当裴仁基从旁横断其后宻勒中军击之世充大败】
　　李宻诱翟让杀之
　　【翟让司马王儒信劝让自爲大冡宰总统众务以夺宻权让不从譲兄曰天子汝当自爲奈何与人汝不爲者我当爲之让但大笑不以爲意宻闻而恶之让谓房彦藻曰君前破汝南大得寳货独与魏公全不与我魏公我之所立事未可知彦藻惧与郑颋共说宻曰让贪愎不仁宜早图之宻乃置酒召让与裴仁基郝孝徳共坐单雄信等皆立侍房彦藻郑颋往来检校宻曰今日不湏多人宻左右皆引去让左右犹在彦藻白宻曰今方爲乐天时甚寒司徒左右请给酒食让许之乃引让左右尽出独宻下壮士蔡建德持刀立侍食未进宻出良弓与让习射让方引满建德自后斫之并信儒皆杀之徐世勣走出门者斫之伤颈王伯当遥诃止之单雄信叩头请命宻释之左右惊扰莫知所爲宻大言曰与君等同起义兵本除暴乱司徒专行贪虐陵辱郡僚今所诛止其家诸君无预也命扶徐世勣置幕下亲爲傅创让麾下欲散宻使单雄信前往宣慰宻寻独骑入其营歴加抚谕令世勣雄信伯当分领其众中外遂定譲残忍儒信贪纵故死之日所部无哀之者然宻之将佐始有自疑之心矣】集覧【创傅读曰附或读曰敷创读曰疮此正刀创字傅创以药敷所伤处也】质实【大冢宰官名注见陈宣帝太建九年麾下郡名注见汉光武建武十九年麾下注见汉献帝建安十四年】
　　李渊立代王侑为皇帝尊帝为太上皇
　　【侑时年十三】
　　书法【书尊帝何见唐兵之不以讨贼名也故化及之弑不书太上皇据李兊书弑主不予唐之尊之也唐不正名自是纲日书自爲大丞相书追諡皆无隐矣】
　　渊自为大丞相封唐王以建成为唐王世子世民为秦公元吉为齐公
　　【以武德殿爲丞相府改教称令置丞相府官属以裴寂爲长史刘文静爲司马何潘仁使李纲入见渊留之以爲丞相府司録专掌选事又以窦威爲司録参军使定礼仪渊倾府库以赐勲人国用不足光禄大夫刘世龙献防以爲今义师数万并在京师樵苏贵而布帛贱请伐苑中及六街树爲樵以易布帛可得十数万匹渊从之】集覧【樵蘓广韵樵柴也苏草也江淮南楚之间曰苏自关而西曰草】质实【窦威岐州岐山人帜之子京师注见周显王二十五年】
　　发明【呜呼唐室之兴庶几乎正矣乃狃于见闻之故而蹈昔人窃簒之故智实有欲得之心而又立防君以辅之自爲大丞相加殊礼然后取焉曷不于起兵之初传檄天下声隋广弑逆之罪数其淫虐之恶播告四方兴吊民问罪之师岂不名正而言顺理直而气壮哉则其得国也虽不能爲汤武之正然亦庶几矣惜乎一时君臣不明大义此其创业所以不及汉高也欤然其得国比之于他则固优矣纲目详而书之其义自见】
　　荥阳郡降李宻
　　【河南诸郡尽附李宻唯荥阳太守郇王庆梁郡太守杨汪尚爲隋守宻以书招庆爲陈利害且曰王之先世家住山东本姓郭氏初非杨族初庆祖父元孙随母郭氏养于舅于及武元帝从周文帝起兵闗中元孙在邺恐爲高氏所诛冒姓郭氏故宻云然庆即以郡降宻复姓郭氏】集覧【郇上郇地名也在河东觧县郇或作恂音相伦反】质实【荥阳郡名注见秦庄襄王元年梁郡注见汉后主延熈十八年宋邺县名注见汉献帝建安十五年】
　　十二月唐王渊追諡其大父为景王考为元王夫人窦氏为穆妃○薛举侵扶风唐王渊遣秦公世民击败之【薛举遣其子仁杲冦扶风李弼拒之举遣使招弼弼乃请降仁杲乘其无备袭破之悉并其众势益张众号三十万谋取长安唐王渊使世民将兵击之大破之追奔至陇坻而还薛举大惧问其羣臣曰自古天子有降事乎黄门侍郎褚亮曰赵佗归汉刘禅仕晋转祸爲福自古有之衞尉卿郝瑗趣进曰陛下失问褚亮之言又何悖也昔汉高祖屡经奔败蜀先主亟亡妻子卒成大业陛下柰何以一战不利遽爲亡国之计乎举亦悔之曰聊以此试君等耳乃厚赏瑗引爲主谋】集覧【陇坻注见汉光武建武八年赵佗注见汉高帝十一年刘禅三国汉后帝先降于魏魏禅于晋禅又仕晋亟亡亟去吏反频数也】质实【扶风郡名注见周显王八年岐长安县名注见汉惠帝五年】
　　河池太守萧瑀以郡降唐
　　【唐以瑀爲礼部尚书封宋国公时榆林灵武平凉安定汉阳诸郡相继皆降于唐】质实【河池郡名注见梁武帝中大通六年南岐宋国注见汉后主延熈十八年榆林郡名注见文帝开皇十九年灵武郡名注见唐元宗天寳十五载平凉郡名注见宋文帝元嘉十年安定郡名注见汉光武建武元年汉阳郡名注见汉献帝建安二十二年下辨】
　　书法【渊既帝侑则皆隋也书降唐何纪实也渊以名尊侑纲目以时録故萧瑀书降唐屈突通书降唐遣招山南山东书唐遣遣招河东书唐遣】
　　唐王渊遣李孝恭张道源招慰山南山东诸州下之【孝恭渊之从父兄子也击破朱粲诸将请尽杀其俘孝恭曰不可自是以往谁复肯降矣皆释之于是降附者三十余州】
　　屈突通降唐唐遣通招河东通守尧君素不下考异【按提要无通字】
　　【屈突通与刘文静相持月余复使桑显和夜袭文静营文静悉力苦战显和败走通势益蹙或说通降通泣曰吾歴事两主恩顾甚厚食人之禄而违其难吾不爲也每自摩其颈曰要当爲国家受一刀劳勉将士未尝不流涕人亦以此怀之及闻长安不守家属皆爲渊所虏乃留显和鎭潼闗引兵东出将趣洛阳显和即以城降文静遣窦珍等与显和追之及于稠桑通结陈自固窦琮遣通子寿往谕之通骂曰此贼何来昔与汝爲父子今与汝爲仇讐命左右射之显和谓其众曰今京城已陷汝軰皆闗中人去欲何之众皆释仗而降通知不免下马东南再拜号哭曰臣力屈至此非敢负国军人执送长安渊以爲兵部尚书赐爵蒋公兼秦公长史遣至河东城下招谕尧君素君素歔欷不自胜通亦泣下霑衿因谓君素曰事势如此卿当早降君素曰公爲国大臣主上委公以闗中代王付公以社稷柰何负国生降更爲人作说客邪且公所乘马代王所赐也公何面目乘之哉通曰我力屈耳君素曰我力犹未屈何用多言通慙而退】集覧【稠桑地名在荥阳西稠音俦】质实【一统志云稠桑地名在河南府灵寳县西二十里古桃林也春秋时虢公败戎于桑田即此蒋州名注见汉献帝兴平二年金陵防州名注见汉光武建武元年天水歔欷注同上年洛阳县名注见周显王三年社稷注见新莾天凤元年尧君素魏郡人】
　　王世充袭李宻败绩
　　【东都米斗三千人饿死者什二三王世充军士有亡降李宻者宻问世充军中何爲军士曰比见益募兵再飨将士不知其故宻谓裴仁基曰吾几落奴度中吾久不出兵世充刍粮将尽求战不得故募兵飨士欲乘月晦以袭仓城耳宜速备之乃命郝孝德王伯当孟让勒兵分屯城侧以待之其夕世充兵果至伯当遇之不利总管鲁儒拒却之伯当收兵击之斩其骁将士卒战溺死者千余人世充屡战不胜越王侗遣使劳之世充诉以兵少侗以兵七万益之】
　　唐刘文静取农质实【农县名注见周显王四十五年陜】
　　书法【渊既相侑则犹隋臣也纲目于隋篇而掲书唐刘文静名实见矣使唐不立侑于此何议焉此唐之所以为大纲不正者也】
　　○唐王渊遣使狥巴蜀下之质实【巴蜀二郡名注见楚义帝元年】○萧铣取豫章林士退保余干质实【豫章郡名注见汉武帝元鼎五年一统志云余干县名夲春秋时越之西境为越余地汉置徐汗县属豫章郡吴属鄱阳郡隋改曰余干县属饶州唐宋因之元陞为余干州至夲朝初改为县属饶州府】
　　【戊隋恭帝侑义寜二年恭帝侗皇防元年唐高祖仁尧寅皇帝李渊武徳元年○夏王窦建徳五鳯元凉王李轨安乐元楚王朱粲昌逹元年○是歳并楚士魏定杨梁师都秦梁铣凡十二国隋炀帝广恭帝侑秦魏亡】考异【按歳年例曰建国之大者朱注国名諡号姓名年号小者朱注国名此年隋恭帝侑义寜恭帝侗王泰唐高祖神尧皇帝李渊武徳及夏凉楚国名总结是歳凡十二国皆当朱注刋夲当白字前后仿此】春正月唐王渊自加殊礼
　　【劔履上殿賛拜不名王既克长安以书喻降郡县于是东自商洛南尽巴蜀郡县长吏盗贼氐羌争遣子弟入见请降有司复书日以百数】质实【一统志云啇洛山名在西安府商县东南九十二里亦名楚山即秦时四晧隐处】
　　发明【唐公以兵取天下而亦袭近世簒夺之迹何也惟其始也名义之不正故其终焉之必至于此书自为大丞相自加殊礼自为相国唐公虽欲曲为之说何可得也惜哉】
　　魏公宻败隋王世充于洛北
　　【王世充既得东都兵进击李宻于洛北败之遂屯巩北命诸将各造浮桥渡洛桥成者先进前后不一宻帅敢死士乗之溺死数万人世充仅免诸将皆溃世充复収合亡散得万余人屯含嘉城宻乗胜进据金墉城拥兵三十万陈于北邙南逼上春门越王侗使叚达韦津拒之达望见宻兵盛惧而反走宻纵兵乗之军溃津死城中乏食于是偃师柏谷河阳河内皆降于宻窦建徳等并遣使奉表劝进宻曰东都未平未可议此】质实【洛北洛水之北注见汉高后三年巩北巩县之北注见汉王邦四年含嘉城未详处所金墉城注见魏元帝咸熈二年偃师县名注见唐肃宗至徳二年栢谷坞名注见汉武帝建元三年河阳县名注见汉帝元更始二年河内县名注见周赧王五十三年野王劝进注见晋元帝建武元年北邙山名注见汉灵帝中平六年东都注见秦庄襄王元年三川】
　　书法【书隋王世充何始夷隋于列国也自是隋事皆书隋而李宻軰皆称国】
　　唐遣世子建成秦公世民救东都以齐公元吉为太原道行军元帅○三月隋宇文化及弑其君广于江都立秦王浩
　　【炀帝至江都荒滛益甚酒巵不离口然见天下危乱亦不自安退朝则幅巾短衣徧歴台阁汲汲顾景唯恐不足常仰视天文谓萧后曰外间大有人图侬然且共乐饮耳因引满沉醉又引镜自照曰好头颈谁当斫之后惊问故帝笑曰贵贱苦乐更迭为之亦复何伤见中原已乱无心北归欲保江东门下録事李侗客曰江东卑湿土地险狭内奉万乗外纳三军民不堪命恐亦将散乱耳御史劾之于是公卿皆阿意言江东之民望幸已久陛下抚而临之此大禹之事也乃命治丹阳宫将徙都之时江都粮尽从驾骁果多关中人思归郎将司马徳戡元礼直阁裴防通等共谋亡去因转相招引曰夜结约于广坐明论叛计无复畏避宫人闻之言于帝帝怒斩之自是无敢言者郎将赵行枢以告将作少监宇文智及智及大喜曰上虽无道威令尚行卿等亡去徒取死耳今天实防隋英雄并起同心叛者已数万人因行大事此帝王之业也徳戡等然之行枢因请以智及兄许公化及为主化及闻之变色流汗既而从之徳戡等乃悉召骁果谕以所为皆曰唯将军命乃夜于东城集兵得数万人举火与城外相应帝望见火闻外喧嚻问曰何事防通对曰草坊失火外人共救之耳帝以为然明日未明徳戡使防通将数百骑入宫屯衞将军独孤盛与左右十余人拒战而死千牛独孤开逺帅殿内数百人叩閤请帝自出临战无应者军士稍散先是帝选骁徤宫奴数百人置武门谓之给使以备非常至是化及等结帝所信司宫魏氏使矫诏听给使出外徳戡遂引兵自武门入帝闻乱易服逃于西閤防通等入永巷问陛下安在有羙人出指之校尉令狐行逹防刀直进扶帝下閤勒兵守之至旦以甲骑迎化及化及战栗不能言既至徳戡等迎谒引入朝堂号为丞相防通逼帝出宫化及见之曰何用持此物出亟还与手于是引帝还至寝殿防通等露刃侍立帝叹曰我何罪至此贼党马文举曰陛下违弃宗庙廵游不息外勤征讨内极奢滛使丁壮尽于矢刃女弱塡于沟壑四民防业盗贼蜂起专任佞谀餙非拒谏何谓无罪帝曰我实负百姓至于尔辈荣禄兼极何乃如是今日之事孰为首邪徳戡曰溥天同怨何止一人化及又使封徳彜数帝罪帝曰卿乃士人何为亦尔徳彜赧然而退帝爱子赵王杲年十三在侧号恸不已防通斩之血溅御服欲遂弑帝帝曰天子死自有法何得加以锋刃取鸩酒来文举等不许使令狐行逹缢杀之初帝毎廵幸常以蜀王秀自随化及既弑帝欲迎立之众议不可乃杀之及齐王暕宗戚无少长皆死唯秦王浩素与智及往来且以计全之暕素失爱于帝恒相猜忌帝闻乱谓萧后曰得非阿儿邪化及使人诛暕暕谓帝使収之曰诏使且缓儿儿不负国家父子至死不相明又杀虞世基裴蕴来防儿等世基弟世南抱世基号泣请以身代化及不许化及自称大丞相总百揆以皇后令立秦王浩为帝居别宫以兵守之令发诏画敕而已以智及裴矩为仆射士及为内史初矩知将有乱虽厮役皆厚遇之又建防为骁果娶妇故免于难化及至又迎拜于马首故化及亦以为仆射化及之入朝堂也百官毕贺苏威亦往给事郎许善心独不至化及杀之其母范氏年九十二抚柩不哭曰吾有子矣不食而卒唐王之入关也张季珣之弟仲琰为上洛令死之至是仲琰弟琮为千牛左右亦为化及所杀兄弟皆死国难时人惜之唐王闻变恸哭曰吾北面事人失道不能救敢忘哀乎追諡曰】集览【汲汲顾景汲汲不休息貎又勤急貌顔师古曰汲汲欲速之义如井汲之为也礼记汲汲然如有追而弗及也枢要云日光曰景日景曰晷左传赵孟视防谓顾视日景也汲汲顾景唯恐日景之云暮大禹之事夏帝禹立十年东廵狩至于防稽司宫加以宫刑而为阉宦之长左传楚以羊舌肸为司宫亟还与手亟趣也执帝手而扶出故曰亟还犹言速放手也】正误【司宫今按司宫魏氏乃妇人也亟还与手今按谓急引还与下手弑之也晋书周筵传元帝遣筵杀周续筵吪郡传教吴曽何不与手曽以刀环筑续杀之】质实【汲汲注见唐徳宗贞元二十一年幅巾事物纪原云古庻人服巾士则冠矣傅子曰汉末王公多委士服以幅巾为雅素则幅巾古贱者服也汉末始为士人之服袁绍战败幅巾渡河是也许县名注见汉光武建武八年千牛官名注见梁武帝普通二年永巷宫狱名注见周赧王四十五年战栗恐惧貌蜂起注见秦二世二年上洛县名注见晋元帝太兴元年】
　　书法【秦尝夷于列国矣赵高弑帝则书帝广则曷为斥名而书其君广弑逆则贼也与二世又异矣弑逆之贼而化及君之君而弑之书曰其君以为化及之所君云耳】
　　发明【或问武王数纣之罪皆有之至于弑父杀兄乃纣之所无者后世以诛独夫纣为言至于之死也何为反书弑乎曰炀之罪恶固天地之所不容人神之所共怒者至化及等軰则无所负故其责徳戡之语以谓我实负百姓而于尔等荣禄皆极何乃如是此徒皆无以应然则炀固化及之君也直书曰弑所以正此曹之罪耳向使是时起兵之众有能声其大逆推明寝殿之事奉将天罚执而数之肆诸市朝残其身潴其宫以正杀无赦之罪则广必自伏其辜而纲目亦必以独夫之诛处之矣惟夫举天下无有能正之者是以书法如此不然是时天下犹广之天下何以不书曰帝而必书曰其君广邪变文起义彼固化及之君也呜呼纲目至是亦有不得已之意焉尔可胜叹哉】
　　唐王渊自为相国加九锡
　　【隋以唐王为相国总百揆加九王谓僚属曰此謟谀者所为耳孤秉大政而自加宠可乎必若循魏晋之迹彼皆繁文伪饰欺天罔人孤窃耻之或曰歴代所行亦何可废王曰尧舜汤武各因其时取与异道皆推其至诚以应天顺人未闻夏商之末必效唐虞之禅也但改丞相为相国府其九殊礼皆归之有司范氏曰唐高祖可谓不自欺矣然以兵取而必曰受禅是未免袭衰世之迹也胡氏曰天道诚圣人亦诚人非生知安行必勉于思诚思而不息亦能学知而利行矣汤武之徳不及尧舜而列于圣人者由此其选也故其于桀纣也尚为君则臣之天命殛之则伐之固不虚为臣之之名而实为伐之之事也唐王惟不正名杨广为弑父与君之贼而举师是故节目繁多诡正并用兴王之术驳而不懿也夫殊礼固不可自加也前日都督丞相唐王之命果出防帝邪能言汤武之诚而不悟在已之多伪由不学之过也】集览【唐王惟不正名杨广爲弑父与君之贼而举师只作一句读杨广炀帝也谓唐王不正以炀帝弑父与君之罪为名而兴兵乃集将佐曰刘武周据汾阳宫吾軰罪当族灭又称臣突厥谓曰欲举义兵迎主上又诈为敕书发民为兵击高丽又世民以宫人私侍之事刼其父以此多端而举师故下文曰节目繁多诡正并用】质实【百揆注见晋元帝元兴元年九钖注见汉平帝元始五年】
　　宇文化及发江都
　　【宇文化及拥众十余万据有六宫自奉如炀帝以少主浩付尚书省令衞士守之遣吏取其画敕百官不复朝参下令欲还长安夺人舟楫以行至显福宫虎贲郎将麦孟才等与折冲郎将沈光谋曰吾侪受先帝厚恩今俛首事雠何靣目视息世间哉吾必欲杀之死无所恨光泣曰是所望于将军也乃与孟才紏合恩旧帅所将数千人将以晨袭化及语泄化及杀之其麾下皆闘死无一降者】集览【视息瞻视喘息也注见晋武帝咸寜五年】质实【沈光吴兴人】
　　隋吴兴太守沈法兴起兵据江表十余郡
　　【法兴间宇文化及弑逆举兵讨之得精卒六万攻余杭毘陵丹阳皆下之据十余郡】质实【吴兴郡名注见宋明帝防始二年沈法兴武康人余杭郡名注见唐宪宗元和二年毘陵郡名注见炀帝大业十二年丹阳郡名注见汉献帝兴平二年金陵】
　　夏四月唐世子建成等还长安
　　【世子建成秦公世民引兵至东都城中多欲为内应者世民曰吾新定关中根夲未固虽得东都不能守也遂不受将还世民又曰城中见吾还必来追蹑乃设三伏以待之叚达果来追遇伏而败世民遂置新安宜阳二郡分兵守之而还】质实【长安县名注见汉惠帝五年新安郡名注见楚义帝元年宜阳郡名注见周安王十一年】
　　宇文化及至彭城魏公宻拒之化及引兵入东郡【宇文化及至彭城夺人车牛载宫人珍宝而使军士自负戈甲道逺疲剧军士皆怨司马徳戡谓赵行枢曰君大谬误我当今拨乱必借英贤化及庸暗羣小在侧事将必败若之何行枢曰在我等耳废之何难遂与诸将诛杀化及事泄化及执徳戡等让之徳戡曰夲杀昏主苦其滛虐推立足下而又甚之逼于物情不得已也化及杀之并其党十余人李宻据巩洛以拒化及化及不得西引兵入东郡通守王轨以城降之】质实【彭城郡名注见秦始皇二十八年巩洛巩县名注见汉王邦三年洛州名注见秦庄襄王元年三川东郡注见汉光武建武八年】
　　梁王铣称皇帝
　　【梁王萧铣即帝位置百官徙都江陵脩复园庙引岑文本为中书侍郎委以机宻又使张绣狥岭南郡县多降始安郡丞李袭志散财募士以保郡城群盗攻之皆不能下闻炀帝遇弑帅吏民临三日或以尉佗之事说之袭志怒曰吾世继忠贞江都虽覆宗社尚存尉佗狂僣何足慕也欲斩说者众皆不敢言坚守二年外无声援至是城防为铣所虏于是东自九江西抵三峡南尽交趾北距汉川铣皆有之胜兵四十余万】集览【尉佗注见汉光武建武五年】质实【江陵县名注见汉献帝建安十三年岑文本邓州棘阳人岭南谓五岭之南即南海郡注见秦始皇三十三年始安郡注同上年桂林李袭志狄道人九江郡名注见晋明帝太寜二年浔阳三峡注见宋明帝防始二年江都县名注见汉献帝兴平元年交趾郡名注见唐宣宗大中二年汉川郡名注见周赧王四年汉中】
　　五月唐王渊称皇帝
　　【隋恭帝禅位于唐唐王即皇帝位推五运为土徳色尚黄】
　　书法【汉唐皆以兵取天下者也汉高祖书即皇帝位此其书称皇帝何唐之兵不以讨贼名也故纲目书自为大丞相封唐王书自加殊礼书自为相国加九书称皇帝与魏晋以下无异矣】
　　唐罢郡置州以太守为刺史○隋越王侗称皇帝【东都留守官闻炀帝凶问奉越王侗即位段达王世充为纳言元文都为内史令共掌朝政侗眉目如画温厚仁爱风格俨然】质实【纳言官名注见汉灵帝光和元年】
　　书法【昭烈之立也书即皇帝位侗嫡孙也弑而后即位则书称皇帝何炀弑父则贼也其子孙岂得与昭烈比哉纲目立书称皇帝弑书隋主列国之也】
　　突厥遣使如唐
　　【时突厥彊盛东自契丹室韦西尽吐谷浑高昌诸国皆臣之控百余万唐初起兵资其兵马前后饷遗不可胜纪突厥恃功骄倨毎遣使者至长安多暴横唐主优容之】集览【突厥注见梁武帝大同十一年契丹注见晋安帝义熈二年室韦契丹之别部丁零之苖裔地据黄龙北傍徭越河共有七姓室或作失吐谷浑注见晋元帝建武元年高昌注见宋文帝元嘉十九年】质实【控注见汉帝元更始二年】
　　唐定律令置学校
　　【命裴寂刘文静等脩律令行之置国子太学四门生三百余员郡县学亦置生员】
　　发明【秦人焚书坑儒至汉始开学校隋人废黜儒学至唐始置学校吾道固不以是而隆污而汉唐之所以立国者则有其夲矣故特书之】
　　六月唐以秦公世民为尚书令裴寂为右仆射知政事刘文静为纳言窦威萧瑀为内史令
　　【唐主待裴寂特厚群臣莫及日赐御膳言无不从称为裴监而不名委萧瑀以庻政事无大小莫不关掌瑀亦孜孜尽力防违举过人皆惮而毁之瑀终不自理尝有敕不时宣行唐主责之瑀对曰大业之世内史宣敕或前后相违有司不知所从今王业经始事系安危故臣毎受一敕必勘审使与前敕不违始敢宣行稽缓之愆实由于此唐主曰卿用心如此吾复何忧唐主毎视事自称名引贵臣同榻而坐刘文静谏曰贵贱失位非常久之道唐主曰诸公皆名徳旧齿平生亲友夙昔之欢何可忘也胡氏曰裴刘皆非宰相才一时起事同谋次第至此耳然自二人长短论之文静智谋出寂右建义之举又文静先言而高祖待寂特厚者寂之为人宜于高祖而文静之为人合于太宗也夫高祖不取磊落竒士而眷眷于私昵狎比之徒久而不忘故唐室初政无足观者人主之职亦论相而止矣】质实【孜孜不倦貌磊落注见晋成帝咸和七年】
　　唐立四亲庙
　　【追尊皇高祖熈曰宣简公皇曽祖天赐曰懿王皇祖虎曰景皇帝庙号太祖皇考昞曰元皇帝庙号世祖妣皆为后諡妃窦氏曰穆皇后毎歳祀昊天上帝皇地祗神州地祗以景帝配感生帝明堂以元帝配】集览【昊天上帝周礼大宗伯以禋祀祀昊天上帝郑司农云昊天天也上帝天也昊天上帝乐以云门郑谓昊天上帝冬至于圜邱所祀天皇大帝也皇帝只注见汉后主建兴十五年神州地只神州注见晋懐帝永嘉五年景帝配唐高祀之祖名虎追諡景皇帝王者必以其祖同祭于天尊之也感生帝明堂唐礼乐志正月上辛祈谷祀感生帝于南郊季秋祀五方天帝于明堂春秋元命包曰天之五帝迭王王者之兴必感其一故祀其所感生者如周为木徳以青帝为感生也记大传曰礼不王不禘王者禘其祖之所自出以其祖配之注云凡大祭曰禘自由也大祭其先祖所由生谓郊祀天也王者之先祖皆感太防五帝之精以王苍则灵威仰赤则赤熛怒黄则含防纽白则白招拒黒则恊光纪皆用正歳之正月郊祀之盖特尊焉孝经曰郊祀后稷以配天配灵威仰也宗祀文王于明堂以配上帝泛配五帝也】
　　唐立世子建成为皇太子世民为秦王元吉为齐王考证【立世子当作更世子皇太子当去皇字　谨按凡例曰立太子非正统则不书因奉特书者去皇号是年天下凡十二国唐虽称帝无统之时也特书以备唐事而已故当去皇号后立太宗事已并天下得正统故书皇太子非抑此而尊彼也】
　　【宗室封王者八人】
　　发明【观高祖之得天下大抵出于秦王也使无秦王高祖且不得安其禄位保其身家况有天下之大哉高祖有言今日破家灭躯亦由汝化家为国亦由汝是则唐三百年之基业肇于秦王其当有天下无疑也高祖于是时盍召建成明谕以其基业所由兴之故非世民无以有今日俾其明自推让则建成有让国之羙世民无推刃之惭万一建成不从则防以大义封之遐阻之地世民苦逊则质以至诚察其由之言至再至三表里靣背始终无间然后定储贰之位必至于两全而后已则父子之道得兄弟之好终君臣之分定而国家安于磐石矣惜乎计不出此厥后骨肉相残为古今之大恶悲夫】
　　秦主举侵唐泾州质实【泾州注见汉光武建武元年安定】　唐以永安王孝基爲陜州总管质实【永安县名注见周赧王三十年陜州注见周显王四十五年】
　　【时边要州皆置总管府以统数州之兵】
　　唐废隋帝侑爲酅国公而选用其宗室
　　【诏曰近世以来时运迁革前代亲族莫不诛夷兴亡之效岂伊人力其隋蔡王智积等子孙并付所司量才选用范氏曰啇之孙子侯服于周诛其罪人之身而立其子天下公义也况宗族乎高祖始即位而立隋子孙由汉以来最爲忠厚其享国长世宜哉】集览【酅元圭反说文东海之邑按杜预注纪地也在齐国东平县昔纪季以酅入齐今酅亭是侯服于周诗大雅文王篇商之孙子其丽不亿上帝既命侯于周服文王集传曰商之孙子其数不止于亿然以上帝之命集于文王而今皆维服于周矣】书法【侑自立爲皇帝每事书唐而已未尝有帝也此则曷爲以隋帝书罪唐也不宜立而立之既已立之而又废之斯唐罪矣故虽夷隋列国而于侑特书帝焉所以正罪唐也曷爲名侑别于侗也然则书选用其宗室何予存厚也自萧道成弑汝隂王灭其族是后废主之族无得免者唐于杨氏不惟不忍加害又选用焉可谓厚矣书废隋帝侑罪之也书选用其宗室予之也故书而以殊之唐事至是始有可书者矣】
　　发明【书废隋帝爲国公则未免袭近世之迹书选用其宗宗则大非近世之比矣享国久长年几三百宜哉】
　　唐以孙伏伽为治书侍御史
　　【万年县法曹孙伏伽上表曰隋以恶闻其过亡天下故陛下得之然陛下徒知得之之易而未知隋失之之不难也谓宜易其覆辙务尽下情凡人君言动不可不愼陛下今日即位而明日有献鹞雏者此乃少年之事岂圣主所湏哉又百戯散乐亡国淫声近太常于民间借妇女裙襦以充妓衣拟五月五日元武门游戯此亦非所以爲子孙法也夫善恶之习渐染易移太子诸王参僚左右宜谨择其人有门风不睦素无行义专好奢靡以声色游猎爲事者皆不可近自古骨肉乖离以至败亡未有不因左右离间而然也唐主大恱下诏褒称擢爲治书侍御史赐帛三百匹仍颁示逺近范氏曰天下之势如人一身必气血周流无壅而后能存谏者使下情上通上意下达如血气之周流于一身也故言路开则治言路塞则乱高祖鉴隋之所以亡首辟言路可谓知先务矣是以民知上之忧已而疾痛将有所赴愬也唐室之兴不亦宜乎】质实【万年县注见汉高帝十年孙伏伽贝州人】
　　书法【书美从善也高祖初政即有此书可谓知务矣】
　　唐窦威卒以窦抗陈叔逹为纳言○魏公宻败宇文化及于黎阳奉表降隋
　　【东都闻宇文化及西来上下震惧有盖琮者上疏请说李宻与之合势以拒化及元文都卢楚以爲然使琮赍敕书赐宻化及引兵北趣黎阳李宻将徐世勣先据黎阳畏其军锋西保仓城化及渡河保黎阳分兵围世勣宻壁于清淇与世勣以火相应深沟高垒不与战宻与化及隔水而语数之曰卿本匈奴皂世受隋恩主上失德不能死諌反行弑逆天地所不容将欲何之化及黙然良久大言曰语尔论相杀事何湏作书语邪乃盛修攻具以逼仓城世勣击败之宻畏东都议其后见盖琮至大喜遂上表乞降请灭化及以赎罪隋主引见其使册拜宻太尉尚书令封魏公俟平化及入朝辅政元文都等喜于和解于上东门置酒作乐王世充作色曰朝廷官爵乃以与贼其志欲何爲邪文都等亦疑世充欲以城应化及由是有隙七月李宻悉以精兵东击化及化及食尽入汲郡求军粮又遣使拷掠东郡吏民以责米粟王等不堪其诣宻请降化及大惧引余众二万北趣魏县宻知其无能爲西还巩洛留徐世勣以备之苏威在东都亦诣密降宻虚心礼之威初不言帝室艰难惟再三舞蹈称不图今日复覩圣明时人鄙之】集览【盖琮盖姓也音古盍反皂皂昨早反左传人有十等王臣公公臣大夫大夫臣士士臣皂皂臣舆舆臣臣僚僚臣仆仆臣防】质实【黎阳县名注见汉成帝绥和三年清淇疑是水名未详处所火注见齐高帝建元四年魏县注见汉成帝绥和二年东郡注见恭帝侗皇防二年汲郡注见秦庄襄王三年】
　　发明【世或谓宻似项羽先儒固已辨之矣羽虽剽悍祸贼然志在灭秦无复回贰宻起兵不爲不久乃与东都迭爲胜负其非羽比甚明且宻前此移檄州郡数炀十罪至是乃反欲降隋何哉纲目前书攻东都此书上表降隋宻进退无所据矣其败宜也】
　　秋七月唐秦王世民与秦主举战于高墌败绩
　　【薛举进逼高墌秦王深沟高垒不与战防得疟疾委军政于长史刘文静且戒之曰薛举悬军深入食少兵疲若来挑战愼勿应也俟吾疾愈爲君等破之文静欲耀武以威之乃陈于高墌西南恃众而不设备举潜师掩其后士卒什死五六大将刘基等皆没世民引还长安举遂防高墌文静等皆坐除名】集览【髙墌城名在今大都路覇州保定县是墌之石反】正误【高墌今按高墌地在陇西时属薛举与保定县相去甚逺保定县乃燕南之地时爲窦建徳所据】质实【挑战注见汉王邦四年】书法【战而败者文静也书世民何已爲元帅而以疾自诿丧师失地罪谁执哉直书世民与战败绩其示爲人臣子之义着明矣】
</div>
    <div class="pagination">
<a href="御批资治通鉴纲目_page143.html">上一页</a><span>...</span><a href="御批资治通鉴纲目_page139.html">139</a><a href="御批资治通鉴纲目_page140.html">140</a><a href="御批资治通鉴纲目_page141.html">141</a><a href="御批资治通鉴纲目_page142.html">142</a><a href="御批资治通鉴纲目_page143.html">143</a><span class="current-page">144</span><a href="御批资治通鉴纲目_page145.html">145</a><a href="御批资治通鉴纲目_page146.html">146</a><a href="御批资治通鉴纲目_page147.html">147</a><a href="御批资治通鉴纲目_page148.html">148</a><a href="御批资治通鉴纲目_page149.html">149</a><span>...</span><a href="御批资治通鉴纲目_page145.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
