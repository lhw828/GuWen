<!DOCTYPE html>
<html>
<head>
    <meta charset="UTF-8">
    <title>御批资治通鉴纲目 - 第 22 页/共 243 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御批资治通鉴纲目 - 第 22 页/共 243 页</h1>
    <div class="content">　　【初梁孝王以至亲有功得赐天子旌旗出跸入警王宠信羊胜公孙诡胜诡使王求为汉嗣栗太子废太后欲以梁王为嗣尝因置酒谓帝曰宫车晏驾用梁王为继帝跪曰诺袁盎等曰昔宋宣公不立子而立弟以生祸乱五世不絶小不忍害大义故春秋大居正由是太后议格梁王由此怨盎乃与胜诡谋阴使人刺杀盎及他议臣十余人于是天子意梁逐贼果梁所为遣田叔往按捕诡胜诡胜匿王后宫内史韩安国见王泣曰主辱臣死大王无良臣故纷纷至此今胜诡不得请辞赐死王曰何至此安国泣数行下曰大王訹邪臣浮说犯上禁挠明法天子以太后故不忍致法太后日夜涕泣幸大王自改大王终不觉悟有如太后宫车即晏驾大王尚谁攀乎语未卒王泣数行下令诡胜自杀出之使邹阳见皇后兄王信曰长君弟得幸于上而长君行迹多不循道理者今梁王即伏诛太后无所发怒切齿侧目于贵臣窃为足下忧之长君诚为上言毋竟梁事大后徳长君入骨髓而长君之弟幸于两宫金城之固也昔者象日以杀舜为事及舜立为天子封之于有庳是以后世称之以是说天子徼幸梁事不奏长君乘间言之帝怒稍解时太后忧梁事不食日夜泣不止帝亦患之田叔等还至霸昌廐悉烧梁狱辞空手来见帝曰梁有之乎对曰死罪有之上曰其事安在田叔曰上毋以梁事为问也今梁王不伏诛是汉法不行也防法而太后食不甘味卧不安席此忧在陛下也上大然之使叔等谒太后曰梁王不知也为之者幸臣羊胜公孙诡之属耳谨已伏诛梁王无恙也太后立起坐餐气平复梁王因上书请朝至关乗布车从两骑伏斧质于阙下谢罪太后帝大喜相泣复如故然帝益疏王不与同车辇矣以田叔为贤擢为鲁相】集览【春秋大居正公羊传隠三年君子大居正何休学云明修法守正最计之要者也疏云君子之人大其适子居正不劳违礼而让庶也死而让开争原也太后议格史记梁孝王世家注如淳曰格谓攱阁不得行张晏日格止也苏林曰格音阁攱音纪天子意梁索隠曰意疑梁王使人刺之诛邪臣浮说一作訹于邪说訹或作怵如淳曰见诱怵也音戍今俗云相谀怵长君弟长君称皇后兄王信也弟田蚡也有庳寰宇记舜封象于有庳后世以道州为有庳之国国始封今失其地汉书邹阳传作有卑帝王世纪作有鼻唐通典作有鼻柳宗元寄薛伯高刺道州斥鼻亭神事亦以庳为鼻括地志云今鼻亭神在道县北六十里王隠晋书云大泉陵县北部有鼻墟乘布车降服而自比防人伏斧质注见秦二世三年伏鈇质】正误【长君弟今按蚡虽王信异父弟时未甚得幸此指王皇后乃王信亲弟也汉书邹阳传本文云长君弟得幸后宫天下无有可见其非蚡也】质实【一统志云袁盎楚人有鼻墟名在永州府零陵县宋类苑云道州永州之间有地名鼻亭穷岸絶徼非人迹可歴去两州各二百余里舜封象于有庳盖此也】
　　书法【袁盎何奉常也然则曷为不书官薄梁罪也杀天子之议臣则曷为薄之不以失刑病帝也其不以病帝何武太后所爱至为涕泣不食则帝诚有所不忍矣帝素刻薄者于是而天理之心油然固不得以失刑病之也是故以失刑病其君则虽审食其书爵文帝三年不以失刑病其君则虽袁盎不书官纲目之权衡审矣】
　　发明【袁盎天子之议臣梁王安得使人杀之汉法为不足道矣虽然郑伯克段春秋讥之然则养成其恶骄而至此独非景帝之过欤据事直书其义自见】
　　【甲午】三年冬十一月罢诸侯御史大夫官○夏四月地震○旱禁酤酒集览【禁酤酒酤音工护反卖酒也周之世音户】
　　书法【禁酒古也行之旱宜矣终纲目书大旱三十八书旱五十八而书恤旱之政十有二详文帝后六年书大饥二十六书饥二十九而书救饥之政三晋元帝大兴二年唐太宗贞观二年宪宗元和四年世主之以灾为玩者多矣书酒禁始此终纲目书酒禁四是年晋元帝大兴四年宋乙亥年宋戊戌年书开禁二景帝后元元年宋乙巳年晋孝武大元八年书初开酒禁不书始禁盖也】
　　○立子乗为清河王质实【清河国名注见帝更始二年】○秋九月蝗○有星孛于西北○是月晦日食○丞相亚夫免【初上废栗太子周亚夫固争之不得而梁王每与太后言亚夫短太后欲侯王信帝与亚夫议之亚夫曰高帝约非有功不侯信虽后兄无功侯之非约也帝黙然而止后匈奴王徐卢等六人降帝欲侯之以劝后亚夫曰彼背其主而降侯之则何以贵人臣不守节者乎帝曰丞相议不可用乃悉侯之亚夫因谢病免】
　　以刘舍为丞相
　　【乙未】四年夏蝗○冬十月日食考异【夏蝗当在日食下与四年同亦错简也丙申】五年夏立子舜为常山王考异【五年当书于夏蝗之下冬十月之上○日食下接夏立子舜○谨按秦始皇用邹五运之说周火徳从所不胜为水徳改元朝贺皆用冬十月朔提要书曰以十月为歳首着其实也歴汉高帝至孝武百十有余年皆因之而不变太初元年始用夏正而前此二年岂得独书冬十月事于上年春秋之后乎盖因司马公旧文之误而提要未经更定吕成公大事记亦及之今当改正】○六月赦○大水○秋八月未央宫东阙灾
　　书法【文帝之世未央东阙书灾矣七年于是再书】
　　○九月诏狱疑者谳之
　　【诏曰狱者人之大命死者不可复生朕甚悯之诸狱疑若虽文致于法而于人心不厌者辄谳之】集览【文致于法注见宣帝地节三年文致之罪人心不厌者辄谳之顔师古曰厌一赡反不厌不服也谳鱼列反平议也】正误【人心不厌今按作入声为优】
　　地震
　　【丁酉】六年冬十月梁王武来朝
　　【王上疏欲留上不许王归国意忽忽不乐】
　　改诸官名
　　【奉常曰太常廷尉曰大理典客曰大行令】
　　春二月郊五畤集览【郊五畤古者天子亲祀上帝于郊因以名祭畤音止封土积高之所以祭天地五帝之基址正义曰畤止也神灵之所依止或音市封禅书雍四畤上帝为尊索隠曰雍有五畤而言四者顾氏以为兼下文上帝为五非也按四畤据秦旧而言秦襄公始列为诸侯而作西畤文公卜居汧渭之间而作鄜畤皆非雍也至徳公卜居雍而后宣公作密畤渭南祀青帝灵公作吴阳上畤祀黄帝下畤祀炎帝献公以得金瑞作畦畤栎阳祠白帝是为四畤汉高曰天有五帝今四何也待我而具遂作北畤祠黑帝】○三月雨雪
　　书法【三月雪记异也书雷始此终纲目书冬雪一元帝建昭二年书正月雪一宋辛丑年书二月雪一莽丙子年书三月雪四是年武帝元鼎二年元帝永光元年唐中宗嗣圣十八年书四月雪二成帝建始四年阳朔四年而书大者凡三武帝元鼎二年元帝建昭二年莽丙子年】
　　○夏四月梁王武卒分梁地王其子五人
　　【梁孝王薨太后哭不食曰帝果杀吾子帝哀惧不知所为乃分梁为五国尽立孝王男五人为王买为梁王明为济川王彭离为济东王定为山阳王不识为济阴王女五人皆食汤沭邑太后乃说为帝加一餐】质实【济东国名注见献帝兴平元年东平山阳国名注见成帝河年二年济阴国名注见光武建武八年】
　　更减笞法定棰令
　　【既减笞法笞者犹不全乃更减笞三百曰二百笞二百曰一百又定棰令棰长五尺其本大一寸竹也末薄半寸皆平其节当笞者笞臀毕一罪乃更人自是笞者得全然死刑既重而生刑又轻民易犯之】书法【更减何易轻刑也前书减笞法于是书更减重予之也终纲目再书而已矣书棰令二是年唐宣宗大中七年】
　　六月匈奴寇鴈门上郡
　　【匈奴入鴈门上郡李广为上郡守尝从百骑出卒遇匈奴数千骑广骑欲驰还广曰吾去大军数十里今走匈奴追射我立尽今我留匈奴必以我为大军之诱不敢击令诸骑曰前未到匈奴陈二里所令皆下马解鞍以示不走匈奴有白马将出护其兵广上马与十余骑犇射杀之而还解鞍令士皆纵马卧防暮匈奴终怪之不敢击夜引而去】集览【白马将将之乘白马者】
　　秋七月晦日食○以成为中尉质实【成南阳穰人】
　　【自郅都死长安宗室多暴犯法上乃召成为中尉其治效郅都其廉不如然宗室豪杰人人惴恐】
　　【戊戌】后元年春正月诏治狱者务先寛
　　【诏曰狱重事也人有智愚官有上下狱疑者谳有司有司所不能决移廷尉谳而后不当谳者不为失欲令治狱者务先寛】
　　书法【前书诏狱疑者谳之继书更减笞法定棰令此书诏治狱者务先寛三年而书恤刑之政三帝虽天资刻深而于刑狱亦可谓用情矣】
　　三月赦○夏大酺五日民得酤酒考异【提要夏下有五月字】
　　书法【于是禁六年矣】
　　○地震
　　【震凡二十二日坏上庸城垣】质实【上庸县名注见周赧王十二年】
　　丞相舍免○秋七月晦日食
　　书法【景帝即位十有六年日食者八而又有日赤日紫之异西汉日食之数莫如帝世者矣】
　　○八月以衞绾为丞相直不疑为御史大夫质实【衞绾大陵人初绾以中郎将事文帝醇谨无他上为太子时召文帝左右饮而绾称病不行文帝且崩属上曰绾长者善遇之故上亦宠任焉不疑为郎同舎有告归误持其同舍郎金去同舎郎疑不疑不疑买金偿后告归者至而归金亡金郎大慙以此称为长者人或毁不疑以为盗嫂不疑曰我乃无兄然终不自明也不疑南阳人】
　　下条侯周亚夫狱亚夫不食死
　　【帝召周亚夫赐食独置大胾无切肉又不置箸亚夫心不平顾谓尚席取箸上视而笑曰此非不足君所乎亚夫免冠谢上上曰起亚夫因趋出上目送之曰此鞅鞅非少主臣也居无何亚夫子为父买工官尚方甲楯可葬者为人所告事连污亚夫召诣廷尉不食五日呕血而死】集览【尚席索隠曰按舆服杂事尚席官名掌武帐帷幔此非不足君所孟康曰设胾无箸者此非不足满于君所乎嫌恨也如淳曰非故不足君之食具也偶失之耳工官尚方索隠曰工官即尚方之工所买物属尚方故云工官尚方如淳曰尚方少府之属官掌工作御刀劎诸好器物】
　　【己亥】二年春正月地一日三动
　　书法【书地震多矣未有书动者动者何动而止者也震久而动速也震无数而动有数也纲目书地震一百一书地动一而已矣】
　　○禁内郡食马粟没入之
　　【以歳不登故也】
　　夏四月诏戒二千石修职事质实【二千石注见宣帝地节三年良二千石诏曰雕文刻镂伤农事者也锦绣纂组害女工者也农事伤则饥之本女工害则寒之原也夫饥寒并至而能亡为非者寡矣朕亲耕后亲桑以奉宗庙粢盛祭服为天下先不受献减大官省繇赋欲天下务农蚕素有蓄积以备灾害彊毋攘弱众毋暴寡老耆以夀终幼孤得遂长今歳或不登民食颇寡其咎安在或诈伪为吏以货赂为市渔夺百姓侵牟万民县丞长吏也奸法与盗盗甚无谓也其令二千石各修其职不事官职耗乱者丞相以闻请其罪】集览【纂组许慎曰纂赤组也应劭曰组今绶分绦是也以货赂为市弄法受财若市贾之交易渔夺言掊克其民若渔猎然侵牟牟食苗根虫也侵牟食民比之牟贼奸法与盗盗奸欺也汉书作奸注音干犯也与盗盗者共盗为盗耳耗乱食货志官职耗废顔师古曰耗莫报反乱也荀子多而乱曰耗】
　　诏訾算四得官
　　【诏曰今訾算十以上廼得官廉士算不必众朕甚愍之訾算四得官亡令廉士久失职贪夫长利】集览【訾算十应劭曰十算十万也訾与赀同】
　　秋大旱
　　【庚子】三年冬十月日月皆赤
　　【凡五日】
　　十二月雷日如紫五星逆行守太微月贯天廷中集览【太微天官书衡太微三光之廷宋均曰太微天帝南宫也正义曰太微宫垣十星在翼轸之地天子之宫五星之坐天廷索隠曰即龙星右角也石氏星传云龙星左角曰天田右角曰天廷】
　　书法【日月赤凡五日大异也逾月而日复如紫月贯天廷又有五星逆守太微之变乾象莫大于七政咎征并见曽不改月变孰大焉未几而国有大防变不虚生信矣哉日月赤日如紫终纲目各一书而已矣】
　　发明【景帝自三年平七国后至此凡十二年间书日食七地震四星孛蝗各二雨雹冬雷大霖雨大水春雨雪东阙灾秋大旱皆一见是年所书日月皆赤等灾尤为可畏帝非有甚失徳也特以刻忌少恩故尔鼂错以忠谋杀皇后太子以无罪废丞相亚夫以守正不阿死此皆非小故也上天变异夫岂适然惟合先后所书而考之则帝之得失粲然可知人主其无曰天道逺云】
　　○春正月诏劝农桑禁采黄金珠玉
　　【诏曰农天下之本也黄金珠玉饥不可食寒不可衣间歳或不登意为未者众农民寡也其令郡国务劝农桑益种树可得衣食物吏发民若取庸采黄金珠玉者坐赃为盗二千石听者与同罪】集览【间歳间犹言近间发民若取庸顔师古曰发用也取庸谓因其资以雇庸】
　　帝崩太子彻即位
　　【年十六】
　　书法【贺善赞曰景帝之资素号刻深以所书考之杀鼂错废薄后杀太子荣狱周亚夫皆其病根之发见者也然观其从田叔之言置梁事于不问亦庶几易悟者中五年以后三年而书恤刑之政三则君子盖未尝深絶之】
　　尊皇太后为太皇太后皇后为皇太后二月葬阳陵质实【阳陵注见五年】
　　【班固曰孔子称斯民也三代之所以直道而行也信哉周秦之敝罔密文峻而奸宄不胜汉兴扫除烦苛与民休息至于孝文加之以恭俭孝景遵业五六十载之间至于移风易俗黎民淳厚周云成康汉言文景美矣又曰汉初接秦之弊作业剧而财匮自天子不能具钧驷而将相或乘牛车齐民无藏盖天下已平高祖乃令贾人不得衣丝乗车重租税以困辱之孝惠高后时为天下初定复弛商贾之律然市井之子孙亦不得仕宦为吏量吏禄度官用以赋于民漕转山东粟以给中都官歳不过数十万石继以文景清净恭俭安养天下七十余年之间国家无事非遇水旱则人给家足都鄙廪庾皆满而府库余资财京师之钱累钜万贯朽而不可较太仓之粟陈陈相因充溢露积于外至腐败不可食众庶街巷有马乘字牝者摈而不得聚防守闾阎者食粱肉为吏者长子孙居官者以为姓号故人人自爱而重犯法先行义而后绌辱焉然罔疏民富役财骄溢或至兼并豪党之徒以武断于乡曲宗室有十公卿以下争于奢侈僭上无度物盛而哀固其变也自是之后孝武内穷侈靡外攘夷狄天下萧然财力耗矣胡氏曰文景养民厚矣稽诸仲尼之言则亦富庶之而已未有以教之也然文帝寛厚长者以徳化人无事则谦抑如不能有事则英气奋发景帝刻薄任数以诈力御下平居则诛赏肆行缓急则惴栗失措其大致悬絶如此而又以无此废正后而夫妇之道薄以无罪废太子而父子之恩暌过爱梁王轻许传位而兄弟之好不终信谗用谮绌申屠嘉戮鼂错杀周亚夫而君臣之道乖缺其视文帝益相辽矣独节俭爱民一事克遵前业耳夫岂可与成康同得美称哉】集览【罔密禁防如罔之密文峻文法深峻也钧驷索隠曰天子驾驷马其色宜齐同言当时国家贫天子不能具钧色之驷马汉书作醇驷注醇与纯通一色也驷或作梓误也齐民平准书注如淳曰齐等无有贵贱故曰齐民若今言平民矣汉武时所忠言世家子弟富人乱齐民索隠曰晋灼云中国被声敎齐整之人也唐太宗曰百万之虏可化为齐民注齐民平民也记王制曰古者公田借而不税其法计口授田初无贫富不均之患故曰齐民言民业均齐也无藏葢食货志注苏林曰无物可盖藏也月令孟冬命百官谨盖藏注府库囷仓有藏物也藏才浪反又如字唐百官志考功法曰谨如盖藏注盖胡猎反字牝畜母也按平凖书注汉书音义曰皆乘父马有牝马间其间则相踶齧故斥不得聚防为吏者长子孙如淳曰时无事吏不数迁至于子孙长大而不转职任居官者以为姓号以官名为姓氏如淳曰仓氏庾氏则仓库吏之后也重犯法重难也以武断于乡曲平准书注索隠曰乡曲豪富无官位而以威势主断曲直故曰武断战国秦防出妇嫁乡曲者注高诱曰曲者里之一曲如韦曲杜曲争于奢侈于字疑误一本作争事任数任用也数谓智数术数】正误【重犯法今按不肯轻易犯法也】
　　【辛丑】世宗孝武皇帝建元元年考异【按歳年例曰正统于横行之下朱书諡号年号墨书某年据此世宗孝武皇帝建元八字皆当易以白字后凡正统諡号年号皆当易以白字为是】冬十月举贤良方正直言极谏之士以董仲舒为江都相治申韩苏张之言者皆罢之
　　【举贤良方正直言极谏之士上亲防问之广川董仲舒对曰臣谨按春秋之中视前世已行之事以观天人相与之际甚可畏也国家将有失道之败而天廼先出灾害以谴告之不知自省又出怪异以警惧之尚不知变而伤败乃至以此见天心之仁爱人君而欲止其乱也自非大亡道之世者天尽欲扶持而全安之事在勉强而已矣勉强学问则闻见博而知益明勉强行道则徳日起而大有功此皆可使还至而立有效者也道者所繇适于治之路也仁义礼乐皆其具也故圣王已没而子孙长久安宁数百歳此皆礼乐敎化之功也夫人君莫不欲安存而恶危亡然而政乱国危者甚众所任者非其人而所繇者非其道是以政日以仆灭也夫周道衰于幽厉非道亡也幽厉不繇也至于宣王思昔先王之徳兴滞补敝明文武之功业周道粲然复兴上天祐之为生贤佐后世称诵至今不絶此夙夜不懈行善之所致也故治乱兴废在于已非天降命不可反也臣闻命者天之令也性者生之质也情者人之欲也尧舜行徳则民仁夀桀纣行暴则民鄙天有治乱之所生故不齐也王者欲有所为宜求其端于天天道之大者在阴阳阳为徳阴为刑刑主杀而徳主生是故阳常居大夏而以生育长养为事阴常居大冬而积于空虚不用之处以此见天之任徳不任刑也王者承天意以从事故任徳敎而不任刑也今废先王徳敎之官独任执法之吏而欲徳敎之被四海难矣为人君者正心以正朝廷正朝廷以正百官正百官以正万民正万民以正四方四方正逺近莫敢不壹于正而亡有邪气奸其间者是以阴阳调而风雨时羣生和而万物殖诸福之物可致之祥莫不毕至而王道终矣今陛下贵为天子富有四海行高而恩厚知明而意美爱民而好士可谓谊主矣然而天地未应而美祥莫至者凡以敎化不立而万民不正也夫万民之从利如水之走下不以敎化隄防之不能止也古之王者莫不以敎化为大务立学校以敎于国设庠序以化于邑渐民以仁摩民以谊节民以礼故其刑罚甚轻而禁不犯者敎化行而习俗美也圣王之继乱世也扫除其迹而悉去之复修敎化而崇起之敎化已明习俗已成子孙循之行五六百歳尚未败也至秦灭先圣之道而专为自恣茍简之治故立为天子十有四年而亡然其遗毒余烈至今未灭使习俗薄恶人民顽嚚虽欲善治之亡可奈何法出而奸生令下而诈起譬之琴瑟不调甚者必解而更张之乃可鼓也为政而不行甚者必变而更化之乃可理也汉得天下以来常欲治而至今不可善治者失之于当更化而不更化也上复防之仲舒对曰臣闻圣王之治天下也少则习之学长则材诸位爵禄以养其徳刑罚以威其恶故民晓于礼谊而耻犯其上武王行大谊平残贼周公作礼乐以文之至于成康囹圄空虚四十余年此敎化之渐而仁义之流也至秦则不然师申韩之说憎帝王之道以贪狼为俗诛名而不察实为善者不必免而犯恶者未必刑也是以百官皆饰虚辞而不顾实外有事君之礼内有背上之心造伪饰诈趋利无耻是以刑者甚众死者相望而奸不息俗化使然也今陛下并有天下莫不率服而功不加于百姓者殆王心未加焉曽子曰尊其所闻则高明矣行其所知则光大矣高明光大不在于他在乎加之意而巳愿陛下因用所闻设诚于内而致行之则三王何异哉陛下夙寤晨兴务以求贤亦尧舜之用心也而未云获者士不素厉也夫不素养士而欲求贤譬犹不琢玉而求文采也故养士莫大乎太学太学者贤士之所关也敎化之本原也愿兴太学置明师以养天下之士数考问以尽其材则英俊宜可得矣郡守县令民之师帅所使承流而宣化也师帅不贤则主徳不宣恩泽不流今吏既亡敎训于下或不承用主上之法暴虐百姓与奸为市贫穷孤弱寃苦失职甚不称陛下之意是以阴阳错缪氛气充塞羣生寡遂黎民未济也夫长吏多出于郎中中郎吏二千石子孙选郎吏又以富訾未必贤也且古所谓功者以任官称职为差非谓积日累久也故小材虽累日不离于小官贤材虽未久不害为辅佐是以有司竭力尽知务冶其业而以赴功今则不然累日以取贵积久以致官是以廉耻贸乱贤不肖混殽未得其真也臣愚以谓使诸列侯郡守各择其吏民之贤者歳贡各二人以给宿衞且以观大臣之能所贡贤者有赏所贡不肖者有罚夫如是诸侯吏二千石尽心于求贤天下之士可得而官使也毋以日月为功实试贤能为上量材而授官録徳而定位则廉耻殊路贤不肖异处矣上三防之仲舒复对曰臣闻天者羣物之祖故遍覆包函而无所殊圣人法天而立道亦溥爱而无私春者天之所以生也仁者君之所以爱也夏者天之所以长也徳者君之所以养也霜者天之所以杀也刑者君之所以罚也孔子作春秋上揆之天道下质诸人情防之于古考之于今故春秋之所讥灾害之所加也春秋之所恶怪异之所施也书邦家之过兼灾异之变以此见人之所为其美恶之极乃与天地流通而往来相应此亦言天之一端也天令之谓命命非圣人不行质朴之谓性性非敎化不成人欲之谓情情非制度不节是故王者上谨于承天意以顺命也下务明敎化民以成性也正法度之宜别上下之序以防欲也修此三者而大本举矣人受命于天固超然异于羣生入有父母兄弟之亲出有君臣上下之谊防遇相聚有耆老长防之施粲然有文以相接驩然有恩以相爱故孔子曰天地之性人为贵明于天性知自贵于物然后知仁谊知仁谊然后重礼节重礼节然后安处善安处善然后乐循理乐循理然后谓之君子臣又闻之聚少成多积小致钜故圣人莫不以晻致明以微致显是以尧发于诸侯舜兴乎深山非一日而显也盖有渐以致之矣言出于已不可塞也行发于身不可掩也言行治之大者君子之所以动天地也故尽小者大慎微者着积善在身犹长日加益而人不知也积恶在身犹火销膏而人不见也此唐虞之所以得令名而桀纣之可为悼惧者也夫乐而不乱复而不厌者谓之道道者万世亡敝敝者道之失也先王之道必有偏而不起之处故政有眊而不行举其偏者以补其敝而已矣三王之道所祖不同非其相反将以救溢扶衰所遭之变然也故王者有改制之名亡变道之实夏尚忠殷尚敬周尚文者所继之捄当用此也道之大原出于天天不变道亦不变是以禹继舜舜继尧三圣相授而守一道亡捄敝之政也繇是观之继治世者其道同继乱世者其道变今汉继大乱之后若宜少损周之文致用夏之忠者夫古之天下亦今之天下共是天下以古准今壹何不相逮之逺也意者有所失于古之道与有所诡于天之理与夫天亦有所分予予之齿者去其角傅之翼者两其足是所受大者不得取小也古之所予禄者不食于力不动于末与天同意者也夫已受大又取小天不能足而况人乎此民之所以嚣嚣苦不足也身宠而载高位家温而食厚禄因乗富贵之资力以与民争利于下民安能如之哉民日削月朘寖以大穷富者奢侈羡溢贫者穷急愁苦民不乐生安能避罪此刑罚之所以蕃而奸邪不可胜者也天子大夫者下民之所视效逺方之所四面而内望也岂可以居贤人之位而为庶人行哉夫皇皇求财利常恐之匮者庶人之意也皇皇求仁义常恐不能化民者大夫之意也若居君子之位当君子之行则舍公仪休之相鲁无可为者矣春秋大一统者天下之常经古今之通谊也今师异道人异论百家殊方指意不同是以上无以持一统法制数变下不知所守臣愚以为诸不在六艺之科孔子之术者皆絶其道勿使并进邪辟之说灭息然后统纪可一而法度可明民知所从矣天子善其对以仲舒为江都相丞相衞绾因奏所举贤良或治申韩苏张之言乱国政者请皆罢奏可仲舒少治春秋为博士进退容正非礼不行学士皆师尊之及为江都相事易王王帝兄素骄好勇仲舒以礼匡正王敬重焉尝问之曰粤王句践与大夫泄庸种蠡伐吴灭之寡人以为粤有三仁何如仲舒对曰昔鲁君问伐齐于柳下惠惠有忧色曰吾闻伐国不问仁人此言何为至于我哉徒见问耳犹且羞之况设诈以行之乎夫仁人者正其谊不谋其利明其道不计其功是以仲尼之门五尺之童羞称五伯为其先诈力而后仁义也繇此言之则粤未尝有一仁也王曰善后公孙亦治春秋而希世用事仲舒以为从谀嫉之以胶西王亦上兄尤纵恣数害吏二千石言于上使仲舒相之王素闻其贤善待之仲舒两事骄王皆正身以率下所居而治及去位家居不问产业专以讲学著书为事朝廷有大议使使就问之其对皆有明法程子曰正其谊不谋其利明其道不计其功此董子所以度越诸子也与又曰汉之诸儒唯董子有儒者气象】集览【还至还读曰旋顽嚚左传心不则道义之经为顽口不道忠信之言为嚚材诸位随其材而授之位囹圄秦狱名囹令之使聆也圄语之使悟也申韩之说申不害者故郑之贱臣韩非者韩之诸公子皆善刑名法术之学扬子问道篇申韩之术不仁之至矣贪狼狼性贪故谓贪为贪狼诛名诛责也与奸为市小吏奸欺者守令不举乃仄与之交易求利敝者道之失顔师古曰言有敝非道由失道故有敝也致用夏之忠致至极也原父曰或读致属上句非予之齿者去其角顔师古曰牛无上齿则有角其余无角者则有上齿罗璧曰参之头角实然按韵书角字注刀下用音头骨上出也两防下用音鹿字崔偓佺尝辨正二字未释其义余按诗行露篇谁谓雀无角陆氏注雀有咮无角且援东汉注角谓觜故晦庵集传作鹿音番易董敬庵饶双峯上足亦谓角鸟咮骨也鸟有咮者无齿兽有齿者无咮此天有所分予也傅之翼傅读曰附着也所予禄者不食于力不动于末力谓农民之力末谓工商之业此即公仪休不与民争利之说日削月朘孟康曰削刻也朘音宣谓转褰踧也苏林曰朘音镌俗语谓缩肭为朘缩公仪休之相鲁史记公仪休相鲁使食禄者不得与民争利之其家茹葵而美愠而拔去其葵见其家织帛好怒而出其妇曰令农夫工女安所售其货乎春秋大一统公羊传隠元年春王正月何言乎王正月大一统也注统始也王者始受命改制以统天下令万物无不一一皆奉承之以为始故言大一统苏张苏秦为六国合从以抗秦张仪为秦相连衡以御六国易王名非武帝兄江都易王也諡法好更改旧曰易句践春秋越王名其先夏少康庶子也句古侯反泄庸种蠡泄庸文种范蠡越之三贤大夫也吴越春秋泄作泄音薛姓也庸作容名也种上声高诱曰种名也姓文字子禽蠡音礼名也姓范五伯顔师古曰伯读曰霸温公曰五伯职废乃转为霸左传五伯之霸注霸把也把持天子之政也五伯谓齐桓晋文宋襄楚庄秦缪】正误【致用夏之忠今按致用犹言取而用之不食于力今按不食于力非独不自食其力盖谓不使其家为劳力种植之事以收其利为食也亦不与民争利之意故上文云所受大者不得取小也】质实【一统志云广川汉之县名属渤海郡晋宋因之北齐废隋复置属徳州仁夀初改名长河县唐初废之故址在河间府城南二百里景州西南江都国名注见后主建兴二年广陵郡】
　　书法【特笔也文帝之世再书贤良方正直言极谏矣不书所罢于是特书治申韩苏张之言皆罢之嘉统一也终纲目书举贤良方正直言极谏三书举贤良方正三书举贤良文学一书举贤良二书直言极谏三详文帝二年而书所罢者一而已】
　　发明【三代之兴哲王世有然始终全徳表表在人者亦未易多得禹汤文武皆创业之君至其子孙不过启少康盘庚武丁成康宣王此数君而已太甲初年颠覆典刑宣王未免诗人之刺三代千八百年贤君仅止若此况后世邪汉世开基再传而有文景文帝固盛徳之主至景已有惭徳武帝继之杰然有立观其即位之始他务未遑首举贤良方正亲防于廷又得一代大儒为之举首于是罢黜百家俾世之学者知尊孔氏此皆汉世之所未发明者方是时也如水未波如鉴未尘使帝每事若此其盛徳可少訾哉夫何数年之后游宴奢欲宫室神仙聚敛征伐之事纷纷交举汉之不为秦者幸尔观纲目初年所书清净简寡与后来扰扰多事相去逺甚然后知人主资禀之高者未必不有进锐退速之患而始终全徳之君在三代而下益不易得也诗曰靡不有初鲜克有终观此可不谨终如始云】
　　春二月赦○行三铢钱○夏六月丞相绾免以窦婴为丞相田蚡为太尉赵绾为御史大夫王臧为郎中令迎申公为太中大夫
　　【上雅向儒术婴蚡俱好儒推毂赵绾为御史大夫王臧为郎中令绾请立明堂荐其师申公上使使者奉安车蒲轮束帛加璧迎之既至问治乱之事申公年八十余对曰为治者不在多言顾力行何如耳时上方好文词见申公对黙然然已招致则以为太中大夫舍鲁邸议明堂巡狩改歴服色事胡氏曰申八之言当矣第未知所谓力行者何事耳申公开端而未告武帝咈意而不问惜哉然明堂巡狩改歴服色岂力行之急务哉对既不合又留不去其不逮穆生又可见矣】集览【婴蚡窦婴田蚡明堂夏曰世室商曰重屋周曰明堂后世皆因之明堂者所以明诸侯之尊卑制礼作乐颁度量而天下服此古制也三辅黄图云明堂者大道之堂所以顺四时行月令宗祀先王祭五帝也孝经援神契曰布政之宫在国之阳上圆下方八窻法八风四闼法四时九室法九州十二重法十二月三十六户法三十六旬七十二牖法七十二侯元封二年公玉带上黄帝时明堂图胡氏管见曰其制作之详不可得而闻矣孝经以为宗祀之所孟子以为王政之堂然则是天子之外朝犹后世大朝防之正衙也安车蒲轮用蒲裹车轮取其安也索隠曰以蒲裹轮恐伤草木也且蒲是草之美者故礼有蒲璧盖或绘画之以为荣饰束帛加璧记礼器束帛加璧尊徳也谓下设束帛上加以璧郑曰贡享所执致命者君子于玉比徳焉尚书玉帛图璧玉也肉倍于好其形圜其中虚束帛者十端帛也古者制帛其长丈八其束十端或素或纁其色不同韩诗外传谓卷五匹展王者曲折隠沦之义服防曰谓卷其帛为二端五匹遂见十端也罗璧识遗曰大祀用币皆一丈八尺为度按一象阳八象阴寓阴阳不测也礼聘束帛用二丈为端则寓偶数色尚纁天色纁地色天地偶合也顾力行何如顾念也力行谓勉力而行也】正误【顾力行何如耳今按顾字在句首者有发语辞有反语辞有眷恋之意有当为但视之义者此处及顾王防安决耳之类是也】质实【窦婴观津人田蚡长陵人申公鲁人】
　　书法【迎者何备礼也聘召书迎始此终纲目聘召书迎五是年申公莽辛未年龚胜光武建武五年耿况唐敬宗寳歴二年周恩元宣宗大中十十年轩辕集刘贾于黥布张邈于吕布鲜于辅于刘和刘璋于刘备赵于段辽不与焉自汉以前所迎者贤王也自唐以后所迎者道士也世主之好尚可见矣】
　　【壬寅】二年冬十月淮南王安来朝
　　【上以安属为诸父而才高甚尊重之】
　　赵绾王臧下吏自杀丞相婴太尉蚡免申公免归以石建为郎中令石庆为内史
　　【太皇太后好黄老言不悦儒术赵绾请毋奏事东宫太后大怒阴求绾臧奸利事以让上上因废明堂事下绾臧吏皆自杀婴蚡免申公亦以疾免归初景帝以石奋及四子皆二千石号奋为万石君万石君无文学而恭谨无与比子孙为小吏来归谒必朝服见之不名有过失不责让为便坐对案不食然后诸子相责因长老肉袒谢罪改之乃许子孙胜冠者在侧虽燕居必冠其执防哀戚甚悼子孙遵敎皆以孝谨闻及绾臧获罪太后以为儒者文多质少今万石君家不言而躬行乃以其子建为郎中今庆为内史建在上侧事有可言屏人恣言极切至廷见如不能言者上以是亲之】集览【为便坐索隠曰为去声盖为是而坐于便室也别坐之处曰便坐故王者所居冇便殿便房义亦然也文翁传在便坐受事顔师古曰便坐非正廷也因长老因托年长老成以请罪燕居谓间燕居家时燕与宴通诗宴宴居息】质实【石建赵人奋之子石庆建之弟也】
　　书法【下吏之辞三下某吏无罪之辞也某以罪下吏有罪之辞也某下吏薄乎云耳之辞也终纲目书某下吏某下狱十一赵绾青翟丞相周李广利妻子大司徒涉梁松祭肜□丰贺若弼范履氷张昌宗】
　　发明【武帝名为好儒所用特绾臧辈尔仲舒醇儒廼弃之侯国殆与叶公好龙何异然绾臧见用才半载其死也不书有罪与婴蚡之免皆然盖其惑于家庭黄老之说胸中初无定见如此好儒之实果安在哉】
　　春二月朔日食○三月以许昌为丞相○以衞青为太中大夫
　　【陈皇后骄妒擅宠而无子宠寖衰上尝过姊平阳公主悦讴者衞子夫主因奉送入宫恩宠日隆皇后恚几死者数矣子夫同母弟青冒姓衞氏为侯家骑奴召为建章监侍中既而以子夫为夫人青为太中大夫】集览【平阳公主如淳曰即阳信长公主也为曹参曽孙平阳夷侯曹寿所尚故称平阳公主青冒姓衞氏冒假称也犹人首之有覆冒也青之父郑季为县吏给事平阳侯家与侯妾衞媪通而生青故冒姓衞侯家平阳侯之家建章晋灼曰建章宫在上林苑中正义曰在长安西北二十里长安故城中】质实【衞青平阳人建章宫名注见太初元年】
　　夏四月有星如日夜出
　　书法【记异也纲目记星变有如日者焉是年有如月者焉昭帝元平元年有如杯椀者焉唐僖宗中和元年莫甚于如日者矣】
　　○置茂陵邑集览【茂陵武帝陵邑属扶风郡本槐里县之茂乡在长安城西北八十里】质实【一统志云茂陵汉之县名武帝析槐里县置之东汉废入兴平县故城在西安府城西北一百里癸卯】三年冬十月中山王胜来朝
　　【议者多寃鼂错之防务摧折诸侯王数奏暴其过恶吹毛求疵诸侯王莫不悲怨至是置酒胜闻乐声而泣上问其故胜具以吏所侵闻上乃厚诸侯之礼省有司所奏诸侯事加亲亲之恩焉】
　　河水溢于平原
　　书法【书河溢始此终纲目书河溢九是年成帝鸿嘉四年桓帝永兴元年灵帝光和六年晋元帝建武元年唐中宗嗣圣十年十六年宗开元十四年十五年河涨一唐昭宗干寜三年而河决不与焉】
　　○大饥人相食
　　书法【汉初书关中饥人相食矣丙申年于是再见纲目书人相食十详丙申年而武帝之世居二焉是年元鼎三年】
　　○秋七月有星孛于西北○闽越击东瓯遣使发兵救之遂徙其众于江淮间
　　【初闽越发兵围东瓯东瓯使人告急天子问田蚡对曰越人相攻击固其常又数反覆自秦时弃不属不足以烦中国往救也庄助曰小国以穷困来告急天子不救又何以子万国乎且秦举咸阳而弃之何但越也上曰太尉不足与计吾新即位不欲出虎符发兵郡国乃遣助以节发兵防稽防稽守欲距法不为发助乃斩一司马喻意乃发兵浮海救东瓯未至闽越引兵罢东瓯请举国内徙乃悉举其众来处于江淮之间】集览【弃不属句絶谓久已弃之不臣属于中华虎符注见周赧王五十七年兵符距法不为发顔师古曰距法谓以法距之而不发兵为无符验也】质实【闽越国名本秦之闽中郡汉初封无诸为闽越王都此武帝灭闽越徙其人于江淮间尽虚其地后立冶县属防稽郡东汉末置都尉此为南郡三国吴属建安郡晋分置晋安郡刘宋改晋平郡寻复故陈兼置闽州后改丰州隋改泉州大业初复为闽州寻改为建安郡治闽县唐初复为泉州后移治晋江县而以此为闽州开元中改为福州天宝初改长乐郡乾元初复为福州唐末陞威武军节度五代时王审知据此陞长乐府改彰武军宋复为威武军建炎中陞福州府元至元中为福州路本朝改福州府为福建道治所仍属焉】
　　书法【孛兵象也纲目上书星孛下书发兵救东瓯虽闽有事不书意可见矣然则书遂何救之可也徙其众过矣】
　　九月晦日食○帝始为微行遂起上林苑
　　【上招选天下文学材知之士简拔其俊异者宠用之庄助朱买臣吾邱夀王司马相如东方朔枚臯终军等并在左右每令与大臣辨论中外相应以义理之文大臣数屈焉然相如特以辞赋得幸朔臯不根持论好诙谐上以俳优畜之朔时直谏有所补益是歳上始为微行与左右能骑射者期诸殿门常入南山下射猎驰骛禾稼之地民皆号呼骂詈杜令欲执之示以乘舆物乃得免又常夜至柏谷逆旅主人疑为奸盗聚少年欲攻之主人妪睹上状貌而异之止其翁不听饮翁以酒醉而缚之少年皆散走后乃私置更衣十二所又使吾邱夀王除上林苑属之南山东方朔进谏曰夫南山天下之望陆海之地也山出玉石金银铜铁良材百工所取给万民所卬足也又有秔稻棃栗桑麻竹箭之饶土宜姜芋水多防鱼贫者得以给足无饥寒之忧故酆鄗之间号为土膏其贾畮一金今规以为苑絶陂池水泽之利而取民膏腴之地上乏国用下夺农业其不可一也盛荆棘之林大虎狼之墟坏人冢墓发人室庐其不可二也垣而囿之骑驰车骛有深沟大渠夫一日之乐不足以为无隄之舆其不可三也且殷作九市之宫而诸侯畔灵王起章华之台而楚民散秦兴阿房之殿而天下乱粪土愚臣逆盛意罪当万死上乃拜朔为太中大夫给事中赐黄金百斤然遂起上林苑上又好自击熊豕野兽司马相如谏曰陛下好陵险阻射猛兽卒然遇逸材之兽骇不存之地犯属车之清尘舆不及还辕人不暇施巧虽有乌获逢防之技不得用枯木朽株尽为难矣虽万全而无患然本非天子之所宜近也且夫清道而后行中路而驰犹时有衔橜之变况乎渉丰草聘丘虚前有利兽之乐而内无存变之意其为害也不难矣夫轻万乗之重不以为安乐出万有一危之涂以为娱臣窃为陛下不取盖明者逺见于未萌而知者避危于无形旤固多藏于隠微而发于人之所忽者也故鄙谚曰家累千金坐不垂堂此言虽小可以喻大上善之】集览【吾邱寿王吾邱或作虞邱复姓也名寿王字子戅不根犹言不经也枚臯传作不通经术持论好诙谐诙讥戏也谐和韵之言俳优俳戏优倡也齐奏宫中之乐俳优侏儒戏于前孔子曰匹夫荧惑诸侯罪应诛见家语杜令杜二县名也令犹长也注见桓帝延熹七年杜注见秦二世元年柏谷坞名也除上林苑除治也上林在渭水南地方三百里初汉尝令民得入田今除治为苑属之南山属朱欲反连也苑东南至蓝田宜春鼎湖御宿昆吾旁南山而西至长杨五柞北绕黄山濒渭水而东卬足卬古仰字去声资仰给足也酆鄗酆通作丰鄗通作镐音下老反徐广曰丰在京兆县东有灵台镐在上林昆明北有镐池张揖曰丰水出县南山丰谷北入渭镐水在昆明池北索隠口酆临丰水东去鄗二十五里皆在长安西南数十里贾畮一金贾与价通瓒曰秦以一镒为一金汉以一斤为一金顔师古曰诸言赐黄金者实与之金其不言黄者一金为万钱也孟康曰二十四两为镒之虚虚通作墟大丘也不足以危无隄之舆刘原父曰不当作亦隄犹防也言车舆驰骋不为防虑必有颠危之变九市之宫纣于宫中设九市章华之台在南郡华容县城中楚灵王作章华宫纳亡人实之卒有干谿之祸按华容今江陵府监利县是阿房之殿注见秦始皇三十五年骇不存之地刘贡父曰不存犹言不虑也下文云无存变之意其为害也不难矣索隠曰谓所不虑而猛兽骇发也乌获姓名索隠曰秦武王之力士也举龙文鼎者逢防姓名夏太康时人孟子逢防学射于羿扬子逢防分其弓注音皮江反荀子王霸篇作蠭门淮南子王褒颂作逢门七畧作蠭防字异而音义同尽为难矣难乃旦反史记作尽为害矣衔橜之变徐广曰衔马勒也橜车钩心也音距月反刘贡父曰衔橜之变谓马衔或断车心或出则致倾败而伤人坐不垂堂索隠曰畏檐瓦堕中人也乐彦云垂边也近堂边谓恐其堕坠耳非谓畏檐瓦】正误【不根持论今按严助传朔臯不根持论上颇俳优畜之顔师古注论议委随不能持正如树木之无根柢也一日之乐不足以危无隄之舆今按不如字张晏曰一日之乐谓田猎也刘原父曰车舆驰骋必有颠危之变苏林曰舆乘舆也不敢斥天子故言舆也言一日田猎之乐能几何足以此而危殆无所隄障之车舆哉淮南王安谏击闽越书云夷狄之地何足以为一日之间间音闲注闲暇之娱也而烦汗马之劳乎即此意】质实【一统志云柏谷坞名在河南府永宁县刘宋袁湛随武帝军至洛阳屯于此上林苑注见秦始皇二十六年南山注见文帝二年庄助防稽人朱买臣防稽人吾邱寿王赵人司马相如成都人东方朔平原厌次人枚臯准阴人终军济南人酆鄗夏哭曰文王自岐迁丰武王自丰迁镐故曰丰镐张九韶曰丰周之邑名故城在西安府临潼县东北镐周之京名故城在西安府咸阳县西南章华台在荆州府境有二一在府城外沙市一在监利县东北皆传以为楚灵王所筑其在监利者又名三休台按贾子曰翟王使使之楚楚王夸之飨于章华之台三休乃至台名三休疑取诸此也】
　　书法【卢生敎始皇为微行不书于是始书非创也则其书始何终身之辞也帝在位五十余年甫三年已若此矣以为不可胜书书其始而已终纲日书微行三是年鸿嘉元年元嘉元年而书始者二武帝成帝皆其甚者也书苑始此终纲目书作苑八是年上林光和三年皐圭灵昆晋永和三年赵华林元兴二年燕龙腾宋辛酉年魏筑苑丙子年魏野马己亥年宋上林隋大业元年西苑】发明【武帝践祚未久轻举妄动已见于此夫人君继体承祧所系甚重出警入跸清道后行乌可肆其轻佻身为匹夫之举向使柏谷主人之计得行其危岂不甚哉书始为微行则轻宋庙防神器弃万乘之尊失人君之体具见于此况又因之起苑囿之役乎】
　　【甲辰】四年夏有风如血考异【提要血下有赤字】
　　书法【书雨血矣惠帝四年未有书风如血者有风如血大异也终纲目书大风十三详元光五年书如血一而已】
　　○旱○秋九月有星孛于东北考异【提要东作西】
　　【乙巳】五年春罢三铢钱行半两钱○置五经博士
　　书法【书置博士何嘉尊经也书置博士始此终纲目书置经博士三是年晋安帝隆安三年魏梁乙酉年律博士后主建兴七年隋癸卯年仙人博士晋安帝隆安四年学博士唐宗开元二十五年不与焉】
　　夏五月大蝗
　　【丙午】六年春二月辽东高庙灾○夏四月高园便殿火帝素服五日
　　书法【书素服重宗庙也书火始此书庙灾始此书庙火始此终纲目书灾十六详文帝七年而书庙灾一是年书火十二是年昭帝元鳯四年宣帝甘露元年桓帝建和二年延熹四年再书晋惠帝元康五年齐庚辰年隋焬帝大业十二年唐中宗嗣圣十一年宗天寳十载五代辛丑年而书庙火三是年元鳯四年甘露元年】
　　五月太皇太后崩考异【后下漏窦氏二字】○六月丞相昌免以田蚡为丞相考证【上条五月上漏圈子】
　　【蚡骄侈治宅甲诸第田园极膏腴听受四方赂遗每入奏事坐语移日所言皆听荐人或起家至二千石权移主上上乃曰君除吏已尽未吾亦欲除吏尝请考工地益宅上怒曰君何不遂取武库是后乃稍退】集览【考工地如淳曰考工少府官属也百官表少府有考工室工作器械之所】
　　秋八月有星孛于东方长竟天
　　书法【孛兵象也前书孛于西北继书救东瓯此书孛于东方继书击闽越后书孛于东北长星出西北继书击匈奴天道恒象纲目之示戒至深切着明矣纲目书孛五十三而武帝之世凡七书帝之穷黩有以召之也至书长竟天则终纲目一而已然则昭宣彗长竟天而唐以亡天祐二年武帝孛长竟天则止于兵祸何也彗之与孛葢有间矣故纲目书孛五十三而书彗止于十有七】
　　○闽越击南越遣大行王恢等将兵击之
</div>
    <div class="pagination">
<a href="御批资治通鉴纲目_page21.html">上一页</a><span>...</span><a href="御批资治通鉴纲目_page17.html">17</a><a href="御批资治通鉴纲目_page18.html">18</a><a href="御批资治通鉴纲目_page19.html">19</a><a href="御批资治通鉴纲目_page20.html">20</a><a href="御批资治通鉴纲目_page21.html">21</a><span class="current-page">22</span><a href="御批资治通鉴纲目_page23.html">23</a><a href="御批资治通鉴纲目_page24.html">24</a><a href="御批资治通鉴纲目_page25.html">25</a><a href="御批资治通鉴纲目_page26.html">26</a><a href="御批资治通鉴纲目_page27.html">27</a><span>...</span><a href="御批资治通鉴纲目_page23.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
