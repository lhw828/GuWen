<!DOCTYPE html>
<html>
<head>
    <meta charset="UTF-8">
    <title>御批续资治通鉴纲目 - 第 4 页/共 112 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御批续资治通鉴纲目 - 第 4 页/共 112 页</h1>
    <div class="content">　　【初宋主遣卢懐忠使荆南谓之曰江陵人情去就山川向背我欲尽知之懐忠还言髙继冲甲兵虽整而控不过三万年谷虽登而民困于暴敛南迩长沙东拒建康西迫巴蜀北奉朝廷其势日不暇给取之易也及周保权使至宋主谓范质等曰江陵四分五裂之国今假道出师因而下之蔑不济矣乃命慕容延钊为都部署枢宻副使李处耘为都监率十州兵假道荆南讨文表未至杨师璠已破文表于平津亭执文表脔而食之枭首朗陵市处耘至襄州遣丁徳裕谕继冲以假道之意孙光宪因言于继冲曰中国自周世宗时已有混一天下之志今宋主规模宏逺不若早以疆土归之则可免祸而公亦不失富贵矣继冲乃遣其叔父保寅奉牛酒犒师于荆门且觇彊弱处耘待之有加继冲闻之以为无虞是夕延钊召保寅宴饮帐中处耘宻遣轻骑数千倍道前进继冲但俟保寅还遽闻宋师奄至即惶怖出迎遇处耘于江陵北十五里处耘揖继冲令待延钊而率亲军先入城比继冲还则宋师已分据冲要继冲大惧因尽籍其境内三州十七县遣客将王昭济奉表纳于宋宋主受之以王仁瞻为荆南都廵检使而授继冲荆南节度使如故髙氏亲属僚佐拜官有差以光宪为黄州刺史】
　　发明【宋之出师未甞书讨而此书讨何伐有罪也文表防扈不臣据潭以叛正王法之所不赦盖人人之所共诛保权不能讨悖逆之臣诸侯不能脩连帅之职宋人是举为有名矣故书讨书诛以予之然文表有罪而继冲则无罪因而假道乗势袭之不过利人土地岂王者行一不义杀一不辜而不为之义乎故书袭以讥之继冲据有荆南弗克死守偷生迎降不为无罪故书以荆南降可见荆南之力犹可敌宋而继冲自降之也其义深切着明矣】
　　延钊进克潭州周保权遣兵逆战败走延钊遂入朗执保权以归
　　【延钊进克潭州将趋朗州保权牙将张从富等以为文表已诛而宋师继进不止惧为所袭相与拒守延钊至不得入宋主闻之遣使谕从富等不聼以兵逆战于澧江宋师败之季处耘择所俘体肥者数十人令左右分防而黥其少健者令先入朗黥者入城言被擒者为宋师所防闻者皆恐遂溃延钊因长驱而进遂克其城执从富杀之其大将汪端劫保权及家属亡匿江南岸僧寺中处耘遣田守竒帅师渡江获之以归宋主释其罪以为右千牛卫上将军汪端犹拥众防掠宋师击杀之湖南悉平得州十四监一县六十六宋主以戸部侍郎吕余庆权知潭州】
　　发明【诛乱讨逆固王者之夲心兴灭继絶乃仁人之素志文表陵蔑其主宋国兴师讨之义也今既元恶授首是宜抚慰班师袭执保权此何义邪不过假公营私诈力以利人土地恶足尚哉然则保权独无罪欤春秋传曰凡书败书灭书入而以其君归皆名者为其服为臣仆故絶之也国君死社稷正也逃之虽非犹有耻焉俘甚矣故夫入者逆而不顺之词恶延钊也以归者贬而絶之之词罪保权也】
　　宋天雄节度使符彦卿入朝
　　【宋主欲使彦卿典兵赵普屡谏不聼宣已出复懐入从容言之宋主曰朕待彦卿厚岂忍相负邪普曰陛下何以能负周世宗宋主黙然事遂寝】
　　夏四月宋初置诸州通判
　　【诏设通判于诸州凡军民之政皆统治之事得専达与长吏均礼大州或置二员又令节镇所领支郡皆直京师得自奏事不属诸藩于是节度使之权始轻用赵普之言也】
　　广义【赵普之相太祖也释兵权以文臣知州事止符彦卿置诸州通判是皆谋国之大者也宋之兴也普有力焉】
　　宋行应天厯
　　【王朴钦天厯推验稍踈司天少监王处讷制新厯上之宋主自为厯序赐名应天颁行之】
　　泉州将陈洪进幽其留后张汉思而代之
　　【汉思患洪进専因设燕伏甲将杀之酒数行地忽大震栋宇倾侧坐立者不自持同谋者惧因以告洪进洪进亟走出甲士皆散自是更相为备一日洪进袖大鎻安歩入府中叱退直兵汉思方坐内斋洪进即合其戸而鎻之使人叩戸言曰郡中军吏请副使知留务众情不可违幸授之印汉思惶惧不知所为即自门间出印与之洪进遽召将吏曰留后授吾印以莅事众皆贺即日迁汉思别舍以兵守之遣使请命于唐又遣牙将魏仁济间道奉表告宋且请制命】
　　广义【抑观洪进汉思之副汉思洪进之主洪进不请于君而擅幽其主则是无君矣唐主置而不问其不纲孰甚焉由是观之则知南唐之祚盖已移于此岂待曹彬师临而后知哉有国者权不可下移也】
　　宋初以常参官知县事
　　【符彦卿久镇大名専恣不法属邑颇不治故特选常参官彊干者徃莅之自是遂着为令】
　　秋七月宋主幸武成王庙毁白起像
　　【宋主歴观武成王庙两庑指白起曰起杀已降不武之甚岂宜受享命去之】
　　发明【纲目于宋主谒文庙则书视谒武庙则书幸轻重之权衡审矣秦以诈力而取天下故白起之杀已降固为因袭之弊其罪亦不可胜言者昔唐德宗诏葺白起庙赠兵部尚书君子讥之宋主斥其恶毁其像胷中泾渭亦明矣其与葺庙赠爵者讵不什百千万之异哉掲而书之深予之也】
　　北汉主杀其枢宻使叚常
　　【北汉宿卫殿直王隠刘昭赵峦等谋逆伏诛辞连常北汉主出常为汾州刺史寻缢杀之初北汉主宠姬郭氏医僧之女也僧与妇通而生姬有殊色北汉主嬖之将立为妃常以所出非偶恐贻笑邻国北汉主乃止姬之昆弟姻戚又多抑而不用故咸怨常因谮杀之死非其罪国人怜之】
　　发明【毁誉出于爱憎之口惟明者能识之闇者则弗及也叚常北汉大臣初无过举曷为杀之因宠姬之姻戚谮愬故耳于戏袵席之爱虽防其蠧政妨贤有不可得而已者北汉当国家闲暇之时明其政刑举贤黜奸防民保境尚恐弗逮无故信防杀其大臣是可谓得计乎哉纲目书杀而不去其官一以明叚常之无常又以讥北汉之失政刑也】
　　八月宋侵北汉取乐平契丹救之不及
　　【宋将王全斌攻取北汉乐平诏以为平晋军】
　　发明【潜师入境曰侵取者收夺之名皆讥词也王者之师禁暴诛乱而已宋兴无名之师以入邻国之境恣行屠掠攻取乐平不义之甚凡书救未有不善者也美契丹则所以罪宋焉故夫美在夷狄则罪在中国契丹救北汉夏救辽是也美在中国则罪在夷狄宋救平晋救李璮之围是也】广义【春秋书侵者潜师掠境之谓也中国之于夷狄御之云乎岂曰侵之云乎是时北汉无罪而遽兴中国之师非义也迹其侵汉之由不过憾其与李筠之会师耳故书曰侵者其亦不满于宋云】
　　宋杀其殿前都虞侯张琼
　　【初宋主为周将琼帐下甞以身蔽宋主中弩矢死而复苏及宋主即位擢典禁兵会殿前都虞侯阙宋主曰殿前卫士如狼虎者不啻万人非琼不能统制即命琼为之迁嘉州防御使时军校史珪石汉卿以数言外事得幸于宋主琼轻侮之二人因谮琼养部曲百余人擅威福宋主召琼面讯之不伏宋主怒令击之汉卿即奋铁挝击其首血流气絶乃曵出下吏琼自知不免解所系带以遗母即自杀宋主旋闻琼家无余财甚悔责汉卿厚恤其家】
　　发明【浸润之谮肤受之愬不行焉可谓明也已矣可谓逺也已矣琼乃宋主之旧将身履艰险死而复苏其致身事国之心宋主之所预知而不可泯没者是当以殊遇加之不容浮言揺夺可也夫何惑军校之谮嫁以非法授抑而死果何谓哉盖由宋主心中无主因物有迁云尔明哲之君寜如是耶故书杀而不去其官义自见矣】
　　广义【不去张琼之官者所以表琼之无罪以着太祖信防之失也】
　　九月宋贬李处耘为淄州刺史
　　【初荆湖之役处耘以近臣防军临事专断不过羣议与慕容延钊大不协由是更相论奏朝议以延钊宿将贳其过止罪处耘责授淄州刺史处耘惧不敢自明】
　　发明【处耘之贬曷为削去其官原情也荆湖之役处耘以近臣防军临事専断不顾羣议固不能无擅輙之责故削其官然与慕容延钊不协朝廷贳延钊而贬处耘则亦非公议矣故虽削去其官而不书有罪又所以罪宋主也】
　　北汉以契丹攻宋平晋军宋将郭进救却之
　　【进从征泽潞迁洛州防御使充西山廵检御下严毅宋主遣戍卒必谕之曰汝辈谨奉法我犹贷汝郭进杀汝矣甞有军校自西山诣汴诬讼进不法事宋主诘知其情送进令杀之防北汉来伐进语其人曰汝敢论我信有胆气今贳汝罪汝能掩杀敌兵当即荐汝如败可自投河东其人踊跃赴战大致克防进即】
　　【以闻乞还其职宋主从之】
　　发明【以者不以者也纲目前书契丹以晋主南下则是契丹贪利而为之倡首尹氏讥其听命强邻进退皆出于契丹耳至是北汉以契丹攻宋平晋军则是北汉挟愤而为之倚强大之力以逼人国其恶甚焉郭进书救善之也善郭进则罪北汉矣】
　　冬十月宋以髙继冲爲武寜节度使○北汉以郭无为同平章事
　　【北汉主自潞州之败日惧宋师至以赵文度为相又召抱腹山人郭无为及五台山僧继颙参预国事未】
　　【防文度无为议论不协北汉主出文度守汾州而无为独相机事悉以委之】
　　发明【尊贤使能俊杰在位则为国之急务而逺佞人亦为国之急务也北汉主自潞州之败日惧宋师可谓有戒谨恐惧之心矣然于用人则多失焉无为乃抱腹山人不学无术而遽任以宰相之职成汤立贤无方未闻若此厥后弑君篡国皆其所启故纲目直书以郭无为同平章事志乱始也其谨于防之意深矣】
　　十二月宋黜郑起杨徽之为县令
　　【初殿中侍御史郑起在周见宋主握禁兵有人望乃贻书范质极言其事右拾遗杨徽之亦甞言于世宗以为宋主有人望不宜典禁兵宋主衔之至是左迁起为西河令徽之为天长令】
　　发明【郑起杨徽之仕周也一为御史一为拾遗职既近君责当言路见宋主典禁兵一贻书范质一甞吿世宗可谓有知人之明而尽忠乃事者矣宋主篡周既不能死节必求其次肥遯邱园不臣于宋固其分也夫何贪位慕禄俛首事讐可谓智乎宋主既憾二人当以直报怨因其不职而明正黜之庶几合义今计宿愤而黜为县令宋主亦少包荒之量矣据事直书交讥之也】广义【呜呼郑起杨徽之乃贪位无识之小人也既忌太祖于周又臣太祖于宋幸而太祖不以他事杀之杀之则亦已矣更何辞哉】
　　宋折德扆侵北汉衞州擒其刺史杨璘○北汉遣侍卫亲军使刘继文如契丹拘之
　　【契丹主以书责北汉主曰尔不禀我命擅改年号助李筠杀叚常其罪有三北汉主引父为子隠谢之初北汉与契丹嵗使不絶自是契丹使不来而北汉使往则见留羣臣悉以使北为惧北汉主乃命从子继文请命亦被拘继文崇之嫡孙魁梧有气局沉毅寡言契丹主亦厚礼之】
　　溪州蛮附于宋
　　【北江蛮酋最大者曰彭氏世有溪州州有三曰上中下溪又有龙赐忠顺保静感化天赐永顺六州及懿安逺新给富来寜南顺髙十一州至是其酋彭允林以地附宋于是各州悉置刺史而以下溪州刺史兼都誓主以统之谓之誓下州】
　　【甲宋干徳二年○是子歳凡五国一镇】春正月宋范质王溥魏仁浦罢以赵普同平章事
　　【普既相以天下为己任宋主倚任之事无大小悉咨决焉宋主数防行过功臣家普每退朝不敢去衣冠一日大雪向夜普意宋主不出久之闻叩门声普亟出宋主立风雪中普皇恐迎拜宋主曰己约光义矣已而光义至设重裀地坐堂中炽炭烧肉普妻行酒炙宋主以嫂呼之因与普计下太原普曰太原当西北二面太原既下则我独当之不如姑俟削平诸国则弹丸黑子之地将安逃乎宋主曰吾意正如此特试卿耳宋主又甞以幽燕地圗示普问进取之策普曰圗必出曹翰宋主曰然因曰翰可取否普曰翰可取孰可守宋主曰以翰守之普曰翰死孰可代宋主黙然良久曰卿可谓深虑矣普甞荐某人为某官宋主不许明日复奏亦不许明日又奏宋主大怒裂碎奏牍掷地普顔色不变跪而拾之以归他日补缀旧牍复奏如初宋主乃悟卒用其人又有羣臣当迁官宋主素恶其人不与普坚以为请宋主怒曰朕固不与迁卿若之何普曰刑赏天下之刑赏陛下岂得以喜怒専之宋主怒甚起普亦随之宋主入宫普立宫门久之不去竟得俞允其刚毅果断类如此然多忌克屡以防时所不足者为言宋主曰若尘埃中可识天子宰相则人皆物色之矣自是不复敢言】
　　南汉侵宋潭州防御使潘美击却之○二月宋昭义节度使李继勲侵北汉辽州克之
　　【继勲屡败北汉兵至是宋主遣曹彬会继勲合兵入北汉境攻其边邑及辽石州继勲大败北汉兵于辽城下北汉辽州刺史杜延韬危蹙籍部下兵三千人降于继勲契丹以六万骑来援又击走之】
　　宋以陈洪进为平海节度使
　　【宋改清源为平海军仍授洪进节度洪进嵗贡多厚敛于民二州甚苦之】
　　夏四月宋以薛居正吕余庆参知政事
　　【宋主以赵普独相欲置副而难其名称问翰林承防陶谷曰下宰相一等有何官对曰唐有参知政事乃以枢宻直学士薛居正兵部侍郎吕余庆并以夲官参知政事不押班宣制知印不预奏事不升政事堂止令就宣徽使防上事殿廷别设砖位尾署衔降宰相月俸杂给半之未欲与普齐也】
　　发明【居正余庆故周之鸱枭宋主乃恱其才而用之独不念其卖国于盗乎直笔书之失自见矣】
　　宋以秦再雄为辰州刺史
　　【辰州在唐分为锦溪巫叙四郡唐末蛮酋分据之各保险阻以自固时出防钞宋既平湖南思得通蛮情习地势沉勇智谋者以镇抚之辰州猺人秦再雄武健有竒畧蛮党畏服宋主召至汴察其可任擢为刺史使自辟吏予以租赋再雄感恩誓以死报至州日训土兵得三千人皆能被甲渡水歴山飞堑防如猨猱又选亲校二十人分使诸蛮以传朝廷懐徕之意莫不从风而靡各得降表以闻自是荆湘无复边患】广义【因其才而治其地太祖可谓行所无事之智矣】
　　六月宋主以其子徳昭为贵州防御使
　　【故事皇子出閤即封王宋主以徳昭未冠特杀其礼】
　　秋七月宋颁刑统
　　【判大理寺窦仪所重定也】
　　八月宋置货务
　　【置于京师及沿江令商旅入金帛京师执引诣沿江给茶后解盐亦之】
　　九月宋攻南汉郴州克之
　　【宋潘美尹崇珂帅兵攻南汉郴州克之初南汉内常侍邵廷琄言于南汉主曰汉承唐乱居此五十余年幸中国多故干戈不及而汉益骄于无事今兵不识旗鼓而人主不知存亡夫天下乱久矣乱久必治请饬兵备且遣使通好于宋南汉主懵然莫以为虑至是始惧以廷琄为招讨使屯洸口宋既克郴得南汉内侍余延业宋主访其国政延业具言其主作烧煑剥剔刀山剑树之刑或令罪人鬬虎抵象又赋敛繁重邕民入城者人输一钱琼州斗米税四五钱置媚州都定其课令入海采珠所居宫殿以珠玳瑁饰之内官陈延受作诸巧日费数万金宫城左右离宫数十游幸常至月余或旬日以豪民为课戸供宴犒之费宋主惊骇曰吾当救此一方民时方谋下蜀未遑也】
　　冬十一月宋永安节度使折德扆卒
　　【徳扆镇抚州甚得蕃情契丹畏之至是卒宋主以其子御勲权知府州寻加留后自是世袭】
　　宋范质卒
　　【质遗命其子勿请諡立碑宋主弟光义甞称之曰宰辅中能循规矩慎名器持亷节无出质右者但欠世宗一死为可惜尔】
　　发明【纲目凡名臣之卒书官书爵其不书者则贬之范质事宋忠清公亮今而削去其官如布衣然何欤曰质之失节先儒固已交讥之矣宋主弟光义亦甞称其但欠世宗一死为可惜尔呜呼质之浮沉取容迎降卖国贩易人主如斯人者宋当废斥贬责不使之得预缙绅之列可也今乃显荣终始极其殊遇至于如此岂有人臣歴仕二姓三君尚可齿于人乎故纲目特削其官以示贬厥后窦仪赵普卒而削去其官义与此同耳】
　　广义【范质者周宰相也不能死君而又忍事二姓其不逮韩通逺矣故纲目削去其官而特书宋书卒者恶之也】
　　蜀约北汉侵宋宋遣忠武节度使王全斌等伐之【初宋主欲谋伐蜀以张晖为凤州练使晖尽得蜀虚实险易以闻宋主大恱已而蜀山南节度判官张廷伟说知枢宻院事王昭逺曰公素无勲业一旦位至枢近不自建立大功何以塞时论莫若通好并门令兵南下我自黄花子午谷出兵应之使中原表里受敌则闗右之地可抚而有昭逺然其言劝蜀主遣赵彦韬等以蜡书间行约北汉济河同举兵至汴彦韬潜取其书以献宋主宋主得书笑曰西讨有名矣乃命王全斌为西川行营都部署刘光义崔彦进副之王仁赡曹彬为都监将歩骑六万分道伐蜀且】
　　【命为蜀主治第于汴水之涯凡五百余间供帐什物备具召全斌谓曰凡克城寨止籍其器甲刍粮悉以财帛分给将士吾所欲得者其土地耳全斌及彦进等由凤州进光义及彬等由归州进蜀主闻之以王昭逺为都统赵崇韬为都监韩保正为招讨使李进副之帅兵拒宋命左仆射李昊饯于郊昭逺酒酣攘】
　　【臂言曰吾此行非止克敌取中原如反掌耳手执铁如意指麾军事自方诸葛亮】
　　发明【声罪致讨曰伐宋师非义曷为书伐蜀有罪也夫以力服人者霸霸必大国以徳行仁者王王不待大蜀以区区一隅君骄臣谄政事乖离不能脩徳以保邦却乃兴师以挑敌不过自速其败亡耳宋欲取蜀之心原非一日第无可乗之衅隠忍以至此及得蜡书率兵西讨诚所谓敌加于】
　　【己不得已而起者故纲目以伐予之易曰田有禽利执言宋人得之矣】
　　广义【蜀主奢侈日甚而又任非其人虽欲不亡不可得也况乎蜡书之败太祖寜无辞乎故大书伐蜀者其光明正大气象可见矣谓非王者之师可乎】
　　十二月宋王全斌入蜀兴州擒其招讨使韩保正蜀兵大溃
　　【全斌等克万仞燕子二砦遂取兴州连防石圌等二十余砦获粮四十万全斌先锋将史进徳与保正李进等战于三泉砦败之擒保正及进等获粮三十万宋师至罗川蜀师依江列阵以待崔彦进遣张万友】
　　【等夺其桥蜀人退保大漫天砦彦进万友与康延泽分三道击之蜀人悉其精鋭逆战大败而溃王昭逺等复引兵迎敌三战皆败昭逺渡桔柏江焚梁退保劒门】
　　宋将刘光义曹彬克蜀防州蜀宁江制置使髙彦俦死之
　　【初防州有鏁江为浮梁上设敌棚三重夹江列礟具光义等行宋主示以地圗指鏁江曰我军泝流至此慎勿以舟师争胜当先以歩骑陆行袭击之俟其势却即以战櫂夹攻取之必矣及师至防距鏁江三十里舍舟歩进先夺浮梁复牵舟而上彦俦谓监军武守谦曰北军渉逺而来利在速战不如坚壁以待之守谦不从独领麾下与光义骑将张廷翰战败走廷翰乗胜登城彦俦力战不胜身被十余鎗左右皆散彦俦奔归府第整衣冠望西北再拜纵火自焚死后数日光义得其骨于灰烬中以礼葬之】发明【蜀自被兵以来其守御诸臣迎降者有之逃遁者有之求其为君死义者寥寥无闻独彦俦力战不胜身被重创整衣再拜纵火自闻亦可谓明于君臣之道而能舍生以取义矣故纲目特书死之以着其节】
　　宋命判太常寺和岘定雅乐
　　【宋主以雅乐声髙近于哀思不合中和诏岘改定岘以王朴律准较洛阳司天台影表石尺制律吕音始和畅】
　　发明【雅乐之音雍雍中和而奏之以享上帝祫宗庙为国之不可无者也宋主以雅乐声髙近于哀思不合中和诏岘改定可谓垂情礼乐而有帝王之宏规矣故特书于策以深美之】广义【大抵治定功成而后礼乐可兴盖乐者所以形容治功也无非因人心之和而宣畅其情耳故大舜命防作乐而独后诸臣者盖以此也今观宋祖篡周以来不侵北汉则伐西蜀日相寻于干戈兵甲之间疮痍未脱乐岂可兴虽欲兴之皆茍而已不然鲁之两生何以曰礼乐积徳百年而后兴且以汉祖得国之正而鲁之两生尚尔况乎宋祖篡人之国又非汉祖之比纲目特书曰宋命判太常寺和岘定雅乐者其防意有攸在也】
　　唐主募人为僧
　　【唐主酷信浮屠法出禁中金钱募人为僧时都下僧及万人皆仰给县官唐主退朝与后服僧衣诵佛书拜跪手足成赘僧有罪命礼佛而释之宋主闻其惑乃选少年有口辩者南渡见唐主论性命之説唐主信重谓之一佛出世由是不复以治国守边为意】
　　发明【诗曰迨天之未隂雨彻彼桑土绸缪牖戸今此下民莫敢侮予是则有国家者当及时勉善用昌厥祚焉唐主酷信浮屠事佛甚谨内出金钱募人为僧呜呼陋矣五季之时乱极思治彊敌在外攻取邻国独不念虞亡及虢之事耶当此之际兢守邦尚恐弗逮安可他图为唐计者以募僧之金钱募天下之豪杰以养僧之饩廪养天下之英才则仁贤既信国不空虚宋虽有坚甲利兵谋臣猛将不能南渡而问鼎矣弗克以此自明而荒唐如是纵有金城汤池长江天堑奚足为恃哀哉据事直书足以贻千古之一笑尔有天下者不可不戒】
　　广义【呜呼梁之萧衍酷好乎佛而饿死台城唐之李煜酷好乎僧而为宋所灭是则佛与僧者亡国之囮也后世之君有好浮屠者萧衍李煜不可不读】
　　【乙宋干徳三年○是嵗丑宋灭蜀凡四国一镇】春正月宋王全斌攻蜀劒门克之获其都统王昭逺
　　【全斌进次益光得降卒言益光江东越大山数重有狭径名来苏蜀人于江西置砦对岸可渡自此出剑门南二十里至青彊与官道合若行此路则劒门不足恃也乃分兵趋来苏跨江为浮梁以济蜀人见之弃寨而遁遂进次青彊王昭逺闻之留其偏将守剑门自引众退屯汉源坡以待全斌未至汉源剑门已破昭逺股栗失次赵崇韬布阵出战昭逺据胡床不能起全斌进击大破之斩首万余级昭逺走投东川匿仓舍下悲嗟流涕目尽肿俄而宋追骑至与崇韬俱被执】
　　发明【凡书获者贱词也前韩保正书擒此独书获者罪昭逺也昭逺轻虑浅谋以挑彊隣误君蹙国弗克效死其罪大矣故纲目变文书获比同贱者所以深诛之也安有身为都统部领六师而为人所擒易于臧获尚可以将帅目之哉是以用人慎所择】
　　宋刘光义曹彬取蜀五州
　　【光义克蜀万施开忠四州峡中郡县悉定遂州知州陈愈以城降时诸将所过咸欲屠戮以逞独曹彬禁止之故峡路兵始终秋亳无犯】
　　蜀太子喆将兵御宋至緜州遁还王全斌进次魏城蜀主昶降
　　【蜀主闻昭逺败大惧出金帛募兵令太子喆统之李廷珪张惠安等为之副趋剑门以御宋师喆素不习武廷珪惠安皆庸懦无识喆离成都但携姬妾乐器及伶人数十辈晨夕嬉戏不恤军政至緜州闻已失剑门遂遁还东川所过焚庐舍仓廪而去蜀主皇骇问计于左右有老将石斌对曰宋师逺来势不能久请聚兵固守以老之蜀主曰吾父子以丰衣美食养士四十年及遇敌不能为我东向发一矢今若固垒何人为我效命已而全斌进次魏城蜀主命李昊草表请降全斌受之遂入城刘光义等亦引兵来会前蜀之亡也降表亦昊为之蜀人夜书其门曰世脩降表李家宋师自发汴至受降凡六十六日得州四十五县百九十八宋主以吕余庆知成都府初全斌之伐蜀也属汴京大雪宋主设毡帷于讲武殿衣紫貂裘防以视事忽谓左右曰我被服如此体尚觉寒念西征将士冲冐霜雪何以堪处即解裘防遣中使驰赐全斌仍谕诸将曰不能徧及也全斌拜赐感泣故所向有功】
　　发明【易曰弟子舆尸使不当也喆素不习武而蜀主使之御宋是弟子也安能免舆尸之咎乎虽然喆蜀之太子家国被兵君父蒙难有人心者便当背城一战同死社稷可也夫何将兵御敌至緜而遁可胜诛乎故书遁还以着其苟免之罪国君死社稷在理所当然蜀主偷生忍辱相率降讐所谓薄乎云尔恶得无罪故斥名而书降以着其不死社稷之罪纲目之防显而防矣】广义【宋之太祖恩及将帅如此宜其得死力以成功也若夫蜀之君臣亦皆乳口之儿况其约汉侵宋以发祸蒙乎被俘于宋岂不宜哉】
　　三月宋两川军乱
</div>
    <div class="pagination">
<a href="御批续资治通鉴纲目_page3.html">上一页</a><a href="御批续资治通鉴纲目.html">1</a><a href="御批续资治通鉴纲目_page2.html">2</a><a href="御批续资治通鉴纲目_page3.html">3</a><span class="current-page">4</span><a href="御批续资治通鉴纲目_page5.html">5</a><a href="御批续资治通鉴纲目_page6.html">6</a><a href="御批续资治通鉴纲目_page7.html">7</a><a href="御批续资治通鉴纲目_page8.html">8</a><a href="御批续资治通鉴纲目_page9.html">9</a><span>...</span><a href="御批续资治通鉴纲目_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
