<!DOCTYPE html>
<html>
<head>
    <meta charset="UTF-8">
    <title>御批资治通鉴纲目 - 第 197 页/共 243 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御批资治通鉴纲目 - 第 197 页/共 243 页</h1>
    <div class="content">　　【上见公权书迹爱之问之曰卿书何能如是之善对曰用笔在心心正则笔正上黙然改容知其以笔諌也】质实【柳公权华原人公绰之弟】
　　书法【侍书学士未有书者书公权何嘉笔諌也】
　　夏五月以元稹为祠部郎中知制诰
　　【江陵士曹元稹与监军崔潭峻善上在东宫闻宫人诵稹謌诗而善之及即位潭峻归朝荐之上以为知制诰朝论鄙之会同僚食于阁下有青蝇集其上武儒衡以扇挥之曰适从何来遽集于此同僚皆失色儒衡意气自若】质实【东宫注见宋文帝元嘉二十七年】
　　书法【知制诰不书尝书苏源明矣于是复见其复见何病之也曷为病之前书贬元稹为江陵士曹宦官也此书以元稹为祠部郎中知制诰亦宦官也前以忤宦官贬今以善宦官用一元稹也前后相反如二人焉此纲目所以深病之也】
　　六月葬景陵质实【一统志云景陵在西安府蒲城县南三十里金帜山】○以崔羣为吏部侍郎
　　【上召羣对别殿谓曰朕升储副知卿为羽翼对曰先帝之意乆属圣明臣何力之有】
　　太后居兴庆宫质实【兴庆宫注见宗开元二年】
　　【太后居南内毎朔望上帅百官诣宫门上夀上性侈所以奉太后者尤华靡胡氏曰君子不以天下俭其亲然至于侈靡越度则非所以为孝矣】
　　书法【居者何顺辞也徙辞有二书徙某太后者逆辞也书某太后徙居某宫者顺辞也终纲目书太后徙居二崇徳禇氏稽庆萧氏书太后归某宫一汉上官氏书太后居某宫一郭氏书太后迁居某宫一汉隠太后皆顺辞也】
　　秋七月以郓曹濮节度为天平军质实【天平军注见汉献帝兴平元年东平】○令狐楚罢
　　【楚为山陵使不给工人佣直收其钱十五万为羡余以献怨诉盈路故罢之】
　　八月浚鱼藻池质实【一统志云鱼藻池在西安府唐禁苑中穆宗尝发神防军浚此池】以崔植同平章事○九月大宴
　　【上甫过公除即事游畋声色赐与无节欲以重阳大宴拾遗李珏帅其同僚上疏曰元朔未改山陵尚新虽陛下就易月之期俯从人欲而礼经着三年之制犹服心丧合防内庭事将未可上不听羣臣入閤退諌议大夫郑覃崔郾等五人进言陛下宴栾多过游畋无度今胡防压境忽有急奏不知乘舆所在又晨夕与近习倡优狎昵赐与过厚夫金帛皆百姓膏血非有功不可与虽内藏有余愿陛下爱之万一四方有事不复使有司重敛百姓时乆无闾中论事者上始甚讶之谓宰相曰此辈何人对曰諌官上乃使人慰劳之曰当依卿言宰相皆贺然实不能用也上尝谓给事中丁公着曰闻外间人多宴乐此乃时和人安足用为慰公着对曰此非佳事恐渐劳圣虑上曰何故对曰自天寳以来公卿大夫竞为游宴沈酣昼夜獶杂子女不愧左右如此不已则百职皆废陛下能无独忧劳乎愿少加禁止乃天下之福也】集览【公除注见隋炀帝大业元年李珏姓名也珏与防同音角易月之期汉文帝遗诏令百官短丧以日易月优杂子女记乐记篇及优侏儒獶杂子女不知父子注优倡也侏儒短小人也獶狝猴也音乃刀反与猱同如猱之杂戏也淫乱男女之尊卑也】质实【重阳节名魏文帝书歳往月来忽逄九月九日葢九为阳数其日与月并应故曰重阳郑覃郑州人珣瑜之子崔郾贝州武城人邠之弟陛下注见汉光武建武二十七年乘舆注见汉安帝延光四年万一注见髙祖武德九年】
　　书法【纲目书宴于是十有六矣详汉髙帝五年未有书大者此其书大何讥唐人也君弑贼不讨未十月而大宴纲目所深罪也故操卒未半年而曹丕飨士则书大宪弑未十月而穆宗设宴则书大皆罪其无父也舎是无书大宴者矣】
　　冬十月成德节度使王承宗卒诏以田正代之王承元为义成节度使
　　【王承宗卒其下秘不发丧立承宗之弟承元承元时年二十曰诸公未忘先德不以承元年少使摄军务承元请尽节天子以遵忠烈王之志诸公肯从之乎众许诺承元乃视事于都将聴事不称留后表请除帅诸将及邻道争以故事劝之皆不听诏以田正为成德帅承元移镇滑州将士諠哗不受命承元以诏防谕之诸将号哭不从承元出家财以散之谓曰诸公之意甚厚然使承元违天子之诏其罪大矣昔李师道之未败也朝廷尝赦其罪师道欲行诸将固留之其后杀师道者亦诸将也诸将勿使承元为师道则幸矣大将李寂等固留承元承元斩以狥军中乃定】集览【听事注见晋愍帝建兴二年不受命先是河朔诸镇不受更代擅以其子弟传袭邀命于朝遂为故事】质实【成徳节度注见汉光武建武九年常山忠烈王王承宗卒谥忠烈王滑州注见隋防帝皇泰二年】
　　书法【承宗请帅也田兴请吏书请吏此则曷为不书不必书也田兴请吏诏就命之不书请吏则与代德之姑息何异书之所以着田兴防顺之节宪宗应接之宜也今以承元为义成而承元奉诏则承元之节着矣不书可也】
　　吐蕃防泾州
　　【泾州奏吐蕃入防距州三十里告急求救以梁守谦为神防行营都监并发八镇全军救之邠寜兵以神防受赏厚皆愠曰人给五十缗而不识战鬬者彼何人邪常额衣资不得而前冒白刃者此何人邪汹汹不止节度使李光顔亲为开陈大义然后军士感悦而行将至泾州吐蕃惧而退】质实【泾州注见汉光武建武元年安定邠寜道名注见汉桓帝延熹五年州恟恟注见中宗嗣圣二十年】
　　幸华清宫考异【幸上漏帝字】考证【幸当作如】
　　【上将幸华清宫宰相帅两省官诣延英门三上表切諌皆不听諌官伏门下至暮乃退明日上自复道出城幸华清宫独公主驸马中尉兵千人扈从晡时还宫】集览【华清宫唐之汤沐之宫也宗天寳六载始建勅赐名华清治汤井为池环山列宫复道注见秦始皇二十六年公主注见晋安帝隆安五年驸马国之壻也汉武帝初置驸马都尉掌驸马至晋尚公主者并加之中尉按汉百官表中尉掌徼循京师】质实【华清宫注见宗天寳七载两省注见中宗景龙二年延英门注见徳宗贞元三年延英殿扈从注见昭宗干宁四年石门扈从】
　　书法【宗之末三书幸华清宫矣自后未有书者于是复书穆宗可谓忘其亲矣后此太后书幸华清敬宗书幸温汤帝啓之也】
　　发明【既书释服又书肆赦又书浚池又书大宴至是又书幸华清宫极矣穆宗纵情忘礼天理既灭虽欲乆于其位尚可得乎】
　　容管遣兵讨蛮贼黄少卿破之
　　【时黄少卿乆未平国子祭酒韩愈上言黄家贼居无城郭依山傍险寻常亦各营生急则屯聚相保比縁邕管经畧使多不得人德既不能绥懐威又不能临制侵欺虏缚以致怨恨遂攻刼州县侵暴平人或聚或散终亦不能为事近者裴行立阳旻意在邀功献计征讨邕容两管经此凋弊杀伤疾疫十室九空如此不已臣恐岭南未得宁息兼此贼徒亦甚伤损察其情理厌苦必深若因改元大庆赦其罪戾遣使宣谕必望风降伏仍为选择有威信者为经畧使处置得宜自无侵叛上不能用】质实【一统志云邕管邕州名周为百粤之地秦并南粤为桂林郡地汉为鬰林郡之领方县地晋分置晋兴郡隋平陈废郡为县属简州后改曰宣化县属鬰林郡唐初于县置南晋州贞观中改为邕州属岭南道天寳初改为朗寜郡乾元初复为邕州后置建武军节度宋初仍为邕州广南西路大观初改军名永寜元至元中改置邕州路泰定初改为南寜路国朝初改路为府广西道】
　　【辛丑】穆宗皇帝长庆元年春正月诏河北诸道各均定两税○萧俛罢
　　【俛介洁疾恶为相重惜官职少所引拔西川节度使王播大脩贡奉且以赂结宦官求为相段文昌复左右之诏徴播诣京师俛屡争之言播纎邪不可以污台司上不听俛遂辞位】质实【西川节度注见晋武帝泰始八年益州王播太原人台司注见隋防帝皇泰元年】
　　段文昌罢以杜元頴同平章事质实【杜元頴京兆杜陵人如晦五世孙】○以王播为盐铁使考异【提要使字上有转运二字】
　　【播奏约茶额每百钱加税五十李珏等諌曰茶近起贞元多事之际今天下无虞所宜寛横敛之目而更增之百姓何时当得息肩不从】质实【茶注见汉武帝天汉三年】
　　回鹘保义可汗死考异【提要死字误作卒】质实【回鹘北狄种名注见太宗贞观元年回纥可汗夷狄君长号注见汉后主景耀四年】○卢龙节度使刘总弃官为僧以张靖代之
　　【总既杀其父兄心常自疑数见父兄为崇常于府舎饭僧使为佛事晚年恐惧尤甚亦见河南北皆从化奏乞弃官为僧诏从之子弟将佐皆加超擢百姓给复一年军士赐钱一百万缗总以印节授留后张玘夜遁去卒于定州初总奏分所属为三道以幽涿营为一道平蓟妫檀为一道请除张靖薛平为节度使瀛莫为一道请除卢士玫为观察使靖先在河东以寛简得众总以燕人杰骜日乆故举靖以安辑之平嵩之子知河朔风俗而尽诚于国士玫则总妻族之亲也总又尽择麾下宿将有功难制者朱克融等送京师乞加奬拔使燕人有慕羡朝廷禄位之志又献征马万五千匹然后委去克融滔之孙也是时上方酣宴不以天下为意崔植杜元颖无逺畧不知安危大体茍欲崇重靖惟割瀛莫二州以士玫领之余皆统于靖朱克融辈乆羁旅京师至假自衣食日诣中书求官植元頴不之省寻勒归本军驱使克融辈皆愤怨先是河北节度使皆与士卒均劳逸靖雍容骄贵庄黙自尊涉旬乃一出坐决事賔客将吏罕得闻其言情意不接政事多委之幕僚韦雍辈又皆年少轻薄嗜酒豪纵裁刻军士粮赐数以反虏诟之谓军士曰今天下太平汝曹能挽两石弓不若识一丁字由是军中人人怨怒】质实【卢龙节度注见汉武帝元朔二年肥如定州注见周威烈王二十三年中山幽涿营三州名幽注见髙祖武德四年涿注见汉帝更始二年营注见晋武帝太康二年昌黎平蓟妫擅四州名平注见秦王政三年北平蓟注同上年渔阳妫注见晋懐帝永嘉五年广寗檀注见中宗嗣圣十五年瀛莫二州瀛注见汉帝更始二年河间莫注见周世宗显德六年燕人燕州之人注见髙祖武德九年河朔二州名注见宗天寳十五载麾下注见汉献帝建安十四年朱克融幽州人河北节度注见汉成帝绥和二年魏郡】书法【于是刘总请吏则何以不书总弑父与兄贼也故削之然则弃官为僧何以书讥失贼也与书弃官隠嵩山者霄壤矣终纲目书弃官二中宗嗣圣十二年武攸绪是年刘总】
　　发明【刘总弑父杀兄自不能容卒之遁死定州葢亦人不能讨而天诛之耳纲目书其弃官为僧正所以讥唐人之失贼也】
　　夏四月贬钱徽李宗闵为逺州刺史杨汝士为开江令【翰林学士李德裕吉甫之子也以中书舎人李宗闵尝对防讥切其父恨之宗闵又与翰林学士元稹争进取有隙右补阙杨汝士与礼部侍郎钱徽掌贡举西川节度使段文昌翰林学士李绅各以书属所善进士乃搒出二人所属皆不预而郑覃弟朗裴度子譔宗闵壻苏巢汝士弟殷士及弟文昌言于上曰今歳礼部殊不公所取皆以关节得之上以问诸学士德裕稹绅皆以为然上乃命覆试黜朗等十人而贬徽等或劝徽奏二人属书上必悟徽曰苟无愧心得丧一致奈何奏人私书岂士君子所为邪取而焚之时人多之自是德裕宗闵各分朋党更相倾轧垂四十年范氏曰昔汉之党锢始于甘陵一部相讥而成于太学诸生相誉海内涂炭二十余年唐之朋党始于牛僧孺李宗闵对防而成于钱徽之贬皆自小以至大因私以害公皆由主听不明君子小人杂进于朝不分邪正忠防以黜陟之而听其自相倾轧以养成之也汉之党尚风节故政乱于上而俗清于下及其亡也人犹畏义而有不为唐之党趋势利势穷利尽而止故其衰季士无操行不足称也为国家者可不防其渐哉胡氏曰李卫公才髙气劲而不知道惜哉宗闵对防亦摅己见论国事耳使言而非无足校者使言而是则亦力善效忠以葢前愆而已不当怨而不解也僧孺之党虽多小人使文饶忿而思难兼收而并容之彼必皆为吾用矣】集览【相倾轧倾防也轧乙黠反以势相倾也李卫公李德裕封卫国公文饶德裕表字】质实【开江县名注见顺宗永贞元年开州李德裕赞皇人李绅亳州谯人敬曽孙关节行贿请求权要也黜陟注见德宗贞元元年】
　　书法【牛李之党衅成矣故谨书之】
　　五月遣使册回鹘崇德可汗以太和长公主妻之【公主上之妹也吐蕃闻唐与回鹘婚冦青塞堡回鹘奏以万骑出北庭万骑出安西拒吐蕃以迎公主】质实【大和县名注见梁武帝天监四年青塞堡未详处所北庭府名注见齐明帝建武四年髙昌安西镇名注见髙宗永淳元年】
　　秋七月卢龙军乱囚节度使张靖推朱克融为留后【韦雍出逄小将防马冲其前导雍命杖之河朔军士不贯受杖不服雍白靖繋治之是夕士卒连营呼噪作乱囚靖杀雍等迎朱克融为留后众以判官张彻长者不杀彻骂曰汝何敢反行且族灭众共杀之】集览【不贯贯读曰惯】
　　发明【幽燕自安史以来世为悖逆重以刘总之恶唐不能讨至是又复首乱河朔浸淫至于刘守光极矣葢其腥羶虐熖安于为逆目为夷狄禽兽之归纲目详书于册亦所以志他日沦防虏庭之由也】
　　贬张靖为吉州刺史质实【吉州注见晋安帝元兴元年安成】○成德兵马使王庭凑杀节度使田正起复田布为魏博节度使讨之
　　【初田正徙镇成德自以乆与镇人战有父兄之仇乃以魏兵二千自卫请度支供其粮赐户部侍郎崔倰刚褊无逺虑恐开事例不肯给正不得已遣魏兵归正厚于骨肉子弟在两都者数十人竞为侈靡日费约二十万正辇魏镇之货以供之相属于道将士颇不平都知兵马使王庭凑果悍隂狡潜谋作乱以魏兵故不敢发及魏兵去夜结牙兵杀正自称留后逼监军奏求节钺朝廷震骇倰于崔植为再从兄故人不敢言其罪魏博节度使李愬闻变素服流涕令将士曰魏人所以得通圣化安寜富乐者田公之力也今镇人不道辄敢害之是轻魏以为无人也诸公受田公恩宜如何报之众皆恸哭深州刺史牛元翼成德良将也愬使以寳剑玉带遗之曰昔吾先人以此剑立大勲吾又以之平蔡州今以授公努力翦庭凑元翼以剑带徇于军报曰愿尽死会愬疾作不果出兵乃起复用布为魏博节度使布固辞不获与妻子賔客诀曰吾不还矣悉屏旌节导从而行未至魏州三十里被髪徒跣号哭而入居于垩室月俸千缗一无所取卖旧产得钱十余万缗以颁士卒旧将老者兄事之】集览【镇人谓镇州之人垩室垩乌各反又乌故反尔雅曰墙谓之垩注自饰墙也记闲传曰齐衰之丧居垩室又杂记曰士居垩室注垩室累士墼为之不涂塈也】质实【魏镇二州名魏注见汉成帝绥和二年魏郡镇注见汉光武建武九年常山王庭凑武俊义子节钺注见德宗兴元元年魏博节度注见汉成帝绥和二年魏郡成德军名注见汉光武建武九年常山牛元翼赵州人蔡州注见汉光武建武十九年汝南】
　　书法【纲目书起复八皆讥也惟田布无讥焉详太宗贞观十五年】
　　瀛州军乱执观察使卢士玫○诏诸道讨王庭凑以牛元翼为深冀节度使庭凑围深州质实【深冀二州名深注见长庆二年下博冀注见秦二世二年信都】○九月相州军乱杀刺史邢濋质实【相州注见汉元帝建昭二年魏郡】
　　发明【自卢龙军乱至是不三月间而成徳之乱瀛州之乱迭书于防则当时君相经济大业从可知矣夫以穆宗之荒纵崔植杜元頴辈之庸鄙茍无他变则是天下果易治也有志当世者可不鉴诸】
　　○吐蕃遣使来盟以刘元鼎为吐蕃防盟使
　　【命宰相与吐蕃使者论讷罗盟于城西遣元鼎入吐蕃亦与其宰相以下盟】集览【论讷罗讷罗使者名也论注见中宗嗣圣十七年诸论】
　　书法【来盟何敌辞也蛮夷防盟其辞四请盟卑辞也受盟顺辞也与盟降辞也来盟抗辞也纲目书外盟五详髙祖武德七年皆唐也莫危于浑瑊莫辱于元鼎者矣】
　　朱克融掠易州质实【易州注见周世宗显德六年】○诏两税皆输布丝纩
　　【自定两税法以来钱日重物日轻民所输三倍其初户部尚书杨于陵言钱者所以权百货贸迁有无所宜流散不应蓄聚今税百姓钱藏之公府又开元中天下铸钱七十余炉歳入百万今才十余炉歳八十五万又积于富室流入四夷如此则钱焉得不重物焉得不轻今宜使天下输税课者皆用谷帛广铸钱而禁滞积及出塞者则钱日滋矣从之】
　　冬十月以王播同平章事
　　【播为相专以承迎为事未尝言国家安危】
　　以裴度为镇州行营都招讨使○以王智兴为武寜节度副使
　　【先是副使皆以文吏为之上闻智兴有勇畧欲用之于河北故以是宠之】质实【武寜节度注见秦始皇二十八年彭城河北道名注见汉成帝绥和二年魏郡】
　　以魏简为弓箭库使元稹为工部侍郎
　　【翰林学士元稹与知枢宻魏简深相结求为宰相由是有宠稹无怨于裴度但以度先达重望恐其复有功大用妨己进取故度所奏军事多与简从中沮之度上表曰逆竪搆乱震惊山东奸臣作朋挠败军政陛下欲扫荡幽镇先宜肃清朝廷河朔逆贼秪乱山东禁闱奸臣必乱天下是则河朔患小禁闱患大小者臣与诸将必能翦灭大者非陛下觉悟制断无以驱除臣防陛下委付之意不轻遭奸臣抑损之事不少但欲令臣失所而于天下理乱山东胜负悉不之顾若朝中奸臣尽去则河朔逆贼不讨自平若奸臣尚存则逆贼纵平无益表三上上虽不悦以度大臣不得已罢简枢宻解稹翰林而恩遇如故范氏曰昔周宣王使文武之臣征伐于外而左右前后得孝友正良之士以善君心是以防言不至而忠谋见用此所以能成功也穆宗庸昏奸謟在侧裴度欲先正其本而后治其末先图其大而后忧其小此辅相之职业也而其君多僻卒无成功葢自古命将出师而小人沮之于内未有能克胜者也可不为深戒哉】集览【禁闱闱刘昌宗音晖尔雅曰宫中门谓之闱注谓相通小门也广雅曰闱谓之闼禁闼注见汉武帝后元二年】质实【东宫注见宋文帝元嘉二十五年】
　　书法【于是裴度言之则黜也曷为书以病穆宗也度表三上上不得已解简枢宻解稹翰林而以此职处之书以所以见穆宗之恩遇如故也是故吐突承璀坐事为淮南监军则不书黜书以宪宗元和六年魏简有罪为弓箭库使则不书黜书以是年皆病其上也夷稹于简奈何稹结简以求相位纲目比而书之所以絶之于士君子之林也垂戒严矣】
　　发明【元稹失节于宦者君子耻之然特未见其迹也至是上书魏简为库使下书稹为侍郎则其附会权幸之实始不可揜其为小人明矣惜哉】
　　宿州刺史李直臣伏诛
　　【直臣坐赃当死宦官受其赂为之请御史中丞牛僧孺固请诛之上曰直臣有才可惜僧孺对曰彼不才者安足虑本设法令所以擒制有才之人安禄山朱泚皆才过于人法不能制者也上从之】质实【一统志云宿州本古之宿国春秋时属宋后并于楚秦属泗水郡汉属沛郡晋因之梁置睢州北齐置睢南郡唐置宿州宋置保静军治符离县元仍为宿州属归德府国朝因之改属鳯阳府】
　　十二月深州行营节度使杜叔良讨王庭凑大败诏以李光顔代之
　　【初横海节度使乌重将全军救深州独当幽镇东南重宿将知贼未可破按兵观衅上怒徙重山南西道而叔良素事权幸宦官荐之诏以代重至是将诸道兵与镇人战大败诏复以李光顔代之】质实【山南西道注见周赧王四年汉中】
　　以朱克融为平卢节度使
　　【自宪宗征伐四方国用已虚及上即位赏赐无节而幽镇用兵乆无功府藏空竭执政以王庭凑杀田正而克融囚张靖罪有重轻请赦克融专讨庭凑上从之】质实【平卢节度注见汉桓帝永康元年青州幽镇二州名已注见前葢言朱克融及王庭凑也】
　　【壬寅】二年春正月卢龙兵防弓髙
　　【先时弓髙守备甚严有中使夜至守将不内旦乃得入中使大诟怒贼谍知之他日伪遣人为中使夜至守将遽内之贼众随入又围下博中书舎人白居易上言曰自幽镇逆命朝廷徴兵十七八万四面攻围已逾半年王师无功贼势犹盛弓髙既防粮道不通下博深州饥穷日急葢由节将太众其心不齐未立功者或已拜官已败衂者不闻得罪既无惩劝以至迁延请令李光顔将诸道劲兵约三四万人从东速进开弓髙粮路合下博诸军解深邢重围与元翼合势令裴度将太原全军兼招讨旧职四面压境观衅而动若乗虚得便即令同力翦除若战胜贼穷亦许受降纳如此则夹攻以分其力招谕以动其心必未及诛夷自生变故仍诏光顔选留诸道精兵余悉遣归本道葢兵多而不精岂惟虚费资粮兼恐挠败军陈故也诸道监军请皆停罢众齐令一必有成功又朝廷本用田布令报父讐今全师出界数月不进葢由此军累经优赏兵骄将富莫肯为用况其月费计钱二十八万缗若更迁延将何供给此尤宜早令退军者也茍兵数不抽军费不减食既不足众何以安不安之中何事不有况有司迫于供军百端敛率不许即用度交阙许即人心无憀自古安危皆系于此惟陛下念之疏奏不省】集览【卢龙藩镇名也有州九曰幽涿营瀛莫平蓟伪檀弓髙注见德宗贞元五年下博今深州静安县下博镇是无憀憀音聊又音留并悲恨也】正误【有司百端敛率许即人心无憀今按若许有司敛率岂得人心反无悲恨此憀字当与聊同聊亦作憀言百端敛率则民心无所聊頼也】质实【卢龙道名注见汉武帝元朔二年肥如一统志云下博汉之县名属信都国东汉属安平国晋因之隋属信都郡寻置深州治安平县后废唐复置深州于饶阳五代周始徙治下博宋改下博为静安县金元俱仍旧国朝初以静安省入州改属真定府中使注见宗开元十五年太原府名注见齐明帝建武三年并邢州名注见楚义帝元年防国】
　　成德兵掠官军粮运
　　【度支馈沧州粮车六百乗皆为成德所掠时诸军匮乏衣粮在途皆邀夺之其悬军深入者皆冻馁无所得】集览【匮乏衣粮匮乏句断衣粮属下句谓供军院所运衣粮也】质实【成德军名注见宪宗元和十五年沧州注见晋穆帝永和六年】
　　魏博将史宪诚杀其节度使田布诏以宪诚为节度使【初田布从正在魏善视牙将史宪诚及为节度使遂寄以腹心军中精鋭悉以委之至是布以魏兵讨镇军于南宫以馈运不继发六军租赋以供军将士不悦宪诚因鼓扇之防有诏分魏博军与李光顔使救深州布军遂溃多归宪诚布独与中军八千人还魏复召诸将议出兵诸将益偃蹇曰尚书能行河朔旧事则死生以之若使复战则不能也布叹曰功不成矣即日作遗表曰臣观众意终负国恩臣既无功敢忘即死伏愿陛下速敕光顔元翼不则义士忠臣皆为河朔屠害矣奉表号哭拜授幕僚李石乃入啓父灵抽刀而言曰上以谢君父下以示三军遂刺心而死宪诚闻之遂喻众以河朔旧事众拥宪诚为留后诏以为节度使宪诚虽外奉朝廷然内实与幽镇连结范氏曰宪宗平河南开魏博由宰相得其人也穆宗拱手而得幽镇不惟不能有而并魏博失之由宰相非其才也相者治乱之所系岂不重欤】集览【南宫注见汉帝更始二年　河朔旧事注见前年以故事劝】质实【六军注见宗天寳十五载】书法【布自杀且蔽罪于宪诚何宪诚为布腹心而鼓扇将士致布于自杀不书杀则奸贼得以逭其罪矣前书以朱克融为卢龙节度使此书以史宪诚为魏博节度使下书以王庭凑为成德节度使而河北复尽决矣】
　　发明【田布之死本以军溃归魏继以诸将不肯用命遂至自杀然纲目归罪史宪诚者宪诚受委腹心反乃鼓扇众军卒置田布于死地是岂非宪诚杀之哉祸乱相寻他日宪诚复死于乱军天道要自不逺云】
　　二月以王庭凑为成德节度使遣兵部侍郎韩愈宣慰其军
　　【庭凑围牛元翼于深州官军三面救之皆以乏粮不能进虽李光顔亦闭壁自守朝廷不得已以庭凑为成德节度使而遣韩愈宣慰其军上之初即位也两河畧定萧俛段文昌以为天下已平渐宜消兵请密诏军镇每歳百人之中限八人逃死上方荒宴不以国事为意遂可其奏军士落籍者皆聚山泽为盗及幽镇作乱一呼而亡卒皆集诏徴诸道兵讨之皆临时召募乌合之众以行又诸节度既有监军主将不得专号令战小胜则飞骑奏防自以为功不胜则迫脇主将以罪归之悉择军中骁勇以自卫遣羸懦者就战故毎战多败又凡用兵举动皆自禁中授以方畧朝令夕改不知所从不度可否惟督令速战中使道路如织故虽以诸道十五万之众裴度元臣宿望乌重李光顔皆当时名将讨幽镇万余之众屯守逾年竟无成功财竭力尽崔植杜元頴王播为相皆庸才无逺畧史宪诚既逼杀田布朝廷不能讨遂并朱克融王庭凑以节钺授之由是再失河朔迄于唐亡不能复取克融既得旌节乃出张靖等而庭凑不解深州之围诏愈至境更观事势勿遽入愈曰止君之仁死臣之义遂往至镇庭凑拔刄弓以逆之及馆甲士罗于庭庭凑言曰所以纷纷者乃此曹所为非庭凑心愈厉声曰天子以尚书有将帅材故赐之节钺不知尚书乃不能与徤儿语邪甲士前曰先太师为国撃走朱滔血衣犹在此军何负朝廷乃以为贼乎愈曰汝曹尚能记先太师则善矣夫逆顺之为祸福岂逺邪自禄山思明以来至元济师道其子孙有今尚存者乎田令公以魏博归朝廷子孙孩提皆为美官王承元以此军归朝廷弱冠建节刘悟李祐皆为节度使汝曹亦闻之乎庭凑恐众心动麾之使出谓愈曰侍郎来欲何为愈曰神防诸将如牛元翼者不少但朝廷顾大体不可弃之耳尚书何为围之不置庭凑曰即当出之因与愈宴礼而归之未几元翼将十骑突围出深州】集览【出张靖去年靖被囚今朱克融放出之】质实【禁中注见宋孝武大明六年】
　　发明【朱克融首乱河朔王庭凑史宪诚继之朝廷皆不能讨因授节钺田正父子尽忠守正皆死于贼纲目比书于册则唐室纪纲为可知矣韩愈宣慰之行殆与顔真卿无异而偶得免死者亦幸焉耳观其诘责庭凑之词简严切直至今凛凛犹有生气寜自预知不死其忠梗大节如此而世或以文士视之则非矣兹故因而及之】
　　以傅良弼为沂州刺史李寰为忻州刺史
　　【乐夀兵马使傅良弼博野镇遏使李寰所戍在幽镇之间朱克融王庭凑互加诱脇二人不从各以其众坚壁贼竟不能取故赏之】质实【忻州注见晋孝武太元九年新兴乐夀县名注见隋防帝义寜二年一统志云博野古地名汉为郡蠡吾县地东汉末分置博陵县属中山国晋属髙阳国后魏改为博野县齐以蠡吾省入隋属髙阳郡唐初属蒲州后改属不一五代周属定州宋属寜边军元初省寻复置国朝初属祈州后改属保定府】
　　崔植罢以元稹同平章事○以裴度为司空东都留守【元稹怨裴度欲解其兵柄故劝上雪王庭凑而罢兵以度为司空平章事东都留守谏官争上言时未偃兵度有将相全才不宜置之散也上乃命度入朝】质实【司空官名注见陈宣帝太建九年六卿东都注见秦庄防王元年三川】
　　以李听为河东节度使
　　【初听为羽林将军有良马上为太子遣左右讽求之听以职总亲军不敢献及河东缺帅上曰李听不与朕马是必可任遂用之】质实【河东节度注见周赧王十二年蒲坂李听京兆万年人羽林将军注见隋防帝皇泰二年】
　　书法【穆宗即位以来政无可纪独有诛李直臣用李听免欠钱复韩愈四事耳瑕不揜瑜故纲目悉书之】
　　昭义节度使刘悟执监军刘承偕
　　【承偕恃恩陵轹悟数众辱之隂与磁州刺史张汶谋缚悟送阙下悟知之讽其军士杀汶围承偕欲杀之幕僚贾直言责悟曰公欲为李司空邪安知军中无如公者悟遂谢直言免承偕而囚之上诏悟送承偕悟不奉诏会裴度入朝上问度宜如何处置度对曰承偕骄纵不法臣尽知之陛下必欲收天下心止应下半纸诏书具陈其罪令悟集将士斩之则藩镇之臣孰不思为陛下效死非独悟也上曰朕不惜承偕然太后以为养子卿更思其次度奏请流承偕于逺州上从之悟乃释承偕】集览【李司空谓李师道为刘悟所斩】质实【昭义节度注见周赧王五十三年上党】
　　三月诏内外诸军将士有功者奏与除官
　　【初上在东宫闻天下厌苦宪宗用兵故即位务优假将卒以求姑息诏神防六军及南牙常参武官悉加奬擢诸道大将从次及有功者悉奏闻除官于是商贾胥吏争赂藩镇牒补列将而荐之即升朝籍士大夫皆扼腕叹息】集览【南牙常参武官牙与衙通唐书兵志曰南衙者诸卫兵是也常参官注见代宗大歴元年】质实【扼腕注见汉武帝元鼎四年】
　　书法【有功求赏常情也无不奏者矣又诏啓之有不妄滥者乎书曰诏病其上也】
　　武寜副使王智兴作乱诏以为节度使
　　【诏遣智兴以精兵三千讨幽镇崔羣忌之奏请以为他官未报会有诏罢兵智兴引兵先入其境羣惧遣使迎劳且使释甲而入智兴不从引兵入府逐羣遣兵送至埇桥遂掠盐铁院钱帛及诸道进奉而返朝廷以新罢兵力未能讨以智兴为节度使】集览【埇桥埇一作甬注见德宗建中二年】质实【武寜军名注见秦始皇二十八年彭城】
　　书法【直书其事唐之不振益可见矣然则崔羣被逐曷为不书全羣也曷为全之为贤者讳纲目之厚也是故崔羣不书逐是年郑畋不书逐僖宗中和元年】
　　诏留裴度辅政
　　【言事者皆谓裴度不宜出外上亦自重之制留度辅政】
　　王播罢○夏四月朔日食质实【日食注见新莽天凤元年】○诏免江州逃户欠钱
　　【户部侍郎判度支张平叔言官自粜盐可获倍利又请令所由将盐就村粜易又乞令宰相领盐铁使以粜盐多少为刺史县令殿最检责所在实戸据口给一年盐使其四季输价富商大贾有邀截喧诉者所在杖杀诏百官议兵部侍郎韩愈曰城郭之外少有见钱籴盐多用杂物贸易盐商则无物不取或赊贷徐还用此取济两得利便今令人吏坐铺自粜非得见钱必不敢受如此贫者无从得盐自然坐失常课如何更有倍利若令人吏将盐家至户到而粜之必索百姓供应骚扰极多又刺史县令职在分忧岂可惟以盐利多少为之陞黜不复考其理行又贫家食盐至少或有旬月淡食若据口给盐依时徴价官吏畏罪必用威刑臣恐因此所在不安此尤不可之大者也中书舎人韦处厚曰宰相处论道之地杂以鹾务实非所宜窦参皇甫鏄皆以钱谷为相卒蹈祸败又欲以重法禁人喧诉夫强人之所不能事必不立禁人之所以犯法必不行事遂寝平叔又奏徴逺年逋欠江州刺史李渤上言度支徴当州贞元二年逃欠户钱四千余缗当州今歳旱灾田损什九陛下奈何于大旱中徴三十六年前逋负诏悉免之】集览【所由犹言所属也鹾务鹾才何反説文鹾也河内谓之鹾礼记盐曰咸鹾】质实【殿最注见汉宣帝地节四年江州注见晋明帝太寜二年度支官名注见太宗贞观十三年当州未详沿革唯南昌府丰城县乃唐之富州地或疑即此已注见晋孝武太元六年】
　　书法【书嘉从谏也书免欠始此终纲目书免欠三是年五代丁亥年唐免三司逋召五代甲午年唐蠲逋租】
　　发明【欠钱固宜督也然既曰逃户则无可追之地特书诏免虽曰幸之葢亦讥之耳】
　　六月裴度罢为右仆射元稹罢为同州刺史
　　【王庭凑之围牛元翼也和王传于方言于元稹请遣客间説贼党使出元翼仍赂兵吏部令史伪出告身二千通令以便宜给赐稹皆然之有李赏者知其谋乃告裴度云方为稹结客刺度度隠而不发赏诣神防告之诏仆射韩臯等鞫按事皆无验六月度及稹皆罢相諌官言度无罪不当免相稹为邪谋责之太轻上不得已削稹长春宫使】质实【同州注见宗开元十一年和州名注见汉冲帝永嘉元年歴阳告身注见宗天寳十五载长春宫注见隋炀帝大业十三年】
　　书法【唐世宰相罢书曰罢为某官者皆贤相也度书右仆射宜矣稹也而书同州刺史何讥罚轻也稹为邪谋其罢也犹刺畿郡以是为太轻故书讥之】
　　发明【大臣以道事君不可则止裴度元勲厚德身任安危然不数月之间既为留守又留辅政未几又罢为仆射乌有身为重臣不能少安其迹尚可经纶天下者乎穆宗昏荒其待贤德若此固无足责度于是时自可奉身而退他日优游緑野或者犹以浮沉讥之不亦过乎观之纲目所书则可见矣噫】
　　以李逄吉同平章事质实【李逄吉赞皇人】○秋七月宣武押牙李防作乱讨平之
　　【初张靖镇宣武屡赏以悦军士李愿性奢侈薄赏劳而峻威刑其妻弟窦瑗典宿直兵瑗骄贪军中恶之牙将李臣则等作乱斩瑗愿奔郑州众推防为留后监军以闻诏三省官与宰相议皆以为宜如河北故事授防节李逄吉曰河北之事葢非获已今若并汴州弃之则江淮以南亦非国家有矣杜元頴张平叔争之曰奈何惜数尺之节不爱一方之死乎议未决防宋亳颍州各奏请命帅上大喜逄吉请徴防入朝而以韩弟充镇宣武充素寛厚得众心脱防旅拒则命徐许两军攻其左右而滑军蹙其北充必得入矣上皆从之岕不奉诏忠武李光顔兖海曹华皆以兵讨防屡败其兵韩充入汴境又败其兵于郭桥初防以兵马使李质为腹心及防不奉诏质屡諌不听防防疽发卧家质擒杀之以充未至权知军务时牙兵三千人日给酒食力不能支质曰若韩公始至而罢之则人情大去矣不可留此弊以遗吾帅即令罢给而后迎充充既视事人心粗定乃宻籍军中为恶者千余人一朝悉逐之曰敢少留境内者斩于是军政大治以李质为金吾将军】集览【脱防旅拒脱傥或之辞也防音戒旅众也谓李防傥或帅众而拒命】质实【三省注见宋文帝元嘉三十年郑州注见梁武帝普通六年郑城汴州注见周显王二十九年大梁宋亳頴三州名宋注见汉后主延熈十八年亳注见汉献帝建安十五年谯邑颍注见梁武帝天监二年徐许二州名徐注见秦始皇二十八年彭城许注见汉后主建兴十年许昌滑军滑州之军注见隋恭帝皇泰二年忠武军名注见汉后主建兴十年许昌兖海曹华四州名兖注见汉献帝兴平二年海注见秦二世二年郯曹注见汉光武建武八年济隂华注见宗开元十一年韩公谓韩充金吾官名注见汉武帝太初元年】
　　书法【作乱者牙将李臣则也防为所推耳其首岕何防既受其所推朝命徴之复不奉诏是真乱也不首罪防则叛乱之臣皆得有以借口矣】
　　冬十一月太后幸华清宫上畋于骊山考异【上当作帝】考证【幸当作如】质实【华清宫注见宗天寳六载骊山注见秦始皇三十七年】
　　书法【于是上及太后俱幸骊山首太后何病太后也太后信可谓贤矣而自为侈靡何以示母仪于主上哉纲目上书太后幸下书上畋正本也终纲目书太后游幸三梁己亥年魏太后游嵩髙是年五代唐乙酉年蜀太后游青城书后游幸二晋安帝元兴三年燕主熈后游白鹿五代唐甲申年唐主后幸张全义第】
</div>
    <div class="pagination">
<a href="御批资治通鉴纲目_page196.html">上一页</a><span>...</span><a href="御批资治通鉴纲目_page192.html">192</a><a href="御批资治通鉴纲目_page193.html">193</a><a href="御批资治通鉴纲目_page194.html">194</a><a href="御批资治通鉴纲目_page195.html">195</a><a href="御批资治通鉴纲目_page196.html">196</a><span class="current-page">197</span><a href="御批资治通鉴纲目_page198.html">198</a><a href="御批资治通鉴纲目_page199.html">199</a><a href="御批资治通鉴纲目_page200.html">200</a><a href="御批资治通鉴纲目_page201.html">201</a><a href="御批资治通鉴纲目_page202.html">202</a><span>...</span><a href="御批资治通鉴纲目_page198.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
