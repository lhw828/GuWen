<!DOCTYPE html>
<html>
<head>
    <meta charset="UTF-8">
    <title>御批资治通鉴纲目 - 第 33 页/共 243 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御批资治通鉴纲目 - 第 33 页/共 243 页</h1>
    <div class="content">　　【河复决平原流入济南千乘所壊败者半建始时复遣王延世作治六月乃成】
　　【丙申】四年春正月匃奴单于来朝
　　【丞相王商多质有威重容貎絶人单于来朝拜谒商仰视大畏之迁延邞退上闻而叹曰眞汉相矣】集览【多质言为人少文饰】
　　三月朔日食○夏四月诏収丞相乐昌矦商印绶商以忧卒考异【提要商上有王字】
　　【琅邪太守杨彤与王鳯连昏其郡有灾害商按问之鳯以为请商不聼竟奏免彤奏寝不下鳯以是怨商阴求其短使人告商淫乱事天子以为暗昧之过不足以伤大臣鳯固争下其事司太中大夫张匡素佞巧复上书极言诋商有司奏请召诣诏狱上素重商知匡言多险制曰勿治凤固争之诏收商丞相印绶商免相三日发病欧血薨諡戻矦子弟亲属皆出补吏莫得留给事宿衞者有司奏请除国邑诏子安嗣矦】质实【一统志云乐昌汉之县名属东郡后汉省之故城在大名府城东南四十二里南乐县境内琅邪郡名注见新莽天凤四年】
　　书法【凡书收印绶皆无罪者也据董贤窦宪矦览收印绶不书】
　　发明【凡物无两大之理权贵无并立之势当是之时王凤专权固宠商虽素着忠直然亦外戚疏属凤侧目已久况又忤其意乎书诏收商印绶商以忧卒则天子不得已之意隠然见于书法之间而商死不以罪晓然可知夫进退大臣人主犹不得自专则成帝至是亦具位焉耳宁不愧哉】
　　以张禹为丞相
　　【上为太子受论语于禹及卽位赐爵关内矦拜光禄大夫给事中与王凤并领尚书禹内不自安数病上书欲退避凤上不许抚待愈厚遂以为相】质实【一统志云张禹襄国人】
　　罽賔遣使来献
　　【初武帝通西域罽賔自以絶远汉兵不能至独不服数剽杀汉使遣使来谢孝元以絶域不录絶而不通及帝卽位复遣使献谢罪汉欲遣使者报送其使杜钦说王凤曰中国所以为通厚蛮夷防快其求者为壤比而为宼也今县度之阸非罽賔所能越也其乡慕不足以安西域虽不附不能危城郭前亲逆节恶西域故絶而不通今悔过来而无亲属贵人奏献者皆行贾贱人欲通货市买以献为名故烦使者送至县度恐失实见欺起皮山南更不属汉之国四五时为所侵盗又歴大小头痛之山赤土身热之阪令人身热无色头痛呕吐又有三池磐石阪道陿者尺六七寸长者径三十里临峥嵥不测之深行者骑歩相持绳索相引二千余里乃到县度险阻危害不可胜言圣主分九州制五服务盛内不求外今遣使者承至尊之命送蛮夷之贾劳吏士渉危难罢敝所恃以事无用非久长计也使者业已受节可至皮山而还于是凤白从钦言罽賔实利赏赐贾市其使数年而一至云】集览【罽賔西域国治循鲜城罽居例反为壤比为去声比毗至反为其境壤相连比也县度之阸县音顔师古曰乌秅国西有县度国去阳关五千八百八十里县度者谿谷不通县绳相引乃可度酉阳杂爼日其土人累石为室接手而饮互相牵引所谓猿引也峥嵘深峻貌字与嵤通上七耕反下乎崩反业已受节业亊也已然曰业谓旣已受节而送使】
　　山阳火生石中质实【山阳国名注见河平二年】
　　【诏改明年元曰阳朔】
　　【丁酉】阳朔元年春二月晦日食○冬下京兆尹王章狱杀之
　　【时大将军凤用事上谦让无所颛左右尝荐刘向少子歆召见说之欲以为中常侍召取衣冠临当拜左右皆曰未晓大将军上曰此小事何须关大将军左右叩头争之上于是语凤凤以为不可乃止王氏子弟分据埶官满朝廷杜钦见凤专政太重戒之曰愿将军由周公之谦惧损穰矦之威放武安之欲毋使范雎之徒得间其说凤不听时上无继嗣体常不平定陶共王来朝太后与上承先帝意遇共王甚厚不以往事为纎介畱之京师上谓共王我未有子人命不讳一朝有他且不复相见尔长畱侍我矣后疾冇瘳共王因畱国邸上甚亲重之凤心不便防日食因言日食阴盛之象定陶王当奉藩在国今畱侍京师诡正非常故天见戒宜遣之国上不得已于凤而许之王辞去上与涕泣而决王章素刚直敢言虽为凤所举非凤专权不亲附凤乃奏封事言日食之咎皆凤专权蔽主之过召见延问对曰天道聪明佑善而灾恶以瑞异为符效陛下以未有继嗣引近定陶王所以承宗庙重祉稷上顺天心下安百姓此正议善事当有祥瑞何故致异灾异灾之发为大臣颛政者也今闻大将军猥归日食之咎于定陶王建遣之国茍欲使天子孤立于上颛擅朝事以便其私非忠臣也且日食阴侵阳臣颛君之咎今政事大小皆自凤出天子曾不壹举手凤不内省责反归咎善人推远定陶王且凤诬罔不忠非一事也前丞相商内行笃有威重位歴将相国家柱石臣也守正不随为凤所罢身以忧死众庶愍之又凤知其小妇弟张美人已尝适人于礼不宜配御至尊托以为宜子内之后宫茍以私其妻弟且羌胡尚杀首子以荡肠正世况于天子而近已出之女也此三者皆大事陛下所自见足以知其余及他所不见者凤不可令久典事宜退使就第选忠贤以代之自凤之白罢商后遣定陶王也上不能平及闻章言感寤纳之谓章曰微京兆尹直言吾不闻社稷计且唯贤知贤君试为朕求可以自辅者于是章荐琅邪太守冯野王忠信质直智谋有余上自为太子时数闻野王名方倚欲以代凤章每召见上辄辟左右时凤从弟子音侍中独侧听闻章言以语凤凤甚忧惧杜钦令凤称病出就第上疏乞骸骨辞防甚哀太后闻之垂涕不食上少时亲倚鳯弗忍废乃优诏报凤彊起之于是凤起视事上使尚书劾章知野王前以王舅出补吏而私荐之阿附诸矦又知张美人体御至尊而妄称引羌胡杀子荡肠非所宜言下章吏廷尉致其大逆罪章竟死狱中妻子徙合浦自是公卿见凤侧目而视野王惧不自安遂病满三月赐告归杜陵就医药凤风御史劾奏野王赐告养病而私自便持虎符出界归家奉诏不敬杜钦曰二千石病赐告得归有故事不得去郡亡着令传曰赏疑从予所以广恩劝功也罚疑从去所以愼刑阙难知也今释令与故事而假不敬之法甚违阙疑从去之意卽以二千石守千里之地任兵马之重不宜去郡将以制刑为后法者则野王之罪在未制令前刑赏大信不可不慎凤不听竟免野王官时众庶多寃王章讥朝廷者钦欲救其过复说凤举直言极諌并见郎从官展尽其意加于往前以明示四方使天下咸知主上圣明不以言罪下也凤行其防】集览【未晓大将军晓谕也言未曾令王凤之知由周公之谦惧由行也周公成王之叔父也虽有信防之听然管叔蔡叔流言而周公自知谦退恐惧损穰矦之威损减也秦昭王母宣太后之弟魏冉封穰矦昭王以穰矦专权乃令出关就封邑放武安之欲放弃也孝景帝王皇后母弟田蚡武帝封为武安矦权移人主多受赂遗尝请考工地益宅上怒曰君何不遂取武库是后乃稍谦退定陶共王元帝子名康定陶其封邑也谥曰共共音恭纎介纎细介间也谓不以细事间介于怀一朝有他犹言恐一旦崩亡建遣建白于上而遣之推逺推通回反排斥之也远去声疏远之也荡肠荡犹言洗涤赐告注见武帝建元六年亡着令亡读曰无着涉虑反书之也明书在条令也亡着令谓旧无此条慎刑阙难知有罪可疑而难知者阙而从轻】正误【未晓大将军今按之知当作知之言未曾晓谕王凤知之】质实【一统志云王章泰山钜平人冯野王杜陵人奉世之子合浦县名注见武帝元鼎六年】
　　以薛宣为左冯翊
　　【宣为郡所至有声迹宣子惠为彭城令宣尝过其县心知惠不能不问以吏事或问宣何不敎戒惠以吏职宣笑曰吏道以法令为师可问而知及能与不能自有资材何可学也宣为冯翊属令冇杨湛谢游皆贪猾不逊宣察湛有改过之效乃宻书晓之游自以大儒轻宣乃独移书显责之二人得檄皆解印绶去又频阳多盗今薛恭本孝者职不办粟邑僻小易治令尹赏久用事吏宣卽奏二人换县数月两县皆治宣得吏民罪名卽告其县长吏使自行罚曰不欲代县治夺贤令长名也宣赏罚明用法平而必行所居皆有条敎可纪性宻静有思下至财用笔研皆为设方畧利用而省费】集览【属令冯翊郡属县之令谓高陵令杨湛栎阳令谢游频阳注见秦王政二十一年令薛恭本孝者薛恭频阳县令也扶阳郡平陵县人本县孝者粟邑僻小邑名曰粟僻在山中而小令尹赏尹赏粟邑之令也换县条有材不称职得改之令长皆秦官掌治其县万户以上为令减万户为长有思思先寺反道徳纯备谓之思笔研研与砚同笔研谓簿书之事】质实【一统志云薛宣东海郯人彭城县名注见秦始皇二十八年粟邑古地名春秋时名彭衙秦置白水县以南临白水故名汉为粟邑县属左冯翊后又为衙县地晋省衙县后魏废粟邑县寻析置白水县及白水郡隋初罢郡以县属同州唐省入奉先县宋复置属同州金元仍旧国朝因之属西安府】
　　【戊戌】二年夏四月以王音为御史大夫考异【按封拜例曰凡以亲戚贵重者书其属据永始元年书封太后弟子莽为新都矦此当书以太后从弟音为御史大夫盖误漏也于是王氏愈盛郡国守相刺史皆出其门五矦群弟争为奢侈赂遗珍寳四面而至皆通敏人事好士养贤倾财施予以相高尚賔客竞为之声誉刘向谓陈汤曰今灾异如此而外家日盛其渐必危刘氏吾幸得以同姓末属累世防汉厚恩身为宗室遗老歴事三主上以我先帝旧臣每进见常加优礼吾而不言孰当言者遂上封事极諌曰臣闻人君莫不欲安然而常危莫不欲存然而常亡失御臣之术也夫大臣操权柄持国政未有不为害者也今王氏一姓乘朱轮华毂者二十二人大将军秉事用权五矦骄奢僭盛并作威福击断自恣行污而寄治身私而托公依东宫之尊假甥舅之亲以为威重尚书九卿州牧郡守皆出其门筦执枢机朋党比周称誉者登进忤恨者诛伤游谈者助之说执政者为之言排摈宗室孤弱公族其有智能者尤非毁而不进不令得给事朝省恐其与已分权数称燕王盖主以疑上心避讳吕霍而弗肯称内有管蔡之萌外假周公之论兄弟据重宗族磐互外戚僭贵未有如王氏者也物盛必有非常之变先见为其人微象王氏先祖坟墓在济南者其梓树生枝叶扶疎上出屋根垂地中事埶不两大王氏与刘氏亦且不并立如下有泰山之安则上有累卵之危陛下为人子孙守持宗庙而令国祚移于外亲降为皁纵不为身奈宗庙何妇人内夫家而外父母家此亦非皇太后之福也宜发明诏援近宗室黜逺外戚王氏永存保其爵禄刘氏长安不失社稷所以褒睦外内之姓子子孙孙无疆之计也如不行此策田氏复见于今六卿必起于汉为后嗣忧昭昭甚明唯陛下深畱圣思书奏天子召见向叹息悲伤其意曰君且休矣吾将思之然终不能用其言】集览【五矦王谭王商王立王根王逄时皆成帝诸舅也击断自恣史记泾阳击防无讳裴骃曰谓攻击决断不讳避也国策鲍彪注击防谓刑人也依东宫依上声恃也筦执枢机筦读与管同专之也顔师古曰枢机近要之官也正义曰机宻之司也韦彪传曰天下枢要在于尚书又郎颛传曰尚书职在机衡燕王葢主昭帝元凤元年燕王与葢主谋反吕霍惠帝高后时吕台吕产吕禄之軰昭宣时霍光霍山霍禹之属皆女后之戚专擅朝政管蔡注见三国汉后主建兴九年据重据专也重谓威重先见为其人防象见形甸反为去声言先前灾异之见葢为其人而防示其象根函函则治反刺入也援近援音袁援引之使得亲近也田氏注见秦始皇三十四年田常六卿注同上】正误【物盛必有非常之变先见为其人微象今按先见属上文为句为如字言凡物之盛必有非常之变预先着见以为其人之微象也】
　　秋关东大水○定陶王康卒
　　【諡曰防】
　　徙信都王兴为中山王质实【信都国名注见秦二世二年中山国名注见周威烈王二十三年】
　　【己亥】三年春三月陨石东郡八○夏六月颍川鐡官徒作乱讨平之质实【颍川郡名注见灵帝中平元年】
　　【颍川铁官徒申屠圣等百八十人杀长吏盗库兵自称将军经歴九郡遣丞相长史御史中丞逐捕以军兴从亊皆伏辜】
　　秋八月大司马大将军凤卒九月以王音为大司马车骑将军诏王谭位特进领城门兵
　　【凤病疾上临问之执手涕泣曰将军病如有不可言平阿矦谭次将军矣凤顿首泣曰谭等虽至亲行皆奢僣不如御史大夫音谨敕臣敢以死保之初谭倨不肯事凤而音敬凤卑恭如子故凤荐之凤薨上以音代凤而诏谭领城门兵由是谭音相与不平】集览【谨敕句絶谨洁也敕通作饬脩饬也】书法【自武帝增重加官纲日卒大司马未有不书姓者凤于是具官矣不书姓何黜之也王氏日盛刘氏将移君子所不忍书也自是卒音商根皆不书姓必若谭之无权而后可以书矣】
　　【庚子】四年夏四月雨雪
　　书法【四月雪帝世尝一书矣建始四年于是再书大异也其为异奈何凤死音继外戚之阴盛也终纲目书四月雪二】
　　○以王骏为京兆尹
　　【先是京兆有赵广汉张敞王尊王章王骏皆有能名故京师称曰前有赵张后有三王】质实【一统志云王骏琅琊臯虞人吉之子】


　　御批资治通鉴纲目卷六
<史部,史评类,御批资治通鉴纲目>
　　钦定四库全书
　　御批资治通鉴纲目卷七
　　【起辛丑汉成帝鸿嘉元年尽壬戌汉平帝元始二年】凡二十二年
　　【辛丑】鸿嘉元年春正月以薛宣为御史大夫
　　【御史大夫缺谷永言帝王之德莫大于知人知人则百僚任职天工不旷御史大夫任重职大非庸才所能堪少府宣逹于从政举措时当经术文雅足以谋王体断国论身兼数器唯陛下留神考察上从之】集览【天工不旷书臯陶谟无旷庶官天工人其代之蔡氏传曰言不可用非才而使庶官旷废厥职天工天之工也人君代天理物庶官所治无非天事茍一职之或旷则天工废矣】
　　二月更以新丰戏乡为昌陵县奉初陵集览【戏乡戏水之乡在新丰东又戏注见秦二世元年】质实【一统志云新丰汉之县名属京兆尹后魏周隋徙治不一唐武后改为庆山县神龙初复为新丰天宝初析置防昌县于温泉宫后改曰昭应省新丰入焉宋大中祥符间始改曰临潼以水为名金元仍旧以栎阳县省入本朝因之改属西安府昌陵注见绥和二年初陵注见建始二年】○帝始为微行
　　【上始为微行从期门郎或私奴或乘小车或皆骑出入市里郊野远至旁县鬬鸡走马常自称富平侯家人富平侯者侍中张放也宠幸无比故假称之】集览【从期门郎从随行也百官表期门掌执兵送从武帝初置皆郎无贠多至千人有仆射秩比千石平帝时更名虎贲郎置中郎将秩比二千石】质实
　　【富平县名注见光武建武五年】
　　书法【始者何终身之辞也以为不可胜书书其始而已矣故微行过曲阳侯第不书纲目书微行三武帝建元三年是年桓帝元嘉元年而书始者二武帝成帝皆其甚者也】
　　三月丞相禹罢夏四月以薛宣为丞相
　　【禹以老病罢朝朔望位特进赏赐甚厚宣为相官属讥其烦碎无大体不称贤也】集览【位特进为句胡广汉制度曰特进者诸侯功德优盛朝廷所敬异者赐位特进位在车骑上三公下隋百官志曰特进旧位从公光武以邓禹列侯就第特进奉朝请是特进引见之称无官定体】
　　匈奴复株累若鞮单于死弟搜谐若鞮单于立
　　【壬寅】二年春三月飞雉集未央宫承明殿
　　【博士行大射礼有飞雉集于庭登堂而雊又集太常宗正丞相御史车骑府又集未央宫承明殿王音言曰天地之气以类相应谴告人君甚微而着雉者听察先闻雷声故经载髙宗雊雉之异以明转祸为福之验今以博士行礼之日大众聚防飞集于庭历阶登堂歴三公之府典宗庙骨肉之官然后入宫其宿留告晓人具备深切虽人道相戒何以过是后帝使诏音曰闻捕得雉毛羽颇摧折类拘执者得无人为之音复对曰陛下安得亡国之语不知谁主为佞讇之计诬乱圣听如此陛下即位十五年继嗣不立日日驾车而出大行流闻海内传之甚于京师皇天数见灾异欲人变更尚不能感动陛下臣子何望独有极言待死命在朝暮而已如有不然老母安得处所尚何皇太后之有高祖天下当以谁属乎宜谋于贤智克已复礼以求天意则继嗣尚可立灾变尚可销也】集览【博士行大射礼博士学官掌通古今郑曰射礼唯天子为备大射尤重天子射毕撤虎侯次诸侯射次卿大夫射各张其侯奏其乐详见礼记射义经载髙宗雊雉之异经谓尚书也髙宗肜日越有雊雉蔡氏传曰肜祭明日又祭之名雊鸣也于肜日有飞雉升鼎耳而雊佞讇讇古謟字】质实【一统志云承明殿在西安府城西北一十四里未央宫内鸿嘉初有雉集于此】
　　书法【飞者何自外来也非拘执者矣纲目明微故特书飞雉雉集宫殿空宫之兆也终纲目一书而已矣】
　　夏徙郡国豪桀于昌陵
　　【初元帝俭约渭陵不复徙民起邑帝起初陵数年后乐覇陵曲亭南更营之将作大匠解万年奏请为初陵徙民起邑上从其言起昌陵邑徙郡国豪杰五千戸于昌陵】集覧【初陵成帝以渭城延陵亭部为初陵】质实【渭陵注见建始元年覇陵注见文帝二年】
　　五月陨石于杜邮三质实【杜邮注见周赧王五十八年】
　　【癸卯】三年夏大旱○王氏五侯有罪诣阙谢赦不诛【王氏五侯争以奢侈相尚商甞病欲避暑从上借明光宫后又穿城引水注第中大陂以行船上幸商第见而衘之后微行出过曲阳侯第又见园中土山渐台象白虎殿于是怒以让车骑将军音商根欲自黥劓以谢太后上大怒使尚书责问司京兆知商等奢僣不轨阿纵不举奏又赐音防书曰外家何甘乐祸败而欲自黥劓相戮辱于太后前伤慈母之心以危乱国家今将一施之君其召诸侯令待府舍是日诏尚书奏文帝时诛将军薄昭故事音借槀请罪商立根皆负斧质谢良久乃已上特欲恐之实无意诛也】集览【第中第宅也孟康曰宅有甲乙次第故谓之第曲阳侯王根也渐台注见武帝太初元年将一施之言今欲施行一畨借槀借慈夜反荐也荐借刍槀以示自贬也负斧质负背荷也斧质注见秦二世三年鈇质】
　　书法【燕王旦尝书赦弗治矣昭帝始元元年此曷为以赦不诛书书不诛所以重恶王氏而深病汉也终纲目书不诛二是年五侯壬辰年宋太子劭皆大恶也与书弗治见上不治成帝永始四年梁王立不问后周丁巳年柴守礼者异矣】
　　发明【成帝自继政以来尝防免大司马许嘉矣为欲专委元舅也尝诏收丞相商印绶矣为其违忤王鳯也尝杀京兆尹王章矣为论大将军罪戾也是三人者考之纲目皆无罪可书今五侯逾越制度至穿城引水借明光宫象白虎殿其僣逼乘舆如此罪状显明成帝又得于亲目乃悉从而赦之果何意哉夫无罪见戮有罪不诛虽尧舜不能化天下况后世乎呜呼观将军薄昭有罪自杀之文则知文帝之所以兴观五侯有罪赦不诛之文则知成帝之所以衰然则汉之亡也非王氏能亡之实成帝自亡之也】
　　冬十一月废皇后许氏
　　【初许皇后与班倢伃皆有宠上尝游后庭欲与倢伃同辇辞曰观古图畵圣贤之君皆有名臣在侧三代末主乃有嬖妾今欲同辇得无近似之乎上善其言而止太后闻之喜曰古有樊姬今有班倢伃后上微行过阳阿主家悦歌舞者赵飞燕召入宫大幸有女弟复召入姿性尤浓粹左右见之皆啧啧嗟赏有宣帝时披香博士淖方成在帝后唾曰此祸水也灭火必矣姊弟俱为倢伃贵倾后宫于是譛告许皇后班倢伃祝诅主上许后废处昭台宫考问班倢伃对曰妾闻死生有命富贵在天修正尚未防福为邪欲以何望使鬼神有知不受不臣之愬如其无知愬之何益故不为也上善其对赦之倢伃恐乆见危乃求共养太后于长信宫上许焉】集览【樊姬楚庄王夫人也王好猎姬数谏不聼乃不食禽兽肉二年王感之而勤政事见列女传啧啧音责齿作声披香殿之名淖姓也注见武帝征和元年淖姬灭火汉以火德王故云共养下奉上也共居用反养弋向反】质实【长信宫注见宣帝地节二年】
　　广汉郑躬等作乱质实【一统志云广汉汉之郡名治雒县东汉为益州刺史治所晋为新都国宋齐梁为广汉郡隋并入蜀郡唐置汉州天宝初改德阳郡乾元初复为汉州宋仍旧元以雒县省入本朝因之改属成都府】
　　【甲辰】四年秋河水溢
　　【渤海清河信都河水湓溢灌县邑三十一败官亭民舍四万余所平陵李寻等奏言议者常欲求索九河故迹而穿之今因其自决可且勿塞以观水埶河欲居之当稍自成川跳出沙土然后顺天心而图之必有成功而用财力寡于是遂止不塞朝臣数言百姓可哀上遣使者处业振赡之】集览【湓溢水涌满也湓蒲闷反处业振赡令被水灾者得所处而安其业又从而赒赡之】质实【一统志云渤海郡名注见献帝建安八年南皮清河郡名注见帝更始二年信都国名注见秦二世二年平陵县名注见元延元年九河故迹禹贡九河谓徒骇太史马颊覆鬴胡苏简洁钩盘鬲津是也蔡九峯以简洁为一河而以其一为河之通流亦未详是否今按新旧志所载有鬲津枯河自齐河县经禹城平原德州德平乐陵东北至海丰入海又有钩盘枯河自德州经德平东北至阳信县又有覆鬴枯河自庆云经海丰县南入海又济阳县东北至商河县境有马颊枯河说见济南府古迹】
　　冬以赵护为广汉太守讨郑躬等平之
　　【郑躬等犯历四县众且万人州郡不能制至是以护为广汉太守发郡兵击之或相捕斩除罪旬月平】
　　王谭卒诏王商位特进领城门兵
　　【平阿侯谭薨上悔前废之乃复诏成都侯商以特进领城门兵置幕府得举吏如将军杜邺说音宜承圣意加异往时每事凡议必与及之音由是与商亲宻】质实【成都县名注见帝更始二年杜邺内黄人】
　　书法【非大臣不卒王谭卒何以书为王商起文也于是上悔前废王谭复以商代其职诏置幕府得举吏如将军则帝之加厚王氏益甚矣然则王氏自鳯以下卒皆不氏此书氏何谭谓之废非诸舅比书氏可也故虽有官不书西汉卒不书官者一而已】
　　【乙巳】永始元年夏四月封赵临为城阳侯下谏大夫刘辅狱为鬼薪论考异【提要狱字下作论为鬼薪据分注当从提要】
　　【上欲立赵倢伃为皇后皇太后嫌其所出微甚难之太后姊子淳于长往来通语岁余乃许之上先封倢伃父临为城阳侯諌大夫刘辅上言臣闻天之所兴必先赐以符瑞天之所违必先降以灾变此自然之占騐也昔武王周公承顺天地以飨鱼乌之瑞然犹君臣祗惧动色相戒况于季世不防继嗣之福屡受威怒之异者虖虽夙夜自责改过易行畏天命念祖业妙选有徳之世考卜窈窕之女以承宗庙顺神祗心塞天下望子孙之祥犹恐晚暮今乃触情纵欲倾于卑贱之女欲以母天下不畏于天不媿于人惑莫大焉里语曰腐木不可以为柱卑人不可以为主天人之所不予必有祸而无福市道皆共知之朝廷莫肯一言臣窃伤心不敢不尽死书奏诏收防系掖庭秘狱于是将军辛庆忌廉褒光禄勲师丹太中大夫谷永俱上书曰臣闻明主垂寛容之聼不罪狂狷之言然后百僚竭忠不惧后患窃见刘辅前以县令求见擢为谏大夫旬月之间下秘狱臣等愚以为辅幸得托公族之亲在谏臣之列新从下土来未知朝廷体独触忌讳不足深过如有大恶宜治理官与众共之今天心未豫灾异屡降水旱迭臻方当隆寛广问褒直尽下之时也而行惨急之诛于谏争之臣震惊群下失忠直心假令辅不坐直言所坐不着天下不可戸晓公卿以下见陛下进用辅亟而折伤之人有惧心精锐销耎莫敢尽节忠言非所以昭有虞之聼广徳美之风臣等窃深伤之唯陛下留神省察上乃徙系辅共工狱减死一等论为鬼薪】集览【鱼乌之瑞周武王东观兵于盟津渡河中流有白鱼跃入王舟中王取以祭王既渡有火自上复于下至于王屋流为乌其色赤其声丑云窈窕之女诗注毛氏曰窈窕幽闲也王肃云善心曰窈善容曰窕暴治理官暴露其罪而治之艺文志法家者流盖出于理官信赏必罚有虞之聼虞书舜典询于四岳辟四门明四目逹四聪是也共工狱史炤释文共读曰龚共工少府属官亦有诏狱论为鬼薪论音伦议法也取薪于山以给宗庙谓之鬼薪三岁刑】质实【刘辅河间人辛庆忌狄道人武贤之子】
　　发眀【宣帝时尝书諌大夫王吉谢病归君子犹深为惜之况于下之狱而欲杀之乎成帝亡国之证至是成矣上书封赵临下书狱刘辅则见辅以言得罪为甚明而成帝戮死諌臣之失亦不可掩夫成帝固不足道也详而书之所以为后世鍳尔】
　　五月封太后弟子莽为新都侯质实【一统志云新都汉之县名属广汉郡后置新都郡晋徙新都郡治雒县仍属焉梁置始康郡西魏郡废隋改新都曰兴乐县后并入成都唐复置新都县宋元仍旧国朝因之改属成都府】
　　【太后兄弟八人独弟曼早死不侯子莽防孤不及等比其群兄弟皆将军五侯子乘时侈靡以舆马声色佚游相髙莽因折节为恭俭勤身博学被服如儒生事母及寡嫂养孤兄子行甚敕备又外交英俊内事诸父曲有礼意大将军鳯病莽侍病亲尝药乱首垢面不解衣带连月鳯且死以托太后及帝拜黄门郎乆之成都侯商又请分戸邑封莽当世名士戴崇金涉陈汤亦咸为莽言由是封为新都侯迁骑都尉光禄大夫侍中宿卫谨敕爵位益尊节操愈谦振施賔客家无所余收赡名士交结将相故在位更推荐之虚誉隆洽倾其诸父矣敢为激发之行处之不慙恧甞私买侍婢昆弟怪之莽因曰后将军朱子元无子莽闻此儿种宜子为买之即日以婢奉博其匿情求名如此】集览【诸父谓诸伯叔父也慙恧恧女六反亦慙也奉奉与之也博朱子元名】质实【朱愽字子元杜陵人】
　　书法【太后弟子何舅之子也太后兄弟书舅矣据王鳯王崇等此则曷为不以舅子书书太后弟子所以病太后也莽之簒太后成之】
　　发明【髙帝之约非有功不侯此刘氏世守之家法也然汉之外戚往往无功受封今又及其防属故特揭太后弟子书之所以讥其非所当封而封且又志簒窃之始也】
　　六月立倢伃赵氏为皇后
　　【后既立宠少衰而其女弟絶幸为昭仪居昭阳宫皆以黄金白玉明珠翠羽饰之自后宫未尝有焉后居别馆多通侍郎宫奴多子者然卒无子光禄大夫刘向以为王教由内及外自近者始于是采取诗书所载贤妃贞妇兴国显家及孽嬖为乱亡者序次为列女传及采传记行事着新序说苑奏之数上防言得失陈法戒上虽不能尽用然内嘉其言常嗟叹之】集览【昭仪外戚传昭仪位视丞相爵比诸侯王顔师古曰昭显其仪示隆重也孽嬖孽支庶也嬖便嬖也】
　　秋七月诏罢昌陵反故陵勿徙吏民
　　【昌陵制度奢泰乆而不成刘向上防曰自古及今未有不亡之国孝文皇帝尝美石椁之固张释之曰使其中有可欲虽锢南山犹有隙夫死者无终极而国家有废兴故释之之言为无穷计也黄帝尧舜禹汤文武周公邱垅皆小具甚微其贤臣孝子亦承命顺意而薄之此诚奉安君父忠孝之至也孔子葬母于防坟四尺延陵季子其子封坟掩坎其髙可隐故仲尼孝子而延陵慈父舜禹忠臣周公弟弟其君亲骨肉皆微薄非茍为俭诚便于体也秦始皇帝于骊山之阿下锢三泉上崇山坟数年之间项籍燔其宫室营宇牧儿持火照求亡羊失火烧其藏椁是故徳弥厚者弥薄知愈深者愈微无德寡知其愈厚邱垅弥髙宫庙甚丽发掘必速陛下始营初陵其制约小天下莫不称贤及徙昌陵积土为山发民坟墓营起邑居期日廹卒以死者为有知发人之墓其害多矣若其无知又安用大谋之贤知则不说以示众庶则苦之若茍以说愚夫滛侈之人又何为哉初陵之模宜从公卿大夫之议以息众庶上感其言初解万年自诡昌陵三年可成卒不能就群臣多言其不便者下有司议皆曰昌陵因卑为髙度便房犹在平地上客土之中浅外不固卒徒万数然脂夜作取土东山与同贾故陵因天性据真土处埶髙敞旁近祖考前又已有十年功绪宜还复故陵勿徙民便诏曰朕执德不固谋不尽下过聼万年言昌陵三年可成作治五年天下虚耗百姓罢劳客土防恶终不可成朕惟其难怛然伤心夫过而不改是谓过矣其罢昌陵反故陵勿徙吏民令天下毋有动揺之心】集览【石椁之固文帝至覇陵谓群臣曰以北山石为椁用纻絮斮陈漆其间岂可动哉母于防防鲁邑春秋隐九年公防齐侯于防是也在琅邪华县东南襄十八年诸侯伐齐齐侯御诸平隂堑防门而守之注平隂城在济北卢县东北其城南有防延陵季子延陵呉地汉改为毘陵县晋为毘陵郡今常州是春秋呉王寿梦有子四人防曰季札寿梦以其贤欲立之季札不可于是封于延陵因号延陵季子左谓延陵延州来其髙可隐史炤释文曰隐于靳反见也胡氏管见曰先儒云隐据也平立而手据之亦髙四尺耳弟弟上弟系去声弟弟者友顺之弟也藏椁藏冡也音才浪反度便房度料也顔师古曰便房便侧之处非正室也史记石奋便坐索隐曰别坐处名曰便坐故王者所居有便殿便房义亦然也处埶谓处所地势】正误【处势髙敞今按处上声谓所处之地势】质实【一统志云防古邑名春秋战国时皆属鲁国后发之礼记孔子父母合于防即此故址在兖州府曲阜县东二十里防山之北延陵季子延陵古郡名周初属呉越后属楚秦为防稽郡地汉因之东汉分属呉郡晋初置毘陵郡东晋改为晋陵郡宋齐梁陈皆因之隋初废郡置常州后改为毘陵郡唐初复为常州后复改晋陵郡五代时属杨吴及南唐宋仍为常州元陞常州路国朝初改为常州府直京师季子吴泰伯十九世孙父寿夣有四子长诸樊次余祭次余昧次季札夀夣见札贤欲立之札辞乃立诸樊复让札谢曰曹人欲立子臧子臧去之以成曹君札虽不才愿附于子臧之义诸樊卒余祭立欲传以次必致国于季札卒不受封于延陵故号延陵季子】
　　封萧何六世孙喜为鄼侯质实【鄼县名注见高帝六年】
　　书法【宣帝之世尝书求髙祖功臣子孙矣于是再见书六世孙详功臣之后也萧何子孙纲目详书之是故封六世孙喜为鄼侯则书是年封末孙熊为鄼侯则书章帝建初七年终纲目书録功臣后者六详宣帝元康四年】
　　○八月太皇太后王氏崩○九月黒龙见东莱质实【一统志云东莱古莱夷之地春秋为莱子国齐侯迁莱子于郳在国之东故名东莱秦属齐郡汉始析置东莱郡治掖县东汉徙治黄县晋改东莱国复治于掖刘宋仍改为郡徙治曲城后魏分青州置光州领东莱郡同治于掖隋初罢郡改光州为莱州后复为东莱郡唐为莱州天宝初改东莱郡乾元初复为莱州宋属京东东路金于州置定海军元初废军以州属益都路后属般阳路本朝陞为莱州府改属山东道】○是月晦日食
　　【丙午】二年春正月大司马车骑将军音卒
　　【王氏唯音为修整数谏正有忠直节】
　　二月星陨如雨是月晦日食考异【提要两字下有络绎未至地灭六字谷永为凉州刺史奏事京师讫当之部上使尚书问永受所欲言永对曰臣闻王天下有国家者患在上有危亡之事而危亡之言不得上闻如使危亡之言輙上闻则商周不易姓而迭兴矣陛下诚垂寛明之聼无忌讳之诛使刍荛之臣得尽所闻于前群臣之上愿社稷之长福也去年九月龙见而日食今年二月星陨而日食六月之间大异四发三代之末未尝有也臣闻三代所以陨防者皆由妇人与群恶沈湎于酒秦所以亡者养生泰奢奉终泰厚也二者陛下兼而有之臣请畧陈其效建始河平之际许班之贵熏灼四方女宠至极不可上矣今之后起什倍于前废先帝法度聼用其言官秩不当纵释王诛骄其亲属假之威权纵横乱政刺举之吏莫敢奉宪又以掖庭狱大为乱阱搒棰防于炮烙絶灭人命主为赵李报徳复怨反除白罪多系无辜生入死出者不可胜数是以日食再既以昭其辜王者先必自絶然后天絶之陛下弃万乘之至贵乐家人之贱事厌髙美之尊号好匹夫之卑字崇聚僄轻无义小人以为私客数离深宫之固挺身相随乌集吏民之家乱服共坐沈湎媟嫚典门戸奉宿卫之臣执干戈而守空宫公卿百僚不知陛下所在积数年矣王者以民为基民以财为本财竭则下畔下畔则上亡是以明王爱养基本不敢穷极今陛下轻夺民财不爱民力去髙敞初陵改作昌陵靡敝天下五年不成而后反故百姓怨恨饥馑仍臻上下俱匮无以相救汉兴九世继体之主皆承天顺道遵先祖法度至于陛下独违道纵欲轻身妄行无继嗣之福有危亡之忧为人后嗣守人功业如此岂不负哉方今社稷宗庙祸福安危之机在于陛下陛下诚肯昭然违寤专心反道旧愆毕改新徳既章则大异庶几可销天命庶几可复社稷宗庙庶几可保唯陛下留神反覆熟省臣言帝性寛好文辞而溺于燕乐皆皇太后与诸舅所常忧至亲难数言故推永等使因天变切谏而劝上纳用之永自知有内应展意无所依违每言事辄见荅礼至上此对上大怒王商宻擿永令发去上使侍御史收永敕过交道廐者勿追御史不及永还上意亦解】集览【星陨如雨春秋庄七年星陨如雨注如而也星落而且雨其数多皆记异也左传星陨如雨与雨偕也沈湎周书泰誓沈湎冒色蔡氏传曰沈湎溺于酒也诗沈湎液防云沈湎饮酒过乆若沉浸然湎然俱醉顔色齐同韩诗曰饮酒闭门不出客曰湎许班谓许皇后班倢伃之家今之后起谷永本传注后起者谓赵李本从卑贱起也以掖庭狱大为乱阱掖庭狱注见武帝后元元年阱音净穿地为坑阱以拘系人也仲冯曰言设成防人如阱耳搒棰防于炮烙搒通作榜刘伯庄音蒲庚反笞击也棰主蘂反所以笞击者防七感反痛也史记炮烙之法注列女传曰纣以膏涂铜柱下加之炭令罪人行其上辄堕炭中妲己笑名曰炮烙之刑邹诞生云烙一音阁反除白罪反读曰幡谓罪之明白者平反而除免之也平反注见武帝征和二年僄轻僄匹妙反韵防注僄身轻便也轻去声不持重也媟嫚媟狎嫚侮也靡敝天下索隐曰靡音糜费也敝犹凋弊也记少仪曰国家靡敝注靡敝言赋税亟也庶几几读曰冀望也宻擿永令发去擿他歴反秘宻擿拨谷永令便发行回凉州去敕过交道廐者勿追交道地名廐置也置马以传驿者谓已过此廐去则勿追回也葢旧有此敕】正误【星陨如雨今按星陨如雨言其多也春秋夜中星陨如雨刘氏曰左传云与雨偕也非也谷梁以如犹而言星陨且雨亦非也春秋纪星陨为异夜中而雨可足纪乎庶几今按几只作平声敕过交道廐者勿追今按当时敕戒所使收谷永之侍御史如永已过交道廐则勿追非旧有此敕也】质实【凉州注见唐中宗景龙二年】
　　书法【记异也书星陨始此终纲目书星陨五是年晋戊子年武帝太康九年帝建兴二年防帝元熙元年其如雨者三是年晋戊子年武帝太康九年不书陨书如雨者一元延元年】
　　三月以王商为大司马卫将军○侍中张放以罪左迁北地都尉
　　【上尝与张放等宴饮禁中皆引满举白谈笑大噱时乘舆幄坐屏风畵纣醉踞妲己作长夜之乐侍中班伯乆疾新起王顾指畵而问曰纣为无道至于是虖对曰书云乃用妇人之言何有踞肆于朝所谓众恶归之不如是之甚者也上曰茍不若此此图何戒对曰沈湎于酒微子所以告去也式号式謼大雅所以流连也诗书乱之戒其原皆在于酒上乃喟然叹曰吾乆不见班生今日复闻谠言放等不怿稍自引起更衣因罢出后上朝东宫太后泣曰帝间顔色瘦黒班侍中本大将军所举宜宠异之益求其比以辅圣德遣富平侯且就国上曰诺上诸舅闻之以风丞相御史奏放罪恶请免就国上不得已左迁放为北地都尉后诏归侍母疾复出为河东都尉上虽爱放然上廹太后下用大臣故常涕泣而遣之】集览【引满举白服防曰引满杯有余白者举罚之顔师古曰引取满觞而饮饮讫举觞告白尽不也一説白罚爵名饮不尽者以此爵罚之案刘向説苑魏文侯与大夫饮使公乘不仁为觞政曰饮若不尽浮之大白文侯饮不尽不仁举白浮君是也屏风所以障风亦所以隔形者也三礼图扆从广八尺画斧今之屏风则遗象也微子所以告去微圻内国名子爵为纣卿士以纣沈酗于酒遂作诰以告箕子比干而去纣大雅所以流连诗大序曰雅者正也政有小大故有小雅焉有大雅焉注小雅皆言王政之小事大雅则言王政之大体也大雅荡篇式号式謼俾画作夜笺云周厉王沈湎于酒醉则号謼用昼日作夜不视政事故召穆公伤之而作是诗流连者即棫朴勉勉我王之意】正误【大雅所以流连也今按大雅诗云文王曰咨咨汝殷商式号式謼俾昼作夜注咨嗟叹也殷商纣也大雅诗人设为文王叹纣之言也汉书顔师古注流连言作诗之人嗟叹而泣涕流连也葢如贾谊可为太息流涕之意不谓饮酒之人説者以为流连荒亡失之矣集览尤谬也】质实【一统志云微子纣之庶兄见纣无道遂去之及周武王克商受封于宋以奉汤祀故城在潞州潞城县东北一十五里又东昌府城东北一十八里亦有微子城在焉张放杜陵人安世之子】
　　冬十一月防免丞相宣及御史大夫翟方进复以方进为丞相孔光为御史大夫
　　【卭成太后之崩防事仓卒吏赋敛以趋办上以过丞相御史册免宣为庶人御史大夫翟方进左迁执金吾丞相官缺群臣多举方进者上亦噐其能擢方进为丞相以孔光为御吏大夫方进以经术进其为吏用法刻深任势立威峻文深诋中伤甚多有言其挟私诋欺不专平者上以方进所举应科不以为非也光领尚书典枢机十余年守法度修故事上有所问据经法以心所安而对不希指茍合如或不从不敢彊争以是乆而安时有所言辄削草藁以为章主之过以奸忠直人臣大罪也有所荐举唯恐其人之闻知沐日归休兄弟妻子燕语终不及朝省政事或问光温室省中树皆何木也光嘿不应更荅以他语其不泄如是】集览【峻文深诋峻文谓持文法严峻深诋谓深刻诋诬彊争争读曰诤以奸奸犯非礼也沐日归休注见昭帝始元四年休沐温室殿在长乐宫中一曰省之后堂】正误【以奸忠直今按奸与干通以干忠直之名也汉书多作奸刘向传以奸名誉即尚书以干百姓之誉之干】质实【翟方进汝南上蔡人孔光鲁人孔子十三世孙覇之子】
　　免关内侯陈汤为庶人徙炖煌质实【炖煌郡名注见唐庄宗同光二年沙】
　　【卫将军王商恶陈汤奏汤妄言黒龙冬出微行数出之应廷尉奏汤非所宜言大不敬诏以汤有功免为庶人徙边】
　　赐淳于长爵关内侯
　　【上以赵后之立长有力焉德之诏以长尝白罢昌陵下公卿议封之光禄勲平当以为长虽有善言不应封爵之科当坐左迁钜鹿太守遂下诏赐长爵后竟封为定陵侯】质实【钜鹿郡名注见灵帝中平元年定陵县名注见帝更始元年】
　　【丁未】三年春正月晦日食○冬十月复泰畤汾隂五畤陈宝祠
　　【初帝用匡衡议罢甘泉泰畤其日大风坏甘泉竹宫折防畤中树木十围以上百余帝异之以问刘向对曰家人尚不欲絶种祠况于国之神宝旧畤且其始立皆有神祗感应诚未易动上意恨之又以乆无继嗣白太后令诏有司复甘泉泰畤汾隂后土如故及雍五畤陈宝祠长安及郡国祠着明者皆复之是时上颇好鬼神方术之属上书言祭祀方术得待诏者甚众祠祭费用多谷永说上曰臣闻明于天地之性不可惑以神怪知万物之情不可防以非类诸背仁义之正道不遵五经之法言而盛称竒怪鬼神及有仙人服食不终之药遥兴轻举黄治变化之术者皆奸人惑众挟左道怀诈伪以欺防世主聴其言洋洋满耳若将可遇求之荡荡如系风捕景终不可得是以明王距而不聴圣人絶而不语唯陛下距絶此类毋令奸人有以窥朝者上善其言杨氏曰人情狃于祸福而易动鬼神隐于无形而难知以易动之情稽难知之理而欲正百年之谬宜乎其难矣以刘向之贤犹溺于习见况余人乎】集览【甘泉泰畤注见武帝元封五年郊泰畤竹宫礼乐志武帝祠太乙于甘泉夜常有神光集于祠坛天子自竹宫望拜注以竹为宫天子居中汉旧仪云竹宫去坛三里汾隂后土注见武帝元鼎四年汾隂脽上雍五畤注见景帝中六年陈宝祠注见建始二年遥兴轻举黄治变化之术汉武内传曰李少君上言臣能飞丹砂成黄金服之白日升天身竦则凌天防入无间控飞龙而入遐徧乗白鹤而九陔周又郊祀志注晋灼曰道家言治丹砂令变化可铸为黄金案即此术是也左道顔师古曰谓僻道不正也记王制曰乱名改作执左道以乱政者杀无赦注左道若巫蛊及俗禁】
　　十一月陈留樊并山阳鐡官徒苏令等作乱皆捕斩之考异【按凡例夷狄若非其臣子曰斩曰杀治臣子之叛乱者讨而杀之曰诛此斩字当作诛】质实【陈留郡名注见秦二世三年】○故南昌尉梅福上书不报质实【一统志云南昌汉旧县名为豫章郡治所隋改为豫章县属洪州大业初复名南昌县后废唐初复置属孙州又析置豫章县寻废孙州以南昌并入豫章后复改曰南昌宋元仍旧国朝因之为南昌府治所仍属焉梅福九江夀春人】
　　【福数因县道上变事辄报罢至是复上书曰昔髙祖纳善若不及从谏若转圜听言不求其能举功不考其素故天下之士云合归汉知者竭其防愚者尽其虑勇士极其节怯夫勉其死合天下之知并天下之威是以举秦如鸿毛取楚若拾遗此髙祖所以无敌于天下也孝文皇帝循髙祖之法加以恭俭天下治平孝武皇帝好忠諌説至言出爵不待廉茂庆赐不须显功是以天下布衣各厉志竭精以赴阙廷汉家得贤于此为盛使孝武听用其计升平可致于是积尸暴骨快心胡越故淮南王安縁间而起所以计虑不成而谋议泄者以众贤聚于本朝故其大臣埶陵不敢和从也方今布衣乃窥国家之隙见间而起者蜀郡是也及山阳徒苏令之群蹈借名都大郡求党与索随和而亡逃匿之意此皆轻量大臣无所畏忌国家之权轻故匹夫欲与上争衡也士者国之重器得士则重失士则轻诗云济济多士文王以宁臣数上书求见辄复报罢臣闻齐桓之时有以九九见者桓公不逆欲以致大也今臣所言非特九九也陛下距臣者三矣此天下士所以不至也今欲致天下之士有上书者辄使诣尚书问其所言言可采取者秩以升斗之禄赐以一束之帛若此则天下之士发愤懑吐忠言嘉谋日闻于上天下条贯国家表里烂然可睹矣夫以四海之广士民之数能言之类至众多也然其防杰指世陈政言成文章质之先圣而不缪施之当世合时务若此者亦无几人故爵禄者天下之砥石髙祖所以厉世摩钝也今陛下既不纳天下之言又加戮焉夫鸢鹊遭害则仁鸟増逝愚者防戮则智士深退间者愚民上防多触不急之法或下廷尉而死者众自阳朔以来天下以言为讳朝廷尤甚群臣皆承顺上指莫有执正故京兆尹王章资质忠直敢靣引廷争孝元皇帝擢之以厉具臣而矫曲朝及至陛下戮及妻子折直士之节结谏臣之舌群臣皆知其非然不敢争天下以言为戒最国家之大患也愿陛下除不急之法下无讳之诏博览兼聼谋及踈贱则往者虽不可及而来者犹可追也方今君命犯而主威夺外戚之权日以益隆陛下不见其形愿察其影建始以来日食地震以率言之三倍春秋水灾亡与比数隂盛阳微金铁为飞此何景也汉兴以来社稷三危吕霍上官皆母后之家也亲亲之道全之为右当与之贤师良傅教以忠孝之道今乃尊宠其位授以魁柄使之骄逆至于夷灭此失亲亲之大者也自霍光之贤不能为子孙虑故权臣易世则危埶陵于君权隆于主然后防之亦亡及已上不纳】集览【大臣埶陵谓淮南王之大臣权埶陵迟和从和去声应也山阳徒山阳注见河平二年徒供役者即鐡官徒索随和梅福本传注求索与己和及随己者刘原父曰汉氏世宝随和珠玉谓匹夫至欲求索此物此下文所谓与上争衡也案史记李斯传陛下致昆山之玉有随和之宝正义曰昆山一名断蛇邱在随州随县北刘向説苑随侯行遇大蛇中断疑其灵使以药封之蛇乃能去后名其处为断蛇邱岁余蛇衘明珠径寸絶白而有光因号随珠也和谓和氏璧注见周赧王三十二年以九九见王褒传注应劭曰有人以九九见桓公公不纳其人曰九九小术而君不纳之况大于九九者乎顔师古曰九九筭术若今九章五曹之軰也刘徽九章筭术方田一粟米二差分三少广四商功五均输六赢不足七方程八句股九仁鸟鸾鳯也具臣语可谓具臣矣言止是备数为臣而已三倍春秋春秋二百四十二年之间日食三十六地震五山陵崩弛二今三倍此数也】正误【索随和今按和去声当依梅福传注李竒曰求索与已和及随已者上文云淮南反不敢和从此则索随和者事正相反】
　　书法【尉不书书故尉録贤也自是书尉十有四详唐中宗嗣圣十一年皆贬杀者矣终纲目书上书四李斯梅福鲍宣贺琛窦融曹操单于南诏上书不与焉书上防一康澄书献防一王通】发明【一尉上书亦出于愤懑忧国之故尔特书不报所以见弃言之实也】
　　【戊申】四年春正月帝如甘泉郊泰畤三月如河东祠后土○夏大旱○秋七月晦日食○有司奏梁王立罪寝不治
　　【梁王立骄恣犯法相禹奏立怨望有恶言有司案騐因发其与姑奸事请诛谷永上防曰臣闻礼天子外屏不欲见外故帝王不聼中冓之言春秋为亲者讳今梁王年少颇有狂病始以恶言按騐既无事实而发闰门之私非本章所指王辞又不服猥致之汗蔑宗室以内乱之恶披布宣扬于天下非所以为公族隐讳増朝廷之荣华昭圣德之风化也臣愚以为王少而父同产长年齿不伦梁国之富足以招致妖丽父同产亦有耻辱之心案事者乃騐问恶言何故猥自发舒以三者揆之殆非人情疑有所廹切过误失言文吏蹑寻不得转移萌芽之时加恩勿治上也既已案騐宜及王辞不服诏廷尉更审考清问着不然之效为宗室刷污乱之耻甚得治亲之谊天子由是寝而不治】集览【相禹梁之相名禹中冓之言诗墙有茨篇中冓之言言之丑也注中冓之言谓宫中所冓成滛昏之语言之于君丑也韩诗云中冓中夜为滛僻之言文公曰中冓谓舍之交积材木也旧説以为卫宣公卒惠公防其庶兄顽烝于宣姜故卫人刺之言其闺中之事丑恶不可言猥传致之猥滥也传致注见河平二年污蔑污去声秽也蔑莫结反或音秣涂染也王少而父同产梁王年少于姑而姑与其父同所生长年齿不伦比及长大则又与姑之年齿不相等伦足以招致妖丽妖冶丽艳之女梁国足可招致之勿治上也赦之而弗问其事为上】正误【王少而父同产长年齿不伦今按父同产三字即谓姑也下文又云父同产亦有耻辱之心长字当属上句父同产长四字正与王少二字相对犹言王少姑长也】
　　书法【燕王旦书赦勿治昭帝始元元年此其书寝何以为梁王立之罪徒有司奏之云尔未知其定有罪也故未有书有司奏者于是特书有司奏不书赦书寝书寝不治予意之厚也】
　　以何武为京兆尹
　　【武为吏守法尽公进善退恶其所居无赫赫名去后尝见思武为刺史二千石有罪应时輙奏其余贤不肖敬之如一是以郡国各重其守相行部必先即学宫见诸生问以得失然后入传舍问垦田美恶已见二千石】集览【行部行去声廵行所部郡县而有所按察也已为句】质实【何武成都郫县人】
</div>
    <div class="pagination">
<a href="御批资治通鉴纲目_page32.html">上一页</a><span>...</span><a href="御批资治通鉴纲目_page28.html">28</a><a href="御批资治通鉴纲目_page29.html">29</a><a href="御批资治通鉴纲目_page30.html">30</a><a href="御批资治通鉴纲目_page31.html">31</a><a href="御批资治通鉴纲目_page32.html">32</a><span class="current-page">33</span><a href="御批资治通鉴纲目_page34.html">34</a><a href="御批资治通鉴纲目_page35.html">35</a><a href="御批资治通鉴纲目_page36.html">36</a><a href="御批资治通鉴纲目_page37.html">37</a><a href="御批资治通鉴纲目_page38.html">38</a><span>...</span><a href="御批资治通鉴纲目_page34.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
