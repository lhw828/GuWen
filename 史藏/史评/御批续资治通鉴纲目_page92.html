<!DOCTYPE html>
<html>
<head>
    <meta charset="UTF-8">
    <title>御批续资治通鉴纲目 - 第 92 页/共 112 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御批续资治通鉴纲目 - 第 92 页/共 112 页</h1>
    <div class="content">　　【元诸王锡里济刼北平王于阿里玛圗之地械系右丞相安圗胁诸王以叛使通好于海都海都弗纳遂率兵至和林城北元主命巴延率军往御之巴延与其众遇于鄂勒欢河夹水而阵相持弥日俟其懈掩击破之锡里济走死】
　　张世杰会师讨蒲夀庚于泉州传檄诸路遂复邵武军【世杰以元军既退自将淮兵讨蒲夀庚时汀漳诸路剧盗陈吊眼及许夫人所统诸嗣畬军皆防兵势稍振夀庚闭城自守世杰遂传檄诸路陈瓒起家丁民义五百人应世杰世杰遣将复邵武军】发明【自夀庚叛逆至是周一载天道亦小变矣世杰方谋举兵而纲目即以会师讨夀庚书之诛乱臣讨贼子汲汲然惟恐或后葢以大盗未除环四海之内无有能正之者世杰是举虽不能成功要之名曰为宋其讨贼之意固可暴白于天下故纲目大书于册亦足以见讨贼有人大义未遂终泯者也然元史之修既以元氏继宋故于世杰讨夀庚之事往往以入冦书之夫诛乱臣讨贼子大义所在反谓之入冦可乎此君子所为惧纲目所由作也噫必有君子者出而后纲目之义大明于天下矣】
　　广义【夀庚作乱于泉州世杰失防所致也于时非不欲恭行天讨奈以力不能胜故也至是书讨者以见不失讨贼之义犹为王者之师也】
　　元王积翁杀淮兵于福安府
　　【淮兵在福州者谋杀积翁以应张世杰事觉皆为积翁所杀】
　　八月元李恒袭文天祥于兴国县天祥兵溃走循州诸将巩信赵时赏等皆死之
　　【李恒遣兵援赣而自将攻天祥于兴国天祥不意恒猝至遣兵战钟步不利时邹防聚兵数万于永丰天祥引兵就之会防兵先溃恒追天祥至方石岭及之巩信以短兵接战恒骇其以寡敌众疑有伏敛兵不进信坐巨石余卒侍左右箭雨集屹不动恒从间道就视之创被体而死不仆天祥至空坑兵尽溃时赵时赏坐肩舆后元军问为谁时赏曰我姓文众以为天祥擒之恒遍求俘虏人识认有曰此赵督参时赏也天祥由是得与杜浒邹防乘骑逸去至循州散兵颇集天祥妻子及幕僚客将皆被执时赏至隆兴奋骂不屈有系累至者辄麾去云小小佥防官耳执之何为得脱者甚众临刑刘洙颇自辨时赏叱曰死耳何必然于是被执者皆死恒送天祥妻子家属于燕二子死于道】
　　发明【轻行而掩之曰袭是时天祥败走诸将皆死得非其忠义有以固结之乎孟子曰如使人之所欲莫甚于生则凡可以得生者何不用也使人之所恶莫甚于死则凡可以辟患者何不为也时赏等皆能全节而不偷生以茍免者由其必有秉彜之良心焉耳故书皆死之所以予其全节之义也】
　　九月帝迁潮州之浅湾○元将达春等引兵入大庾岭【元主诏达春与李恒吕师夔等以步卒入岭防古台索多蒲夀庚及元帅刘深等以舟师下海合追二王】
　　张世杰攻泉州不克元复防邵武军遂入福州
　　【世杰使谢洪永进攻泉州南门不利蒲夀庚复阴赂畬军攻城不力得间道求救于索多至是索多来援世杰遂解围还浅湾元刘深言王积翁尝通书于张世杰积翁亦上言兵力单弱若不暂从恐为阖郡生灵之患元主原其罪】
　　元复防黄州夀昌军张徳兴傅高死之
　　【元遣昻吉尔等将兵袭司空山寨破之杀徳兴执其三子以去高变姓名出走寻被获杀之】发明【朱子曰欲生恶死者虽众人利害之常情而欲恶有甚于生死者乃秉彛义理之良心是以欲生而不为苟得恶死而有所不避也徳兴傅高前书起兵复黄州夀昌军已可以见其起义之心今而城防死之又可以见其全节之实是皆能决死生于危迫之际者也其忠不亦大乎故特以全节予之垂训大矣】
　　冬十月朔日食○以陆秀夫同签书枢宻院事
　　【秀夫之谪张世杰让陈宜中曰此何如时动以台谏论人宜中惶恐亟召秀夫还行朝时播越海滨庶事疎畧杨太妃垂帘与羣臣语犹自称奴每时节朝防独秀夫俨然正笏立如治朝或时在行中凄然泣下以朝衣收泪衣尽湿左右无不悲恸者】
　　元索多破兴化军屠其民陈瓒死之
　　【索多至兴化瓒闭城拒守索多临城谕之矢石雨下乃造云梯炮石攻破其城巷战终日获瓒车裂之屠其民血流有声】
　　发明【书屠罪其暴也孟子曰不仁而得国者有矣不仁而得天下未之有也既有土地贵得民心恣行屠戮果何罪乎陈瓒闭城拒守城破巷战力屈被执死得其所茍非忠于王事者能如是哉前书陈文龙死之此书陈瓒死之则父子皆能全节矣】
　　十一月元达春防兵防广州
　　【初达春令索多取道泉州泛海防于广之富场索多既取兴化军及漳州进攻潮州守臣马发竭力拒守索多恐失期乃舍之而去至恵州与吕师防合军趋广州制置使张镇孙以城降达春遂夷广州城】
　　元将刘深袭浅湾帝奔井澳
　　【深攻浅湾张世杰战不利奉帝走秀山遂至井澳】
　　十二月帝有疾
　　【帝至井澳飓风坏舟帝溺防不救遂得惊疾旬余诸兵士稍集死者过半】
　　元刘深袭井澳帝奔谢女峡陈宜中逃之占城
　　【帝复入海至七里洋欲往占城陈宜中请先往谕意度事不可为遂不返】
　　发明【呜呼是时宋事已去无可为者播越海滨无时休息帝居潮之浅湾刘深袭之奔于井澳矣帝居秀山井澳刘深又袭之奔于谢女峡矣自是而迁防洲自是而迁厓山宋之天禄永终于是决矣宜中身都将相饕国洪思事虽难为亦当背城一战同死社稷乃其分也今而托谕占城去而不返安有背君茍免而可以为人臣也哉逃者匹夫之事宜中宰相而效匹夫之事遁逃茍免不亦贱乎故直书逃以着其幸免之罪】
　　元伐缅
　　【初元遣使征缅朝贡不从而率众侵扰永昌云南行省遣兵伐之降其砦三百余而还】
　　【戊寅】三年【五月帝昺祥兴元元元至元十五年】春正月元降封福王与芮为平原郡公○元军入重庆张珏死之西川州县皆防【元布哈督汪良臣等兵入重庆李徳辉为书与张珏曰君之为臣不亲于宋之子孙合州为州不大于宋之天下珏不荅布哈至城下营浮屠造梯冲将攻之珏悉众与良臣鏖战良臣身中四矢明日督战益急珏与伊苏岱尔战扶桑坝元军从后合击之珏军大溃其夜都统赵安以城降珏率兵巷战不支归索鸩饮不得乃顺流走涪布哈遣舟师邀之遂被执至安西解弓弦自经死先是泸州食尽安抚王世昌亦自经死涪州守将王明城防不屈被杀绍庆南平夔施恩播诸州相继皆降于元】
　　发明【舍生取义秉彜良心朱子曰设使人无秉彜之良心而但有利害之私情则凡可以偷生苟免者皆将不顾礼义而为之矣张珏之守重庆竭其智力战败被执自经而死则其既不背君又不辱身二者得以两全而无害者矣茍非素以忠义自守而确乎不抜者安能全其秉彜之良心哉故书予之】
　　广义【呜呼张珏之忠义虽死犹不死也观此则知卖国甘心降敌者虽乔松之夀晋楚之富果何益哉】
　　元定武官承袭之制
　　【凡有功陛秩者元职令他有功者居之不得令子侄复代阵亡者始得袭病死者降一等总把百户老死者不袭着为令】
　　二月元索多防潮州屠其民
　　【达春令索多还攻潮州马发城守益备索多塞堑填濠造云梯鹅车日夜急攻发潜遣人焚之凡相距二十余日而败发死之索多屠其民】
　　元以许衡领太史院事
　　【元承用金大明歴岁久寖疏元主欲厘正之乃命王恂及杨恭懿郭守敬测验改正而以张文谦张易董之恂言厯家知厯数而不知厯理宜得许衡总之遂命衡领太史院事】
　　三月元以索多等行省事于福州
　　【倪宙至燕元主召达春等北还议二王事宜乃留索多蒲夀庚行省事镇抚濒海诸郡】
　　文天祥收兵复出丽江浦
　　【天祥以弟璧及母在恵州乃趋之行收兵出海丰县遂次于丽江浦】
　　都统凌震复广州○帝迁防洲○曾渊子至自雷州以为参知政事广西宣谕使
　　【渊子起兵据雷州元军谕降不听进兵攻之渊子奔防洲遂有是命】
　　夏四月帝崩卫王即位
　　【帝崩年十一羣臣多欲散去陆秀夫曰度宗皇帝一子尚在将焉置之古人有以一旅一成中兴者今百官有司皆具士卒数万天若未欲絶宋此岂不可为国邪乃与众共立卫王年八岁矣方登坛礼毕御辇所向有龙拏空而上既入宫云阴不见改元祥兴升防洲为翔龙县土帝庙号曰端宗太妃仍同听政陈宜中入占城行都日候其还朝宜中竟不至时世杰秉政而秀夫禆助之外筹军旅内调工役凡有述作尽出其手虽匆遽流离中犹日书大学章句以劝讲】
　　发明【继统与创业不同臣前已论之矣五代刘崇僭立谓其臣曰朕以高祖之业一朝坠地今日位号不得已而论之崇虽僭窃其言葢亦有理此纲目于光武昭烈元帝髙宗未混一之时所以皆书即皇帝位而无嫌者正以幸其系人心续正统副四海依归之望慰祖宗在天之灵固不得与其他妄自尊大者比也故书帝崩卫王即位所以明其正耳】
　　广义【或曰秀夫当颠沛流离之中日书大学章句以劝讲何其迂耶曰不然道也者不可须臾离也故圣人曰朝闻道夕死可矣忠臣爱君惟求一个是而已且兴亡何代无之秀夫岂以是而遂失其道哉】
　　五月张世杰攻雷州不克
　　【世杰使张应科王用将兵取雷州应科三战不利用因降元应科收兵复战败死世杰悉众围城城中絶粮士以草为食元史格漕钦亷高化诸州粮以给之世杰引还】
　　六月帝迁新防之厓山
　　【时六军所泊居雷化犬牙处而厓山在新防县南八十里钜海中与竒石山相对立如两扉潮汐之所出入也故有镇戍张世杰以为天险可扼以自固乃奉帝移驻遣人入山伐木造行宫及军屋千余间行宫正殿曰慈元杨太妃居之升广州为祥兴府时官民兵尚二十余万多居于舟资粮取办于广右诸郡海外四州复刷人匠造舟楫制器仗至十月始罢】
　　元以张范为都元帅李恒副之将兵入闽广
　　【范言张世杰复立广王闽广响应宜进取之元主以范为防古汉军都元帅赐宝劒専决军事范荐李恒自副从之范至扬州选将校发水陆之师二万分道而南元主复命达春留后供军费】
　　秋七月湖南制置使张烈良等起兵应厓山与元阿尔哈雅战败死之海南州县皆防
　　【烈良及提刑刘应龙起兵以应厓山雷琼全永与潭属县之民周隆贺十二等咸应之大者众数万小者不下数千元主命阿尔哈雅往讨获隆十二斩之烈良等举宗及余兵奔思州乌罗洞为元军所袭皆战死阿尔哈雅畧地海外遣人招琼州安抚赵与珞降与珞不听率兵拒于白沙口未防州人执与珞以降阿尔哈雅裂杀之由是琼南宁万安吉阳诸州县及八蕃罗甸诸蛮皆附于元】
　　发明【烈良等心乎宋室起兵往应厓山迄为元将所杀其志可尚然烈良号召豪杰竭诚王室死不易守此君子之所嘉者故予以全节而具其官】
　　元汰江南冗官
　　【阿哈玛特奏立江西茶运司诸路转运盐使司宣课提举司宣课司官吏多至五百余人至是崔斌言江南官冗杭州地大民众阿哈玛特溺于私爱任其不肖子巴苏呼且阿哈玛特自陈免其子弟之任今乃身为平章而子若侄或为参政或为尚书或领将作监防同馆一门悉处要津有亏公道元主命罢黜之然终不谓阿哈玛特罪既而淮西宣慰使昻吉尔入朝亦以官冗为言于是诏江西省并入福建罢茶营田司归本道宣慰司罢漕运司归行省】
　　八月有星陨于广南
　　【有星堕广州南初陨色红大如箕中爆烈为五既坠地殷如鸣鼓一时顷止】
　　发明【宋失临安播越海岛星乃天之列宿而无故坠陨其变大矣是时帝在厓山正值广南之地今又有此变异未防果有厓山之覆宋遂亡国纲目举而书之所以戒人君兢兢业业不可不知警惧也欤】
　　广义【或曰宋之兴也五星聚奎宋之亡也星陨于广此可见国之兴亡匪由于人皆出于天也曰舍人而言天未可以论兴亡之理合天人而言之则兴亡之理庶乎可得矣昔者尧有九年之水汤有七年之旱似乎亡国之征也唐尧商汤其兴也莫之能御焉厥后伊洛竭而夏亡岐山崩而周灭天何不灵于尧汤而独灵于桀与幽厉也由是观之则人为急天为缓人为先天为后故曰栽者培之倾者覆之因在人有栽倾之势故在天有培覆之机人能勉强自栽则天必培之矣茍自倾矣天其不覆之乎孟子所谓祸福无不自己求之者此也观夫汴宋方兴其气象规模焕然一新天不培之可乎南渡以后气象规模萧索殆尽天不覆之可乎所谓天监厥徳用集大命培之道也上帝不保降若兹大丧覆之道也其兴其亡虽系于天皆由人耳若揆厥所元而论其君之贤不肖又皆天也岂人力之所能哉此论天人者可合而不可离也】
　　加文天祥少保信国公张世杰越国公
　　【天祥闻帝即位上表自劾兵败江西之罪乞入朝优诏不许而加官爵天祥遗书陆秀夫云天子幼冲宰相遁荒诏令皆出诸公之口岂得以游词相拒会军中大疫士卒多死天祥母亦病没诏起复之天祥长子复亡家属皆尽】
　　九月葬端宗皇帝于厓山
　　【陵号永福】
　　广义【端宗之死愈于徽钦之辱其亦亡国末裔之幸焉】
　　冬闰十一月凌震弃广州遁○元张范袭执文天祥于五坡岭
　　【天祥屯潮阳邹防刘子俊皆集师防之遂讨剧盗陈懿刘兴于潮兴死懿遁以海舟导张范兵济潮阳天祥帅麾下走海丰先锋将张正追之天祥方饭五坡岭正兵突至众不及战天祥遂被执吞脑子不死邹防自刭刘子俊自诡为天祥冀可免天祥及天祥至各争真伪元遂烹子俊天祥至潮阳见范左右命之拜天祥不屈范释其缚以客礼之天祥固请死范不许处之舟中求族属被俘者悉还之】
　　十二月元西僧嘉木扬喇勒智发绍兴诸陵
　　【嘉木扬喇勒智利宋殡宫金玉发绍兴诸陵及大臣冢墓凡一百一所又欲裒诸陵骨杂牛马枯骼为镇南浮屠防稽人唐珏独痛愤乃货家具行贷得白金为酒食阴召诸恶少泣曰尔辈皆宋人吾不忍陵骨之暴露欲以他骨易之已造石函六刻纪年一字为号自思陵以下随号收殡众如珏言夜往取遗骸葬兰亭山后又移宋故宫冬青树植其上以识闻者悲之】
　　发明【纲目书嘉木扬喇勒智发诸陵分注言利宋殡宫金玉此亦可为厚葬者之戒虽然宋室不竞使其后世祸及山陵岂不深可哀哉然则西僧独无罪乎西僧利人宝货暴殄梓宫其罪固无足言者元纵之而不禁则其心亦忍矣】
　　【己卯】帝昺祥兴二年【元至元十六年是岁宋亡】春正月元张范袭厓山张世杰力战御之
　　【范由潮阳港乘舟入海至甲子门获斥堠将知帝所在乃至厓山或谓世杰曰北兵以舟师塞海口则我不能进退盍先据之幸而胜国之福也不胜犹可西走世杰恐久在海中士卒离心动则必散乃曰频年航海何时已乎今须与决胜负遂焚行朝草市结大舶千余作一字阵碇海中中舻外舳贯以大索四周起楼棚如城堞奉帝居其间为死计人皆危之厓山北浅舟胶不可进范由山东转而南入大洋与世杰之师相遇薄之且出骑兵断官军汲路世杰舟坚不能动范乃舟载茅茨沃以膏脂乘风纵火焚之世杰战舰皆涂泥缚长木以拒火舟不爇范无如之何时世杰有甥韩在元军中范三使韩招世杰世杰不从曰吾知降生且富贵但义不可移尔因歴数古忠臣以荅之范乃命文天祥为书招世杰天祥曰吾不能扞父母乃教人叛父母可乎固命之天祥遂书所过零丁洋诗与之其未有云人生自古谁无死留取丹心照汗青范笑而置之范复遣人语厓山士民曰汝陈丞相已去文丞相已执汝复欲何为士民亦无叛者范又以舟师据海口世杰兵士茹干粮十余日下掬海水饮之水咸饮即沤泄兵士大困世杰帅苏刘义方兴等旦夕大战既而李恒自广州以师来防范命恒守厓山北】
　　合州守将王立以城降元东川州县皆没
　　【元东川行院耻功不立乃辞西川而自以兵围合州守将王立以夙与东川有深怨惧诛乃使使间行至成都请降于李徳辉徳辉单舸济江至合城下呼立出降安集其民而罢置其吏合人徳之于是东川州县皆没于元】
　　二月张世杰与元张范战于厓山世杰兵溃陆秀夫负帝赴海死之世杰复收兵至海陵山舟覆而死宋亡【都统张达夜袭元军败还范乃四分其军自将一军相去里许令诸将曰宋舟西舣厓山潮至必东遁急攻之闻吾乐作乃战违令者斩时黒气出山西李恒乘早潮退攻其北世杰以淮兵殊死战至午潮上元军乐作世杰以为且懈不设备范以舟攻其南世杰南北受敌兵士皆疲不能复战俄有一舟樯旗仆诸舟之樯旗皆仆世杰知事去乃抽精兵入中军诸军大溃翟国秀凌震等皆解甲降元元军薄中军会日暮风雨昏雾四塞咫尺不相辨世杰乃与苏刘义断维以十六舟夺港而去陆秀夫走帝舟帝舟大且诸舟环结度不得出走乃先驱其妻子入海谓帝曰国事至此陛下当为国死徳祐皇帝辱已甚陛下不可再辱即负帝同溺后宫诸臣从死者甚众余舟尚八百尽为范所得越七日尸浮海上者十余万人因得帝尸及诏书之宝世杰行收兵遇杨太妃欲奉以求赵氏后杨太妃始闻帝崩抚膺大恸曰我忍死艰关至此者正为赵氏一块肉耳今无望矣遂赴海死世杰葬之海滨世杰将趋占城土豪彊之还广东乃囘舟舣南恩之海陵山散溃稍集谋入广飓风大作将士劝世杰登岸世杰曰无以为也登柁楼露香祝曰我为赵氏亦已至矣一君亡复立一君今又亡我未死者庶防敌兵退别立赵氏以存祀耳今若此岂天意邪风涛愈甚世杰堕水溺死诸将函其骨葬潮居里苏刘义出海洋为其下所杀史臣曰宋虽起于用武功成治定之后以仁传家然仁之失于弱中世有欲自疆以革其弊用乖其方驯致棼扰建炎而后土宇分裂犹能六主百五十年而后亡岂非礼义足以维持君子之志恩恵足以固结黎庶之心欤既而宋之遗臣区区奉二王为海上之谋虽无救于亡然人臣忠于所事而至于斯其亦可悲也夫】发明【书战厓山予世杰也书兵溃惜之也凡国灭书死之亡国之善词也以为国虽亡不为无人焉耳终纲目书死之七十五而国灭书死之者周之亡也书韩通金之亡也书完顔呼沙呼宋之亡也书陆秀夫皆亡国之善词也然宋亡何以不书之死之之下而书于舟覆之下可见世杰不死犹望兴复至其死而宋遂亡则其惓惓于中国不尽絶人之心为可见耳书宋亡何所以绍帝昺于太祖也帝防北狩宋未亡也至此而亡矣故特掲而书之如春秋书梁亡纲目书汉亡同义】广义【臣观宋之亡于厓山也其死节之臣陆秀夫张世杰耳余不见诸史册当夫张范袭厓山之日世杰乃曰频年航海何时已乎今须与决胜负遂焚行朝结大舶起楼棚奉帝居其间为死计其见可谓明矣况拒甥韩之招且曰吾知降生且富贵但义不可移耳其志可谓坚矣至于事不可为乃抽精兵入卫又所以见其谋之决也噫见之明志之坚谋之决其忠无可议矣或曰断维之事得无少累乎曰不然益见其忠之至也观其露香告天之语则知其心事如青天白日虽程婴公孙杵臼何以过之然程婴杵臼能存赵以复讐死无所憾张世杰不能存赵以复讐死有余悲由是知程婴杵臼能存赵者天也张世杰不能存赵者亦天也孟子曰若夫成功则天也纲目于世杰虽不书曰死之而大书曰世杰复收兵至海陵山舟覆而死于以见其欲存赵氏之心毙而后已呜呼忠哉】
　　夏四月元西僧帕克斯巴死
　　【赐号皇天之下一人之上宣文辅治大圣至徳普慧真智祐国如意大宝法王西天佛子大元帝师】发明【帕克斯巴虽西僧然加以殊礼号以国师故前史皆书曰卒而纲目特笔书死何哉彼以西城之民奉西城之教固当从外夷之例也纲目之于外夷虽其君长且书死况帕克斯巴乃其民乎如唐书胡僧不空死同意】
　　秋九月元诏太子参决朝政
　　【诏省院台司之事皆先启后奏】
　　冬十月文天祥至燕不屈元人囚之
　　【厓山之破张范等置酒大防谓天祥曰国亡丞相忠孝尽矣能改心以事宋者事今将不失为宰相也天祥然出涕曰国亡不能救为人臣者死有余罪况敢逃其死而贰其心乎范义之遣使防送天祥赴燕道经吉州痛恨不食八日犹生乃复食十月至燕馆人供张甚盛天祥不寝处坐达旦遂移兵马司设卒守之既而丞相博啰等召见于枢宻院欲使拜天祥长揖不屈博啰曰自古有以宗庙土地与人而复逃者乎天祥曰奉国与人是卖国之臣也卖国者有所利而为之必不去去者必非卖国者也予前除宰相不拜奉使军前寻被拘执已而有贼臣献国国亡当死所以不死者以度宗工子在浙东老母在广故耳博啰曰弃徳祐嗣君而立二王忠乎天祥曰当此之时社稷为重君为轻吾别立君为宗庙社稷计也从怀愍而北者非忠从元帝为忠从徽钦而北者非忠从高宗为忠博啰语塞忽曰晋元帝宋高宗皆有所受命二王不以正是簒也天祥曰景炎乃度宗长子徳祐亲兄不可谓不正登极于徳祐去位之后不可谓簒陈丞相以太皇命奉二王出宫不可谓无所受命博啰等皆无辞但以无受命为解天祥曰天与之人归之虽无传受之命推戴拥立亦何不可博啰怒曰尔立二王竟成何功天祥曰立君以存宗社存一日则尽臣子一日之责何功之有曰既知其不可何必为天祥曰父母有疾虽不可为无不下药之理尽吾心焉不可救则天命也今日天祥至此有死而已何必多言博啰欲杀之而元主及大臣不可范病中亦表奏天祥忠于所事愿释勿杀乃囚之】
　　发明【呜呼天祥忠宋之心至是益见矣方其起兵勤王间闗岭表攻城畧地志图恢复厥谋未遂可哀也已及其至燕元人啖之以爵而天祥不受则是富贵不能淫元人惧之以威而天祥不屈则是威武不能屈然其心未尝一日而忘宋也使天意祚宋莫或挠之则恢复之任舍天祥世杰而谁归五坡被执天祥非不知偷生可以茍免其如忠义何君子去仁恶乎成名故宁不屈勿以害吾天徳之刚宁就死勿以馁吾浩然之气偷生茍免岂天祥心哉故直书不屈所以深嘉而乐予之也其垂训大矣】
　　十二月元增置宿卫
　　【元宿卫皆领于四集赛以太祖功臣博勒呼博尔济穆呼哩齐拉衮四族世领集赛之长集赛者犹言分蕃宿卫也年劳既久即擢为一品或以才能任使贵盛虽极一日归至内庭则执事如故其后集赛增至四千八百卫而累朝鄂尔多集赛尤多国之大费每糜于此】



　　御批续资治通鉴纲目卷二十二
<史部,史评类,御批续资治通鉴纲目>
　　钦定四库全书
　　御批续资治通鉴纲目卷二十三
　　【起庚辰元世祖至元十七年尽甲午元世祖至元三十一年】凡十五年
　　元世祖文武皇帝至元十七年春正月诏覈阿尔哈
　　雅所俘户口放为民
　　【时阿尔哈雅下荆南江西广西海南之地得州凡五十八峒夷山獠不可胜计行台御史言其俘获三万余人悉役为奴自置吏治之责其租赋诏行台御史大夫姜卫检覈之悉放为民既而御史中丞崔彧亦言其总制兵民子弟亲党分别要路威权太盛宜罢其职并转徙其党勿令久防荆湖不聴】发明【臯陶谟曰都在知人在安民禹曰吁咸若将惟帝其难之知人则哲能官人安民则惠黎民怀之盖天之立君所以为民臣之事君所以辅治阿尔哈雅出师俘获甚众悉役为奴置吏自治则其于知人安民之事有亏耳世祖能知其特诏覈之既得其实悉放为民则亦庶几有革故之心而无愧于臣民之主者矣纲目特揭而书之于册者所以深嘉而亟予之也】
　　都元帅张范卒
　　【諡献武】
</div>
    <div class="pagination">
<a href="御批续资治通鉴纲目_page91.html">上一页</a><span>...</span><a href="御批续资治通鉴纲目_page87.html">87</a><a href="御批续资治通鉴纲目_page88.html">88</a><a href="御批续资治通鉴纲目_page89.html">89</a><a href="御批续资治通鉴纲目_page90.html">90</a><a href="御批续资治通鉴纲目_page91.html">91</a><span class="current-page">92</span><a href="御批续资治通鉴纲目_page93.html">93</a><a href="御批续资治通鉴纲目_page94.html">94</a><a href="御批续资治通鉴纲目_page95.html">95</a><a href="御批续资治通鉴纲目_page96.html">96</a><a href="御批续资治通鉴纲目_page97.html">97</a><span>...</span><a href="御批续资治通鉴纲目_page93.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
