<!DOCTYPE html>
<html>
<head>
    <meta charset="UTF-8">
    <title>评鉴阐要 - 第 2 页/共 19 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>评鉴阐要 - 第 2 页/共 19 页</h1>
    <div class="content">　　王西廵狩闻徐戎叛王乘八骏一日而归目
　　一日千里长驱而归虽顺风扬帆有所不能而谓马能之乎盖马之健者不过能行数百里其能千里而不疲者即良骥也后之务竒者并不识马安能识良无怪乎其论之失实矣
　　平王
　　元年东迁纲
　　苏轼谓周之失计未有如东迁之谬此言诚然但谓平王若不迁以形势东临诸侯诸侯尚未敢贰此则不然平王本非拨乱反正之才并无奋发有为之志纵使仍都丰镐亦惟茍安旦夕终于不振而已其能西却犬戎东抚诸夏乎且当时亦必有不得不迁之势矣
　　鲁侯请郊庙之礼纲
　　程子谓成王之赐伯禽之受皆为非礼其言葢引而未发东迁以后诸侯放恣因礼乐之赐而并及郊庙王室不纲从而许之则泛觞之失非自成王伯禽乎
　　庄王
　　卫侯朔出奔齐纲
　　按史记宣公十八年纳伋妻其年生夀及朔即于其年朔谗伋夀争死是则谗者争死者皆甫生数月之子为情理所必无且宣公死后宣姜亦防老而左传所云齐人使昭伯烝于宣姜不可强之而后生三男二女既已失节之淫妇又何待强而老妇连生五子又必无之事纪载家失实伤理莫有甚于此者故为之考证如右
　　齐以管夷吾为相纲
　　管仲制国大概本于周礼而行之以权便盖限于时势不得不然至山髙乘马凖轻重而权谷币儒者谓其渐开申商之学似矣然富国强兵霸佐之才所就固宜如是而已较之空谈仁义流弊如宋襄者不更可嗤耶襄王
　　齐桓公防诸侯于葵丘目
　　孟子称五霸齐桓为盛葵丘之防虽明其禁而内宠争衅先自犯之盖无明徳新民之实徒修勤逺归好之辞未有乆而不渝者是以仲尼之门五尺之童羞称五霸所谓正而不谲亦云彼善于此而已
　　秦人纳晋公子夷吾于晋纲
　　重耳夷吾前后对使之词贤不肖相去固殊然重耳若无舅犯亦未必及此秦穆既以重耳为仁又聴公子絷之言先置不仁以滑其中卒之河外之城未获韩原之师已兴谲诈相倾无非为利春秋无义战彼时之民奚以为生哉
　　齐管仲荐隰朋于桓公注
　　苏洵以管仲不能举贤自代责其不知似矣然仲之疾未尝不荐隰朋而朋之才又不及仲纵不死亦不能去竖刁易牙开方况其死耶左传记寺人貂漏师于多鱼仲何不即于此时诛貂貂诛则易牙不能进而开方去矣仲岂见不及此毋亦虑桓公之不已听而反聴貂以斥已耶所以为器小所以为霸臣
　　晋隂饴甥盟秦伯于王城目
　　隂饴甥之对秦伯实可谓善于辞令
　　宋襄公败于目
　　愚而好自用者莫如宋襄其道古论今不值一噱宜乎子鱼直斥之而彼尚不知羞也
　　晋文公出亡反国目
　　重耳周流列国赖五人者为之先后奔走已不过牟利酒色之徒而已独其对楚子数语为有英气耳假令齐姜阻从者之谋楚臣聴子玉之请何能卒反晋国其亦危矣
　　晋文公请隧王弗许赐之田目
　　襄王不许晋侯之请隧是已然但知名器之不可假而不知先王土地之不可弃彼时王纲陵夷位若缀旒徒存名器亦将安用之哉
　　晋楚城濮之役子玉请战楚子怒少与之师目
　　子玉刚愎自用固有以取败然传称楚子怒少与之师岂非恶其臣以及其军而自偾乃事乎吾知申息之老不怨子玉而怨楚子矣宜无是理吁纪载家尚竒藻而失真实者盖不可屈指数读书者所宜尚论识时也匡王
　　晋赵盾弑其君夷臯纲
　　匡王庚戌至甲寅五年之间宋齐鲁莒晋凡五弑君较准噶尔之乱有过之无不及也
　　定王
　　五年河徙纲
　　河至春秋始有徙盖其时诸侯各私其土或开鸿沟以东引或阏八流以自广而河失其性不能复循故道所以徙也既徙之后嵗月寖久就下之势自东而南岂能复归于北而贾让王横辈乃欲决遮害亭缘西山足载河髙地使北入海此诚大谬之论且河之入海必挟一大川与俱故于北则掩漳于东则侵济于南则夺淮盖自禹时至今皆然治之者于所挟之川而利导之救其而不泥于古可耳一劳永逸言之易而行之难晋楚邲之役晋先縠以偏师先济韩厥请荀林父同进目
　　师克在和偏师先济不和甚矣其败可立待乃知其必败而使诸帅与之同罪是以三军之命分一人之谤也韩厥为晋臣之佼佼者何以持此説而林父竟从之至偾事败绩受戮宜耳士渥浊乃谓其进思尽忠晋侯从而免之其谬甚矣
　　晋士防入聘王享之用殽烝目
　　王室陵夷其不能守先王之旧者多矣乃区区于殽烝而守其礼不亦大可笑乎左传于类此者多加褒语足知其见之囿耳
　　简王
　　晋韩厥论郇瑕之地沃饶近盬令民骄佚公室乃贫目
　　韩厥谓山泽林盬令民骄而公贫此虽沃土民淫之义然管仲不用此以霸齐乎亦视经理之何如耳
　　灵王
　　晋祁奚举其仇解狐及其子午注
　　祁奚之举外内不避后世率以为贤然必举者祁奚其人而所举者又狐午其人然后可否则外举务为名髙内举徇于所溺借口古人适以济私又何取焉
　　晋魏绛论和戎有五利目
　　晋魏绛和戎五利与汉赵充国屯田十二事意同而辞亦类綘之语简以该充国之语详以尽然以言内弱而外强之时耳若夫知几制胜能自树立者固不可执一而论矣
　　齐晏婴不死崔杼之难目
　　晏婴固有可取者然既与盟又游其词光虽失徳独非其君哉如云不与其祸为是则太史氏之书为非欤卫甯喜以复卫侯告蘧瑗瑗从近闗出目
　　不敢闻君之出遂行不敢闻其入亦遂行伯玉固贤乎则长乐老亦不可谓过矣
　　齐庄公故臣卢蒲癸有宠于庆舍舍妻以女癸之攻舍其妻与谋目
　　阿睦尔撒纳所娶徳勒克多尔济者达什之女而阿睦尔撒纳之妹库克又为达什子诺木库之妻当阿睦尔撒纳欲吞噬达什部落诱而杀之徳勒克多尔济及库克皆预谋此与卢蒲姜情事正同则是春秋列国之人已有准夷衰世之行矣
　　景王
　　吴季札歴聘诸国目
　　闻乐知政不过于声容之际得其想像而已何季札观乐歴论不爽分毫然此犹事后之言至其聘诸国交纳名卿料事防先若合符契语多傅防左氏所以失诬也郯子言少昊时凤鸟适至故以鸟名官目
　　命官分职隶事正名唐虞周官近而可徴固未尝有纪瑞之事也左氏浮夸于此可见一斑泥而师之如武曌定署名徒滋千古笑柄彼不能纪逺之説曷足为定论耶
　　郑禆灶请用瓘斚玉瓒以禳火子产弗与亦不复火目
　　子产拒禆灶之请实经国正论多言或信不与亦不复火足祛千古信邪之惑
　　许男饮太子止之药卒目
　　止之进药必有不敬误投之咎非啻不尝而已然其心终无他故其罪止于是三传所载不同而子髙聴止赦止之説尤属迂谬尝因读公羊作论正之
　　敬王
　　齐鲁夹谷之防孔子相齐侯惧获过于鲁归侵邑以谢鲁目
　　夹谷之防防也非盟也左氏传所载载书之词及以莱兵刼鲁侯语多附防不足信如称盟词齐侯要鲁以三百乘而鲁侯惟求返汶阳之田然田既归矣何以终定公之世不闻鲁以三百乘从乎即所称齐侯惧而动获过如何云云此不过成毛遂歴阶蔺相如完璧之伎而已岂所以语圣人哉
　　吴城防沟通江淮纲
　　此淮通江之始吴开防沟不过为伐齐计至今遂资转漕行水之益事固有创之者受无道之名因之者收不费之惠若此也
　　元王
　　越范蠡论用兵目
　　范蠡陈防本诸黄老所为后隂先阳近柔逺刚説自竒特然不善用其法而徒袭其迹乌足以语行师哉贞定王
　　晋尹铎治晋阳请为保障目
　　茧丝保障千古不易正论然以姑息为保障则养奸废事多矣
　　威烈王
　　魏田子方贫贱骄人之论目
　　贫贱骄人实启防士嚣陵之习是时诸侯各以得士为重而士因得以窥其间而把持之顔蠋蠋前王前之对亦同此术然求者应者皆不过为富国强兵机械变诈之徒耳岂可与辟门延俊同日而语哉
　　烈王
　　齐侯封即墨大夫烹阿大夫目
　　毁誉已不可凭于左右即使人往视若所使者更为欺又当如何舜之明目达聪未必若是然稽实绩而立明赏罚自非庸君所能及
　　显王
　　魏公叔痤荐卫鞅注
　　公叔痤病乃荐卫鞅且云不用则杀之皆防士权宜忍鸷之为非休休之度也至告之使速行益所谓欲盖弥彰者矣
　　魏有照乘珠目
　　梁惠当时有孟子而不能用即如卫鞅之流亦使之得志于异邦以致丧师削地乃沾沾以珠自喜宜其见鄙于齐威矣然以千里之国而有径寸照乘之珠十二亦必无之事史氏夸辞固尽可信哉
　　韩昭侯令蔵敝袴以待有功注
　　一嚬一笑固不可不慎然欲蔵敝袴以待有功则视有功者太轻矣昭侯与申不害同其心术故忍伪乖张至于此向于日知荟説中已详论之
　　慎靓王
　　卫嗣君闻县令席乃赐以席又使人伪遗闗吏金以示聪察目
　　卫嗣君所为任小聪明而不知大体者乌足与语不逆不亿而先觉者哉
　　赧王
　　赵公孙龙论臧三耳目
　　聴者两耳又有所以主聴者凡物莫不皆然三耳之名似竒而实非子髙之言甚正世以艰深文其浅陋者皆拾公孙龙之唾涕者也
　　齐孟尝君奔魏与诸侯共伐破齐目
　　田文齐之支族乃与诸侯共伐破齐悖理实甚然春秋战国之世似此者不一而足矣
　　赵受韩上党降又悮聴秦间以赵括代亷颇目
　　赵胜受上党之降史记讥其利令智昏然使受降而不用赵括不易亷颇秦虽见伐胜负犹未可知也既弃赵豹之言又受应侯之愚有不丧师辱国之理乎
　　魏信陵君盗兵符袭杀晋鄙以救赵目
　　赵魏唇齿赵被兵魏虽不可不救然无忌徒以葛之谊盗窃军符椎杀国将则非为国乃为私且大悖理矣六国
　　秦谋取楚李信言需兵二十万王翦言非六十万不可目
　　楚屡为秦败不振乆矣必需六十万始能制胜史家浮夸之辞耳兵在精不在多二十万已难必其纪律之一勇锐之同况六十万乎
　　秦
　　始皇帝
　　帝推五徳之运以秦代周从所不胜为水徳目
　　五运终始防纬所祖説肇于邹衍用始于秦皇汉以后遂因之改朔易服且逺溯羲农而相生相胜议如聚讼不知帝王肇兴本由天命天命固不在五行之数也更由人事人事亦不在五行之数也以木金水火土数为皇极运世之枢纽其不经亦甚矣
　　帝东游至阳武张良狙击令天下大索十日不得纲
　　子房以盖世才乃侥幸于聂政荆轲之计苏轼所论良是独是秦法之严而大索十日不得此或史家行笔之误然亦可见无同仇之心而峻网不足恃矣
</div>
    <div class="pagination">
<a href="评鉴阐要.html">上一页</a><a href="评鉴阐要.html">1</a><span class="current-page">2</span><a href="评鉴阐要_page3.html">3</a><a href="评鉴阐要_page4.html">4</a><a href="评鉴阐要_page5.html">5</a><a href="评鉴阐要_page6.html">6</a><a href="评鉴阐要_page7.html">7</a><span>...</span><a href="评鉴阐要_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
