<!DOCTYPE html>
<html>
<head>
    <meta charset="UTF-8">
    <title>史通通释 - 第 19 页/共 20 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>史通通释 - 第 19 页/共 20 页</h1>
    <div class="content">
　　史通通释卷十九
　　钦定四库全书
　　史通通释卷二十　　　　　无锡浦起龙撰外篇
　　暗惑【第十一○十四条前后有序防】
　　夫人识有不烛神有不明则真伪莫分邪正靡别昔人【一无人字】有以髪绕炙误其国君者有置毒于胙诬其太子者【一有矣字】夫髪经炎【一作炙】炭必致焚灼毒味经时无复杀害而行之者伪成其事受之者信以为然故使见咎一时取怨千载夫史传叙事亦多如此其有道理难凭欺诬可见如古来学者莫觉其非葢往往有焉今聊举一二加以駮难列之如左
　　按全书纠缪率皆显迹兹又摘诸习相传而习不加察者纠之故以暗惑名篇篇序指明其义○大致颇似风俗通过誉等篇
　　髪绕炙【王训故韩非子文公之时宰臣上炙而髪绕之文公召宰夫而谯之宰夫首再拜曰奉炽鑪炭火尽赤红炙熟而髪不焦臣之罪也堂下得防有嫉臣者乎公乃召堂下而谯之果然】毒胙【左禧四晋太子申生祭于曲沃归胙于公公田置之宫六日公至毒而献之公祭之地地坟与犬犬毙与小臣小臣亦毙姬泣曰贼由太子杜注毒酒经宿輙败而经六日明公之惑】
　　史记本纪曰瞽叟使舜穿井为匿空旁出瞽叟与象共下土实井瞽叟象喜以舜为已死象乃止舜宫
　　难曰夫杳冥不测变化无恒兵革所不能伤网罗所不能制若左慈易质为羊刘根窜形入壁是也时无可移祸有【一作所】必至虽大圣所不能免若姬伯拘于羑里孔父阨于陈蔡是也然俗之愚者皆谓彼幻化是为圣人岂知圣人智周万物才兼百行若斯而已与夫方内之士有何异哉如史记云重华入于井中匿空出去此则其意以舜是左慈刘根之类非姬伯孔父之徒茍识事如斯难以语夫圣道矣且案太史公云【旧脱云字】黄帝尧舜轶事时时见于他説余择其言尤雅者着为本纪书首若如向之所述岂可谓之【一无之字】雅邪
　　按此事由孟子不置深辨唯借其忧喜之端指与亲爱之本史家采取杂説据谓其事实然得史通刋正可补孟义
　　匿空旁出【本纪注正义曰言舜潜匿穿空旁从他井而出也括地志云舜井在妫州懐戎县西外城其西又有一井耆旧传云并舜井也舜自中出按此等皆出傅防】
　　左慈易质【见采撰篇】
　　刘根窜形【后汉方术传刘根隠嵩山诸好事者就根学道太守史祈以根为妖妄收执诣郡根曰实无它异颇能令人见鬼祈曰促召之根于是左顾而啸有顷祈之亡父祖近亲皆返防向根叩头曰小儿无状祈惊惧悲哀顿首流血根嘿而不应忽然俱去不知在所】
　　又【旧本自此以下节首并有又字一本皆无今从旧本】史记滑稽传孙叔敖为楚相楚王以霸病死居数年其子穷困负薪优孟即为孙叔敖衣冠抵掌谈语嵗余象孙叔敖楚王及左右不能别也庄王置酒优孟为夀王大惊以为孙叔敖复生欲以为相
　　难曰葢语有之人心不同有如其面故窊【旧作窳】隆异等修短殊姿皆禀之自然得诸造化非由仿效俾有迁革【着想滞】如优孟之象孙叔敖也衣冠谈説容或乱真眉目口鼻如何取类而楚王与其左右曾无疑惑者邪【一作也】昔陈焦既亡累年【吴志亦作六日】而活秦谍从缢六日而苏顾【或譌须一改遂】使竹帛显书古今【或作今古】称怪况叔敖之殁时日已久楚王必谓其复生也先当诘其枯骸再肉所由阖棺重开所以【又是滞语】岂有片言不接一见无疑遽欲加以宠荣复其禄位此乃类梦中行事岂人伦所为者哉按此滑稽耳駮语黏埴可以失笑然谓子元防却不错覆思叙优孟事落第二手决不一直当真况国史更非游戯事也
　　优孟【本传优孟者故楚之乐人也多辩常以谈笑讽諌楚相孙叔敖知其贤人也善待之病且死云云按节首二句小异其文】
　　陈焦【三国吴志孙休永安四年安吴民陈焦死埋之六日更生穿土中出】
　　秦谍【左宣八白狄及晋平夏防晋伐秦晋人获秦谍杀之綘市六日而苏】
　　又史记田敬仲世家曰田常成子以大斗出贷以小斗收齐人歌之曰妪乎采芑归乎田成子
　　难曰夫人既从物故然后加以易名田常见存而遽呼以谥此之不实明【一作昭】然可知又案左氏传石碏曰陈桓公方有宠于王论语陈司败问孔子昭公知礼乎【同史记文】史记家令説太上皇曰髙祖虽子人主也诸如此説其例皆同然而事由过误易为笔削若田氏世家之论成子也乃结以韵语纂成歌词欲加刋正无可厘革故独举其失以为标冠云
　　按民謡或预兆谥成耶郭评云○陈司败问昭公时当在定哀之世记者举谥非误也子元摘之非是余所摘皆是此类秦前汉初多有李本寜乃谓公子遂生而赐氏乌知此谥非此类咦弄巧成拙奚自首眼不见史记为一笑
　　田常成子【田齐世家陈敬仲之如齐以陈字为田氏五世孙田厘子乞事齐景公其收赋税于民以小斗受之予民以大斗由是田氏得齐众心宗族益彊乞卒子常代立是为田成子齐简公立田常修厘子之政齐人歌之云云常卒谥为成子按史缀后句尤露破绽】
　　陈桓髙祖【陈桓公句见左传隠四年○髙祖虽子见史记髙纪】
　　又史记仲尼弟子列传曰孔子既殁有若状似孔子弟子相与共立为师师【一作事】之如夫子他日弟子进问曰昔夫子当【旧作尝】行使弟子持雨具已而果雨商瞿年【一脱年字】长无子母为【此二字一作欲更】取室孔子曰瞿年四十后当有五丈夫子已而果然敢问夫子何以知此【旧作之】有若嘿然无【史有以字】应弟子起曰有子【一作若】避【史有之字断句】此非子之坐也
　　难曰孔门弟子七十二人柴愚参鲁宰言游学【俗作宰我言语误】师商可方回赐非【俗误作之】类此并圣人品藻优劣已详门徒商防臧否又定如有若者名不于四科誉无偕于十喆【同哲】逮尼父既殁方取为师以不荅所问始令避坐同称达者何见事之晚乎且退老西河取疑夫子犹使防明致罚投杖谢愆何肯公然自欺诈相防【一作承】奉此乃童儿相戯非复长老所为观孟轲著书首陈此説马迁裁史仍习其言得自委巷曾无先觉悲夫
　　按援举四科品隲有子刘非讲学家故应袭此盲语不须与辩也乃其嗤是史文侪诸童戏龙门有口此判不移　有若似圣防如孔融之坐饮虎贲学者遇此等语虽孟子亦不可执
　　西河取疑【檀弓子夏防其子而防其明曾子吊之曰吾与女事夫子于洙泗之间退而老于西河之上使西河之民疑女于夫子尔何无罪与子夏投其杖而拜曰吾过矣吾过矣郑注言有师而不称师也疏使西河疑与夫子相似皇氏言疑子夏是夫子之身非也】
　　又史记汉书皆曰上自【史记作在汉书作居】雒阳南宫从复道望见诸将往往相与坐沙中语【汉书作往往数人偶语】上曰此何语留侯曰陛下所封皆故人亲爱所诛皆平生讐【一作仇】忌【史汉作怨】此属畏诛故相聚谋反尔上乃忧曰为之奈何留侯曰上平生所憎谁最甚者上曰雍齿留侯曰今先封雍齿以示羣臣羣臣见雍齿封则人人自坚矣于是上置酒封雍齿为侯
　　难曰夫公家之事知无不为见无礼于君如鹰鹯之逐鸟雀案子房之【一无之字】少也倾家结客为韩报雠【一作仇】此则忠义素彰名节甚着其事汉也何为属羣小聚【一脱聚字】谋将犯其君遂嘿然杜口俟问方对倘若髙祖不问竟欲无言者邪且将而必诛罪在不测如诸将屯聚图为祸乱宻言台上犹惧觉知羣议沙中何无避忌为国【当作图】之道必不如斯然则张良虑反侧不安雍齿以嫌疑受爵葢当时实有其事也如复道之望坐沙而语是説者敷演妄溢其端耳
　　按一路説来两面搏击理事俱到皆属蹴下之文节尾数言是正指真晓事人语玉连环谨以解矣○涑水氏论此事亦有帝见方对之疑因为之説曰良以帝数任爱憎为诛赏诸将有自危之心故因事纳忠以移帝意使上下无猜忌也此又一解以谋反一语为诡辞谲谏又一妙防
　　雍齿【留侯世家雍齿与我故数尝辱我我欲杀之为其功多故不忍又封为什方侯注括地志云益州什邡县】
　　知无不为【左僖九晋茍息曰公家之事知无不为忠也】
　　鹰鹯之逐【左文十八季文子出莒仆之语】
　　将而必诛【公羊庄三十二公子牙今将尔辞曷为与亲弑者同君亲无将将而诛焉】
　　又东观汉记曰赤眉降后积甲与熊耳山齐云云【所难之指文中已足云云字疑衍】
　　难曰案盆子既亡弃甲诚众必与山比峻则未之有也昔太誓云前徒倒戈血流漂杵孔安国曰葢言之甚也如积甲与熊耳山齐者抑亦血流漂杵之徒欤
　　按此条文简独无駮句如古书义疏于诸条中最为雅
　　赤眉盆子【后汉书刘盆子者太山式人城阳景王章之后琅邪人樊崇起兵于莒王莽遣亷丹王匡击之崇恐其众与莽兵乱乃皆朱其眉相识别由是号曰赤眉赤眉将兵西求刘氏共尊立之遂立盆子为帝自号建始元年入长安城更始来降赤眉贪财物出大掠时三辅饥引而东归光武要其还路赤眉惊震乞降曰盆子将百万众降陛下何以待之帝曰待女以不死耳樊崇乃将盆子肉袒降积兵甲宜阳城西与熊耳山齐】
　　又东观汉记曰郭伋为并州牧行部到西河美稷有童儿数百各骑竹马于道次迎拜伋问【一有曰字】儿曹何自逺来对曰闻使君始到喜故奉迎伋辞谢之事讫诸儿送至【一作出】郭外问使君何日当还伋使别驾计日吿之既还先期一日伋为违信止于野亭须期乃入
　　难曰葢此事不可信者三焉案汉时方伯仪比诸侯其行也前驱竟【一作蔽】野后乗塞路鼓吹沸喧旌填咽彼草莱稚子龆龀童儿非唯羞赧不见亦自惊惶失据安能犯驺驾凌防帷首触威严自陈襟抱其不可信一也又方伯案部举州振肃至于墨绂长吏黄绶羣官率彼吏人颙然伫候兼复扫除逆旅行李有程严备供具憩息有所如弃而不就居止无恒【一作常】必公私阙拟客主俱窘凡为良二千石固当知人所苦安得轻赴数童之期坐失百城之望其不可信二也夫以晋阳无竹古今共知假有传檄它方葢亦事同大夏访知【一作诸】商贾不可多得况在童孺弥复难求羣戯而乗如何克办其不可信三也凡説此事总有三科【三科属汉记言】推而论之了无一实异哉【补注传檄恐当作转致】
　　按三科揭辩殊欠老成傔从可省也供顿可断也竹材可转也然必如史事亦岂事理之常其上文既言所到县邑老幼相逢迎矣独美稷曾无父老尽童稚耶其有导之使然屏视隠处者耶毋乃县令丞喻指里陌工为媚者耶将二千石上计史馆作新语相矜耀稍增饰之也千载美谈一经扑破顿起人防许疑端矣
　　郭伋【后汉书本传伋字细侯髙祖父解武帝时以任侠闻伋少有志行世祖建武九年征拜颍川太守帝劳之曰去帝城不逺河润九里冀京师并防福也十一年省朔方刺史属并州调伋为并州牧前在并州素结恩徳及入界所到县邑老幼相携逢迎道路其行部到西河以下与柬观记同文】晋阳无竹【困学纪闻史通云晋阳无竹事不可信阎若璩案唐晋阳童子寺有竹日报平安而美稷乃在今汾州府也按为竹报平安则囏植可知晋阳汾州地气亦未必大异然愚意此事疑辩总不在此】
　　大夏不多得【史记大宛传张骞曰臣在大夏时见卭竹杖蜀布问曰安得此大夏国人曰吾贾人往市之身毒身毒在大夏东南可数千里以骞度之此其去蜀不逺矣】
　　又魏志注语林曰匈奴遣使人【一无人字】来朝太祖令崔琰在座而已握刀侍立既而使人问匈奴使者曰曹公何如对曰曹公美则美矣而侍立者非人臣之相太祖乃追杀使者云云【二字亦赘一本止一云字亦衍】
　　难曰昔孟阳卧【一作坐】床诈称齐后纪信乗纛矫号汉王或主遘屯防或朝罹兵革故权以取济事非获已如崔琰本无此急何得以臣代君者哉且凡称人君皆慎其举措况魏武经纶霸业南面受朝而使臣居君座君处臣位将何以使万国具瞻百寮佥瞩也又汉代之于匈奴其为绥抚勤矣虽复赂以金帛结以亲姻犹恐【一脱恐字】虺毒不悛狼心易扰如輙杀其使者不显罪名复何以懐四夷于外蕃建五利于中国且曹公必以所为过失惧招物议故诛彼行人将以杜兹谤口而言同纶綍声遍寰区欲葢而彰止益其辱虽愚暗之主犹所不为况英略之君岂其若是夫刍荛鄙説闾巷谰【旧作讇或作濶并非】言凡【一作诸】如此书通无击难而裴引语林斯事编入魏史注中持彼虚词乱兹实録葢曹公多诈好立诡谋流俗相欺遂为此説【葢曹公十七字一本失去一本缀注节末细按之定是正文应置于此】故特申掎摭辩其疑误者焉
　　按裴注固饶博趣史通雅恶谲辞故往往排之而此条通节责裴至末结罪老瞒正名诈诡可云廷尉当是也第嫌具瞻纶綍等句施非其分又检魏志注不见此叚殊不可晓
　　崔琰【魏志本传琰宇季珪清河人为东西曹掾属迁中尉琰声姿髙畅眉目疏朗须长四尺甚有威重朝士瞻望而太祖亦敬惮焉按语林事亦见世説容止篇魏武将见匈奴使自以形陋使崔季珪代帝自捉刀立牀头云云匈奴使曰牀头捉刀人乃英雄也】
　　孟阳卧牀【左荘八齐侯田于贝邱坠车反徒人费遇贼于门先入伏公而出关死于门中遂人杀孟阳于牀曰非君也不类】
　　纪信乗纛【项羽本纪汉王食乏夜出女子荥阳东门楚兵四面击之纪信乗黄屋车傅左纛曰汉王降楚皆呼万嵗汉王与数十骑从西门出项王见纪信问汉王安在信曰已出矣项王烧杀纪信】
　　又魏世诸小书【一譌作事】皆云文鸯侍讲殿瓦皆飞云云【二字赘○此事列晋阳秋之前亦指曹魏时】
　　难曰案汉书云项王叱咜慴伏千人然则呼声之极大者不过使人披靡而已寻文鸯武勇逺慙项籍况侍君侧固当屏气徐言安能【一多使字】檐瓦皆飞有逾【旧作喻】武安鸣鼓且瓦既飘陨则人必震惊而魏帝与其羣臣焉得岿然无害也
　　按形容语与积甲山齐同类而侍讲瓦飞语尤过当故彼为解词此为诘词
　　文鸯【按文鸯有二一在魏髙贵乡公时即文钦子一在西晋末辽西鲜卑段务勿尘子匹防弟也文乃指魏时者通鉴髙贵正元二年鸯夜袭司马师营廿露三年降于司马昭晋书景纪鸯勇冠三军景帝目有瘤割之鸯来攻惊而目出即其人也小书侍讲事无考】
　　武安鸣鼓【史记亷简传秦伐韩军于阏与王令赵奢将救之兵去邯郸三十里秦军军武安西鼔噪勒兵武安瓦屋尽振】
　　又晋阳秋曰胡质为荆州刺史子威自京都【一作师】省之见父【史有停廐中三字文当摘一停字乃成句】十余日告归质赐绢一疋为路粮威曰大人清髙不审于何得此绢质曰是吾俸禄之余
　　难曰古人谓方牧为二千石者以其禄有二千石故也名以定体贵实甚焉设使亷如伯夷介若黔敖【恐当作娄】茍居此职终不患于贫馁【或作餧】者如胡威之别其父也一缣之财犹且发问则千石之俸其费安施料以牙筹推以食【一作之借】箸察其厚薄知不然矣或曰观诸史所载兹流非一【原注如张堪为蜀郡乗折辕车吴隠之为广川货犬待客并其类也　张堪旧作张湛货犬或作贷米并误】必以多为证则足可无疑然人自有身安弊【古通敝】緼口甘麄粝而多藏镪帛无所散用者故公孙位至三公而卧布被食脱粟饭汲黯所谓齐人多诈者是也安知胡威之徒其俭亦皆如此而史臣不详厥理直谓清白当然【一脱当然二字】缪矣哉
　　按流传清节刻用深文过矣然不怪其父而疵其子人情王道推隠入微楚直证羊齐防咽李圣贤不与正见气象光明○仲长统论损益曰君子居位为士民之长固宜重肉累帛朱轮驷马今反谓薄屋者为髙藿食者为清既失天地之心又开虚伪之门又张敞饬长吏奏曰假令京师先行让畔异路道不拾遗其实无益亷贪贞淫之行而以伪先天下固未可也即诸侯先行之而伪声轶于京师非细事也其言与此段相发故引申録之
　　胡质【并子】威【晋良吏传胡威字伯武父质以忠清著称仕魏至征东将军荆州刺史威早厉志尚质之为荆州也云云与晋阳秋略同威歴徐州刺史入朝武帝语平生曰卿孰与父清对曰臣父清恐人知臣清恐人不知是臣不及逺也】
　　介若黔敖【檀弓齐大饥黔敖为食于路有饿者贸贸然来黔敖曰嗟来食曰予惟不食嗟来之食以至于斯也按介当属饿者文似误恐当作黔娄法言重黎篇或问贤曰顔渊黔娄皇甫髙士传黔娄死妻以康为谥曽子曰先生食不充肤衣不葢形何乐而为康妻曰昔君尝赐粟三千钟先生辞不受甘天下之淡味求仁而得仁谥为康不亦宜乎亦见列女传】
　　史载非一【原注引张吴二事按后汉张堪传堪在蜀公孙述破珍寳足富十世而堪去职之日乗折辕车布被囊而已晋书良吏传吴隠之将嫁女谢石知其贫素令助厨帐使至方见婢牵犬卖之此外萧然无办】
　　布被脱粟【汉公孙传汲黔曰位三公奉禄甚多然为布被此诈也乂身食一肉脱粟饭西京杂记故人髙贺告人曰公孙内服貂蝉外衣麻枲内厨五鼎外膳一肴云何示天下于是朝廷疑其矫焉闻之叹曰寜逢恶賔勿逢故人】
　　又新晋书阮籍传曰籍至孝母终正与人围碁【亦作棋】对者求止籍留与决【史有赌字】既而饮酒二斗举声一号吐血数升及【史有将字】葬食一蒸防饮二斗酒【一本酒字在二斗上】然后临穴【史作诀】直言穷矣举声一号因复吐血数斗【史亦作升】毁瘠骨立殆致灭性
　　难曰夫人才虽下愚识虽不肖始亡天属必致其哀但有【旧误作以】苴绖未几悲荒遽辍如谓本无戚容则未之有也况嗣宗当圣善将殁闵凶所钟合门惶恐举族悲咤居里巷者犹停舂相【一作杵】之音在邻伍者尚申匍匐之救而为其子者方对局求决举杯酣畅但当此际曾无感恻则心同木石志如枭獍者安有既临泉穴始知摧恸者乎求诸人情事必不尔又孝子之防亲也朝夕孺慕盐酪不尝斯可至于癯瘠矣如甘防在念则觔肉内寛醉饱自得【一作支】则饥肤外博况乎溺情防酒不改平素虽复时一呕恸岂能柴毁骨立乎【已上两駮理解皆得苦其烦絮】葢彼阮生者不脩名教居防过失而説者遂言其无礼如彼又【旧譌作人】以其志操本【一作尤】异才识甚髙而谈者遂言其至性如此惟毁及誉皆无取焉
　　按无礼如彼至性如此猖狂生态正复跃见楮墨间愚意刘生此段宜为训俗摭言不须作箴史博议阮籍【见史官建置篇又本传殆致灭性之下云裴楷往吊之籍散发箕踞醉而直视楷吊唁毕便去或问曰籍既不哭君何为礼楷曰阮籍方外之士我俗中之人时人叹为两得愚谓此一段语乖诞尤甚】舂相【檀弓邻有丧舂不相史记商君传赵良曰五羖大夫死秦国男女流涕童子不歌謡舂者不相杵】
　　又新晋书王祥传曰祥汉末遭乱扶母携弟览避地庐【一作卢误】江隠居三十余年不应州郡之命母终徐州刺史吕防檄为别驾年垂耳顺览劝之乃应召于时冦贼充斥祥率励兵士频讨破之时人歌曰海沂之康实頼王祥年八十五太始五年薨【补按魏志吕防传注祥始仕年过五十以泰始四年年八十九薨其文较核】
　　难曰祥为徐州别驾冦盗充斥固是汉建安中【献帝第三改元】徐州未清时事耳【子元黏看在此疑端从此生】有魏受命凡四十【一作三十误】五年【自丕至陈留王全魏之数也陈留即常道乡公后谥元帝】上去徐州冦贼充斥下至晋太始【武帝初元】五年当六十年已上矣祥于建安中年垂耳顺更加六十【一多六字】载至晋太始五年薨则当年一百二十嵗矣而史云年八十五薨者何也如必以终时实年八十五则为徐州别驾止可年【年字一在五六下】二十五六矣又云其未从官已前隠居三十余载者但其初被檄时止年二十五六自此而往安得复有三十余年乎必谓祥为别驾在建安后则徐州清晏【易代频仍么麽窃发固亦时有史不悉载耳胡可臆泥】何得云于时冦贼充斥祥率励兵士频讨破之乎求其前后无一符防也
　　按祥应徐州檄时年垂耳顺以太始五年年八十五计之则与建安兵事无预矣传有从讨母丘俭之文正是淮徐用兵之事而事在累官光禄勲后则其先所谓别驾励兵者又非钦俭等也本条疑根只在徐州防盗四字愚谓此四字活看为得○篇多颛固之言然所发覆非无理即不情功在惩戏遏伪而貌取之失子羽矣
　　王祥【晋书本传祥字休征琅邪临沂人继母朱氏不慈每使扫除牛下祥愈恭敬母尝欲生鱼氷冻忽解双鲤跃出母又思黄雀炙黄雀数十入其幙乡里称为孝感焉汉末遭乱云云】
　　沂徐冦贼【建安初年则有吕布袁术之乱是在魏之初起至髙贵乡公时则有母丘俭文钦诸葛诞等据淮阳檄讨司马氏事是在魏之末造按祥传为徐州别驾在吕袁等事后从讨母丘俭是为司校尉时非　补按虔传守徐在魏文明间任别驾为别驾时　　祥有讨定利城贼事徐冦当谓此】
　　凡所駮难具列如右葢精五经者讨羣儒之别义练三史者徴诸子之异闻加以探赜索隠然后辨其纰缪如向之诸史所载则不然何者其叙事也唯记一途直论一理而矛盾自显表里相乖非复抵牾直成狂惑者尔寻兹失所起良由作者情多忽略识惟愚滞或采彼流言不加铨【一作诠】择或传诸缪説即从编次用使真伪混淆是非参错葢语曰君子可欺不可罔至如邪説害正虚词损实小人以为信尔君子知其不然又【一无又字】语曰信书不如无书葢为此也夫书彼竹帛事非容易凡为国史可不慎诸
　　按此为篇尾即是全书结尾书中每以狂惑愚滞邪説小人等字轻易加人子元罪过○采彼流言数句乃史通全部通指凡所为纠前失者皆以严后式也吹求病或过正而铨次犂然就班合条成章合章成卷通部一贯岂茍作者○惟史与经相为对待谈经之书日益充栋衡史之部邈焉孤行其为结体严重宁讵説家等夷涪翁老眼乃与雕龙并称所由没其实者葢已久矣
　　忤时【第十二】
　　孝和皇帝时【中宗初谥孝和】韦武弄权母媪【一作娼】预政士有附丽之者起家而绾朱紫予以无所傅防取摈当时【原注一为中允四载不迁】防天子还京师朝廷愿从者众予求畨次在大驾后发日【此二句后字错置当云子求番次在后大驾发日】因【古本有因字】逗留不去守司东都杜门却扫凡经三载释【上述忤时縁起】或有谮予躬为史臣不书国事而取乐丘园私自著述者由是驿召至京令专执史笔于时小人道长纲纪日壊仕于其间忽忽不乐遂与监修国史萧至忠等诸官书求退曰释【满肚不合时宜具在简萧一牍本篇之作只欲録存此牍编入部尾耳已上当作小序观】
　　仆幼闻诗礼长渉艺文至于史传之言尤所耽恱寻夫左史右史是曰春秋尚书素王素臣斯称微婉志晦两京三国班谢陈习阐其謩中朝江左王陆干孙纪其厯刘石僭号方防委于和【苞】张【未详】宋齐应箓惇史归于萧沈亦有汲冡古篆禹穴残编孟坚所亡葛洪刋其杂记休文所缺荀【当作谢】绰裁其拾遗凡此诸家其流葢广莫不赜【一作颐】彼泉【讳渊作泉】薮寻其枝叶原始要终备知之矣释【牍首自述性耽史学搜览靡遗】若乃刘峻作传自述长于论才范晔为书盛言矜其赞体斯又当仁不让庶防前哲者焉释【次明素志本以著述自许】然自防名仕伍待罪朝列三为史臣再入东观竟不能勒成国典【此句当与正史篇撰唐书八十卷重修则天实录三十卷参互活防】贻彼后【一脱后字】来者何哉释【转到逊避不为起下】静言思之其不可有五故也释【提五不可是全篇柱棒】何者古之国史皆出自一家如鲁汉之丘明子长晋齐之董狐南史咸能立言不朽藏诸名山未闻借以众功方云絶笔唯后汉东观大集羣儒著述无主条章靡立由是伯度讥其不实公理以为可焚张【衡】蔡【邕】二子纠之于当代傅【元】范【晔】两家嗤之于后叶今者史司取士有倍东京人自以为荀袁家自称为政骏【谓刘向歆】每欲记一事载一言皆阁笔相视含毫不断故头【或作首】白可期而汗青无日其不可一也释【第一不可谓古史成于一手近世例取多员遂致观望相延旷废时日】前汉郡国计书先上太史副上丞相后汉公卿所撰始集公府乃上兰台由是史官所修载事为博爰自近古此道不行史官编録唯自询采而左右二史阙注起居衣冠百家罕通行状求风俗于州郡视听不该讨沿革于台阁簿籍难见虽使尼父再出犹且成于管窥况仆限以中才安能遂其博物其不可二也释【第二不可谓史馆聚书汉悬公令近须史臣自采能无阙略稽时】昔董狐之书法也以示于朝南史之书弑也执简以往而近代史局皆通籍禁门深居九重欲人不见寻其义者葢由杜彼顔面防诸请谒故也然今馆中作者多士如林皆愿长喙无闻防【同齚】舌傥有五始初成一字加贬言未絶口而朝野具知笔未栖毫而搢绅咸诵夫孙盛实録【一作纪实】取嫉权门王劭【一作王韶】直书见雠贵族人之情也能无畏乎其不可三也释【第三不可谓古时良史秉直公朝近制禁防转滋多口人皆畏缩迟回矣】古者刋定一史纂成一家体统各殊指归咸别夫尚书之教也以疏通知逺为主春秋之义也以惩恶劝善为先史记则退处士而进奸雄汉书则抑忠臣而饰主阙斯并曩时得失之列良史是非之准作者言之详矣顷史官注记多取禀监脩杨令公则云必须直词宗尚书则云宜多隠恶十羊九牧其令难行一国三公适从何在其不可四也释【第四不可谓古人作史是非进退得自主张近则例设监修禀承牵制无从下笔】窃【一作切】以史置监修虽古无式寻其名号可得而言夫言监者葢总领之义耳如创纪编年【一作创立纪年一脱编字】则年有断限草传叙事则事有丰约或可略而不略或应书而不书此刋削之务也属词比事劳逸宜均挥铅奋墨勤惰须等某袠【一譌表】某篇付之此职某传某志【一作某纪某传】归之彼官此铨配之理也斯并宜明立科条审定区域傥人思自勉则书可立成今监之者既不指授修之者又无遵奉用使争学茍且务相推避坐变炎凉徒延歳月其不可五也释【第五不可从上条来既设监局宜定科指讫无配谁独承当废职奚咎】凡此不可其流实多一言以蔽三隅自反而时谈物议安得笑仆编次无闻者哉释【略一束勒】比者伏见明公每汲汲于劝诱勤勤于课责或云坟籍事重努力用心或云嵗序已淹何时辍手切【一作窃】以纲维不举而督课徒勤虽威以刺骨之刑朂以悬金之赏终不可得也语曰陈力就列不能者止所以比者布懐知已厯抵【旧作诋】羣公屡辞载笔之官愿罢记言之职【一作责】者正为此尔释【针对课督之词再一束勒忤时正防已尽于此】抑又有所未谕【古通喻】聊复一二言之比奉髙命令名修史而其职非一如张尚书崔岑二吏部郑太常等既廹以吏道不可拘之史任以仆曹务多闲勒令专知下笔夫以惟寂惟寞乃使记事记言茍如其例则栁常侍刘秘监徐礼部等并【一脱并字一作幷】门可张罗府无堆案何事置之度外而使各无羁束乎释【自此以下将言专寄责成宜隆异数先以陪员挑起】必谓诸贤载削非其所长以仆鎗鎗铰铰故推为首最就如斯理亦有其説释【转入自身】何者仆少小从仕早蹑通班当皇上初临万邦未亲庶务而以守兹介直不附姧回遂使官若土牛弃同刍狗逮銮舆西幸百寮毕从自惟官曹务简求以留后居台常谓朝廷不知国家于我已矣释【就本身作甘投闲散一跌即指畨次在后守司东都时】岂谓一旦忽承恩防州司临门使者结辙既而驱驷马入函闗排千门谒天子引贾生于宣室虽叹其才召季布于河东反増其媿释【即前所云驿召至京忽忽不乐意正是目前光景】明公既位居端揆【本音上声】望重台衡飞沈属其顾盼【一作眄】荣辱由其俛仰曽不上祈宸极申之以宠光佥议搢绅縻我以好爵其相见也直云史笔阙书为日已乆石渠扫第思子为劳今之仰追唯此而已释【此节剖明责有专归礼无加异之故】抑眀公足下独不闻刘蜀王之説乎昔刘炫仕隋为蜀王侍读尚书牛宏尝问之曰君王遇子其礼如何曰相期髙于周孔见待下于奴仆宏不悟其言请闻其义曰吾王每有所疑必先见访是相期髙于周孔酒食左右皆餍而我余不霑是见待下于奴仆也仆亦窃不自揆轻【一作輙】敢方于鄙宗【刘同姓故云】何者求史才则千里降追语宦途则十年不进意者得非相期髙于班马见待下于兵卒乎释【援古为况申足上意】又人之品藻贵识其性明公视仆于名利何如哉当其坐啸洛城非隠非吏惟以守愚自得宁以充诎撄心但今者僶勉从事挛拘就役朝廷厚用其才竟不薄加其礼求诸隗始其义安施傥使士有澹雅若严君平清亷如段干木与仆易地而处亦将弹铗告劳积薪为恨况仆未能免俗能不蔕【读如虿】芥于心者乎释【此节又拓开上説自占身分】当今朝号得人国称多士蓬山之下良直差肩芸阁之中英竒接武仆既功亏刻鹄笔未获麟【详此二句非不草撰者但未卒业耳】徒殚大官之膳虚索长安之米乞已本职还其旧居多谢简书请避贤路唯明公足下哀而许之释【牍尾结归辞退】
　　至忠得书大慙无以酬答又惜其才不许解史任而宗楚客崔湜郑愔等皆恶闻其短共雠嫉之俄而萧宗等相次伏诛然后获免于难释【此是书后体其文则配应篇头小人道长至此归杜也】
　　按篇名忤时其实只是与萧至忠等一通简劄也其前作小序用其后作附防用不必连属○全劄所主只在五不可五层递下其本指更在后二不可葢对监领非人多作鄙夷负气语故号其篇曰忤时也○忤时与自叙相表里自叙主衡史忤时主职史衡史本于识定识定故论定史通作而识寓焉职史期于道行道行故直行史通成而道存焉是二篇者函古砥今屹然分峙为内外篇之殿器鉴风棱不规不随
　　天子还京【武后纪光宅元年废嗣圣皇帝为庐陵王迁于房州改东都为神州拜洛受图圣厯元年召庐陵王于房州长安五年皇帝复于位按其时临朝复辟并在东都也中宗纪神龙二年十月至自东都赐行从官勋一转按是为中宗还京师也】
　　萧至忠【唐书本传至忠同中书门下平章事以韦后党出太平公主用事附纳丐还复为中书令主谋逆至忠遁入南山捕诛之至忠外方直而内无守因武三思得中丞附安乐主为宰相旧书代韦巨源为侍中仍依旧修史按巨源传云至忠仍旧监修国史则此云修史即谓监修也】
　　素王素臣【家语齐太史子余叹美孔子曰天其素王之乎又见庄子及董子对防贾郑序论又杜氏左传序説者谓仲尼自卫反鲁修春秋立素王丘明为素臣荅曰异乎余所闻子路欲使门人为臣孔子以为欺天而云仲尼素王丘明素臣非通论也】
　　葛洪杂记【晋书本传洪著述不辍抄五经史汉百家之言力挍杂事三百一十卷】荀绰拾遗【按隋经籍志宋拾遗十卷梁少府谢绰撰书事篇亦云谢拾沈遗此处作荀绰误】东观羣儒【详汉书家及正史篇】
　　伯度讥其不实【渊鍳古文本注杜伯度汉末人名操按即杜度也庾肩吾书品杜度滥觞于草书取竒于汉帝品在上之中然颇疑与讥汉纪无渉及考常璩华阳士女志李法字伯度桓帝时为侍中数表宦官太盛椒房太重史官记事无实录之才虚相褒述必为后笑乃知此处伯度是李非杜也注书不可率意如此】
　　公理以为可焚【后汉仲长统传统字公理博渉书记每论説古今及时俗行事恒发愤叹息著论名昌言凡三十四篇又作诗见志曰百家杂碎请用从火】
　　史局通籍禁门【见辨职篇】
　　王劭见雠【困学纪闻文粹云王韶直书见讐贵族宋王韶之为晋史叙王珣货殖王廞作乱珣子廞子华皆贵韶之惧为所陷深附结徐傅等当从文粹按旧唐书亦作王韶然观史通于叙事曲笔等篇及杂説中北齐隋史等节累累言王劭直书犯时忌从本文作劭亦合集内评家厯诋王劭正縁不悟此防耳】
　　杨令公【唐书杨再思传再思为人佞而智张昌宗坐事武后问昌宗于国有功乎再思言昌宗为陛下治丹饵而愈此为有功戴令言赋两脚狐讥之中宗立拜中书令监修国史】
　　宗尚书【唐书宗楚客传楚客字叔敖武后从姊子同鳯阁鸾台平章事韦后安乐公主亲信之与纪处讷为党世号宗纪韦氏败诛楚客冐于权利尝讽陈延禧陈符命以媚帝曰陛下承母禅周唐一统知防本传楚客亦领监修】
　　张尚书【唐书张文瓘传弟子锡久视初为宰相请还庐陵王不为张易之所右流循州龙朔中累迁工部尚书兼修国史】
　　崔岑二吏部【唐书崔仁师传其孙湜字澄澜少以文词称附托昭容上官氏数与宣淫于外俄捡校吏部侍郎后赐死湜猜毒诡险进趣不已至于败乂岑文本传其孙羲字伯华中宗时迁秘书少监进吏部时崔湜郑愔等分掌选皆以贿闻独羲劲亷为时议嘉仰但不能抑退坐豫太平公主谋诛】郑太常【疑即后所云郑愔新旧书皆无传其名附见岑羲等传】
　　惟寂惟寞【扬雄解嘲惟寂惟漠守徳之宅】
　　栁常侍刘秘监徐礼部【栁常侍北平补注以栁芳当之而刘徐无注按芳官非常侍生亦少后同时有栁泽者疏諌斜封官拜监察御史进殿中侍御史然亦未知是否愚谓此三人官不甚着本文亦未举其名不必彊求其人以实之】
　　鎗鎗铰铰【恐即铁中铮铮庸中佼佼之义未详别见】
　　引贾生【汉书贾谊传谊为长沙王太傅后歳余文帝思谊徴之至入见上方受厘坐宣室因问鬼神之本谊道所防然夜半文帝前席曰吾久不见贾生自防为过之今不及也】
　　召季布【史记本传季布为河东守人有言其贤者孝文召欲以为御史大夫复有言其勇使酒难近者见罢布因进曰陛下无故召臣人必有以臣欺陛下者今罢去人必有以毁臣者陛下以一人誉而召臣一人毁而去臣臣恐有识闻之有以闚陛下也上黙慙】
　　弹铗积薪【弹铗见战国齐防　史记汲黯传黯列为九卿故黯时丞相史皆与黯同列或尊用之黯褊心不能无少望见上前言曰陛下用羣臣如积薪耳后来者居上】
　　刻鹄【本见马援传然此处语意乃以积功未究为言王禹偁诗收萤秋不倦刻鹄夜忘疲亦此用法也】




</div>
    <div class="pagination">
<a href="史通通释_page18.html">上一页</a><span>...</span><a href="史通通释_page14.html">14</a><a href="史通通释_page15.html">15</a><a href="史通通释_page16.html">16</a><a href="史通通释_page17.html">17</a><a href="史通通释_page18.html">18</a><span class="current-page">19</span><a href="史通通释_page20.html">20</a><a href="史通通释_page20.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
