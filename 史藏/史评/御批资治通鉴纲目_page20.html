<!DOCTYPE html>
<html>
<head>
    <meta charset="UTF-8">
    <title>御批资治通鉴纲目 - 第 20 页/共 243 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御批资治通鉴纲目 - 第 20 页/共 243 页</h1>
    <div class="content">　　【谥曰献】
　　诏列侯之国
　　【上曰古者诸侯各守其地民不劳苦今列侯居长安吏卒给输费苦而列侯亦无由教训其民其各之国】
　　十一月以周勃为丞相○是月晦日食诏举贤良方正能直言极諌者
　　【诏曰人主不徳天示之灾以戒不治朕下不能治育羣生上以累三光之明不徳大矣令至其悉思朕之过失及知见之所不及匄以启告朕及举贤良方正能直言极谏者以匡朕之不逮因各敕以职任务省繇费以便民罢卫将军太仆见马遗财足余皆以给传置○颍隂骑贾山上书曰臣闻雷霆之所击无不摧折者万钧之所压无不糜灭者今人主之威非特雷霆也势重非特万钧也开道而求谏和顔色而受之用其言而显其身士犹恐惧而不敢自尽而况于纵欲恣暴恶闻其过乎昔者周盖千八百国以九州之民飬千八百国之君君有余财民有余力而颂声作秦皇帝以千八百国之民自飬力罢不能胜其役财尽不能胜其求身死才数月尔天下四面而攻之宗庙灭絶矣秦皇帝居灭絶之中而不自知者何也亡飬老之义亡辅弼之臣退诽谤之人杀直谏之士是以道谀媮合茍容比其徳则贤于尧舜课其功则贤于汤武天下已溃而莫之告也今陛下使天下举贤良方正之士天下之士莫不精白以承休徳乃直与之驰驱射猎一日再三出臣恐朝廷之觧弛百官之堕于事也陛下节用爱民平狱缓刑天下莫不说喜臣闻山东吏布诏令民虽老羸癃疾扶杖而往聴之愿少湏防毋死思见徳化之成也今功业方就名闻方昭四方乡风而从豪俊之臣方正之士直与之日日猎射击兎伐狐以伤大业絶天下之望臣窃悼之古者大臣不得与宴防使皆务其方以髙其节则羣臣莫敢不正身修行尽心以称大礼夫士修之于家而壊之于天子之廷臣窃愍之陛下与诸臣宴防与大臣方正朝廷论议游不失乐朝不失礼议不失计轨事之大者也上嘉纳其言○上毎朝郎从官上书疏未甞不止辇受其言言不可用置之言可用采之未甞不称善○帝从覇陵上欲西驰下峻阪中郎将袁盎骑并车擥辔上曰将军怯邪盎曰臣闻千金之子坐不垂堂圣王不乗危不徼幸今陛下骋六飞驰下峻山有如马惊车败陛下纵自轻奈髙庙太后何上乃止上所幸慎夫人在禁中常与皇后同席坐及幸上林布席盎引郤慎夫人坐夫人怒上亦怒盎因前说曰臣闻尊卑有序则上下和今已立后夫人乃妾妾主岂可与同坐哉且陛下独不见人彘乎上说语夫人赐盎金五十斤】集览【罢卫将军本作罢卫将军军七制觧卫尉南军也太仆见马遗财足索隐曰遗留也财与才同太仆掌舆马言太仆见在之马今当减留财足充事而已传置索隐曰置驿也续汉书云驿马三十里一置故乐彦云传置一也言乘传者以传次受名乘置者以马取匹传丁恋反如淳曰律四马髙足为传置四马中足为驰置下足为乘置一马二马为轺置急乗一马曰乗一乗传又乗传注见髙帝五年颍隂侯骑贾山骑颍隂侯之骑郎也姓贾名山颍川人地理志颍川颍隂县故城在陈州南顿县西北十三里道防媮合茍容道诱引也谀謟佞也媮与偷同亦茍且之义也谓謟谀而茍且求合取容无忠固意此是自道之使然精白以承休徳顔师古曰厉精而为洁白以奉承此休羙之徳称大礼称昌孕反副称也轨事轨谓法度也覇陵上句絶地理志覇陵故芷阳也在雍州万年东北二十五里秦穆公更名覇城汉文置墓陵于此因名其邑曰覇陵其城东南去陵十里并车揽辔并蒲浪反依也袁盎乗骑依并帝车擥持其辔不容驰下六飞续汉书天子五路驾六马如淳曰六马之疾若飞故曰六飞史记本传作六騑布席布铺也郎署长布坐席引郤袁盎引其席郤退人彘戚夫人事在惠帝元年】质实【一统志云颍隂汉之县名属颍川郡后汉省之故址在开封府陈州西北三十里覇陵城名在西安府城东三十五里本秦穆公所筑汉文帝葬其地因置覇陵县】
　　书法【书谨天戒也纲目书日食三百六十七继书举贤良方正或直言极諌者四是年成帝建始三年章帝建初五年桓帝延熹八年诏极言者一明帝永平八年书举至孝一桓帝延熹九年诏陈过失一成帝河平元年诏上封事一光武建武七年罢元防一唐宣宗大中八年舎是无书焉然则世主以天戒为玩者多矣书举贤良方正能直言极谏始此纲目书举贤良方正直言极谏三是年武帝建元元年唐宪宗元和三年举而书防一文帝十五年书举贤良方正三宣帝本始四年桓帝延熹八年晋成帝咸和六年赵书举贤良文学一武帝元光元年书举贤良二昭帝始元元年五代丁巳年周世宗书举直言极谏三元帝初元二年成帝建始三年章帝建初五年】
　　发明【人君之徳虽不一然敬天聴言乃其要者自秦禁耦语天下以言为讳故虽灾异谴告亦莫之省是以沦于灭亡而不寤至汉氏之兴虽寛大如髙祖慈柔如孝惠然去秦未逺遗风犹在今孝丈乃能因日食之变诏举贤良方正一举而敬天聼言求贤之意皆在其中天下之人自是改视易聼一洗旧染后世踵为故事自我作古不亦善乎言曰直言諌曰极谏书之于册足为千古之羙】
　　春正月亲耕籍田
　　【贾谊说上曰一夫不耕或受之饥一女不织或受之寒生之有时而用之亡度则物力必屈古之治天下至纤至悉故其畜积足恃今背本而趋末者甚众淫侈之俗日日以长生之者甚少而靡之者甚多天下财产何得不蹷即不幸有方二三千里之旱国胡以相恤卒然边境有急数十百万之众国胡以餽之兵旱相乗天下大屈有勇力者聚徒而衡击逺方之能僣拟者并举而争起矣乃骇而圗之岂将有及乎夫积贮者天下之大命也茍粟多而财有余何为而不成以攻则取以守则固以战则胜懐敌附逺何招而不至今敺民而归之农皆着于本使天下各食其力末技防食之民转而縁南亩则畜积足而人乐其所矣上感谊言诏曰夫农者天下之本也其开籍田朕亲率耕以给宗庙粢盛】集览【亲耕籍田籍与借耤通史记注应劭曰古者天子耕籍田千亩为天下先籍者帝王典籍之常韦昭曰籍借也借民力以治之以奉宗庙粢盛且以劝率天下使务农也瓉曰景帝诏曰朕亲耕后亲桑为天下先本以躬亲为务不得以假借为说籍蹈借也言亲自蹈履于田而耕之记月令孟春天子亲载耒耜措之于参保介之御间帅三公九卿诸侯大夫躬耕帝籍天子三推三公五推卿诸侯九推反执爵于大寝三公九卿诸侯大夫皆御命曰劳酒此亲耕礼也推音出佳吐囘二反谓进也必屈屈弱也下大屈同靡之靡读与糜同散也不蹷蹷与蹶同音厥倾竭也敺民敺读与驱同逐也着于本着附也农乃天下之本食其力各以力耕得食是即食己之力也粢盛粢通作齍礼甸师共齍盛注齍盛祭祀所用谷粢稷也谷者稷为长是以名云在器曰盛】
　　书法【书耕籍何重农且恤祀也书耕籍始此终纲目书耕籍十是年戊子年晋武帝甲申年宋文帝庚子年宋孝武帝癸酉年魏主宏甲午年梁武帝唐太宗贞观三年髙宗干封二年仪鳯二年宗开元二十三年】
　　三月立赵幽王子辟疆为河间王朱虚侯章为城阳王东牟侯兴居为济北王子武为代王参为太原王揖为梁王集览【辟疆索隐曰音辟疆或曰辟音璧】
　　【有司请立皇子为诸侯王诏先立河间城阳济北王然后立皇子】质实【城阳县名注见髙帝四年】
　　夏五月除诽谤妖言法考异【提要无夏五月三字】
　　【诏曰古之治天下朝有进善之旌诽谤之木所以通治道而来谏者也今法有诽谤妖言之罪是使众臣不敢尽情而上无由闻过失也将何以来逺方之贤良其除之】集览【进善之旌应劭曰旌旛也尧设之五达之道令民进善也如淳曰欲有进善者立于旌下言之诽谤之木注见惠帝四年谤木】发明【直言虽举而秦之虐禁犹有存者书除诽谤妖言法则帝之开广言路尤可嘉矣】
　　秋九月赐天下今年田租之半
　　【诏曰农天下之大本也民所恃以生也而民或不务本而事末故生不遂朕今亲率羣臣农以劝之其赐天下民今年田租之半】
　　书法【书赐半租嘉重农也书赐半租始此纲目书赐天下半租三是年十二年戊申年宋赐天下三分之一者一唐肃宗至徳二年赐州郡半租一后主炎兴元年魏复益州赐州郡三分之一者一隋文帝开皇十二年河北河东】
　　发明【上书亲耕籍田此书赐民半租则帝之导民务本为何如哉海内殷富不亦宜乎】
　　【甲子】三年冬十月晦日食十一月晦又食
　　书法【纲目书日食三百六十七而一嵗再食者二十五其间连月而食者二而已汉初丁酉年是年舎是无连月而食者矣】
　　○丞相绛侯勃免就国质实【绛县名注见献帝建安七年】
　　【诏曰前遣列侯之国或辞未行丞相朕之所重其为朕率列侯之国】
　　以灌婴为丞相罢太尉官○淮南王长来朝杀辟阳候审食其
　　【初赵王敖献羙人于髙祖得幸有娠及贯髙事发羙人亦坐系羙人弟因审食其言吕后吕后妬弗肯白羙人已生子恚即自杀吏奉其子诣上上悔之封以为淮南王王蚤失母附吕后故吕后时得无患而常怨食其以为不彊争之使其母恨而死也及上即位骄蹇不奉法上常寛假之是嵗入朝往见食其自袖鐡椎椎杀之驰走阙下肉袒谢罪帝伤其志为亲故赦弗治以此归国益骄恣警跸称制拟于天子袁盎谏曰诸侯太骄必生患上不聴】集览【辟阳韦昭曰信都有辟阳县括地志云故城在今冀州信都县西三十五里警跸顔师古曰天子出则称警示戒肃也入则言跸所以止行人清道也刘贡父曰言出入者互文尔出亦有跸】质实【一统志云辟阳汉之县名属信都国后汉省入信都县故城在真定府冀州东南三十里】
　　书法【食其耳书爵何不与长之专杀也两下相杀不书此何以书长之反此其渐矣书讥失刑也】
　　发明【食其邪僻之人法当诛死何以书杀而不去其爵不与刘长之擅杀也当是时明天子在上藩臣来朝乃于辇毂之下戕害列侯罪已不容于诛矣赦而不问未防卒以反诛此则帝仁柔之过也】
　　夏五月匈奴入防帝如甘泉遣丞相婴将兵击走之遂如太原济北王兴居反遣大将军柴武击之秋七月还宫八月兴居兵败自杀考异【此与陈豨英布同当书讨不当书击亦传录之误】集览【甘泉应劭曰甘泉宫在雍州云阳一名林光宫瓉曰甘泉山名林光秦离宫名闗辅记云林光宫在池阳西故甘泉山宫因山名去长安城西北三百里望见长安城案邢承宗西征赋注甘泉水名今案因地出甘泉水名山则山水皆通】质实【一统志云甘泉宫名在西安府泾阳县西北一百二十里甘泉山上本秦林光宫汉武帝増广之又名云阳宫内有竹宫夀宫迎风馆鳷鹊观】
　　【初诛诸吕朱虚侯功尤大大臣许以赵王章以梁王兴居帝闻其初欲立齐王故绌其功割齐二郡以王之兴居自以失职夺功颇怏怏闻帝幸太原以为天子且自击胡遂发兵反帝遣柴武击之兵败自杀胡氏曰刘章忠勇着于平勃之间而功亦不在平勃之下文帝以其欲立齐王而绌之大臣又无开陈使盛徳之主终负疵议惜哉】集览【许以赵王章章朱虚侯之名初大臣甞许以赵地王之】书法【内书反矣不书讨何病帝也帝于兴居亦少负】
　　以张释之为廷尉质实【一统志云张释之南阳堵阳人】
　　【释之初为骑郎十年不得调袁盎荐之为谒者朝毕因前言事上曰卑之毋甚髙论令今可行也释之乃言秦汉间得失上说拜谒者仆射从行登虎圈上问上林尉诸禽兽簿尉不能对虎圈啬夫从旁代尉对甚悉欲以观其能口对响应无穷者对曰吏不当若是邪诏释之拜啬夫为上林令释之久之前曰陛下以周勃张相如何如人也上曰长者释之曰此两人言事曽不能出口岂效此啬夫喋喋利口防给哉且秦以任刀笔之吏争亟疾苛察相髙其敝徒文具而无实不闻其过陵迟至于土崩今陛下以啬夫口辩而超迁之臣恐天下随风而靡争为口辩而无其实夫下之化上疾如景响举错不可不审也帝曰善就车召使参乗徐行问秦之敝拜公车令顷之太子与梁王共车入朝不下司马门释之追止之劾不敬薄太后闻之帝免冠谢教儿子不谨后乃使使承诏赦太子梁王然后得入帝由是竒释之拜为中大夫从至覇陵上谓羣臣曰以北山石为椁用纻絮斮陈漆其间岂可动哉左右皆曰善释之曰使其中有可欲者虽锢南山犹有隙使其中无可欲者虽无石椁又何戚焉帝称善是嵗为廷尉上行出中渭桥有一人从桥下走乘舆马惊捕属廷尉释之奏犯跸当罚金上怒释之曰法者天子所与天下公共也今法如是更重之是法不信于民也且方其时上使使诛之则已今已下廷尉廷尉天下之平也壹倾天下用法皆为之轻重民安所错其手足唯陛下察之上良久曰廷尉当是也其后人有盗髙庙坐前玉环得下廷尉治释之奏当弃市上大怒曰人无道乃盗先帝器吾欲致之族而君以法奏之非吾所以共承宗庙意也释之免冠顿首谢曰法如是足也今盗宗庙器而族之有如万分一假令愚民取长陵一抔土陛下且何以加其法乎帝乃白太后许之杨氏曰释之之论犯跸其意善矣然曰方其时上使人诛之则已则是开人主妄杀人之端也既曰法者天子所与天下公共则犯法者天子必付之有司以法论之安得越法而擅诛乎】集览【卑之毋甚髙论索隐曰欲令且卑下其志谈论勿太过髙但依今时事说毋说古逺也谒者仆射百官志谒者仆射一人为谒者台率天子出奉引古重习武有主射以督录之故曰仆射从行为句从去声随从主上行也登虎圈正义曰圈求逺反飬兽闲也在上林苑中圈之上有楼观故曰登虎圈啬夫啬夫掌听讼于虎圈者百官表有乡啬夫此其类也喋喋利口喋喋多言貌也利口多言少实也欲以观观官唤反示也欲以其口对之能显示于人使人观之刀笔古者书用简牍笔误则以刀削去之故吏皆以刀笔随徒文具索隐曰谓空具其文而无其实也公车令百官志公车司马令一人掌宫南阙门凡吏民上章四方贡献及徴诣公车者不下司马门如淳曰宫卫令诸出入殿门公车司马门乗轺传者皆下不如令罚金四两北山石顔师古曰羙石出京兆北山今宜州石是索隐曰北山青石肌理细宻可为埤椁秦本纪云分作阿房作骊山发北山石椁是也故帝欲北山石为椁取其精牢用纻絮斮陈漆其间史记张释之传注徐广曰斮一作错汉书音义曰斮絮以漆着其间也索隐曰纻展吕反斮侧畧反案斮陈絮以漆着其间也韵防纻字下注云绵絮装衣也刘向传纻絮斮陈顔师古注纻絮者可以纻衣之絮虽锢南山张晏曰锢铸塞也时帝北向故云北山回顾南向故云南山索隠曰言南山者取其髙厚之意张晏殊失其防也括地志云南山即终南山一名太乙一名橘山一名周南一名地胏在长安城南八十里四皓以汉髙慢士遂隐此中渭桥渭桥注见髙皇后八年索隐曰今渭桥有三所其一在长安城西北咸阳路曰西渭桥一在城东北髙陵路曰东渭桥其中渭桥在故城北三里今车驾之行出在桥中路犯跸当罚金如淳曰乙令云跸先至而犯者罚金四两也又警跸注见三年廷尉天下之平平其不平曰平宣帝置廷尉平汉书注平音病壹倾为句倾则不平也得为句吏捕而获之共承共与恭通万分一句絶谓其罪甚轻取长陵一抔土髙帝墓曰长陵在渭水北去长安城三十五里张晏曰不忍斥言毁撤山陵故以取土为譬顔师古曰抔歩侯反手掬之也】正误【有如万分一今按此言假如万分中一分有取长陵土者不敢直言故为傥或之辞犹言万一有此事】质实【一统志云北山在西安府耀州城东五里其山出青石唐天寳中取为磬因更名玉磬山南山在西安府城南五十里即终南山也东西连亘蓝田咸宁长安盩厔四县之境产玉石金银铜铁及合离草丹青树禹贡所谓终南即此长陵注见髙帝十二年】
　　【乙丑】四年冬十二月丞相婴卒以张苍为丞相质实【张苍阳武人】
　　【苍好书慱闻尤律歴】集览【律歴律十二管所以十二月歴筭数也所以纪嵗月日时分数】书法【汉丞相卒不书姓自婴始两汉诸臣卒书官不书姓者恒称也书官爵书姓者羙称也不书官者贬也两汉诸臣书官爵书姓者三十七不书官者四并详惠帝二年】
　　召河东守季布至罢归郡
　　【上召河东守季布欲以为御史大夫有言其使酒难近者至留邸一月见罢布因进曰臣无功窃宠待罪河东陛下无故召臣此人必有以臣欺陛下者今臣至无所受事罢去此人必有毁臣者夫以一人之誉而召臣以一人之毁而去臣臣恐天下有识闻之有以闚陛下之浅深也上黙然慙良久曰河东吾股肱郡故特召君尔】集览【使酒难近索隐曰因酒纵性曰使酒即酗酒也难近者谓不可与之相亲近至为句】
　　以贾谊为长沙王太傅
　　【上议以贾谊任公卿之位大臣多短之曰年少初学专欲擅权纷乱诸事上于是疏之不用其议以为长沙王太傅】质实【长沙国名注见献帝兴平元年】
　　下绛侯周勃廷尉狱既而赦之
　　【周勃既就国每河东守尉行县至绛勃恐诛常被甲令家人持兵以见之人有告勃欲反下廷尉逮治勃恐不知置辞吏稍侵辱之勃以千金与吏吏乃书牍背示之曰以公主为证公主者帝女也勃太子胜之尚之薄太后亦谓帝曰绛侯始诛诸吕绾皇帝玺居北军不以此时反今居一小县顾欲反邪帝亦见勃狱辞乃使使持节赦之复爵邑勃既出曰吾甞将百万军然安知狱吏之贵乎】集览【逮治汉书音义曰逮及也辞之所及者则追捕之故谓之逮置辞置措也辞谓对狱之语书牍背李竒曰牍者吏所执簿也索隐曰案蜀志秦宓以簿击颊必亦简牍之类今吏于牍版背后书辞示之令依此说胜之尚之胜之周勃太子名也娶公主曰尚言帝王之女当尊尚之不敢斥言娶绾皇帝玺居北军绾系也玺即皇帝传国玺北军宿卫宫门内于周垣下为区庐勃持一节入北军而遂将之诛诸吕废少帝手绾玺时帝未即位勃于此时不反今更有异乎】
　　书法【既而赦之何羙改过也纲目书既而赦之二上书下绛侯周勃狱则赦无罪羙辞也上书张昌宗下狱则赦有罪讥辞也羙恶不嫌同辞书既而释之三详成帝元延元年】
　　作顾成庙质实【一统志云顾成庙在西安府城东三十五里霸陵县】
　　【丙寅】五年春二月地震
　　【胡氏曰文帝之时有此大异何也曰天地之变非一端也尽以为人事致之则牵合附会泥而不通尽以为气数适然则古人修徳正事反灾为祥者亦不少矣要之为天下主父天母地父母震怒声色异常人子当只栗恐惧思所以平格不当指为情性所发而遂已也文帝之时虽有此异然帝方躬修徳化节用爱人此其所以虽有此异而无其应与】集览【思所以平格平消弭也格变革也父母震怒时当寻思个恱愉父母之道庶可消其怒气变为喜色】
　　夏四月更造四铢钱除盗铸令
　　【初秦用半两钱髙祖嫌其重更铸荚钱于是物价腾踊米石万钱至是更造四铢钱除盗铸钱令贾谊諌曰法使天下公得铸钱敢杂以铅铁者其罪黥然铸钱非殽杂为巧则不可得赢而殽之甚微为利甚厚夫事有召祸而法有起奸今令细民人操造币之势各隐屏而铸作因欲禁其厚利微奸虽黥罪日报其势不止夫县法以诱民使入陷阱孰多于此又民用钱郡县不同吏急而壹之乎则为太烦苛而力不能胜縦而弗呵乎则市肆异用钱文大乱苟非其术何乡而可哉今农事弃捐而采铜者日蕃奸钱日多善人怵而为奸邪愿民陷而之刑戮国知患此吏议必曰禁之禁之则钱必重重则其利深盗铸如云而起弃市之罪又不足以禁矣奸数不胜而法禁数溃铜使之然也不如收之贾山亦谏以为钱者无用器也而可以易富贵富贵者人主之操柄也令民为之是与人主共操柄不可长也皆不聼时太中大夫邓通方宠幸上欲其富赐之蜀严道铜山使铸钱吴王濞有豫章铜山招致天下亡命者以铸钱东煑海水为盐以故无赋而国用饶足以是吴邓钱布天下】集览【英钱即五分钱民间名曰榆荚钱言如榆荚之薄四铢钱其文为半两十黍为絫十絫为铢得赢句絶赢余利隐屏言皆隐身屏迹而铸钱吏急而一之谓郡县各执一法难使之归壹钱文文法也茍非其术术道也谓立法设或非其道也食货志曰钱轻则以术敛之重则以术散之货物必平矣怵而为奸邪怵本作訹音恤诱也谓善良之人亦诱于利而为奸邪防而之刑戮谓谨愿之民亦陷入于利卒被刑戮奸数不胜奸生频数故不能以胜之不如收之谓曷若收铜于官而官自铸严道铜山严道县属雅州括地志云今雅州荥经县本秦严道县也属成都有蛮夷曰道故名焉县北三里有铜山即邓通得赐铸钱之所豫章铜山韦昭曰豫章今故章也括地志云秦置鄣郡今湖州长兴县西南八十里故章城是今宣州及州句容县有铜山旧属章亡命顔师古曰命名也谓脱名籍而逃亡也仲冯曰顔觧大迂直谓避祸自逃其命尔以故无赋如淳曰铸钱煑盐收其利以足国用故无赋于民正义曰谓吴国之民铸钱煑盐以山海之利不赋之故言其民无徭赋】质实【一统志云严道铜山严道秦之县名属蜀郡汉因之晋属汉嘉郡西魏于此置防山郡及雅州隋初郡废州存大业初改州为临卭郡治严道县唐初复为雅州天寳初改卢山郡乾元初复为雅州属剑南道五代时孟知祥置永平郡宋复为雅州仍治严道属成都路元至元中改属嘉定路寻割属吐蕃宣慰司本朝省严道县入州四川道铜山在雅州荥经县东北三十里即汉文帝赐邓通铸钱处故鄣铜山故鄣秦之县名属鄣郡汉属丹阳郡王莽改为望县东汉复为故鄣县晋属吴兴郡后省之故城在湖州府长兴县西南一百二十里铜山在湖州府城西南九十五里一名铜岘山括地志汉吴王濞采鄣山之铜即此山之西属安吉县其南属武康县前溪发源于此】
　　徙代王武为淮阳王质实【淮阳国名注见周赧王三十七年陈州】
　　【丁邜】六年冬十月桃李华○淮南王长谋反废徙蜀道死质实【淮南国名注见后主建兴二年广陵国】
　　【淮南王长自作法令行于其国逐汉所置吏请自置相帝曲意从之又擅刑杀不辜及爵人至闗内侯数上书不逊顺帝重自切责之乃令薄昭与书引管蔡兴居以为警戒王不说谋反事觉召至长安丞相御史宗正廷尉奏长罪当弃市赦徙处蜀载以辎车县次传之袁盎谏曰上素骄淮南王弗为置严傅相以故至此今摧折之臣恐卒逢雾露病死陛下有杀弟之名奈何上曰吾特苦之尔今复之王果愤恚不食死雍令发封以死闻上哭甚悲逮考诸县传送不发封餽侍者皆弃市谥曰厉王以列侯葬雍置守冢三十戸】集览【闗内侯汉百官志闗内侯注列侯出闗就国侯但爵身其有家累者与之闗内之邑食其租税管蔡兴居管叔鲜蔡叔度皆周成王叔父也作乱周公奉王命诛之兴居齐悼惠王子东牟侯也文帝二年封济北王谋反自杀县次传之令各县案次第传逓至蜀卒逢雾露病死卒读曰猝暴也言缄封于辎车之内如雾露之遮蔽不覩天日之光明因而暴死也灵帝时谢弼上封事曰皇太后幽隔空宫如有雾露之疾陛下何面目以见天下雍令扶风郡雍县令注见隋文帝开皇二十年】
　　匈奴冒顿死子老上单于立复请和亲考异【冒顿上漏单于二字初冒顿遗汉书曰前时皇帝言和亲事称书意合欢汉边吏侵侮右贤王王与相距絶二主之约离兄弟之亲故罚使西击月氏以天之福尽夷灭降下之及其旁二十六国皆已为匈奴诸引弓之民并为一家北州以定愿休兵飬马除前事复故约以安边民帝报书曰单于欲复故业朕甚嘉之此古圣王之志也汉与匈奴约为兄弟所以遗单于甚厚倍约离兄弟之亲者常在匈奴然右贤王事已在赦前单于勿深诛单于若称书意明告诸吏使无约有信敬如单于书至是冒顿死子老上单于立帝复遣宗室女翁主为单于阏氏使宦者中行说傅翁主说不欲行彊使之说至降单于甚亲幸说曰匈奴人众不能当汉之一郡然所以彊者以衣食异无仰于汉也今变俗好汉物汉物不过什二则匈奴尽归于汉矣其得絮缯以驰草棘中皆裂敝以示不如裘之完善也得汉食物皆去之以示不如湩酪之便羙也教单于左右疏记以计课其人畜遗汉书牍及印封皆令长大倨傲其辞自称天地所生日月所置匈奴大单于】集览【老上单于号也名稽粥索隐曰稽粥音鸡育中行说中行复姓说名也行胡刚反说读曰恱说至降为句本作说既至因降匈奴汉物不过什二韦昭曰言汉物费十分之二入匈奴则匈奴皆动心归汉矣湩酪湩覩涌反又音冻乳汁也熟而和之曰酪穆天子传牛马之湩巨搜氏所具注西戎有巨搜国】正误【说至降单于今按五字当为一句】
　　书法【冒顿不书单于削之也自秦始皇帝三十二年始书匈奴至是单于始见纲目自后单于死立必书匈奴益彊大也书曰请和亲与书与和亲又异矣书请和亲始此终纲目书请和亲四是年武帝元狩四年和帝永元十六年唐僖宗干符五年请昬一唐髙祖武徳八年求和亲三光武建武二十二年二十七年唐徳宗贞元三年求昬二晋安帝义熈七年五代乙酉年乞和亲一光武建武二十八年与和亲六详惠帝三年及和亲一宋甲戌年魏结和亲一髙帝九年】
　　发明【周衰吴楚僣号称王春秋以夷狄待之于其卒则不书其葬者避其号也纲目凡四夷君长皆从其国俗之号至其死则书死者贵华贱夷之义不使得从中国公侯之例也此义行首上足下之分定矣内夏外夷之法明矣其防严矣】
　　以贾谊为梁王太傅
　　【谊上疏曰臣窃惟今之事埶可为痛哭者一可为流涕者二可为长太息者六若其他背理而伤道者难徧以疏举进言者皆曰天下已安已治矣臣独以为未也曰安且治者非愚则谀皆非事实知治乱之体者也夫抱火厝之积薪之下而寝其上火未及然因谓之安方今之埶何以异此夫树国固必相疑之埶下数被其殃上数爽其忧甚非所以安上而全下也臣窃迹前事大抵彊者先反长沙乃二万五千户尔功少而最完埶疏而最忠非独性异人也亦形埶然也曩令樊郦绛灌防数十城而王今虽以残亡可也令信越之伦列为彻侯而居虽至今存可也然则天下之大计可知矣欲诸王之皆忠附则莫若令如长沙王欲臣子勿菹醢则莫若令如樊郦等欲天下之治安莫若众建诸侯而少其力力少则易使以义国小则亡邪心令海内之埶如身之使臂臂之使指莫不制従诸侯之君不敢有异心辐辏并进而归命天子割地定制令齐赵楚各为若干国使其子孙以次受之分地众而子孙少者建以为国空而置之湏其子孙生者举使君之一寸之地一人之众天子亡所利焉诚以定治而已天下之埶方病大瘇一胫之大几如要一指之大防如股平居不可屈伸失今不治必为痼疾可痛哭者此病是也天下之埶方倒县凢天子者天下之首也蛮夷者天下之足也今匈奴慢侮侵掠而汉嵗致金絮采缯以奉之夷狄征令主上共贡足反居上首顾居下倒县如此莫之能觧犹谓国有人乎可为流涕者此也今不猎猛敌而猎田彘不搏反冦而搏畜菟翫细娱而不圗大患徳可逺施威可逺加而直数百里外威令不伸可为流涕者此也今帝之身自衣皂绨而富民墙屋被文绣天子之后以缘其领者庶人孽妾以縁其履此臣所谓舛也夫百人作之不能衣一人欲天下亡寒胡可得也一人耕之十人聚而食之欲天下亡饥不可得也饥寒切于民之肌肤欲其亡为奸邪不可得也可为长太息者此也商君遗礼义弃仁恩并心于进取行之二嵗秦俗日败故家富子壮则出分家贫子壮则出赘借父耰鉏虑有徳色母取箕箒立而谇语抱哺其子与公并倨妇姑不相说则反唇而相稽其慈子耆利不同禽兽者亡防尔今其遗风余俗犹尚未改弃礼义捐防耻日甚月异而嵗不同矣今其甚者杀父兄矣而大臣特以簿书不报期防之间以为大故至于俗流失世壊败因恬而不知恠以为是适然尔夫移风易俗使天下囘心而乡道类非俗吏之所能为也俗吏之所务在于刀笔筐箧而不知大体陛下又不自忧窃为陛下惜之筦子曰礼义防耻是谓四维四维不张国乃灭亡是岂可不为寒心哉岂如今定经制令君君臣臣上下有差父子六亲各得其宜此业壹定世世常安而后有所持循矣若夫经制不定是犹渡江河亡维楫中流而遇风波船必覆矣可为长太息者此也夏殷周为天子皆数十世秦为天子二世而亡人性不甚相逺也何三代之君有道之长而秦无道之也古之王者太子乃生固举以礼有司齐肃端冕见之南郊过阙则下过庙则趋故自为赤子而教固已行矣孩提有识三公三少明孝仁礼义以道习之逐去邪人不使见恶行选天下之端士有道术者使与居处故太子乃生而见正事闻正言行正道左右前后皆正人也夫习与正人居之不能毋正犹生长于齐不能不齐言也习与不正人居之不能毋不正犹生长于楚不能不楚言也孔子曰少成若天性习惯如自然习于智长故切而不媿化与心成故中道若性夫三代之所以长久者以其辅翼太子有此具也秦使赵髙傅胡亥而教之狱所习者非斩劓人则夷人之三族也故今日即位而明日射人忠谏者谓之诽谤深计者谓之妖言其视杀人若艾草菅然岂惟胡亥之性恶哉彼其所以道之者非其理故也鄙谚曰前车覆后车诫天下之命县于太子太子之善在于蚤谕教与选左右夫心未滥而先谕教则化易成也教得而左右正则太子正而天下定矣凡人之智能见已然不能见将然夫礼者禁于将然之前而法者禁于已然之后是故法之所为用易见而礼之所为生难知也若夫庆赏以劝善刑罚以惩恶先王执此之政坚如金石行此之令信如四时防此之公无私如天地岂顾不用哉然而曰礼云礼云者贵絶恶于未萌而起教于微使民日迁善逺辠而不自知也盖世主欲民之善同而所以使民善者异或道之以徳教或敺之以法令道之以徳教者徳教洽而民气乐敺之以法令者法令极而民风哀哀乐之感祸福之应也夫人之置器置诸安处则安置之危处则危天下大器也在天子之所置之汤武置天下于仁义礼乐累子孙数十世此天下所共闻也秦王置天下于法令刑罚祸几及身子孙诛絶此天下之所共见也是非其明效大騐邪人之言曰聴言之道必以其事观之则言者莫敢妄言今或言礼义之不如法令教化之不如刑罚人主胡不引殷周秦事以观之也人主之尊譬如堂羣臣如陛众庶如地故陛九级上廉逺地则堂髙陛无级廉近地则堂卑髙者难攀卑者易陵理势然也故古者圣王制为等列内有公卿大夫士外有公侯伯子男然后有官师小吏延及庻人等级分明而天子加焉故其尊不可及也谚曰欲投防而忌器此善谕也防近于器尚惮不投恐伤其器况于贵臣之近主乎廉耻节礼以治君子故有赐死而亡戮辱是以黥劓之辠不及大夫礼不敢齿君之路马蹵其刍者有罚所以为主人豫逺不敬也今自王公三公之贵皆天子之所改容而礼之者也古之所谓伯父伯舅也而令与众庶同黥劓髠刖弃市之法然则堂不无陛乎被戮辱者不泰廹乎廉耻不行大臣无乃握重权大官而有徒无耻之心乎夫望夷之事二世见当以重法者投鼠而不忌器之习也臣闻之履虽鲜不加于枕冠虽敝不以苴履夫已甞在贵宠之位天子改容而体貌之矣吏民甞俯伏以敬畏之矣今而有过帝令废之可也退之可也赐之死可也灭之可也若夫缚束之系緤之输之司冦编之徒官小吏詈骂而榜笞之殆非所以令众庶见也夫卑贱者习知尊贵者之一旦吾亦乃可以加此也非所以尊尊贵贵之化也古者大臣有坐不廉而废者曰簠簋不餙坐污秽乱者曰帷薄不修坐罢软不胜任者曰下官不职故贵大臣定有辠矣犹末斥然正以呼之也尚迁就而为之讳也其在大谴大何之域者则白冠缨盘水加劔造请室而请辠尔不执缚系引而行也其有中辠者闻命而自弛上不使人颈盭而加也其有大辠者北面再拜跪而自裁上不使人捽抑而行之也曰子大夫自有过尔吾遇子有礼矣遇之有礼故羣臣自熹婴以廉耻故人矜节行化成俗定则为人臣者皆顾行而忘利守节而仗义故可以托不御之权可以寄六尺之孤此厉亷耻行礼谊之所致也主上何防焉此之不为而顾彼之久行故曰可为长太息者此也上深纳其言飬臣下有节是后大臣有罪皆自杀不受刑】集览【皆非事实知治乱之体者七制觧云皆非事势实然之理能知如是而治如是而乱之形体者也夫树国固必相疑之势顔师古注立国泰大其势必固相疑樊郦绛灌樊哙郦食其绛侯周勃灌婴信越韩信彭越彻侯注见秦始皇三十七年通侯长沙王谓吴芮也初髙祖贤之制诏御史长沙王忠其定着令菹醢反者被诛为菹醢郑曰切之四寸为菹莝肉为醢战国策不避菹醢之诛髙诱注言剉斮之如此尔辐辏辐轮轑也凡轮有三十辐共辏于一毂以喻四方皆来分地注见汉王刘邦二年大瘇瘇上勇反足肿病共贡共读曰供奉也以縁縁去声纯也商君公孙鞅也注见周显王十年出分扶问反出赘谓之赘壻言不当出妻家犹人身之有肬赘虑有徳色虑疑也谓疑其容色自矜为恩徳谇语谇音碎责譲也与公并倨并部逈反顔师古曰与公对敌而相拒也反唇而相稽反音翻反唇调口也相稽相与计校也筐箧所以盛文书筦子筦与管同管仲所著书名管子亡维楫亡失也维所以系舟楫所以进舟乃生乃始也齐肃齐读曰斋戒洁也见之南郊以太子见于天也艾草菅艾读曰刈菅音奸似茅而滑泽陛九级上廉逺地则堂髙书顾命夹两阶戺注堂防曰戺廉棱也汉书顔师古注廉侧隅也孙奕示儿编曰窃详顔注廉侧隅也以廉近地对廉逺地而言之则廉隅无所谓上下矣当读陛九级上为句近嵗太学出上廉逺地则堂髙赋岂一时未加讨论欤苏文曰奥防逺则堂陛峻林钺汉隽亦曰廉逺地则堂髙而并不言上廉黥劓之罪不及大夫黥文面劓割鼻也记曲礼刑不上大夫注不与贤者犯法其犯法则在八议轻重不在刑书与音预大戴礼冉有问于孔子曰先王制法刑不上于大夫然则大夫犯罪不可以加刑乎子曰不然凡治君子以礼御其心所以属之以亷耻之节也故古之大夫其有坐不廉污秽而退放之者不谓之不廉污秽则曰簠簋不饰有坐滛乱男女无别者不谓之淫乱男女无别则曰帷薄不脩有坐防上不忠者不谓之防上不忠则曰臣节未着有坐罢软不胜任者不谓之罢软不胜任则曰下官不职有坐干国之纪者不谓之干国之纪则曰行事不请此五者所以媿耻之也又见家语五刑篇礼不敢齿君之路马礼周礼也齿问年也路天子所乗法车也天子五路驾六马记曲礼以足蹙路马刍有诛齿路马有诛郑注云皆广敬也伯父伯舅记曲礼天子同姓谓之伯父异姓谓之伯舅髠刖髠鬄发也刖五刮反又音月断足之刑泰迫谓偪廹天子望夷之事二世见当以重法当即郎反处断罪人也贾谊本传注阎乐杀二世于望夷宫本由秦制无忌上之风仲冯曰赵髙杀二世盖又以法定其罪系緤緤与絏通谓以长防连系之输之司冦索隐曰司防二嵗刑输作司冦因名焉或作输之司空百官表宗正属官有左右都司空上林有水司空皆主囚徒官编之徒官徒谓以罪输赎而役作者编谓列次名籍也簠簋不饰簠簋皆礼器簠外方内圎以盛稻梁簋外圎内方以盛黍稷并有盖形象龟饰整齐也帷薄不脩帷幔也薄一作箔帘也风俗通曰卿大夫帷士以帘所以自障蔽脩理也大谴大何谴责问也何怒责也何与呵通薛宣传谴呵及细微白冠牦缨防服用为缨以饰冠也是牛之尾牛出西南徼外盘水加劔顔师古曰凡杀牲以盘水取颈血故示若此造请室而请辠应劭曰请室请辠之室也若今之钟下如淳曰请室狱也若古刑于甸师氏也史记作清室颈盭而加盭古戾字緑色绶也言不使人以绶加于颈子大夫公羊傅宣六年子大夫也注古者士大夫通称也自熹熹许记反好为志气也顾彼之久行顔师古曰顾犹反也言何不为投防忌器之法而反久行彼无陛级之事】正误【颈盭而加今按汉书顔师古注盭古戾字虑结切不戾其颈而亲加刀锯也与捩字通】
　　【戊辰】七年夏四月赦○六月未央宫东阙罘罳灾集览【未央宫东阙罘罳灾三辅黄圗云萧何造未央宫立东阙北阙注阙门观也刘熈释名曰阙在门两旁中央阙然为道天子号令赏罚所由出也未央宫殿虽南向而上书奏事谒见皆在北阙焉东阙非正也顔师古曰罘罳谓连阙曲阁也一曰屏也释名曰罘罳在门外罘复罳思也臣将入请事于此复重思之苏鹗演义曰顔注并释名皆误案罘浮罳丝也谓织丝之文轻踈浮虚貌盖宫殿檐戸间也唐文宗实录甘露之变出殿北门裂断罘罳而去又温庭筠补陈武帝书罘罳画卷阊阖晨开皆非曲阁屏障之意相如子虚赋罘网弥山此亦谓罗鸟网即罘罳为网不谬矣楚辞招魂篇网户朱缀刻方连文公注云网戸者以木为门扉而刻为方目使如罗网状即所谓罘罳而程泰之以为即今之亮隔此说是也天火曰灾又未央宫注见髙帝七年】
　　书法【书灾始此终纲目书灾十六是年景帝三年中五年武帝建元六年太初元年新莽戊寅年安帝元初四年顺帝阳嘉元年灵帝中平二年后主十一年十二年十三年晋元帝大兴元年梁甲寅年丙寅年唐宗天寳九载书火十二详昭帝元鳯四年】
　　【己巳】八年夏封淮南厉王子四人为列侯
　　【民有歌淮南王者曰一尺布尚可缝一斗粟尚可舂兄弟二人不相容帝闻而病之封王子安等四人为列侯贾谊知上必将复王之也上疏谏曰淮南王悖逆无道天下孰不知其辠今奉尊罪人之子适足以负谤于天下尔此人少壮岂能防其父哉淮南虽小黥布甞用之矣汉存特幸尔夫擅仇人足以危汉之资于策不便予之众积之财所谓假贼兵为虎翼者也上勿听】
　　长星出东方
　　书法【书长星始此终纲目书长星六是年景帝三年武帝元狩四年晋孝武帝大元二十年恭帝元熈三年梁武帝庚戌年】
　　发明【是时君徳方明政事无阙书长星出东方其殆吴楚七国之应欤】
　　【庚午】九年春大旱
　　【辛未】十年冬将军薄昭有罪自杀
　　【薄昭杀汉使者帝不忍加诛使公卿从之饮酒欲令自引分昭不肯使羣臣防服往哭之乃自杀司马公曰李徳裕以为汉文诛薄昭断则明矣于义则未安也太后唯一弟而杀之何以慰母氏之心哉臣愚以为法者天下之公器惟善持法者亲踈如一无所不行则人莫敢有所恃而犯之也夫薄昭杀汉使者非有恃而然乎若又从而赦之则与成哀之世何异哉魏文帝曰舅后之家但当飬育以防而不当假借以权既触罪法又不得不诛讥文帝之始不防闲昭也斯言得之矣然则欲慰母心者将慎之于始乎程子曰二公皆执一之论未尽于义也义既未安则非明也有所不行岂害其为公器哉盖不得于义则非防之正害防之正则不得为义矣使薄昭盗长陵土则太后虽不食而死昭不可不诛也其杀汉使为类亦有异焉若昭有罪命使往治昭执而杀之太后之心可伤也昭不可赦也后若必防其生则存昭以全后可也或与忿争而杀之则贷昭以慰母心可也此之谓能权盖先王之制也八议设而后重轻得其宜义岂有屈乎法主于义义当而谓之屈法不知法者也】集览【八议礼小司冦以八辟丽邦法一曰议亲之辟二曰议故之辟三曰议贤之辟四曰议能之辟五曰议功之辟六曰议贵之辟七曰议勤之辟八曰议賔之辟】质实【一统志云薄昭呉人】
　　书法【坐杀汉使也书曰有罪自杀纲目有以断斯狱矣】
　　发明【薄昭之死先儒论者多矣今纲目不书杀将军薄昭而书将军薄昭有罪自杀则所断为甚明夫昭虽帝之舅亦人臣尔安有人臣杀天子之使者而可逭其罪哉礼不敢齿君之路马况使者乎诛之当矣】
　　【壬申】十一年考证【当补书绛侯周勃卒分注谥曰武○谨按凡例曰凡书臣之卒惟宰相悉书贤者曰某官某爵姓名卒而注其谥绛侯従髙帝起沛定天下屡有功髙帝遗诏周勃重厚少文然安刘氏者必勃也卒诛诸吕立代王为帝基汉室四百年之业皆如言汉称平勃文帝初并相而勃位居平上二年既书陈平卒勃之卒岂可无书史记汉书皆着孝文十一年薨司马公通鉴不载先儒亦以为失今故推本义例以补之】夏梁王揖卒徙淮阳王武为梁王考异【提要夏作冬梁懐王薨无子贾谊上疏曰陛下不定制如今之埶不过一传再传汉法不得行矣陛下所以为蕃扞唯淮阳代二国尔代北邉匈奴能自完则足矣而淮阳之比大诸侯厪如黑子之着面不足以有所禁御臣愿举淮南地以益淮阳而为梁王立后割东郡以益梁梁起于新郪以北着之河淮阳包陈以南揵之江则大诸侯之有异心者破胆而不敢谋梁足以扞齐赵淮阳足以禁吴楚陛下髙枕终无山东之忧矣此二世之利也当今恬然适遇诸侯之皆少数嵗之后陛下且见之矣夫秦日夜苦心劳力以除六国之旤今陛下力制天下頥指如意髙拱以成六国之旤难以言智苟身无事畜乱宿旤万年之后传之老母弱子将使不宁不可谓仁于是徙淮阳王武为梁王北界防山西至髙阳得大县四十余城后嵗余贾谊亦死死时年三十三矣】集览【蕃扞诗崧髙篇四国于蕃笺云四国有难则徃扞御之为之蕃屏如黒子之着面喻淮阳陿小也吴楚俗谓黑子为志宋太祖欲下太原赵普曰弹丸黑志之地将安所逃即此新郪地理志汝南新郪县郪七私反或音妻误也应劭曰案秦伐魏取郪邱汉兴为新郪章帝改名宋新都属南阳揵之江揵音蹇接也髙枕楚辞九辩曰尧舜皆有所举任兮故髙枕而自适注枕去声頥指如意如淳曰但动頥指麾皆如所欲】质实【一统志云新郪汉之县名属汝南郡后废之故城在鳯阳府颍州治八里】
　　匈奴冦狄道
　　【时匈奴数为边患太子家令鼂错言曰兵法曰有必胜之将无必胜之民繇此观之安边境立功名在于良将不可不择也臣又闻用兵之急者三一曰得地形二曰卒服习三曰器用利歩兵车骑弓弩长防矛鋋劔楯之地各有所宜不得其宜者或十不当一士不选练卒不服习百不当一兵不完利甲不坚宻弩不及逺射不能中中不能入五不当一故曰器械不利以其卒予敌也卒不可用以其将予敌也将不知兵以其主予敌也君不择将以其国予敌也四者兵之至要也臣又闻小大异形彊弱异埶险易异备夫卑身以事彊小国之形也合小以攻大敌国之形也以蛮夷攻蛮夷中国之形也今匈奴地形技艺与中国异上下山阪出入溪涧险道倾且驰且射风雨罢劳饥渴不困此匈奴之长技也若夫平原易地轻车突骑劲弩长防射疏及逺下马地鬭劔防相接此中国之长技也然兵凶器战危事以大为小以彊为弱在俛仰之间尔跌而不振则悔无及也帝王之道出于万全今降胡义渠来归谊者饮食长技与匈奴同可赐之坚甲絮衣劲弩利矢益以边郡之良技令明将能知其习俗和辑其心者将之即有险阻以此当之平地通道则以轻车材官制之两军相为表里而各用其长技此万全之术也帝嘉之赐书宠荅焉错为人峭直刻深以其辩得幸太子号曰智囊】集览【家令百官表家令主皇太子仓谷饮食张晏曰太子称家故曰令鼂错音朝厝史记注错又如字读鋋音蝉鉄柄短矛也劲弩长防射疏及逺仲冯曰长防恐误或者劲弩如今九牛大弩以枪为矢故可射疏及逺然防有钩又不可射疏与踈通义渠注见周显王四十二年峭直峭本作陗瓉曰陗直峻陿也智囊言一身所有皆是智筭若囊槖之盛物然】
　　募民徙塞下
　　【鼂错又言曰兵起而不知其埶战则为人禽屯则卒积死胡人衣食之业不着于地其埶易以扰乱邉境往来转徙时至时去此胡人之生业而中国之所以离南畮也今胡人数转牧行猎于塞下以候备塞之卒卒少则入不救则边民絶望而降敌救之才到则胡又已去聚而不罢为费甚大罢之则胡复入如此连年则中国贫苦而民不安矣陛下幸忧边境发卒治塞甚大惠也然令逺方之卒守塞一嵗而更不知胡人之能不如选常居者家室田作且以备之以便为之髙城深堑要害之处调立城邑毋下千家先为室屋具田器乃募民免罪拜爵复其家予冬夏衣禀食能自给而止胡人入驱而能止其所驱者以其半予之县官为赎其民如是则邑里相救助赴胡不避死其与东方之戍卒不习地埶而心畏胡者功相万也且使逺方无屯戍之事塞下之民父子相保无系虏之患岂不羙哉上从其言错复言陛下幸募民以实塞下使屯戍益省输将益寡甚大惠也下吏诚能称厚惠奉明法存恤老弱善遇其壮士和辑其心而勿侵刻使先至者安乐而不思故乡则贫民相慕而劝往矣臣闻古之徙民者相其隂阳之和甞其水泉之味然后营邑立城制里割宅置器物焉使民至有所居作有所用此民所以轻去其乡而劝之新邑也为置医巫以救疾病脩祭祀男女有昏生死相恤坟墓相从种树畜长此所以使民乐其处而有长居之心也古之制边县以备敌也使伍家为伍十伍一里四里一连十连一邑皆择其贤材有护习地形知民心者为之长居则习民于射法出则教民于应敌服习以成勿令迁徙防则同游长则共事夜战声相知则足以相救昼战目相见则足以相识懽爱之心足以相死如此而劝以厚赏威以重罸则前死而不还踵矣所徙之民非壮有材者但费衣粮不可用也虽有材力不得良吏犹亡功也陛下絶匈奴不与和亲臣窃意其冬来南也一大治则终身创矣欲立威者始于折胶来而不能困使得气去后未易服也】集览【不着于地随畜牧移徙不着土地而无常居离南畮离去也音力智反韵防渐相逺离要害顔师古曰在我为要在彼为害故曰要害调立调去声筭度也为之筭度而创立城邑禀食禀读曰廪古者给人以食取诸仓廪故称廪给禀食能自给而止稍人能自给赡乃止也谓不常予县官张晏曰不敢指斥天子故称县官索隐曰谓国家为县官者夏官王畿内县即国都也王者官天下故曰县官贤材有防择有保防边县之能者壹大治则终身创创初亮反惩也顔师古曰若一次大举兵治之则可为终身惩戒保无邉患也折胶顔师古曰秋气至胶可折弓弩可用匈奴常以此为而出军使得气去使其得胜逞志气而去】
　　【癸酉】十二年冬十二月河决酸枣东溃金隄兴卒塞之集览【酸枣县名注见周慎靓王四年】质实【一统志云金隄自开封府荥阳县东至千乗海口千余里歴代筑之以御河患通谓之金隄汉孝文帝时河决酸枣东溃金隄即此】
　　书法【书河决始此终纲目书河决十有六是年武帝元光三年元帝永光五年成帝建始四年河平三年新莽辛未年唐宗开元十年五代晋戊戌年己亥年辛丑年甲辰年丙午年戊申年庚戍年壬子年己未年书塞八是年武帝元封二年成帝河平元年三年五代甲申年甲辰年壬子年己未年】
　　○春三月除闗无用传集览【除闗无用传礼地官司闗凡所达货贿者则以节传出之注闗界上门也传如今移过所文书音张恋反汉初置诸闗以备非常顔师古曰传信也古者用棨刻本为合符或用缯帛张晏曰两行书缯帛分持其一出入闗合之乃得过谓之传今除去闗出入无禁不用传也】○诏民入粟边得拜爵免罪赐农民今年半租
　　【鼂错言曰圣王在上而民不冻饥者非能耕而食之织而衣之也为开其资财之道也今海内为一无有水旱之灾而畜积未及者何也地有遗利民有余力生谷之土未尽垦山泽之利未尽出防食之民未尽归农也夫腹饥不得食肤寒不得衣虽慈母不能保其子君安能以有其民哉明主知其然也故务民于农桑薄赋敛广畜积以实仓廪备水旱故民可得而有也夫珠玉金银饥不可食寒不可衣然而众贵之者以上用之故也其为物轻微易藏在于把握可以周海内而无饥寒之患此令臣轻背其主而民易去其乡盗贼有所劝亡逃者得轻资粟米布帛生于地长于时聚于力非可一日成也数石之重中人弗胜不得奸邪所利一日弗得而饥寒至是故明君贵五谷而贱金玉今农夫五口之家其服役者不下二人其耕不过百畮收不过百石春耕夏耘秋获冬蔵伐薪樵治官府给繇役四时之间亡日休息又私自送往迎来吊死问疾飬孤长防在其中勤苦如此复被水旱之灾急政暴赋朝令夕改有者半贾而卖无者取倍称之息于是有卖田宅鬻子孙以偿债者矣而商贾大者积贮倍息小者坐列贩卖操其竒赢日防都市乗上之急所卖必倍男不耕耘女不蚕织衣必文采食必梁肉交通王侯力过吏埶乗坚策肥履丝曵缟此商人所以兼并而农民所以流亡者也方今之务莫若使民务农而已矣欲民务农在于贵粟今募天下入粟县官得以拜爵除罪则富人有爵农民有钱粟有所渫而贫民之赋可损所谓损有余补不足令出而民利者也神农之教曰有石城十仭汤池百歩带甲百万而无粟弗能守也爵者上之所擅出于口而无穷粟者民之所种生于地而不乏使人入粟于邉以受爵免辠不过三嵗塞下之粟必多矣帝从之错复言边食足以支五嵗可令入粟郡县郡县足支一嵗可时赦勿收农民租如此徳泽加于万民民愈劝农大富乐矣诏曰道民之路在于务本朕亲率天下农而野不加辟嵗一不登民有饥色是吏奉吾诏不勤而劝民不明也且吾农民甚苦而吏莫之省将何以劝焉其赐农民今年租税之半】集览【中人弗胜中人处强弱之间者胜音升举也弗胜谓不堪举倍称之息顔师古曰称昌孕反举也今俗所谓举钱如淳曰取一偿二为倍称竒赢残余物也竒音覉粱肉贾逵曰粱米之精者诗诂似粟而大有黄青白三种黄梁出蜀汉香羙逾于诸梁号竹根黄乗坚乗驾也坚谓好车策肥策驱也肥谓肥马粟有所渫案食货志注渫私列反散也道民之路此道非道徳之道系去声读与导同启廸也】
　　书法【秦政之初书令民纳粟拜爵矣未免罪也于是始有赎罚焉自是武帝书诏民得赎罪元六年书令株送徒入财元鼎三年令死罪入赎天汉四年明帝书诏聴有罪亡命者赎永平八年梁武帝书立赎刑条壬午年复赎刑法乙丑年不可胜书矣】
　　【甲戌】十三年春二月诏具亲耕桑礼仪
　　【诏曰朕亲耕以供粢盛皇后亲桑以奉祭服其具礼仪】集览【亲耕以供粢盛注见二年亲桑以奉祭服汉仪春桑生皇后亲桑于苑中飬于薄谷梁传桓十四年天子亲耕以供粢盛王后亲桑以共祭服国非无良农工女也以为人之所尽事其祖祢不若以己所自亲者也】
　　书法【书重本也】
　　夏除秘祝
　　【初秦时祝官有秘祝即有灾祥輙移过于下至是诏曰祸自怨起福繇徳兴百官之非宜由朕躬今秘祝之官移祸于下朕甚不取其除之】集览【祝官有秘祝祝官犹周礼太祝掌六祝之辞以事鬼神祗秘祝祭主賛辞也秘宻不可宣秘祝六祝并之秀反灾祥妖孽自外来谓之祥左传昭十八年将有大祥注祥变异之气】
　　五月除肉刑
　　【齐太仓令淳于意有罪当刑其少女缇萦上书曰妾父为吏齐中皆称其廉平今坐法当刑妾伤夫死者不可复生刑者不可复属虽欲改过自新其道无繇愿没入为官婢以赎父刑罪天子怜悲其意诏曰今人有过教未施而刑已加欲改行而无繇至朕甚怜之夫刑至断支体刻肌肤终身不息何其痛而不徳也岂为民父母之意哉其除肉刑有以易之具为令丞相御史请定律曰诸当髠者为城旦舂当黥髠者钳为城且舂当劓者笞三百当斩左止者笞五百斩右止及杀人先自告及吏坐受赇枉法守县官财物而即盗之已论而复有笞罪者皆弃市为城旦舂者各有嵗数以免制曰可上既躬脩黙而将相皆旧功臣少文多质惩恶亡秦之政论议务在寛厚耻言人之过失化行天下告讦之俗易吏安其官民乐其业畜积嵗増戸口寝息风流笃厚禁防疏阔罪疑者予民是以刑罚大省至于断狱四百有刑错之风焉】集览【缇萦少女名索隐曰缇音啼邹氏音体终身不息息生也宣帝本纪诏曰刑者不可息注言既劓刖膑割而欲其复生长不可得矣除肉刑肉刑者墨劓膑宫大辟除者有以易之也郑氏云臯陶改膑为剕吕刑有剕周改为刖文帝夲纪诏曰今法有肉刑三注李竒曰髙帝约法三章无肉刑文帝则有肉刑孟康曰黥劓二左右趾合一凡三也索隐曰断趾黥劓之属崔浩汉律序云文帝除肉刑而宫不易张斐曰以淫乱人族类故不易之也具为令具备也着为律令钳为城旦舂钳以鐡束颈也舂持杵临臼也如淳曰城旦者律説论决为髠钳输边昼旦防寇虏夜暮筑长城舂者妇人不预外徭但舂作米皆四嵗刑或曰城旦旦起行治城也左止止与趾字通下右止同受赇枉法以财枉法相谢也已论论平声议法也记王制凡制五刑必即天论论音伦禁防疏濶防与纲通疏与踈通言其禁防如网之踈濶也老子任为篇天网恢恢疎而不失刑错之风应劭曰错置也古者民不犯法刑置而不用今虽未及于古亦庶防有古之遗风】质实【一统志云缇萦临淄人汉淳于意之少女意有罪当刑怒骂其五女曰生女不生男缓急无可使者于是缇萦随父至长安上书愿没身为官婢以赎父刑文帝怜之为免意罪因除肉刑太仓令夏煚曰上供曰太仓令长也】
　　书法【除肉刑何予之也肉刑古法也自帝始废古法则曷为予之不忍人之心也故不书始书始则疑于废井田纲目恤刑之政书除十详惠帝四年文帝居三焉】
　　六月除田之租税
　　【诏曰农天下之本务莫大焉今勤身从事而有租税之赋是为本末者无以异也其除之】集览【本末者无以异李竒曰本农也末贾也言农与贾俱出租无异也故除田租】
　　书法【除者何永除也再赐天下半租仁矣于是遂永除之非帝之俭约国有余蓄能若是乎终纲目一而已矣纲目书免天下今年田租者四昭帝始元二年宣帝本始元年和帝永元九年唐宗天寳十四载】
　　【乙亥】十四年冬匈奴入冦遣兵击之出塞而还
　　【匈奴十四万骑入朝那萧闗杀北地都尉卬虏人畜甚多使骑兵入烧囘中宫骑至雍甘泉诏发车千乗骑卒十万上亲勒兵欲自征匈奴羣臣谏不聴皇太后固要上乃止以张相如栾布为将军击逐出塞而还】集览【朝那县名属河西安定郡朝直遥反又如字那奴何反括地志云故城在原州百泉县西七十里萧闗秦北闗也在上郡北正义曰古陇山闗在原州平凉县界括地志云今灵武即古萧闗北地都尉卬北地注见哀帝建平元年都尉佐郡守典武职甲卒顔师古曰卬五刚反名也姓孙回中宫注见秦始皇二十七年固要上乃止文帝本纪作固要帝帝乃止注要刼也如淳曰固要必不得自征也】正误【固要上乃止今按要约勒也劫持之义说文以力止其去曰劫从力非刦夺之刦后仿此】质实【一统志云朝那春秋时地名汉置朝那县属安定郡后魏割入临泾后周复置唐省之故城在平凉府城东南萧闗在平凉府镇原县西北一百四十里】
　　书法【特笔也与书至祈连而还武帝元狩二年封狼居胥山而还武帝元狩四年登燕然山刻石勒功而还者和帝永元元年大有迳庭矣】
　　发明【十一年书匈奴冦狄道募民徙塞下是年又书入冦遣兵击之出塞而还殆与薄伐玁狁至于太原者如出一辙夫侵边犯境乃犬羊之常尔驱而出之尽境即止此盛徳事也穷兵黩武犁庭扫穴果何为哉特笔于此盖羙之也】
　　赦作徒魏尚复为云中守
　　【上辇过郎署问郎署长冯唐曰父家安在对曰赵人上曰吾居代时尚食监髙袪数为我言赵将李齐之贤战于钜鹿下今吾毎饭意未甞不在钜鹿也父知之乎对曰尚不如廉颇李牧之为将也上搏髀曰嗟乎吾独不得颇牧为将吾岂忧匈奴哉唐曰陛下虽得之弗能用也上曰公何以知之对曰上古王者之遣将也跪而推毂曰阃以内者寡人制之阃以外者将军制之军功爵赏皆决于外归而奏之此非虚言也李牧为赵将军市租皆自用飨士赏赐不从中覆委任而责成功故牧得尽其智能而赵防霸今臣窃闻魏尚为云中守其军市租尽以飨士卒私飬钱自飨賔客军吏舎人是以匈奴逺避不近云中之塞虏曾一入尚击之所杀甚众夫士卒起田中从军安知尺籍伍符终日力战斩首捕虏上功幕府一言不相应文吏以法防之其赏不行而法必用且尚坐上功首虏差六级陛下下之吏削其爵罚作之由此言之陛下虽有颇牧弗能用也上说是日令唐持节赦魏尚复以为云中守而拜唐为车骑都尉】集览【上辇过郎署辇挽车也顔师古曰驾人以行曰辇郎官有议郎中郎侍郎郎中署府署也文帝乗辇经过郎署时冯唐为郎中署长文帝二年幸上林郎署长布席蘓林曰郎署上林中直卫之署也居代时文帝初封代王故云毎饭饭上声餐食也冯唐传作毎饮食搏髀搏拊也髀部礼反股之外也拊之者有所然尔推毂言举荐人如推车毂之转运也史记荆燕世家吕氏推毂髙帝就天下索隐曰诸吕奉推髙祖取天下若人推毂欲前进涂然也推昌谁反阃以内阃义与闑同冯唐作闑韦昭曰闑门中橜俗言门限也以内谓郭门内也闑鱼列反军市租索隐曰案军市谓军人货易之地也市有税税即租也不从中覆不必覆奏朝廷而后行私飬钱服防曰私廪假钱也或曰官所别廪给也尺籍伍符汉军法曰吏卒斩捕以尺籍书下县移郡伍符亦什伍之符约节度也索隐曰尺籍者书其斩捕之功于一尺之版伍符者命军人伍伍相保不容奸诈也上功幕府上功谓尺籍所上斩首捕虏之数也幕府注见秦王政三年一言不相应索隐曰应一陵反谓斩捕之数不同也文吏以法防之绳索也所以弹画而取直者言文法之吏正治其事亦犹绳也坐上功首虏差六级秦法以斩敌一首拜爵一级故因谓一首为一级今魏尚差上首虏六级而坐以罪】正误【跪而推毂今按推吐雷反言天子亲为推其车毂也与推毂荐贤之义不同】质实【一统志云冯唐赵人魏尚兴平人】
　　书法【书作徒何羙改过也复以为之例有四有改过之辞有贰过之辞有不能令之辞有因仍之辞魏尚云中守是年张敞冀州刺史宣帝甘露元年王尊徐州刺史成帝河平二年翟方进丞相永始六年张奂防匈奴中郎将桓帝延熹九年元匡平州刺史梁己亥年广阳王琛北道大都督丙午年王琳湘州刺史癸酉年李光弼太尉统八道行营唐肃宗上元二年韩愈吏部侍郎穆宗长庆三年皆改过之辞也符重镇北将军晋孝武太元五年何尚之尚书令宋癸巳年萧寳寅西道大都督梁丁未年宇文融劝农使唐宗开元十二年张格同平章事五代甲申年严旭蓬州刺史丙戌年冯晖方节度丙午年冯延巳同平章事癸丑年皆贰过之辞也殷仲堪督荆益军晋安帝隆安二年时溥感化节度唐昭宗景福元年王建西川节度干寜四年崔同平章事天复三年石敬塘河东节度使五代甲午年皆不能令之辞也朱博御史大夫哀帝建平二年髙干并州刺史献帝建安九年欧阳頠衡州刺史梁丁丑年来山南东道节度唐肃宗寳应元年李从曮鳯翔节度使五代甲午年孙方简义武节度戊申年皆因仍之辞也】
　　春增诸祀坛场珪币
　　【诏广増诸祀坛场珪币且曰先王逺施不求其报望祀不祈其福右贤左戚先民后已至明之极也今吾闻祠官祝厘皆归福于朕躬不为百姓朕甚媿之其令祠官致敬无有所祈】集览【珪币祭神之玉帛望祀祀其国中之山川曰望谓不必至其处但遥望其方而祭之左傅僖三十一年望郊之细也注郊大礼也望祀礼之细微者也右贤左戚韦昭曰右犹髙也左犹下也刘徳曰先贤后亲也祠官祝厘祠官摄行祀事者厘音禧福也】
　　【丙子】十五年春黄龙见成纪质实【一统志云成纪古地名即伏羲所生之处汉置成纪县属天水郡晋以后皆因之　本朝省入秦州故城在巩昌府秦州境】
　　【初张苍以汉得水徳鲁人公孙臣以为当土徳其应黄龙见苍以为非是罢之至是帝召臣为博士与诸生申明土徳草改歴服色事苍由此自绌】集览【成纪地理志天水郡有成纪县今秦州县也草改歴服色事草改者草剏改易此三事也歴谓筭数所以纪嵗月日时之分数服谓如有虞氏深衣而飬老夏后氏燕衣而飬老殷人缟衣而飬老周人衣而飬老色谓如夏后氏尚黑殷人尚白周人尚赤秦尚黑】
　　夏四月帝如雍始郊见五帝
　　书法【天一而已而曰有五帝焉非古也自是以后郊祀五畤不可胜书矣书始病帝也是故文帝行幸多不书据十年十一年后二年三年四年五年皆不书惟此特书之】
　　发明【天下之事莫重于其始始之不谨后将若何是故有典则以贻子孙所以为禹贻孙谋以燕翼子所以为武王文帝谦恭之君初无所溺而乃始为五帝之祀夫帝一而已安得有五况异时纷纷祠祀实昉于此故纲目特以始郊五帝书之以见开端之失至他日武帝五畤之祠止书如雍此固纲目谨始之意学者惟能合前后所书而观之则得其防矣】
　　○赦○秋九月亲策贤良能直言极谏者以鼂错为中大夫质实【一统志云鼂错颍川人】
</div>
    <div class="pagination">
<a href="御批资治通鉴纲目_page19.html">上一页</a><span>...</span><a href="御批资治通鉴纲目_page15.html">15</a><a href="御批资治通鉴纲目_page16.html">16</a><a href="御批资治通鉴纲目_page17.html">17</a><a href="御批资治通鉴纲目_page18.html">18</a><a href="御批资治通鉴纲目_page19.html">19</a><span class="current-page">20</span><a href="御批资治通鉴纲目_page21.html">21</a><a href="御批资治通鉴纲目_page22.html">22</a><a href="御批资治通鉴纲目_page23.html">23</a><a href="御批资治通鉴纲目_page24.html">24</a><a href="御批资治通鉴纲目_page25.html">25</a><span>...</span><a href="御批资治通鉴纲目_page21.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
