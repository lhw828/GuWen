<!DOCTYPE html>
<html>
 <head>
  <meta charset="utf-8"/>
  <title>
   御批资治通鉴纲目 - 第 23 页/共 243 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   御批资治通鉴纲目 - 第 23 页/共 243 页
  </h1>
  <div class="content">
   发明【帝自二年以后见于纲目所书者灾异多矣正宜恐惧修省以荅天戒而乃兴师动众从事荒服兵祸葢自此始故纲目前书发兵救东瓯于星孛西北之下此书遣兵击闽越于星孛东方之下皆以见武帝忽天戒亟用兵之咎此固书法之深意也】
　　○闽越王弟余善杀王郢以降立余善为东越王南越遣太子婴齐入宿衞
　　【闽越王郢击南越南越王胡不敢擅兴兵使人上书告天子天子多其义大为发兵遣王恢出豫章韩安国出防稽击闽越淮南王安上书谏曰越方外之地翦髪文身之民不可以冠带之国法度理也自三代之盛胡粤不受正朔非彊不能服威不能制以为不居之地不牧之民不足以烦中国也今自相攻击而陛下发兵救之是反以中国而劳夷狄也且越人轻薄反覆不用法度非一日之积一不奉诏举兵诛之臣恐后兵革无时得息也间者歳比不登民生未复今发兵资粮行数千里夹以深林丛竹多蝮蛇猛兽夏月暑时欧泄疟乱之病相随属也曾未施兵接刃死伤者必众矣臣闻军旅之后必有凶年言以其愁苦之气薄阴阳之和感天地之精而灾气为之生也陛下徳配天地泽及草木一人有饥寒不终其天年而死者为之凄怆于心今方内无狗吠之警而使甲卒暴露中原霑渍山谷边境之民早闭晏开朝不及夕臣安窃为陛下重之且越人绵力薄材不能陆战及无车骑弓弩之用然而不可入者以保地险而中国之人不耐其水土也臣闻道路言闽粤王弟甲弑而杀之甲以诛死其民未有所属陛下若使重臣临存施徳垂赏以招致之此必携防扶老以归圣徳苦无所用之则存亡继絶建其王侯此必委质为臣世共贡职陛下以方寸之印丈二之组填抚方外不劳一卒不顿一防而威徳并行令以兵入其地此必震恐逃入山林背而去之则复羣聚留而守之歴歳经年则士卒罢勌食粮之絶一方有急四面皆耸臣恐变故之生奸邪之作由此始也臣闻天子之兵有征而无战言莫敢校也如使粤人徼幸以逆执事厮舆之卒有一不备而归虽得越王之首臣犹羞之陛下以九州为家生民皆为臣妾夷狄之地何足以为一日之间而烦汗马之劳乎诗云王犹允塞徐方既来言王道甚大而逺方怀之也臣安窃恐将吏之以十万之师为一使之任也是时汉兵遂出未逾岭闽越王郢弟余善杀王使使奉其头致王恢恢乃以便宜按兵告安国而使使奉王头驰奏诏罢兵立无诸孙繇君丑为越繇王奉闽越先祭祀余善既杀郢威行于国繇王不能制因立余善为东越王与繇王并处上使庄助谕意南越南越王胡顿首曰天子乃为臣兴兵讨闽粤死无以报徳遣太子婴齐入宿衞谓助曰国新被寇使者行矣胡方日夜装入见天子助既去南越大臣皆谏曰先王昔言事天子期无失礼要之不可以说好语入见则不得复归亡国之势也于是胡称病竟不入见】集览【越方外之地谓越在中国四方之外翦髪文身地理志谓越地文身断髪以避蛟龙之害谷梁传曰吴夷狄之国也祝髪文身注祝之六反断也断音短释曰荆杨之域厥土涂泥人多游水故刻画其身以象蛟龙之文与之同类庶不致见害也欧泄顔师古口欧读与呕同泄弋制反吐也临存句絶以尊适卑曰临恤问曰存不顿一防顿与钝通汉书贾谊防芒刃不顿厮舆厮析薪者舆主驾者皆贱役之人一日之间间音闲谓不足为一日闲暇之虞王犹允塞徐方既来诗常武篇文笺云犹尚允信也宣王重兵兵虽临之尚守信自实满兵未陈而徐国已来告服所谓善战者不陈无诸孙繇君丑无诸闽越王名也索隠曰繇音揺邑名也繇君名丑乃无诸之孙日夜装急治行装也说好语说读作恱汉书说作訹韦昭曰訹音恤诱也诱以好言语】正误【厮舆今按舆乃仆隶之属贱者也左传皂臣舆注舆众也谓佐皂举众事也王犹允塞今按犹道也塞实也言王道信为诚实不用诡诈而徐方来归也】
　　书法【二越相攻书击矣汉兵也其书击何讥事外也自是因南越之朝而吕嘉反因吕嘉之兵而东越反南方益多事矣故路博徳杨仆之兵皆书击】
　　以汲黯为主爵都尉
　　【始黯为谒者以严见惮东粤相攻上使黯往视之不至还报曰越人相攻固其俗然不足以辱天子之使河内失火延烧十余家上使往视之还报曰家人失火屋比延烧不足忧也臣过河南贫人伤水旱万余家或父子相食臣谨以便宜持节发仓粟以振之臣请归节伏矫制之罪上贤而释之以数切谏不得留内迁为东海守好清静择丞史任之责大指而已不苛小黯多病卧閤内不出歳余东海大治召为主爵都尉其治务在无为引大体不拘文法为人性倨少礼面折不能容人之过时天子方招文学尝曰吾欲云云黯对曰陛下内多欲而外施仁义奈何欲效唐虞之治乎上怒罢朝谓左右曰甚矣汲黯之戆也羣臣或数黯黯曰天子置公卿辅弼之臣寜令从谀承意防主于不义乎且已在其位纵爱身奈辱朝廷何黯多病赐告者数不愈庄助复为请告上曰汲黯何如人哉助曰使黯任职居官无以逾人然至其辅少主守城深坚招之不来麾之不去虽自谓贲育亦不能夺之矣上曰然古有社稷之臣至于黯近之矣胡氏曰汲黯多欲之言岂惟深中武帝之病凡为人君莫不然矣尧舜禹汤文武则无欲者也其余贤主则能窒欲者也屈于物欲不知自反则昬乱危亡之君内多欲而外施仁义则五伯假之之徒也所谓欲或酒或色或货利或宫室或游畋或狗马或博奕或词艺图书以为文或抚劎疾视以为武或辟土服逺以为功或躭佛好仙以为高虽污防不齐欲有大小然皆足以变移志虑荒废政理虽欲勉行仁义而行之无本其不足以感人心而正氏志矣故人君莫大乎修身而修身莫先于寡欲欲诚不行则心虚而善入气平而理胜动无非理事无不善唐虞之治不越此矣】集览【东海守东海古徐州分今海州是也太守掌治其郡好清静清静道家无为之学也丞史百官表郡守属官有丞边郡又有长史掌兵马晋灼曰汉仪注云丞吏曰丞史不苛小苛者何小草也喻政令不事烦细云云犹言如此如此史畧其辞耳张晏曰所言欲施仁义也赐告者数李斐曰休谒之名吉曰告凶曰宁孟康曰古者名吏休假曰告顔师古曰告者请谒之言谓请休耳汉诸书云谢病皆同义初学记汉律吏二千石有予告赐告予告者在官有功最法所当得者也赐告病满三月当免天子优赐其告使得带印绶将官属归家理疾成帝时二千石赐告不得归家和帝时予赐皆絶数音朔逾人汉书逾作瘉注瘉胜也深坚谓志操深逺坚固不可夺贲育许慎曰孟贲夏育古之勇士皆衞人贲生抜牛角育力举千钧】正误【丞史今按汉制郡守之属有丞有诸曹史不必引汉仪也】质实【汲黯濮阳人河内郡注见桓帝延熹六年东海郡注见桓帝永兴二年】
　　与匈奴和亲
　　【匈奴来请和亲天子下其议王恢燕人习胡事曰匈奴和亲不过数歳即复倍约不如勿许兴兵击之御史大夫韩安国曰匈奴迁徙鸟举难得而制今行数千里与之争利则人马罢乏虏以全制其敝此危道也不如和亲羣臣议者多附安国于是许之】
　　【丁未】元光元年冬十一月初令郡国举孝廉各一人【从董仲舒之言也】
　　遣将军李广程不识将兵屯北边
　　【广与不识俱以将兵有名当时广行无部伍行陈就善水草舍止人人自便不击刁斗自卫莫府省约文书然亦逺斥未尝遇害不识正部曲行伍营陈击刁斗治军簿至明军不得休息亦未尝遇害然匈奴畏李广之畧士卒亦多乐从广而苦于不识司马公曰易曰师出以律否臧凶言治众而不用法无不凶也故曰兵事以严终为将者亦严而已矣然则效程不识虽无功犹不败效李广鲜不覆亡哉】集览【部伍百官表将军领军皆有部曲大将军营五部部校尉一人部有曲曲有军一人伍行伍也左传先偏后伍承弥缝刁斗孟康曰古者行军以铜为鐎器受一斗昼炊饮食夜击持行名曰刁斗索隠曰如宫中传夜铃苏林曰形如鋗无缘可受一斗故名焉鐎即铃也埤苍曰鐎斗温器也三足有柄鐎音焦鋗呼反逺斥候许慎曰斥度也望也所以望烽燧也示儿编曰斥谓检行险阻伺盗贼宋高宗时张守亦上言今日莫先于逺斥三国时燧火一夕五千里是也又斥候注见唐徳宗贞元三年师出以律否臧凶师卦王弼注为师之始齐师者也齐众以律失律则散故师出以律律不可失失律而臧何异于否失令有功法所不赦故师出不以律否臧皆凶否音鄙恶也臧作郎反善也左传宣十二年师出以律否臧凶执事顺成为臧逆为否注律注否不也伊川易传曰否方冇反律谓号令节制也行师之道以号令节制为本所以统制于众不以律则虽善亦凶虽使胜捷犹凶道也制师无法幸而不战且胜者时有之矣圣人之所戒也】质实【李广陇西成纪人程不识未详】
　　夏四月赦○五月诏举贤良文学亲防之
　　书法【书亲何讥也何讥躬亲防之而所得者公孙耳按西汉纪公孙初对策出于是年五年乃再对也传元光五年复征对贤良策文与武帝纪元光元年策文相类考异云或者此策乃先举贤良所对班氏误寘五年也以是为失人故讥之是故文帝防士而得鼂错则书亲十五年武帝防士而得公孙则书亲是年文宗防士而失刘蕡则书亲太和二年讥不知人也终纲目书亲防三而已】
　　○秋七月日食
　　【戊申】二年冬十月帝如雍祠五畤质实【雍县名注见周赧王八年】○始亲祠灶遣方士求神仙
　　【李少君以祠灶却老方见上尊之少君匿其年及生长善为巧发竒中言祠灶则致物而丹砂可化为黄金蓬莱仙者可见见之以封禅则不死于是天子始亲祠灶遣方士入海求蓬莱安期生之属而事化丹砂诸药齐为黄金久之少君病死天子以为化去不死而海上燕齐怪迂之士多更来言神仙事矣】集览【祠灶如淳曰祠灶可以致福按礼灶者老妇之祭盛于盆尊于缾说文周礼以灶祀祝融淮南子曰炎帝作火宫死为今之灶神司马彪注庄子云浩灶神也如美女衣赤衣正义曰夏祀灶从热类也祠灶之礼先庙于门之奥东西设主于灶陉巧发竒中中竹仲反当也如淳曰时时发言有所中也致物如淳曰物鬼物也瓒曰物药物也安期生正义曰列仙传云安期生琅琊阜乡亭人卖药东海边时人皆言千歳公始皇与语三夜出于阜乡亭皆置去留书以赤玉舄一重为报曰后千歳求我于蓬莱山下后求之于蓬莱山辄风波而还遂立祠阜郷县之阜郷亭化丹砂诸药齐为黄金丹砂玉石部药名索隠曰齐音分剂之剂抱朴子论仙篇云夫作金皆在神仙集汉淮南王抄出以作鸿宝枕中书虽有其文然皆秘其要其所用药物复多改其本名不可按之使用】质实【一统志云安期生秦时卖药海边人言其千歳李少君遇之食以枣大如蒲涧所产菖蒲一寸九节生采而服之其隠居有十蒲涧其一也】书法【亲者何不宜亲者也灶五祀之一尔而亲祠之帝始惑于方士矣故特书始自是而书求神仙者二书方士者五书如缑氏者再书如东莱者再书作观筑台书望祀蓬莱皆自此始也终纲目书求神仙三秦皇汉武而已矣始皇三十八年是年元封元年纲目淫祀书始二是年唐宗天寳三载】
　　发明【春秋比事之书韩愈称其谨严先儒谓愈深得春秋之旨纲目取法春秋故于书法之间深所加谨如祠雍之事盛于武帝之时然其原乃自文帝始是以文十五年书如雍始郊见五帝至武帝是年则止书如雍祠五畤而已若夫祀灶之事前此固未有之是以始之一字特笔于此此则谨严之意见于书法之间者也然文帝虽有作俑之失原其本心实出于事神敬天之意而武帝特为己私而设故纲目大书遣方士求神仙于下以讥之尔况祠灶贱事尤非郊帝之比而武帝亲之则其失有甚于祠雍多矣要在学者比而观之可也】
　　立太一祠
　　【亳人谬忌奏祠太一方曰天神贵者太一太一佐曰五帝于是天子立其祠长安东南郊】集览【亳人谬忌史记汉武本纪作亳人薄诱忌索隠曰姓谬名忌居于山阳亳县故又称薄忌此文则衍薄字而谬又误作诱也太一佐曰五帝正义曰太一神名天之尊也五帝太一之佐佐者配祭也天文志天极星其一明者泰一也索隠曰案乐汁微图云紫微宫北极天一太一宋钧以为天一太一北极之别名谬忌奏古者天子以春秋祭太一东南郊用太牢具七日为坛开八通之鬼道于是立祠而祀之五帝注见文帝十五年】
　　夏六月遣间诱匈奴单于入塞将军王恢等伏兵邀之不获恢以罪下吏自杀
　　【鴈门马邑豪聂壹因大行王恢言匈奴初和亲亲信边可诱以利伏兵袭击必破之道也上召问公卿恢曰臣闻全代之时北有彊胡之敌内连中国之兵然匈奴不轻侵也今以陛下之威海内为一然匈奴侵盗不已者无他以不恐之故耳臣窃以为击之便韩安国曰臣闻高皇帝尝围于平城七日不食及解围反位而无忿怒之心夫圣人以天下为度者也不以己私怒伤人下之功故结和亲至今为五世利臣窃以为勿击便恢曰不然高帝所以不报平城之怨者非力不能所以休天下之心也今边境数惊士卒伤死中国槥车相望此仁人之所隠也故曰击之便安国曰不然臣闻人君谋事必就祖发政占古语重作事也用兵者以饱待饥正治以待其乱定舍以待其劳故接兵覆众伐国堕城常坐而役敌国此圣人之兵也今将卷甲轻举深入长驱难以为功从行则迫胁衡行则中絶疾则粮乏徐则后利不至千里人马乏食兵法曰遗人获也臣故曰勿击便恢曰不然臣今言击之者固非发而深入也将顺因单于之欲诱而致之边吾选集骑阴伏而处以为之备审遮险阻以为其戒吾势已定或营其左或营其右或当其前或絶其后单于可擒百全必取上从恢议六月以韩安国李广王恢为将军将车骑材官三十余万匿马邑旁谷中阴使聂壹亡入匈奴谓单于曰吾能斩马邑令丞以城降财物可尽得于是单于穿塞将十万骑入武州塞未至百余里见畜布野而无人牧者乃攻亭得鴈门尉史知汉兵所居单于大惊曰吾固疑之乃引兵还汉兵追至塞弗及乃皆罢兵王恢主别从代出击胡辎重亦不敢出上怒下恢廷尉当恢逗挠当斩恢行千金丞相蚡蚡言于太后曰王恢首为马邑事今不成而诛恢是为匈奴报仇也太后以告上上曰首为马邑事者恢故发天下兵数十万从其言为此且纵单于不可得恢所部击其辎重犹颇可得以慰士大夫心今不诛恢无以谢天下于是恢闻乃自杀自是匈奴絶和亲攻当路塞然尚贪乐关市嗜汉财物汉亦关市不絶以中其意】集览【马邑豪聂壹张晏曰豪帅也史记作聂翁一顔师古曰一名也老故称翁义或然也马邑注见高帝六年全代谓代地未分之时伤天下之功宋祁曰别本功或作公槥车槥于歳反小棺也载从军死者以槥车送致其家所隠隠犹言痛也就祖发政凡发政施令必就祖宗之旧规占古语犹云古人有言曰占之赡反口占也堕城堕与隳同毁坏也贾谊过秦论堕名城从行从子容反瓒曰以利合为从衡行衡读曰横瓒曰以威势相胁为衡遗人获遗去声以军遗敌令其获虏为其戒戒其侵掠也武州塞徐广曰属鴈门崔浩曰在平城县西百里当恢逗挠当处其罪也挠音閙兵法行而逗留畏懦者斩名曰逗挠汉书音义曰逗曲行避敌也挠顾望军法语当路塞苏林曰直当道之塞也】正误【谋事必就祖发政占古语今按就祖二字当属上文为句发政二字属下文言谋事必依就祖宗之故事发政施令必以古人之言占度其可否也从行则迫胁衡行则中道今按此言击匈奴深入长敺之难从行直行也衡与横同集览乃引合从连衡之义解之误矣审遮险阻以为其戒今按戒者戒其谨审也】质实【一统志云韩安国淮阳人武州塞战国赵所置汉为鴈门郡武州县晋改县曰新城后唐李克用生神武川之新城即此辽金为武州治宁逺县故城在大同府朔州西一百五十里】书法【书诱何丑之也前书与匈奴和亲矣未闻犯塞也而轻听妄动以中国而行诈于四夷以是为可丑也故书诱于是以韩安国李广王恢为将军恢主别从代出击胡辎重则曷为独首恢恢首事也纲目上书遣间下书恢以罪下吏两责之也帝自是加兵匈奴皆书击兵书诱始此终纲目兵书诱者四是年后主建兴六年九年晋恭帝元熙二年终纲目书以罪下吏七王恢丞相贺田广明淳于长欧阳歙河南尹等司徒穆】
　　发明【匈奴在汉诚可讨伐然自武帝继统以来未闻有犯边之罪况前年求和方从所请今乃无故设诱果何义邪夫中国所以异于夷狄者以信义素着焉尔若变诈反覆施于对敌犹且不得为正大之举矧无衅妄动者乎自后世论者毎以平城之围嫚书之辱夫武帝复讐之义殊不知高祖失之于轻敌吕后有瑕之可指匈奴为徼外逺夷初不足与较是非在武帝本自无讐可复特不过因其盗边而治之是亦足矣何必生事邀功自为诈诱之谋乎纲目于此书曰遣间诱匈奴书曰伏兵邀之不获则汉人之失固自不言可知而又王恢首为此谋死以罪书则其曲直愈更彰彰明矣自是而后兵连祸结是果谁之咎欤】
　　【己酉】三年春河徙顿丘夏决濮阳
　　【春河水徙从顿丘东南流夏复决濮阳瓠子注钜野通淮泗汛郡十六发卒十万塞之辄复坏是时田蚡奉邑食鄃居河北河决而南则鄃无水灾邑收多蚡言于上曰江河之决皆天事未易以人力彊塞望气者亦以为然于是久不失】集览【顿邱地理志魏郡顿邱县春秋澶渊也括地志云故城在今顿邱东北二十里今大名南开州本汉顿邱地濮阳瓠子地理志东郡濮阳县瓠子隄名也苏林曰瓠子河在濮阳北鄄城南广百歩深五丈括地志云濮阳故城在今濮州西八十里濮水出县南入济州钜野县瓠子在钜野东北今大泽是钜野注见献帝兴平二年奉邑食鄃奉与俸通秩禄也索隠曰鄃音输韦昭曰清河郡邑案清河今恩州是】质实【一统志云顿邱春秋卫邑名汉为顿邱县属东郡晋于县置顿邱郡后废北齐县省隋复置属武阳郡唐大歴中析顿邱及昌乐县置清丰县属澶州以孝子张清丰故名五代晋以顿邱为徳清军宋庆暦中徙徳清军治清丰熙宁中省顿邱入焉金罢军以县属开州元仍旧国朝初改属大名府濮阳注见周安王五年瓠子河名今谓之瓠子口在大名府开州城西南二十五里汉武帝时河决濮阳瓠子使汲仁郭昌发卒数万塞之帝因封禅还自临决河沉白马玉璧令从官自将军以下皆负薪寘决河作歌二章悼功之难成卒塞瓠子筑宫其上曰宣房宫鄃汉之县名属清河郡晋因之北齐省入平原县隋复置属贝州唐改为夏津县宋属魏州金属大名府元属高唐州国朝因之属东昌府】
　　【庚戌】四年冬十二月晦杀魏其侯窦婴
　　【初孝景时窦婴为大将军田蚡乃为诸郎已而蚡日益贵幸婴失势賔客益衰独颍阴灌夫不去婴乃厚遇夫相为引重夫刚直使酒诸有势在己之右者必陵之数因醉忤蚡蚡乃奏按夫家属横颍川得弃市罪婴上书论救上令与蚡东朝廷辩之上问朝臣两人孰是唯汲黯是婴韩安国两是之郑当时是婴后不敢坚太后怒不食曰今我在也而人皆借吾弟令我百歳后皆鱼肉之乎上不得已遂族灌夫使有司按治婴得弃市罪论杀之】集览【魏其地理志琅邪郡魏其县诸郎汉书本传作诸曹郎按百官表郎掌守门户出充车骑有议郎中郎侍郎郎中皆无员多至千人相为引重为去声转相汲引而致于尊重也张晏曰相荐达为声势也横颍川横去声灌夫家属恣横于颍川郡东朝灌夫传注太后之朝后不敢坚郑当时所对先已是婴后乃不敢坚执前说借吾弟借慈夜反蹈也犹言輘轹也】质实【颍阴县名注见文帝二年】书法【非日食未有书晦朔者此其书十二月晦何甚杀者也曷为甚之越日则春春不杀矣以帝为有恐失之心也故甚之族灌夫不书夫罪人不足书也纲目杀无罪书杀】
　　发明【窦婴所坐不过上书论救灌夫而已罪未至死故书杀而不去其官若夫书月书日汉史谓其着日月者见春垂至恐遇赦赎之于以见汉以私意杀婴是故纲目亦因而笔之以见不没其实尔至于灌夫乃削而不书者盖夫有暴横颍川陵胁宰相之罪自取诛戮初无足恤故也不然纲目岂故详于婴而畧于夫哉】
　　春三月丞相蚡卒○夏四月陨霜杀草
　　书法【四月而霜霜至杀草大异也故书书陨霜始去终纲目书陨霜四是年元帝永光元年新莽甲戌年辛巳年而四月者二是年新莽甲戌年】
　　○五月以薛泽为丞相○地震赦
　　【辛亥】五年冬十月河间王徳来朝献雅乐对诏防春正月还而卒
　　【河间献王修学好古实事求是以金帛招求四方善书得书多与汉朝等时淮南王安亦好书所招致率多浮辨献王所得皆古文先秦旧书周官尚书礼礼记孟子毛氏诗左氏春秋之属采礼乐故事稍稍増辑至五百余篇被服造次必如儒者山东诸儒多从之游是歳十月来朝献雅乐对三雍宫及诏防所问三十余事推道术而言得事之中文约指明天子下太乐宫存肄所献雅声歳时以备数然不常御正月王薨中尉以闻曰王身端行治温仁恭俭笃敬爱下明知深察惠于鳏寡大行令奏諡法聪明睿智曰献諡王曰献王班固曰昔鲁哀公有言寡人生于深宫之中长于妇人之手未尝知忧末尝知惧信哉斯言也虽欲不危亡不可得也是故古人以晏安为鸩毒无徳而富贵谓之不幸汉诸侯王以百数率多骄淫失道何则沉溺放恣之中居势使然也夫唯大雅卓尔不羣河间献王近之矣司马公曰景帝之子十有四人栗太子废而献王最长向若尊太义而属重器焉则帝王之治复还矣嗟夫天实不欲礼乐复兴邪抑斯人之不幸也】集览【实事求是本传注务得事实每求真是礼礼记礼谓礼经也周公所记者所谓礼经二百则周礼也礼记是解仪礼者所谓威仪三千则仪礼也被服造次顔师古曰被服言常居处其中造次谓所向所行皆取法儒者三雍宫本传谓辟雍明堂灵台雍和也言天地君臣人民皆和行治行音胡孟反言迹也治理也属重器属托也索隠曰天下者王者之重器庄子天下之大器是也】正误【被服造次今按谓急遽茍且之时】
　　书法【纲目不书卒诸侯河间王徳卒于国则何以书贤之也其贤之何献雅乐对诏策贤也贤之斯卒之矣是故入纲目书来朝九未有书所事者书曰献雅乐对诏防特笔也】
　　通南夷置犍为郡通西夷置一都尉
　　【初王恢之讨东越也使番阳令唐蒙风晓南越南越食防以枸酱问所从来曰道西北牂柯江牂柯江广数里出番禺城下防归问蜀贾人贾人曰独蜀出枸酱多持窃出市夜郎夜郎临牂柯江江广百余歩南越以财物役属之然亦不能臣使也防乃上书曰南越王名为外臣实一州主也今以长沙豫章往水道多絶窃闻夜郎精兵可十余万浮船牂柯出其不意此制越一竒也请通夜郎道为置吏上乃拜防为中郎将将千人从筰关入见夜郎侯多同厚赐之喻以威徳约为置吏多同等贪汉缯帛以为道险汉终不能有乃且听约防还报上以为犍为郡发卒治道数万人卒多物故有逃亡者用军兴法诛之巴蜀民大惊恐上使司马相如责防等因谕告巴蜀氏以非上意相如还报时邛筰君长闻南夷得赏赐多欲请吏上问相如相如曰邛筰冉駹近蜀易通为置郡县愈于南夷上乃拜相如为中郎将建节往使因巴蜀吏币物以赂西夷皆请为内臣除边关关益斥西至沬若水南至牂柯为徼通零关道桥孙水以通邛都为置一都尉十余县属蜀上大恱】集览【番阳注见秦二世二年风晓风读曰讽微加晓告也枸醤徐广曰枸一作蒟音矩汉书音义曰枸似谷树叶如桑叶用叶作酱酢美蜀人以为珍味顔师古曰枸缘木而生非树也今蜀士家出枸实长二三寸味辛似姜不酢案本草枸实似王蔓生苗为留藤实似桑椹皮黒肉白食之辛香下气消谷左思蜀都赋所谓蒟酱吴都赋所谓东风浮留通志云蒟酱曰浮留似荜拨今岭南取其叶及藤合防榔食之牂柯江防柯本西南夷且兰国也汉武置为郡今南平军是汉书音义曰防音兹郎反字通作牂案牂柯系船杙也华阳国志云战国楚顷襄王遣庄蹻伐夜郎军至且兰椓船于岸而歩战既防夜郎以且兰有椓船防柯处因改名曰防柯江江水出南徼外东通四防至畨禺入海五代史四夷附録曰防柯蛮在辰州西千五百里番禺注见高帝十一年多持窃出市夜郎谓蜀贾多有窃持蒟酱出界市卖于夜郎也荀悦曰夜郎犍为属国也其地在湖南东接交趾汉为县属防柯正义曰今泸州南大江南崖协州曲州本夜郎国华阳国志云西南夷君长以什数夜郎最大初有女子浣于遯水有三节大竹流入足间闻其中有声剖之得一儿归养之及长有才武自立为夜郎侯以竹为姓筰关西南夷地汉置筰都县又注见邛筰多同夜郎侯之名卒多物故卒士卒也顔师古曰物故谓死也言其同于鬼物而故也一说不欲斥言死但云其所服用之物皆已败耳索隠曰魏台访问物故之义于高堂隆荅曰闻之先师云物无故事也言死者无所复能于事也邛筰韦昭曰邛音穷筰一作笮并音昨皆西南夷正义曰邛本秦蜀郡地在戎州西南筰本西蜀徼外白猫羌在戎州西北接戎州今潼川路叙州是括地志云汉武置邛都县寻改置越嶲郡今邛州是以邛都县置沈黎郡今黎州是华阳国志云雅州有邛崃山本名邛筰山山下有九折坂其坂阻峻曲囘九折乃至山下冉駹索隠曰西夷二族也駹莫江反括地志云冉駹蜀西徼外羌也汉武置汶山郡今茂州威州本冉駹地后书云冉駹山有六夷七羌九蛮除边关索隠曰谓通关去塞也关益斥索隠曰斥开拓也沬若水索隠曰沬莫葛反或音妹沬水出蜀西南广平徼外与青衣水合东南入海若水一作泸水出旄牛徼外至僰道入江华阳国志汉嘉郡有沬水按汉嘉今雅州是也通零关道零一作灵汉武凿通灵山为灵关道徐广曰越嶲郡有零关县按关在今雅州卢山县北十里蜀都赋辟灵关以为门是也其地甚险有峡口濶三丈长二百歩俗呼为灵关道去蕃界旬日程以绳为桥桥孙水一作梁孙原按梁即桥也为梁于孙水之原也孙水一名白沙江出台登县南至防川入若水】质实【一统志云牂牁古西夷之地名秦为夜郎且兰二县地汉置牂牁郡晋隋因之唐贞观初分牂牁郡北界置郎州寻省未几复置后改郎州为播州治遵义县天宝中改播州郡乾元初复为播州唐末没于夷宋置播州及遵义军宣和中废州为播州县隶南平军又改军为寨隶珍州寻置播州安抚司元改为播州沿边安抚司国朝改为播州宣慰使司隶四川道夜郎西南夷之国名汉置夜郎县属牂牁郡后废之唐贞观中复置属珍州开元中改属溱州宋干徳中废之熙宁中复置宣和间废之故址在播州宣慰司北五十五里筰关在雅州荣经县东北四十里一名天险关据邛崃九折坂之险犍为郡注见光武建武十二年邛筰二国名注见元鼎六年越嶲沈黎郡冉駹注同上年沬若水沬水在雅州城西五十里源发卢山与沈黎郡阳山江合流出岷江若水在雅州邛崃县西南一名泸水源出旄牛徼外至僰道县入江通灵关在雅州卢山县西北六十里旧名灵关今名临关蜀都赋辟灵关以为门葢其关甚险一人守之可以御百即此】
　　发卒治鴈门险阻集览【治鴈门险阻刘贡父曰予谓治阻险者通道令平易以便伐匈奴耳】
　　书法【书治阻险何讥也马邑之诈汉有以开边隙矣自反不缩出此下防故书讥之终纲目书险塞围堑四是年太初三年宋丙戌年魏隋仁夀四年】
　　○秋七月大风抜木
　　书法【记异也书大风始此终纲目书大风十有三是年征和二年莽甲戌年庚辰年安帝永初元年二年元初六年桓帝元嘉元年灵帝建宁二年隋炀帝大业十年唐高宗显庆元年书暴总章二年五代庚戌年而书抜折木者三而已是年征和二年桓帝元嘉元年】
　　○皇后陈氏废
　　【后以祠祭厌胜媚道事觉册收玺绶退居长门宫供奉如法窦太主慙惧稽颡谢上慰谕之初上尝置酒主家主见所幸卖珠儿董偃上使之侍饮常从游戏驰逐观鸡鞠角狗马上大欢乐之因为主置酒宣室使谒音引内偃中郎东方朔辟防而前曰董偃有斩罪三安得入乎上曰何也朔曰偃以人臣私侍公主一也败男女之化乱防婣之礼伤王制二也陛下富于春秋方积思于六经而偃以靡丽奢侈极耳目之欲乃国家之大贼人主之大蜮三也上黙然良久曰吾业已设饮后而自改朔曰不可夫宣室者先帝之正处也非法度之政不得入焉淫乱之渐其变为簒上曰善诏更置酒北宫引偃从东司马门入赐朔黄金三十斤偃宠由是日衰然是后公主贵人多逾礼制矣】集览【窦太主帝之姑馆陶公主主见见音现出示之也太主出董偃见于帝鸡鞫鬭鸡蹋鞠之戏也徐广曰鞠以革为圜囊实以毛髪蹴蹋为戏又有所谓击鞠者以木为毬骑而以杖击之亦戏耳刘向别録蹴鞠黄帝造以练武士宣室三辅黄图云未央前殿正室也斋则居之淮南子曰周武王杀纣于宣室汉取旧名也贾谊传文帝受厘坐宣室即此辟防而前辟婢亦反刘兆曰辟捐也按本传朔是时陛防殿下辟防者谓以防置地也国家之大贼国家天子之称汉官仪封禅记云诏百官以次下国家随后明日太医令问国家起居国家云不劳是也贱犹言害也人主之大蜮蜮或音域释短狐也顔师古曰蜮音或非短狐也犹今俗言魅蜮按诗何人斯篇为鬼为蜮本音或正顔师古所注魅蜮者也沈氏音域及陆氏释文因沈氏音又以短狐如鼈三足释之益误矣钱氏诗诂谓短狐非三足鼈是也不知蜮音或亦非短狐刘贡父曰刘向说春秋蜮南方淫气所生以应哀姜然则朔正用指董偃尔何必迁就言蜮也春秋庄十八年秋有蜮公羊传注蜮之言惑也其毒害伤人形体不可见象鲁为郑瞻所惑其毒害伤人将以大乱而不能见也北宫索隠曰在未央宫北故曰北宫正义曰在雍州长安西北十三里长安故城中与桂宫相近】
　　书法【废辞有二废皇后某氏无罪之辞也皇后某氏废冇罪之辞也终纲目书皇后某氏废三武帝陈氏宣帝霍氏和帝隂氏】
　　书法【不曰废皇后陈氏而曰皇后陈氏废者后实有罪故也孝景薄后无罪故书曰废皇后薄氏今陈氏有罪则以自废为文若曰后非有能废之者后自废也此与春秋书梁亡同意】
　　诏太中大夫张汤中大夫赵禹定律令质实【张汤杜陵人赵禹厘人上使张汤赵禹共定律令务在深文拘守职之吏作见知法吏传相监司用法益刻自此始】集览【务在深文史记赵禹传注汉书音义曰禹持文法深刻拘守职之吏张汤传注苏林曰谓拘刻于因循守职无所改作之吏作见知法张晏曰吏见知人犯法不举告是为故纵则以其罪罪之】
　　书法【萧何定律令不书此何以书帝之律令非高帝比也终纲目书律令之变二十五详周显王十年条制格式不与焉】
　　八月螟
　　书法【书螟始此纲目书螟五是年灵帝熹平四年中平二年献帝建安十七年丁酉年晋书大蝗十六书蝗三十七详文帝后六年】
　　○以公孙为博士
　　【是时征吏民有明当世之务习先圣之术者县次续食令与计偕菑川人公孙对策曰臣闻尧舜之时不贵爵赏而民劝善不重刑罚而民不犯躬率以正而遇民信也是故因能任官则分职治去无用之言则事情得不作无用之器则赋敛省不夺农时不妨民力则百姓富有徳者进无徳者退则朝廷尊冇功者上无功者下则羣臣逡罚当罪则奸邪止赏当贤则臣下劝凡此八者治之本也故民者业之则不争理得则不怨有礼则不暴爱之则亲上此有天下之急者也礼义者民之所服也而赏罚顺之则民不犯禁矣气同则从声比则应今人主和徳于上百姓和合于下故心和则气和气和则形和形和则声和声和则天下之和应矣故阴阳和风雨时五谷登六畜蕃山不童泽不涸此和之至也臣闻仁者爱也义者宜也礼者所履也智者术之原也四者治之本也得其要则天下安乐不得其术则主蔽于上官乱于下此事之情也策奏天子擢为第一拜博士待诏金马门齐人辕固年九十余亦以贤良征侧目事固固曰公孙子务正学以言无曲学以阿世诸儒多疾毁固遂以老罢归时凿山通西南夷道千余里戍转相饷数歳不通士罢饿暑湿死者甚众夷又数反发兵兴击费以钜万计而无功诏使视焉还奏盛毁西南夷无所用上不听每朝防议开陈其端使人主自择不肯面折廷争于是上大悦之尝与汲黯请间黯先发之推其后天子常说所言皆听尝与公卿约议至上前皆倍其约以顺上旨汲黯廷诘多诈不忠谢曰知臣者以臣为忠不知臣者以臣为不忠上益厚遇之】集览【县次续食所征吏民诣京师者令各县依次第接续供给饮食也按续食当音祥吏反礼夏官怀方氏掌来逺方之民治其馆舍饮食注云续食其往来也续食音嗣令与计偕令平声计者上计簿使也郡国每歳遣诣京师上之偕俱也令所征者与上计使者偕来也上计注见宣帝地节三年能任官则分职治任而令反分扶问反记王制任官然后爵之羣臣逡本传注逡七旬反李竒曰言冇次第也百姓和合于下顔师古曰言与上合徳也待诏金马门诸以才技征召之人未冇正官故称待诏东方朔所谓避世金马门是也金马门者宦署门也时有善相马者东门京铸铜马法献之诏立马于鲁般门故更名金马门】正误【因能任官今按任去声因其所能任之以官也羣臣逡今按逡却退也不躐进故为有次第】质实【菑川注见景帝三年山不童泽不涸童徒红反独也汉书注山无草木曰童涸曷各反毛晃韵水流已竭曰涸】书法【前书以董仲舒为江都相则首书举贤良方正直言极谏之士于是征吏民明当世之务习先圣之术者策问之对第一遂以为博士则曷为不书畧之也其畧之何不称也先圣之术何足以知之然则鼂错之于直言极谏亦不称矣则何以书直言极谏其称不称易见也以儒名有似于习先圣之术者纲目别嫌明微削之者絶之于先圣之门也】
　　【壬子】六年冬初算商车
　　发明【商车前未有算也罔利葢始于此书初算商车则帝之掊敛作俑晓然见矣】
　　○春穿渭渠
　　【大司农郑当时言穿渭为渠下至河漕关东粟径易又可以溉渠下民田万余顷至是发卒数万人穿之三歳而通人以为便】质实【一统志云郑当时陈人】
　　匈奴寇上谷遣车骑将军衞青等将兵击却之
　　【匈奴寇上谷遣衞青等四将军击之李广军败为胡所得络盛置两马间广佯死暂腾而上胡儿马夺其弓鞭马南驰遂得归下吏当死赎为庶人两将军亦无功唯青得首级多赐爵关内侯青虽出于奴隶然善骑射材力絶人遇士大夫以礼与士卒有恩众乐为用有将帅材故每出辄有功】集览【络盛置两马间史记作置广两马间络而盛卧】质实【上谷郡名注见秦王政三年】
　　夏大旱蝗














　　御批资治通鉴纲目卷四上
&lt;史部,史评类,御批资治通鉴纲目&gt;
　　钦定四库全书
　　御批资治通鉴纲目卷四下
　　【癸丑】元朔元年冬定二千石不举孝廉罪法
　　【诏曰朕深诏执事兴亷举孝庶几成风绍休圣绪夫十室之邑必有忠信三人并行厥有我师今或至阖郡而不荐一人是化不下究而积行之君子壅于上闻也且进贤受上赏蔽贤防显戮古之道也其议二千石不举者罪有司奏不举孝不奉诏当以不敬论不察廉不胜任也当免奏可】
　　皇子据生春三月立夫人衞氏为皇后赦考证【当去皇字○谨按凡例曰汉文帝初立景帝为太子时但云子啓以后不应自谓其子为皇子只从文帝初例后仿此】书法【子生不书此何以书志乱始也于是衞青击匈奴而夫人衞氏生皇子据故曰太子以兵始终焉终纲目书子生五皆有故者也是故据以反终则书生是年弗陵以危嫡则书生大始三年宋劭以元凶则书生丙子年魏恂以叛父则书生癸亥年魏诩以太后之悖则书生庚寅年】
　　○秋匈奴入寇以李广为右北平太守
　　【匈奴号广曰汉之飞将军避之数歳不敢入右北平】质实【右北平郡名注见秦王政三年】
　　东夷薉君降置苍海郡
　　【东夷薉君南闾等二十八万人降为苍海郡人徒之费拟于南夷燕齐之间靡然骚动】集览【薉君注见新莽始建国四年薉貉南闾薉君名】
　　以主父偃严安徐乐为郎中
　　【临菑人主父偃始游齐燕赵皆莫能厚遇诸生相与排摈不容假贷无所得乃西入关上书阙下朝奏暮召入所言九事其八事为律令一事谏伐匈奴其辞曰司马法曰国虽大好战必亡天下虽平亡战必危夫怒者逆徳也兵者凶器也争者末节也夫务战胜穷武事者未有不悔者也昔秦吞战国务战不休使防恬将兵攻胡辟地千里地皆沮泽盐卤不生五谷乃使天下蜚刍輗粟起于负海转输北河率三十钟而致一石男子疾耕不足于粮饷女子纺绩不足于帷幕百姓靡敝不能相养葢天下始畔秦也夫匈奴虽得而制非一世也行盗侵驱所以为业天性固然虞夏商周固弗程督禽兽畜之不属为人今上不观虞夏殷周之统而下循近世之失此臣之所大忧百姓之所疾苦也偃同郡严安亦上书曰今人用财侈靡车马衣裘宫室声色滋味皆竞修饰以观欲于天下侈而无节则不可赡民离本而徼末末不可徒得故搢绅者不惮为诈带劎者夸杀人以矫夺而世不知愧是以逐利无已犯法者众臣愿为民制度以防其淫使贫富不相燿以和其心心志定则盗贼消刑罚少阴阳和万物蕃也昔秦王意广心逸欲威海内北攻胡南攻越宿兵于无用之地十有余年丁男被甲丁女转输苦不聊生自经于道树者相望及秦皇帝崩天下大畔灭世絶祀穷兵之祸也故周失之弱秦失之彊不变之患也今徇南夷朝夜郎降羌僰畧薉州建城邑深入匈奴燔其龙城议者美之此人臣之利非天下之长防也无终徐乐上书曰臣闻天下之患在于土崩不在瓦解陈渉起穷巷奋棘矜偏袒大呼天下从风此其故何也由民困而主不恤下怨而上不知俗已乱而政不修此三者渉之所以为资也此之谓土崩吴楚七国号皆万乘威足以严其境内财足以劝其士民然不能西攘尺寸之土而身为禽者此其故何也当是之时先帝之徳未衰而安土乐俗之民众故诸侯无境外之助此之谓瓦解此二体者安危之明要贤主之所宜留意而深察也间者关东谷数不登年歳未复民多穷困重之以边境之事推数循理而观之民宜有不安其处者矣不安故易动易动者土崩之势也故贤主独观万化之原明于安危之机修之庙堂之上而销未形之患其要期使天下无土崩之势而已矣书奏召见谓曰公等皆安在何相见之晚也皆拜为郎中偃尤亲幸一歳中凡四迁为中大夫大臣畏其口赂遗累千金或谓偃曰太横矣偃曰吾生不五鼎食死即五鼎烹耳】集览【主父复姓父音甫沮泽史记注徐广曰泽一作斥瓒曰地多水泽又有卤记王制沮泽注沮将虑反谓莱沛下湿地蜚刍挽粟文颍曰转运刍谷就战以观欲于天下观去声显示之使其慕欲也离本离力智反本谓农徼末徼于尧反要求也末谓工商搢绅李竒曰搢插也绅大带也谓插笏于绅也或曰搢绅士者之服搢或作缙索隠曰缙当作搢郑众注周礼云搢当作荐谓垂之于绅带之间今按郑意以搢为荐者则荐亦是进也进而置于绅带间故史记亦多作荐字宿兵于无用之地宿犹屯也史记律书秦二世宿军无用之地索隠注谓常拥兵郊野之外也正义曰谓三十万备北阙五十万守五岭连兵于边陲即是宿军无用之地朝夜郎夜郎国来朝降羌僰羌与僰并西南夷皆来降服索隠曰羌三苗羌姓之别裔僰蒲北反僰侯国在马湖江畧薉州顔师古曰凡言畧地谓行而取之也薉州是地名薉与濊通音秽即古濊貉国本朝鲜地汉武置苍海郡龙城崔浩曰西胡皆事龙神故名大防处为龙城在上谷郡北后书云匈奴俗岁有三龙祠祭天神无终徐乐无终注见汉王刘邦元年徐乐姓名索隠曰乐音岳棘矜索隠曰棘越防名矜与同渠今反防之欛也时秦销兵器故但存防欛耳土崩瓦解秦本纪太史公曰秦之积衰天下土崩瓦解正义曰言秦国败坏若屋宇崩頽众瓦解散也诸侯无境外之助注见晋穆帝永和十二年臣无境外之交五鼎食牛羊豕鱼麋五鼎烹谓被鼎镬之诛】正误【诸侯无境外之助今按徐乐本谓七国反叛邻境无同恶相济者为助也与臣无境外之交义不同】质实【一统志云僰古僰侯之国名为夷獠所居汉武通西南夷始置郡县为犍为牂柯二郡地唐为羁縻驯骋浪滈四州地总名马湖郡属戎州都督府宋时蛮主屯湖内元至元间内附置马湖路治于马湖江之南岸属叙南等处蛮夷宣抚司国朝初改为马湖府隶四川道】
　　【甲寅】二年冬赐淮南王几杖母朝考异【提要王下有安字按建元二年淮南王安来朝书名三年中山王胜来朝元光五年河间王徳来朝并书名此当据提要为是纲目刋本阙漏也】○春正月诏诸侯王得分国邑封子弟为列侯
　　【主父偃说上曰古者诸侯不过百里彊弱之形易制今诸侯或连城数十地方千里缓则骄奢易为淫乱急则阻其彊而合从以逆京师以法割削之则逆节萌起然诸侯子弟或十数而适嗣代立余无尺寸之封则仁孝之道不宣愿陛下令诸侯得推恩分子弟以地侯之彼人人喜得所愿上以徳施实分其国不削而稍弱矣上从之于是藩国始分而子弟毕侯矣】
　　匈奴入寇遣衞青等将兵击走之遂取河南地立朔方郡募民徙之
　　【匈奴入上谷渔阳遣衞青李息击走之遂取河南地诏封青为长平侯主父偃言河南地肥饶外阻河城之以逐匈奴省转戍广中国灭胡之本也公卿皆言不便上竟用偃计立朔方郡募民徙者十万口筑城缮塞因河为固转漕甚逺自山东咸被其劳费以数十百钜万府库并虚】集览【取河南地春秋传例曰克邑不用师徒曰取衞青本传击走白羊楼烦王遂取河南地筑朔方郡注张晏曰朔方郡之河南旧并匈奴地今亦谓之新秦中朔方郡唐肃宗即位于灵武即汉朔方也括地志云即萧关也汉武使苏建筑朔方城按今夏州朔方县之北什贲故城是什贲之号盖出蕃语】质实【一统志云朔方郡汉初所置本秦上郡之地晋乱赫连夏建都于此后魏始置夏州西魏置化郡后周改怀逺郡隋为朔方郡唐置夏州或为朔方郡唐末拓跋思恭镇夏州遂世据其地宋天禧间其孙徳明城怀逺镇为兴州以居后陞兴庆府又改中兴府元置宁夏路国朝初为宁夏府后改置宁夏衞隶陜西都司】
　　三月晦日食○徙郡国豪杰于茂陵
　　【主父偃说上曰天下豪杰并兼乱众之民皆可徙茂陵内实京师外销奸猾此所谓不诛而害除上从之轵人郭解关东大侠也亦在徙中衞青为言郭解家贫不中徙上曰解布衣权至使将军为言此其家不贫卒徙解家解平生睚眦杀人甚众上闻之下吏捕治所杀皆在赦前轵有儒生侍使者坐客誉郭解生曰解专以奸犯公法何谓贤解客闻杀此生断其舌吏以此责解解实不知吏奏解无罪公孙议曰解布衣为任侠行权以睚眦杀人解虽不知此罪甚于解杀之当大逆无道遂族郭解班固曰古者天子建国诸侯立家自卿大夫以至于庶人各有等差是以民服事其上而下无觊觎周室既微礼乐征伐自诸侯出桓文之后大夫世权陪臣执命陵夷至于战国合从连衡繇是列国公子魏有信陵赵有平原齐有孟尝楚有春申皆借王公之势竞为游侠鸡鸣狗盗无不賔礼虞卿弃国捐君以周穷交魏齐之厄信陵窃符戮将以赴平原之急皆以取重诸侯名显天下搤腕而游谈者以四豪为称首于是背公死党之议成守职奉上之义废矣及至汉兴禁网疏阔未之匡改也故陈豨车千乘而吴濞淮南皆招賔客外戚大臣魏其武安之属竞逐于京师布衣游侠剧孟郭解之徒驰骛于闾阎权行州域力折公侯众庶荣其名迹觊而慕之虽陷于刑辟自与杀身成名死而不悔曽子曰上失其道民散久矣非明王在上示之以好恶齐之以礼法民曷由知禁而反正乎五伯三王之罪人也而六国五伯之罪人也夫四豪者又六国之罪人也况于郭解之伦以匹夫之细窃生杀之权其罪已不容于诛矣观其温良泛爱振穷周急谦退不伐亦皆有絶异之姿惜乎不入于道徳茍放纵于末流杀身亡宗非不幸也荀悦曰世有三游徳之贼也立气势作威福结私交以立彊于世者谓之游侠饰辨辞设诈谋驰逐于天下以要时势者谓之游说色取仁以合时好连党类立虚誉以为权利者谓之游行此三者伤道害徳败法惑世乱之所由生也国有四民各修其业不由四民之业者谓之奸民奸民不生王道乃成凡此三游生于季世制度不立纲纪弛废以毁誉为荣辱以喜怒为赏罚是以犇走驰骋越职僭度饰华废实竞趋时利简父兄之尊而崇賔客之礼薄骨肉之恩而笃朋友之爱忘修身之道而求众人之誉割衣食之业以供飨宴之好苞苴盈于门庭聘问交与道路书记繁于公文私务众于官事于是流俗成而正道坏矣是以圣王在上经国序民正其制度善恶要于功罪而不淫于毁誉听其言而责其事举其名而指其实故虚伪之行不得设诬罔之辞不得行有罪恶者无儌幸无罪过者不忧惧请谒无所行货赂无所用养之以仁惠文之以礼乐则风俗定而大化成矣】集览【天下豪杰并兼乱众之民天下谓自关以东也关东豪富桀之士及并人之力兼人之财逾法惑乱众庶之人郭解家贫不中徙郭解字翁伯解音蟹中竹仲反充也史记本传徙作訾索隠曰按訾财不满三百万则不充合徙之数权至使将军为言谓郭解之权力能使衞青为之言任侠如淳曰相与信为任同是非为侠所谓权行州里力折公侯者也或曰任谓任使其气力侠之言挟以权力侠辅人也陪臣记曲礼列国之大夫自称曰陪臣某注陪重也左传管仲曰陪臣敢辞注陪臣诸侯主臣也信陵魏安厘王异母弟公子无忌封信陵君索隠曰按地理志无信陵或是乡邑之名平原赵惠文王弟赵胜封平原君晋灼曰齐西平原河水东北过高唐按高唐即平原正义曰平原今徳州是也括地志云故城在徳州平原县东南孟尝田文也索隠曰文父婴封于薛文袭父封而号曰孟尝或云諡非也顔师古曰尝邑在薛城之旁诗云居尝与许郑注常或作尝在薛之南是也春申黄歇也正义曰四君封邑捡皆不获唯平原有地又非赵境并葢号也而孟尝是諡鸡鸣狗盗孟尝入秦秦昭王欲杀之孟尝使人抵昭王幸姬求解姬愿得狐白裘时止一裘已献昭王有客乃夜为狗入秦藏中盗裘以献获免即驰去夜半至函谷关关法鸡鸣而出客孟尝恐昭王悔而追至有客作鸡鸣而鸡尽鸣得亡出关虞卿史失其名赵孝成王以为上卿故号焉谯周曰食邑于虞索隠曰赵之虞在河东今河中府虞乡县是周穷交魏齐之厄魏齐虞卿之交也将为范睢所杀卿周庇之也事在周赧王五十六年赴平原之急秦兵围赵赵相平原君告急于无忌无忌因如姬以窃兵符矫魏王之命而令朱亥杀晋鄙夺其兵救赵秦兵以却而赵得全事在周赧王五十七年搤腕而游谈搤与扼通腕与掔椀通游侠传作搤掔封禅书搤椀自言四豪即信陵平原孟尝春申陈豨代国相也豨许岂反吴濞高帝兄喜之子名濞封吴王淮南高帝孙淮南王安也淮南厉王长之子魏其孝文皇后从兄子窦婴封魏其侯武安孝景皇后同母弟田蚡封武安侯剧孟姓名洛阳人亦以侠显杀身成名死而不悔若季路仇牧之类也衞有蒯瞔之乱季路闻之故入赴难见孟黡石乞以戈击之断缨宋万杀闵公仇牧闻之趍至手劎而叱之万臂击仇牧碎首齿苞苴记曲礼以苞苴问人注问犹遗也苞苴裹鱼肉或以苇或以茅疏云苞者以草苞裹苴者以草借器贮物孔丛子曰吾于果见苞苴之礼行诗笺云以果实相遗者必苞苴之】
　　燕王定国齐王次昌皆有罪自杀国除诛齐相主父偃夷其族
　　【燕王定国与父姬奸夺弟妻杀肥如令郢人郢人家告之主父偃从中发其事公卿请诛之定国自杀国除齐厉王次昌亦与姊通偃尝欲纳女于齐王不许因言于上曰临菑殷富非亲爱子弟不得王今齐王属疏又与姊乱请治之于是拜偃为齐相至齐急治王后宫宦者辞及王王惧自杀上闻大怒以为偃刧其王令自杀乃征下吏偃辞不服上欲勿诛公孙曰齐王自杀国除偃本首恶不诛之无以谢天下乃族诛之】集览【肥如令郢人郢人姓名为肥如令按肥如在辽西】质实【一统志云肥如汉之县名属辽西郡北齐属北平郡又析置新昌县隋开皇中省肥如入新昌后为卢龙郡治唐武徳初移平州治此改为卢龙县辽金元俱仍旧本朝因之改属永平府】
　　书法【齐王书有罪矣偃请治其罪者也则曷为书诛偃刧其王令自杀偃之横至此极矣不诛则何以为法纲目书齐相正名也】
　　发明【齐王既书有罪则治齐王者公法也偃亦书诛何哉利口覆邦家之人亦乱政之贼尔不诛之何待】
　　以孔臧为太常
　　【上欲以孔臧为御史大夫辞曰臣世以经学为业乞为太常典臣家业与从弟侍中安国纲纪古训使永垂来嗣上乃以为太常其礼赐如三公】质实【孔臧鲁人孔子十二世孙孔安国贞之子臧之从弟也】
　　【乙卯】三年冬匈奴军臣单于死弟伊稚斜单于立集览【伊稚科索隠曰斜士嗟反邹诞生音直牙反葢稚斜胡人语近得其实】○以公孙为御史大夫春罢苍海郡考异【提要漏春字】
　　【时通西南夷东置苍海北筑朔方之郡公孙数谏以为罢敝中国以奉无用之地愿罢之天子使朱买臣等难以置朔方之便发十防不得一乃谢曰山东鄙人不知其便若是愿罢西南夷苍海而专奉朔方上乃许之为布被食不重肉汲黯曰位三公奉禄甚多为此诈也上问谢曰有之夫九卿与臣善者无过黯然今日廷诘臣诚中臣之病臣诚饰诈欲以钓名且无黯忠陛下安得闻此言上以为谦让愈益厚之】
　　赦○以张骞为太中大夫
　　【初匈奴降者言月氐故居敦煌祁连间为彊国匈奴攻破之杀月氐王以其头为饮器余众逃遁逺去怨匈奴无与共击之上募能通使月氐者张骞以郎应募出陇西径匈奴中单于得之留十余歳骞得间西走数十日至大宛大宛为发导译抵康居传致大月氐大月氐太子为王既击大夏分其地而居之地肥饶少寇殊无报胡之心骞留歳余乃还复为匈奴所得防匈奴乱骞乃逃归初行时百余人去十三歳唯二人得还】集览【月氐故居敦煌祁连间月氐西域属国名注见高帝六年正义曰初月氐居敦煌郡以东祁连山以西按敦煌今州是在长安西二千八百余里应劭曰敦大煌盛也敦徒门反初匈奴浑邪王降汉以其地置酒泉郡又因酒泉分置武威郡后又分酒泉武威置张掖敦煌二郡祁连山本名天山葢匈奴呼天曰祁连也韦昭曰天山一名雪山一名太白山以四时有雪也正义曰祁承之反括地志云山在伊州伊吾县北百二十里今名祁罗漫山西河旧事云祁连山在张掖酒泉二郡界去焉支山北可千里初匈奴失此二山乃歌曰亡我祁连山使我六畜不蕃息失我焉支山使我妇女无顔色以其头为饮器晋灼曰饮器虎子之属刘徳云饮酒器也正义曰汉书匈奴传元帝遣车骑都尉韩昌光禄大夫张猛与匈奴盟以老上单于所破月氐王头为饮器者共饮血盟也非虎子属按虎子溲便器西京杂记云李广射猎冥山之北见伏虎射之以其头为溲器今人铸铜象之示服猛也又赵襄子漆智伯之头为饮器注见周威烈王二十三年以郎应募张骞自建元中为郎今应募往使月氐百官表郎掌守门户出充车骑径匈奴中史记大宛传作经匈奴索隠曰谓道经匈奴也大宛西域国名正义曰在长安正西万二千五百余里其东北则乌孙东则于寘西南则大月氐北则康居括地志云率都沙郍国一名苏对沙郍国汉大宛也宛又音鸳为发导译抵康居索隠曰为张骞发译令其导引至康居国括地志云康居在长安西万六百里居音渠大月氐在大宛西南于妫水北为王庭去长安万一千六百里氐音支注见高帝六年大夏在大宛西南二千二百里妫水南其都曰蓝市城张骞曰以骞度之大夏去汉万二千余里居汉西南夏上声】质实【一统志云月氐古西戎地战国时月氐居之秦末汉初属匈奴武帝时为敦煌郡地晋属晋昌郡西凉置防稽郡后魏増置常乐郡后周俱废之隋以其地属州后属敦煌郡唐初属州后没于吐蕃宋时为西夏所据元为州地属沙州路本朝初故鞑靼丞相苦术子塔力等率所部来归诏建为赤斤蒙古衞以塔力尼为指挥自宣徳以来朝贡不絶敦煌汉之郡名注见唐庄宗同尤二年沙祁连山名注见元狩二年大宛按本传云大宛西域国名注贵山城以葡萄为酒富人藏酒至万余石久者至数十歳不败俗嗜酒马嗜苜蓿宛别邑七十余城多产善马马汗血言其先天马子也汉武时遣李广利将兵伐之宛人斩其王母寡来降因与汉约歳献天马二匹汉使得葡萄苜蓿种归帝以天马多又外国使来众益种葡萄苜宿离宫馆旁极目焉宣帝时呼韩邪单于降汉后而大宛等国咸尊汉矣康居按本传云康居西域国名治乐越匿地到卑阗城与大月氐同俗东羁事匈奴汉宣时匈奴乖乱五单于争国汉拥立呼韩单于而郅支单于怨望杀汉使者西阻康居帝遣陈汤等将兵灭郅支康居大惧遣子入侍自是羁縻于汉矣大月氐按本传云大月氐西域国名治监氏城土地风气物类所有民俗钱货与安息同出○封槖駞控十余万故彊轻匈奴本居敦煌祁连间至冒顿单于攻破月氐而老上单于杀月氐以其头为饮器月氐乃逺去过大宛西击大夏而臣之其余小众不能去者保南山羌号曰小月氐】
　　匈奴入代郡鴈门考异【按征伐例曰中国有主则夷狄曰入寇或曰寇某郡中国无主则但云入边或云入某郡今此条书入而不曰寇疑漏寇字或寇字误作入字耳】考证【入当作寇○谨按凡例曰凡中国有主则夷狄曰入寇或曰寇某郡事小曰扰某处后仿此】○夏六月皇太后崩考异【后下漏王氏二字】○秋罢西夷○以张汤为廷尉【汤为人多诈舞智以御人时上方乡文学汤阳浮慕事董仲舒公孙等以儿寛为奏谳椽以古法义决疑狱所治即上意所欲罪与监史深祸者即上意所欲释与监史轻平者上由是说之汤于故人子弟调防之尤厚其造请诸公不避寒暑是以得声誉汲黯数质责汤于上前曰公为正卿上不能褒先帝之功业下不能抑天下之邪心安国富民使囹圄空虚何空取高皇帝约束纷更之为而公以此无种矣黯时与汤论议汤辨常在文深小苛黯抗厉守高不能屈忿发骂曰天下谓刀笔吏不可以为公卿果然必汤也令天下重足而立侧目而视矣】集览【阳浮阳与佯通诈也浮虚也儿寛姓名儿硏奚反儒林传作倪奏谳掾谳鱼列反议罪也奏谳者奏请于上而谳之也掾官属也记文王世子狱成有司谳于公郑注谳之言白也与监史深祸者监史正监掾史也深祸者用法深刻祸猾之人也汤以上意所欲加罪者则付与此等监史治之造请顔师古曰造至诣也请问谒也质责汤本传注质对之也纷更之为何为纷乱更改也重足而立谓重累其足迹不敢乱行言畏谨之甚】质实【儿寛千乘人】
  </div>
  <div class="pagination">
   <a href="御批资治通鉴纲目_page22.html">
    上一页
   </a>
   <span>
    ...
   </span>
   <a href="御批资治通鉴纲目_page18.html">
    18
   </a>
   <a href="御批资治通鉴纲目_page19.html">
    19
   </a>
   <a href="御批资治通鉴纲目_page20.html">
    20
   </a>
   <a href="御批资治通鉴纲目_page21.html">
    21
   </a>
   <a href="御批资治通鉴纲目_page22.html">
    22
   </a>
   <span class="current-page">
    23
   </span>
   <a href="御批资治通鉴纲目_page24.html">
    24
   </a>
   <a href="御批资治通鉴纲目_page25.html">
    25
   </a>
   <a href="御批资治通鉴纲目_page26.html">
    26
   </a>
   <a href="御批资治通鉴纲目_page27.html">
    27
   </a>
   <a href="御批资治通鉴纲目_page28.html">
    28
   </a>
   <span>
    ...
   </span>
   <a href="御批资治通鉴纲目_page24.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
