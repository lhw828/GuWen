<!DOCTYPE html>
<html>
 <head>
  <meta charset="utf-8"/>
  <title>
   御批资治通鉴纲目 - 第 8 页/共 243 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   御批资治通鉴纲目 - 第 8 页/共 243 页
  </h1>
  <div class="content">
   御批资治通鉴纲目卷首下
&lt;史部,史评类,御批资治通鉴纲目,卷首下&gt;
&lt;史部,史评类,御批资治通鉴纲目&gt;
　　钦定四库全书
　　御批资治通鉴纲目卷一上
　　【起戊寅周威烈王二十三年尽乙巳周赧王五十九年】凡一百四十八年
　　【戊寅】周威烈王【午】二十三年【秦简公十二年晋烈公止十七年齐康公贷二年楚声王当五年燕闵公三十一年○魏文侯斯二十二年赵烈侯籍六年韩景侯防六年皆始为侯○统旧国五新国三凡八大国】考异【按嵗年例曰横行之上甲字子字别之以朱横行之下正统朱书国号諡号君名列国朱注国名圈下朱注总结凡若干国今考朱书朱注刋本当用白字然坊木行上甲子仍用白字则行下朱注皆当易以白字后并仿此又威烈王名细注据凡例于正统君名下注曰如云午则此午字亦当比晋帝奕例大书】考证【谨按春秋左传终于鲁悼公四年是为周贞定王五年也自是旷六十一年始为通鉴何耶春秋以降诸侯相吞防者有之而大夫灭其君自三晋始天子不恤同姓而爵其贼臣此通鉴所以托始也左传终智伯通鉴始智伯通鉴不敢续春秋所以接左传也纲目分注智伯之始终三晋之事实皆六十一年事也呜呼书诗降而春秋春秋降而纲目盖将掲纲常于既沦叙彞伦于巳斁故曰大纲槩举而鉴戒昭矣其亦万世君臣所当追念者欤】初命晋大夫魏斯赵籍韩防为诸侯考异【提要韩防在魏斯赵籍上后凡大书分注并韩防在魏斯上】
　　【司马公曰天子之职莫大于礼礼莫大于分分莫大于名何谓礼纪纲是也何谓分君臣是也何谓名公侯卿大夫是也夫以四海之广兆民之众受制于一人虽有絶伦之力髙世之智莫不奔走而服役者岂】
　　【非以礼为之纲纪哉故天子统三公三公率诸侯诸侯制卿大夫卿大夫治士庶人贵以临贱贱以承贵而君臣之分犹天地之不可易然后上下相保而国家治安然礼非名不着非器不形名以命之器以别之然后上下粲然有伦名器既亡则礼安得独在哉故繁缨小物也而孔子惜之正名细务也而孔子先之盖事未有不始于微而成于着圣人之虑逺故能谨其微而治之众人之识近故必待其着而后救之治其微则用力寡而功多救其着则竭力而不能及也呜呼周道之衰纲纪散壊礼之大体十丧七八然犹歴数百年宗主天下徒以名分尚存故也今晋大夫暴蔑其君剖分其地天子既不能讨又宠秩之使得列于诸侯是区区之名分复不能守而并弃之也先王之礼于斯尽矣或者以为当是之时周室微弱三晋强盛虽欲勿许其可得乎是大不然夫三晋茍不顾天下之诛则不请命而自立矣不请命而自立则为悖逆之臣天下茍有桓文之君必奉礼义而征之今请于天子而天子许之是受天子之命而为诸侯也谁得而讨之故三晋之列于诸侯非三晋之壊礼乃天子自壊之也呜呼君臣之礼既壊则天下以智力相防长遂使圣贤之后无不冺絶生民之类糜灭几尽岂不哀哉胡氏曰隂阳之运天地之化物理人事之始终皆自芒忽毫厘至不可御故修徳者矜细行图治者忧未然君子所以贵于见几而作也夫三晋之欲剖分宗国旧矣自悼公以来隂凝氷坚垂及百载王之命之盖亦不得已焉是故善为天下国家者毎谨于微而已矣卑宫恶服虑侈汰也不遑暇食防逸豫也栗栗危惧戒骄溢也动守宪度虞祸乱也不为嗜欲则娱乐之言无自进不好功利则兴作之计无自生诚如是虽使六卿并起三家辈出莽操懿温接迹于朝方且效忠宣力之不暇而何有于他志是故韩赵魏之为诸侯孔子所谓吾末如之何者人君监此亦谨于微而已矣○初智宣子将以瑶为后智果曰不如宵也瑶之贤于人者五其不逮者一也美须长大则贤射御足力则贤技艺毕给则贤巧文辩慧则贤彊毅果敢则贤如是而甚不仁夫以其五贤陵人而以不仁行之其谁能待之若果立瑶也智宗必灭弗聼智果别族于太史为辅氏赵简子之子长曰伯鲁防曰无恤将置后不知所立乃书训戒之辞于二简以授二子曰谨识之三年而问之伯鲁不能举其辞求其简已失之矣问无恤诵其辞甚习求其简出诸袖中而奏之于是简子以无恤为贤立以为后简子使尹铎为晋阳请曰以为茧丝乎抑为保障乎简子曰保障哉尹铎损其户数简子谓无恤曰晋国有难而无以尹铎为少无以晋阳为逺必以为归及智宣子卒智襄子为政与韩康子魏桓子宴于蓝台智伯戯康子而侮叚规智国闻之谏曰主不备难必至矣智伯曰难将由我我不为难谁敢兴之对曰不然夏书有之曰一人三失怨岂在明不见是图夫君子能勤小物故无大患今主一宴而耻人之君相又不备曰不敢兴难无乃不可乎蜹蚁蜂虿皆能害人况君相乎弗聼智伯请地于韩康子康子欲弗与叚规曰智伯好利而愎不与将伐我不如与之彼狃于得地必请于他人他人不与必向之以兵然则我得免于患而待事之变矣康子曰善乃与之智伯悦又求地于魏桓子桓子欲弗与任章问焉桓子曰无故任章曰无故索地诸大夫必惧吾与之地智伯必骄彼骄而轻敌此惧而相亲以相亲之兵待轻敌之人智氏之命必不长矣不如与之以骄智伯然后可以择交而图之奈何独以吾为智氏质乎桓子曰善亦与之智伯又求蔡臯狼之地于赵襄子襄子弗与智伯怒帅韩魏之甲以攻之襄子将出曰吾何走乎从者曰长子近且城厚完襄子曰民罢力以完之又毙死以守之其谁与我从者曰邯郸之仓库实襄子曰浚民之膏泽以实之又因而杀之其谁与我其晋阳乎先主之所属也尹铎之所寛也民必和矣乃走晋阳三家围而灌之城不浸者三版沈灶产鼃民无叛意智伯行水魏桓子御韩康子骖乘智伯曰吾乃今知水可以亡人国也桓子肘康子康子履桓子之跗以汾水可以灌安邑绛水可以灌平阳也絺疵谓智伯曰韩魏必反矣智伯曰子何以知之对曰以人事知之夫从韩魏而攻赵赵亡难必及韩魏矣今约胜赵而三分其地城降有日而二子无喜志有忧色是非反而何明日智伯以其言告二子二子曰此防臣欲为赵氏游説使主疑二家而懈于攻赵也不然二家岂不利朝夕分赵氏之田而欲为此危难不可成之事乎二子出絺疵入曰主何以臣之言告二子也智伯曰子何以知之对曰臣见其视臣端而趋疾知臣得其情故也智伯不悛赵襄子使张孟谈潜出见二子曰臣闻唇亡则齿寒赵亡则韩魏为之次矣二子乃隂与约为之期日而遣之襄子夜使人杀守隄之吏而决水灌智伯军智伯军乱韩魏翼而击之襄子将卒犯其前大败其众遂杀智伯灭其族而分其地唯辅果在司马公曰智伯之亡也才胜徳也聪察彊毅之谓才正直中和之谓徳才者徳之资徳者才之帅也是故才徳全尽谓之圣人才徳兼亡谓之愚人徳胜才谓之君子才胜徳谓之小人凡取人之术茍不得圣人君子而与之与其得小人不若得愚人然徳者人之所严才者人之所爱爱者易亲严者易踈是以察者多蔽于才而遗于徳自古以来国之乱臣家之败子才有余而徳不足以至于颠覆者多矣岂特智伯哉○赵襄子漆智伯之头以为饮器智伯之臣豫让欲为之报仇乃诈为刑人挟首入襄子宫中涂厠左右欲杀之襄子曰智伯死无后而此人欲为报仇真义士也吾谨避之耳让又漆身为吞炭为哑行乞于市其妻不识也其友识之为之泣曰以子之才臣事赵孟必得近幸子乃为所欲为顾不易邪何乃自苦如此让曰委质为臣而求杀之是二心也吾所以为此者将以愧天下后世之为人臣而懐二心者也后又伏于桥下欲杀襄子襄子杀之胡氏曰君子为名誉而为善则其善必不诚人臣为利禄而效忠则其忠必不尽使智伯有后而豫子为之报仇其心未可知也智伯无后矣而让也不忘国士之遇以死许之至再三而愈防则无所为而为之者真可谓义士矣然襄子知其如此而终杀之何以为人臣之劝哉○襄子为伯鲁之不立也有子五人不肯置后立伯鲁之孙浣是为献子献子生籍是为烈侯魏斯者桓子之孙是为文侯韩防者康子之孙是为景侯盖自三家之灭智伯至是五十一年矣○魏文俟以卜子夏田子方为师毎过叚干木之庐必式四方贤士多归之文侯与羣臣饮酒乐而天雨命驾将适野左右曰今日饮酒乐天又雨君将安之文侯曰吾与虞人期猎虽乐岂可无一会期哉乃往身自罢之韩借师于魏以伐赵文侯曰赵兄弟也不敢闻命赵借师以伐韩对亦如之二国皆怒己而知文侯以讲于己也皆朝于魏魏由是始大于三晋文侯使乐羊伐中山克之以封其子击他日问于羣臣我何如主皆曰仁君任座曰君得中山不以封君之弟而以封君之子何谓仁君文侯怒座趋出次问翟璜对曰仁君也文侯曰何以知之对曰君仁则臣直向者任座之言直是以知之文侯悦使璜召座而反之亲下堂迎之以为上客文侯与田子方饮文侯曰钟声不比乎左髙田子方笑文侯曰何笑子方曰臣闻之君明乐官不明乐音今君审于音臣恐其聋于官也文侯曰善子击出遭田子方于道下车伏谒子方不为礼击怒谓子方曰富贵者骄人乎贫贱者骄人乎子方曰亦贫贱者骄人耳富贵者安敢骄人国君而骄人则失其国大夫而骄人则失其家失其国家者未闻有以国家待之者也夫士贫贱言不用行不合则纳履而去安往而不得贫贱哉击乃谢之文侯谓李克曰先生有言家贫思良妻国乱思良相今所置非成则璜二子何如对曰卑不谋尊疎不谋戚臣在阙门之外不敢当命文侯曰先生临事勿让克曰居视其所亲富视其所与逹视其所举穷视其所不为贫视其所不取五者足以定之矣文侯曰先生就舍吾之相定矣李克出翟璜曰闻君召先生而卜相果谁为之克曰魏成璜忿然曰西河守吴起臣所进也君内以邺为忧臣进西门豹君欲伐中山臣进乐羊中山已防无使守之臣进先生君之子无傅臣进屈侯鲋以耳日之所覩记臣何负于魏成克曰子之言克于君者岂将比周以求大官哉君问相于克克之对如是所以知君之必相魏成者成食禄千钟仆九在外是以东得卜子夏田子方叚干木此三人君皆师之子所进五人者君皆臣之子恶得与成比也璜再拜谢曰鄙人失对愿卒为弟子吴起者卫人仕于鲁齐人伐鲁鲁人欲以为将起取齐女鲁人疑之起杀妻以求将大破齐师或譛之曰起始事曽参母死不奔丧曽参絶之又杀妻以求为将起残忍薄行人也起恐得罪闻魏文侯贤乃往归之文侯问诸李克克曰起贪而好色然用兵司马穰苴弗能过也于是文侯以为将击秦防五城起为将卧不设席行不骑乘亲裹赢粮与士卒最下者同衣食分劳苦卒有病疽者起为吮之卒母闻而哭之或问之对曰往年吴公吮其父其父战不还踵遂死于敌吴公今又吮其子妾不知其死所矣○赵烈侯好音谓相国公仲连曰寡人有爱可以贵之乎连曰富之可贵之则否君曰然郑歌者枪石二人吾赐之田人万亩连诺而不与烈侯屡问连乃称疾不朝番吾君谓连曰君实好善而未知所持公仲亦有进士乎连曰未也曰牛畜荀欣徐越皆可连进之畜侍以仁义烈侯逌然明日欣侍以举贤使能明日越侍以节财俭用察度功徳所与无不充君説乃谓连曰歌者之田且止以畜为师欣为中尉越为内史赐连衣二袭】集览【繁缨小物也而孔子惜之左传成二年卫孙桓子与齐师战卫将败新筑大夫仲叔于奚救桓子是以免既卫赏之以邑辞请繁缨以朝许之仲尼闻之曰惜也惟器与名不可以假人注繁缨马饰皆诸侯之服也器谓车服名谓爵号繁歩干反字与樊通礼巾车樊缨注樊读如鞶带之鞶今马大带也缨当胷以削革为之六卿春秋晋有智氏赵氏韩氏魏氏范氏中行氏号六卿后晋君失政六卿専权贞定王十一年智赵韩魏共灭范中行而分其地十六年赵韩魏又共灭智氏而分其地安王二十六年三家共废晋君而分其地三家即赵韩魏也号为三晋晋阳地理志太原有晋阳县括地志云并州太原地名大明城古晋阳也正义曰即古并州茧丝指赋税而言保障指藩篱而言尹铎之意不在赋税而在藩篱此其所以保晋阳也损其户数减损户数则赋税轻民力舒也为少少始绍反叚规韩康子之相主不备谓主若不预备则难至矣记坊记大夫不称君恐民之惑也注大夫有臣者称之曰主不言君辟诸侯也左传史墨对赵简子曰主所知也质乎质音贽犹言货也蔡臯狼臯狼赵邑名本春秋蔡地故曰蔡臯狼地理志西河郡有臯狼县长子周史卒甲所封后为赵邑属上党今潞州县礼职方氏其川漳注漳出长子长丁丈反左传襄十八年晋人执卫行人石买于长子注长丁丈反唯史书长子顔师古音长短之长恐误邯郸赵地音寒丹今磁州县在州北五十里洺州肥乡县亦邯郸地也有邯郸山在东城下不浸者三版浸当作没广二尺曰版骖乘乘石证反顔师古曰乘车之法尊者居左御者居中又一人处其右以备倾侧是以戎事称戎右其他则曰骖乘骖三也盖取三人为名义耳汾水汾源出岚州静乐北管岑山东南入并州即西南经綘州蒲州东北歴安邑西南入河安邑魏桓子邑汉河东郡也括地志云故城在绛州夏县东北十五里东坡禹迹图云禹都平阳或云在安邑今安邑又名禹都城盖禹避舜子于此非都也绛水地理志绛水在信都南索隠曰水出信都与雩池漳河合流入海正义曰绛源出潞州屯留县西南方山东北流冀州入海平阳韩康子邑昔尧之都也于诗为唐国今平阳府是絺疵晋人絺当作郄案姓谱诸书未有从系者疑是借字郄音隙使主疑二家韩魏二家佯尊智伯故称曰主饮器索隠曰大宛传匈奴破月氐以其王头为饮器韦昭云饮器椑榼也晋灼云虎子属也案椑榼用以盛酒耳非用饮者晋以为溲便器者以韩子吕氏春秋并云襄子漆智伯头为溲杯故也正义曰刘氏云酒器也毎賔会设之示恨深耳案此説恐非罗璧识遗曰案史韵饮音防顔师古引匈奴传以月氐王头共饮血盟为证谓饮酒器贵之也且死骨凶秽又恶人头颅岂爼豆所宜乎溲便释盖似之万见春亦是晋释首刘向説苑曰尺八短剑也其头类故名首礼冬官桃氏为剑注首长二尺重二斤一両三分两之一漆身漆有毒人近之则患疮肿若然故让漆身以变其容吞炭国防曰豫让乞食其妻曰貌不似吾夫何其音似吾夫让遂吞炭以变其音委质服防曰委弃其形质而君事之示必死节于其主也左传僖二十三年策名委质注名书于所臣之策屈膝而君事之必式记曲礼篇尸必式注小俛以礼之韵会注乘而俛首致恭曰式义取慿轼也轼车前横板有所敬则俯而慿之孔曰古者车箱长四尺四寸而三分之前一后二横一木下去车牀三尺三寸谓之轼轼上二尺二寸横一木谓之较立乘平常则慿较若应为敬则落手隠下轼而头得俯俛中山狄都也汉为国有卢奴北平北新城唐深泽苦陉安国曲逆望都新市索隠曰今中山府是翟璜案姓苑翟本音狄后人姓乃音泽左髙为句鲍彪注言左方之声髙案左方之声谓阼阶东笙钟之声也君明乐官国防作君明则乐官不明则乐音鲍彪注乐音洛谓以治官为乐审于音审者言聼之察也西河春秋晋地今太原府汾州是屈侯鲋屈姓也名鲋起贪索隠曰李克言吴起贪下文云魏文侯知起亷平又公叔之仆称起节亷岂前贪而后亷耶起家本千金破产求仕今言贪非实贪也贪荣名耳母死不归杀妻求将是也司马穰苴穰苴田完之裔先为齐大司马故称司马穰苴所著书名司马法枪石二歌者之名枪七羊反番吾君失其姓名正义曰常山郡番吾县疑即古番吾君邑番音婆又音盘又音蒲字亦作蒲括地志云故城在镇州旁山县东二十里侍以侍犹言劝也逌然正义曰逌古攸字攸攸气悦也寛缓貎充君説説读曰悦二袭上下皆具曰袭国语谓之称贾逵案礼记丧大记曰袍必有表不禅衣必有裳谓之一称】正误【三家辈出今按三家指鲁大夫孟孙叔孙季孙之家赵韩魏已在六卿中不应复举此义至为易见集览开卷之初輙谬误若此愚故不避僣逾而述是编也质乎今按胡三省注质物相缀当也一读如字谓椹质也质的也智伯怒必加兵于魏如椹质之受斧质的之受矢也亦通絺疵今按絺作郗抽迟切古字多借用之饮器今按汉书匈奴传云单于以老上单于所破月氐王头为饮器者共饮血盟然则酒器是也若溲便器则不可盛血饮矣君明乐官今按乐如字言人君当明乐官择人而任之不必明乐音也充君説今按充字当属上文所与无不充五字为句充满也言凡所赐与皆称其功徳也】质实【按一统志晋阳古邑名周唐叔虞始封之地春秋时属晋战国时属赵秦灭赵置晋阳县为太原郡治所汉因之晋没于刘石后魏属太原郡隋唐仍旧宋初改为平晋军寻复为晋阳县属并州元属太原路国朝改为太原县属太原府长子古邑名周史辛甲所封之地春秋时属晋战国时属赵后属秦汉置长子县属上党郡后魏分置乐阳县北齐二县俱废隋初置冀氏县寻改为长子县唐宋金元仍旧国朝因之属潞州邯郸古邑名春秋时属晋战国时为赵所都秦灭赵置邯郸郡汉废郡为县属赵国曹魏属广平国隋初属磁州后省入洺州唐初复置属洺州后改属磁州宋金元仍旧国朝因之改属广平府汾水源出太原府岢岚州流经灵石赵城洪洞临汾等县南歴襄陵太平绛州稷山河津荥河等县注于黄河安邑禹所营之邑春秋时为晋境战国时属魏后属秦汉置安邑县为河东郡治所晋魏因之隋初置虞州后改为安邑郡唐初罢郡复置虞州至徳初改为虞邑县属陜州大歴中复名安邑属河中府宋属解州金元仍旧国朝因之仍属平阳府绛水源平阳府绛县西流入闻喜县与湅水合经夏县安邑临晋猗氏等县界至蒲州东南入于黄河平阳本尧之都邑以其地在平水之阳故名春秋时属晋战国时属韩后属赵秦汉皆为河东郡地三国魏置平阳郡晋仍旧隋改为临汾郡唐初改为晋州后改为平阳郡宋改郡为府金属河东路元初为平阳路后改晋宁路国朝改为平阳府属山西道中山古狄都也春秋时属晋战国时属魏后属秦汉初为中山郡后改中山国曹魏改定州晋慕容垂都此隋改博陵郡唐初改定州后复为博陵郡寻更为义武军节度宋陞为中山府金元因之国朝改为定州属真定府西河古地名春秋时属晋战国时属赵秦汉皆为太原郡地三国魏置西河郡治兹氏县晋为西河国后魏置汾州后周改为介州隋复为西河郡唐初改浩州寻改汾州属河东道金置汾阳军节度元复为汾州国朝因之山西道司马穰苴田完之后齐景公时晋伐河甄而燕侵河上公患之晏婴荐穰苴文能附众武能威敌公拜为将军使捍燕晋之师乃申明约束监军庄贾后期斩以狥军燕晋闻之皆解去厥后齐威王用兵大仿穰苴之法而诸侯来朝王乃追论古者司马兵法而附穰苴于其中因号曰司马穰苴兵法番吾汉之县名属常山郡本春秋晋之蒲邑也魏晋以来废之隋置房山县属恒山郡唐初属恒州后改为平山县宋金元皆仍旧本朝因之属真定府】
　　书法【初命何病周也三家分晋各三四世矣三家灭智氏分其田赵自襄子始襄子卒桓子立桓子卒献子立献子卒籍立○魏自桓子始桓子孙斯○韩自康子始康子卒武子立武子卒防立命之为诸侯则于是始也以周为固乱故病之或曰通鉴之托始于是也朱子于感兴篇尝有迷先几之疑矣纲目修通鉴者则曷为无改焉盖夫子之修春秋也曰其义则某窃取之又曰述而不作知此则知朱子之纲目矣是故仍温公之文于其首备胡氏之论于其后其意槩可见也】明【昔在先王分爵五等建万国而亲诸侯褒有功而表有徳凡有名有土者非上世神明之胄则勤劳宣力之臣尔曷尝僣及簒窃之人哉自姬辙既东王室衰微礼乐不由于天子征伐出自于诸侯泯泯棼棼圣人忧之笔削一经垂法万世凡列国君臣之事无微不録皆所以示褒贬之实于时诸侯不王而王朝之恩下及列国者不一而足春秋皆深为惜之是以锡命于鲁在桓公则王不称天以见滥赏之失在成公则天王称子以见卑屈之意至于小白葵丘之会重耳践土之盟虽尝使宰孔赐胙及尹氏防命然皆不见于经夫在内则书以示讥在外则削而不録圣人笔削之防其严若此今焉晋之三家弁髦其君分其国正天诛所宜加王法所不贳者周不能讨则亦已矣从而命之果何意耶考之迁史于周记固曰命韩魏赵为诸侯而于魏世家特曰魏赵韩列为诸侯耳于韩世家特曰与赵魏俱得为列侯耳于赵世家特曰魏赵韩皆相立为诸侯耳初未尝有请命于周之语夫请而见许先儒犹谓天子之自壊礼况实未尝请而天子自命之乎纲目于此文无损益然大书而首揭之者所以继鲁史之絶笔犹托始隠公之意云尔大抵周于诸侯初不顾理之逆顺而惟顾势之彊弱曩时曲沃并晋诗人徒知请命于周之羙而不计其倾覆宗国之罪今三家分晋自立爵以邦君使他日复有簒夺之臣周亦必移其命三晋者命之矣周固持此为取悦之具而不知陪臣可以并诸侯则诸侯亦可并天子此固势之所必至者去之千百载唐人以偏裨杀逐主帅聼其代立其不顾上下之分如出一辙故周亡于诸侯唐亡于藩镇其祸亦若合符节纲目书此所以正纲常之本示人道之端为万代之深戒者也有天下国家者可不监诸又按三晋之事通鉴取为篇首且深以礼与名分为言故我昔神祖制序谓王制自此而尽此亦古人造端立本之意盖深察司马氏之用心至胡寅着读史管见复以谨微立论今分注取之备载于下其説亦几无余蕴矣臣明纲目推考三家自立未尝请命之实且深原朱文公熹大书托始之意此皆取纲领节目之大者以为之説庶几先后更相明而著书之意益以白云尔然尝即是思之自汉以前王泽未泯一宇宙也自汉以后王泽尽斩又一宇宙也所以然者秦并天下荡灭古制故其流至此极耳夫秦在诸侯为后封之国介在西戎当春秋时虽尝与中国会盟然始焉与晋婣聨既更韩原之战亦未遽絶迨重耳反国秦缪奔走好会无役不与翊成晋覇未几晋文即世肉未及寒遽有于殽之役自此晋秦交恶迭相攻撃盖自彭衙至于河曲畧无宁嵗秦亦未始得志于晋观之厉公麻隧之战吕相絶秦之言则可见矣至春秋末年悼公复覇大合诸侯之众败秦于棫林由是秦不复振终春秋世摈斥不通秦之所以莫能肆虎狼之者皆晋之力能制其命也夫晋为姬姓之属藩屏王室据形势之要表里山河屏蔽东诸侯之国秦界处其西俗混戎翟虽有狡焉思啓封疆之意制于晋而不得逞固不能舍近而攻逺是以范睢谓韩魏中国之处而天下之枢于此见晋之地势足以控秦而秦之所患莫晋若也自三家分晋重以魏防缪戾遂失河西秦始得以蚕食山东卒并天下世儒立论往往咎六国不能坚守合从之约遂为秦有然臣则谓秦之所以能并诸侯者原于三家之分晋也向使晋国不分则以全力制秦秦岂能越晋而并天下哉由是言之六国之灭不系于合从不合从而系乎晋之分不分晋不分为三虽不合从秦不可得而有晋既分为三虽合从秦不可得而拒盖晋未分则形势强既分则形势弱况晋国既分之后韩魏赵各以一国之力尚能抗秦若三国为一必无秦患不待智者而后知秦不能并吞诸侯则先王遗制犹有存者万一他国得志亦恐未必如秦之故夫王泽之斩自秦并天下始秦并天下自三家分晋始此固天地之大机也呜呼三家之分国其有闗于天下之大势国统之离合者如此然则世之君子当知是书首此不徒以着周室之衰亦所以着秦人并吞六国之因不徒以着礼制之失亦所以着古今世道更变之端】
　　【己卯】二十四年【燕僖公元年】王崩子骄立
　　【是为安王】
　　盗杀楚君当
　　书法【楚入纲目贬称君僣王也至周亡始称王称薨书盗杀始此终纲目书盗杀十一是年楚君当安王五年侠累七国癸亥黄歇汉后主延熈十六年费祎晋懐帝永嘉六年贾疋梁戊午魏李延孙己巳东魏髙澄唐宗开元十五年王君防肃宗寳应元年李辅国宪宗元和十年武元衡僖宗中和四年王铎不书官者三黄歇王君防李辅国书使盗杀三汉光武十一年公孙述杀来歙岑彭献帝建安二年袁术杀陈王宠】
　　【庚辰】安王元年【楚悼王类元年】秦伐魏
　　明【凡兵声罪致讨曰伐当王室盛时征伐为天子大权诸侯无交伐之理至春秋则此制已紊况战国乎然秦在春秋屡与晋交兵臣前盖已论之矣自鲁襄十四年书叔孙豹会十三国伐秦之后终春秋世秦晋无复兵争又自春秋后着之迁史亦无大侵伐至是垂二百年始有伐魏之举于时魏方分晋不为无罪然秦实未尝致讨特为盗边之计而已纲目凡此类例以伐书之者地丑徳齐莫能相尚故用兵交伐迭书于册所以着黩兵之罪耳惟夫入纲目之初秦首书伐则其首乱王制首开兵祸他时并吞天下其兆已见于此固君子尤当加察者臣故表而出之】
　　【辛巳】二年魏韩赵伐楚考异【提要有赵侯籍卒四字今刋本漏】○郑围韩阳翟集览【阳翟地志颍川阳翟县翟音宅索隐音狄括地志云洛州县今属钓州】质实【一统志云阳翟古地名春秋时为郑之栎邑战国时为韩国秦为阳翟县兼置颍川郡汉因之晋属河南郡东魏置阳翟郡隋废郡以县属襄城郡唐属嵩州后属许州宋属颍昌府金改为钧州以州有钧台故名元仍旧本朝因以阳翟县省入属开封府】
　　【壬午】三年【秦恵公赵武侯韩烈侯取元年】虢山崩壅河集览【虢山地志农陜县故虢国也山在陜州陜县西二里临黄河今河濵有冈阜似是頽山之余】
　　书法【记异也书山崩始此终纲目书山崩二十六是年汉吕后乙卯文帝元年宣帝本始四年元帝建昭四年成帝建始三年河平三年元延三年和帝永元元年十二年殇帝延平元年安帝永初六年延光二年三年四年顺帝永和三年桓帝建和二年和平元年永兴二年永夀元年延熹三年献帝初平四年晋元帝太兴四年再崩安帝义熈五年隋炀帝大业七年而壅水者四是年汉元帝建昭四年河平三年元延三年岸崩壅水不与焉汉元帝建昭四年】
　　【癸未】四年楚围郑
　　【甲申】五年日食
　　书法【不书某月缺也盖战国之记注多畧矣书日食始此终纲目书日食三百六十七不书月者六至汉髙帝三年始书月】
　　明【春秋日食三十六或日或不日然未有以年书者纲目是年与二十年及烈王元年七年赧十四年之类日食皆不书其月考之前史亦然然后知当时史官不职失其纪録为可知矣不然纲目岂于天戒而故畧之书之所以着其失也】
　　○盗杀韩相侠累
　　【侠累与濮阳严仲子有恶仲子闻轵人聂政之勇以黄金百镒为政母夀欲因以报仇政不受曰老母在政身未敢以许人也及母卒仲子乃使政刺侠累侠累方坐府上兵卫甚众聂政直入刺之因自皮面决眼自屠出肠韩人其尸于市购问莫能识其姊嫈闻而往哭之曰是轵深井里聂政也以妾在之故重自刑以絶从妾奈何畏没身之诛终灭贤弟之名遂死政尸之旁】集览【侠累战国策作韩傀髙诱曰即侠累也名傀侠古挟反累力追反严仲子严遂字仲子有恶如字史记作有郤轵人轵县深井里人也地志河内有轵县故城在孟州济源县东南战国魏邑今济源南三十里有轵城村皮靣决眼索隠曰皮靣谓以刀刺其面皮欲令人不识决眼谓出其眼睛战国策决作抉注挑也姊嫈嫈音莺史记作荣索隠曰荣其姊名重自刑以絶从徐广曰恐其姊从坐而死也索隠曰重持用反复也谓以妾故复自刑其身令人不识也从音踪古字少假借故无足旁徐氏以为从坐非也刘贡父亦音足松反正义曰重直龙反刑亦作刋説文刋剟也重爱惜也本为严仲子报仇讫爱惜其事不令漏泄以絶踪迹其姊妄云为己在故隠误矣】质实【一统志云濮阳古邑名春秋时属晋战国时属韩后属秦汉废之以其地属济隂郡晋置濮阳郡隋置濮州唐初因之后复为濮阳郡五代唐复为濮州宋仍旧金属大名府元直省部本朝因之属东昌府轵古邑名东周为畿内地春秋时属晋战国时属魏后属秦汉置轵县属河内郡后废之今名轵村故城在懐庆府济源县南一十三里】
　　明【春秋昭二十年书盗杀卫侯之兄絷左氏以为齐豹先儒以为宗鲁若齐豹则有位于朝若宗鲁则身为乘圣人且以盗书之况聂政刺客小人真穿窬之微者尔书之为盗夫复何説尝怪马迁作史特取聂政着之列传累百千言而不厌若有深嘉乐予之意向微君子直笔书之则千载之不必有闻风效之者矣观者不可不知】
　　【乙酉】六年郑弑其君骀
　　书法【弑君者驷子阳之党也不书称国君无道也初子阳相郑繻公杀之故及书弑君始此纲目书废而弑者廿称国者一齐寳卷书弑者七十三称国者七郑骀代鬰律凉张祚西燕主冲西燕主忠燕主云宋子业夷蛮书弑不与焉】
　　【丙戌】七年
　　书法【无事必书备编年也后仿此】
　　明【春秋二百四十二年未有一年无事者则以当时史官犹谨其纪録之职故圣人得以因而修之尔况于战国日寻干戈安得无事而毎毎间见若此则以衰乱之世史官失职故也然纲目虽无事亦备嵗年者此正编年之法尔若夫春秋四时具然后成嵗故虽无事必书首时至纲目则止书嵗者自末周至五代盖一千三百六十二年嵗月既久文字繁伙固不得纯用春秋之法此又随时变通之义君子所当加察者也】
　　【丁亥】八年齐伐鲁
　　【戊子】九年魏伐郑
　　【己丑】十年【晋孝公倾元年】
　　【庚寅】十一年秦伐韩宜阳取六邑集览【宜阳索隠曰农宜阳县在渑池西南今河南府宜阳是括地志云故韩城一名宜阳城在洛州福昌县东】质实【一统志云宜阳古邑名周为召伯聼讼之所春秋时属晋战国时属韩后属秦汉置宜阳县属新安郡后魏置宜阳郡后周改为熊州以县属焉隋属河南郡唐改县曰福昌后唐改福庆县宋复为宜阳县金元仍旧本朝因之属河南府】○齐田和迁其君贷于海上食一城
　　【和田恒之曾孙也】
　　书法【田和何以不书大夫知为大夫者不若是甚矣然则三晋亦不臣矣则曷为以晋大夫书书晋大夫所以病王也】
　　【辛卯】十二年秦晋战于武城集览【武城括地志云故武城一名武平城在华州郑县东北】○齐伐魏○鲁败齐师于平陆集览【平陆正义曰兖州县也平陆城即古厥国在大梁东界】质实【一统志云平陆春秋鲁邑名即古厥国也战国属楚后属秦汉置平陆县属东郡东汉省入须昌县北齐置乐平县隋复改为平陆县属鲁郡唐初属兖州后改为中都县金改为汶上县属东平府本朝因之属兖州府】
　　【壬辰】十三年秦侵晋○齐田和会魏侯楚人卫人于浊泽求为诸侯集览【浊泽地志浊水出齐郡广县厉妫山徐广曰长社有浊泽案赵世家中山伐魏败涿泽正义曰涿音浊徐云长社之浊泽非也括地志云浊水源出蒲州解县东北平地尔时魏都安邑韩赵伐魏岂河南至长社也当是解县浊水近于魏都】
　　【田和求为诸侯魏文侯为之请于王及诸侯王许之】
　　书法【会未有无故者纲目不言故防而言故必丑辞也故浊泽之会书求为诸侯于郊之会书田详显王十四年徐州之会书相王显王三十六年皆丑之也】
　　明【自陈恒弑其君孔子沭浴而朝请鲁致讨而鲁君方制于三家有不能也当是时也陈恒之罪有天地之所不容人神之所共愤人皆得而诛之则上无天子下无方伯乱肆行莫知禁也循至田和遂并齐而有之今也前书迁其君于海上继书求为诸侯则其簒夺之实固不可诬周既不能制三晋于前其能制田氏于后哉后三年遂命为侯矣然田氏犹能请命于周者何耶彼见周人既命三晋而不及己也以为己与三晋等尔一予一否尤而效之周亦何辞于田氏而迟之久者亦不得已之意焉尔比而观之则当时君不君臣不臣其罪皆晓然具见于书法之间矣吁】
　　【癸巳】十四年
　　【甲午】十五年秦伐蜀取南郑集览【南郑汉中郡邑今兴元所理县三国魏孙资曰南郑直为天狱中即此】质实【一统志云南郑周褒国附庸之邑名郑桓公殁于犬戎其民南奔居此因曰南郑秦厉公城其地汉为南郑县东汉置汉中郡治此西魏改光义县隋复为南郑唐宋元仍旧本朝因之属汉中府】○魏侯斯卒
　　书法【诸国入纲目称爵及僣王则贬称君卒皆称卒至周亡则称王卒称薨纲目不皆卒诸侯有事而后卒唯王崩立悉书之王立名诸侯卒称名失国名卒不名者不得其名也夷蛮之君书死】明【按礼诸侯曰薨大夫曰卒五等邦君何以书卒夫子作春秋凡外诸侯皆书卒先儒谓周室东迁诸侯放恣专享其国上不请命圣人黜之特书曰卒盖不与其为诸侯尔纲目取法春秋故凡诸侯所以书卒者此也然则何以名之诸侯不生名则死而名之礼也以小白重耳之盛莫不书名纲目亦春秋之法耳虽然纲目于赧王既亡之后诸侯又皆书薨何哉盖赧王未亡之前天子在上故以王法而正诸侯之卒逮赧既亡则上无天子故诸侯聼其称薨此又随时变通之意纲目之所不得已者呜呼微矣】
　　○魏吴起奔楚楚以为相
　　【魏武侯浮西河而下顾谓吴起曰羙哉山河之固此魏国之寳也对曰在徳不在险昔三苖氏左洞庭右彭蠡徳义不修禹灭之夏桀之居左河济右泰华伊阙在其南羊肠在其北修政不仁汤放之商纣之国左孟门右太行常山在其北大河经其南修政不徳武王杀之由此观之在徳不在险君若不修徳舟中之人皆敌国也武侯曰善魏相田文起不悦谓文曰请与子论功可乎文曰可起曰将三军使士卒乐死敌国不敢谋子孰与起文曰不如子起曰治百官亲万民实府库子孰与起文曰不如子起曰守西河而秦兵不敢东乡韩赵賔从子孰与起文曰不如子起曰此三者子皆出吾下而位加吾上何也文曰主少国疑大臣未附百姓不信方是之时属之子乎属之我乎起黙然良久曰属之子矣久之魏相公叔害起譛之武侯疑之起惧诛遂奔楚楚悼王素闻其贤至则任之为相起明法审令捐不急之官废公族疏逺者以养战士要在彊兵破游説之言从横者于是南平百越北却三晋西伐秦诸侯皆患楚之彊而楚之贵戚大臣多怨起者】集览【西河括地志云河在冀州西故名西河三苖氏书蔡氏曰三苖国在江南荆扬之间恃险为乱者也今湖南溪洞时犹窃俘而询之多为猫姓岂其遗种欤正义曰今江鄂岳三州之地是地理沿革表今浑州古三苖国洞庭湖在岳州巴陵西西吞赤沙南连青草横亘七八百里风土记云鼎澧沅湘合诸蛮黔南之水汇于洞庭至巴陵与荆江合正义曰以天子在北故洞庭在西为左彭蠡在东为右彭蠡湖在浔阳东南五十三里禹贡彭蠡既潴蔡氏曰地志在豫章彭泽县东合江西江东诸水跨豫章饶州南康之地所谓鄱阳湖者是也夏桀之居帝王世纪禹封夏伯今河南阳翟县是汲冡古文太康居斟鄩羿亦居之桀又居焉括地志云鄩城在洛州巩县西南河济禹贡济河惟兖州蔡氏曰兖州之域东南据济西北距河河济之间相去不逺地志河水自胜州东直南至华隂即东至懐州南又东北至平州碣石入海济水出常山房子县赞皇山东至钜鹿瘿陶县入泜索隠曰济水出河东垣县王屋山东其流至济隂故应劭云济水出平原隂县东泰华泰通作太禹贡至于太华蔡氏传曰地志太华山在农华隂县今华州华隂南二十里也礼职方氏曰豫州山镇曰华山伊阙括地志云阙塞山一名伊阙而俗名龙门髙诱曰伊阙在洛阳西南六十里禹所辟也郦道元注水经云禹疏龙门以通水两山相对望之若阙然伊水歴其间故名伊阙羊肠山在太原西北九十里正义曰羊肠阪道在太行山上南口属懐州北口属潞州括地志云羊肠阪在懐州河内县北二十五里商纣之国郑曰商国在泰华之阳皇甫谧曰今上洛商也括地志云商州东八十里商洛县古商国也孟门贾逵曰孟门太行皆晋山隘也索隠曰孟门山在朝歌东北刘氏案纣都朝歌孟门在其西今言纣之国左孟门则东边别冇孟门也或谓今石州孟门县是太行山在河内山阳县西北上党南正义曰在懐州河内北二十五里从横从将容反横与衡通胡盲反孟康曰南北为从东西为横瓒曰以利合为从以威势相胁为横正义曰诸説皆未允闗东地从长六国共居之苏秦相六国令从亲而摈秦故曰合从闗西地横广秦独居之张仪相秦破闗东从道使连秦之横故曰连横百越谓非一种也犹言百蛮韦昭曰越有百邑故曰百越】质实【一统志云洞庭湖名在岳州府城西南禹贡九江孔殷注云即洞庭也沅渐元辰叙酉澧资湘九水皆合于此故名九江又九江沅资湘最大皆自南而入荆江自北而过洞庭潴其间名为五潴战国策云秦与荆战大破之取洞庭五潴是也毎嵗六七月间岷峩雪消水涨自荆江逆入洞庭清流为之改色彭蠡湖名在南康府东南一名宫亭一名澜左里一名鄱阳阔四十里长三百里巨浸弥漫中有鴈泊小湖西接南昌东扺饶州北流入于江禹贡东汇泽为彭蠡是也河济二水名河水源自平阳府垣曲县东流懐庆府济源孟温三县境入河南府巩县界济水源发懐庆府济源县王屋山下曰沇水既见而伏复出于此为济有二源东源周廻七百歩其深莫测西源周防七百八十五歩其深一丈与东源合流至温县南入于黄河其水性下且劲过黄河之南溢而为荥往东若断若续或伏或见而入于海泰华二山名泰山在济南府泰安州北五里即东岳岱宗也舜东廵狩至此其山屈曲盘道至絶顶髙四十余里有石表东岳庙封禅坛在焉华山在西安府华隂县南一十里即西岳也以西有少华山故此曰太华白虎通云西方有太隂用事万物生华故曰华山伊阙山名即阙塞山也在河南府城西南三十里左传晋赵鞅纳王使女寛守阙塞即此一名伊阙亦名阙口大禹疏龙门伊水出其间汉服防谓南山伊阙是也俗名龙门山羊肠坂名在潞州壶闗县东南一百六里汉地理志壶闗有羊肠坂长三里盘曲如羊肠孟门山名在平阳府吉州西七十里吕不韦曰龙门未辟吕梁未凿河出孟门之上即此山也太行山名在懐庆府城北二十里山势绵亘数千里虽各因地立名其实皆名太行禹贡太行恒山至于碣石盖相接也常山常与恒同山在真定府曲阳县西北一百四十一里天文志恒山辰星主焉尔雅曰恒山为北岳盖祀典五岳之一】
　　【乙未】十六年【秦出公魏武侯击赵敬侯章韩文侯元年○田齐太公和元年○统秦晋齐楚燕赵魏韩旧国八田齐新国一凡九大国】考异【提要分注统字下作并晋齐楚燕统旧国八】初命齐田和为诸侯考异【据卷首魏斯赵籍韩防称晋大夫此田和上漏大夫字】
　　书法【田和何以不书齐大夫据魏斯赵籍韩防称晋大夫田和首迁其君不书大夫久矣然则命之者无贬乎贬必于其事端贬命晋大夫则余者意自见矣非以其请命欤不书请命书求为诸侯则固不以田和为可命也】
　　○魏袭赵邯郸不克
　　【丙申】十七年秦庶长改弑其君及其君母
　　【庶长改迎灵公之子于河西而立之是为献公遂杀出子及其母沈之渊旁】集览【庶长改庶长注见赧王二年改名也史失其姓河西正义曰西者秦州西县秦之旧地时献公在西县故迎立之】书法【国母书弑始此终纲目母后书弑九详汉灵帝中平六年】
　　明【按史秦灵公卒子献公不得立立灵公季父悼子是为简公简公十六年卒子惠公立惠公十二年子出子生十三年惠公卒出子立出子二年庶长改迎灵公之子献公于河西而立之杀出子及其母沈之渊旁夫献公灵公之子不得嗣位则固当时用事大臣之罪尔昔齐公子商人骤施于国弑其君舍而自立未几商人为邴歜阎职所贼春秋不书曰盗反以弑君之罪归诸齐人诚以商人所以得为君者齐人君之也今出子继简公惠公之后而简公惠公出于秦人之所共立固无商人弑君自立之罪至于出子已歴三世秦人既已举国君之则出子固秦人之君而秦乃出子之国矣戕而弑之果何义哉前史书杀出子及其母视之甚轻而马迁年表又以诛出公书之窃意出子在当时母子甚微故史氏亦待之以不足録耳至纲目始书弑其君及其君母特着其变之甚大而秦人覆载不容之罪亦始有不可得而掩者然后知纲目书法之意盖亦考其实而正其名不以势之强弱而废君臣之分所以扶三纲立人极为后世之戒耳昔孟子有言孔子成春秋而乱臣贼子惧臣谓纲目之修其治乱臣贼子尤为严谨凡前史未正之狱未名之恶皆大书而特书之于以继麟经之絶笔示万世之大闗使乱贼之徒其罪终不可得而冺没庶几人类冇立不为夷狄禽兽之归臣固亦曰纲目修而乱臣贼子惧者此也学者其毋以常事视之常词读之则得其防矣】
　　韩伐郑遂伐宋
　　【丁酉】十八年【秦献公齐桓公午元年】
　　【戊戌】十九年魏败赵师于兎台集览【兎台地名在河北】
　　【己亥】二十年日食昼晦集览【日食注见汉惠帝七年】
　　书法【日食至于昼晦非小变也凡日食食既为甚星昼见次之昼晦又次之皆大异也终纲目书日食三百六十七而书昼晦者三是年赧王十四年汉吕氏庚申书星昼见者二宋文帝己巳唐肃宗上元二年书食既者十有二详汉惠帝七年】
　　【庚子】二十一年楚君类卒楚人杀吴起
　　【悼王薨贵戚大臣作乱攻吴起杀之因射刺起并中王尸太子臧即位讨为乱者夷七十余家】书法【称人何众辞也然书杀则愈于卫鞅矣鞅书诛】
　　明【前书魏侯斯卒魏吴起奔楚此书楚君类卒楚人杀吴起则是用起者魏楚之君而怨起者魏楚之人也夫大臣佐君泽加于民则爱之若父母安有在魏而魏不容在楚而楚见杀哉起以功利富强之术中其君而虐用其民一旦祸则足以杀其躯而已然起既得罪于楚纲目不书诛而书杀何也因射刺起并中王尸则当时羣臣作乱之罪亦不容冺故不得而诛之惟夫书以楚人则足以见人皆欲杀之之意云尔后之欲图富强者可不鉴诸】
　　【辛丑】二十二年【楚肃王臧元年】齐伐燕○魏韩赵伐齐
　　【壬寅】二十三年【是嵗齐亡统秦晋楚燕魏赵韩田齐凡八大国】赵袭卫不克○齐侯贷卒无子田氏遂并齐
　　书法【书遂何罪辞也然上书卒无子则愈于三晋矣】
　　【癸卯】二十四年【齐威王因齐元年】狄败魏师于浍集览【于浍浍古外反括地志云浍髙山一名浍山在绛州翼城东北二十五里浍水出焉杜预曰浍水出平阳绛县南西入汾索隠曰言于浍者于浍水之侧也】质实【一统志云浍水源出平阳府翼城县东七十五里乌岭山下西流至绛州入于汾水】○魏韩赵伐齐
　　【甲辰】二十五年【晋靖公俱酒元年】蜀伐楚
　　【乙巳】二十六年【韩哀侯元年○是嵗晋亡统秦楚燕魏赵韩齐凡七大国】王崩子喜立【是为烈王】
　　三晋共废其君俱酒为家人而分其地集览【俱酒乃靖公之名也索隠曰系本作靖公俱家人韦昭曰庶人之家也索隠曰谓居家之人无官职也】
　　书法【韩赵魏与晋并列为诸侯于是各歴数世矣晋烈公止孝公倾靖公俱酒凡三世魏文侯斯武侯撃凡二世赵烈侯籍武侯敬侯章凡三世韩景侯防烈侯取文侯哀侯凡四世书曰废其君何以不臣之罪罪之也故不称魏赵韩而称三晋据前伐齐再书魏韩赵系之以晋所以明其不臣也歴三四世而君臣之分不可泯纲目之法严矣故自是恒称三晋终纲目书废君三十四俱酒汉少帝昌邑孺子农王魏山阳公齐王芳吴主亮晋陈留王海西公宋零陵王营阳王齐汝隂王海陵王涪陵王梁巴陵王魏主晔主恭主朗北齐中山王梁主纲主栋魏主钦周宋公陈江隂王北齐济南王陈临海王隋介公唐公中宗唐鄂王吴越倧汉湘隂公楚希萼书幽三石鉴魏孝静唐昭宗书迁二晋惠魏子攸废书奉二梁济隂吴让皇废不成其君三萧正徳渊明唐重茂】
　　【丙午】烈王元年日食○韩灭郑自阳翟徙都之
　　书法【书灭始此】
　　【丁未】二年【赵成侯种元年】
　　【戊申】三年燕败齐师于林狐集览【林狐燕世家作林营索隠曰地名一云林地名于林地立营故曰林营】○鲁魏伐齐
　　【己酉】四年【燕桓公元年】赵伐卫取都鄙七十三集览【都鄙按礼十邑曰都五百家为鄙】○魏败赵师于北蔺集览【北蔺地理志蔺属西河郡正义曰今属石州在赵之西北故或云赵北蔺】
　　【庚戌】五年魏伐楚○韩严遂弑其君
　　【哀侯以韩廆为相而爱严遂二人相害遂刺廆于朝而并中哀侯】
　　书法【于是严遂刺韩廆于朝并中哀侯何以不书及其相韩廆大臣非死国不书廆遂二人相害则两下相杀而已耳两下相杀不书】
　　魏侯击卒
　　【武侯不立太子至是子防与公中缓争立国内乱】集览【防乙耕反公中缓正义曰中音仲】
　　【辛亥】六年【魏惠王防韩懿侯元年】齐侯来朝
　　【时周室微弱诸侯莫朝而齐独朝之天下以此贤威王】
　　书法【书来朝何嘉尊周也入纲目三十四年非卒未有称爵者称齐侯嘉之也书来朝始此周世书来朝者二详显王二十六年惟此以羙书】
　　明【礼王制诸侯五年一朝书周官六年五服朝则诸侯朝于天子者礼也一不朝则黜其爵再不朝则削其地三不朝则六师移之则诸侯不朝于天子其罪亦不可逭矣自周之衰诸侯不王以春秋二百四十二年观之鲁以宗国之重公及大夫朝王者仅八见于经然皆因事而见实非能朝天子朝京师也宗国且尔况他国乎春秋且尔况战国乎今齐以强大之国乃能特举朝礼入见于周则是空谷足音晦防日月絶无而仅冇者也天下贤之宜矣然齐自一朝之后继是无闻焉使其五年一朝能如王制六年一朝能如周官则亦诸侯事天子之常礼何足多哉惟夫天下不朝而齐独朝之所以见称于当时尔纲目书此盖亦乐予人为善之意于以见齐侯之贤于以见周室之削于以见天下之无王虽曰幸之其亦伤之观者要当推而广之可也】
　　赵伐齐○魏败赵师于懐集览【懐古河内也案韩诗外传武王伐纣祷于邢丘更名邢丘曰懐括地志云故懐城在今懐州武陟县西十里】质实【一统志云懐春秋晋之邑名战国属赵后属秦汉为懐县属河内郡隋析置武陟县属殷州唐初于此置陟州后州废以县属懐州省懐县入焉宋金元仍旧本朝因之属懐庆府】○齐侯封即墨大夫烹阿大夫
　　【齐威王召即墨大夫语之曰自子之居即墨也毁言日至然吾使人视即墨田野辟人民给官无事东方以宁是子不事吾左右以求助也封之万家召阿大夫语之曰自子守阿誉言日至吾使人视阿田野不辟人民贫馁赵攻鄄子不救卫取薛陵子不知是子厚币事吾左右以求誉也是日烹阿大夫及左右尝誉者于是羣臣耸惧莫敢饰诈务尽其情齐国大治彊于天下】集览【即墨本莱州邑今胶州县也括地志云故即墨城在今登州胶水县南六十里阿杜预曰济北东阿是本齐之柯邑齐桓公与鲁会柯而盟即此今为祝阿括地志云故城在今东平府东阿县西南鄄音绢秦为东郡县汉为济隂鄄城县今属濮州】质实【一统志云即墨春秋齐之邑名以其地临墨水故名即墨汉置县为胶东国治东汉属北海国晋属济北国北齐省隋复置之唐宋仍旧元属胶州本朝改莱州府阿春秋齐之邑名战国末属秦汉置东阿县属东郡晋属济北国隋属北齐郡唐初属济阳郡后属郓州宋属东平府金元仍旧本朝罔之兖州府鄄春秋齐之邑名战国末属秦汉置鄄城县属济隂郡晋于此置濮阳郡隋改为濮州唐初为濮阳郡后复为濮州治鄄城县宋仍旧金属大名府元直省部本朝因之东昌府】书法【特书齐侯嘉不惑也凡羙恶在其君则斥书主】
　　【壬子】七年【楚宣王良夫元年】日食○王崩弟扁立
　　【是为显王】
　　韩赵伐魏围安邑
　　【韩公孙颀谓懿侯曰魏乱可取也懿侯乃与赵成侯合兵伐魏大破其兵遂围安邑成侯曰杀防立公中缓割地而退我二国之利也懿侯曰杀魏君暴也割地贪也不如两分之魏分为两不彊于宋卫则我终无魏患矣赵人不聼乃解而去太史公曰魏惠王之所以身不死国不分者二国之谋不和也若从一家之谋魏必分矣故曰君终无适子其国可破也】集览【颀索隠曰音祁】
  </div>
  <div class="pagination">
   <a href="御批资治通鉴纲目_page7.html">
    上一页
   </a>
   <span>
    ...
   </span>
   <a href="御批资治通鉴纲目_page3.html">
    3
   </a>
   <a href="御批资治通鉴纲目_page4.html">
    4
   </a>
   <a href="御批资治通鉴纲目_page5.html">
    5
   </a>
   <a href="御批资治通鉴纲目_page6.html">
    6
   </a>
   <a href="御批资治通鉴纲目_page7.html">
    7
   </a>
   <span class="current-page">
    8
   </span>
   <a href="御批资治通鉴纲目_page9.html">
    9
   </a>
   <a href="御批资治通鉴纲目_page10.html">
    10
   </a>
   <a href="御批资治通鉴纲目_page11.html">
    11
   </a>
   <a href="御批资治通鉴纲目_page12.html">
    12
   </a>
   <a href="御批资治通鉴纲目_page13.html">
    13
   </a>
   <span>
    ...
   </span>
   <a href="御批资治通鉴纲目_page9.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
