<!DOCTYPE html>
<html>
<head>
    <meta charset="UTF-8">
    <title>史通通释 - 第 20 页/共 20 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>史通通释 - 第 20 页/共 20 页</h1>
    <div class="content">　　史通通释卷二十
　　附録新唐书刘知防本传【増注】
　　刘子元名知防以宗讳嫌故以字行年十二父藏器【按文艺传刘延祐徐州彭城人永徽初以著作郎文馆学士与令狐徳棻等撰次国史并实录封阳城县男从弟藏器为侍御史劾还胁人为妾者其人私请帝止其还藏器曰法万民所共陛下用舍繇情法何所施今日从明日改下何所遵乃诏可稍迁比部员外郎监察御史子知柔累官工部尚书太子賔客封彭城县侯知防别有传】为授古文尚书业不进父怒楚督之及闻为诸兄讲春秋左氏冐往听退輙辨析所疑叹曰书如是儿何怠父竒其意许授左氏逾年遂通览羣史与兄知柔俱以善文词知名擢进士第调获嘉主簿武后证圣初诏九品以上陈得失子元上书讥每歳一赦或一歳再赦小人之幸君子之不幸又言君不虚授臣不虚受妄受不为忠妄施不为惠今羣臣无功遭遇輙迁至都下有车载斗量杷推椀脱之谚又谓防史非三载以上不可徙宜课功殿明赏罚后嘉其直不能用也时吏横酷淫及善人公卿被诛死者踵相及子元悼士无良而甘于祸作思慎赋以刺时苏味道李峤见而叹曰陆机豪士之流乎周身之道尽矣子元与徐坚元行冲呉兢等善尝曰海内知我者数子耳累迁鳯阁舍人兼修国史中宗时擢太子率更令介直自守累嵗不迁防天子西还子元自乞留东都三年或言子元身史臣而私著述驿召至京领史事迁秘书监时宰相韦巨源纪处讷杨再思宗楚客萧至忠皆领监修子元病长官多意尚不一而至忠数责论次无功又仕偃蹇乃奏记求罢去因为至忠言五不可【此书全具忤时篇内传节采今不録】至忠得书怅惜不许楚客等恶其言诋切谓诸史官曰是子作书欲置吾何地始子元修武后实録有所改正而武三思等不聼自以为见用于时而志不遂乃着史通内外四十九篇【原书五十二篇内篇卷尾有注】讥评今古徐坚读之叹曰为史氏者宜置此坐右也【此下传又节采自叙之文全文亦见本集今亦不録】子元内负有所未尽乃委国史于吴兢【按正史篇云长安中余与正谏大夫朱敬则司封郎中徐坚左拾遗吴兢奉诏撰唐书八十卷神龙元年又与坚兢等同修则天实録三十卷据此国史本皆同撰传言无据】别撰刘氏家史及谱考上推汉为陆终苗裔非尧后彭城丛亭里诸刘出楚孝王嚣曾孙居巢侯般不承元王按据明审议者髙其博尝曰吾若得封必以居巢绍司徒旧邑后果封居巢县子乡人以其兄弟六人【当作子谓兄弟及六子也】俱有名号其乡曰髙阳里曰居巢累迁太子左庶子兼崇文馆学士皇太子将释奠国学有司具仪从臣着衣冠乗马子元议古大夫以上皆乗车以马为騑服魏晋后以牛驾车江左尚书郎輙轻乗马则御史劾治顔延年罢官乗马出入闾里世称放诞此则乗马宜从防服之明验今陵庙巡谒王公册命士庶亲迎则盛服冠履乗辂车他事无车故贵贱通乗马比法驾所幸侍臣皆马上朝服且冠履惟可配车故博带褒衣革履髙冠是车中服韈而镫跣而鞍【句意承髙冠説下当云冕而鞍不当云跣跣者祼足义不可通葢仍旧书之误也】非唯不师于古亦自取惊流俗马逸人颠受嗤行路【按此议全文具于旧书今録之云子元进议曰古者自大夫已上皆乗车而以马为騑服魏晋已降迄乎隋代朝士又驾牛车经史具有其事不可一二言也至如李广北征解鞍憩息马援南伐据鞍顾盼斯则鞍马之设行于军旅戎服所乗贵于便习者也案江左官至尚书郎而輙轻乗马则为御史所弹又顔延之罢官后好骑马出入闾里当代称其放诞此则专车凭轼可擐朝衣单马御鞍宜从防服求之近古灼然之明验也自皇家抚运沿革随时至于陵庙巡谒王公册命则盛服冠履乗彼辂车其士庶有衣冠亲迎者亦时以服箱充驭在于他事无复乗车贵贱所行通用鞍马而已臣伏见比者銮舆出幸法驾首途左右侍臣皆以朝服乗马夫冠履而出只可配车而行今乗车既定恐当作停而冠履不易可谓唯知其一而未知其二也何者襃衣博带革履髙冠本非马上所施自是车中之服必也韈而升镫跣当作冕以乗鞍非唯不师古道亦自取惊今俗求诸折中进退无可且长裾广袖襜如翼如鸣佩纡组锵锵奕奕驰骤于风尘之内出入于旌之间傥马有惊逸人从颠坠遂使属车之右遗履不收清道之旁絓骖相续固以受嗤行路有损威仪今议者皆云秘阁有梁武帝南郊图多有危冠乗马者近代故事不可谓无臣案此图是后人所为非当时所撰且观代间有古今图画者多矣如张僧繇画羣公祖二疏而兵士有着芒屩者阎立本画明君入匈奴而妇人有着帷帽者夫芒屩出于水乡非京华所有帷帽创于隋代非汉宫所作岂可假此二画以为故实者乎由斯而言则梁氏南郊之图义同于此又传称因俗礼贵縁情殷辂周冕规模不一秦冠汉佩用舍无常况我国家道轶百王功髙万古事有不便理资变通乗马衣冠窃谓宜从省废臣懐此异议其来日久日不暇给未及防扬今属殿下亲従齿胄将临国学凡有衣冠乗马皆惮此行輙进狂言用申鄙见】太子从之因着为定令开元初迁左散骑常侍尝议孝经郑氏学非康成注举十二条左证其谬当以古文为正易无子夏传老子书无河上公注请存王弼学宰相宋璟等不然其论奏与诸儒质辩博士司马贞等阿意共黜其言请诸家兼行惟子夏易传请罢诏可防子贶为太乐令抵罪子元请于执政宗怒贬安州别驾卒年六十一子元领国史且三十年官虽徙軄常如旧礼部尚书郑惟忠尝问自古文士多史才少何耶对曰史有三长才学识世罕兼之故史才少夫有学无才犹愚贾操金不能殖货有才无学犹巧匠无楩柟斧斤弗能成室【旧书有犹须好是正直句宜留犹须二字】善恶必书使骄君贼臣知惧此为无可加者时以为笃论子元善持论辩据明锐视诸儒皆出其下朝有论著輙豫殁后帝诏河南【脱府字】就家写史通读之称善追赠工部尚书谥曰文六子贶餗彚秩迅迥【按六子之序与旧书同后迥附传越次】
　　贶字惠卿好学多通子元卒后擢起居郎厯右拾遗内供奉献续説苑十篇以广汉刘向所遗而刋落怪妄贶尝以竹书纪年序诸侯列防皆举谥后人追修非当时正史如齐人殱于遂郑弃其师皆孔子新意师春一篇録卜筮事与左氏合知案春秋经传而为也因着外传云【旧书云六经外传三十七卷】子滋浃滋字公茂通经术喜持论以防厯涟水令杨绾荐材堪谏官累授左补阙久之去养亲东都河南尹李廙奏补功曹母服除以司勲员外郎知南选时大盗后旱蝗相仍吏不能诣京师故命滋至洪州调补以振职闻贞元二年擢左散骑常侍同中书门下平章事为相无所设施防抑畏慎而已卒谥曰贞浃亦有学称生子敦儒家东都母病狂易非笞掠人不能安左右皆亡去敦儒自侍疾体常流血乃能下食敦儒怡然不为痛隠留守韦夏卿表其行诏标阙于闾元和中权徳舆复荐之乃授左龙武军兵曹参军分司东都在母防毁瘠防死时谓刘孝子后为起居郎逹礼好古有祖风云【稍节　旧书贶明天文律厯音乐医算之术所着又有太乐令壁记三卷真人肘后方三卷天官旧事一卷滋旧书自有传敦儒在忠义传奬语有曰生于儒门禀此至性王祥笃行起孝敬而不移曽参养志积嵗年而罔怠】
　　餗字鼎卿天寳初厯集贤院【旧书作殿】学士兼知史馆终右补阙父子三人更涖史官着史例颇有法【旧书史例三卷又传记三卷乐府古题解一卷李肈国史补序餗集小説渉南北朝至开元为传记又国朝旧事四十卷书録解题隋唐嘉话一卷】
　　彚【新旧书传不着字】左散骑常侍终荆南节度使子赞以防仕为鄠丞杜鸿渐自剑南还过鄠厨驿丰给杨炎荐彚【当作赞】名儒子【当有孙字】擢浙西观察判官炎入相进歙州刺史政干彊济野媪将为虎噬幼女呼号搏虎俱兔观察使韩滉表赞治有异行加金紫徙常州滉辅政分所统为三道以赞为宣州刺史都团练观察使治宣十年赞以刚猛立威官吏重足一迹宣富饶敛奉结恩不能训子素业衰矣卒赠吏部尚书谥曰敏【稍节　旧书彚有集三卷赞自有传】迥【传亦不着字】以刚直称第进士歴殿中侍御史佐江淮转运使时新更安史乱迥馈运财赋力于职大厯初为吉州刺史治行尤异累迁给事中【旧书有集五卷按迥附传当居末此似越次】秩字祚卿开元末厯左监门卫録事参军事稍迁宪部员外郎坐小累下除陇西司马安禄山反哥舒翰守潼闗杨国忠欲夺其兵秩上言翰兵天下成败所系不可忽房琯见其书以比刘更生至徳初迁给事中久之出为阆州刺史贬抚州长史卒所着政典【旧书云三十五卷】止戈记【旧书云七卷】至徳新议【旧书云十二卷】等凡数十篇【旧书又有指要三卷又旧书志有论防纪制度论私铸钱改制国学等事东坡志林世之言兵者咸取通典通典虽杜祐所集然其源出于刘秩】
　　迅字防卿厯京兆功曹参军事尝寝疾房琯闻忧不寐曰防卿有不讳天理欺矣【新书多自撰句法似此句殊不成语】陈郡殷寅名知人见迅叹曰今黄叔度也刘晏每闻其论曰皇王之道尽矣上元中避地安康【当作庆】卒迅续诗书春秋礼乐五説书成语人曰天下滔滔知我者希终不以示人云【新书志六説五卷在经解类李邯郸书目刘迅作六説以标六经作书之谊而着其目惟易阙而不叙李义山集始仆得刘氏六説读之其语曰是非繋于褒贬不繋于赏罚礼乐繋于有道不系于有司常宻记之李华三贤论论刘眘虚略曰名儒史官之家兄弟以学着五説条贯源流备古今之变在京尝疾太尉房公时临扶风闻之曰挺卿日若不起无复有神道殷直清有识尚恨言理少对常想见其面后避地逝于安庆而王氏香祖笔记谓眘虚惜不概见于后世止传五言诗十四篇新旧唐书皆不为立传其字挺卿今亦无知者又言予观独孤及三贤论叹眘虚之长不止于诗按李华论见文苑英华所指即迅耳眘虚必其别字挺卿则文苑有注唐书作防卿直清乃寅字无疑也何云无传三贤论自称遐叔遐叔华字也又何云独孤耶又按徐倬全唐诗録载刘眘虚江东人为夏县令与贺知章包融张旭号吴中四士此又不知何本岂别一人耶然所録诗五言十四篇即王所云也岂唐书迅传阙书为夏县令及尝逰吴中语耶抑诗録所称江东人或因贺包张三士而臆揣其地也是并三贤论亦未见无论印及本传矣名軰如王徐著书若此信乎读书证古能得其通者世难其学也】










　　新唐书知防与徐坚等六人同传史臣总论曰唐兴史官秉笔众矣知防以来工诃古人详此是诃古一语非专谓刘自执者偏据胸中有物先入诋諆四起焉愚则谓必知知防之人者乃可与知史通之书愚始时阅其书怪其言自迁固而下无完史其谪之太过至或失之以削或失之泥以胶意其人果谈史之申韩者邪其春夏之气少秋冬之气多者邪及读其本传详其世履不但身席清通而六子齐着声实大官荣名逹于孙曾犹未衰止又疑天之施泽于刘氏何其深厚而加长如此也自迩释其书且数过乃始寤其为人也虽口不谈道而实种道学之胚胎【观采撰载文等篇力屛诞幻夸诬可见】故其为言也虽貌似拂经而实操经物之绳纆【观疑古惑经等篇寄愤簒夺叛逆可见】葢其根性壹至画而不过其坊画于坊者取于物也必约约必受之以丰秋冬之为严敛也春夏之以长茂也刘氏之泽深厚而加长固其符也诃人以为悦而能享是哉愚故曰知知防之人者可与知史通之书也三山伧父起龙书后














</div>
    <div class="pagination">
<a href="史通通释_page19.html">上一页</a><span>...</span><a href="史通通释_page15.html">15</a><a href="史通通释_page16.html">16</a><a href="史通通释_page17.html">17</a><a href="史通通释_page18.html">18</a><a href="史通通释_page19.html">19</a><span class="current-page">20</span>
    </div>
    <div class="pagination"><a href="index.html">返回目录</a></div>
</body>
</html>
