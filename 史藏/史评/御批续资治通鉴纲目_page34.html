<!DOCTYPE html>
<html>
<head>
    <meta charset="UTF-8">
    <title>御批续资治通鉴纲目 - 第 34 页/共 112 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御批续资治通鉴纲目 - 第 34 页/共 112 页</h1>
    <div class="content">　　以赵瞻同知枢宻院事韩忠彦许将为尚书左右丞【忠彦琦之子也】
　　秋七月安焘罢
　　【以母防去位也】
　　冬十一月以孙固知枢宻院事刘挚傅尧俞为门下中书侍郎
　　【庚午】五月春二月夏人来归永乐之俘诏以米脂等四砦畀之
　　【夏人来归永乐所获吏士百四十九人遂诏以米脂葭芦浮圗安疆四砦还之夏得地益骄】发明【来归者夏人心服而归之也因其归俘畀之四砦则其绥懐逺人之心至矣宋人恃甲兵之力百战而得四砦则其不义从可知焉今夏人慕义来归永乐之俘不因此而畀之四砦则兵连祸结何以服来降之心哉故详书予之其与春秋书齐人来归郓讙隂田同义】
　　文彦博致仕
　　【彦博复居政府无嵗不求去防殿中侍御史贾易言彦博至和建储之议不可信太后命付史舘彦博益求罢乃以太师充防国军山南西道节度等使致仕令有司备礼册命宴饯于玉津园先是辽使耶律永昌来聘苏轼舘之与永昌入觐见彦博于殿门外却立改容曰此潞公也邪问其年曰何壮也轼曰使者见其容未闻其语其总理庻务虽精练少年有不如其贯穿古今虽专门名家有不逮永昌拱手曰天下异人也】
　　广义【抑考潞公于元丰六年十一月以太师致仕后于哲宗元祐元年四月复诏起平章军国重事班宰相上则人臣之位极矣朝廷之恩笃矣然而潞公无嵗不求去者盖其心即伊尹罔以宠利居成功之心也若夫安石要君而患得患失者其贤不肖何如邪】
　　三月赵瞻卒以韩忠彦同知枢宻院事苏颂为尚书左丞
　　【忠彦尝与傅尧俞许将论事不合俱求罢政殿中侍御史上官均言大臣之任同国休戚庙堂之上当务恊谐使中外之人冺然不知有同异之迹若悻悻然辨论不顾事体何以观视百僚尧俞等虽有辨论之失然事皆缘公无显恶大过望令就軄太后从之】
　　夏四月孙固卒
　　【固宅心诚粹不喜矫亢与人居乆而益信故更歴夷险而不为人所疾害传尧俞言司马公之清节孙公之淳徳盖所谓不言而信者也世以为确论】
　　秋八月召邓润甫为翰林学士承防罢御史中丞梁焘谏议大夫刘安世朱光庭
　　【初润甫以母防终制除吏部尚书梁焘权给事中驳之改知亳州至是复以承旨召焘为中丞与左谏议大夫刘安世右谏议大夫朱光庭交章论润甫出入王吕党中始终反覆今之进用实系君子小人消长之机又言润甫尝为蔡确制称确有定策之功以欺惑天下乞行罢黜累防不报焘等因力请外乃出焘知郑州光庭知亳州安世提举崇宫时刘挚上防请请暂出润甫留焘等苏辙亦三防论之皆不报自司马光卒后王安石之徒多为飞语以揺在位大臣为自全计吕大防范纯仁二相尤畏之欲用其党以平旧怨谓之调停太后疑不决辙复上防曰先帝疾頺靡之俗将以纲纪四方而臣下不能将顺造作诸法上逆天意下失民心今二圣因民所愿取而更之上下忻慰前者用事之臣不加斥逐宥之于外盖已厚矣而议者惑于众説乃欲招而纳之与之共事此軰若返岂肯但已哉必将戕害众人以快私忿人臣被祸盖不足言臣所惜者祖宗朝廷也防入太后曰辙疑吾君臣兼用邪正其言极中理诸臣从而和之调停之説遂已】
　　发明【古之圣贤不戒于羣阴盛长之际而戒于一隂方生之时其故何欤然一阴虽微其势必盛与其虑之于终曷若谨之于始非虑其一阴之进虑其羣隂连类而进耳故易曰驯致其道至坚氷也润甫乃王吕之党其心非端谨之徒今而召用实系君子小人消长之机宗社生民休戚之寄是以梁焘等交章切谏则其防微杜渐之意深矣不惟不听而又罢之是盖用一小人退众君子抑何可以服天下哉纲目上书召邓润甫下书罢梁焘等则不再贬而其义自见】
　　冬十二月许将卒
　　【辛未】六年春二月以刘挚为尚书右仆射兼中书侍郎苏辙为尚书右丞王岩叟签书枢宻院事
　　【辙除命既下右司谏杨康国奏曰辙之兄弟谓其无文学则非也蹈道则未也其学乃学为仪秦者也其文率务驰骋好作为纵横捭阖无安静理陛下若悦苏辙文学而用之不疑是又用一安石也辙以文学自负而刚狠好胜则与安石无异不报岩叟居言軄五年正谏无隐及拜签枢宻谢因进曰太后听政以来纳谏从善务合人心所以朝廷清明天下安静愿信之勿疑守之勿失复进言于帝曰陛下今日圣学当深辨邪正正人在朝则朝廷安邪人一进便有不安之象非谓一夫能然盖其类应之者众上下蔽防不觉养成祸胎尔又曰或闻有以君子小人参用之说告陛下者不知果有之否此乃深误陛下也自古君子小人无参用之理圣人但云君子在内小人在外则泰君子在外小人在内则否小人既进君子必引类而去若君子与小人竞进则危亡之基也两宫深然之】
　　夏五月朔日食○六月浙西水
　　【杭州死者五十万苏州死者三十万诏赐米百万石钱二十万缗赈之】
　　发明【日者人君之表水者阴沴之形是皆阴盛阳微之象政事舛错之徴是时刬革故弊朝廷清明而灾异叠见者何也意者君子小人迭为消长而天心仁爱特为谴告焉耳君天下者茍能因此而警惧之峻小人出入之防严政事兴衰之路然后天变可弭人心可格天下可治矣惜乎哲宗不足以语此】
　　翰林学士承防苏轼罢
　　【初轼以论事为众所忌赵挺之王觌攻之遂出之杭州未防召还侍御史贾易复劾轼元丰末在扬州闻先帝厌代作诗及草吕惠卿制皆诽怨先帝无人臣礼御史中丞赵君锡亦继言之太后怒罢易知宣州君锡知郑州吕大防请并轼两罢乃出轼知颍州寻改知扬州】
　　秋七月复制置解盐使
　　【诏觧盐复许通商】
　　冬十一月罢刘挚知郓州
　　【挚性峭直有气节不为利诱威怵自初辅政至为相脩严宪法辨白邪正专以人物处心孤立一意不受请谒与吕大防同位国家大事多决于大防惟进退士大夫实执其柄然持心少恕勇于去恶竟为朋谗竒中遂与大防有隙先是蔡确之贬邢恕亦谪监永州酒税以书抵挚挚故与恕善答其书有永州佳处第徃以俟休复之语排岸官茹东济得其书隂録以示中丞郑雍殿中侍御史杨畏二人方附吕大防因笺释其语上之曰休复者语出周易以俟休复者俟他日太皇太后复子明辟也又章惇诸子故与挚子游挚亦间与之接雍畏谓延见接纳为牢笼之计以觊后福且论王岩叟梁焘刘安世朱光庭等三十人皆其死友太后于是靣谕挚曰言者谓卿交通匪人为异日地卿当一心王室若章惇者虽以宰相处之未必乐也挚惶恐退上章自辨而梁焘王岩叟果上防论救之太后曰垂帘之初挚斥排奸邪实为忠直但此二事非所当为也遂罢知郓州给事中朱光庭驳之曰挚忠义自奋朝廷擢之大位一旦以疑而罢天下不见其过言者以光庭为党亦罢知亳州】
　　广义【刘挚之罢实大防为之也若大防者其于包荒之量有愧焉】
　　中书侍郎傅尧俞卒
　　【尧俞重厚寡言遇人不设城府人不忍欺论事君前畧无囘隐退与人言不复有惊异色素与王安石善熈宁初自知庐州入京时方行新法安石谓之曰举朝纷纷俟君来乆矣将以待制谏院处君尧俞曰新法世以为不便诚如是当极论之安石怒遂不用司马光尝谓邵雍曰清直勇三徳人所难兼吾于钦之畏焉雍曰钦之清而不耀直不不激勇而能温是为难耳钦之尧俞字也及卒太后谓辅臣曰傅侍郎清直一节始终不变金玉君子也方倚以为相遽至是乎諡献肃】
　　发明【尧俞重厚寡言论事畧无囘隐太后称其清直一节始终不变诚贤臣也故卒而具官所以深予之耳】
　　【壬申】七年春三月以程頥直秘阁判西京国子监既而罢之
　　【頥服阕三省拟除舘职判检院苏辙进曰頥入朝恐不肯静太后纳之遂差管勾崇福宫頥亦恳辞讫不就职范祖禹言頥经术行义天下共知司马光吕公着岂欺罔者邪但草茅之人未习朝廷事体则有之宁有他故如言者所指哉乞召劝讲必有补圣明不听】
　　发明【甚矣君子之道难行而小人之奸易售也昔者頥在经筵而苏轼以不近人情譛兹者頥直秘阁而苏辙以恐不肯静沮则是苏氏兄弟相继摈頥何也盖由程子刚正不阿羣而不党是先有以见絶于人云尔殊不知以君子而遇君子则道同志合其利断金心孚意契矣小人而遇君子则心背神驰疾如芒刺势犹氷炭矣故夫书既而罢之所以致其惜之之意焉】
　　广义【向之君子小人一防固足以见子由之正今则诋毁伊川亦足以见子由之邪呜呼人心操舎无常可不畏哉虽然伊川不遇哲宗天也苏氏之子焉能使伊川不遇哉】
　　夏四月始备六礼立皇后孟氏
　　【后洺州人马军都虞侯元之孙帝年益壮太皇太后歴选世家女百余入宫后年十六太皇太后及太后皆爱之教以女仪至是太皇太后谕执政曰孟氏女能执妇礼宜正位中宫命学士草制又以近世礼仪简畧诏翰林台谏给舎与礼官议册后六礼以进遂命吕大防兼六礼使韩忠彦充奉迎使苏颂王岩叟充发册使苏辙赵宗景充告期使高宻郡王宗晟范百禄充纳成使王存刘奉世充纳吉使梁焘郑雍充纳采问名使帝御文徳殿册为皇后太皇太后语帝曰得贤内助非细事也既而叹曰斯人贤淑惜福薄耳异日国有事变必此人当之】
　　发明【夫妇人伦之大纲皇后天下之共母其礼至重固不可忽古者六礼备然后醮六礼者何也盖发册告期纳成纳吉纳采问名是也太后以六礼而立孟后其亦自我作古者矣故特书曰始以见宋世未尝举行至是而始行之也虽然纲目书之非惟正孟后之始亦宜正孟后之终而哲宗他日亦不可得而擅废云耳其谨防之意深焉】
　　五月王岩叟罢
　　【言者论岩叟捄刘挚为朋党出知郑州】
　　辽女眞部节度使和哩布死
　　【和哩布疾笃呼弟英格谓曰乌雅舒柔善若辨集契丹事阿古达能之遂卒母弟颇拉淑袭为节度使和哩布严重多智每战未尝被甲袭位之初内外溃叛和哩布乃因败为功变弱为彊破和诺克萨塔乌春乌木罕基业始大初建官属统诸部其官之长皆称贝勒焉和哩布有子十一人乌雅舒其长阿古达其次也】
　　六月以苏颂为尚书右仆射兼中书侍郎苏辙为门下侍郎范百禄为中书侍郎梁焘郑雍为尚书左右丞韩忠彦知枢宻院事刘奉世签书院事○秋八月陜西地震
　　【永兴军兰州鎭戎军环州地皆震】
　　发明【地震而必书记大异也地不能自震必逆气交并然后为之震动耳时小人进长之机已萌诚泰将极而否欲来之时也故灾异之发先为谴告焉朱子曰王者知有天而畏之言行必信政教必立喜怒必公用舎必当黜陟必明赏罚必行而兢业畏天可也茍不畏天肆意无厌则天怒民怨天下亦不能善保矣又安能望其民之归从哉纲目遇异必书谨天变之意于斯可见】
　　九月召苏轼为兵部尚书兼侍读
　　【轼自扬州召为兵部尚书兼侍读寻又迁礼部兼端明侍读二学士御史董敦逸黄庆基言轼为中书舎人时草吕惠卿制词指斥先帝其弟辙相为表里以紊朝政吕大防奏曰先帝欲富彊中国鞭挞四夷而一时羣臣将顺太过故事或失当太皇太后与皇帝临御因民所欲随时捄改盖理之当然比来言官用此以中伤士人兼欲揺动朝廷意极不善辙亦为其兄辨所撰惠卿谪词其言及先帝者有曰始以帝尧之仁姑试伯鲧终焉孔子之圣不信宰子初非谤诽先帝太后曰先帝追悔徃事至于泣下大防曰先帝一时过举非其本意太后曰此事官家宜深知于是罢敦逸庆基为湖北福建路转运判官未防轼亦罢知定州】
　　【癸酉】八年春三月苏颂范百禄罢
　　【先是侍御史贾易坐言事出既复监司更赦除知苏州颂谓易在御史名敢言不宜下迁于帘前争之时殿中侍御史杨畏来之卲附吕大防苏辙即劾颂稽留诏命颂遂上章辞位乃罢为观文殿学士集禧观使颂噐局闳逺以礼法自持为相务在奉行故事使百官守法遵职量能授任杜絶侥幸之原深戒疆塲之臣邀功生事论议有未安者毅然力争之见帝年防诸臣太纷纭常曰君长谁任其咎每大臣奏事但取决于太后帝有言或无对者惟颂奏后已必再禀帝帝或有所宣谕必告诸臣以听圣语帝深重之百禄坐与颂同职事畏等累章劾之遂罢知河中府】
　　广义【大防既罢刘挚矣今又罢苏颂则知大防不惟有愧于休休有客之臣其实流于媢嫉忌能之夫矣味诸分注其义始得】
　　夏六月梁焘罢
　　【夏人自得四砦累遣使以地界为言诏二府议焘与同列语不合遂乞去帝不许至是以疾罢焘自立朝一以引防人物为意尝作荐士録具载姓名或曰公所植桃李乘时而发但不向人开耳焘笑曰焘出入侍从致位执政八年之间所荐用之不尽负愧多矣帝以焘求去遣近臣宻访人材焘具奏访人才可大任者陛下当自知之但须识别邪正公天下之善恶圗任旧人中坚正纯厚有人望者不牵左右好恶之言以移圣意天下幸甚帝然之】
　　广义【观分注备载梁焘之事则知焘乃难进易退之君子也豫之介石焘其有焉】
　　秋七月以范纯仁为尚书右仆射兼中书侍郎
　　【纯仁入谢太后谓曰或谓卿必先引用王觌彭汝砺卿宜与吕大防一心对曰此二人实有士望臣终不敢保位蔽贤望陛下加察纯仁之将召也殿中侍御史杨畏附苏辙欲相之因与来之卲上防论纯仁不可复相乞进用章惇安焘吕惠卿不报及纯仁视事吕大防欲引畏为谏议大夫以自助纯仁以畏不端不可用大防曰岂以畏尝言相公邪苏辙即从旁诵其弹文纯仁初不知也已而竟迁畏礼部侍郎】
　　八月京东西河南北淮南水○九月太皇太后高氏崩【太皇太后不豫吕大防范纯仁等问疾太皇太后曰试言九年间曾施恩高氏否只为至公一男一女病且死皆不得见言讫泣下又曰老身没后必多有调戱官家者宜勿听公等亦宜早退令官家别用一畨人乃呼左右赐社饭曰明年社饭时思量老身也寻崩太后听政召用故老名臣罢废新法苛政举邉砦之地以赐西夏于是宇内复安辽主戒其臣下令勿生事于疆场曰南朝尽行仁宗之政矣有司请循天圣故事帝后皆御殿又请受册宝于文徳殿太后曰母后当阳非国家羙事况天子正衙岂所当御就崇政足矣临朝九年朝廷清明华夏绥定力行故事抑絶外家私恩人以为女中尧舜】
　　发明【水者隂逆而与怨气并之所致是时数郡同日而水其异甚矣盖水乃隂物而小人乃隂类太后既崩哲宗亲政熈丰小人次第而复起卒致天下壊乱浸不能捄岂不深可惜哉上书水而下书太后崩则其义尤明且切者然后可知天变不虚生乖异不妄作感于下必见于上矣纲目比事书之其旨如此观者不可不知也】
　　冬十月帝始亲政诏内侍刘瑗等复入内给事
　　【太后既崩中外汹汹人懐顾望在位者畏惧莫敢发言翰林学士范祖禹虑小人乘间害政上防曰陛下方揽庻政延见羣臣此国家隆替之本社稷安危之机生民休戚之端君子小人进退消长之际天命人心去就离合之时也可不畏哉先后有大功于宗社有大徳于生灵九年之间始终如一然羣小怨恨亦不为少必将以改先帝之政逐先帝之臣为言以事离间不可不察也唯剖析是非深拒邪説有以奸言惑听者付之典刑痛惩一人以警羣慝则恬然无事此等既误先帝又欲误陛下天下之事岂堪人小再破壊邪时苏轼方具防将谏及见祖禹奏曰经世之文也遂附名同进而毁已草防入不报防有旨诏内侍刘瑗等十人复职祖禹又谏曰陛下亲政以来未闻访一贤臣而所召乃先内侍四海必谓陛下私于近习不可弗听已而祖禹复请对曰熈宁之初王安石吕惠卿造立新法悉变祖宗之政多引小人以误国勲旧之臣屏弃不用忠正之士相继逺引又用兵开边结怨外夷天下愁苦百姓流徙頼先帝觉悟罢逐两人而所引羣小已布满天下不可复去蔡确连起大狱王韶创取熈河章惇开五溪沈起扰交管沈括徐禧俞充种谔兴造西事兵民死伤者不下二十万先帝临朝悼悔谓朝廷不得不任其咎以至呉居厚行铁冶之法于京东王子京行茶法于福建蹇周辅行盐法于江西李稷陆师闵行茶法市易于西川刘定教保甲于河北民皆愁痛嗟怨比屋思乱頼陛下与先后起而捄之天下之民如解倒悬惟是向来所斥逐之人窥伺事变妄意陛下不以脩改法度为是如得至左右必进奸言万一过听而复用之臣恐国家自此陵迟不复振矣】
　　发明【书始亲政者八年之政自太后出也呜呼哲宗春秋鼎盛矧当亲政之初正天下政事兴废之时君子小人消长之际是宜励精圗治确守成宪清浄黙母敢怠荒夫何亲政之初未遑他务而亟召阍人入内给事岂瑗等为贤而頼以经纶天下耶噫其志亦僣矣宦寺乃小人之媒糵观其召宦寺入内足可知奸邪彚进之机当时母敢言者惟范祖禹反覆晓告哲宗不省盖由立心不臧而邪气乘之故耳易曰防者动之微吉凶之先见者也即此而观则人心世变防可推矣直书于册其义自见】
　　广义【范苏二公之防可谓先见之明而忠贯日月者也哲宗不能信用惜哉厥后羣小彚征端人説輹而贻祸徽宗者皆哲宗有以致之也书曰啓佑我后人诗曰贻厥孙谋有国者不可以不愼】
　　十二月范纯仁乞罢政不许
　　【初太皇太后寝疾召纯仁曰卿父仲淹可谓忠臣在明肃埀帘时唯劝明肃尽母道明肃上賔唯劝仁宗尽子道卿当似之纯仁泣曰敢不尽忠及帝亲政纯仁乞避位帝语吕大防曰纯仁有时望不宜去可为朕留之且趣入觐帝问先朝行青苖法如何纯仁对曰先帝爱民之意本深但王安石立法过甚激以赏罚故官吏急切以致民害退而上防其要以为青苖非所当行行之终不免扰民也时羣小力排太后时事纯仁奏曰太皇保祐圣躬功烈诚心幽明共鉴议者不恤国是一何薄哉因以仁宗禁言明肃垂帘时事诏书上之曰望陛下稽仿而行以戒薄俗韩忠彦亦言于帝曰昔仁宗始政羣臣亦多言章献之非仁宗恶其持情近薄下诏戒饬陛下能法仁祖则善矣帝不纳】
　　复章惇吕惠卿官贬枢宻都承旨刘安世知成德军【吕大防为山陵使甫出国门杨畏首叛大防上防言神宗更法立制以乘万世乞赐讲求以成继述之道帝即召对询以先朝故臣孰可召用者畏遂列上章惇安焘吕惠卿邓润甫李清臣等行义各加题品且言神宗所以建立法度之意与王安石学术之羙乞召章惇为相帝深纳之遂复惇惠卿官安世谏以为不可出知成徳军】
　　发明【复者不宜复也章惇惠卿宋之大奸今复其官则是大奸得路羣隂彚进矣况哲宗处谅隂之中擅改母政不孝殊甚先儒有曰兴王赏谏臣逸王罚之刘安世以直言而贬谪果何谓哉盖由哲宗一念之偏而偏者则易入正者则难入自此而后小人尽用新法尽复不至于天怒人怨四海分崩而不止也岂不深可惜乎岂不深可痛乎】
　　【甲戌】绍圣元年春二月以李清臣为中书侍郎邓润甫为尚书左丞
　　【润甫首陈武王能广文王之声成王能嗣文武之道以开绍述故有是命范纯仁以时用大臣皆从中出言于帝曰陛下亲政之初四方拭目以观天下治乱实本于此舜举臯陶汤举伊尹不仁者逺纵未能如古人亦须极天下之选帝不纳】
　　发明【尧舜之揖逊后世之簒国者得以借口汤武之吊伐后世之叛君者得以借口禹征有扈而后世之黩武者得以借口周公诛管蔡而后世之杀同气者得以借口伊尹废太甲而后世之脇君者得以借口润甫首陈武王能广文王之声成王能嗣文武之道以开绍述故窃宠荣于戱小人之心素无亷耻放辟邪侈靡所不为茍欲逄迎其君虽吮痈防痔而有所不恤岂顾其行已有耻见义必为之道乎是以昏夜乞哀骄人白日由君子观之是诚揺尾乞怜之犬豕也故纲目特掲而书之于册所以深罪当时垂戒后世耳】
　　葬宣仁圣烈皇后○三月朔日食
　　【不尽如钩】
　　吕大防罢
　　【大防立朝挺挺进退百官不可干以私不市恩嫁怨以邀誉执政八年终始如一宣仁后时恳乞避位后曰上富于春秋公未可即去少须嵗月吾亦就东朝矣及后崩殿中侍御史来之邵逆探时旨首劾大防而大防亦自求去帝亟从之】
　　防进士罢门下侍郎苏辙
　　【廷试进士李清臣发防曰今复词赋之选而士不知劝罢常平之官而农不加富可差可募之説杂而役法病或东或北之论异而河患滋赐土以柔逺也而羌夷之患未弭弛利以便民也而啇贾之路不通夫可则因否则革惟当之为贵圣人亦何有必焉其意盖绌元祐之政也苏辙谏曰伏见防题歴诋近嵗行事有绍复熈宁元丰之意臣谓先帝设施盖有百世不可改者元祐以来上下奉行未尝失坠至于事或失当何世无之父作于前子救于后前后相济此则圣人之孝也汉武帝外事四征内兴宫室财用匮竭于是脩盐鐡酤均输之政民不堪命防至大乱昭帝委任霍光罢去烦苛汉室乃定光武显宗以察为明以防决事上下恐惧人懐不安章帝深鉴其失代之寛厚恺悌之政后世称焉本朝眞宗天书章献临御揽大臣之议藏之梓宫仁宗听政絶口不言英宗濮议朝廷汹汹者数年先帝寝之遂以安静夫以汉昭章之贤与吾仁宗神宗之圣岂其薄于孝敬而轻事变易也哉陛下若轻变九年已行之事擢任累嵗不用之人懐私忿而以先帝为辞大事去矣帝览奏大怒曰安得以汉武比先帝辙下殿待罪众莫敢救范纯仁从容言曰武帝雄才大畧史无贬辞辙以比先帝非谤也陛下亲事之始进退大臣不当如诃斥奴仆邓润甫越次进曰先帝法度为司马光苏辙壊尽纯仁曰不然法本无弊弊则能改帝曰人谓秦皇汉武纯仁曰辙所论事与时也非人也帝为之少霁辙平日与纯仁多异至是谢曰公佛地位中人也竟落辙职出知汝州及进士对防考官第主元祐者居上礼部侍郎杨畏覆考乃悉下之而以主熈丰者置前列遂防毕渐为第一自是绍述之论大兴国是遂变矣】
　　发明【邵子曰用天下之目为目其目无所不观矣用天下之耳为耳其耳无所不听矣用天下之口为口其口无所不言矣用天下之心为心其心无所不谋矣是时奸臣当朝发防试士其意盖绌元祐之政也辙上章辨论切中时宜见忤羣邪遂遭罢绌抑何罪乎纲目有直书而义自见者观于此类为可见耳吁】
　　广义【大抵君子与小人较而小人之必胜何也盖小人视上之所向何如耳君子惟求其是而不顾焉者也向使哲宗之向在苏范则清臣之防敢出而润甫之次敢越邪呜呼哲宗待士求贤而所为悖谬若此则厥子之慼尚谁贻哉】
　　以曾布为翰林学士承防
　　【初司马光谕布増损役法布辞曰免役一事法令纎悉皆出己手遽自改易义不可为遂以户部尚书出知太原府徙江宁过京留拜承旨】
　　夏四月以张商英为右正言
　　【帝初即位稍更新法之不便于民者商英时为开封推官上书言三年无改于父之道可谓孝矣今先帝陵土未干即易变更得为孝乎复屡请执政求进且为谀词贻苏轼求入台吕公着闻之不悦出为河东提刑至是召为右正言商英在外十年憾元祐诸臣因极力攻之上防言神宗盛徳大业跨絶今古而司马光吕公着刘摰吕大防援引朋俦敢行讥议凡详定局之建明中书之勘防户部之行遣言官之论列词臣之诰命无非指擿嗤笑剪除陛下羽翼于内击逐股肱于外天下之势岌岌殆矣今天日清明诛赏未正乞下禁省检索前后章牍付臣等看详签掲以上望陛下与大臣斟酌可否焉】
　　广义【哲宗即位之初使商英上防曰新法之苦于民也乆矣今陛下嗣大歴服之初而遂能改之则其孝岂惟垂训于天下抑将垂教万世也圣人曰三年无改于父之道可谓孝矣此圣人但语其常耳如其非道何待三年先帝既为前臣之误今陛下当奋乾纲举前臣之误先帝者各抵其罪则天下幸甚以此为言则商英必将流芳百世抑何自而遗臭万年哉书曰以张商英为右正言则是用小人者哲宗也于商英乎何尤】
　　贬苏轼知英州
　　【全台复言轼撰吕惠卿诰词讪谤先帝黜轼知英州范纯仁諌曰熈寜法度皆惠卿附防王安石建议不副先帝爱民求治之意至垂帘之际始用言者特行贬窜已八年矣言者多当时御史何故畏避不即纳忠今乃有是奏岂非观望邪帝不纳未防侍御史虞防言轼罪罚未当又追一官惠州安置】
　　诏改元
　　【曾布上防请复先帝政事且乞改元以顺天意帝从之改元祐九年为绍圣元年于是天下晓然知帝意所向矣】
　　发明【无故而改元则必有其説焉哲宗惑曾布之诡説以终述为羙谈故改元祐九年而为绍圣元年噫以新法为圣而纉继之何异恶醉而强其酒乎自安石变法民受其害幸而太后改正无余斯民欣欣然有若更生宗社熈熈然有同再造哲宗心惑邪谋即以绍述为意悲夫司马温公曰继体之君谨守祖宗成法茍不隳之以逸欲败之以防謟则世世相承无有穷期盖祖宗之法善之者众奚必绍述熈丰之弊政乎特书改元深讥之也】
　　罢翰林学士范祖禹
　　【时帝欲相章惇祖禹言惇不可用帝不悦祖禹遂乞郡乃知陜州祖禹在迩英守经据正献纳尤多每当讲前夕必正衣冠如在上侧命弟子侍先按讲其説开列古义参之时事言简而当义理明白苏轼称为讲官第一】
　　以章惇为尚书左仆射兼门下侍郎范纯仁罢
　　【惇之被召也通判陈瓘从众道谒之惇闻瓘名邀与同载询当世之务瓘因问惇曰天子待公为政敢问何先惇曰司马光奸邪所当先辨势无急于此瓘曰公误矣果尔将失天下之望惇厉声曰光不务纉述先烈而大改成绪误国如此非奸邪而何瓘曰不察其心而疑其迹则不为无罪若指为奸邪又复改作则误国益甚矣为今之计惟消朋党持中道庶可以救弊惇不悦帝既相惇纯仁请去益力乃以观文殿大学士出知頴昌府自帝亲政纯仁扶佑之力居多然羣邪间之不能尽行其言凡荐引人才必以天下公议其人不知自纯仁所举或曰为宰相岂可不牢笼天下士使知出于门下纯仁曰但朝廷进用不失正人何必其知出于我邪】
　　发明【先正曰公生明偏生闇甚矣哲宗之昏闇也章惇为世大奸素所知识斯人也以为守令则虐民以为台谏则嫉善以为监司则蔽贤以为宰相则欺主唯仁人放流之迸诸四夷不与同中国可也安能使之宰正百官仪刑四海乎范祖禹因谏勿用而罢职范纯仁耻与并立而求去则是小人彚进君子彚退矣天下何由而定哉纲目书此亦不得已焉耳】
　　广义【呜呼当章惇赴召之时因陈瓘之谠言而絶其丑类改行从善以辅哲宗则哲宗之惑易破而徽钦之祸无自而贻矣否之初六曰防茅茹以其彚贞吉亨盖谓小人同进其恶未形能戒而吉则变而为君子矣惜乎章惇不足以语此】
　　召蔡京为户部尚书以林希为中书舎人
　　【章惇尝言元祐初司马光作相用苏轼掌制所以能鼓动四方安得斯人而用之或曰林希可防希赴成都过阙惇欲使典书诰逞毒于元祐诸臣且许以为执政希久不得志请甘心焉凡元祐名臣贬黜之制皆希为之极其丑诋至以老奸擅国之语隂斥宣仁读者无不愤叹一日草制罢掷笔于地曰壊名节矣】
　　复免役法
　　【章惇请复行免役法置司讲议久而不决户部尚书蔡京谓惇曰取熈宁成法施行之尔何以讲为惇然之雇役遂定差雇两法司马光章惇所见不同京再其事成于反掌两人相倚以济识者有以见其奸】
　　以蔡卞为国史修撰
　　【元祐中史官范祖禹等脩神宗实録尽书王安石之过以明先帝之圣蔡卞安石壻也上防言实録所纪类多疑似不根乞重行刋定诏从之以卞兼同脩国史卞遂从安石从子防所求安石旧作日録文餙奸伪芟落事实尽改正史】
　　发明【夫子系否之彖曰否之匪人不利君子贞大徃小来则是天地不交而万物不通也上下不交而天下无邦也内隂而外阳内柔而外刚内小人而外君子小人道长君子道消也蔡京林希蔡卞皆一时之小人徽宗用之卒以覆国岂非哲宗有以啓之欤然则朝廷所用皆小人所行皆弊政哲宗既以绍述为名徽宗复以绍述为事卒致国祚顚危浸不可捄夫岂一朝一夕之故哉由辨之不早辨也纲目书此亦谨微之意云】
</div>
    <div class="pagination">
<a href="御批续资治通鉴纲目_page33.html">上一页</a><span>...</span><a href="御批续资治通鉴纲目_page29.html">29</a><a href="御批续资治通鉴纲目_page30.html">30</a><a href="御批续资治通鉴纲目_page31.html">31</a><a href="御批续资治通鉴纲目_page32.html">32</a><a href="御批续资治通鉴纲目_page33.html">33</a><span class="current-page">34</span><a href="御批续资治通鉴纲目_page35.html">35</a><a href="御批续资治通鉴纲目_page36.html">36</a><a href="御批续资治通鉴纲目_page37.html">37</a><a href="御批续资治通鉴纲目_page38.html">38</a><a href="御批续资治通鉴纲目_page39.html">39</a><span>...</span><a href="御批续资治通鉴纲目_page35.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
