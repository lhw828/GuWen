<!DOCTYPE html>
<html>
<head>
    <meta charset="UTF-8">
    <title>御批资治通鉴纲目 - 第 34 页/共 243 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御批资治通鉴纲目 - 第 34 页/共 243 页</h1>
    <div class="content">　　【己酉】元延元年春正月朔日食
　　书法【帝自即位至是二十一年书日食者十乙未已后三岁连食又自乙巳至今五岁连食而是岁乃食于三朝帝之世何日之数哉外戚女宠之隂过盛故也】
　　○夏四月无云而雷有流星东南行四靣如雨
　　书法【前书无云而雷武帝征和四年非雷也此书无云而雷实雷也纲目书雷必冬雷记异也此四月雷常事尔何以书无云而雷雷而流星则非常矣故书终纲目书雷十详惠帝五年书流星三详昭帝元平元年书星如雨四永始二年是年晋戊午年武帝太康九年帝居其二焉】
　　○秋七月有星孛于东井
　　【上以灾变博谋群臣谷永对曰王者躬行道德承顺天地则五徴时序百姓夀考符瑞并降失道妄行逆天暴物则咎徴着邮妖孽并见饥馑荐臻终不改寤恶洽变备不复谴告更命有德此天地之常经百王之所同也建始以来二十载间群灾大异交错蜂起多于春秋所书内则为深宫后庭骄臣悍妾醉酒狂悖卒起之败苑囿街巷臣妾之家徴舒崔杼之乱外则为诸夏下士陈胜项梁奋臂之祸安危之分界宗庙之至忧臣永所以破胆寒心豫言之累年下有其萌然后变见于上可不致愼祸起细微奸生所易愿陛下正君臣之义无复与群小媟黩燕饮修后宫之政抑逺骄妬之宠朝觐法驾而后出陈兵清道而后行无复轻身独出饮食臣妾之家三者既除内乱之路塞矣诸夏举兵萌在民饥馑而吏不防兴于百姓困而赋敛重发于下怨离而上不知比年郡国伤于水灾禾麦不收宜损常税之时而有司奏请加赋甚缪经义逆于民心市怨趋祸之道也愿陛下勿许其奏益减奢泰之费流恩广施振赡困乏敕劝耕桑毋夺民时以慰绥元元之心诸夏之乱庶几可息刘向上书曰臣闻帝舜戒伯禹母若丹朱敖周公戒成王毋若殷王纣圣帝明王常以败乱自戒不讳废兴故臣敢极陈其愚惟陛下留神察焉夫秦汉之易世惠昭之旡后昌邑之不终孝宣之绍起皆有变异着于汉纪天之去就岂不昭昭然哉天文难以相晓愿赐清燕之间指图陈状上輙入之然终不能用也】集览【五徴时序洪范八庶徴曰雨曰旸曰燠曰寒曰风曰时五者来备各以其叙蔡氏传曰徴騐也五者各以时至故曰时也序者应节候也咎徴着邮咎徴恶行之騐也着明也邮与尤同过也君行狂则恒雨僣则恒旸豫则恒暖急则恒寒蒙则恒风此天所以明其过徴舒崔杼之乱春秋宣十年陈夏徴舒弑其君平国襄二十五年齐崔杼弑其君光所易易轻忽之也趋祸趋读曰促昌邑之不终昭帝崩昌邑王即位而行滛乱遂废之而立宣帝天之去就天命去离无德而就有德清燕之间间音闲愿于清净燕安闲暇时赐召见】正误【徴舒崔杼之乱今按谷永之意以成帝与羣小媟黩轻身独出饮食臣妾之家故引二事为证左传陈灵公与孔宁仪行父通于夏姬皆其衵服以戏于朝又饮酒于夏氏公谓行父曰徴舒夏姬子也似女音汝对曰亦似君徴舒病之公出射而杀之齐崔杼取棠公之妻庄公通焉骤如崔氏以崔子冠赐人杼称疾公问之遂从姜氏被弑】
　　冬十二月大司马卫将军商卒以王根为大司马骠骑将军
　　【王商薨红阳侯立次当辅政先是立使客于南郡占垦草田数百顷以入县官而贵取其直一万万以上为吏所发上由是废之而用其弟根】
　　故槐里令朱云言事得罪既而释之
　　【特进安昌侯张禹请平陵肥牛亭地曲阳侯根争以为此地当平陵寝庙衣冠所出游道宜更赐禹他地上不从根由是数毁恶之上愈敬厚禹每病輙自临问之亲拜牀下禹少子未有官数视之上即拜为黄门郎禹以天子师毎有大政必与定议时吏民多上书言灾异王氏专政所致上意颇然之未有以明见乃至禹第辟左右亲以吏民所言示禹禹自见年老子孙弱又与根不平恐为所怨则谓上曰春秋日食地震或为诸侯相杀夷狄侵中国灾变之意深逺难见故圣人罕言命不语怪神性与天道自子贡之属不得闻何况浅见鄙儒之所言陛下宜修政事以善应之此经义意也新学小生乱道误人宜无信用上雅信爱禹因此不疑王氏故槐里令朱云上书求见公卿在前云曰今朝廷大臣上不能匡主下无以益民皆尸位素餐孔子所谓鄙夫不可与事君茍患失之无所不至者也臣愿赐尚方斩马劒断佞臣一人头以厉其余上问谁也对曰安昌侯张禹上大怒曰小臣居下讪上廷辱师傅罪死不赦御史将云下云攀殿槛槛折云呼曰臣得下从龙逄比干游于地下足矣未知圣朝何如耳御史遂将云去于是左将军辛庆忌免冠解印绶叩头殿下曰此臣素着狂直于世使其言是不可诛其言非固当容之臣敢以死争庆忌叩头流血上意解然后得已及后当治槛上曰勿易因而辑之以旌直臣】集览【平陵肥牛亭地扶风平陵县昭帝陵邑也肥牛亭在县西禹以年老故请此地以治茔衣冠所出游道注见惠帝四年月出游衣冠之道尸位素餐尸主素空也餐吞食也谓虽主此位而德不称官空食禄也诗伐檀彼君子兮不素餐兮笺云彼君子者仕有功乃贵受禄楚辞九辩窃慕诗人之遗风兮愿托志乎素餐龙逢比干关龙逢夏桀之臣比干殷纣之臣皆以忠諌死】正误【尸位今按尸如祭祀之尸谓居其位而不为其事但饮食而已】质实【一统志云安昌汉之县名属河内郡后省之故城在怀庆府城东南六十里张禹受封为安昌侯即此平陵汉之县名属京兆郡三国魏改为始平县晋置始平郡领之后魏省郡以县属扶风郡唐改县为金城县至德初置兴平军寻改为兴平县宋金元仍旧本朝因之改属西安府曲阳秦之县名汉属九江郡后省之故城在鳯阳府定逺县西北九十五里槐里县名注见元帝永光元年朱云鲁人徙居平陵】
　　书法【令耳何以书录贤也书罪多矣未有书得罪者此其书得罪何得也者不当得者也罪辞有三有罪今罪也以罪前罪也皆实罪也得罪非所罪而罪也终纲目因事书令八朱云董宣周纡王奂李云张廵薛景仙罗贯皆美之也书既而释之三朱云上书得罪侯君集上书下某狱下书既而释之唐太宗贞观十四年皆释无罪之辞也田承嗣上书讨下书既而释之代宗大防十二年释有罪之辞也】
　　发明【梅福以一尉而上书朱云以一令而言事当时在位无非王氏之党少有立异随即摈斥忠直之气鬱伊于下故小臣愤懑出位而言尔纲目特书言事得罪既而释之所以着其欲加罪者出于本心释之者出于迟回不得已之意也呜呼自是而后臣下无复有言者矣】
　　匈奴搜谐若鞮单于死弟车牙若鞮单于立○征张放入侍中寻复出之
　　【张放复征入侍中太后曰前所道尚未效富平侯反复来其能黙虖上于是出放为天水属国都尉许商师丹班伯为侍中毎朝东宫常从及有大政俱使谕指于公卿上亦稍厌游宴复脩经书之业太后甚悦】质实【富平县名注见光武建武五年天水郡名注见光武建武元年师丹琅琊东武人】
　　左将军辛庆忌卒
　　【庆忌为国虎臣匈奴西域敬其威信】
　　【庚戌】二年夏四月遣中郎将叚防宗诛乌孙太子番邱康居遣子贡献考异【谨按凡例于臣子曰诛于夷狄君非臣子曰斩曰杀此杀乌孙太子当书斩或书杀此误作诛】
　　【初乌孙小昆弥安日为降民所杀诏立安日弟末振将为小昆弥时大昆弥雌栗靡勇徤永振将恐为所并使人刺杀之立公主孙伊秩靡为大昆弥乆之翎侯难栖杀未振将安日子安犂靡代为小昆弥汉遣中郎将段防宗发戊巳校尉诸国兵即诛永振将太子番邱防宗留兵垫娄地选精兵三十弩径至昆弥所在召番邱责以未振将之罪即手劔击杀之安犂靡勒兵数千骑围防宗防宗为言来诛之意昆弥以下号泣罢去防宗还赐爵关内侯责大禄大监以雌栗靡见杀状夺金印紫绶更与铜墨永振将弟卑爰疐将众八万余口北附康居谋欲借兵兼并两昆弥汉复遣防宗与都防孙建并力以备之自乌孙分立两昆弥汉用忧劳且无宁岁时康居复遣子侍汉贡献都防郭舜上言本匃奴盛时非以兼有乌孙康居故也及其称臣妾非以失二国也汉虽皆受其质子然三国内相输遗交通如故亦相候司见便则发合不能相亲信离不能相臣役以今言之结配乌孙竟未有益反为中国生事然乌孙既结在前今与匈奴俱称臣义不可拒而康居骄黠讫不肯拜使者都护吏至其国故为无所省以夸旁国以此度之遣子入侍其欲贾市为好辞之诈也匈奴百蛮大国今事汉甚备闻康居不拜且使单于有悔自卑之意宜归其侍子絶勿复使以彰汉家不通无礼之国汉为新通重致逺人终覊縻不絶】集览【番邱名也番音盘垫娄乌孙中地名大禄大监皆乌孙官名铜墨县令长六百石以上并铜印墨绶卑爰防其弟之名防音致侯司司读曰伺侦候探伺也所省省视也重致逺人言逺人之难致也】正误【重致逺人今按言以能致逺人为重也】质实【叚防宗天水上邽人】
　　书法【书诛何讨弑君也据新莽癸酉年蒲昌劾小昆弥使者曰大昆弥君也弑君者其父诛太子何弑逆之罪虽易世不可逭也纲目之法严矣】
　　【辛亥】三年春正月岷山崩壅江三日江水竭
　　【刘向曰昔周岐山崩三川竭而幽王亡岐山者周所兴也汉家本起于蜀汉今所起之地山崩川竭星孛又及摄提大角从参至辰殆必亡矣】集览【星孛又及摄提大角前年有星孛于东井故此云又及也天官书大角者天王帝廷也其两旁各有三星鼎足句之曰摄提摄提者直斗杓所指以建时节晋灼曰句之谓如鼎之句曲正义曰大角一星在两摄提间人君之象占其明盛黄润则天下大同摄提六星夹大角大臣之象占其色温温不明而大者人君恐客星入之圣人受制也星孛注详见武帝元封元年从参至辰谓星孛经从参宿而至于辰星也参益州分蜀汉之地是已天官书参为白虎三星直者是为衡石下有三星兑曰罚为斩艾事孟康曰参三星者白虎宿中西直似称衡下三星在参间上小下大故曰鋭主斩艾也辰星北方水太隂之精主冬日壬癸刑失者罚出辰星】质实【一统志云岷山在成都府茂州羌之列鹅村一名鸿蒙即陇山之南首故称陇蜀又名汶焦山其附曰羊膊江水所出也山直上六十里岭之最髙者遇大雪泮望见成都岐山在鳯翔府岐山县东北一十里山有两岐故名亦曰天柱山其峯髙峻状若柱然禹贡导岍及岐太王邑于岐山之下文王时鳯鸣岐山皆此也俗音鳯凰堆三川在平凉府镇原县西北三十里源本一流而为三入于髙平川】
　　书法【蜀汉汉业所起也前书犍为地震山崩壅江水逆流矣河平三年于是又书岷山崩壅江三日江水竭逆流异也竭又甚焉是故书江水竭而西汉之亡决矣书汝水竭而南燕之亡决矣晋安帝义熈四年】
　　秋帝校猎长杨射熊馆
　　【上将大夸胡人以多禽兽命右扶风发民入南山西自褒斜东至农南敺汉中张罗网捕禽兽载以槛车输长杨射熊馆令胡人手搏之亲临观焉】集览【校猎校谓以木相贯穿为阑校遮止禽兽而猎取之刘原父曰校读如犯而不校之校亦竞逐兽也褒斜韦昭曰汉中郡有褒斜谷斜余遮反括地志云褒斜二谷名褒在汉中郡褒城县北五十里南口曰褒北口曰斜长四百七十里同为一谷三国魏孙资曰武皇取张鲁数言斜谷道为五百里石穴即此中间谷道褒水所流自汉中郡西北入斜谷路至鳯州界百五十里有栈阁二千九百八十九间板阁二千八百九十二间瓉曰褒斜二水名斜水源出褒城西北衙岭山与褒水同源而流沟洫志褒水通河斜水通渭皆以行船是也长杨射熊馆秦汉游猎之所三辅黄图曰长杨宫在扶风盩厔县东南三十里其中垂杨数畆因以名宫射熊馆在长杨宫中武帝尝至此游猎好自击熊司马相如从至上林作赋纳諌杨雄亦作长杨赋手之伯谷反以手击物也释名云指广以击之也】质实【一统志云褒斜二谷名褒谷在汉中府褒城县东北一十里出连云栈直抵斜谷张良説汉髙帝烧絶栈道即此南山注见文帝三年农郡名注见献帝典平二年汉中郡名注见周赧王四年长杨宫在西安府盩厔县南三十里本秦离宫汉因之射熊馆在西安府盩厔县南三十里长杨宫内】书法【书讥也终纲目书猎十三详武帝元鼎五年书田三详周显王十四年】
　　发明【成帝继统至是二十三载观纲目所书如星陨雨雹水旱地震之类灾异纷纷在汉世为特甚然未闻有所谓恐惧修省之意今此上书山崩江竭下书校猎长杨则帝之应天若此是以末年荧惑守心之变纲目亦削而不书以着其忽天之实呜呼天且忽之他何畏哉其得没身幸矣】
　　【壬子】四年春正月中山王兴定陶王欣来朝
　　【二王来朝中山王独从传定陶王尽从相中尉上问定陶王对曰令诸侯王朝得从其国二千石故尽从之令诵诗通习能説问中山王独从在何法令不能对令诵尚书又废帝由此以为不能而贤定陶王数称其材是时诸侯王二人于帝为至亲定陶傅太后随王来朝私赂遗赵皇后昭仪及王根三人见上无子亦欲豫自结为长乆计皆劝帝以为嗣帝为加元服而遣之时年十七矣】集览【尽从相中尉从去声随行也曰曰相曰中尉尽皆从王来朝对曰令为句谓案律令言之傅太后定陶王祖母姓傅昭仪赵皇后女弟】
　　陨石于关东二○大司农谷永免
　　【王根荐谷永徴为大司农永前后所上四十余事略相反覆专攻上身与后宫而已党于王氏上亦知之不甚亲信也岁余病满三月上不赐告即时免数月卒】
　　书法【大司农未有书免者此其书何罪永也曷为罪之永党王氏以是为可免也故特书之】
　　【癸丑】绥和元年春二月立定陶王欣为皇太子
　　【上召丞相御史将军入议中山定陶王谁宜为嗣者皆以为礼曰昆弟之子犹子也为其后者为之子也定陶王宜为嗣孔光独以为立嗣以亲兄终弟及尚书盘庚殷之及王也中山王帝亲弟宜为嗣上以中山王不材又礼兄弟不得相入庙不从光议立定陶王欣为皇太子左迁光廷尉】质实【中山国名注见周威烈王二十三年定陶国名注见秦二世二年】
　　封孔吉为殷绍嘉侯三月与周承休侯皆进爵为公质实【一统志云孔吉鲁人孔子十三世孙承休县名注见元帝初元五年】
　　【初诏求殷后分散为十余姓推求其嫡不能得匡衡梅福皆以为宜封孔子世为汤后上从之】
　　夏建三公官大司马根去将军号改御史大夫何武为大司空
　　【初御史大夫何武建言末俗事烦宰相材不及古而独兼三公之事所以不冶宜建三公官上从之以王根为大司马罢骠骑将军官以武为大司空与丞相为三公】
　　秋八月中山王兴卒
　　【諡曰孝】
　　匈奴车牙若鞮单于死弟乌珠留若鞮单于立
　　【汉遣夏侯藩使匃奴或説王根曰匈奴有斗入汉地直张掖郡生竒材木箭竿鹫羽如得之于边甚饶根为上言上直欲从单于求之为有不得伤命损威根即但以上指晓藩令从藩所説而求之藩至语次説单于宜上书献此地省两都尉士卒数百人其报必大单于曰此天子诏语邪将从使者所求也藩曰诏指也然藩亦为单于画善计耳单于曰已问温偶駼王匈奴西边作穹庐及车皆仰此山材木且先父地不敢失也藩还迁为太原太守单于以状闻诏报曰藩擅称诏法当死更大赦二今徙藩为济南太守不令当匈奴】集览【斗入汉地直张掖郡顔师古曰斗絶也谓匈奴有地斗曲入于汉界之中姚氏云古字例以直为値値当也言其地当张掖也箭竿竿与笴簳通音秆鹫羽鹫与就通匈奴传作就羽注就大雕也其羽可为箭翎温偶駼匈奴王之号也駼音涂穹庐顔师古曰防帐也其形穹窿故曰穹庐】
　　冬十月大司马根病免○十一月立楚孝王孙景为定陶王
　　【上以太子既奉大宗后不得顾私亲立景为定陶王以奉共王后太子议欲谢少阎崇以为不当谢太傅赵以为当谢太子从之诏问所以谢状左迁少府以师丹为太傅初太子之防祖母傅太后躬自养视及为太子诏太后与太子母丁姬自居定陶国邸不得相见顷之皇太后欲令太后丁姬十日一至太子家帝曰太子承正统不得复顾私亲皇太后曰太子小而太后抱养之今至太子家以乳母恩耳不足有所妨于是令太后得至太子家】集览【奉大宗后礼王后无嗣则择建支子以继大宗近思録曰古者诸侯之适子适孙继世为君其余庶子不得祢其先君因各自立为本之始祖其子孙百世皆宗之所谓大宗也大宗之庶子又别为小宗而小宗有四其继髙祖之适长子则与三从兄弟为宗继曾祖之适长于则与再从兄弟为宗继祖之适长子则与同堂兄弟为宗继祢之适长子则与亲兄弟为宗盖一身凡事四宗与大宗为五宗也又注见后主延熈十七年小宗有后大宗之义】
　　卫尉淳于长有罪下狱死废后许氏自杀以王莽为大司马
　　【卫尉侍中淳于长有宠贵倾公卿许后姊孊寡居长与私通因取为小妻许后时居长定宫因孊以金钱乗舆服御物赂遗长欲求复为倢伃长受诈许为白上立以为左皇后孊每入长定宫輙与孊书戯侮许后嫚易无不言王莽心害长宠白之上以太后故不治罪遣就国红阳侯立故与长有怨至是使嗣子融从长请车骑长以珍宝重遗立立因上防为长求留上疑之下吏按騐立令融自杀以灭口上愈疑逮长系诏狱穷治长具服辠至大逆死狱中使廷尉孔光持节赐废后药自杀丞相方进劾奏红阳侯立狡猾不道上不忍致法遣就国方进复奏立党友朱博等皆归故郡方进亦素与长交上以其大臣为之隐讳方进内慙上防谢罪乞骸骨上报曰朝过夕改君子与之君何疑焉方进起视事复条奏长所厚善免二十余人上以王莽首发大奸称其忠直王根因荐莽自代遂以莽为大司马时年二十八莽既防出同列继四父而辅政欲令名誉过前人遂克已不倦聘诸贤良以为掾吏赏赐邑钱悉以享士愈为俭约母病公卿列侯遣夫人问疾莽妻迎之衣不曳地布蔽膝见之者以为僮使问知其夫人皆惊其饰名如此】集览【孊音迷许后之姊名请车骑求车骑之官四父谭音商根四人皆莽之伯叔父】正误【请车骑今按是时淳于长已得罪遣就国王立嗣子融安得从长求官所请车骑乃车马也故长又以珍寳重遗之继四父而辅政今按四父谓鳯音商根皆莽诸父也王谭倨不事鳯而音卑恭如子故鳯荐音代已后谭卒上悔前废之及音卒遂以谭弟商代商卒以根代根免乃及莽谭实未尝辅政】
　　书法【于是使廷尉孔光持节赐废后药不书书自杀何罪人也以为有以自取云尔然则曷为不以有罪书上书淳于长有罪则许后之所以自杀者着矣故虽废不以罪不书故后书废后据梁庚申年魏杀乙弗氏称故后】
　　罢刺史置州牧
　　【丞相大司空奏言春秋之义用贵治贱不以卑临尊刺史位下大夫而临二千石轻重不相凖臣请罢刺史更置州牧以应古制从之置州牧秩二千石】
　　诏立辟雍未作而罢
　　【犍为郡于水滨得古磬十六枚议者以为善祥刘向因是説上宜兴辟雍设庠序陈礼乐隆雅颂之声盛揖让之容以风化天下或曰不能具礼礼以养人为本如有过差是过而养人也刑罚之过或至死伤今之刑非臯陶之法也而有司请定法削则削笔则笔救时务也至于礼乐则曰不敢是敢于杀人不敢于养人也为其爼豆管弦之间小不备因是絶而不为是去小不备而就大不备惑莫甚焉夫教化之比于刑法刑法轻是舍所重而急所轻也教化所恃以为治也刑法所以助治也今废所恃而独立其所助非所以致太平也帝以向言下公卿议丞相大司空奏请立辟雍按行长安城南营表未作而罢胡氏曰向之论美矣而未循其本也孔子曰人而不仁如礼何人而不仁如乐何不仁之人心非已有视聼举履皆迷其当而何以为礼乐哉惟仁者所行皆礼而所安皆乐是则礼乐之本也庠序声容特其具耳无其本则欲以其具教人秪益趣之于虚伪之域不若不为之愈也○时又有言孔子布衣养徒三千人今天子太学弟子少于是増弟子贠三千人岁余复如故胡氏曰夏曰校商曰序周曰庠此古者建学之名也人君躬行于上公卿表式于下以明习人伦为要此三代教化之实也今汉廷徒能増弟子贠以隆美观成帝则湛女色惑燕乐孔光等则乱经义献防説忠直之士屏斥不用政归外戚国家将倾而何太学之为哉刘向常显讼宗室讥刺王氏其言痛切发于至诚上数欲用向輙下为王氏及丞相御史所持故终不迁居列大夫前后三十余年而卒后十三岁而王氏代汉】集览【兴辟雍设庠序雍与廱通记王制天子曰辟雍郑曰辟明雍和也所以明和天下陆佃云天子立四学并其中学而五直于一处并建周人辟雍则辟雍最居中其南为成均北为上庠东为东序西为瞽宗辟雍唯天子承师问道养三老五更出师受成等就焉当天子入太学则四学之人环水而观之是之谓辟雍胡致堂曰独辟廱未有明其义者以诗考之其义自明王制纪天子曰辟廱不知何所本始而云然也罗璧识遗曰窃谓辟廱非学也辟君廱和也诗灵台篇言辟廱而其中述鸟兽昆虫各得其所鼖鼓钟镛莫不均调皆非学校中事文王有声言镐京辟廱其序曰武王卒文王之伐功诗中述文王筑城作丰事亦于学无预輙下为下字一本误作不】正误【輙下为王氏及丞相御史所持今按刘向传正作不顔师古注持者扶持佐助也】质实【犍为郡注见光武建武十二年】
　　书法【未卒事不书书未作而罢何惜之也书立辟雍始此终纲目书立辟雍五是年光武中元元年晋成帝咸和六年赵咸康五年张骏齐丙寅年元魏书未而免罢五详汉初丁酉年】
　　【甲寅】二年春二月丞相方进卒
　　【时荧惑守心丞相府议曹李寻奏记方进言灾变廹切大责日加閺府三百余人唯君侯择其中与尽节转凶方进忧之不知所出防郎贲丽善为星言大臣宜当之上乃召见方进赐册责让使尚书令赐上尊酒十石养牛一方进即日自杀上秘之遣九卿册赠印绶赐乗舆秘器亲临吊者数至礼赐异于他相故事司马公曰晏婴有言天命不慆不贰其命祸福之至安可移乎借其可移楚昭宋景犹不肯为况不可乎方进罪不至死而诛之以当大变是诬天也隐其诛而厚其是诬人也孝成欲诬天人而卒无所益可谓不知命矣】集览【荧惑守心天官书荧惑南方火王夏日丙丁礼失罚出荧惑荧惑出则有兵入则兵散以其舍命国荧惑荧惑为勃乱残贼疾防饥兵心为明堂大星天王前后星子属正义曰居其宿曰守谓荧惑罚出而居守于心宿郎贲丽善为星郎官称也贲丽姓名善能推占星厯贲音肥上尊酒如淳曰稻米二斗得酒一斗为上尊稷米为中尊粟米为下尊顔师古曰稷即粟也中尊宜为黍米不当言稷且作酒自有浇醇之异为上中下矣非必系于米也养牛牢养之牛肥牛也记曲礼曰诸侯以肥牛注肥养于涤也涤养牲宫也楚昭宋景犹不肯为楚昭王时有云如众赤乌夹日以飞三日周太史曰其当王身乎可移于令尹司马王曰除腹心之疾寘诸股肱何益宋景公时荧惑守心心宋之分野公忧之司星子韦曰可移于相公曰相吾之股肱也】
　　书法【于是荧惑守心帝召方进赐册责让方进即日自杀上秘之礼赐异于他相其不书自杀何病汉也病之则曷为书卒以大臣应天变非古也既又讳焉因而卒之所以明其诬也目着其迹纲着其心而后世有所考矣】
　　三月帝崩
　　【帝素彊无疾病时楚王梁王来朝明旦当辞去又欲拜孔光为丞相已刻侯印书賛昬夜平善鄕晨欲起不能言而崩民间讙哗咸归罪赵昭仪皇太后诏大司马莽杂治问皇帝起居发病状赵昭仪自杀班彪曰成帝善修容仪临朝渊嘿尊严若神可谓有穆穆天子之容者矣然湛乎酒色赵氏乱内外家擅朝言之可为于邑建始以来王氏始执国命哀平短祚莽逐簒位盖其威福所由来者渐矣】集览【于邑与呜唈通短气貎邑唈并音遏合反又如字读】
　　书法【于是民间讙哗归罪赵昭仪皇太后诏大司马莽杂治昭仪自杀则可疑矣曷为书之如恒辞不以疑似加人也贺善賛曰成帝之篇天地变异有纲目所未见者八事两月相承食震同日地震殿中陨石同时四月雪再桃李秋实雉集宫殿三日江竭皆他时所絶无者外戚女宠之隂盛故也汉火之宜矣】
　　以孔光为丞相
　　【光于大行前拜受丞相博山侯印绶】
　　书法【罢泰畤汾隂祠则书太后诏此其不书何帝治命也】
　　太后诏罢泰畤汾隂祠复南北郊
　　○夏四月太子欣即位
　　【哀帝初立躬行俭约省减诸用政事由已出朝廷翕然望至治焉】
　　发明【三月书帝崩四月书太子欣即位则是旷月无君也考之前史自丙戌至丙午盖亦再阅旬矣况去春已正储极中外晏安又非仓卒无嗣之比奚为淹留若此意者王氏擅朝政柄有属是以诏罢泰畤复南北郊纲目特揭太后书之于中以见权之所在尔夫礼莫重于祭祭莫重于郊国嗣未立而太后以一妇人举行其典不急于置君而急于祠祀是尚得为知本乎汉室至是盖已亡而未灭尔又何待于新莽之簒而后见哉噫】
　　尊皇太后曰太皇太后皇后曰皇太后○葬延陵质实【一统志云延陵在西安府咸阳县西北一十五里初帝起延陵已成言者以不便更造昌陵不果复徙于此】○追尊定陶共王为定陶共皇
　　【太皇太后令太后丁姬十日一至未央宫有诏问丞相大司空定陶太后宜何居孔光素闻傅太后刚长于权谋恐其与政事不欲与帝旦夕相近即议以为宜改筑宫何武曰可居北宫上从武言北宫有紫房复道通未央宫傅太后果从复道朝夕至帝所求欲称号贵宠其亲属使上不得由直道行髙昌侯董宏希指言秦庄襄王母本夏氏而为华阳夫人所子及即位后俱称太后宜立定陶太后为帝太后事下有司王莽师丹劾奏宏知皇太后至尊之号天下一统而称引亡秦诖误圣朝非所宜言大不道免宏为庶人傅太后大怒要上欲必称尊号上乃白太皇太后令下诏尊定陶共王为共皇】集览【为华阳夫人所子事见周赧王五十八年】质实【定陶国名注见秦二世二年】
　　书法【自宣帝追尊悼考为皇考元康元年始开端矣于是而定陶称皇非称也帝之皇共王所以皇傅太后皇丁后也】
　　五月立皇后傅氏
　　【傅太后从弟晏之子也】
　　书法【书立某氏为皇后恒也此其书皇后傅氏何傅氏晏女也晏共皇太后弟也伦序亦少乖矣故异其文异其文者异其事也】
　　尊定陶太后傅氏曰定陶共皇太后丁姬曰定陶共皇后封丁明傅晏皆为列侯考异【据凡例封拜亲戚书其属则此当书封傅太后从弟晏丁后兄明皆为列侯】○六月罢乐府官
　　【成帝之世郑声尤甚黄门名倡富显于世贵戚至与人主争女乐帝自为王时疾之又性不好音至是诏罢乐府官郊祭乐及古兵法武乐在经非郑卫之乐者条奏别属他官凡所罢省过半然百姓渐渍日乆又不制雅乐有以相变豪富吏民湛沔自若】集览【湛沔字与沈湎通注见永始二年】
　　诏刘秀典领五经
　　【王莽荐刘歆为侍中贵幸更名秀上复令典领五经卒父前业秀于是总群书而奏其七畧有辑畧六艺畧诸子畧诗赋畧兵书畧术数畧方技畧其叙诸子分为九流曰儒曰道曰隂阳曰法曰名曰墨曰纵横曰杂曰农以为九家皆起于王道既微诸侯力政时君世主好恶殊方是以九家之术蠭出并作各引一端崇其所善虽有蔽短合其要归亦六经之支流余裔使其人遭明王圣主得其所折中皆股肱之材已仲尼有言礼失而求诸野方今去圣乆逺道术缺废无所更索彼九家者不犹愈于野乎若能修六艺之术而观此九家之言舍短取长则可以通万方之畧矣胡氏曰法家惨刻名家苛绕墨氏二本而纵横者妾妇之道是皆六经之弃也若六经则固儒者之所修也今列儒于九家而曰修六艺之术以观九家之言则修六艺者为谁氏邪歆之言多舛如此方之董相岂直什百之相逺哉】集览【卒父前业刘秀父向先受成帝诏领校秘书经传向死哀帝令秀卒终此事辑畧诸书之总要六艺艺文志曰六艺之文乐以和神仁之表也诗以正言义之用也礼以明体明白着见故无训也书以广聼知之术也春秋以断事信之符也五者盖五常之道相须而备而易为之原顔师古曰六经而谓之六艺盖艺种也学者用功于六经犹农者用功于种艺也诸子详见艺文志诗赋见同上兵书见同上术数占卜之书方技医药之书六经之支流余裔顔师古曰裔衣末也其于六经如水之下流衣之末裔也折中史记孔子世家折中于夫子索隐注引离骚经九章令五帝以折中注王师叔云折中正也宋均云折断中当也犹折断其物而用之与度相中当也中无明音汉书贡禹传无所折中扬雄传折乎重华乃此中字顔师古并音竹仲反礼失而求诸野顔师古曰言都邑失礼则于野外求之亦将有所获墨氏二本墨氏谓墨家者流二本谓不得其正见俭之利因以非礼推兼爱之意而不知别亲踈妾妇之道景春曰公孙衍张仪岂不诚大丈夫哉孟子曰妾妇之道也注谓男子之道当以义匡君游说之徒或左或右如妇人之态方之董相方比董仲舒也仲舒推明孔氏抑黜百家其所着皆明经术之意】正误【墨氏二本今按二本义见孟子集注谓人物之生必各本于父母而无二今墨子兼爱视其父母无异于路人是二本矣】
　　益封河间王良万戸质实【河间国名注见帝更始二年】
　　【河间惠王良能修献王之行母太后薨服防如礼诏益封万戸以为宗室仪表】
　　诏限民名田不果行
　　【初董仲舒説武帝以秦除井田民得买卖富者田连阡陌贫者无立锥之地小民安得不困古井田法虽难卒行宜少近古限民名田以赡不足塞并兼之路去奴婢除专杀之威薄赋敛省繇役以寛民力然后可善治也至是师丹复建言今累世承平豪富吏民赀数钜万而贫弱愈困宜略为限天子下其议丞相大司空奏请自诸侯王列侯公主名田各有限关内侯吏民名田皆毋过三十顷奴婢母过三十人期尽三年犯者没入官时田宅奴婢贾为减贱贵戚近习皆不便也诏书且须后遂寝不行】
　　书法【未卒事不书书不果行何惜之也不果行之辞二有幸之之辞有惜之之辞终纲目书不果行十一诏限民名田是年魏作考课法后主建兴十五年晋立考课法戊子年齐议铸钱庚午年魏主戒严北讨魏主戒严西讨梁丁未年唐郭子仪统诸道兵肃宗上元元年皆惜之也魏议复肉刑后主建兴五年唐诏幸凉州髙宗总章二年太后诏发兵击生羌中宗嗣圣五年周主自将救晋州辛亥年皆幸之也书不果一后周壬子年不行一唐德宗贞元十八年书未行而罢免五详汉初丁酉年书既而罢之六详新莽辛巳年书寻罢之四详唐中宗景龙四年书不至三详明帝永平四年】
　　罢官织绮绣除任子令诽谤诋欺法出宫人免官奴婢益小吏俸
　　书法【书禁巧也纲目书禁巧四是年章帝建初二年省氷绕方空縠戊戌年晋诏毋得献异服唐文宗大和三年禁织纤丽布帛○书出宫人始此终纲目书出宫人九是年殇帝延平元年齐丁卯年魏主宏唐髙祖武徳九年太宗贞观二年宗开元二年代宗大厯十四年徳宗初宪宗元和四年敬宗寳厯二年文宗初】
　　○秋七月罢大司马莽就第以师丹为大司马
　　【初太皇太后诏大司马莽就第避帝外家莽即上防乞骸骨帝遣尚书令诏起之又遣孔光等白太皇太后太皇太后乃复令莽视事至是置酒未央宫内者令为太后张幄坐于太皇太后坐旁莽按行责内者令曰定陶太后藩妾何以得与至尊并彻去更设坐太后大怒不肯防莽乞骸骨罢就第公卿大夫多称之者上乃加恩宠置中黄门为莽家给使以为特进给事中朝朔望傅太后从弟右将军喜好学问有志行王莽既罢众庶归望于喜初上之官爵外亲也善独执谦称疾傅太后始与政事数谏之由是傅太后不欲令喜辅政乃以师丹为大司马而赐喜黄金百斤以光禄大夫养病何武唐林皆上书言喜行义修洁忠诚忧国今以寝病一旦遣归众庶失望皆曰傅氏贤子以议论不合于定陶太后故退百僚莫不为国恨之忠臣社稷之卫百万之众不如一贤喜立于朝陛下之光辉傅氏之废兴也上亦自重之故寻复进用焉】集览【中黄门舆服志禁门曰黄闼以中人主之故号为中黄门守从居则宿卫直守门戸出则骑从夹乗舆车】质实【傅喜温人】
　　遣曲阳侯王根就国免成都侯王况为庶人
　　【帝少而闻知王氏骄盛心不能善以初立故且优之后月余司校尉觧光奏先帝山陵未成而曲阳侯根成都侯况公聘取故掖庭女乐置酒歌舞无人臣礼大不敬不道上以根尝建社稷之防遣就国而免况为庶人】集览【公聘取取读曰娶公然聘娶无忌惮也】
　　书法【根况皆以国哀无人臣礼被劾则曷为以无罪之辞书之丁傅用而王氏废虽防有罪亦罢免矣以无罪之辞书之以为是帝意也】
　　发明【哀帝初政奋然罢逐王氏或就第或就国或黜免然而无益于事者所行不得其道而所用之人无以愈于王氏故也观之纲目所书则可见矣】
　　九月地震
　　【自京师至北边郡国三十余处地震坏城郭压杀四百余人上以灾异问待诏李寻对曰夫日者众阳之长人君之表也君不修道则日失其度防昧无光间者尤不精光明侵夺失色邪气蜺数作小臣不知内事窃以目视陛下志操衰于始初多矣唯陛下执干刚之德彊志守度母聴女谒邪臣之态诸保阿乳毋甘言悲辞之托断而勿聴勉强大谊絶小不忍良有不得已可赐以货财不可私以官位诚皇天之禁也月者众隂之长妃后大臣诸侯之象也间者月数为变此为母后与政乱朝隂阳俱伤两不相便唯陛下亲求贤士无彊所恶以崇社稷五行以水为本水为凖平王道公正脩明则百川理落脉通偏党失纲则涌溢为败今汝颍漂涌并为民害百川沸腾咎在皇甫卿士之属唯陛下少抑外亲大臣地道柔静隂之常义也间者地数震宜务崇阳抑隂以救其咎固志建威闭絶私路防进英儁退不任职以彊本朝夫本彊则精神折冲本弱则招殃致凶为邪谋所陵朝廷亡人则为贼乱所轻其道自然也】集览【蜺天文志抱珥□蜺注凡气在日旁如半环向日为抱在日旁直射为珥珥音耳□或作虹蜺读曰齧春秋演孔图曰斗之精失度则蜺见态主惑于毁誉中孚经曰蜺之比无德以色亲郑曰蜺邪气也隂无德以好色得亲幸于阳也窃以日视以近日私窃视陛下之志操不如始初保阿乳母保护阿依乳哺之母无彊所恶不可令恶人彊盛落脉通案韵会落与络通言如人身之经络血脉流通而不壅塞也汝颍正义曰括地志云汝源出汝州鲁山县西伏牛山一名猛山流至豫州郾城县颍源出洛州嵩髙县东南三十五里阳干山俗名颍山皇甫卿士卿士六卿之外更为都官以总六卿之事者皇甫字也失其姓名周幽王后褒姒宠之故处盛位】正误【窃以日视今按日乃日月之日上文云君不修道则日失其度晻昧无光故云窃以日色视之知陛下志操衰于始初也无彊所恶今按恶字去声言无令所可恶之人彊盛也孟子云可欲之谓善则所恶为奸恶可知集览便以恶为恶人而不音去声则非】质实【一统志云汝颍二水名汝水源出汝宁府信阳县西北一百二十里天目山下东流入境经汝阳上蔡新蔡西平等县入淮颍水源出河南府登封县东二十五里阳干山下流入钧州界按颍水有三源此为左源出少室山为中源出少室南溪为右源】
　　求能浚川防河者
　　【骑都尉平当使领河隄奏按经义治水有决河深川而无隄防壅塞之文宜求能浚川防河者上从之待诏贾让奏言治河有上中下防古者立国居民疆理土地必遗川泽之分度水势所不及大川无防小水得入陂障卑下以为污泽使秋水多得其所休息左右游波寛缓而不廹夫土之有川犹人之有口也治土而防其川犹止儿啼而塞其口岂不遽止然其死可立而待也故曰善为川者决之使道善为民者宣之使言葢隄防之作近起战国壅防百川各以自利齐与赵魏以河为境赵魏濒山齐地卑下作隄去河二十五里河水东抵齐隄则西泛赵魏赵魏亦为隄去河二十五里虽非其正水尚有所游荡时至而去则塡淤肥美民耕田之或乆无害稍筑宫宅遂成聚落大水时至漂没则更起隄防以自救稍去其城郭排水泽而居之湛溺自其宜也今隄防陿者去水数百歩逺者数里于故大隄之内复有数重民居其间此皆前世所排也河从河内黎阳至魏郡昭阳东西互有石隄激水使还百余里间河再西三东廹阨如此不得安息今行上防徙冀州之民当水冲者决黎阳遮害亭放河使北入海河西薄大山东薄金堤埶不能逺泛滥朞月自定难者将曰若如此败坏城郭田庐墓以万数百姓怨恨昔大禹治水山林当路者毁之故凿龙门辟伊阙析底柱破碣石堕断天地之性此乃人功所造何足言也今濒河十郡治隄岁费且万万及其大决所残无数如出数年治河之费以业所徙之民遵古圣之法定山川之位使神人各处其所而不相奸且以大汉方制万里岂其与水争咫尺之地哉此功一立河定民安千载无患故谓之上防若乃多穿漕渠于冀州地使民得以溉田分杀水怒虽非圣人法然亦救败术也可从淇口以东为石隄多张水门恐议者疑河大川难禁制荥阳漕渠足以小之其水门但用土木今作石堤埶必完安冀州渠首尽当仰此水门诸渠皆往往股引取之旱则开东方下水门溉冀州水则开西方高门分河流通渠则塡淤加肥禾麦更为秔稻转漕舟船便此三利也民田适治河隄亦成此诚富国安民兴利除害支数百岁故谓之中防若乃缮完故隄増卑倍薄劳费无已数逢其害此最下防也】集览【使道令引归故道也汉书注道读曰导黎阳今濬州是在魏郡白马县西魏郡史记魏世家以魏封毕万卜偃曰魏大名也故汉置大名府河再西三东沟洫志贾让防云河从河内北至黎阳为石隄激使东抵东郡平冈又为石隄使西北抵黎阳观下又为石隄使东北抵东郡津北又为石隄使西北抵魏郡昭阳又为石隄激使东北百余里间河再西三东凿龙门凿穿之也禹贡注龙门山在河东之西界蔡氏传曰地志龙门在冯翊夏阳县西北今河中有龙门县顔师古曰龙门山其东则在今秦川龙门县北其西则在同州韩城北河从其中流李竒云禹凿通河水处广八十歩三秦记龙门水悬船而行两旁有山鱼俱集其下而不得上得上则为龙辟伊阙辟开通也伊阙注见周安王十五年析底柱析凿破也禹贡注底柱山名河水分流包山而过山见水中若柱然在西虢之界蔡氏传曰底柱石在大河中流今陜州陜县三门山是括地志云禹凿此山三道河水故曰三门在硖石县东北黄河中破碣石破剖之也禹贡注碣石海畔山也蔡氏传曰地志碣石在北平郡骊城西南河口之地今平州之南也郦道元曰骊城枕海有石如甬道数十里山顶有大石如柱形韦昭以为碣石其山昔在河口海濵故以志其入贡河道歴世既乆为水所渐沦入于海已去岸五百余里矣分杀水怒注见建始四年分杀水力淇口地名在淇水之口案淇水出河内郡共北山东去黎阳入河一曰水出隆虑县西山冀州渠首渠之总头在冀州倍薄倍读曰陪倍之令厚】正误【决之使道今按道如字使道使得其道也如禹贡九河既道之道増卑倍薄今按倍如字倍加也】质实【一统志云河内郡名注见桓帝延熹九年黎阳汉之县名属魏郡晋省后魏置黎阳郡及黎州隋初州郡皆废寻复置黎州大业初州废以县属汲郡唐复置黎州贞观中州废以县属卫州五代晋置濬州宋改为通利军熙宁初改为黎阳县属卫州政和初陞濬州濬川军寻改平川军金改通州后复为濬州元以黎阳县省入属眞定路后改属大名路国朝改为濬县仍属大名府魏郡汉初所置治元城县东汉分魏郡为东西部置都尉魏置阳平郡晋因之刘宋尝置东阳平郡前燕于此置贵乡郡寻省后周置魏州隋改州为武阳郡唐武德中复为魏州治贵乡贞观初置都督府阳朔初改为冀州咸亨中复为魏州天宝初改为魏郡属河北道魏博节度治此乾元初复为魏州号曰天雄军五代唐陞为东京兴唐府寻改邺郡晋改广晋府汉改大名府周复改天雄军宋初因之庆厯初陞为北京大名府治元城金为大名府路又改安武军元为大名路国朝改为大名府直京师金堤注见文帝十二年龙门山名在平阳府河津县西北三十里即禹所凿通黄河处砥柱山名在河南府陜州城东四十里黄河中禹贡导河东至于砥柱即石形似柱故名山有三门禹凿以通河南曰鬼门中曰神门北曰人门故谓之三门集津碣石注见秦始皇三十二年冀州注见秦二世二年信都国淇口淇水之口也源出怀庆府济源县西八十里王屋山东自天坛避秦沟出焉引流南入黄河荥阳注见秦庄襄王元年】
　　诏定世宗为不毁之庙
　　【孔光何武奏迭毁之次当以时定请与群臣杂议皆以为孝武皇帝亲尽宜毁王舜刘歆曰礼天子七庙七者其正法数可常数者也宗不在此数中宗变也茍有功德则宗之不可预为设数臣愚以为孝武皇帝功烈如彼孝宣皇帝崇立之如此不宜毁制曰舜歆议可】集览【迭毁之次注见隋炀帝大业三年茍有功德则宗之胡氏曰有功德则宗之无则莫之宗焉是为人子孙得选择祖考于情则逆于理则违曽是以为孝乎】正误【茍有功德则宗之今按胡氏本程子説朱子尝辩其非不必援以为説】
　　冬十月防免大司空武遣就国以师丹为大司空【左右或议何武事亲不笃帝亦欲改易大臣乃防免武归泛乡侯国以师丹为大司空丹见上多改成帝之政乃上书言古者谅阍不言聴于冡宰三年无改于父之道前大行在堂而官爵臣等以及亲属赫然贵宠诏书比下变动政事卒无渐臣不能明陈大义复不能牢让爵位相随空受封侯増益陛下之过间者郡国多地动水出流杀人民日月不明五星失行此皆举错失中号令不定法度失理隂阳溷浊之应也人情无子虽六七十犹愽取而广求孝成皇帝独以壮年克已立陛下为嗣及弃天下陛下继体四海安宁百姓不惧此先帝圣德当合天人之功也臣闻天威不违顔咫尺愿陛下深思先帝所以建立陛下之意且克已躬行以观羣下之从化天下者陛下之家也肺腑何患不富贵仓卒若是其不乆长矣书数十上多切直之言傅太后从弟子迁尤倾邪上恶之免官遣归故郡傅太后怒上不得已复留迁孔光与丹奏诏书前后相反天下疑惑无所取信请归迁故郡卒不得遣复为侍中其逼于傅太后皆此类也】集览【泛乡在琅琊郡不其县泛通作汜牢让犹言固辞也相随属下句失中中去声当也继体索隐曰谓非创业之主而是适子继先帝之正体而立者】
　　诏还陈汤长安
　　【议郎耿育上书寃讼陈汤曰汤为圣汉扬威雪耻卒以无罪老弃炖煌正当西域通道令威名折冲之臣旋踵及身复为郅支遗虏所笑诚可悲也今奉使外蛮者未甞不陈郅支之诛以扬汉国之盛夫援人之功以惧敌弃人之身以快防岂不痛哉且安不忘危盛必虑衰今国家素无文帝累年节俭富饶之蓄又无武帝荐延枭俊禽敌之臣独有一汤反使逃亡分窜死无处所逺览之士莫不计度以为汤尚如此虽复破絶筋骨露形骸犹复制于唇舌为嫉妬之臣所繋虏耳此臣所以为国家尤戚戚也书奏天子还汤卒于长安】集览【折冲之臣有冲突为害者能折挫之诗緜篇予曰有御侮注武臣折冲曰御侮战国防苏秦曰千丈之城防之樽爼之间百尺之冲折之衽席之上文中子曰折冲樽爼可矣何必临邉也注谓折兵冲也复为郅支遗虏所笑元帝建昭三年陈汤矫制发兵与甘延夀袭击匈奴郅支单于于康居斩之成帝永始二年汤为王商所譛免为庶人今耿育故云然枭俊仲冯曰枭善鬭也故曰枭俊犹言枭将也史炤通鉴释文曰枭谓斩其首而挂之俊谓敌之魁率也左传得俊曰克】
　　【乙卯】孝哀皇帝建平元年春正月陨石于北地十六集览【陨石于北地北地本春秋义渠戎国秦置北地郡属雍州今宁州泾州庆阳府皆北地地也陨石注见武帝征和四年】质实【北地郡名注见秦王政三年】○新城侯赵钦以罪免徙辽西
　　【司解光奏言臣闻许美人及故中宫史曹宫皆御幸孝成皇帝产子子隐不见臣遣吏问皆得其状其他饮药伤堕者无数事皆在四月丙辰赦令前臣谨按永光三年男子忠等发长陵夫人事更大赦孝元皇帝下诏曰朕所不当得赦也穷治尽伏辜天下以为当赵昭仪倾乱圣朝亲灭继嗣家属当伏天诛而同产亲属皆在尊贵之位廹近帷幄群下寒心请穷竟议正法于是免新城侯钦等皆为庶人将家属徙辽西郡耿育上防言臣闻世必有非常之变然后乃有非常之谋孝成皇帝自知继嗣不以时立念虽未有皇子万岁之后未能持国恐危社稷倾乱天下知陛下有圣贤仁孝之德故废后宫就舘之渐乃欲致位陛下以安宗庙岂当世庸庸斗筲之臣所能及哉且褒广将顺君父之美匡救销灭既往之过古今通义也事不当时固争防祸于未然各随指阿从以求容媚晏驾之后尊号已定万事已讫乃探追不及之事讦扬幽昧之过空使谤议上及山陵下流后世甚非先帝托后之意此臣之所深痛也帝亦以为太子颇得赵太后力遂不竟其事】集览【子隐不见谓赵昭仪隐匿其所产之子男子忠忠男子之名也失其姓褒广将顺见人有善则奬饰而宣播之所谓褒广也见人为善则因而诱引成就之所谓将顺也】质实【一统志云新城县名注见周显王十八年咸阳赵钦临之子昭仪之弟辽西郡西汉所置治肥如县东汉以后俱仍旧隋省之故城在永平府治东】
　　书法【于是解光奏赵昭仪倾乱圣朝亲灭继嗣故免徙钦非钦罪也其书以罪何罪钦所以罪昭仪也欤】
　　以喜为大司马考异【当书以太后从弟喜为大司马】○秋九月陨石于虞二集览【虞徐广曰在梁国正义曰今宋州之北虞城县古虞国也】质实【一统志云虞汉之县名属梁国后魏属沛郡北齐省隋复置属宋州唐置东虞州寻废改县曰虞城五代梁置辉州宋废以县属宋州后属应天府金废元复置属东平后属济宁路国朝因之改属开封府】
　　书法【正月书陨石矣于是再见纲目书陨石十有二详秦始皇三十六年一岁再书者此而已】
</div>
    <div class="pagination">
<a href="御批资治通鉴纲目_page33.html">上一页</a><span>...</span><a href="御批资治通鉴纲目_page29.html">29</a><a href="御批资治通鉴纲目_page30.html">30</a><a href="御批资治通鉴纲目_page31.html">31</a><a href="御批资治通鉴纲目_page32.html">32</a><a href="御批资治通鉴纲目_page33.html">33</a><span class="current-page">34</span><a href="御批资治通鉴纲目_page35.html">35</a><a href="御批资治通鉴纲目_page36.html">36</a><a href="御批资治通鉴纲目_page37.html">37</a><a href="御批资治通鉴纲目_page38.html">38</a><a href="御批资治通鉴纲目_page39.html">39</a><span>...</span><a href="御批资治通鉴纲目_page35.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
