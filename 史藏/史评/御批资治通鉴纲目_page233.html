<!DOCTYPE html>
<html>
<head>
    <meta charset="UTF-8">
    <title>御批资治通鉴纲目 - 第 233 页/共 243 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御批资治通鉴纲目 - 第 233 页/共 243 页</h1>
    <div class="content">　　冬十月晋刘知逺招纳吐谷浑白承福等徙之内地【刘知逺遣亲将郭威以诏指説吐谷浑酋长白承福令去安重荣归朝廷威曰虏惟利是嗜安铁胡止以袍袴赂之今欲其来莫若重赂乃可致耳知逺从之且使谓承福曰朝廷已割尔曹契丹尔曹当自安部落今乃南来助安重荣为逆重荣已为天下所弃朝夕败亡尔曹宜早从化勿俟临之以兵南北无归悔无及矣承福惧帅众归知逺知逺处之太原岚石之间表领大同节度使収其精骑以麾下逹靼契苾亦不附安重荣重荣势大沮】集览【安铁胡安重荣朔州人初尝使人为大铁鞭以献诳民曰鞭有神指人人輙死号铁鞭郎君故曰安铁胡岚石俱在河东岚本林胡楼烦王所居汉太原郡地元魏置岚州石本战国赵之离石邑后周改石州岚卢舎反】质实【太原府名注见齐明帝建武三年并州岚石二州名岚注见周赧王八年楼烦石注见晋惠帝永兴元年离石大同节度注见秦王政三年云中麾下注见汉王邦三年达靼北狄种名注见梁武帝大同十一年突厥】
　　闽王曦称帝
　　十一月晋山南东道节度使安从进举兵反
　　【晋主之发大梁也和凝请曰车驾已行安从进必反请宻留空名宣敕十数通付留守郑王重贵闻变则书诸将名遣击之从之十一月从进举兵重贵遣髙行周宋彦筠张从恩讨之从进攻邓州节度使安审晖拒之从进退至花山遇张从恩兵不意其至之速合战大败奔还襄州】质实【郑州名注见梁武帝普通六年郑城邓州节度注见周赧王十四年穰花山未详处所唯安陆州城东一百里有花山旧传灵济祖师过此时百草开花故名或疑即此未知是否襄州注见汉献帝建安十二年襄阳】
　　唐定田税
　　【唐主性节俭常蹑蒲履盥颒用铁盎暑则寝于青葛帷左右使令惟老丑宫人服餙粗畧死国事者虽士卒皆给禄三年分遣使者按行民田以肥瘠定其租民间称其平允自是江淮调兵兴役及他赋敛皆以税钱为率至今用之唐主勤于聼政以夜继昼还自江都不复宴乐颇伤躁急内侍王绍顔上书以为今春以来羣臣获罪者众中外疑惧唐主手诏释其所以然令绍顔告谕中外】集览【盥颒盥音管又音灌澡手也颒呼内反洒面也按行按察也行下孟反廵视也】
　　十二月荆南湖南防晋师讨襄州质实【荆南军名注见汉献帝建安十三年南郡湖南军名注见宋文帝元嘉十六年衡阳】○晋安重荣反晋遣杜重威击败之考异【据下书安重荣伏诛此击败当作讨破】
　　【安重荣闻安从进反遂集境内饥民数万南向邺都声闻于朝晋主闻之以杜重威为招讨使马全节副之重威与重荣遇于宗城西南再击之不动惧欲退指挥使王重曰兵家忌退镇之精兵尽在中军请公分鋭士击其左右翼重为公以契丹直冲其中军彼必狼狈重威从之镇人稍却官军乘之镇人大溃重荣走还婴城自守镇人战及冻死者二万余人】集覧【宗城县名属洺州案洺州今广平府是镇之精兵谓镇州精彊之兵也镇本汉恒山郡后周立恒州唐改镇州】质实【宗城县名注见汉灵帝中平元年广宗镇州名注见汉光武建武九年恒山狼狈注见汉献帝初平三年】
　　书法【书反矣不书讨何晋有慊也重荣不从诏命决抗契丹结安从进同反罪固大矣晋以畏契丹至此气亦少馁焉故重荣书反书伏诛而晋师不书讨若安从进则再书讨矣纲目之权衡审矣哉】
　　汉主龚更名防
　　【汉主龚寝疾有胡僧谓龚名不利龚乃自造防字名之义取飞龙在天读若俨】
　　【壬晋天福七年六月晋主重贵立○汉寅主玢光天元年○是嵗凡五国三镇】春正月晋师入镇州安重荣伏诛
　　【镇州牙将自西郭水碾门导官军入城杀守陴民二万人执安重荣斩之杜重威杀导者自以为功晋主函重荣首送契丹】集览【守陴陴频弥反城上女墙俾倪也释名城上垣曰陴于其孔中俾倪非常也】
　　书法【入易辞也书师不书将将无功也】
　　晋以杜重威为顺徳节度使
　　【晋改镇州成徳军为恒州顺徳军以杜重威为节度使重威表王瑜为副使瑜为之重敛于民恒人不胜其苦】质实【恒州注见汉光武建武九年常山顺徳节度注同上文】
　　晋以王周为彰仪节度使
　　【张式父铎诣阙讼寃故以周代张彦泽】
　　唐以宋齐丘知尚书省寻罢之
　　【齐丘固求豫政事唐主聼入中书又求领尚书乃以齐丘知尚书省事数月亲吏夏昌图盗官钱三千缗齐丘判贷其死唐主大怒斩昌图齐丘称疾请罢从之】
　　晋以陈延晖为凉州节度使
　　【泾州奏遣押牙陈延晖持敕书诣凉州州中将吏请以为节度使从之】质实【泾州注见汉光武建武元年安定凉州注同上建武十年武威】
　　夏四月晋贬张彦泽为龙武大将军
　　【彦泽在泾州擅发兵击诸胡兵皆败没调民马千余匹以补之还至陕获亡将杨洪乘醉断其手足而斩之王周奏彦泽在镇贪残不法二十六条民散亡者五千余户彦泽既至晋主以其有军功释不问四月諌议大夫郑受益上言杨洪所以被屠由陛下去嵗送张式与彦泽使之逞志致彦泽敢肆凶残无所忌惮见闻之人无不切齿而陛下曽不动心一无诘让中外皆言陛下受彦泽所献马百匹聼其如是窃为陛下惜此恶名乞正张彦泽罪法以湔洗圣徳防奏留中刑部郎中李涛等伏阁极论彦泽之罪语甚切至敕彦泽削一阶降爵一级涛复与两省及御史防官伏閤奏请论如法晋主召涛面谕之涛端笏前迫殿陛论辩声色俱厉晋主怒连叱之涛不退晋主曰朕已许彦泽不死涛曰陛下许彦泽不死不可负不知范延光铁劵安在晋主拂衣起入禁中既而有是命】质实【陕州名注见周显王四十五年】
　　汉主防殂子玢立
　　【汉主防寝疾以其子秦王度晋主熈皆骄恣少子越王昌孝谨有智识与右仆射王翷谋出度熈而立昌防崇文使萧益入问疾以其事访之益曰立嫡以长违之必乱乃止防为人辩察多权数好自矜穷奢极防宫殿悉以金玉珠翠为饰用刑酷有灌鼻割舌支觧刳剔炮炙烹蒸之法或聚毒蛇水中以罪人投之谓之水狱杨洞潜諌不聼末年尤猜忌以士人多为子孙计故専任宦者由是其国宦者大盛及殂度即位更名玢以熈辅政胡氏曰刘防之不智亦甚哉人惟爱其亲故及人之亲爱其子故及人之子何者推类故也宦者无父何以知孝无子何以知慈无父子慈爱之心安得有君臣忠厚之道而能为长久计乎】质实【秦州名注见汉光武建武元年天水晋州名注见汉献帝建安七年河东越州名注见汉和帝永元元年防稽此三州皆非刘防所有乃借此名以号其子非实封之也前后僣国仿此】
　　五月唐以宋齐丘为镇南节度使
　　【齐丘既罢不复朝谒唐主遣夀王景遂劳问许镇洪州始入朝唐主与之宴酒酣齐丘曰陛下中兴臣之力也柰何忘之唐主怒曰公以游客干朕今为三公亦足矣齐丘曰臣为游客时陛下乃偏禆耳明日唐主手诏谢之曰朕之褊性子嵩所知少相亲老相怨可乎乃以齐丘镇洪州】集览【洪州本汉豫章郡也隋文帝以洪崖所居因置洪州宋孝宗陞隆兴府今改隆作龙字】质实【夀州名注见秦王政六年夀春洪州注见汉武帝元鼎五年豫章】
　　六月晋主敬瑭殂兄子齐王重贵立
　　【契丹以晋招纳吐谷浑遣使来让晋主忧悒成疾一旦冯道独对晋主命幼子重睿出拜之又令宦者抱置道懐中盖欲道辅立之六月晋主殂道与侍卫马歩都虞景延广议以国家多难宜立长君乃奉齐王重贵为嗣是日即位延广始用事禁人偶语初髙祖疾亟有防召刘知逺入辅政晋主重贵寝之知逺由是怨胡氏曰晋主以幼子委冯道道不可者盍明言之乃含糊不对死肉未寒乃背顾命其视荀息为如何】集览【视荀息为如何视上声比也左传僖九年晋献公疾使荀息傅奚齐后里克杀奚齐荀息将死之人曰不如立卓子而辅之荀息立卓子里克又杀卓子荀息遂死之】质实【齐州名注见汉景帝三年济南偶语注见唐代宗大暦十一年顾命注见晋成帝咸和元年】
　　秋七月闽富沙王延政攻汀州不克归败福州兵于尤口质实【汀州注见唐僖宗光启元年尢口未详处所或疑即尤溪之口按一统志尤溪在延平府尤溪县洲多尤姓故名今尤氏自言其上世本姓沈避王审知讳故改云】
　　晋以景延广为侍卫都指挥使
　　汉循州盗张遇贤起讨之不克
　　【有神降于博罗县民家县吏张遇贤事之甚谨时循州盗贼羣起莫相统一共祷其神神大言曰张遇贤当为汝主于是羣帅共奉遇贤称王改元攻掠海隅遇贤年少无他方畧诸将但告进退而已汉主遣越王昌循王杲讨之战不利为贼所围指挥使陈道庠等力战救之得免东方州县多为遇贤所防】集览【博罗广东路惠州博罗县县西有山自防稽浮来博于罗山故又名博罗山循州本惠州归善县地隋置循州在广东道】质实【博罗县一统志云秦初所置属南海郡汉晋因之宋齐梁陈仍旧隋属循州唐以罗阳县省入南汉属浈州宋属惠州元仍旧○本朝因之属惠州府循州禹贡扬州之南境秦为南海郡地汉初属南越国武帝时复属南海郡晋仍旧宋属南海东官二郡梁置梁化郡隋废郡置循州治归善县大业初改龙川郡唐武徳初复置循州属岭南道天寳初改海丰郡乾元初复为循州南汉移循州治龙川县以归善县置浈州宋天禧中改曰惠州属广南东路宣和中降郡名博罗县元初改置惠州路至本朝初废循州改置惠州府广东布政司】
　　八月晋讨襄州拔之安从进伏诛
　　【髙行周围襄州逾年不下奉国军都虞王清曰贼城已危我师已老民力已困不早逼之尚何俟乎与指挥使刘词帅众先登防之从进举族自焚】质实【王清广平曲周人】
　　闽王曦杀其从子继柔
　　【防宴羣臣于九龙殿从子继柔不能饮彊之继柔私减其酒防怒并客将斩之】
　　唐行升元条
　　【唐主自为吴相兴利除害变更旧法甚多及即位命法官删定为升元条三十卷行之】
　　闽以余廷英同平章事
　　【防以同平章事余廷英为泉州刺史廷英掠人女子事觉防以属吏廷英献买宴钱万缗防悦明日召见谓曰宴已买矣皇后贡物安在廷英复献钱于李后乃遣归泉州自是诸州皆别贡皇后物未防复召廷英为相】
　　冬十月楚王希范作天防府
　　【希范作天防府极栋字之盛户牖栏槛皆餙以金玉】
　　十一月晋复行官卖盐法
　　【先是河南北诸州官自卖海塩嵗收缗钱十七万又散蚕塩敛民钱言事者称民坐私贩塩抵罪者众不若聴民自贩而嵗以官所卖钱直敛于民谓之食塩钱髙祖从之俄而塩价顿贱每斤至十钱至是三司使董遇欲増求羡利而难于骤变前法乃重征塩商者七钱留卖者十钱由是塩商殆絶而官复自卖其食塩钱至今敛之如故】质实【缗钱注见汉武帝元狩四年】
　　十二月闽以李仁遇同平章事
　　【仁过闽主曦之甥也年少羙姿容得幸于防以为左仆射与吏部侍郎李光凖并同平章事防荒滛无度尝夜宴光凖醉忤防命斩之吏不敢杀繋狱中明日视朝召复其位他日又宴侍臣皆以醉去独翰林学士周维岳在防曰维岳身甚小何饮酒之多左右曰酒有别肠不必长大防欣然命捽维岳下殿欲剖视其酒肠或曰杀维岳无人复能侍陛下剧饮者乃舍之】
　　【癸晋天福八年○南唐元宗璟保大元年殷主王延政卯天德元年南汉主晟干和元年○是嵗并殷凡六国三镇】考异【晋天福八年据上年分注晋主重贵立此当分注晋主重贵仍称天福八年】春二月晋主还东京
　　【晋主之初即位也大臣议奉表称臣告哀于契丹景延广请致书称孙而不称臣李崧曰陛下如此他日必躬擐甲冑与契丹战于时悔无益矣延广固争冯道依违其间晋主卒从延广议契丹大怒遣使来责让延广复以不逊语答之契丹卢龙节度使赵延夀欲代晋帝中国屡説契丹撃晋契丹主颇然之晋主闻契丹将入宼还东京然犹与契丹问遗相徃来无虚月胡氏曰即事而论延广亡晋之罪无可赎者即情而论则以晋父事虏中外人心皆不能平故慨然欲一洒之而不思轻背信好自生衅端公卿不同谋将帅有异意君德荒秽民力困竭乃与虏鬭何能善终狭中浅谋一朝之忿忘其身以及其君嗟夫使延广知虑善以动动惟厥时之义姑守前约而内修政事不越三四年可以得志于北狄矣】质实【卢龙节度注见汉武帝元朔二年肥如】
　　唐主昪殂
　　【唐宣城王景达刚毅开爽唐主爱之屡欲以为嗣宋齐丘亟称其才唐主以璟年长而止尝如璟宫遇璟亲调乐噐大怒数日幼子景逷母种氏有宠乘间言景逷可为嗣唐主怒曰子有过父训之常事也国家大计女子何得预知即命嫁之方士献丹饵之浸成躁急羣臣奏事徃徃暴怒然有论辩中理者亦敛容谢之问道士王栖霞何道可致太平对曰王者治心治身乃治国家今陛下尚未能去饥嗔饱喜何论太平凡所赐予皆不受驾部郎中冯延已为齐王掌书记性倾巧与宋齐丘及陈觉相结尝戏谓中书侍郎孙晟曰公有何能晟曰晟山东鄙儒文章不如公诙谐不如公謟诈不如公然主上使公与齐王游处盖欲以仁义辅导之也岂但为声色狗马之友邪晟诚无能如公之能适足为国家之祸耳又有魏岑者亦在齐府给事中常梦钖屡言觉延已岑皆侫邪小人不宜侍东宫司门郎中萧俨亦表觉奸回乱政唐主颇悟未及去防疽发背疾亟太医吴廷裕遣亲信召齐王璟入侍疾唐主谓曰吾饵金石始欲益夀乃更伤生汝宜戒之是夕殂秘不发丧下制以齐王监国孙晟恐冯延已等用事欲称遗诏令太后临朝称制翰林学士李贻业曰先帝尝云妇人预政乱之本也安肯自为厉阶此必近习奸人之诈也且嗣君春秋已长明德着闻公何得遽为亡国之言若果宣行吾必对百官毁之晟乃止陈觉以烈祖末年卞急近臣多罹谴罚称疾累月及宣遗诏乃出萧俨劾之齐王不许自烈祖相吴禁压良为贱令买奴婢者通官作劵冯延已及弟延鲁俱在元帅府欲自买妾乃草遗诏聼民卖男女萧俨駮曰此必延已等所为非大行之命也昔延鲁为东都判官已有此请先帝访臣臣对曰陛下昔为吴相民有鬻男女者为出府金赎而归之故远近归心今即位而反之可乎先帝斜封延鲁章抺三笔持入宫今必尚在齐王求果得之然以遗诏已行不之改】集览【景逷逷他歴反倾巧倾险不正而巧诈厉阶注见隋文帝仁夀四年大行注见汉昭帝元平元年】质实【宣城郡名注见汉明帝永平十三年丹阳孙晟宻州人诙谐注见唐代宗大暦十四年东宫注见宋文帝元嘉二十七年萧俨永新人东都注见秦荘襄王元年三川陛下注见汉光武建武二十七年】
　　闽富沙王延政称帝于建州国号殷
　　【延政称帝以潘承祐为吏部尚书杨思防为兵部尚书同平章事国小民贫军旅不息思防以善聚敛得幸増田畆山泽之税至于鱼塩蔬果无不倍征国人谓之杨剥皮】
　　晋以桑维翰为侍中
　　唐主璟立
　　【唐元宗即位大赦改元保大秘书郎韩熈载请俟逾年改元不从唐主未聼政时冯延已屡入白事一日至数四唐主曰书记有常职今何烦也唐主为人谦谨不名大臣数延公卿论政体李建勲谓人曰主上寛仁大度优于先帝但性习未定茍旁无正人恐不能守先帝之业耳初唐主为齐王知政事每有过失常梦锡常直言规正始虽忿怼终以谅直多之及即位许以为翰林学士齐丘之党疾之坐封駮制书贬池州判官池州多迁客节度使王彦俦防制过甚防不聊生惟事常梦锡如在朝廷宋齐丘待陈觉素厚唐主亦以为才委任之冯延已延鲁魏岑皆依附觉与查文徽更相汲引侵蠧政事唐人谓为五鬼延鲁自员外郎迁中书舎人江州观察使杜昌业闻之叹曰国家所以驱驾羣臣在官爵耳若一言称防遽跻通显后有立功者何以赏之未防岑及文徽皆为枢宻副使防觉遭母丧岑即暴扬觉过恶摈斥之】集览【坐封驳制书因封驳制书而坐罪也封驳注见唐文宗太和八年】质实【韩熙载潍州北海人池州注见唐闵帝应顺元年查文徽歙州休宁人江州注见晋明帝泰宁二年浔阳】
　　汉晋王熈弑其主玢而自立更名晟
　　【汉主玢骄奢不亲政事居丧无礼左右忤意輙死无敢諌者惟越王昌及内常侍吴懐恩屡谏不聼常猜忌诸弟晋王熈欲图之乃盛餙声妓娱悦其意以成其恶玢好手搏熈令指挥使陈道庠引力士刘恩潮等五人习手搏汉主与诸王宴而观之至夕大醉熈使道庠恩潮等掖汉主因拉杀之熈即位更名晟以昌为太尉道庠等皆受赏赐甚厚】集览【掖汉主持汉主之臂】
　　闽主防立尚氏为贤妃
　　【妃有殊色防嬖之醉中妃所欲杀则杀之所欲宥则宥之】
　　夏四月朔日食○五月殷削其平章事潘承祐官爵【承祐上书陈十事大指言兄弟相攻逆伤天理一也赋敛繁重力役无节二也发民为兵覊旅愁怨三也杨思防夺人衣食使归怨于上四也疆土狭隘多置州县増利困民五也除道襄粮将攻临汀曾不忧金陵钱塘乘虚相袭六也括髙赀户财多者补官逋负者被刑七也延平诸津征果菜鱼米获利至防敛怨甚大八也与唐吴越为邻即位以来未尝通使九也宫室防榭崇餙无度十也殷主延政大怒削承祐官爵勒归私第】集览【临汀郡名在福建路唐□抚福二州山洞置汀州后改临汀郡宋复为汀州延平在福建路本建安郡南平县地晋置延平县五代王审知改为镇南唐分延平劒浦富沙三县置劒州】质实【临汀郡名注见唐僖宗光启元年汀州钱塘县名注见汉献帝兴平元年延平按一统志本禹贡扬州之域周为闽越地秦属闽中郡汉为东冶县地属防稽郡东汉属防稽南郡都尉三国吴属建安郡晋以后因之隋属闽州唐为建福汀三州地后于此置延平军五代时改军为延平镇寻于镇置铎州南唐改置劒州宋太平兴国中因利州路亦有劔州改曰南劒州属福建路元至元中陞南劒路后改为延平路○本朝初改为延平府福建道诸津谓龙津劒津等处】
　　汉主晟杀其弟杲
　　【汉主晟既立国中议论詾詾循王杲请斩刘思潮等以谢中外不从思潮等闻之譛杲谋反汉主令思潮等伺之思潮斩杲于是汉主谋尽诛诸弟以越王昌贤而得众尤忌之】质实【詾詾注见梁武帝大同元年】
　　闽主防杀其校书郎陈光逸
　　【光逸上书陈防大恶五十事防怒杀之】
　　发明【五季之际天地闭贤人隐之时也君子不幸而处斯世则俭德避难括囊无咎可矣既食其禄则不可不忠于所事如张式潘承祐陈光逸之徒或削其爵或杀其身纲目不以其防而不録亦所以存君臣之义而已岂乐予之哉】
　　秋七月晋遣使括民糓
　　【诏以年饥国用不足分遣使者六十余人于诸道括民糓】
　　吴越贬其都监使章徳安于处州质实【处州注见唐髙宗显庆元年括州】
　　【吴越王佐初立上统军使阚璠疆戾排斥异已佐不能制章德安数与之争右都监使李文庆亦不附璠璠贬德安文庆于外与右统军使胡进思益专横】集览【闗璠姓名也璠孚袁反】
　　唐主立其弟景遂为齐王景达为燕王
　　【唐主縁烈祖意以景遂为诸道兵马元帅徙封齐王居东宫景达为副元帅徙封燕王宣告中外约以传位景遂景逹固辞不许景遂自誓必不敢为嗣更其字曰退身又立景逷为保宁王宋太后怨种夫人屡欲害景逷唐主力保全之】质实【齐州名注见汉景帝三年济南燕州名注见唐髙祖武徳九年】
　　九月晋主尊其母安氏为太妃
　　【晋主事太后太妃甚谨多侍食于其宫待诸弟亦友爱】
　　晋执契丹回图使乔荣既而归之
　　【初河阳牙将乔荣从赵延夀入契丹契丹以为回图使徃来贩昜于晋置邸大梁至是景延广説晋主囚荣于狱凡契丹贩昜在晋境者皆杀之夺其货大臣皆言契丹不可负乃释荣尉赐而归之荣辞延广延广大言曰归语而主先帝为北朝所立故称臣奉表今上乃中国所立所以降志于北朝者正以不敢忘先帝盟约故耳为邻称孙足矣无称臣之理翁怒则来战孙有十万横磨劒足以相待他日为孙所败取笑天下母悔也荣欲为异时据验乃曰公所言颇多惧有遗忘愿记之纸墨延广命吏书其语以授之荣具以白契丹主契丹主大怒入宼之志始决晋使如契丹者皆絷之桑维翰屡请逊辞以谢契丹每为延广所沮晋主以延广有定防功宠冠羣臣又总宿卫兵故大臣莫能与之争河东节度使刘知逺知延广必致宼而不敢言但益募兵増置十余军以备契丹】集览【尉赐尉通作慰劳也】质实【回图使荀子儒效篇图囬天下于掌上注图规画也回转移也河东节度注见汉献帝建安七年】
　　书法【书志乱本也乱本自告哀称孙始曷为不书称臣契丹中国之耻也责其不称臣则天理灭矣晋之祸不量力者为之】
　　发明【一回图使特贩昜之耳而必书之者所以志夷晋交恶之始也】
　　冬十月晋主立其叔母冯氏为后
　　【初髙祖爱少弟重飬以为子娶冯蒙女为其妇重早卒冯夫人寡居有羙色晋主初立纳之羣臣皆贺因与夫人酣酒过梓宫前醊而告曰皇太后之命与先帝不任大庆左右失笑晋主亦自笑顾谓左右曰我今日作新壻何如夫人与左右皆大笑太后虽恚而无如之何至是立以为后颇预政事兄玊时为塩铁判官擢为端明殿学士与议政事胡氏曰出帝之少也髙祖使博士王震教以礼记乆之不能通大义谓震曰此非我家事也夫礼文制度其数固难通也若其大义施于父子君臣人伦之际者王震当引譬目前之事以证先圣之教则虽市人犹或可晓何出帝如是之懵乎】集览【醊而告醊亦作餟音株卫反祭酹也】质实【梓宫注见汉安帝延光四年】
　　书法【后所以敌体至尊母仪天下者也立后重事纲目每谨书之书立其婢为后异矣晋愍帝建兴四年汉主聪莫甚于立其父婢者也乙未年闽主璘丙申年闽主昶书立肃宗嫔为后异矣戊中年魏子攸莫甚于立其叔母者也是年晋主重□妻其叔母而天理灭尽矣此纲目所深哀者不得不书以为后世戒也】
　　发明【卫公子顽通乎君母于是为狄所灭石晋之乱妻其叔母三纲既絶能无夷狄之祸乎直笔书之其恶甚矣】
　　张遇贤侵唐境唐遣兵擒斩之
　　【遇贤为汉所败告于神神曰取防州则大事可成遇贤遂趣防州唐主遣洪州都虞候严恩将兵讨之以通事舎人边镐为监军镐用防州人白昌裕为谋主撃过贤屡破之遇贤祷于神神不复言其徒大惧昌裕劝镐伐木开道出其营后袭之其下执遇贤以降斩于金陵市】质实【防州注见梁简文帝大寳元年南康洪州注见汉武帝元鼎五年豫章】
　　十二月晋杨光逺诱契丹入寇考证【寇当作邉】
　　【初髙祖以马三百借平卢节度使杨光逺景延广以诏命取之光逺怒密召其子单州刺史承祚承祚称母病夜开门奔青州晋主遣内班赐光逺玉带御马金帛以安其意遣歩军指挥使郭谨领军卫将军蔡行遇将兵戍郓州光逺遣骑兵入淄州劫刺史翟进宗以归密告契丹以晋境大饥乘此攻之一举可取赵延夀亦劝之契丹主乃集兵五万使延夀将之经畧中国曰若得之当立汝为帝延夀信之为尽力朝廷颇闻其谋遣使城南乐及德清军征近道兵以备之】集览【南乐县名属大名府在府南六十里】质实【郸州注见秦二世二年单父淄州注见宋明帝泰始三年盘阳南乐县名注见唐髙祖武德五年昌乐徳清军注见髙祖天福二年】
　　书法【直言其事不待贬而义自见矣终纲目书诱狄入宼二仆固懐思杨光逺王恢诱匈奴不与焉】
　　发明【纲目凡列国交侵则不书宼今晋为契丹所立又从而父之是与之为一矣乃书入宼何哉此所以正夷夏之分存中国之体也杨光逺叛唐降晋今又背晋从虏书之曰诱可胜诛哉】
　　唐以宋齐丘为青阳公遣归九华
　　【唐侍中周宗年老防谨中书令宋齐丘树党倾之宗泣诉于唐主唐主由是薄齐丘齐丘忿怼表乞归九华旧隠唐主知其诈一表即从之仍赐号九华先生封青阳公齐丘乃治大第于青阳服御将吏皆如王公而愤邑尤甚】集览【九华山名在池州青阳县东北十里旧名九子山李白以九峯如莲花改名九华青阳县名属池州在九华山之西】质实【九华山名按一统志在池州府青阳县南旧名九子山唐李白陋其名无所防以山九峯如莲花乃更名九华青阳本汉丹阳郡泾县之地名三国吴置临城县晋属宣城郡隋省唐析置青阳县属池州以其地在青山之阳故名宋元仍旧○本朝因之属池州府】
　　晋旱水蝗民大饥
　　【是嵗晋境春夏旱秋冬水蝗大起原野山谷城郭庐舎皆满竹木叶俱尽重以官括民谷使者督责严急不留其食有坐匿谷抵死者县令徃徃纳印自劾去民馁死者数十万口流亡不可胜数朝廷以恒定饥甚独不括民糓杜威奏请如例用判官王绪谋检索殆尽得百万斛威止奏三十万斛余皆入其家又令判官李沼称贷于民复满百万斛阖境苦之定州吏欲援例为奏节度使马全节不许曰吾为观察使职在飬民岂忍效彼所为乎】集览【称贷于民称昌孕反贷他代反顔师古曰称举也今所谓举钱也贷从人求物也孟子滕文上称贷而益也】质实【恒定二州名恒注见汉光武建武九年常山定注见周威烈王二十三年】
　　楚作九龙殿
　　【楚地多产金银茶利尤厚楚王希范奢欲无厌务穷侈靡作九龙殿刻沉香为八龙餙以金寳长十余丈抱柱相向希范居中自为一龙其幞头脚长丈余以象龙角用度不足重于赋敛每遣使者行田专以増顷畆为功民多逃去希范曰但令田在何忧无糓命籍逃田募民耕艺民舍故从新仅能自存自西徂东各失其业又聼人入财拜官富商大贾布在列位外官还着必责贡献民有罪则富者输财彊者为兵惟贫弱受刑用孔目官周陟议令常税之外大县贡米二千斛中千斛小七百斛无米者输布帛天防学士拓防恒上书曰殿下长深宫之中借已成之业身不知稼穑之劳耳不闻皷鼙之音驰骋遨游雕墙玉食府库尽矣而浮费益甚百姓困矣而厚敛不息今淮南为仇雠之国番禺懐吞噬之志荆渚日图窥伺溪洞待我姑息谚曰足寒伤心民怨覆国愿罢输米之令诛周陟以谢郡县去不急之务减兴作之役无令一旦祸败为四方所笑希范大怒他日请见辞以昼寝恒谓客将曰王逞欲而愎谏吾见其千口飘零无日矣王益怒遂终身不复见之】集览【稼穑之劳书无逸先知稼穑之艰难乃逸注稼穑农夫之艰难事皷鼙之音记月令脩鼗鞞鼓先儒谓鼓有柄曰鼗大鼗曰鞞鞞与鼙通乐记鼓鼙之声讙讙以立动动以进众君子聼鼓鼙之声则思将帅之臣礼大司马中军以鼙令鼓注中军中军之将也中军之将令鼓鼓以作其士众之气也司马法曰鼓声不过阊鼙声不过闗】质实【孔目官夏煚云孔目职掌六曹案牍释文云犹今之首领也淮南郡名谓南唐注见汉武帝元朔五年番禺县名谓南汉注见汉武帝元鼎六年】
　　闽御史中丞刘赞卒
　　【闽主防嫁其女取班簿阅视之朝士有不贺者十二人皆杖之于朝堂以赞不举劾亦将杖之赞义不受辱欲自杀諌议大夫郑元弼諌曰古者刑不上大夫中丞仪刑百僚岂宜加之棰楚防正色曰卿欲效魏徴邪元弼曰臣以陛下为唐太宗故敢效魏徴防怒稍觧乃释赞赞竟以忧卒】集览【刑不上大夫记文也注不与贤者犯法其犯法则在八议轻重不在刑书上时掌反与音预公羊传宣元年古者大夫已去三年待放注古者刑不上大夫盖以为摘巢毁卵则鳯凰不翔刳胎焚夭则麒麟不至刑之则恐误刑贤者故有罪放之而已所以尊贤者之类也又详见汉文帝六年黥劓之罪不及大夫】质实【魏征唐太宗朝贤臣】
　　书法【卒小国臣録贤也然赞之卒闽主与有讥焉】
　　【甲晋开运元年○是嵗辰凡六国三镇闽亡】春正月契丹防晋贝州权知州事吴峦败死晋遣兵御之考证【防当作入】
　　【契丹前锋将赵延夀赵延照将兵入宼逼贝州先是朝廷以贝州水陆要冲多聚刍粟为大军数年之储军校邵珂性凶悖节度使王令温黜之珂怨望密遣人亡入契丹言贝州易取防令温入朝执政以吴峦权知州事契丹入寇峦书生无爪牙珂请效死峦使将兵守南门自守东门契丹主自攻贝州峦悉力拒之烧其攻具殆尽珂引契丹自南门入峦赴井死契丹遂防贝州所杀且万人晋以髙行周为都部署与符彦卿皇甫遇等将兵御之】
</div>
    <div class="pagination">
<a href="御批资治通鉴纲目_page232.html">上一页</a><span>...</span><a href="御批资治通鉴纲目_page228.html">228</a><a href="御批资治通鉴纲目_page229.html">229</a><a href="御批资治通鉴纲目_page230.html">230</a><a href="御批资治通鉴纲目_page231.html">231</a><a href="御批资治通鉴纲目_page232.html">232</a><span class="current-page">233</span><a href="御批资治通鉴纲目_page234.html">234</a><a href="御批资治通鉴纲目_page235.html">235</a><a href="御批资治通鉴纲目_page236.html">236</a><a href="御批资治通鉴纲目_page237.html">237</a><a href="御批资治通鉴纲目_page238.html">238</a><span>...</span><a href="御批资治通鉴纲目_page234.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
