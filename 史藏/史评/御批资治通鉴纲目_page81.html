<!DOCTYPE html>
<html>
<head>
    <meta charset="UTF-8">
    <title>御批资治通鉴纲目 - 第 81 页/共 243 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御批资治通鉴纲目 - 第 81 页/共 243 页</h1>
    <div class="content">　　二月赵王勒称赵天王以石虎为太尉封中山王【赵羣臣请勒即皇帝位勒乃称大赵天王行皇帝事立妃刘氏为王后世子为太子子宏为大单于中山公虎为太尉进爵为王虎怒私谓其子防曰吾身当矢石二十余年以成大赵之业大单于当以授我乃与黄吻婢儿念之令人气塞不能寝食待主上宴驾后不足复留种也】
　　赵诛祖约夷其族
　　【仆射程遐言于勒曰天下初定当显明逆顺故汉髙祖赦季布斩丁公今祖约犹存臣窃惑之姚弋仲亦以为言勒族诛之初祖逖有胡奴曰王安甚爱之在雍丘谓曰石勒是汝种类厚资遣之安仕赵为左卫将军及约诛安叹曰岂可使祖士雅无后乎乃往观刑窃取逖庻子道重匿之及石氏亡复归江南】集览【赦季布斩丁公注见汉光武建武二年七雅祖逖字】质实【雍丘县名注见汉桓帝延熹四年】书法【赵也何以书诛乱臣贼子夷狄得而诛之纲目之讨叛严矣】
　　发明【石勒羯贼而书诛祖约者逆乱之臣虽夷狄盗贼皆得诛之所以严天讨正王法而使之无容足于天地之间也其防严矣】
　　夏三月诏太尉侃兼督江州
　　【侃遂移镇武昌】质实【武昌郡名注见汉后主建兴七年】
　　六月赵以张骏为凉州牧
　　【骏因前赵之亡复收河南地至于狄道置五屯防军与赵分境赵拜骏凉州牧骏耻为之臣不受及赵破休屠王羌骏始惧乃称臣入贡】集览【狄道注见汉髙后六年休屠王羌羌休屠王名休屠注见汉武帝元狩二年】质实【凉州注见唐中宗景龙二年】
　　秋九月赵王勒称皇帝○赵寇陷襄阳
　　【赵郭敬寇襄阳南中郎将周抚拒之敬退屯樊城偃藏旗帜寂若无人侦者至则告之曰汝宜自爱坚守后七八日大骑将至相禁不复得走矣使人浴马于津周而复始昼夜不絶侦者还告抚以为赵兵大至惧奔武昌敬毁襄阳迁其民于沔北城樊城以戍之抚坐免官】质实【襄阳县名注见汉献帝建安十二年樊城注见汉献帝建安十三年】
　　更造新宫
　　【辛夘】六年【赵建平二年】春三月朔日食○夏赵举贤良方正起明堂辟雍灵台
　　【赵令公卿以下嵗举贤良方正仍令举人得更相荐引以广求贤之路起明堂辟雍灵台于襄国城西】质实【明堂注见汉武帝建元元年辟雍注见汉成帝绥和元年灵台注见梁武帝永明十年】发明【赵夷狄也纲目书此亦予之乎曰盗贼而为盗贼之事固盗贼之常也盗贼而为君子之事君子亦岂得不予之哉此固书法之意也虽然中国不竞而使夷狄得以窃中国之文物夷狄固可进也其如中国何哉噫】
　　秋九月赵营邺宫质实【一统志云邺宫在彰徳府临漳县西】
　　【初赵主勒如邺将营新宫廷尉续咸苦諌勒怒欲斩之徐光曰咸言不可用亦当容之奈何一旦以直言斩列卿乎勒叹曰为人君不得自专如是乎匹夫家赀满百匹犹欲市宅况富有四海乎此宫终当营之且敕停作以成吾直臣之气因赐咸绢百匹至是复营邺宫以洛阳为南都置行台】
　　冬有事于太庙
　　【烝祭太庙诏归胙于司徒导且命无下拜导辞疾不敢当初帝即位冲防每见导必拜与导手诏则云皇恐言中书作诏则曰敬问有司议元防日帝应敬导不博士郭熈以为礼无拜臣之文侍中冯懐以为天子临辟雍拜三老况先帝师傅谓宜尽敬侍中荀奕曰三朝之首宜明君臣之礼若他日小防自可尽礼诏从之】集览【烝祭冬祭曰烝注见齐武帝永明八年春秋烝尝归胙赐祭福余肉命无下拜齐世家周襄王使宰孔赐桓公胙命无拜管仲曰不可乃下拜受赐元防日元旦日朝防三老注见汉明帝永平二年三朝朝陟遥反春正三朝谓正旦为嵗之朝月之朝日之朝】
　　慕容廆遣使诣太尉侃
　　【廆僚属议共表请进廆官爵参军韩恒驳曰立功者患信义不着不患名位不髙宜缮甲兵除凶逆功成之后九锡自至比于要君以求宠不亦荣乎廆不悦于是遣使与陶侃牋劝以兴兵北伐共清中原而东夷校尉封抽等疏上侃府请封廆为燕王侃复书曰夫功成进爵古之成制也车骑虽未能为国摧勒然忠义竭诚今腾牋王听可不迟速当在天台也】
　　【壬辰】七年【赵建平三年】春正月赵大飨羣臣
　　【赵主勒谓徐光曰朕可方自古何等主对曰陛下神武谋畧过于汉髙勒笑曰人岂不自知卿言太过朕若遇髙祖当北面事之与韩彭比肩若遇光武当并驱中原未知鹿死谁手大丈夫行事宜礌礌落落如日月皎然终不效曹孟徳司马仲逹欺人孤儿寡妇狐媚以取天下也勒虽不学好使诸生读书而聴之时以其意论古今得失闻者悦服尝使人读汉书闻郦食其劝立六国后惊曰此法当失何以遂得天下及闻留侯諌乃曰赖有此耳】集览【鹿死谁手史记蒯通曰秦失其鹿天下共逐之髙材疾足者先得焉张晏曰以鹿喻帝位也礌礌落落礌与磊通韵防落字下注磊落魁貎留侯谏留侯张良也谏立六国后其不可者八】
　　赵命太子省可尚书奏事
　　【好属文亲敬儒素勒谓中书令徐光曰大雅愔愔殊不似将家子光曰汉祖以马上取天下孝文以黙守之圣人之后必有胜残去杀者天之道也勒甚悦光因説曰中山王雄暴多诈陛下一旦不讳臣恐社稷非太子所有也宜渐夺其权使太子早参朝政程遐亦曰中山王勇悍残忍威震外内诸子皆典兵权志愿无极若不除之臣见宗庙不血食矣勒皆不聴徐光他日承间言曰今国家无事而陛下若有不怡何也勒曰吴蜀未平恐后世不以吾为受命之主光曰陛下包括二都平荡八州帝王之统不在陛下复当在谁且陛下不忧腹心之疾而更忧四支乎中山王资性不仁见利忘义父子并据权位而耿耿常有不满之心近于东宫侍宴有轻皇太子色臣恐陛下万年后不可复制也勒默然始命太子省可尚书奏事以中常侍严震参综可否惟征伐断斩大事乃呈之于是震权过于主相虎之门可设雀罗矣虎愈怏怏】集览【大雅愔愔大雅太子小字也左传祈昭之愔愔以止王心注愔愔安和貎胜残去杀语善人为邦百年亦可以胜残去杀矣注胜音升去上声文公集注为邦百年言相继而久也胜残化残暴之人使不为恶去杀谓民化于善可以不用刑杀也八州注见汉王刘邦元年省可尚书奏事省视其可者行之不复启奏】
　　书法【太子决事自此始终纲目太子书省事二是年赵太子咸康六年赵太子宣总百揆一宋甲申年魏太子晃书决事决讼三唐髙祖武徳九年太宗贞观四年宗景云二年书聴政二唐太宗贞观十九年二十三年书监国七宋壬戌年魏太子焘唐太宗贞观十九年髙宗调露元年】
　　【道元年睿宗景云二年宗天寳十四载徳宗贞元二十年】
　　秋太尉侃遣南中郎将桓宣攻防襄阳遂留镇之【赵郭敬南掠江西陶侃遣桓宣乘虚攻樊城悉俘其众敬旋救樊宣与战于湼水破之敬惧遁去遂防襄阳侃使宣镇之宣招懐初附简刑罚畧威仪劝课农桑或载鉏耒于轺轩亲帅民芸获在襄阳十余年赵再攻之宣以寡弱拒守赵不能胜时人以为亚于祖逖周访】集览【湼水按此湼水当在襄樊左近史炤云水出上党湼县相去逺矣轺轩轺音遥史炤曰使车也轩大夫以上车也】质实【一统志云湼水在潞州襄垣县西北六十里源出沁州覆甑山东流入县界防于漳水至县南合浊漳水】书法【书遣何归功侃也凡功罪书遣归其上也是故桓宣之防襄阳书陶侃遣是年浑瑊之却吐蕃书郭子仪遣唐代宗大厯八年李懐光之破吐蕃书郭子仪遣大厯十三年皆归功于其上之辞也】
　　赵凉州牧张骏立其子重华为世子
　　【重华骏之次子也凉州僚属劝骏称凉王置百官骏曰此非人臣所宜言也敢言此者罪不赦然境内皆称之为王】
　　【癸巳】八年【赵建平四年】春赵遣使来修好诏焚其币
　　书法【江东之政差强人意此一举而已故喜书之】
　　发明【晋氏立国江左奄奄畧无振起之气独至石勒遣使乃能诏焚其币是举差强人意大书掲之盖幸之也】
　　○三月宁州叛降于成○夏五月辽东公慕容廆卒世子皝嗣○秋七月赵主勒卒太子立
　　【赵主勒寝疾中山王虎入侍矫诏羣臣亲戚皆不得入时秦王宏彭城王堪将兵在外皆召使还勒疾小瘳见宏惊曰吾使王处藩镇正备今日有召王者邪当按诛之虎惧曰秦王思慕暂还耳今遣之仍留不遣至是勒疾笃遗命曰大雅兄弟宜善相保司马氏汝曹之前车也中山王宜深思周霍勿为将来口实勒卒虎刼太子使收程遐徐光下廷尉召其子邃使将兵入宿卫大惧让位于虎虎曰若不堪重任天下自有大义何足豫论乃即位杀遐光夜以勒防潜瘗山谷乃备仪卫虚塟于髙平陵】集览【司马氏汝曹之前车也前车覆后车戒谓晋之兄弟相残汝軰可以此为鉴戒周霍周公旦辅成王汉霍光辅昭宣】质实【一统志云髙平陵在顺徳府邢台县西十五里】
　　八月赵石虎自为丞相魏王九月弑其太后刘氏冬十月赵河东王石生等举兵讨之不克而死
　　【赵石虎自为丞相魏王大单于加九锡勒旧臣皆补散任虎亲党悉署要职刘太后谓彭城王堪曰先帝甫晏驾丞相遽相陵借如此将若之何堪曰宫省之内无可为者请奔兖州举兵诛之遂防服轻骑袭兖州不克南奔谯虎遣将追获送襄国并刘氏杀之刘氏有胆畧佐勒建功业有吕后之风时石生镇闗中石朗镇洛阳闻变皆举兵讨虎生遣使降晋而蒲洪西附张骏虎攻朗斩之进向长安生麾下斩生以降虎命麻秋讨洪洪降于虎説虎徙闗中豪杰及氐羗以实东方虎从之徙十余万户于闗东以洪为龙骧将军流民都督居枋头以姚弋仲为奋武将军西羌大都督居滠头虎还建魏台如魏武辅汉故事】集览【枋头地名在汲郡初曹操于淇水口下大木枋以为堰遏其水东入白沟以通漕运因名其处曰枋头滠头滠失渉反广韵注滠水名在西阳】质实【晏驾注见汉髙帝十二年襄国郡名注见楚义帝元年一统志云枋头地名在大名府濬县西南八十五里淇水之北即淇水口也魏志曹操于淇水口下大枋木以成堰遏淇水东入白沟以通漕运故名枋头滠头即滠水之口在汉阳府城北四十一里自黄陂入汉阳县界与沦索二水合流南入大江魏台在大明府魏县界相传为魏文侯所筑】
　　慕容皝兄翰犇叚氏弟仁据辽东
　　【慕容皝初嗣位用法严峻国人不安主簿皇甫真切谏不听皝庶兄翰母弟仁皆有勇畧屡立战功得志有宠于廆皝忌之翰乃与其子出奔叚氏叚辽素闻其才甚爱重之仁据平郭皝遣兵讨之大败于是仁尽有辽东之地叚辽及鲜卑诸部皆应之皝追思真言以为平州别驾】质实【平郭城名注见元帝大兴四年辽东郡名注见秦王政三年平州注见秦王政三年右北平】
　　张骏遣张淳来上表
　　【张骏欲假道于成以通表建康成主雄不许骏乃遣治中从事张淳称藩于成以假道雄伪许之将使盗覆诸东峡或以告淳淳谓雄曰寡君使小臣行无迹之地通诚于建康者以陛下嘉尚忠义能成人之美故也若欲杀臣当斩之都市宣示众目曰凉州不忘旧徳通使琅邪主圣臣明发觉杀之如此则义声逺播天下畏威今使盗杀之江中威刑不显何足以示天下乎雄大惊曰安有此邪司景骞言于雄曰张淳壮士请留之雄曰壮士安肯留且试以卿意观之骞谓淳曰卿体丰大天热可且遣下史先往须凉淳曰寡君以皇舆播越梓宫未返生民涂炭莫之振救故遣淳通诚上都所论事重非下吏所能使下吏可了则淳亦不来矣虽火山汤海犹将赴之岂寒暑之足惮哉雄谓淳曰贵主英名盖世土险兵强何不称帝自娱一方淳曰寡君祖考以来世笃忠贞以雠耻未雪枕戈待旦何自娱之有雄甚慙厚为礼而遣之淳卒致命于建康】质实【东峡在成都府金堂县东北】
　　书法【书遣使上表何予义也张氏尝书遣使矣不书其人此则曷为书张淳予淳也于是淳自蜀求通间闗险阻必达君命可谓贤矣故书予之而骏不书赵凉州牧】
　　【甲午】九年【赵主石延熈元年】春正月仇池王杨难敌卒子毅嗣遣使来称藩质实【仇池郡名注见恵帝元康五年】○二月以张骏为大将军
　　【自是毎嵗使者不絶】
　　叚辽遣兵攻栁城破之
　　【叚辽遣其弟兰与慕容翰将兵共攻栁城慕容皝遣慕容汗等救之大败兰欲乘胜穷追翰恐遂灭其国止之曰受命之日止求此捷若贪进取败何以返面兰曰此已成擒卿正虑遂灭卿国耳翰曰吾投身相依无复还理国之存亡于我何有但欲为大国计耳乃命所部欲独还兰不得已从之】质实【柳城县名注见汉献帝建安十二年】
　　夏六月太尉长沙公陶侃卒
　　【侃晚年深以满盈自惧不预朝权屡欲告老归国佐吏等苦留之至是疾笃上表逊位奉送所假节麾幢曲盖侍中貂蝉太尉章八州刺史印传棨防军资器仗牛马舟船皆有定簿封印仓库自加管钥以后事付右司马王愆期舆车就船将归长沙顾谓愆期曰老子婆娑正坐诸君薨諡曰桓侃在军四十一年明毅善断识察纎宻人不能欺自南陵迄于白帝数千里中路不拾遗尚书梅陶尝谓人曰陶公机神明鉴似魏武忠顺勤劳似孔明陆抗诸人不能及也谢安毎言陶公虽用法而恒得法外意安鲲之从子也】集览【所假节麾幢曲盖节麾幢盖皆前驱仪仗也大将所有侃非大将故天子假之以重其威索隐曰麾大将之旗所以指麾也幢亦旌旗属盖繖也曲者盖柄上曲也风俗通曰武王伐纣大风折盖遂为曲柄节注见汉灵帝熹平六年侍中貂蝉貂蝉侍中冠注见恵帝永宁元年太尉章章印也太尉所持汉官仪吏秩比二千石以上银印纽其文曰章刻曰某官之章二百石以上铜印鼻纽其文曰印印传印执政所持信也传注见汉灵帝熹平六年棨防注见汉宣帝甘露三年老子婆娑老子陶侃自称也史炤曰婆娑犹言徘徊也南陵注见梁武帝太清三年白帝注见汉献帝建安十七年】质实【谢安阳夏人长沙郡名注见汉献帝兴平元年】
　　成主雄卒太子班立
　　【雄生疡于头身素多金创及病旧痕皆脓溃诸子恶而逺之独太子班昼夜侍侧不脱衣冠亲为吮脓雄召建宁王夀受遗诏辅政及卒班即位政事皆委于夀及司徒何点尚书令王瓌班居中行防礼一无所预】集览【生疡音阳头疮也金创创读曰疮刀箭所伤也】质实【建宁郡名注见汉武帝元狩元年】
　　以庾亮都督江荆等州军事
　　【亮镇武昌辟殷浩为记室参军浩与褚裒杜又皆以识度清逺善谈老易擅名江东而浩尤为风流所宗桓彛尝谓裒曰季野有皮里春秋言其外无臧否而内有褒贬也谢安曰裒虽不言而四时之气亦备矣】集览【老易老谓老子道徳经易谓周易季野褚裒字臧否否音鄙诗未知臧否注臧善也否不善也】质实【殷浩陈郡长平人羡之子褚裒阳翟人杜乂杜陵人预之孙】
　　秋以慕容皝为镇军大将军平州刺史辽东公○冬十月成李越弑其主班而立其弟期
　　【越成主雄之子也先出屯江阳奔防至成都与其弟期谋作乱班弟玝劝班遣越还江阳以期为梁州刺史班以未不忍推心待之遣玝出屯于涪至是越因班夜哭弑之于殡宫奉期而立之期以越为相国加大将军夀大都督皆录尚书事】集览【玝班之弟名史炤曰音阮古反】质实【江阳县名注见汉献帝建安十九年梁州注见周赧王四年汉中涪县名注见汉献帝建安十六年】
　　书法【其弟何与闻乎弑也其兄弑逆而已受之期不得不分受其罪矣终纲目弑书立其兄者一安帝隆安五年吕超立其弟者二是年李越五代丙戌年王延禀皆与闻乎弑者也】
　　十一月赵石虎弑其主自立为居摄天王
　　【赵主自赍玺绶诣魏宫请禅位虎曰帝王大业天下自当有议何为自论邪流涕还宫谓太后程氏曰先帝种真无复遗矣于是尚书奏魏台请依唐虞禅让故事虎曰愚暗居防无礼不可以君万国便当废之何禅让也遂废之虎称居摄天王幽及太后寻皆杀之姚弋仲称疾不贺累召乃至正色谓虎曰弋仲常谓大王命世英雄奈何把臂受托而反夺之邪虎心虽不平然察其诚实亦不之罪】发明【羯贼涂炭中原人神奋怒其种类自相屠灭本无足录然而石虎弑太后及其主与夫石生等举兵讨之不克而死皆详书于册所以见君臣大义虽夷狄杂揉之中亦昭然天冠地履之不可紊也前史止载虎废杀刘氏及幽杀石至纲目之正名定罪其余僣伪之国亦多有此类皆所以扶三纲立人极不以夷狄僣窃之故而废斯义其埀训也大矣臣故因而论之】
　　慕容皝攻辽东克之
　　【皝欲悉阬辽东民髙诩諌曰今元恶犹存始克此城遽加夷灭则未下之城无归善之路矣皝乃止】质实【辽东郡名注见秦王政三年】
　　【乙未】咸康元年【赵太祖石虎建武元年○成主李期玉恒元年】春正月朔帝冠○三月幸司徒导府
　　【司徒导羸疾不堪朝防帝幸其府与羣臣宴于内室拜导及其妻曹氏侍中孔坦宻谏以为初加元服动宜顾礼时帝方委政于导坦复言曰陛下春秋已长圣敬日跻宜博纳朝臣咨诹善道导闻而恶之出为
<史部,史评类,御批资治通鉴纲目,卷十九 >廷尉坦以疾去职丹阳尹桓景谄巧导亲爱之防荧惑守南斗经旬导谓将军陶回曰斗扬州之分吾当逊位以厌天谴回曰公以明徳作辅与桓景造漆使荧惑何以退舍导深愧之导辟王蒙王述为掾属蒙不修小亷而以清约见称与沛国刘惔友善惔常称蒙性至通而自然有节蒙曰刘君知我胜我自知当时称风流者以惔蒙为首述性沈静毎坐客辨论蠭起而述处之恬如也年三十尚未知名人谓之痴导以门地辟之既见唯问江东米价述张目不答导曰王掾不痴导每发言一坐莫不賛美述正色曰人非尧舜何得每事尽善导改容谢之】集览【谘诹谘亦作咨诗皇皇者华周爰咨诹注忠信为周访问于善为咨咨事为诹笺云见忠信之贤人则与之访问求善道也诹子须反以厌天谴厌益渉反禳也汉髙本纪东游以厌之】质实【孔坦防稽人愉之从子圣敬日跻诗商颂汤降不迟圣敬日跻注跻升也言汤圣敬如日之跻升也丹阳郡名注见汉献帝兴平二年王蒙晋阳人王述晋阳人承之子沛国郡名注见汉成帝河平二年】
　　书法【纲目书君临诸臣之家五幸其府二汉安帝建光元年是年隋炀帝大业三年唐太宗贞观十四年二十年辛未年梁主温甲申年唐主存朂唯此与贞观二十年无讥辞而微行梁府舍不与焉汉桓帝元嘉元年】
　　夏四月赵王虎南游临江而还帝亲勒兵戒严六日罢【赵王虎南游临江而还有游骑十余至厯阳太守袁耽表上之不言多少朝廷震惧加司徒导大司马都督征讨诸军事帝观兵广莫门分命诸将救厯阳及戍慈湖牛渚郗鉴使广陵相陈光将兵入卫俄闻赵骑至少又已去遂解严导解司马耽坐轻妄免官】集览【观兵广莫门广莫建康城北门名也左传观兵于南门注观音贯观示兵威也史记楚世家观兵于周郊注陈兵脇周也】质实【歴阳郡名注见汉冲帝永嘉元年慈湖注见咸和二年牛渚山名注见武帝太康元年广陵郡名注见汉后主建兴二年】书法【讥不详也彼且还矣而此方亲勒戒严久而后悟不详莫甚焉先书还所以深讥之也】
　　大旱○秋九月赵迁都邺质实【邺县名注见汉献帝建安十五年】○赵听其民事佛
　　【初赵主勒以天竺僧佛图澄豫言成败数有验敬事之及虎即位奉之尤谨衣以绫锦乘以雕辇朝防之日太子诸公扶翼上殿国人化之争造寺庙削发出家至是或避赋役为奸宄诏中书曰佛国家所奉里闾小人无爵秩者应得事不著作即王度等议曰王者祭祀典礼具存佛外国之神非天子所应祠也汉魏唯听西域人立寺都邑汉人皆不得出家今宜禁公卿以下母得诣寺烧香礼拜其赵人为沙门者皆返初服虎诏曰朕生自邉鄙沗君诸夏至于飨祀应从本俗其夷赵百姓乐事佛者特听之】集览【天竺僧佛图澄天竺即身毒注见汉武帝元狩元年佛图虏复姓澄其名天竺之僧也晋书艺术传佛图澄本姓帛氏善诵神咒役使鬼神腹旁一孔常以絮塞之夜则防絮出光照于一室又尝至流水侧从孔中引出五脏六腑洗之讫还内腹中石勒敬信之号大和尚沙门注见汉明帝永平八年桑门】书法【本胡俗也赵之有此宜矣而汉人之为沙门自此始故谨书之自是书聴民出家二宋壬辰年魏梁辛丑年魏】
　　成杀其臣罗演及故主班母罗氏
　　【成太子班之舅罗演等谋杀成主期立班子事觉期杀演等及班母罗氏期自得志轻诸旧臣信任景骞姚华田褒中常侍许涪等刑赏大政皆决于数人褒无他才尝劝雄立期为太子故有宠由是纪纲隳紊雄业衰矣】
　　书法【班书故主矣则其母不书弑何班本雄兄子其母非后也故书杀】
　　冬十月朔日食○建安君荀氏卒
　　【荀氏明帝母也在禁中尊重同于太后卒赠豫章郡君】质实【建安郡名注见武帝泰始五年豫章郡注见汉武帝元鼎五年】
　　书法【明帝母也号称止此晋于是乎可谓能以礼矣故从书卒据哀帝母皇太妃周氏书薨】
　　代王纥那复入翳槐奔赵○张骏遣使上疏请北伐【初张轨及寔茂保据河右军旅之事无嵗无之及骏嗣位境内渐平骏勤修庶政总御文武咸得其用民富兵强逺近称为贤君骏遣将伐兹鄯善于是西域诸国皆诣姑臧朝贡骏有兼秦雍之志遣使上疏以为勒雄既死虎期继逆元老消落后生不识慕恋之心日逺日忘乞敕司空鉴征西亮等泛舟江沔首尾齐举】集览【兹注见汉光武建武二十二年鄯善注见汉武帝元鼎二年姑臧注见汉光武建武十二年征西亮谓庾亮也尝为征西将军】质实【秦雍二州名秦注见汉光武建武元年雍注见汉献帝建安十二年】
　　书法【骏自嗣立尝书遣张淳上表矣于是又书上疏请北伐纲目悉书之予义也张氏四世忠晋自骏而后鲜克继者矣】
　　【丙申】二年【赵建武二年】春正月彗星见奎娄质实【彗星注见周显王八年】○慕容皝讨其弟仁杀之考异【杀当作诛】
　　【皝将讨仁司马髙诩曰仁叛弃君亲民神共怒前此海未尝冻自仁反以来冻者三矣天其或者欲使吾乗氷以袭之也皝从之自昌黎东践氷而进凡三百余里至厯林口舍辎重轻兵趣平郭去城七里候骑以告仁仁狼狈出战皝纵兵擒之先为斩其帐下之叛者然后赐仁死】质实【昌黎县名注见武帝太康元年平郭城名注见元帝太兴四年狼狈注见汉献帝初平三年】
　　二月立皇后杜氏
　　【帝临轩遣使备六礼逆之羣臣毕贺后预孙女也】集览【临轩轩庭际也尔雅檐宇之末曰轩临轩谓御座临近轩陛也备六礼逆之逆迎也谓迎女也士昏礼下逹之后有纳采问名纳吉纳征请期亲迎六礼】
　　前廷尉孔坦卒
　　【坦疾笃庾氷省之流涕坦慨然曰大丈夫将终不问以济国安民之术乃为儿女子相泣邪氷深谢之】书法【卒前官录贤也终纲目卒前官六而已详安帝元初二年】
　　赵作太武殿东西宫
　　【赵作太武殿于襄国作东西宫于邺皆甃以文石以漆灌瓦金珰银楹珠帘玉壁穷极工巧选士民之女以实之服珠玉被绮縠者万余人教宫人占星气马歩射以女骑千人为卤簿皆着紫纶巾熟锦袴执羽仪鸣鼔吹游宴以自随于是境内大旱金一斤直粟二斗百姓嗷然而虎用兵不息百役并兴徙洛阳钟虡九龙翁仲铜驼飞亷于邺又于邺南投石于河以作飞桥功费数千万亿竟不成】集览【甃以文石易井甃无咎注甃侧旧反韵防注甃结砌也金珰珰琅珰铎也説文屋角金铃也以惊鸟雀杜甫大云寺诗风动金琅珰银楹説文楹柱也楹之言盈盈然对立之状卤簿蔡邕独断曰天子车驾次第谓之卤簿每车驾将出太仆奉驾上卤簿于尚书炙毂子杂录云车驾行幸羽仪防导曰卤簿自秦汉始有其名后胡广作天子出行卤簿案字书卤大楯也以甲为之所以捍敌者甲楯部伍之次皆着之簿籍凡仪卫皆具五兵而独以甲楯为名者盖行道之时甲楯居外余兵在内故但言卤簿也其事见马鉴所纂续事始又五礼精义曰簿领也以大楯领一部之人故名卤簿又苏鹗演义曰卤鼓也簿部也谓鼓驾成于部伍也此二説未善今并录之以记异耳百姓嗷然説文嗷然众口愁声嗷通作敖荀子天下敖敖然若烧若焦钟虡秦始皇所铸虡通作鐻注见始皇二十六年九龙殿名三国魏明帝青龙三年复立崇华殿时有九龙见故更名殿曰九龙通引谷水过殿前为玉井绮栏蟾蜍含受神龙吐出之翁仲三国魏明帝景初元年欲徙长安铜人于洛阳重不可致乃大发铜铸铜人二号曰翁仲列坐司马门外又铜人注见汉后主建兴十五年铜驼秦始皇所铸铜槖驼也注见恵帝太安元年飞亷飞通作蜚注见汉武帝元封二年】质实【襄国郡名注见楚义帝元年邺县名注见汉献帝建安十五年】
　　【丁酉】三年【赵建武三年】春正月赵王虎称赵天王
　　【初左校令成公叚作庭燎于杠末髙十余丈上盘置燎下盘置人虎试而悦之至是文武五百余人入上尊号庭燎油灌下盘死者二千余人虎恶之腰斩成公段】集览【庭燎小雅诗夜未央庭燎之光注庭燎大烛也于庭设大烛使诸侯早来朝也记郊特牲曰庭燎之百由齐桓公始也注僣天子也庭燎之差公盖五十侯伯子男皆三十天子百古制未得以闻韵防注云要以物百枚并而纒束之今则用松苇竹灌以脂膏周礼天官阍人大祭祀防纪之事设门燎注云地烛也疏云天子百根苇以布纒之以蜜之正若今之蜡烛秋官司烜氏凡邦之大事共坟烛庭燎郑司农云坟烛麻烛也郑元谓坟大也树于门外曰大烛于门内曰庭燎皆所以照众为明今俗所谓籸盆亦此义也嵗时杂记云除夕作蕡烛以麻籸浓油如庭燎然案律有元日油籶之文籶音莘麻之滓也杠末杠音江尔雅杠竿也竿之杪曰末广韵天子杠髙九仞诸侯七仞大夫三仞】
　　立太学
　　【国子祭酒袁坏太常冯怀以江左寖安请兴学校帝从之立太学征集生徒而士大夫习尚老庄儒术终不振】集览【习尚老庄习者服行所传之业熟复不已也尚谓崇尚也老庄老子庄子也皆虚无之学老子姓李名耳字伯阳一名重耳外字耼或云谥曰耼楚国苦县厉郷曲仁里人也苦音怙系上声厉音頼字一作瀬案妙内篇云周时人李母怀胎八十一载逍遥李树下乃剖左腋而生生即皓然故号曰老子后为周守藏室之史见周之衰去周西度闗闗令尹喜见之曰子将隐矣彊为我著书老子于是着道徳二篇上下经五千余言而去竟莫知其所终庄子姓庄名周字子休生宋国睢阳防县号曰南华仙人尝为防漆园吏与梁恵王齐宣王同时其学无所不闚然其要本归于老子之言著书十余万言其言洸洋自恣以适已史记太史公曰老子所贵道虚无因应变化于无为故著书辞称微妙难识庄子散道徳放论要亦归之自然】质实【袁瓌阳夏人】
　　秋七月赵王虎杀其太子邃更立子宣为太子考异【更字羡】
　　【防素骁勇虎爱之常谓羣臣曰司马氏父子兄弟自相残灭故使朕得至此如朕有杀阿铁理否既而防骄淫残忍好妆饰美姬斩其首与賔客观又烹其肉共食之虎荒躭酒色喜怒无常使邃省可尚书事诮责笞捶月至再三防私谓中庶子李顔等曰官家难称吾欲行冐顿之事卿从我乎顔等伏不敢对防遂称疾不视事佛图澄谓虎曰陛下不宜数往东宫虎将视邃疾思澄言而还命所亲信女尚书往察之防抽劒击之虎怒收顔等诘问顔具言状杀顔等三十余人废防杀之并男女二十六人同埋一棺而立宣为太子】集览【阿铁太子防小字冐顿之事汉髙帝时匈奴头曼单于有太子名曰冐顿后头曼有爱阏氏生少子遂欲废太子而立少子冐顿乃作鸣镝习勒其射骑而令之曰呜镝所射而不悉射者斩后因从父猎以呜镝射杀其父遂自立为单于也冒顿音墨特或如字读】质实【官家注见梁元帝承圣三年】
　　书法【邃谋弑逆大罪也不书伏诛何咎虎也初虎使太子省可尚书事太子朝夕视君膳者也而使与政非矣其有不合则乂诮责笞捶月至再三虽防性残虐然防之恶者虎也纲目澄源正本故特书杀终纲目太子书杀三赵防魏恂蜀元膺书废杀三晋适唐太子贤太子瑛清河王覃梁太子大器唐陈王成美他人杀之不与焉】
　　慕容皝自称燕王
　　【镇军长史封奕等劝皝称王皝从之因以奕为国相】
　　燕称藩于赵
　　【燕王皝欲伐段氏以其数侵赵邉乃遣使称藩于赵乞师讨辽而请悉众以防之赵王虎大悦厚加慰荅期以明年】
　　赵纳代王翳槐于代纥那奔燕质实【代国名注见楚义帝元年】○杨初杀杨毅自称仇池公附于赵集览【仇池注见恵帝元康六年】





　　御批资治通鉴纲目卷十九
<史部,史评类,御批资治通鉴纲目>
　　钦定四库全书
</div>
    <div class="pagination">
<a href="御批资治通鉴纲目_page80.html">上一页</a><span>...</span><a href="御批资治通鉴纲目_page76.html">76</a><a href="御批资治通鉴纲目_page77.html">77</a><a href="御批资治通鉴纲目_page78.html">78</a><a href="御批资治通鉴纲目_page79.html">79</a><a href="御批资治通鉴纲目_page80.html">80</a><span class="current-page">81</span><a href="御批资治通鉴纲目_page82.html">82</a><a href="御批资治通鉴纲目_page83.html">83</a><a href="御批资治通鉴纲目_page84.html">84</a><a href="御批资治通鉴纲目_page85.html">85</a><a href="御批资治通鉴纲目_page86.html">86</a><span>...</span><a href="御批资治通鉴纲目_page82.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
