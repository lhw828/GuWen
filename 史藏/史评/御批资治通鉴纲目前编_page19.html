<!DOCTYPE html>
<html>
<head>
    <meta charset="UTF-8">
    <title>御批资治通鉴纲目前编 - 第 19 页/共 45 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御批资治通鉴纲目前编 - 第 19 页/共 45 页</h1>
    <div class="content">　　书秦誓篇曰公曰嗟我士聼无哗予誓告汝羣言之首古人有言曰民讫自若是多盘责人斯无难惟受责俾如流是惟艰哉【穆公首援古人之言盘难艰凡四语三韵盘如盘乐怠傲之盘人惟多盘所以乐放恣惮检束喜邪忌正不能受责穆公引此意主受责而多盘其病源也】我心之忧日月逾迈若弗云来【此穆公悔多盘之失也】惟古之谋人则曰未就予忌惟今之谋人姑将以为亲【古今谋人犹云前辈后辈也前辈谓未可轻为乃反忌之于后辈则茍焉亲信之此穆公悔其不能受责也】虽则云然【前过虽不可追后来尚可勉也】尚猷询兹黄发则罔所愆番番良士旅力既愆我尚有之【此复思用古人之谋也】仡仡勇夫射御不违我尚不欲惟截截善谝言俾君子易辞我皇多有之昧昧我思之【勇夫谝言皆今之谋人也既不欲用此勇夫矣又悔用谝言之旧失惩创之深也】如有一介臣断断猗无他技其心休休焉其如有容人之有技若己有之人之彦圣其心好之不啻如自其口出是能容之以保我子孙黎民亦职有利哉【此因古谋人良士等而上之又思好贤乐善之人葢兼有受责如流之美者此良相之量善类之所以聚国家之福也穆公慨想形容殊有意味】人之有技冒疾以恶之人之彦圣而违之俾不逹是不能容以不能保我子孙黎民亦曰殆哉【反上文而言蔽贤疾能之人葢不但责人无难而已此善类之所以散而国家之祸也】邦之杌陧曰由一人邦之荣懐亦尚一人之庆【总言国家安危之效葢由所谓善恶之殊而思得君子以终之穆公之意悠哉】○史记秦纪曰穆公自茅津渡河封殽中尸为发防哭之三日乃誓于军曰云云以申不用蹇叔百里傒之谋故作此誓令后世以记余过君子闻之皆为垂涕
　　【履祥按秦誓秦穆公晩年悔过之书也左氏记秦晋之故甚详而不记作誓之事书序误以为败殽还归之作惟史记繋作誓于取王官封殽尸之后葢穆公自是不复东征矣此篇穆公更歴惩创之言极为眞切穆公于五伯之功为末而晚年所悔庶防王者之意象焉但所少者刚明之力而或有悠缓之意所望于人者大而所以自为者或尚小尔】
　　楚人围江晋以江故来告王使王叔防晋阳处父帅师伐楚以救江
　　左氏曰楚师围江晋先仆伐楚以救江晋以江故告于周王叔桓公晋阳处父伐楚以救江门于方城遇息公子朱而还○胡氏曰当是时楚有覆载不容之罪晋主夏盟宜合诸侯声罪致讨命秦甲出武关齐以东兵略陈蔡而南处父等军方城之外楚必震恐而江围自解矣计不出此乃独遣一军逺攻强国岂能济乎故春秋书伐楚以救江言救江虽善而所以救之者非其道矣
　　二十有九年狄侵齐
　　楚人灭江
　　陈氏曰灭不言围此其书围何以病晋也
　　王使召公过赐秦伯金鼓
　　史记曰秦用由余谋伐戎益国十二开地千里遂霸西戎天子使召公过贺穆公以金鼓
　　【履祥按伐灭西戎益国十二此非一时葢史记总叙于此年之下以见天子赐赉之由自周室有犬戎之难东迁洛阳以灭戎之事委之秦自大夫而为诸侯于此又有贺赐之宠焉】
　　卫侯使寗武子聘于鲁
　　左氏曰卫寗武子来聘公与之宴为赋湛露及彤弓不辞又不答赋使行人私焉对曰臣以为肄业及之也昔诸侯朝正于王王宴乐之于是乎赋湛露则天子当阳诸侯用命也诸侯敌王所忾而献其功王于是乎赐之彤弓一彤矢百玈弓矢千以觉报宴今陪臣来继旧好君辱贶之其敢干大礼以自取戾
　　【履祥按鲁卫兄弟其聘使往来葢常事不悉书也而寗俞独书葢贤俞以病鲁也鲁以天子礼乐祀周公而及于羣公之庙賔祭用之可谓僭且亵其来久矣而武子独讥其不然鲁之君臣亦慢不知省孔子曰鲁之郊禘非礼也周公其衰矣春秋独书寗俞其诸贤俞以病鲁与】
　　三十年王使荣叔归鲁成风之含且赗使召伯防葬
　　【履祥按礼乐征伐自天子出而周之失政亦有以自致自平王忘讐戍申而征伐之义失繻葛之败特不幸耳自仲子之赗天子自壊礼矣而子孙袭之追锡桓公之命归成风之赗凡不正之礼即探诸侯之意数数然媚之何以服天下之心哉裴度有言韩舆疾讨贼承宗敛手削地非朝庭之力能制其死命特以举措得宜能服其心故尔周之举措在后世犹不服况当时强诸侯何以服其心乎】
　　楚灭六灭蓼
　　左氏曰臧文仲闻六与蓼灭曰臯陶庭坚不祀忽诸徳之不建民之无援哀哉
　　三十有一年晋舍二军
　　左氏曰晋搜于夷舍二军使狐射姑将中军赵盾佐之阳处父至自温改搜于董易中军阳子成季之属也故党于赵氏且谓赵盾能曰使能国之利也是以上之宣子于是乎始为国政制事典正法罪辟狱刑董逋逃由质要治旧洿本秩礼续常职出滞淹既成以授太傅阳子与太师贾佗使行诸晋国以为常法
　　秦穆公卒子防嗣【是为康公】
　　左氏曰秦伯任好卒以子车氏之三子奄息仲行鍼虎为殉皆秦之良也国人哀之为之赋黄鸟○史记曰缪公卒葬雍从死者百七十七人秦之良臣子舆氏三人亦在从死之中秦人哀之○子王子曰当时称贤君固未有出穆公之右者而其卒也三良殉而黄鸟之诗哀或以为此穆公之遗命也其言过矣穆公之于晋也怨其君而矜其民不忍其饥而死也穆公之于秦也自悔其过不忍杀败军之三大夫岂以无罪之三良而命之从死必不然也以人殉葬葢出于戎翟之俗责穆公不察其非理无遗命以变其俗则可责穆公有遗命迫其从死则不可也惟孙泰山止责康公而不及其他此为得其情者至朱子之论而是非始定曰王政不纲诸侯擅命杀人不忌习以为常无明王贤伯以讨其罪此为可叹耳
　　晋襄公卒晋人逆公子雍于秦
　　左氏曰晋襄公卒灵公少晋人以难故欲立长君赵孟曰立公子雍好善而长先君爱之且近于秦秦旧好也置善则固事长则顺立爱则孝结旧则安为难故故欲立长君有此四徳者难必舒矣贾季曰不如立公子乐辰嬴嬖于二君立其子民必安之赵孟曰辰嬴贱班在九人其子何震之有且为二嬖滛也为先君子不能求大而出在小国辟也母滛子辟无威陈小而逺无援将何安焉杜祁以君故让偪姞而上之以狄故让季隗而已次之故班在四先君是以爱其子而仕诸秦为亚卿焉秦大而近足以为援母义子爱足以威民立之不亦可乎使先蔑士防如秦逆公子雍先蔑之使也荀林父止之曰夫人太子犹在而外求君此必不行子以疾辞不然将及弗聼贾季亦召公子乐于陈赵孟使杀诸郫贾季怨阳子之易其班也使续鞫居杀阳处父晋杀续简伯贾季奔狄
　　【履祥按晋自文公始霸后世頼之公子雍亲文公子年长而贤赵孟立之是矣而偪于穆嬴卒诈败秦师而立灵公晋遂失霸其后灵公不君卒以欲杀赵盾见弑而盾亦卒被弑君之名见义而为之不终惜哉然则太子在而外立君事理人情岂不难乎曰太子幼而公子雍为摄主此亦先王之法春秋之初固有此例也亦何为而不可哉】
　　三十有二年鲁取须句
　　杜氏曰絶太皡之祀
　　宋成公卒子杵臼嗣【是为昭公】宋人杀其大夫
　　左氏曰宋成公卒昭公将去羣公子乐豫曰不可公族公室之枝叶也若去之则本根无所庇廕矣葛藟犹能庇其本根故君子以为比况国君乎此谚所谓庇焉而纵寻斧焉者也必不可君其图之亲之以徳皆股肱也谁敢携贰若之何去之不聼穆襄之族率国人以攻公杀公孙固公孙郑于公宫六卿和公室乐豫舍司马以让公子卬昭公即位而葬
　　晋赵盾立世子夷臯【是为灵公】晋人及秦人战于令狐先蔑士防奔秦
　　左氏曰秦康公送公子雍于晋曰文公之入也无卫故有吕郤之难乃多与之徒卫穆嬴日抱太子以啼于朝曰先君何罪其嗣亦何罪舍适嗣不立而外求君将焉寘此出朝则抱以适赵氏顿首于宣子曰先君奉此子也而属诸子曰此子也才吾受子之赐不才吾唯子之怨今君虽终言犹在耳而弃之若何宣子与诸大夫皆患穆嬴且畏偪乃背先蔑而立灵公以御秦师箕郑居守赵盾将中军先克佐之荀林父佐上军先蔑将下军先都佐之歩招御戎戎津为右及堇隂宣子曰我若受秦秦则賔也不受宼也既不受矣而复缓师秦将生心先人有夺人之心军之善谋也逐宼如追逃军之善政也训卒利兵秣马蓐食濳师夜起败秦师于令狐先蔑奔秦士防从之
　　【履祥按令狐之役曲在晋大夫也故春秋书晋人及秦人战然秦伯在焉而亦人之也何居五伯莫贤于穆公穆公三置晋君皆以重赂征晋河东许君焦瑕率可见矣况康公之贤不及穆公其多公子雍之卫而亲纳之必非义举要赂可知春秋之人秦伯为赂故也左氏虽不言其事而其事固可想矣】
　　狄侵鲁西鄙
　　左氏曰狄侵我西鄙公使告于晋赵宣子使因贾季问鄷舒且让之
　　齐侯宋公鲁侯卫侯郑伯许男曹伯防晋赵盾盟于扈
　　春秋书曰公防诸侯晋大夫盟于扈左氏曰晋侯立故也公后至故不书所防凡防诸侯不书所防后也后至不书其国辟不敏也○胡氏曰赵盾内专废置君外强诸侯为此盟其不名何也见大夫之强也诸侯不序见公之不及于防也文公怠惰事多废缓既约晋盟而复后至鲁自是日益衰矣○陈氏曰晋始失伯也
　　三十有三年八月王崩子壬臣践位
　　晋赵盾鲁公子遂盟于衡雍
　　左氏曰襄仲防晋赵孟盟于衡雍报扈之盟也
　　鲁使公孙敖入吊不至奔莒
　　左氏曰穆伯如周吊防不至以币奔莒从巳氏焉


　　御批资治通鉴纲目前编卷十二
　　钦定四库全书
　　御批资治通鉴纲目前编卷十三
　　癸卯周顷王元年毛伯如鲁求金二月襄王鲁侯使叔孙得臣来防
　　【履祥按襄王之丧公孙敖之币不至于是有求金之使焉顷王初政如此其后顷之崩葬遂不见于春秋矣鲁固不恪而顷王为巳防也】
　　楚人伐郑晋人宋人鲁人衞人许人救郑
　　左氏曰范山言于楚子曰晋君少不在诸侯北方可圗也楚子师于狼渊以伐郑郑及楚平公子遂防晋赵盾宋华耦卫孔逹许大夫救郑不及楚师卿不书缓也以惩不恪
　　曹共公卒子寿嗣【是为文公】
　　楚侵陈
　　左氏曰楚侵陈克壶丘以其服于晋也秋楚公子朱自东夷伐陈陈人败之获公子茷陈惧乃及楚平
　　燕襄公卒桓公立
　　二年秦伐晋
　　陈氏曰狄秦也归成风之襚使术来聘秦习于礼矣则其狄之何楚之霸秦之力也自灭庸以后秦为楚役自晋主诸夏之盟舍秦无加兵于晋者也防于夷仪之岁秦晋成而不结又明年盟于宋而南北之势成楚子曰释齐秦他国请相见也是战国之萌也于序书系秦于周末于作春秋由韩原之后秦师无君大夫皆夫子所以深致意于秦也吾闻用夏变夷矣未闻变于夷者也于是狄秦夏之变于夷秦人为之也又三十年而狄郑又五十年而狄晋狄郑犹可也狄晋甚矣
　　苏子盟鲁于女栗
　　左氏曰顷王立故也
　　狄侵宋楚子蔡侯次于厥貉
　　左氏曰陈侯郑伯防楚子于息遂及蔡侯次于厥貉将以伐宋宋华御事曰楚欲弱我也先为之弱乎何必使诱我我实不能民何罪乃逆楚子劳且听命遂道以田孟诸宋公为右盂郑伯为左盂期思公复遂为右司马子朱及文之无畏为左司马命夙驾载燧宋公违命无畏抶其仆以狥或谓子舟曰国君不可戮也子舟曰当官而行何彊之有○胡氏曰楚灭江六平陈与郑于是乎为伐宋之举次于厥貉当是时陈郑宋皆从楚矣独书蔡侯何哉郑失三大夫俟救而不及陈获公子茷而惧宋方有狄难盖有不得已者非所欲也蔡无四境之虞则是得已不已志从夷狄矣故削三国书蔡侯以恶之
　　三年楚子伐麋
　　晋人鲁人防于承筐
　　左氏曰叔仲惠伯防郤缺于承筐谋诸侯之从于楚者
　　鲁叔孙得臣败狄于咸
　　左氏曰鄋瞒侵齐遂伐我公使叔孙得臣追之侯叔夏御緜房甥为右富父终甥驷乘败狄于咸获长狄侨如富父终甥摏其喉以戈杀之埋其首于子驹之门初宋武公之世鄋瞒伐宋司徒皇父帅师御之耏班御公子谷甥为右司寇牛父驷乘以败狄于长丘获长狄缘斯晋之灭潞也获侨如之弟焚如齐襄公之二年鄋瞒伐齐齐王子成父获其弟荣如埋其首于周首之北门衞人获其季弟简如鄋瞒由是遂亡
　　四年楚人围巢
　　左氏曰楚成嘉为令尹羣舒叛楚子孔执舒子平及宗子遂围巢
　　秦伯使术聘于鲁
　　左氏曰秦伯使西乞术来聘且言将伐晋襄仲辞玉曰君不忘先君之好照临鲁国镇抚其社稷重之以大器寡君敢辞玉对曰不腆敝器不足辞也主人三辞賔答曰寡君愿徼福于周公鲁公以事君不腆先君之敝器使下臣致诸执事以为瑞节要结好命所以借寡君之命结二国之好是以敢致之襄仲曰不有君子其能国乎国无陋矣厚贿之
　　【履祥按春秋自韩原之后秦师无君大夫秦康之战伐狄之人之而于其聘鲁也称秦伯书其大夫焉恶其兵而嘉其礼也然其时秦楚交聘于鲁前书椒后书术虽皆嘉之而不书其族以秦楚之未有族秦后封至穆公始文至是再加礼于鲁且言将伐晋鲁主晋而重违秦故厚贿之非徒以其文也】
　　晋人秦人战于河曲
　　左氏曰秦为令狐之役故秦伯伐晋取羁马晋人御之赵盾将中军荀林父佐之郤缺将上军臾骈佐之栾盾将下军胥甲佐之范无恤御戎以从秦师于河曲臾骈曰秦不能久请深垒固军以待之从之秦人欲战秦伯谓士防曰若何而战对曰赵氏新出其属曰臾骈必实为此谋将以老我师也赵有侧室曰穿晋君之壻也有宠而弱不在军事好勇而狂且恶臾骈之佐上军也若使轻者肆焉其可秦军掩晋上军赵穿追之不及反怒曰褁粮坐甲固敌是求敌至不击将何俟焉军吏曰将有待也穿曰我不知谋将独出乃以其属出宣子曰秦获穿也获一卿矣秦以胜归我何以报乃皆出战交绥秦行人夜戒晋师曰两军之士皆未憖也明日请相见也防骈曰使者目动而言肆惧我也将遁矣薄诸河必败之胥甲赵穿当军门呼曰死伤未收而弃之不惠也不待期而薄人于险无勇也乃止秦师夜遁复侵晋入瑕明年晋侯使詹嘉处瑕以守桃林之塞晋人患秦之用士防也六卿相见于诸浮赵宣子曰随防在秦贾季在狄难日至矣若之何中行桓子曰请复贾季能外事且由旧勲郤成子曰贾季乱且罪大不如随防能贱而有耻柔而不犯其知足使也且无罪乃使魏寿余伪以魏叛者以诱士防执其帑于晋使夜逸请自归于秦秦伯许之履士防之足于朝秦伯师于河西魏人在东夀余曰请东人之能与夫二三有司言者吾与之先使士防士防辞曰晋人虎狼也若背其言臣死妻子为戮无益于君不可悔也秦伯曰若背其言所不归尔帑有如河乃行绕朝赠之以防曰子无谓秦无人吾谋适不用也既济魏人噪而还秦人归其帑其处者为刘氏【履祥按秦晋亟战春秋之所深厌是以交人之秦晋亟战而楚霸矣晋主夏盟而君防国偷军谋不一其始见于河曲之战其甚见于邲之败盖一辙也】
　　五年陈共公卒子平国嗣【是为灵公】
　　邾文公卒子貜且嗣【是为定公】
　　左氏曰邾文公卜迁于绎史曰利于民而不利于君邾子曰茍利于民孤之利也天生民而树之君以利之也民既利矣孤必与焉左右曰命可长也君何弗为邾子曰命在养民死之短长时也民茍利矣迁也吉莫如之遂迁于绎五月邾文公卒君子曰知命
　　鲁侯朝于晋卫侯防鲁侯于沓狄侵衞鲁侯及晋侯盟郑伯防鲁侯于棐
　　左氏曰公如晋朝且寻盟卫侯防公于沓请平于晋公还郑伯防公于棐亦请平于晋公皆成之
　　楚熊商臣死子旅嗣【是为荘】
　　左氏曰楚荘立子孔潘崇将袭群舒使公子燮与子仪守而伐舒蓼二子作乱城郢而使贼杀子孔不克而还二子以楚子出将如商密庐戢黎及叔麇诱之遂杀鬭克及公子燮初鬭克囚于秦秦有殽之败而使归求成成而不得志公子燮求令尹而不得故二子作乱
　　六年王崩子班践位
　　左氏曰顷王崩周公阅与王孙苏争政故不赴
　　尹氏耼啓如晋
　　左氏曰周公将与王孙苏讼于晋王叛王孙苏而使尹氏与耼啓讼周公于晋赵宣子平王室而复之
　　齐昭公卒子舎嗣
　　宋公鲁侯陈侯卫侯郑伯许男曹伯防晋赵盾同盟于新城
　　左氏曰从于楚者服且谋邾也○陈氏曰向也扈之盟不序诸侯此其复序何诸夏之志也晋救江无功救郑无功与秦亟战而楚浸强交聘于中国得蔡次厥貉矣而晋遂不竞于是公朝晋卫侯来防公还自晋郑伯来防诸夏之惧甚矣汲汲于晋而为此盟如之何勿序也以诸夏之汲汲于晋也而徒以赵盾主是盟书曰同盟众辞也自幽以来未之有也则不予晋以主是盟也
　　晋人纳防菑于邾弗克纳
　　左氏曰邾文公之卒也公使吊焉不敬邾人来讨伐我南鄙故惠伯伐邾邾文公元妃齐姜生定公二妃晋姬生防菑文公卒邾人立定公防菑奔晋晋赵盾以诸侯之师八百乘纳防菑于邾邾人谓曰齐出貜且长宣子曰辞顺而弗从不祥乃还○谷梁氏曰其曰人防之也长毂五百乘緜地千里过宋郑滕薛夐入千乘之国欲变人之主至城下然后知何知之晩也○陈氏曰楚方交聘中国得蔡次厥貉矣而晋区区纳亡公子于邾又以少陵长见辞于邾人自败于令狐盟于扈救郑战河曲赵盾皆不书由是讫灵公之篇兵车之防自参以上贬人之赵盾为之也
　　齐公子商人弑其君舍而自立【是为防公】单伯如齐齐人执单伯执其君舍之母鲁子叔姬
　　左氏曰子叔姬妃齐昭公生舍叔姬无宠舍无威公子商人骤施于国而多聚士尽其家贷于公有司以继之昭公卒舍即位秋商人弑舍而让元元曰尔求之久矣我能事尔尔不可使多蓄憾将免我乎尔为之襄仲使告于王请以王宠求昭姬于齐曰杀其子焉用其母请受而罪之冬单伯如齐请子叔姬齐人执之又执子叔姬○谷梁氏曰舍未逾年而曰君成舍之为君所以重商人之弑也○胡氏曰执王人执其母皆商人也而以为齐人何也商人弑君之罪已彰而齐人党贼之恶未着商人以财诱国人而济其恶齐人懐商人之私惠弑其君而不能讨执其母而莫之救则举国之人皆罪也己酉匡王元年鲁季孙行父如晋宋司马华孙如鲁盟曹伯朝于鲁
　　【履祥按鲁晋宋曹之交畏齐楚也】
　　六月辛丑朔日有食之
　　单伯自齐反于鲁
　　左氏曰齐人许单伯请而赦之使来致命十二月齐人来归子叔姬王故也
　　晋郤缺帅师伐蔡入之
　　左氏曰新城之盟蔡人不与晋郤缺以上军下军伐蔡曰君弱不可以怠入蔡以城下之盟而还
　　齐人侵鲁诸侯盟于扈
　　左氏曰齐人侵我西鄙故季文子告于晋晋侯宋公卫侯蔡侯陈侯郑伯许男曹伯盟于扈寻新城之盟且谋伐齐也齐人赂晋侯故不克而还于是有齐难公不防书曰诸侯盟于扈无能为故也
　　齐人侵鲁遂伐曹
　　左氏曰齐侯侵我西鄙谓诸侯不能也遂伐曹入其郛讨其来朝也季文子曰齐侯其不免乎已则无礼而讨于有礼者曰女何故行礼礼以顺天天之道也已则反天而又以讨人难以免矣诗曰胡不相畏不畏于天君子之不虐防贱畏于天也畏天之威于时保之不畏于天将何能保以乱取国奉礼以守犹惧不终多行无礼弗能在矣
　　蔡荘侯卒子申嗣【是为文侯】
</div>
    <div class="pagination">
<a href="御批资治通鉴纲目前编_page18.html">上一页</a><span>...</span><a href="御批资治通鉴纲目前编_page14.html">14</a><a href="御批资治通鉴纲目前编_page15.html">15</a><a href="御批资治通鉴纲目前编_page16.html">16</a><a href="御批资治通鉴纲目前编_page17.html">17</a><a href="御批资治通鉴纲目前编_page18.html">18</a><span class="current-page">19</span><a href="御批资治通鉴纲目前编_page20.html">20</a><a href="御批资治通鉴纲目前编_page21.html">21</a><a href="御批资治通鉴纲目前编_page22.html">22</a><a href="御批资治通鉴纲目前编_page23.html">23</a><a href="御批资治通鉴纲目前编_page24.html">24</a><span>...</span><a href="御批资治通鉴纲目前编_page20.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
