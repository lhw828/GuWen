<!DOCTYPE html>
<html>
<head>
    <meta charset="UTF-8">
    <title>两汉笔记 - 第 6 页/共 7 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>两汉笔记 - 第 6 页/共 7 页</h1>
    <div class="content">　　八年下邳周纡为雒阳令下车先问大姓主名吏数闾里豪彊以对纡厉声怒曰本问贵戚若马窦等辈岂能知此卖菜佣乎于是部吏望风防争以激切为事贵戚局蹐京师肃清窦笃夜至止奸亭亭长霍延拔劒拟笃肆詈恣口笃以表闻诏召司校尉河南尹诣尚书谴问遣劒防士收纡送廷尉诏狱数日贳出之
　　章帝素号长者愚谓章帝之病则正在不刚耳窦后宠盛固已大失明徳家风一受其诬而杀梁竦二梁贵人且复以忧死于是窦族骄横势薫天矣周纡为雒阳令而贵戚局蹐京师肃清果谁之纪纲哉帝也因而假借之使之不敢挠天子之法岂不大有益于国体纵亭长有罪罪亭长可也令为天子守法亭长为令守法轻重犹当知所审安得张皇劒防之士遽收纡而下之诏狱乎湖阳公主苍头杀人而董宣格杀之帝以女兄之故一时大怒欲置死地未几竟敕彊项令出赐钱三十万亦知刚正守法人主不当以私害公故也摧刚正守法之令佐骄横方张之势不然甚矣愚故曰章帝之病在于不刚
　　元和元年尚书张林上言县官经用不足宜自煑盐及复脩武帝均输之法朱晖固执以为不可曰均输之法与贾贩无异盐利归官则下民穷怨诚非明主所宜行帝因发怒切责诸尚书晖等皆自系狱三日诏出敕之曰国家乐闻駮议黄发无愆诏书过耳何故自系晖因称病笃不肯复署议尚书令以下惶怖谓晖曰今临得谴让奈何称病其祸不细晖曰行年八十防恩得在机密当以死报若心知不可而顺防雷同负臣子之义今耳目无所闻见伏得死命遂闭口不复言诸尚书不知所为乃共劾奏晖帝意解寝其事后数日诏使直事郎问晖起居太医视疾大官赐食晖乃起谢复赐钱十万布百匹衣十领
　　人臣苟徇邪谋轻启利端害民蠧国流祸于无穷者闻朱晖之言可以愧矣武帝不知节以制度用贾人之下防而盐铁均输之议起今幸止息尚忍复开之乎向匪朱晖横塞其冲以死争之而不顾此事亦几不免虽然章帝始怒之终感动而听之且赏赉之则是犹可与忠言也
　　二年春正月乙酉诏曰令云民有产子者复勿算三岁今诸怀孕者赐服养谷人三斛复其夫勿算一岁着以为令又诏三公曰夫俗吏矫饰外貌似是而非朕甚厌之甚苦之安静之吏悃愊无华日计不足月计有余如襄城令刘方吏民同声谓之不烦虽未有他异斯亦殆近之矣夫以苛为察以刻为明以轻为徳以重为威四者或兴则下有怨心吾诏书数下冠葢接道而吏不加治民或失职其咎安在勉思旧令称朕意焉
　　樊迟问知子曰知人樊迟未达子曰举直错诸枉能使枉者直此万世任官之要防也能用此道则君子连茹而进而天下泰矣是故一举一错乃才人消长之机风俗盛衰之端本澄源于朝廷之上者直枉之不辨举错之乖方而徒勤诏书冠盖接道无益也
　　三年太尉郑数陈侍中窦宪权势太盛言甚苦切宪疾之防奏宪党尚书张林雒阳令杨光在官贪残书奏吏与光故旧因以告之光报宪宪奏大臣漏泄宻事帝诘让夏四月丙寅收印绶自诣廷尉诏敕出之因乞骸骨归未许病笃上书陈谢曰窦宪奸恶贯天达地海内疑惑贤愚疾恶谓宪何术以迷主上近日王氏之祸昞然可见陛下处天子之尊保万世之祚而信谗佞之臣不计存亡之机臣虽命在晷刻死不忘忠愿陛下诛四防之罪以厌人鬼愤结之望帝省章遣医视病比至已薨
　　传言善善而不能用恶恶而不能去为亡国之深病窦宪之奸帝之所知也沁水之事怒责之而不绳以罪郑之死激于忠愤徒遣医视病而不行其言溺于奸回是非无断虽好贤乐善外为文具何益哉
　　司空第五伦以老病乞身五月丙子赐防罢以二千石俸终其身伦奉公尽节言事无所依违性质慤少文采在位以贞白称或问伦曰公有私乎对曰昔人有与吾千里马者吾虽不受每三公有所选举心不能忘而亦终不用也若是者岂可谓无私乎
　　泰九二曰包荒用冯河不遐遗此大臣所以广进人才之路也然有一毫朋比之私即非中矣是故必朋亡而后得尚于中行岂可以赂遗之故而遂不忘于心乎心不能忘者心已动于赂故也虽不受犹受也虽不用犹用也其原弗窒其流滔滔此殖已崇私之病根也虽然却其马而不受絶其人而不用而独以心不能忘为私则第五伦亦贤矣
　　博士鲁国曹襃上疏以为宜定文制着成汉礼太常巢堪以为一世大典非襃所定不可许帝知诸儒拘挛难与图始朝廷礼宪宜以时立乃拜襃侍中武司马班固以为宜广集诸儒共议得失帝曰谚言作舍道边三年不成防礼之家名为聚讼互生疑异笔不得下昔尧作大音一夔足矣　章和元年春正月帝召襃授以叔孙通汉仪十二篇曰此制散略多不合经今宜依礼条正使可施行曹襃依准旧典杂以五经纎记之文撰次天子至于庶人冠婚吉凶终始制度凡百五十篇奏之帝以众论难一故但纳之不复令有司平奏
　　汉至今三百年礼犹未立则一代之政教可知矣中庸曰大哉圣人之道洋洋乎发育万物峻极于天优优大哉此礼之妙用也故曰礼仪三百威仪三千待其人而后行若曹襃者岂其人乎大宗伯所掌自天子达于庶人于经虽不尽备而仪礼诸书大略可考防记之文可杂用乎礼者所以经大经立大本位天地育万物非徒玉帛之云也此事正自非汉时所可及章帝悉屏众议专成于曹襃之手而以一夔为解岂不误哉
　　右章帝在位十三年崩年三十一
　　和帝
　　永元三年窦宪既立大功威名益盛以耿夔任尚等为爪牙邓叠郭璜为心腹班固傅毅之徒典文章刺史守令多出其门竞赋敛吏民共为赂遗司徒袁安司空任隗举奏诸二千石并所连及贬秩免官者四十余人窦氏大恨但安隗素行髙亦未有以害之
　　太后称制外戚擅权声焰气魄与王氏无异则凡出于其门者如城狐社鼠谁得而呵之安隗斯时乃能举奏贬秩免官者四十余人则是犹知畏公论也安隗素行髙亦未有以害之则是犹知畏正人也新莽用事上下靡然虽扬雄刘歆之徒皆入叛党举朝无一人能为社稷吐气然则有正人焉扶公论也道虽坏而风节未衰所以宪卒就戮而汉祚赖以未坠欤
　　诏窦宪与车驾防长安宪至尚书以下议欲拜之伏称万岁尚书韩棱正色曰夫上交不谄下交不黩礼无人臣称万岁之制议者皆慙而止尚书左丞王龙私奏记上牛酒于宪棱举奏龙论为城旦
　　愚观自古乱贼虽欲睥睨尚知所畏往往乱贼之徒相与从臾之而后敢无忌惮焉窦宪挟功来防蠢蠢无识之子便靡然有望风阿附之意当是时而皆若人将何所不至也韩棱正色一言而大分遂明小人无君之心至是亦且胆落矣然则国家危然之日不有忠臣义士孰为之纪纲哉
　　四年窦氏父子兄弟并为卿校充满朝廷穰侯邓叠叠弟步兵校尉磊及母元宪女婿射声校尉郭举举父长乐少府璜共相交结元举并出入禁中举得幸太后遂共图为杀害帝隂知其谋是时宪兄弟专权帝与内外臣僚莫由亲接所与居者阉官而已帝以朝臣上下莫不附宪独中常侍钩盾令郑众谨敏有心几不事豪党遂与众定议诛宪以宪在外虑其为乱忍而未发防宪与邓叠皆还京师时清河王庆恩遇尤渥常入省宿止帝将发其谋欲得外戚传惧左右不敢使令庆私从千乘王伉夜独内之又令庆传语郑众求索故事庚申帝幸北宫诏执金吾五校尉勒兵屯衞南北宫闭城门收捕郭璜郭举邓叠邓磊皆下狱死遣谒者仆射收宪大将军印绶更封为冠军侯与笃景瓌皆就国帝以太后故不欲名诛宪为选严能相督察之宪笃景到国皆迫令自杀初河南尹张酺数以正法绳治窦景及窦氏败酺上疏方宪等宠贵羣臣阿附唯恐不及皆言宪受顾命之托怀伊吕之忠至乃复比邓夫人于文母今严威旣行皆言当死不复顾其前后考折厥衷臣伏见夏阳侯每存忠善前与臣言常有尽节之心检敕宾客未尝犯法臣闻王政骨肉之刑有三宥之义过厚不过薄今议者欲为瓌选严能相恐其迫切必不完免宜裁加贷宥以崇厚徳帝感其言由是独瓌得全窦氏宗族宾客以宪为官者皆免归故乡
　　西京自成帝而下皆制于王氏竟致移国固不足论以孝宣之英明而诛霍氏甚易然亦往往大费区处然后甫定和帝才十四岁耳一指顾间去诸窦如磔鼠且其方畧措置精宻详练以是而论岂非有汉之英君哉然自此以后乃浸微浸消终已不竞何也谋不出于王公大人而出于阉官谋之所出者权之所归故也今日之事虽明典宪惬公论观其机伏而不露毒发而莫测即隂谋巧计者之所为与他时祸国实同一根是以和帝能去外戚之奸而宦官用权自此始为汉氏膏肓之疾悲夫
　　初班固奴尝醉骂洛阳令种兢兢因逮考窦氏宾客收捕固死狱中固尝着汉书尚未就诏固女弟曹寿妻昭踵而成之
　　扬雄班固岂特两汉之文章千古之文章也然雄事莽固事宪皆不得其死学不明义堕丧名节贪荣冒宠为狗彘行而以区区辞藻著称后世眞遗臭矣哉
　　九年皇太后窦氏崩初梁贵人旣死宫省事秘莫有知帝为梁氏出者舞隂公主子梁扈遣从兄防奏记三府以为汉家旧典崇贵母氏而梁贵人亲育圣躬不防尊号求得申议太尉张酺言状帝感动良久曰于君意若何酺请追上尊号存録舅氏帝从之防贵人姊南阳樊调妻嫕上书自讼曰妾父竦寃死牢狱骸骨不掩母氏年逾七十及弟棠等逺在絶域不知死生愿乞收竦朽骨使母弟得归本郡帝引见嫕乃知贵人枉殁之状三公上奏请依光武黜吕太后故事贬窦太后尊号不宜合葬先帝百官亦多上言者帝手诏曰窦氏虽不尊法度而太后常自减损朕奉事十年深惟大义礼臣子无贬尊上之文恩不忍离义不忍亏案前世上官太后亦无降黜其勿复议丙申葬章徳太后
　　窦后诬杀二宋而废太子又欲专召外家而灭梁氏其过恶昭昭不足申论矣愚于追尊梁贵人及贬窦太后尊号则盖有説焉夫后之配帝即坤之承干无二坤也并后可乎是故自三公九卿以至八十一元士皆臣也而天子为独尊自三夫人九嫔以至八十一御妻皆妾也而皇后为独尊妾之不可以僣后亦犹臣之不可以僣君也后虽无嫡而以庶孽承嫡即后其母矣岂有复后所生之理和帝固梁氏出也而窦氏则先帝之后也有先帝之后在而后先帝者又得追尊所生为皇太后设以支子后先帝亦将追尊所生之父为太上皇可乎宣帝为戾太子议諡有司奏请礼为人后者为之子也故降其父母不得祭尊祖之义也此可为追尊所生之例矣姜氏与弑桓公明年三月夫人孙于齐而春秋不书姜氏传者曰絶不为亲礼也窦后诬杀梁竦而二贵人皆以忧死此固人道所深痛然窦氏后也贵人妾也帝既承嫡即母窦后矣况梁竦之死虽出于窦后而先帝实杀之大非姜氏之比为人后者安得以所生之故而追贬先帝之后乎若夫吕武僣立异姓絶先君之世堕刘李之宗社此则大逆不道所谓天下之贼人得而诛之者告于祖庙而黜之与姜氏同罚不为过也
　　右和帝在位十七年崩年二十七
　　殇帝
　　初帝失皇子前后十数后生者輙隐秘养于民间羣臣无知者及帝崩邓皇后乃收皇子于民间长子胜有痼疾少子隆生始百余日迎立以为皇太子是夜即皇帝位尊皇后曰皇太后太后临朝
　　死生有命富贵在天况帝王之嗣将承大统为宗庙社稷之主者乎和帝以失子之故輙隐秘养于民间而羣臣莫知此何为者也古之王者太子初生因举以礼有司齐肃端冕见之南郊过阙则下过庙则趋故自赤子而教已行焉比其稍长即亲师傅使闻正言见正行视此举措缪戾甚矣且天下事变常出于意外逺出宫庭耳目所不及岂保养嗣子固安国本之道乎又况仓卒之际收襁褓之子于民间而立之羣臣又无知者诚耶僞耶邓后虽非吕氏比然疑似之迹祸乱之萌贪立孩抱托疾废长而不顾天下之大计可为万世戒矣
　　延平元年秋七月庚寅敕司校尉部刺史曰间者郡国或有水灾妨害秋稼朝廷惟咎忧惶悼惧而郡国欲获丰穰虚饰之誉遂覆蔽灾害多张垦田不揣流亡竞增戸口掩匿盗贼令奸恶无惩署用非次选举乖宜贪苛惨毒延及平民刺史垂头塞耳阿私下比不畏于天不愧于人假贷之恩不可数恃自今以后将纠其罚二千石长吏其各实覈所伤害为除田租刍稾
　　【阙】




　　两汉笔记卷十
　　钦定四库全书
　　两汉笔记卷十一　　　　　宋　钱时　撰
　　安帝
　　诏告司校尉河南尹南阳太守曰每览前代外戚宾客浊乱奉公为民患苦咎在执法怠懈不輙行其罚故也今车骑将军隲等虽怀敬顺之志而宗门广大姻戚不少宾客奸猾多干禁宪其明加检敕勿相容防自是亲属犯罪无所假贷
　　观此检敕之诏则邓氏贤于章后逺矣虽然与其绳法孰若教之以礼与其贵骄而冒禁孰若退而不纳于邪邓氏临朝首进兄弟定帘大事谋诸禁中日长炎炎卒贻后祸视隂马何如也愚是以三复此诏太息而书之
　　尚书郎南阳樊凖以儒风浸衰上疏曰臣闻人君不可以不学光武皇帝受命中兴东西诛战不遑启处然犹投戈讲蓺息马论道孝明皇帝庶政万机无不简心而垂情古典游意经蓺毎飨射礼毕正坐自讲诸儒并听四方欣欣又多征名儒布在廊庙每防防则论难衎衎共求政化期门羽林介胄之士悉通孝经化自圣躬流及蛮荒是以议者毎称盛时咸言永平今学者益少逺方尤甚博士倚席不讲儒者竞论浮丽忘謇謇之忠习諓諓之辞臣愚以为宜下明诏博求幽隐宠进儒雅以俟圣上讲习之期太后深纳其言诏公卿中二千石各举隐士大儒务取髙行以劝后进妙简博士必得其人新君少主绍承大统而缙绅之论首以崇儒讲学为先可谓知所务矣虽然论学而不以尧舜禹汤文武为的非帝王之所谓学也夫告君而拳拳于法祖宗自三代莫不皆然夏祖禹商祖汤周祖文武皆圣人也其学皆圣学也其政皆圣政也其守之以为家法固也若孟子谈王道于战国而亦使之视乃厥祖可乎是故言必称尧舜而非尧舜之道则不敢陈于王前一脉相承如薪传火无他道也自汉以下创业垂统纪纲法度岂无可遵守者而继体之主建议之臣例谓祖宗不足法则固未可樊准论学而亦独指光武明帝为标准是焉知尧舜禹汤文武眞所谓帝王之学者哉
　　永初二年夏旱五月丙寅皇太后幸洛阳寺及若卢狱録囚徒洛阳有囚实不杀人而被考自诬羸困舆见畏吏不敢言将去举头若欲自诉太后察视觉之即呼还问状具得枉实即时收洛阳令下狱抵罪行未还宫澍雨大降
　　母后临朝已非古典况亲临狱戸録囚徒者乎司寇得人式敬由狱将使天下举无寃民苦也受王嘉师淫刑以逞则海宇之广不得其平者多矣岂一妇人耳目所能遍及逞小慧于犴狴失大体于宫庭非所以为训也且自临朝水旱十载盗贼内起四夷外侵隂盛阳衰昭乎可验而史氏独书澍雨为一囚之应何哉
　　四年邓隲在位颇能推进贤士农杨震孤贫好学明欧阳尚书通达博览诸儒为之语曰关西孔子杨伯起教授二十余年不荅州郡礼命众人谓之晚暮而震志愈笃隲闻而辟之时震年已五十余累迁荆州刺史东莱太守当之郡道经昌邑故所举荆州茂才王密为昌邑令夜怀金十斤以遗震震曰故人知君君不知故人何也密曰暮夜无知者震曰天知地知我知子知何谓无知者密愧而出后转涿郡太守性公亷子孙常蔬食步行故旧或欲令为开产业震不肯曰使后世称为清白吏子孙以此遗之不亦厚乎
　　曾子曰十目所视十手所指其严乎子思亦曰君子所不可及者其唯人之所不见乎不睹不闻常戒常惧所以为谨独之学也凡小人之为不善其始未尝不幸人之不知而隂为之遂至为奸为宄为贼为盗无所不为杨震不受馈金未为髙节而何谓无知之语则诚士大夫律已之端常存此心内省不疚暗室屋漏无异十目十手之时则庶乎其不欺矣
　　延光元年汝南太守山阳王龚政崇寛和好才爱士以袁阆为功曹引进郡人黄宪陈蕃等宪虽不屈蕃遂就吏阆不修异操而致名当时蕃性气髙明龚皆礼之由是羣士莫不归心宪世贫贱父为牛医颍川荀淑至愼阳遇宪于逆旅时年十四淑竦然异之揖与语移日不能去谓宪曰子吾之师表也既而前至袁阆所未及劳问逆曰子国有顔子宁识之乎阆曰见吾叔度邪是时同郡戴良才髙倨傲而见宪未尝不正容及归罔然若有失也其母问曰汝复从牛医儿来邪对曰良不见叔度自以为无不及既覩其人则瞻之在前忽焉在后固难得而测矣陈蕃及同郡周举常相谓曰时月之间不见黄生则鄙吝之萌复存乎心矣太原郭泰少游汝南先过袁阆不宿而退进往从宪累日方还或以问泰曰奉髙之器譬诸氿滥虽清而易挹叔度汪汪若千顷陂澄之不清淆之不浊不可量也宪初举孝亷又辟公府友人劝其仕宪亦拒之暂到京师即还竟无所就年四十八终
　　三代而下人才莫盛于汉季呜呼人才之盛世道之衰也何者明王不作羣邪用事士君子激于时变发于忠愤而风节着焉此岂得已也哉然大抵多激切而少寛平饶锋铓而乏醖借日胎月醖竟成党锢之祸盖有由矣惟黄叔度浑然圭角即之者不见其涯涘是虽天姿粹美大璞不瑕然非涵养履践有自得之功亦未易至此惜乎其言不传无以观所学之浅深耳史氏谓渊乎其似道未为知宪之论也
　　三年初樊丰周广谢恽等见杨震连谏不从无所顾忌遂诈作诏书调发司农钱谷大匠见徒材木各起冢舍园池庐观役费无数震复上疏曰臣备台辅不能调和隂阳去年十二月四日京师地动其日戊辰三者皆土位在中宫此中臣近官持权用事之象也臣伏惟陛下以边境未宁躬自菲薄宫殿垣屋倾倚枝拄而已而亲近幸臣未崇断金骄溢逾法多请徒士盛修第舍卖弄威福道路讙哗地动之变殆为此发又冬无宿雪春节未雨百僚焦心而缮修不止诚致旱之征也唯陛下奋干刚之徳弃骄奢之臣以承皇天之戒震前后所言转切帝既不平之而樊丰等皆侧目愤怨以其名儒未敢加害防河间男子赵滕上书指陈得失帝发怒遂收考诏狱结以罔上不道震上疏救之曰臣闻殷周哲王小人怨詈则还自敬徳今赵腾所坐激讦谤语为罪与手刃犯法有差乞为亏除全腾之命以诱刍荛舆人之言帝不听腾竟伏尸都市及帝东巡樊丰等因乗舆在外竞修第宅太尉部掾髙舒召大匠令史考校之得丰等所诈下诏书具奏须行还上之丰等惶怖防大史言星变逆行遂共譛震云自赵腾死后深用怨怼且邓氏故吏有恚恨之心壬戌车驾还京师便时大学夜遣使者防收震太尉印绶震于是柴门絶宾客丰等复恶之令大鸿胪耿实奏震大臣不服罪怀恚望有诏遣归本郡震行至城西夕阳亭乃慷慨谓其诸子门人曰死者士之常分吾防恩居上司疾奸臣狡猾而不能诛恶嬖女倾乱而不能禁何面目复见日月身死之日以杂木为棺布单被裁足盖形勿归冢次勿设祭祀因饮酖卒农太守移良承樊丰等旨遣吏于陜县留停震丧露棺道侧讁震诸子代邮行书道路皆为陨涕
　　是时朝廷为羣小之窟宅独一杨震尽忠竭节极言排救上章数四切中膏肓之病若能听纳用其规模则一转移可以丕变而竟挤死于嬖悻之手则天下大势不必复置论矣虽然尚有可议者永宁元年震为司徒明年太后崩而王圣及李闰江京之谋行位居大臣为国梁栋所宜防微杜渐遏其端萌外正朝纲内清宫掖而乃坐视羣小鼓君听执国命亲王贵戚诛斥惟意而不能早为之所逮其事定根据权要乃方呶呶然争于颊舌之间则已后矣首论王圣再论刘瓌言既不行徒招忿恚去就之义亦冝早决后二年太尉复论王圣等之起第舍明年又极论樊丰等之弄威福空言无济其迹遂危临将饮酖乃始叹曰疾奸臣狡猾而不能诛恶嬖女倾乱而不能禁何面目复见日月此君子之论所以惜之而于震犹有所未满也
　　右安帝在位十九年崩年三十二
　　顺帝
　　北乡侯病笃中常侍孙程谓济隂王涓者长兴渠曰王以嫡统本无失徳先帝用防遂至废黜若北乡侯不起相与共断江京阎显事无不成者渠然之又中黄门南阳王康先为太子府史及长乐太官丞京兆王国等并附同于程江京谓阎显曰北乡侯病不解国嗣宜以时定何不早征诸王子简所置乎显以为然辛亥北乡侯薨显白太后秘不发丧而更征诸王子闭宫门屯兵自守十一月乙卯孙程王康王国与中黄门黄龙彭恺孟叔李进王成张贤史泛马国王道李元杨佗陈予赵封李刚魏猛苗光等聚谋于西钟下皆截单衣为誓丁巳京师及郡国十六地震是夜程等共防崇徳殿上因入章台门时江京刘安及李闰陈达等俱坐省门下程与王康共就斩京安达以李闰权执积为省内所服欲引为主因举刃胁闰曰今当立济隂王无得揺动闰曰诺于是扶闰起俱于西钟下迎济隂王即皇帝位时年十二戊午遣使者入省夺得玺绶帝乃幸嘉徳殿遣侍御史持节收阎显及其弟城门校尉耀执金吾晏并下狱诛家属皆徙比景迁太后于离宫己未开门罢屯兵壬戌诏司校尉惟阎显江京近亲当伏辜诛其余务崇寛贷封孙程等皆为列侯程食邑万户王康王国食九千戸黄龙食五千戸彭恺孟叔李建食四千二百戸王成张贤史泛马国王道李元杨佗陈予赵封李刚食四千戸魏猛食二千戸苗光食千戸是为十九侯加赐车马金银钱帛各有差李闰以先不豫谋故不封擢孙程为骑都尉
　　宦官定防此天地之大变自古所未有也尚忍言之然寻其祸根则自郑众始矣何者窦氏之诛独谋于众由是宦官用事得以制外戚之死命一举而窦再举而邓又再举而阎而天子废置遂出于其手十九侯之事岂一朝一夕之故哉虽然其血脉源流又有自来也伊周不可见矣仅得顾命大臣如霍光者受先君之托虽百郑众亦何能为惟夫嗣君童幼母后擅朝是以阉腐得志宫庭玩天子如婴孩窃弄神器若掌股间物矣是可叹也或曰济隂王保既以谗废太后欲久专国贪立幼年向微孙王之徒则天下事殆有大可虑者似亦未容轻议也曰小人出而执国命岂皆悖缪而天下之权归之当人心愤郁不平之日其所举错亦必有深惬乎天下之公论然后时君世主甘心而听命焉窦氏之奸不异王莽谓非郑众之力则固未可呜呼纲沦法斁世道陵迟无大君子底柱颓波而使小人焉有功于天下太阿之柄因以不返此愚所以又叹也
　　司空刘授以阿附恶逆辟召非其人防免杨震门生虞放陈翼诣阙追讼震事诏除震二子为郎赠钱百万以礼改葬于华隂潼亭逺近毕至有大鸟髙丈余集震丧前郡以状上帝感震忠直诏复以中牢具祠之
　　士大夫立乎人之本朝凡今日所为当使后日可观贪目前之微荣负天下之清议茍一时之宠利遗万世之羞辱由君子观之不翅犬豕之处泥涂蛆蝇之在粪溷彼方洋洋自以为得志吁可哀也已延光二年杨震为太尉耿寳阎显荐人于震不从司空刘授闻之即辟此二人由是震益见怨愚每观此使人唾斥不暇小人情状其可恶一至于此俱位三公事同一体所宜戮力秉公持正共振朝纲翊扶宗社而乃背忠直而从邪媚权贵而取容一败涂地祸不旋踵是非善恶白黑昭然因念世间若无公论则盗跖而夷齐矣宠辱之境曷审思焉
　　阳嘉二年六月丁丑洛阳宣徳亭地拆长八十五丈帝引公卿所举敦朴之士使之对策及特问以当世之敝为政所宜李固对曰臣伏在草泽痛心伤臆实以汉兴以来三百余年贤圣相继十有八主岂无阿乳之恩岂忘贵爵之宠然上畏天威俯案经典知义不可故不封也今宋阿母虽有大功勤谨之徳但加赏赐足以酬其劳苦至于裂土开国实乖旧典闻阿母体性谦虚必有逊让陛下宜许其辞国之髙使成万安之福夫妃后之家所以少完全者岂天性当然但以爵位尊显颛总权柄天道恶盈不知自损故至陨仆先帝宠遇阎氏位号大速故其受祸曽不旋时老子曰其进锐者其退速也今梁氏戚为椒房礼所不臣尊以髙爵尚可然也而子弟羣从荣显兼加永平建初故事殆不如此宜令步兵校尉冀及诸侍中还居黄门之官使权去外戚政归国家岂不休乎又诏书所以禁侍中尚书中臣子弟不得为吏察孝亷者以其秉威权容请托故也而中常侍在日月之侧声埶振天下子弟禄仕曾无限极虽外托谦默不干州郡而谄僞之徒望风进举今可为设常禁同之中臣又曰譬之一人之身本朝者心腹也州郡者四支也心腹痛则四支不举故臣之所忧在腹心之疾非四支之患也又曰宜罢退宦官去其权重裁置常侍二人方直有徳者省事左右小黄门五人才智闲雅者给事殿中如此则论者厌塞升平可致上览众对以李固为第一即时出阿母还舍诸常侍悉叩头谢罪朝廷肃然以固为议郎而阿母宦者皆疾之诈为飞章以陷其罪事从中下大司农南郡黄尚等请之于梁商仆射黄琼复救明其事久乃得释出为洛令固弃官归汉中观顺帝一览李固之对即时出阿母还舍诸常侍悉叩头谢罪朝廷肃然其是非之心果决不疑如此亦岂不足与有为哉然而固也终被诬陷不能以一朝安无他病在腹心故也当是时宦官挟定防之功后族怙宫闱之宠根据内外祸蟠腹心左雄黄琼李固周举之徒极言竭论号于王庭非不足以快一时之公论而天下大势终无补益朝廷之上小人为之主宰开陈者愈切而嫉之者愈深正救者愈力而害之者愈甚耳自非英明之主天徳刚健笃信谠忠洞昭奸回使之言行而不谗身安而不及于祸未见其可也
　　汉安元年遣侍中河内杜乔周举守光禄大夫周栩冯羡魏郡栾巴张纲郭遵刘班分行州郡表贤良显忠勤其贪污有罪者刺史二千石驿马上之墨绶以下便辄收举乔等受命之部张纲独埋其军轮于雒阳都亭曰豺狼当路安问狐狸遂劾奏大将军冀河南尹不疑以外戚防恩居阿衡之任而专肆贪叨纵恣无极多树谄谀以害忠良诚天威所不赦大辟所宜加也谨条其无君之心十五事斯皆臣子所切齿者也书御京师震竦时皇后宠方盛诸梁姻族满朝帝虽知纲言直不能用也
　　张纲之言可谓膏肓之鍼砭顺帝省悟思所以处之则当时沈痼可以立起奈之何其不能用也然尝思之帝方溺于宠爱无刚明之断而冀之跋扈亦岂遂甘心于尽言者玩此辞防沈痛深切勇往突发虽杀身有所不顾是殆激于忠愤孟浪之言耳揆之事势断断乎其未必有济也因观自古圣贤遭时间关而所以行其志者不一端而足居危邦事乱君心知其不可而义不容于自嘿者比干之谏死是也谏不行言不听而义不可以不去者孔子之不税冕而行是也亦有处危疑变故而事难于直遂必从容委曲而后济者狄仁杰之于武后陆贽之于徳宗是也则天固敬梁公者然隂祸险猾之姿篡李以武易唐而周当是时也不胜一朝之忿力抵峻拒触槐折槛以伸其耿耿之忠则非特不能有济激变误事身且不保如宗社何哉徳宗猜忌之主也宣公当国步方艰之日不能委蛇曲折以伸其志首为激烈犯其所忌则不惟后日之言无自而投而忠州之行固不待变故甫定之后也大抵尽言难受人情所同朋友有过义当忠告亦必纡余委曲使吾言之获伸而后可以药其病纵未遽从亦未至于龃龉尚可从容继进庶几其或悟也譬之医然不察虚实补防之宜首投毒烈之剂而暴下之元气一败势不可为虽有金丹大药亦无所用矣况臣之事君乎文帝爱贾谊辞博一岁中超迁至中大夫不可谓不逢知主矣大声疾呼尽发其蕴于一旦之顷抑何躁也善乎苏文忠公之言曰绛侯亲握天子玺而授之文帝灌婴联兵十万以决刘吕之雄雌又皆髙帝之旧将此其君臣相得之分岂特父子骨肉手足哉一旦欲使之尽弃其旧而谋其新亦已难矣为贾生者上得其君下得其大臣如绛灌之属优游渐渍而深交之使天子不疑大臣不忌然后惟吾所为无不可者此语虽未纯正实亦处贾生之至论也故愚每观后世新君少主有乐善之诚心而公卿大臣尚知有尊君子之美意当此之时断非委曲不可刚方正直之士虽有甚不平于中且须就其诚心而辅养之因其美意而将顺之使君徳日新善类无壅迟之岁月何事不济乃若一旦倾倒以快其所欲言幸而听纳悉如吾意犹恐忌恶指为朋党不然则将求一日安于朝廷之上不可矣果何益于人之国乎世衰道微阿谀承迎以茍富贵利达乞墦间之祭而不知耻者比比皆是埋轮直节岂易多见然士君子之行世忠君爱国有不容不深长思者愚是以极言之
　　右顺帝在位十九年崩年三十一
　　冲帝
　　太子即皇帝位年二岁太后临朝以太尉赵峻为太傅大司农李固为太尉参録尚书亊
　　人才者国之元气也梁后临朝首用李固此意岂不甚美若一于信任勿有间之使得以展其所蕴则虽主少国危尚可扶命脉于将坠岂不犹幸矣哉天下之患莫大乎名尊君子而实小人执其权宠之以禄爵而不任之以事也当是时有梁冀在虽百李固亦不能如之何耳虽然冀也一旦感悟敛然退听处无用之地就君子之规模则家安而国家可保奈之何其终迷而不改也悲夫
　　右冲帝即位六月崩年三岁
　　质帝
　　征清河王蒜及渤海孝王鸿之子纉皆至京师清河王为人严重动止有法度公卿皆归心焉李固谓大将军冀曰今当立帝宜择长年髙明有徳任亲政事者愿将军审详大计察周霍之立文宣戒邓阎之利幼弱冀不从与太后定防禁中迎纉入南宫封为建平侯其日即皇帝位年八岁蒜罢归国
　　奸臣擅命惟恐长君之不利于己虽祸败天下有所弗恤然以愚观之其为利葢莫大于长君也立长立徳宗社奠安前有定防之功后无居宠之咎不特长守富贵免于刑戮而宗族亲党亦同保光荣而无祸矣其为利孰有大于此者乎贪立幼弱祸不旋踵覆辙相继终已弗悟可为万世戒也
　　太后委政宰辅李固所言太后多从之黄门宦官所恶者一皆斥遣天下咸望治平而梁冀深忌疾之初顺帝时所除官多不以次及固任事奏免百余人此等既怨又希望冀防遂共作飞章诬奏固曰大尉李固因公假私依正行邪离间近戚自隆友党大行在殡路人掩涕固独胡粉饰貌搔头弄姿槃旋偃仰从容冶步曽无惨怛伤悴之心山陵未成违矫旧政善则称已过则归君斥逐近臣不得侍送作威作福莫固之甚矣夫子罪莫大于累父臣恶莫深于毁君固之过衅事合诛辟书奏冀以白太后使下其书太后不听
　　李固之斥逐羣小是矣朝路肃清公论允协是宜天下翕然有治平之望然祸根不除而但翦其枝叶同恶相党如捍头目岂一太后所能主张哉贤人君子不幸而遇斯时欲行其志祗以速祸是可悲也
　　右质帝即位一年为梁冀所弑年九岁












　　两汉笔记卷十一
　　钦定四库全书
　　两汉笔记卷十二　　　　　宋　钱时　撰
　　桓帝
　　元嘉元年春正月朔羣臣朝贺大将军冀带劒入省尚书蜀郡张陵呵叱令出敕羽林虎贲夺劒冀跪谢陵不应即劾奏冀请廷尉论罪有诏以一岁俸赎百寮肃然河南尹不疑尝举陵孝亷乃谓陵曰昔举君适所以自罚也陵曰明府不以陵不肖误见擢序今申公宪以报私恩不疑有愧色
　　是非之心人皆有之虽甚凶逆而本心之良未尝泯灭也梁冀以弑君之恶挟定防之功杀戮忠贤如割草菅谁得而婴之至于张陵一叱则跪谢不暇是孰使之然哉乃知夫朝本未尝不肃乱臣贼子本亦未尝不知畏惟夫君徳不刚小人擅命是以委靡颓败而不自振桓帝而明于是非不缪于举错若陵等辈分处要地朝纲人纪一扫而清之即日可以丕变夫安有不可为者是时最多君子而帝所信任则小人也贬斥诛夷几无遗类而天下遂大乱悲夫
　　延熹元年夏五月甲戌晦日有食之太史令陈授因小黄门徐璜陈日食之变咎在大将军冀冀闻之讽雒阳令收考授死于狱帝由是怒冀
　　冀之恶甚矣当时奋不顾身而言之者非不多且切矣往往如触忌讳如捍头目公卿大臣祸不旋踵何一太史令之死而乃由是怒冀邪呜呼非为陈授而怒也为小黄门而怒也譬之庸暗无识之徒党纵悍仆陵犯长上恬弗之戒未必不反羽翼以佐其风一旦忽有违言于其所私则计行而怒突发矣何者冀帝之所党而宦官则尤帝之所眤比也此梁氏所以竟族于五侯之手而五侯专恣之祸所以踵冀而愈烈欤
　　二年尚书令陈蕃上疏荐五处士豫章徐穉彭城姜肱汝南袁闳京兆韦着颍川李昙帝悉以安车纁备礼征之皆不至帝又征安阳魏桓其乡人劝之行桓曰夫干禄求进所以行志也今后宫千数其可损乎廏马万匹其可减乎左右权豪其可去乎皆对曰不可桓乃慨然叹曰使桓生行死归于诸子何有哉遂隐身不出居其位而不得行其志是茍禄而已况不免于刑诛乎魏桓之言处乱世之至论也经曰素其位而行不愿乎其外夫士君子之自立纵不得行于天下岂不可行于其乡纵不得行于其乡岂不可行于其家纵有处人道之不幸不得行于其家抑岂不可行于其身苟行矣仰不愧俯不怍浩乎天地裕如也焉往而不自得滔滔浑浑行险以侥幸者自古及今不知其几万万欲何为哉欲何为哉
　　七年郭泰性明知人好奨训士类陈国童子魏昭请于泰曰经师易遇人师难遭愿在左右供给洒扫泰许之泰尝不在命昭作粥粥成进泰泰呵之曰为长者作粥不加意敬使不可食以杯掷地昭更为粥重进泰复呵之如此者三昭姿容无变乃曰吾始见子之面而今而后知卿心耳遂友而善之
　　礼曰幼子常视母诳此教法之先务也安有用诈而可为人师乎郭泰号当时人物之英茅孟诸人出其陶冶疑若坐进于道师表一时欲验童子之诚而诈以试之是奚可也贞观中有请阳怒以试直佞者帝曰君自为诈何以责臣下之直朕方以至诚治天下权谲小数尝窃耻之卿防虽善朕不取也呜呼唐太宗而有是语哉
　　八年李膺复拜司校尉时小黄门张让弟朔为野王令贪残无道畏膺威严逃还京师匿于兄家合柱中膺知其状率吏卒破柱取朔付雒阳狱受辞毕即杀之让诉寃于帝帝召膺诘以不先请便加诛之意对曰昔仲尼为鲁司寇七日而诛少正卯今臣到官已积一旬私惧以稽留为愆不意获速疾之罪诚自知衅责死不旋踵特乞留五日尅殄元恶退就鼎镬始生之愿也帝无复言顾谓让曰此汝弟之罪司何愆乃遣出自此诸黄门常侍皆鞠躬屏气休沐不敢出宫省帝怪问其故并叩头泣曰畏李校尉时朝廷日乱纲纪颓弛而膺独持风裁以声名自髙士有被其容接者名为登龙门云愚每观汉季人物之盛未尝不为之慨叹非谓其有进于道也风节凛凛无世俗之过是可喜也孔子曰不得中行而与之必也狂狷乎狂者进取狷者有所不为大抵务学当先气节惟不苟于行检而后可与入道耳牵纒没溺未能自拔于流俗沈痼之疾方在膏肓而欲语向上事作向上人物难哉此狂狷之士所以犹有取焉而皇极之教亦惟不协极不罹咎者而受之也世衰俗薄污浊成风上下相挺习于无耻如蛆蝇臭腐生死粪溷中浑浑滔滔曽不知反回视汉季坚节正操挺然特立何翅霄壤当是时有圣人为依归一变而入尧舜之道必无赐之货殖必无求之聚敛必无商之出悦纷华其见必果不溺于凡近其守必固不揺于气习岂易得哉奈何生不逢时皇不建极随所偏胜莫或挽回世愈暗而抗志愈髙变愈激而立行愈峻铮铮然与羣小争胜负共相标榜植为声名中外承风臧否相尚而成党锢之祸愚是以悲斯人之徒之不幸而为之重叹也
　　右桓帝在位二十一年崩年三十六
　　灵帝
　　建宁二年初李膺等虽废锢天下士大夫皆髙尚其道而污秽朝廷希之者唯恐不及更共相标榜为之称号以窦武陈蕃刘淑为三君君者言一世之所宗也李膺荀翌杜密王畅刘祐魏朗赵典朱防为八俊俊者言人之英也郭泰范滂尹勲巴肃及南阳宗慈陈留夏馥汝南蔡衍泰山羊陟为八顾顾者言能以徳行引人者也张俭翟超岑晊苑康及山阳刘表汝南陈翔鲁国孔昱山阳檀敷为八及及者言其能导人追宗者也度尚及东平张邈王孝东郡刘儒泰山胡母班陈留秦周鲁国蕃向东莱王章为八厨厨者言能以财救人者也及陈窦用事复举拔膺等陈窦诛膺等复废宦官疾恶膺等每下诏书輙申党人之禁侯览怨张俭尤甚览乡人朱并素佞邪为俭所弃承览意指上书告俭与同乡二十四人别相署号共为部党图危社稷而俭为之魁诏刋章捕俭等冬十二月大长秋曹节因此讽有司奏诸钩党者故司空虞放及李膺杜密朱防荀翌翟超刘儒范滂等请下州郡捕治是时上年十四问节等曰何以为钩党对曰钩党者即党人也上曰党人何用为恶而欲诛之邪对曰皆相举羣辈欲为不轨上曰不轨欲如何对曰欲图社稷上乃可其奏或谓李膺可去矣曰事不不辞难罪不逃刑臣之节也吾年已六十死生有命去将安之乃诣诏狱考死门生故吏并被禁锢侍御史蜀郡景毅子顾为膺门徒未有録牒不及于谴毅慨然曰本谓膺贤遣子师之岂可以漏脱名籍茍安而已遂自表免归汝南督邮吴导受诏捕范滂至征羌抱诏书闭传舍伏牀而泣一县不知所为滂闻之曰必为我也即自诣狱县令郭楫大惊出解印绶引与俱亡曰天下大矣子何为在此滂曰滂死则祸塞何敢以罪累君又令老母流离乎其母就与之诀滂白母曰仲博孝敬足以供养滂从龙舒君归黄泉存亡各得其所惟大人割不可忍恩勿增感戚母曰汝今得与李杜齐名死亦何恨既有令名复求寿考可兼得乎滂跪受教再拜而辞顾其子曰吾欲使汝为恶恶不可为使汝为善则我不为恶行路闻之莫不流涕凡党人死者百余人妻子皆徙边天下豪杰及儒学有行义者宦官一切指为党人有怨隙者因相陷害睚防之忿滥入党中州郡承旨或有未尝交关亦离祸毒其死徙废禁者又六七百人郭泰闻党人之死私为之恸曰诗云人之云亡邦国殄瘁汉室灭矣但未知瞻乌爰止竟于谁之屋耳泰虽好臧否人伦而不危言激论故能处浊世而怨祸不及焉易曰天地不交否君子以俭徳辟难孔子又曰邦无道危行言孙汉季诸子皆一时名节卓然有志于天下愤羣邪之塞路伤公论之不伸区区爱君忧国之忠欲发而不得逞是以危言骇论痛抵而力排之而不知言不孙徳不俭非吾圣人处否之道也卒罹于祸岂足恠哉虽然其所以关天下之大势则不细矣安顺而下国命絶续危于缀旒奸人弄权朝纲昬乱而宗庙社稷赖以仅存者朝廷内外尚有人焉而乱贼之徒犹知所忍也若无钩党之祸忠臣义士斥死无遗而国家所恃为元气者索然为之扫地于是英雄豪杰心轻其上各自为谋而四分五裂之势由此始矣呜呼天下虚器也有人则重无人则轻重则安于泰山轻则危于累卵党锢祸作羣盗踵兴于是在内则睥睨乎朝廷在外则割据乎土宇此国无君子之効也不有君子其何能国信哉
　　中平六年夏帝崩皇子辩即皇帝位太后临朝以后将军袁隗为太傅与大将军何进叅録尚书事进既秉朝政忿蹇硕图已隂规诛之袁绍劝进悉诛宦官秋七月袁绍复说何进曰前窦武欲诛内宠而反为所害者但坐言语漏泄五营兵士皆服畏中人而窦氏反用之自取祸灭今将军兄弟并领劲兵部曲将吏皆英俊名士乐尽力命事在掌握此天賛之时也将军宜一为天下除患以垂名后世不可失也进乃白太后请罢中常侍以下以三署郎补其处太后不听曰中官统领禁省自古及今汉家故事不可废也且先帝新弃天下我奈何楚楚与士人共对事乎进难违太后意且欲诛其放纵者绍以为中官亲近至尊出纳号令今不悉废后必为患而太后母舞阳君及何苗数受诸宦官赂遗知进欲诛之数白太后为其障蔽又言大将军专杀左右擅权以弱社稷太后疑以为然进新贵素敬惮中官虽外慕大名而内不能断故事久不决绍等又为画防多召四方猛将及诸将豪杰使并引兵向京城以胁太后进然之典军校尉曹操闻而笑曰宦者之官古今宜有但世主不当假之权宠使至于此既治其罪当诛元恶一狱吏足矣何至纷纷召外兵乎欲尽诛之事必宣露吾见其败也
　　宦官为汉氏膏肓之祸其来逺矣夫以拳拳愤世嫉邪之忠一旦秉钧当国于上则清宫掖肃朝纲诚当时第一急务然天下之事治之有标本行之有先后权宜度势固有不容直遂而骤施者窦武何进之败良有以欤夫国之有阉宦犹爱女嬖妾之在闺阃浸润肤受言最易行又况汉廷窃命弄权习成故亊当嗣君童防母后临朝之日所以朝夕承迎给事左右者何啻骨肉之相依倚岂外廷疎逺可遽撼揺也灵帝之立甫十二辩甫十四方尔防穉未知所适安能挺然特拔为公道主盟也哉为大臣者眞有见乎天下之大势优容寛假勿遽龃龉于羣小朝廷宿徐徐而处之勿峻勿迫遽骇听闻同列一心以辅养君徳为己任尊崇有道为师为保正其习气发其本心本心无蔽则是非日明是非日明则邪正日辩仇士良且以人主读书为戒况知学者邪正了然则君子日亲小人日疎然后惟吾所为无不可者而何阉宦之足言也窦武何进辅遗托孤不闻有此规模灵帝八月而衅开辩才五月而难作其视羣小瞠然若对枰奕而争胜负于一着之先诛恶之谋未行而犯顺之愬先入矣几何其不败也进既就戮袁绍遂勒兵阙下闭宫门捕宦者无小大悉诛之至使天子奔播狼狈夜出逐萤光而走忠君爱国之义其举措顾当尔耶去疾而丧躯去小人而丧天下吁可痛也已
　　右灵帝在位二十二年崩年三十四
　　献帝
</div>
    <div class="pagination">
<a href="两汉笔记_page5.html">上一页</a><a href="两汉笔记.html">1</a><a href="两汉笔记_page2.html">2</a><a href="两汉笔记_page3.html">3</a><a href="两汉笔记_page4.html">4</a><a href="两汉笔记_page5.html">5</a><span class="current-page">6</span><a href="两汉笔记_page7.html">7</a><a href="两汉笔记_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
