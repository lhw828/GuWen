<!DOCTYPE html>
<html>
 <head>
  <meta charset="utf-8"/>
  <title>
   御批资治通鉴纲目 - 第 12 页/共 243 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   御批资治通鉴纲目 - 第 12 页/共 243 页
  </h1>
  <div class="content">
   【乙未】四十九年秦拔魏邢丘集览【秦防魏邢丘范晔曰得城为防魏世家秦防我郪丘徐广曰又作廪丘又作邢丘在河南平臯括地志云平臯故城在懐州武陟东南二十里本邢丘邑武王伐纣到于邢丘更名曰懐也郪丘今汝南新郪是】质实【一统志云郪丘古地名春秋时属晋战国时属魏安厘王时秦防我郪丘即此汉置新郪县属汝南郡后省之故址在鳯阳府颍州治八里】
　　发明【秦自赧王之四十年伐魏围大梁割温以和未防又防四城又割南阳以和矣至是未十年间防懐防邢丘兵无虚日魏地不尽秦冦不止所谓割地讲和与夫质子结欢之意果安在哉惟合前后所书观之则秦人谲诈反覆固自不言可知而魏人畧不之悟以亡其国然则后世欲恃和为固者可以观之矣】
　　○秦君废其母不治事逐魏冉芈戎公子市公子悝以范雎为丞相封应侯
　　【范睢日益亲用事因私説王曰臣居山东时闻齐之有孟尝君不闻有王闻秦有太后穰矦不闻有王夫擅国之谓王能利害之谓王制杀生之谓王今太后擅行不顾穰矦出使不报华阳泾阳击防无讳高陵进退不请四贵备而国不危未之有也为此四贵者下乃所谓无王也穰矦使者操王之重决制于诸侯剖符于天下征敌伐国莫敢不听战胜攻取则利归于相战败则怨结于百姓而祸归于社稷臣又闻之木实繁者披其枝披其枝者伤其心大其都者危其国尊其臣者卑其主淖齿管齐而弑湣王李兑管赵而囚主父今臣观四贵之用事此亦齿兑之类也且三代之所以亡国者君专授政于臣纵酒弋猎其所授者妬贤疾能御下蔽上以成其私不为主计而主不觉悟故失其国今自有秩以上至诸大吏下及王左右无非相国之人者臣见王独立于朝窃恐万世之后有秦国者非王子孙也王以为然于是废太后逐穰矦华阳君芉戎高陵君市泾阳君悝于闗外以睢为丞相封应侯魏须贾聘于秦睢因辱之使归告魏王曰速斩魏齐头来不然且屠大梁齐走赵匿平原君家】集览【太后擅行不顾秦国策注谓专擅而不顾王穰侯出使不报穰矦魏冉也秦国防注报白也言不白王而擅遣使出外也穰注见十四年华阳泾阳击防无讳华阳君芈戎泾阳君公子悝秦国策注击防谓刑人也无讳言不避王也华阳在郑州管城南泾阳属雍州高陵进退不请高陵君公子市进退由已不请于王大戴礼孔子曰古之大夫有坐干国之纪者不谓之千国之纪则曰行事不请注不请而擅行也高陵属冯翊故城在雍州高陵西南木实繁者披其枝披其枝者伤其心范睢注披片彼反上声秦策注实木子也披褫之也此逸诗文下文大其都者危其国尊其臣者危其主此二句因诗申之也淖齿管齐范睢传注管典也言淖齿典齐权而行弑逆也秦策注管犹管防之管专之也下管赵同】质实【一统志云华阳秦之县名未详所在泾阳秦之县名旧城在平凉府界以居泾水之北故名汉初属安定郡惠帝改池阳县属左冯翊后魏徙咸阳郡治此后周省县隋罢郡复置泾阳县属雍州唐属鼎州寻复属雍州宋金仍旧元省入高陵县寻复置国朝因之改属西安府高陵秦之县名为左辅都尉治所汉左冯翊后汉左冯翊自长安出治高陵三国魏属京兆郡唐初析置鹿宛县寻省宋金元仍旧国朝因之改属西安府】
　　书法【母后书废始此终纲目太后书废者三秦芈氏魏高太后晋杨太后莫悖于秦君晋贾氏以子废母以妇废姑纲目所深诛也】
　　发明【上书秦君废其母逐冉戎下书以范睢为丞相封应侯则废母逐诸臣乃睢之谋明矣夫臣犹可逐也母可废乎既正其为母之名则秦君之恶始着而睢亦与有其罪矣直书于其义自见】
　　赵以公子胜为相
　　【丙申】五十年【赵孝成王丹元年】秦君母芈氏以忧卒
　　【司马公曰穰矦援立昭王除其灾害荐用白起南取鄢郢东广地于齐功亦大矣虽其专恣骄贪足以贾祸亦未至如睢之言也睢亦非能为秦忠谋直欲得穰矦之处耳遂使秦王絶母子之义失甥舅之恩睢眞倾危之士哉】集览【直欲得穰矦之处范睢直欲夺得魏冉之相位】
　　书法【前书废其母此书以忧卒而秦君之罪不可赎矣终纲目书太后以忧崩卒者三秦芈氏晋庾氏苻秦彊氏】
　　发明【前已书废矣而此犹以母称者母无可废之理不予秦君之废也国君之母茍非得罪祖宗其子安得而废之况又因以忧卒乎直书于此所以着秦稷之罪也】
　　秦伐赵取三城齐救却之遂以赵师伐燕取中阳伐韩取注人
　　【秦攻赵赵王新立太后用事求救于齐齐人曰必以长安君为质太后不可齐师不出大臣彊谏太后明谓左右曰有复言者老妇必唾其面左师触龙请见太后盛气而胥之入左师公徐趋而坐谢曰老臣病足不得见久矣而恐太后体之有所苦也故愿望见太后太后曰老妇恃辇而行曰食得毋衰乎曰恃粥耳太后不和之色稍解左师曰贱息舒祺最少不肖而臣衰窃爱之愿得补黑衣之缺以卫王宫太后曰诺年防何矣对曰十五岁矣虽少愿及臣未塡沟壑而托之太后曰丈夫亦爱少子乎对曰甚于妇人太后笑曰妇人异甚对曰老臣窃以为媪之爱燕后贤于长安君太后曰君过矣不如长安君之甚左师曰父母爱其子则为之计深逺媪之送燕后也持其踵而哭念其逺也亦哀之矣已行非不思也祭祀则祝之曰必勿使反岂非为之计长久为子孙相继为王也哉太后曰然左师曰今三世以前至于赵王之子孙为矦者其继有在者乎曰无有曰此其近者祸及身逺者及其子孙岂人主之子矦则不善哉位尊而无功奉厚而无劳而挟重器多也今媪尊长安君之位封以膏腴之地多与之重器而不及今令有功于赵一旦山陵崩长安君何以自托于赵哉太后曰诺恣君之所使之于是为长安君约车百乘质于齐齐师乃出秦师退】集览【伐燕取中阳徐广曰阳一作人正义曰燕无中阳括地志云中山故城一名中人亭在定州唐县东北四十里尔时属燕注人韩邑括地志云注城在汝州梁县西十五里左师触龙左师官名触龙左师之名也赵策作触詟长安君索隐曰孔衍云赵地亦有长安正义曰以长安善故以为号耳后封长安君以饶案饶即饶阳可知长安非地明矣孔説误胥之入索隐曰胥犹须也谷梁传曰胥其出也贱息舒祺儿子曰息贱息谦称其子也舒祺其名补黒衣之缺赵策注尸祝之服所谓袨服汉张敞传备皁衣三十余年谷永擢之皁衣之吏如淳注羣臣虽有五时服至朝皆着皁衣诗缁衣篇注缁黒色卿士听朝之正服燕后赵女聘于燕必勿使反谓失意于燕乃反赵耳谷梁传隐二年礼妇人谓嫁曰归反曰来归注反谓为夫家所遣】正误【胥之入今按须待也】
　　发明【春秋恶兵之书惟书救则未有不善之者今秦肆其强伐赵而取其城邑齐人救之可谓善之善矣胡为反用赵兵而取燕韩之地哉伐而书遂所以着其始以义而终以利也岂不深可惜哉】
　　齐君法章卒子建立国事皆决于其母太史氏
　　【建年少国事皆决于君王后】
　　书法【芈氏书治国事此书国事皆决于其母何恕辞也若曰建之意欲取决焉云耳何恕乎太史氏太史氏事秦谨与诸侯信由是齐四十余年不被兵则贤也其视芈氏不可同日语矣】
　　【丁酉】五十一年【齐王建元年】秦白起伐韩拔九城
　　【斩首五万】
　　【戊戌】五十二年秦白起伐韩取南阳攻絶太行道
　　书法【特笔也攻取之际地有闗于成败之大势者纲目必特书之故秦书攻絶太行道汉书羗防陇道安帝元初元年书防斜谷閤献帝初平二年唐书贼防峡江路僖宗中和二年皆特笔也】
　　○楚太子完自秦逃归楚君横卒完立以黄歇为相封春申君考异【提要书曰楚太子完自秦逃归君横卒嗣立】
　　【楚顷襄王疾病黄歇侍太子于秦闻之言于应矦曰楚王疾恐不起秦若归其太子则是亲与国而得储万乘也不归则咸阳布衣耳楚更立君必不事秦应矦以吿王王曰令太子傅先往问疾反而后图之歇与太子谋曰王疾病而阳文君之子二人在中王若卒大命阳文君之子必立为后太子不得奉宗庙矣乃教太子变服为楚使者御以出闗而自为守舍谢病度已逺乃自言请死王怒欲听之应矦曰歇出身以徇其主太子立必用歇不如归之以亲楚王从之歇至三月而楚王薨太子即位以歇为相封之淮北】集览【与国索隐曰列国各相许与者曰与国正义曰许与相推奨也项籍本纪田假为与国之王如淳曰相与交善为与国张晏曰与党与也战国策注与国同福之国也欲听之欲听从黄歇自杀】
　　【己亥】五十三年【楚考烈王完元年】楚纳州于秦集览【州徐广曰楚邑名今南郡州陵县括地志云密州安丘县东三十里古州国也周武王封为淳于国】○秦白起伐韩拔野王上党降赵
　　【秦武安君伐韩防野王上党路絶上党守冯亭与其民谋曰郑道已絶不如归赵赵受我秦必攻之赵被秦兵必亲韩韩赵为一则可以当秦矣乃告于赵曰韩不能守上党入之秦其吏民皆安为赵不乐为秦有城市邑十七愿再拜献之大王赵王以问平阳君豹对曰圣人甚祸无故之利王曰人乐吾徳何谓无故豹曰秦蚕食韩地中絶不令相通固自以为坐而受上党也韩氏所以不入之秦者欲嫁其祸于赵也秦服其劳而赵受其利虽彊大不能得之于弱小弱小顾能得之于彊大乎岂得谓之非无故哉不如勿受平原君请受之王乃使平原君往受地封冯亭为华阳君亭垂涕不见使者曰吾不忍卖主之地而食之也】集览【野王地理志河内郡野王县在太行东南孟康曰古邢国也上党地理志河东上党县属并州正义曰今潞州是也潞州有上党县郑道已絶徐广曰河南新郑韩之国都也索隐曰秦伐野王则是上党归韩之路絶矣】质实【一统志云野王古邑名春秋时属晋战国时属魏秦属三川郡汉为野王县属河内郡晋河内郡治此隋改为河内县唐为懐州治以太行紫陵忠义三县省入五代宋金元仍旧国朝因之改属懐庆府上党秦之郡名治长子县言其地极高与天为党故以名郡汉因之晋徙治潞县后周始置潞州领上党襄垣二郡隋初郡废大业初改州为上党郡并置上党县唐复为潞州天宝初改上党郡乾元初复为潞州后置昭义军节度属河东道五代时梁改匡义军唐改安义军晋改昭义军宋改昭徳军后陞为隆徳府金复为潞州元初为隆徳府寻复为潞州属平阳路国朝因之以上党县省入直山西道】
　　【庚子】五十四年
　　【辛丑】五十五年秦王龁攻赵上党拔之白起代将大破赵军杀其将赵括坑降卒四十万考异【提要漏赵字】
　　【秦王龁攻上党防之上党民走赵赵廉颇军长平以按据之龁遂攻赵赵军数败楼昌请重使为媾虞卿曰今制媾者在秦秦必欲破王之军矣虽往请将不听不如以重宝附楚魏则秦疑天下之合从媾乃可成也王不听使郑朱媾于秦虞卿曰天下之贺战胜者皆在秦矣郑朱贵人也秦必显重之以视天下天下见王之媾于秦必不救王秦知天下之不救王则媾不可成矣既而果然廉颇坚壁不出又失亡多赵王怒数让之应矦又使人行千金为反间曰秦独畏马服君之子括为将耳廉颇易与且降矣赵王遂以括代颇将蔺相如曰括徒能读其父书传不知合变也王不听括自少时学兵法以天下莫能当与奢言之奢不能难然不谓善也括母问其故奢曰兵死地也而括易言之使赵将之破赵军者必括也及括将行母上书言括不可使王问之母曰括父为将身所奉饭而进食者以十数所友者以百数得赏赐尽以与军吏士大夫受命之日不问家事今括一旦为将东乡而朝军吏无敢仰视之者王所赐金帛归蔵于家而日视利便田宅可买者买之父子异心愿王勿遣王曰母置之吾已决矣母因曰即如有不称妾请无随坐王许之秦王闻括已将乃隂使武安君为上将军而龁为裨将令军中敢泄者斩括至军悉更约束易置军吏出击秦军武安君佯败走张二竒兵以刼之括乘胜追造秦壁壁坚拒不得入而秦竒兵絶其后军分为二粮道絶武安君出轻兵击之赵战不利因筑壁坚守以待救至秦王闻之自如河内民十五以上悉诣长平遮絶赵救兵及粮食赵请粟于齐齐王弗许周子曰夫赵之于齐楚犹齿之有唇也唇亡则齿寒今日亡赵则明日患及齐楚矣救赵之务宜若奉漏瓮沃焦釡然且救赵高义也却秦显名也不务此而爱粟为国计者过矣弗听赵军食絶四十六日人相食急攻秦垒欲出不得括自出搏战秦射杀之卒四十万人皆降武安君曰秦已防上党其民不乐为秦而归赵赵卒反覆恐为乱乃挟诈尽坑之遗其小者二百余人归赵前后斩首虏又四十五万人赵人大震】集览【长平在上党氏县括地志云故城在泽州高平西二十里白起败赵括处以按据之索隐曰谓屯兵长平以据援上党也韵会入声按字下注按捺也引史记白起传以按据上党民为媾媾居候反索隐曰媾亦讲讲亦和也战国策作为讲注云讲字元从女从冓求和也与讲无异义史记甘茂传与魏讲罢兵注邹氏云讲读曰媾制媾索隐曰制言听否由之竒兵太史公曰兵以正合以竒胜善之者出竒无穷竒正还相生如环之无端又注详见唐宪宗元和十二年兵非出竒不胜轻兵正义曰人马不带甲为轻兵】质实【一统志云长平战国赵之邑名汉置氏县属上党郡后魏改氏属建兴郡后属长平郡北齐省氏移治高平城改高平县属高都郡后周改郡曰高平隋初郡废以县属泽州唐于此置盖州贞观初州罢县仍属泽州五代宋金元俱仍旧国朝因之改属泽州故城在县西北二十里即秦白起破赵括处】
　　书法【上党书赵何子赵之得有上党也赵之祸自上党始则曷为子之子赵所以恶秦也是故秦伐斩首多矣不书数至此特书坑四十万罪起也书坑降卒始此终纲目书坑降卒二是年白起汉初项籍二十万秦坑诸生不与焉】
　　发明【上党韩地而繋之赵者明上党之归赵也赵受上党之地召衅啓祸自贻伊慼固可深责然白起挟诈而坑降卒四十万众自书契以来未之或有前此秦人固尝斩首多矣往往见之分注之中至此始掲而书之者所以甚起杀降之罪且以着秦氏之也】
　　【壬寅】五十六年秦攻赵拔武安皮牢定太原上党韩赵又割地以和
　　【武安君分军为三王龁攻赵防武安皮牢司马梗北定太原尽有上党地韩魏恐使苏代説应侯曰赵亡则秦王王而武安君为三公矣君能为之下乎不如因而割之毋以为武安君功也应侯言秦兵劳请许韩赵割地以和王听之割韩垣雍赵六城而罢兵武安君由是与应侯有隙赵王之约割地也虞卿曰秦之攻王也倦而归乎其力尚能进爱王而弗攻乎王曰秦不遗余力矣必以倦而归也虞卿曰秦以其力攻其所不能取倦而归王又以其力之所不能取以送之是助秦自攻也来年秦攻王王无救矣栖缓曰卿得其一不得其二秦赵搆难而天下説今不割地求和以疑天下慰秦之心则天下将因秦之怒乘赵之弊而分之矣虞卿曰危哉楼子之计是愈疑天下而何慰秦之心哉且臣言勿与者非固勿与而已秦索六城于王而王以六城赂齐则是王失之于齐取偿于秦也以此声臣见秦之重赂至赵而反媾于王矣赵王曰善使卿如齐未返而秦使者已在赵矣】集览【武安徐广曰属魏郡在邯郸西括地志云故城在今洛州武安县西南七里战国属赵皮牢赵世家魏败我浍取皮牢括地志云皮牢故城在绛州龙门县西一里正义曰皮牢当在浍之侧也浍注见安王二十四年垣雍司马彪曰河南卷县有垣雍城正义曰雍于用反卷县所理垣雍城在郑州原武西北七里】质实【一统志云武安春秋晋邑名战国属赵秦属邯郸郡汉置武安县属魏郡曹魏属广平郡隋属武安郡唐初属洛州后属磁州宋金元俱仍旧国朝因之改属彰徳府】
　　书法【又割何病韩赵也曷为病之二国既已失地韩又割垣雍赵又割六城是再失地也防又割而国不亡秦之无厌亦甚矣故魏已献八城又献温则书又割韩赵既失武安皮牢太原上党又献垣雍六城则书又割皆所以甚秦也然赵之伐中山也既取数邑又要四邑然后许和非独秦然也反复之理亦可畏哉合而观之纲目之垂戒切矣】
　　魏以孔斌为相寻以病免考异【提要书曰魏相孔斌免】
　　【初魏王闻子顺贤聘以为相子顺谓使者曰若王能信用吾道吾道固为治世也虽疏食饮水吾犹为之若徒欲制服吾身委以重禄吾犹一夫耳魏王奚少于一夫使者固请子顺乃之魏改嬖宠之官以事贤才夺无任之禄以赐有功诸丧职秩者咸不悦陈大计又不用乃以病致仕人谓之曰子其行乎荅曰行将安之山东之国将并于秦秦为不义义所不入遂寝于家喟然叹曰死病无良医不出二十年天下其尽为秦乎秦之始伐赵也魏王间于诸大夫皆曰秦若不胜则可乘敝而撃之胜则因而服焉于我何损斌曰不然秦贪暴之国也胜赵必复他求吾恐于时魏受其师也先人有言燕雀处屋子母相哺呴呴相乐自以为安矣灶突炎上栋宇将焚燕雀顔不变不知祸之将及已也今子不悟赵破而患将及已可以人而同于燕雀乎斌穿之子也】
　　秦诱执赵公子胜既而归之
　　【秦王欲为应矦必报其仇乃诱平原君至而执之使谓赵王曰不得齐首吾不出王弟于闗齐穷抵虞卿卿弃相印与偕亡走魏信陵君意难见之齐怒自杀赵王取其首与秦秦乃归平原君睢言王稽王以为河东守又任郑安平王以为将军睢散家财物以报所尝困厄者一饭之徳必偿睚眦之讐必报云】集览【齐首谓魏齐之头一饭之徳左传僖二十三年晋公子重耳过曹僖负羇馈盘飱公子受之后重耳立是为文公侵曹令无入僖负羇之宫而免其族报施也即此睚眦之讐睢本传注睚崖卖反眦仕卖反睚眦相嗔怒而见齿也汉杜业传报睚眦怨注睚音崖举眼也眦即眦字目匡也言举目相忤者亦报之】书法【入纲目百四十五年书诱执者三显王二十九年公子卭赧王十六年楚君槐是年公子胜皆秦也秦之谲甚矣终纲目书诱执五详显王二十九年】
　　【癸卯】五十七年秦伐赵围邯郸考异【提要书曰秦王龁伐赵】
　　【秦武安君病使王陵伐赵攻邯郸少利武安君病愈王欲使代之武安君曰邯郸实未易攻也且诸侯之救日至秦虽胜于长平然士卒死者过半国内空逺絶河山而争人国都赵应其内诸侯攻其外破秦军必矣王又使应侯请之终辞不行乃以王龁代陵】
　　赵公子胜如楚乞师楚黄歇帅师救赵
　　【赵王使平原君求救于楚约其门下文武备具者二十人与俱得十九人余无可取者毛遂自荐平原君曰夫贤士之处世如锥处囊中其末立见今先生处胜门下三年于此矣胜未有所闻是先生无所有也遂曰臣乃今日请处囊中耳使臣得蚤处囊中乃脱頴而出非特其末见而已平原君乃与之俱至楚与楚王言合从之利久而不决毛遂按劒歴阶而上曰从之利害两言而决耳今日出而言日中不决何也王怒叱之遂按劒而前曰王之所以叱遂者以楚国之众也今十歩之内王不得恃楚国之众也王之命悬于遂手吾君在前叱者何也且遂闻汤以七十里而王天下文王以百里而臣诸侯今楚地方五千里持防百万此覇王之资也白起小竖子耳率数万之众一战而举鄢郢再战而烧夷陵三战而辱王之先人此百世之怨赵之所羞而王不知恶焉合从者为楚非为赵也王曰唯唯乃与楚王防血定从而归平原君曰胜不敢复相天下士矣因以毛遂为上客而楚使春申君将兵救赵】集览【其末立见末锥表也见音现脱頴而出脱突也頴锥铓也言犹锥铓鋭上突然而出小竖子言其庸劣无智若童竖然防血增韵注盟者以血涂口旁曰防血顔师古曰预盟者各防血余者瘗之故云防索隐曰盟之用牲贵贱不同天子用牛马诸矦犬猳大夫已下用鸡毛遂请取鸡狗马血来者盖总盟之用牲也防所甲反汉王陵传作唼血史记汉文本纪啑血顔师古注啑与防同】
　　魏晋鄙帅师救赵次于邺公子无忌袭杀鄙夺其军以进
　　【魏王使晋鄙救赵秦王使谓魏曰吾攻赵旦暮且下诸矦敢救者必移兵先撃之魏王恐止晋鄙壁邺又使新垣衍入邯郸説赵欲共尊秦为帝以却其兵鲁仲连闻之往见衍曰彼秦者弃礼义而上首功之国也彼即肆然而为帝于天下则连有蹈东海而死耳不愿为之民也且梁未睹秦称帝之害故耳昔者九侯鄂矦文王纣之三公也纣醢九矦鄂侯争之彊故脯鄂矦文王闻之喟然而叹故拘之牖里之库欲令之死今秦梁俱据万乘之国各有称王之名奈何睹其一战之胜欲从而帝之卒就脯醢之地乎且秦无己而帝则将行其天子之礼以号令天下变易诸矦之大臣夺其所憎而与其所爱又使女子谗妾为诸矦妃姬梁王安得晏然而已乎而将军又何以得故宠乎衍起再拜曰吾乃今知先生天下士也吾请出不敢复言帝秦矣初魏公子无忌爱人下士致食客三千人有隐士矦嬴家贫为夷门监者公子置酒大防賔客坐定从车骑虚左自迎矦生生直上载不让公子执辔愈恭生又谓公子曰臣有客在市屠中愿枉车骑过之公子引车入市生下见其客朱亥睥睨故久立与其客语防察公子公子色愈和乃谢客就车至公子家公子引矦生坐上坐賔客皆惊及秦围赵赵平原君夫人无忌姊也使者冠盖相属于魏让公子公子患之数请魏王敕晋鄙救赵及賔客辩士游説万端王终不听公子乃属賔客约车骑百余乘欲赴闘以死于赵过见矦生生曰公子无他端而欲赴秦军如以肉杸馁虎何功之有公子再拜问计生曰吾闻晋鄙兵符在王卧内而如姬最幸力能窃之且公子尝为报其父仇如姬欲为公子死无所辞诚一开口则得虎符夺鄙兵北救赵西却秦此五伯之功也公子如其言得兵符侯生曰将在外君令有所不受有如鄙疑而复请之则事危矣臣客朱亥力士可与俱鄙不听使击之公子至邺晋鄙合符果疑之举手视公子曰吾举十万之众屯于境上国之重任今单车来代之何如哉亥袖四十斤铁椎椎杀鄙公子勒兵下令曰父子俱在军中者父归兄弟俱在军中者兄归独子无兄弟者归养得选兵八万人将之而进】集览【上首功之国谯周曰秦用商鞅计置爵二十等以战获首级者计而受爵天下谓之上首功之国皆以恶之也索隐曰秦法斩首多为上功谓斩一人首赐爵一级故谓之首功之国或曰上犹尚也鲍彪曰上时所尊上也梁未睹梁即魏也睹见也醢九侯句絶谓诛九侯也九侯有好女入之纣其女不喜淫纣怒杀之而醢九侯也莝肉为醢高诱曰言剉斮之如此耳汉书诛彭越盛其醢徧赐诸侯注反者被诛为醢徐广曰九一作鬼索隐曰九依字读邹诞生音仇也括地志云相州滏阳县西南五十里有九侯城一名鬼矦城即此争之彊史记作争之彊辩之疾脯鄂侯脯亦诛之也郑曰大物解肆而干之曰干肉薄析曰脯徐广曰鄂一作防野王县有防城拘之牖里之库史记牖作羑地理志河内汤隂县有羑里城韦昭曰羑音酉正义曰羑一作牖牖城在相州汤隂北九里纣囚西伯城也库兵车藏也下士下谓礼遇之矦嬴姓名也嬴音盈索隐曰又音羸瘦之羸夷门监者魏公子传曰夷门之抱闗者也太史公曰吾过大梁之墟求问其所谓夷门夷门者城之东门也虚左顔师古曰凡乘车尊者居左御者居中又一人处车之右以备倾侧虚左者谓空左方一位以迎之盖尊之也睥睨史记作俾倪索隐曰俾浦计反倪五计反邹诞生曰俾匹未反倪五弟反正义曰与睥睨通不正视也如姬其爱姬姓如氏游説荀悦曰餙辩辞设诈谋驰逐于天下以要时势者谓之游説説输芮反兵符符信也辅也所以辅信古者以竹为之故字从竹后世诈伪蜂起以竹易得之物不足为之防于是有铜铁金银铸为物象而用之汉文帝初与郡国为铜虎符竹使符应劭曰铜虎符长六寸第一至五国家兵遣使至郡合符符合乃听受之竹使符以竹箭五枚长五寸旁防篆书亦一至五出入征用之张晏曰符以代古之珪璋从简易也顔师古曰与郡国为符各分一半右留京师左以与之此汉制也唐高祖入长安罢隋竹使符班银莵符其后改为铜鱼木契朝廷徴下敕书契鱼都督郡府参验皆合然后遣之】质实【一统志云羑里城名在彰徳府汤隂县北九里一名牖城又名防城北临牖水即商纣囚周文王处夷门史记大梁城其东门曰夷门魏有隐士矦嬴年七十家贫为夷门监者为公子无忌画计厚遗之不受即此处】
　　书法【凡救书次讥也晋鄙可讥则无忌无贬乎书袭书夺纲目之意见矣终纲目救书次五是年晋鄙梁癸酉年武陵王纪乙亥年王琳五代庚午年晋王戊申年唐遣兵救书屯一齐辛巳年涪陵王遣兵惟王琳晋王非讥辞】
　　发明【春秋大义伐而书次其次为善遂伐楚次于陉之类是也救而书次其次为贬救邢次于聂北之类是也夫伐而书次所以美其按兵不进有待彼自服之意救而书次所以讥其缓不及事有怠于救患之意当是时也赵有旦暮之急为与国者虽披髪缨冠救之若不暇恤而乃逡廵顾望顿兵久次果何义耶上书秦伐赵围邯郸邯郸赵之国都也下书公子胜如楚乞师楚黄歇帅师救赵曰乞曰救其急若此晋鄙亲将大众盍鼓行而前犹恐弗及方且畏秦不进何欤书帅师以见其兵力之众书次邺以见其趦趄之实其贬之之意明矣然则无忌夺军可乎曰书袭杀晋鄙所以着其专輙之罪书夺其军以进所以着其救患之勇二者固并行而不相悖也然则予之乎曰予之也何以知之以下书大破秦军邯郸下知之也夫秦为无道吞噬列国上无天子下无方伯诸侯有能救之者救之可也邯郸被围经歴三时危困亟矣无忌一举解赵之围故序其绩所以恕其夺军之罪而非以是为法也后之观纲目者要当以是权衡之】
　　【甲辰】五十八年【燕孝王元年】秦杀白起
　　【王龁战不利武安君曰不听吾计今何如矣王闻之怒彊起之武安君称病笃乃免为士伍迁之隂密行至杜邮应矦曰起之迁意尚怏怏有余言王乃使赐之劒武安君遂自杀秦人怜之应矦乃任郑安平使将撃赵】集览【士伍如淳曰尝有爵而以罪夺爵者称士伍隂密括地志云隂密故城在今泾州鹑觚县西古密须国也杜邮索隐曰故咸阳城在渭北杜邮今在咸阳城中正义曰今咸阳县城本秦之邮在雍州西北三十五里三秦记云杜邮后改为孝里也】质实【一统志云隂密古地名周为密须之国春秋战国俱属秦汉置隂密县属安定郡晋因之隋省入鹑觚县故城在平凉府灵台县西五十里杜邮在西安府咸阳县东五里即秦白起自刎处今其地名孝里亭应劭云杜地名邮即传驲之邮亭也】书法【杀无罪称杀白起杀降其罪大矣其以无罪书何秦杀之不以其罪也纲目之例杀之不以其罪一以无罪之辞书之然杀降不可以不罪也故不书爵】
　　发明【白起杀降有罪故尽削其官然秦人罪之不以其理故不书诛而书杀也】
　　魏公子无忌大破秦军邯郸下
　　【信陵君大破秦军于邯郸下王龁解围走郑安平以二万人降赵信陵君不敢归魏使将将其军以还赵王欲以五城封公子公子闻之有自功之色客有説公子曰物有不可忘有不可不忘人有徳于公子公子不可忘也公子有徳于人愿公子忘之也且矫令夺兵以救赵于赵则有功矣于魏则未为忠臣也公子乃自骄而功之窃为公子不取也于是公子立自责若无所容赵王自迎执主人之礼引公子就西阶公子侧行辞让从东阶上自言辠过以负于魏无功于赵赵王与公子饮至暮以公子退譲竟不忍言献五城平原君欲封鲁仲连仲连亦不受乃以千金为寿连笑曰所贵为天下之士者为人排患难解纷乱而无取也即有取者是商贾之事连不忍为也遂辞去终身不复见】集览【信陵君魏安厘王异母弟公子无忌也封信陵君索隐曰地理志无信陵或云是乡邑名臯过臯即古文罪字秦始皇以其似皇字故改为罪以负于魏索隐曰负当音佩不忍言不忍犹言不敢也恐公子无忌以大义相责故不敢言献城】正误【以负于魏今按负如字亦通孤负也】
　　书法【书大破秦军何志功也纲目上义不上功则曷为志之秦伐之不得志未有甚于此者书恶秦也故河渭絶一日则书赧王十七年大破秦军则书是年追至函谷而还则书秦甲寅年皆恶秦之辞也】
　　秦太子之子异人自赵逃归
　　【秦太子妃曰华阳夫人无子夏姬生子异人质于赵秦数伐赵赵不礼之困不得意阳翟大贾吕不韦适邯郸见之曰此竒货可居乃説之曰秦王老矣太子爱华阳夫人而无子子之兄弟二十余人子居中不甚见幸太子即位子不得争为嗣矣异人曰奈何不韦曰能立适嗣者独华阳夫人耳不韦虽贫请以千金为子西游立子为嗣异人曰必如君策秦国与子共之不韦乃与五百金令结賔客复以五百金买竒物玩好自奉而西见夫人姊而以献于夫人因誉异人之贤賔客遍天下日夜泣思太子及夫人曰异人也以夫人为天夫人喜不韦因使其姊説曰夫人爱而无子不以繁华时蚤自结于诸子中贤孝者举以为适即色衰爱弛虽欲开一言尚可得乎今异人贤而自知中子不得为适诚以此时防之是异人无国而有国夫人无子而有子也则终身有宠于秦矣夫人以为然乘间言之太子与夫人又刻玉符约以为嗣因请不韦傅之不韦娶邯郸姬絶美者与居知其有娠异人见而请之不韦佯怒既而献之期年而生子政异人遂以为夫人邯郸之围赵人欲杀之不韦赂守者得脱亡赴秦军遂归异人楚服而见夫人夫人曰吾楚人也当自子之更名曰楚】集览【异人孝文王子也后更名楚阳翟大贾吕不韦吕不韦本传注索隐曰翟音狄俗又音宅地理志颍川阳翟县案战国防以不韦为濮阳人又纪其事迹亦多与本不同正义曰阳翟今河南府也贾音古往来贱买贵卖也此竒货可居以异人方财货也居蓄积也汉张汤传田信居物致富注谓居蓄贱物以乘时射利也期年而生子政吕不韦姬自匿有身至大期时生子政注徐广曰期十二月也索隐曰谯周云人十月生此过二月故云大期盖当然也既云自匿有娠则生政自当逾常期也政始皇之名楚服而见夫人见刑甸反不韦以王后楚人故使异人服是制而説之当自子之子嗣也我当自养之为嗣也更名曰楚战国防曰本名异人王后説其状髙其志曰吾楚人也而子字之乃变其名曰楚案吕不韦传作名子楚有此不同耳】质实【一统志云阳翟古地名春秋时为郑之栎邑战国为韩国秦为阳翟县寻兼置颍川郡汉因之晋属河南郡东魏置阳翟郡隋废郡以县属襄城郡唐属嵩州后属许州宋属颍昌府刘像置颍顺军金改为州又改钧州以州有钧台故名元仍旧本朝以阳翟县省入改属封府】
　　【乙巳】五十九年秦伐韩赵王命诸侯讨之秦遂入寇王入秦尽献其地归而卒考异【提要书曰秦伐韩取阳城负秦伐赵取二十县王命诸侯讨之秦遂入寇京师防王卒】
　　【秦伐韩取阳城负泰斩首四万伐赵取二十余县斩首九万赧王恐倍秦与诸侯约从欲伐秦秦使将军樛攻西周赧王入秦顿首受罪尽献其邑三十六口三万秦受其献而归赧王于周是歳卒】集览【取阳城负黍徐广曰阳城有负黍聚括地志云阳城洛州县也负黍亭在阳城西南三十五里故周之邑左云郑伐周负黍是也战国属韩案取者春秋传例曰克邑不用师徒曰取左传昭四年取鄫言易也是已将军樛樛居尢反将军之名也史失其姓前汉百官表曰前后左右将军皆周末官秦因之位上卿汉不常置或有前后或有左右皆掌兵及四夷案周本纪樛字从手旁正义曰樛糺虬反】质实【一统志云阳城古邑名禹避舜之子于阳城即此春秋时属晋战国时属韩秦属颍川郡汉置阳城县仍属焉晋属河南郡东魏析置堙阳县改曰武林后又改曰嵩阳与阳城并属河南郡唐初属嵩州寻改阳城曰告成嵩阳曰登封后又改告成曰阳邑五代周时省阳邑入登封宋金元仍旧国朝因之改属河南府】书法【王书卒何失天下之辞也故诸侯失国弑不书弑蜀矦齐君地王失天下崩不书崩纲目之垂戒严矣】
　　发明【天尊地卑乾坤定矣卑高以陈贵贱位矣天无二日民无二王一统天地之常经古今之通谊也自周东其辙王政不纲天下不知有王久矣然周室虽防君也诸矦虽大臣也秦自非子以善养马受地于孝王之朝邑之秦为附庸至宣王命秦仲为大夫而平王始封襄公为诸矦继之任好称霸西戎春秋初未甞予之去之十余世渠梁始用商鞅之防蚕食六国其间天子致伯致胙盖亦间见迭出秦固周之世臣也自惠文武昭襄始僣号称王日益彊大至是并吞之势已成以蕞尔之周固知不足以制秦考之前史皆以秦伐韩赵周王恐而倍秦与诸矦约从攻秦秦怒攻之今分注虽载其説于下然纲目乃书秦伐韩赵王命诸矦讨之秦遂入寇何哉夫彊弱无定形君臣有定分周之不能敌秦者势也秦之不可加周者分也赧无桀纣之恶秦无汤武之徳以天子而临诸矦何恐之有以王命而讨有罪何倍之有特笔书之所以扶三纲垂世教立万世君臣之分为天地立心为生民立极者也凡此类非纲目不能脩其视春秋特笔书天王狩于河阳殆异世而同旨兹盖笔削之大节不可以常事观者臣故备而论之】



　　御批资治通鉴纲目卷一下
&lt;史部,史评类,御批资治通鉴纲目&gt;
　　钦定四库全书
　　御批资治通鉴纲目卷二上
　　【起丙午尽戊戌西楚霸王四年汉王四年】考异【提要丙午下有秦昭襄王五十二年戊戌下无西楚霸王四年】凡五十三年
　　【丙秦昭襄王五十二楚考烈王八燕孝王三魏安厘王午二十二赵孝成王十一韩桓恵王十八齐王建十年○凡七国】考证【谨按司马公通鉴秦自是年继周汉自髙祖元年继秦晋自泰始元年继魏唐自武徳元年继隋纲目则秦起于始皇帝并六国之后汉起于灭楚之后晋起扵平吴之后唐起于平羣盗之后如隋则纲目与通鉴同起扵开皇九年平陈之后是谓之正统古昔帝王之御天下也典礼命讨皆原扵天尊卑有分内外有制立纲振纪人不敢紊是以六经不言正统统自正也周衰圣贤不作纲沦法斁礼废乐崩驯至彊秦入寇王室七国均敌不相统一后若南北朝五代戎狄盗贼交于中国天下无主不得已同谓之无统大儒述作之义在于贵正统而贱无统故曰是书后之君子必有取焉】
　　书法【按通鉴自是歳揭秦纪而大书之葢周既亡而以秦继也周亡而秦继之则纲目大书其年可矣此其与列国分注何天下未一也天下未一秦亦列国耳必至于始皇二十六年秦并天下始以正统例大书之此纲目所以大一统也故曰统正扵下而人道定矣汉晋唐初皆仿此】
　　秦丞相范睢免
　　【秦河东守王稽坐与诸侯通弃市王临朝而叹应侯请其故王曰武安君死而郑安平王稽等皆畔内无】
　　【良将外多敌国吾是以忧应侯惧不知所出燕客蔡泽闻之西入秦先使人宣言于应侯曰蔡泽见王必夺君位应侯召泽让之泽曰吁君何见之晩也夫四时之序成功者去商君呉起大夫种何足愿与应侯谬曰何为不可君子有杀身以成名死无所恨泽曰身名俱全者上也名可法而身死者次也三子之可愿孰与闳天周公哉语曰日中则移月满则亏进退赢缩与时变化今君怨已讐而徳已报意欲至矣而无变计窃为君危之应侯曰善遂荐泽于王因谢病免王悦泽计以为相数月免】集览【商君衞之庶公子名鞅事秦孝公封于商故号商君孝公卒恵公车裂之呉起卫人为楚悼王相悼王死大臣作乱攻杀起大夫种种上声名也姓文字子禽楚之郢人事越王勾践为大夫后被杀何足愿与与平声语末辞也本作其卒然亦可愿与闳天周公闳天姓名周文王武王之臣周公名旦武王弟又为成王相二人者身名俱全者也】质实【一统志云吴起卫人尝学于曾子好用兵为鲁将破齐复为魏将击秦魏武侯善之为西河守大振声名既而见疑适楚悼王闻其贤以为相扵是抚养士卒平越取陈却晋伐秦诸侯畏楚之强大夫种春秋时越大夫也吴王夫差败越兵于夫椒越王勾践使种行成于吴勾践既归国属政于种及灭吴种谋居多后以范蠡遗书称疾不朝或譛种将作乱王赐以属镂之劒遂伏劒死周公姬姓文王之子世居岐山生有圣徳辅武王伐纣以安天下又辅成王制礼作乐以成周家之治】书法【免例有三书某人免者可免者也着所坐者有罪者也书免某人官下某人狱免征下狱免者无罪者也】
　　发明【范睢倾险之士然能知止而退亦有足取故书免而不去其官】
　　楚以荀况为兰陵令
　　【荀卿赵人春申君以为兰陵令荀卿尝与临武君论兵于赵孝成王前王曰请问兵要卿对曰要在附民夫仁人之兵上下一心三军同力臣之扵君也下之于上也若子弟之事父兄若手臂之扞头目而覆胷腹也故兵要在扵附民而已齐人隆技击得一首者赐赎锱金无本赏矣事小敌毳则偷可用也事大敌坚则涣然离耳是亡国之兵也其去赁市佣而战之防矣魏氏之武卒以度取之衣三属之甲操十二石之弩负矢五十置戈其上冠胄带劒赢三日粮日中而趋百里中试则复其戸利其田宅气力数年而衰而复利未可夺也改造则不易周也故地虽大其税必寡是危国之兵也秦人其生民也陿隘其使民也酷烈忸之以庆赏防之以刑罚使民所以要利于上者非鬬无由也使以功赏相长五甲首而五家是防为众彊长久之道然皆干赏蹈利之兵未有安制綦节之理也故齐之技击不可以遇魏之武卒魏之武卒不可以遇秦之鋭士秦之鋭士不可以当桓文之节制桓文之节制不可以敌汤武之仁义故招延募选隆势诈尚功利是渐之也礼义教化是齐之也故兵大齐则制天下小齐则制隣敌若夫招延选募隆势诈尚功利之兵则胜不胜无常相为雌雄耳夫是之谓盗兵君子不由也王曰善请问为将卿曰号令欲严以威赏罚欲必以信处舎欲周以固徙举进退欲安以重欲疾以速窥敌观变欲潜以深欲伍以参遇敌决战必行吾所明无行吾所疑夫是之谓六术无欲将而恶废无怠胜而忘败无威内而轻外无见利而不顾其害凡虑事欲熟而用财欲泰夫是之谓五权可杀而不可使处不完可杀而不可使击不胜可杀而不可使欺百姓夫是之谓三至凡百事之成也必在敬之其败也必在慢之故敬胜怠则吉怠胜敬则灭计胜欲则从欲胜计则凶战如守行如战有功如幸慎行此六术五权三至而处之以恭敬无旷夫是之谓天下之将临武君曰善请问王者之军制卿曰将死皷御死辔百吏死职士大夫死行列闻皷声而进金声而退顺命为上有功次之不杀老弱不猎田稼服者不禽格者不赦犇命者不获凡诛非诛百姓也诛其乱百姓者也百姓有捍其贼者是亦贼也故顺刃者生傃刃者死犇命者贡有诛而无战不屠城不潜军不留众师不越时故乱者乐其政不安其上者欲其至也临武君曰善陈嚣问曰先生议兵常以仁义为本然则又何以兵为哉卿曰仁者爱人故恶人之害之也义者循理故恶人之乱之也故兵者所以禁暴除害也非争夺也】集览【荀卿赵人名况时人相尊号之曰卿后避汉宣讳号曰孙卿临武君荀子注临武君楚将也未知姓名或曰刘向序云荀卿至赵与孙膑议兵孝成王前孙膑即临武君也今按史记年表齐宣王二年孙膑为军师败魏人扵马陵至赵孝成王元年已七十余年年代相逺疑临武君非孙膑也隆技击隆尚也以勇力击斩敌者号为技击孟康曰兵家之技巧者习手足便器械积机关以立攻守之胜者无本赏本赏谓有功同受赏也斩首虽战败亦赏不斩首则虽战胜亦不赏是无本赏也事小敌毳毳读曰脆若遇小敌而敌毳则可偷窃而用此技其去赁市佣而战之防矣此与赁市井佣作之人而使之战者相去防何以度取之取其材力长短中度者三属之甲属音注甲札之数也如淳曰上身一髀禈一胫缴一凡三属上身者上体之甲髀股也禈音昆防衣以蔽股名髀裈也胫胻也胻乃胫耑缴行縢也以缴胫耑名胫缴也皆相连属也又七属甲注见唐徳宗建中三年赢三日粮赢音盈负也又负三日粮食日中而趍百里谓负重而趍一日之中可行百里中试则复其户利其田宅中去声复音福试中其技则复除户役给其便利之处不征徭也改造则不易周改造更选择也则又如前其税必寡优复既多则赋税寡少无所资用忸之忸音狃习也战胜则厚赏使习以为常防之防借也不胜则以刑罚凌借之五甲首而五家战获五甲首则得役其乡里之五家安制綦节綦音棊极也杨倞曰安制谓安扵制度自不逾越极扵中义心不为非之理渐之谓渐进而近扵法未为理也处舍欲周以固处舎营垒也周密牢固则敌不敢陵夺安以重举动进退之法静则安重而不为轻举疾以速动则疾速而不失机权潜以深使间谍以观敌国当潜隠深入伍以参伍参错杂也错杂扵敌中而尽知其事所明所知处所疑疑危处六术自上文号令至遇敌此六术无欲将而恶废恶去声无求进而恶退无怠胜而忘败无既胜则或怠而至于败亡用财欲泰谓不当恡赏五权此五者乃为将之权谋可杀而不可使处不完所处必须完固若处不完之地己宁可自杀三至此三者谓之至言其守而不变也将死皷将当死扵皷之下左师之耳目在吾旗皷御死辔御车者当死守辔策不猎田稼猎与躐同蹂践也服者不禽不战而退者不追禽之格者不赦捍拒格鬭者必杀无赦犇命者不获犇与奔通奔走来归命者不获之为囚俘傃刃者死荀子傃本作苏注苏读为傃向也犇命者贡取归命者贡献扵上将不屠城屠城谓毁其城而杀其民若宰六畜然不潜军言用军无所潜伏不留众不久留师众使暴露扵野外不安其上者谓不安其乱国之政者欲其至也乐其来征也犹东征西夷怨之意】正误【可杀而不可使处不完今按此谓将若有罪宁可杀之不可使处不完之地而致兵败伤众也奔命者贡今按贡于国君】质实【一统志云荀卿赵人仕楚为兰陵令著书数万言羽翼六经有荀子书流于世兰陵县名注见汉光武建武四年】
　　书法【纲目非大封拜不书此令耳何以书录贤也而以之者为可讥矣其讥何贤也而止以为令非其所矣终纲目书以为令十有二是年荀况汉元帝永光元年张猛晋孝武太元十六年范之隋文帝开皇二十年王伽唐太宗贞观十四年韦元方中宗嗣圣九年狄仁杰二十一年戴令言宗开元二年徐惀徳宗贞元十九年韩愈宪宗元和十四年裴潾穆宗长庆元年杨汝士防宗咸通五年刘蜕惟王伽徐惀为非讥也】
　　周民东亡秦取其寳器迁西周公于狐之聚集览【狐地名音惮徐广曰狐聚近阳人聚在洛阳南百五十里括地志云汝州之外古梁城即狐聚】质实【一统志云狐聚名在河南府城外五十里梁新城之间秦取九鼎迁西周公于此】○楚人迁鲁于莒而取其地
　　【丁秦五十三楚九燕王喜元魏二未十三赵十二韩十九齐十一年】秦伐魏取吴城○韩王入朝于秦
　　书法【书入朝何秦益彊也自威烈至周亡韩未尝书来朝于是书入朝扵秦罪韩也六国韩最先朝秦而秦亦最先灭之然则自卑以媚敌者果不足以自免矣自是七国始书王周已亡也】发明【战国诸侯自称王以后纲目例皆书君所以不予其僣也今此又复书韩王何哉是时周赧既亡上无天子故诸侯因其称王而书之亦所以着其僣尔然韩既称王乃书入朝于秦乌有身为王者乃奔走朝事他国者哉据事直书义自见矣】
　　○魏举国听令扵秦
　　【戊秦五十四楚十燕二魏二十申四赵十三韩二十齐十二年】秦王郊见上帝扵雍发明【郊见天子之礼也春秋鲁郊圣人因事屡书而讥之或者以为周赐以天子礼乐故鲁得郊祀然夫子乃曰鲁之郊禘非古也周公其衰矣孔子鲁之臣子其不满扵鲁若此况西戎之秦乎秦自襄始受封已僣祀西畤至文宣灵鄜密上下用事四帝扬雄所谓僣莫僣扵祭祭莫重扵天者是也今上书韩王入朝魏举国听令下书郊见上帝扵雍葢明着其既服诸侯益肆其僣侈之志云尔异时吕政吞灭诸国毒痡四海方且行封禅祠诸神然不二世遽灭帝果私扵秦哉呜呼吾谁欺欺天乎曾谓太山不如林放乎后之僣祀徼福者可以观矣】
　　○楚迁于钜阳
　　【己秦五十五楚十一燕三魏二十酉五赵十四韩二十一齐十三年】魏人杀卫君而立其弟
　　【弟魏壻也】
　　【庚秦五十六楚十二燕四魏二十戌六赵十五韩二十二齐十四年】秋秦王稷薨太子柱立韩王衰绖入吊祠考异【提要漏柱字】
　　书法【七国始书薨周亡也周亡纲目王七国则曷为不书崩书薨分王也书薨足以异之矣纲日不皆薨立六王必有事而后书惟秦悉书之详秦世也自是秦有大事必书时若月】发明【天王崩诸侯未有奔赴者秦韩均为诸侯而行吊若此则亦视势之强弱而不顾礼之当否尔韩之卑屈如此将以求媚扵秦然不免首为秦人所灭故纲目扵其入吊之事大书于册所以戒有国之君不可不自彊扵善而毋徒媚敌以乞怜也或曰韩以微弱之国不得不尔是不然汤以七十里文王以百里万一迫扵彊大不能自立则有国君死社稷之义效死勿去死于宗庙可也谓之何哉】
　　○燕伐赵赵败之遂围燕
　　【燕王使栗腹约驩扵赵反而言曰赵壮者死长平其孤未壮可伐也王使腹将而攻鄗将渠曰与人通关约交使者报而攻之不祥师必无功王不听自将偏军随之将渠引王之绶王以足蹴之将渠泣曰臣非自为为王也王不听遂行赵使防颇击之败其两军逐北五百里遂围燕燕人请和赵人曰必令将渠处和燕王以将渠为相而处和赵师乃解】集览【栗腹姓名腹本作股将渠姓名将即郎反】质实【一统志云鄗春秋晋邑名战国属赵汉为鄗县属常山郡光武即位扵鄗南改曰髙邑为冀州刺史治所晋属赵国后魏属赵郡隋属栾州唐属赵州宋属庆源府金属沃州元属赵州国朝因之属真定府】
　　赵公子胜卒考异【提要无赵公子胜卒五字】
　　【辛秦孝文王柱元楚十三燕五魏二亥十七赵十六韩二十三齐十五年】冬十月秦王薨子楚立考异【王下当有柱字今按昭襄王薨书名据崩葬例曰无统之君称王公者曰某王公某薨此阙柱字盖刋本漏也】考证【当作秦王柱薨○谨按凡例曰凡无统称王公者曰某王公某薨故名存者皆当补书后仿此】
　　【孝文王即位三日而薨子楚立尊华阳夫人为华阳太后夏姬为夏太后】
　　书法【秦王柱也】
　　燕伐齐拔聊城齐伐取之
　　【燕将攻齐聊城拔之或譛之燕王燕将保聊城不敢归齐田单攻之嵗余不下鲁仲连乃为书约之矢以射城中遗燕将曰为公计者不归燕则归齐今独守孤城齐兵日益而燕救不至将何为乎燕将见书泣三日犹豫不能决遂自杀聊城乱田单克之归言仲连扵齐王欲爵之仲连逃之海上曰吾与富贵而诎扵人宁贫贱而轻世肆志焉魏王问天下之髙士扵子顺子顺曰世无其人也抑可以为次其鲁仲连乎】集览【聊城徐广曰在平原括地志云故聊城在博州聊城县西二十里春秋齐西界聊摄战国时亦齐地秦汉皆为东郡之聊城约之矢髙诱曰缠束书扵矢上犹豫顔师古曰犹兽名性多疑闻有声则豫登木下上不一故谓不决曰犹豫索隠曰犹邹音以兽反礼记作犹与注与音豫崔浩云犹猿类仰鼻长尾性多疑故以比不决者按狐性亦多疑渡氷而听氷声故云狐疑今解者又引老子与兮若冬涉川犹兮若畏四隣故以为犹与且按狐听氷而此云与兮冬涉川则与定是狐类不疑若畏四隣则犹定是兽自不保同类故云畏四隣也又狐疑注见秦二世三年富贵而诎扵人记儒行曰不充诎扵富贵注充诎喜失节之貌诎音求勿反又丘勿反轻世肆志轻世眇视天下也肆志放纵志意也】正误【富贵而诎扵人今按诎与屈同势相倾轧也】质实【一统志云聊城古邑名本春秋时聊摄地战国时属齐秦置聊城县属东郡汉因之魏晋俱属平原郡北齐改属济州隋初属平原郡寻扵此置博州后州省以县属武阳郡唐为博州治五代周省武水县入焉宋金元仍旧国朝因之改属东昌府】
　　【壬秦庄襄王楚元楚十四燕六魏二子十八赵十七韩二十四齐十六年】秦以吕不韦为相国封文信侯○秦灭东周迁其君扵阳人聚考异【按昭襄王五十二年书迁西周公定宇陈氏曰纲目书东西周之亡而不书二周之分疑漏】
　　【东周君与诸侯谋伐秦王使相国帅师灭之迁东周君扵阳人聚周遂不祀周比亡凡有七邑】集览【阳人地理志河南梁县有阳人聚括地志云阳人故城在汝州梁县西四十里】质实【一统志云阳人聚在南阳府汝州西秦迁东周扵此吴孙坚大破董卓军亦此地】
　　秦伐韩取荥阳成皐置三川郡集览【荥阳县名属河南古虢国也今郑州是成臯县名属河南战国郑虎牢关也括地志云故城在洛州汜水县西南二里三川秦三川郡汉髙改河南郡韦昭曰洛阳有伊洛河三水故名焉阳休之説泾渭洛亦为三川】质实【一统志云荥阳古邑名本古东虢国春秋时为郑京城秦置敖仓扵此汉始置荥阳县属河南郡其治在今县西五十里晋置荥阳郡后魏郡县并徙今治北齐改郡曰成皐隋废郡存县唐析置武泰县属洛州神龙初复省入荥阳县属郑州五代宋金元仍旧国朝因之属开封府成皐古邑名本东虢国地春秋时为郑岩邑又名虎牢秦属三川郡汉置成皐县属河南郡东汉废县为关三国魏复置县晋属河南郡刘宋扵此置司州后魏北豫州及成皐郡同治扵此隋始改县曰汜水属荥阳郡唐初析置成皐县贞观中又省入泛水属郑州后属孟州宋初属洛州元丰初复属孟州金属郑州元仍旧国朝因之属开封府三川秦之郡名即周之王城下都也汉置河南郡东汉都扵此置河南尹三国魏置司州晋亦都此置河南尹苻秦改为豫州刘宋仍置司州后魏改为洛州徙都之又改司州亦为河南尹后周改为东京隋帝徙都扵此改豫州唐初复为洛州置都督府髙宗改为东都寻改神都天寳初又改东京五代梁为西都唐改东都晋改西京宋因之金置徳昌军号中京置金昌府元为河南路国朝改为河南府属河南道】○楚灭鲁迁其君扵卞为家人集览【卞鲁国有卞县括地志云兖州泗水县本汉卞县地】质实【一统志云卞春秋鲁邑名即古卞明国也战国时属楚后属秦汉置卞县属鲁国晋属鲁郡隋改为泗水县属兖州唐宋金因之元省入曲阜寻复置属兖州国朝因之改属兖州府】
　　【是为顷公】
　　【癸秦二楚十五燕七魏二十九丑赵十八韩二十五齐十七年】日食○秦伐赵定太原取三十七城集览【太原注见齐明帝建武三年并州】○楚黄歇徙封扵吴
　　【春申君言扵楚王曰淮北边扵齐其事急请以为郡而封扵江东许之春申君因城故吴墟而居之宫室极盛】集览【城故呉墟春申君注正义曰阖闾今苏州也扵城内小城西北别筑城居之今圮毁也又大内北渎四从五横至今犹存又改破楚门为昌门】质实【一统志云故吴墟在苏州府城内西南按春申君注云黄歇初封扵吴扵阖闾城内小城西北别筑城居之今圮毁也又大内北渎四从五横至今犹存焉】
　　书法【黄歇徙封何歇意也纲目诛意故不书楚徙封黄歇书黄歇徙封】
　　【甲秦三楚十六燕八魏三十赵寅十九韩二十六齐十八年】秦悉拔上党诸城置太原郡
　　书法【自上党降赵扵是十有七年凡五书太原上党其书之何上党天下之脊也秦得上党而并天下之势成矣故谨书之】
  </div>
  <div class="pagination">
   <a href="御批资治通鉴纲目_page11.html">
    上一页
   </a>
   <span>
    ...
   </span>
   <a href="御批资治通鉴纲目_page7.html">
    7
   </a>
   <a href="御批资治通鉴纲目_page8.html">
    8
   </a>
   <a href="御批资治通鉴纲目_page9.html">
    9
   </a>
   <a href="御批资治通鉴纲目_page10.html">
    10
   </a>
   <a href="御批资治通鉴纲目_page11.html">
    11
   </a>
   <span class="current-page">
    12
   </span>
   <a href="御批资治通鉴纲目_page13.html">
    13
   </a>
   <a href="御批资治通鉴纲目_page14.html">
    14
   </a>
   <a href="御批资治通鉴纲目_page15.html">
    15
   </a>
   <a href="御批资治通鉴纲目_page16.html">
    16
   </a>
   <a href="御批资治通鉴纲目_page17.html">
    17
   </a>
   <span>
    ...
   </span>
   <a href="御批资治通鉴纲目_page13.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
