<!DOCTYPE html>
<html>
<head>
    <meta charset="UTF-8">
    <title>御批资治通鉴纲目 - 第 208 页/共 243 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御批资治通鉴纲目 - 第 208 页/共 243 页</h1>
    <div class="content">　　【诏以东都军储不足贷商旅富人钱谷以供数月之费仍以空名告身赐之时连嵗旱蝗冦盗充斥耕桑半废租赋不足故有是命】集览【空名告身注见宗天寳十五载】
　　书法【秦初令民纳粟拜爵拜者自上赐下之辞戊午年未以买书也至汉武帝始书买元朔六年买者自下求上之辞犹未书卖也至桓帝始书卖延熹四年卖者自上求下之辞也然卖之在我买之在人非强抑之也于是强贷给以空名告身国莫急于此矣官莫轻于此矣故书】
　　南诏请和亲
　　【南诏请和无表但令督爽牒中书请为弟而不称臣诏百官议之礼部侍郎崔澹等以南诏骄僭无礼髙骈不逹大体反因一僧呫嗫卑辞诱致其使若从其请恐垂笑后代骈上表与澹等辨诏谕解之】集览【呫嗫注见敬宗寳歴二年】
　　五月郑畋卢携罢
　　【郑畋卢携议蛮事携欲和亲畋不可携怒拂衣起袂罥砚堕地破之上闻之曰大臣相诟何以仪刑四方遂皆罢之】集览【袂罥砚罥绾也音规县反】
　　以豆卢瑑崔沆同平章事
　　【时宰相有好施者尝以囊贮钱自随行施匄者每出褴褛盈路有朝士以书规之曰今百姓疲弊防盗充斥相公宜举贤任能纪纲庻务捐不急之费杜私谒之门使万物各得其所何必如此行小惠乎宰相大怒】集览【豆卢瑑瑑音篆豆卢注见髙祖武徳四年沆下党反褴褛与蓝缕通缕一作蒌左传宣十二年荜路蓝缕注荜路柴车蓝缕弊衣史记楚世家荜路蓝蒌服防曰蓝蒌言衣敝坏其蒌蓝蓝然也韵会载方言短衣以布而无縁者谓之褴褛徐曰褴犹滥也褴薄也衣无縁故滥薄】
　　六月以曹翔为河东节度使
　　【河东节度使窦澣发土团千人戍代州土团不发求优赏时府库空竭澣遣虞侯邓防徃慰谕之给钱三百布一端众乃定朝廷以澣为不才遣曹翔代之翔至诛乱者引兵救忻州为沙陀所败乃还晋阳闭门守城寻薨】
　　以髙骈为镇海节度使
　　【王仙芝余党剽掠浙西朝廷以髙骈先在天平有威名仙芝党多郓人乃徒骈镇浙西】质实【镇海军名注见德宗兴元元年天平军名注见昭宗光化元年】
　　秋七月黄巢冦宣州入浙东
　　【黄巢冦宣州观察使王凝拒之巢攻城不克乃引兵入浙东开山路七百里攻剽福建诸州】
　　九月李蔚罢以郑从谠同平章事○冬十月河东昭义合兵讨沙陀大败昭义节度使李钧战死质实【昭义节度注见周赧王五十三年潞州】
　　书法【沙陀何李国昌也曷为不书姓名拒命也故狄之自是则书沙陀】
　　○十二月黄巢陷福州○曹师雄防掠二浙
　　【王仙芝余党曹师雄防掠二浙杭州募兵使石镜都将董昌等将以讨之临安人钱镠以骁勇事昌为兵马使】
　　集览【镠力求反石镜注见中和元年】质实【临安晋之县名属吴兴郡隋省唐复置临水县属潜州寻省入于潜县后复置临安县属杭州五代梁改安国县唐置衣锦军宋复为临安县又置顺化军寻废军复为县元仍旧本朝因之改属杭州府】
　　【己亥】六年春正月髙骈遣将分道击黄巢大破之巢趣广南考异【击当作讨】○岭南西道节度使辛谠遣使如南诏【初辛谠遣贾宏等使南诏相继道死时谠已病风痹召摄廵官徐云防执其手曰遣使入南诏而相继物故吾子既仕则思狥国能为此行乎谠恨风痹不能拜耳因呜咽流涕云防曰士为知已死敢不承命谠喜厚其资装而遣之云防至善阐城骠信见之与抗礼使人谓曰贵府牒欲使骠信称臣奉表贡方物骠信已遣人与唐约为兄弟不则舅甥何表贡之有云虔曰骠信之先由大唐之命得合六诏为一恩德深厚中间小忿罪在边鄙今骠信欲脩旧好岂可违祖考之故事乎顺祖考孝也事大国义也息战争仁也审名分礼也四者皆令德也可不勉乎骠信待云防甚厚授以木夹遣还然犹未肯奉表称贡】集览【六诏注见文宗太和三年南诏授以木夹本作以木夹二授云防其一上中书门下其一牒岭南西道木夹之义未详】正误【木夹今按桂海虞衡志交阯凡与广西帅司及邕州通信问讯用二黒漆板夹繋文书刻字于上谓之木夹帅司边州报其文书亦用木夹】质实【善阐府名注见汉武帝元狩元年滇国】
　　河南军乱杀节度使崔季康○夏四月朔日食○以王铎为行营招讨都统
　　【上以郡盗为忧王铎曰臣在朝不足分陛下之忧请自督诸将讨之诏以铎为荆南节度使行营都统铎奏以李系为副使将精兵五万屯潭州以拒黄巢系晟之曽孙也有口才而实无勇畧铎以其世将奏用之胡氏曰王铎忧贼而不治其本不能已乱祗以滋之无已则力为上言宦官擅政纪纲紊乱将帅顾望不肯尽力若其开悟格去非心治自内兴外患弭矣不然与其无益曷若奉身而退之为愈也】
　　秋七月黄巢陷广州
　　【黄巢上表求广州节度使上命大臣议之左仆射于琮以为广州市舶寳货所聚岂可令贼得之宰相请除巢率府率从之巢得告身大怒诟执政急攻广州陷之执节度使李迢使草表迢曰予代受国恩亲戚满朝腕可断表不可草巢杀之髙骈奏请遣兵马使张璘将兵五千于郴州守险留后王重任将兵八千于循潮二州邀遮自将万人自大庾岭趣广州击黄巢巢必逃遁乞敕王铎以兵三万守梧昭桂永四州之险不许胡氏曰髙骈所建良防也而朝廷不从则亦崔沆豆卢瑑昧于制胜之道耳为宰相而不知兵轻用人国以致倾危安得专归罪于北司哉凡人才气当及其锋而用之高骈既不得所请又移镇淮南知朝廷不足禀畏其精鋭亦自销偄不复能振矣】集览【率府率率读曰帅率府之率也唐置左右卫率府率各一人副率各一人掌东宫兵仗羽卫政令】质实【循潮二州循州注见晋髙祖天福七年潮州注见宪宗元和十四年大庾岭注见汉武帝元鼎六年梅岭】
　　冬十月以高骈为淮南节度使充盐铁转运使崔安潜为西川节度使
　　【安潜到官不诘盗蜀人怪之安潜乃出库钱千五百缗分置三市榜其上曰能告捕一盗赏钱五百缗同侣告捕释其罪赏同平人未几有捕盗而至者盗曰汝与我同为盗十七年赃皆平分汝安能捕我我与汝同死耳安潜曰汝既知吾有榜何不捕彼以来则彼应死汝受赏矣既为所先死复何辞立命给告者钱剐盗于市于是诸盗相疑无地容足散逃他境安潜以蜀兵怯弱奏遣将诣陈许诸州募壮士与蜀人相杂训练得三千人戴黄防号黄头军又奏乞洪州弩手教蜀人用弩走丸而射之选得千人号神机营蜀人由是浸彊】
　　黄巢陷潭州
　　【黄巢士卒罹瘴疫死者什三四其徒劝之北还以图大事巢乃自桂州编筏沿湘而下抵潭州李系不敢出巢攻陷之】
　　黄巢将尚让逼江陵王铎走守将刘汉宏作乱
　　【尚让进逼江陵众号五十万江陵兵不满万王铎留刘汉宏守江陵自帅众趣襄阳汉宏大掠北归为盗后数日贼乃至】
　　书法【盗贼未有书逼者逼者何未至城也贼未至城而帅众以趣襄阳故书走走贱辞也铎以宰相出为都统而望风先走可耻之甚也故深贱之继书刘汉宏作乱蔽其罪于走者矣】
　　山南东道节度使刘巨容大破黄巢于荆门
　　【黄巢趣襄阳刘巨容与江西招讨使曹全晸合兵屯荆门以拒之贼至巨容伏兵林中全晸逆战阳败追之伏发大破之俘斩什七八贼渡江东走或劝巨容穷追巨容曰国家喜负人有急则抚存将士不爱官赏事宁则弃之或更得罪不若留贼以为富贵之资众乃止全晸渡江追贼防朝廷除代亦还由是贼势复振陷鄂州掠饶信等十五州众至二十万胡氏曰夫食人之禄则事人之事乗人之车则忧人之忧邂逅有成适足塞贵而必望非分之报少不如意则生怏怏心此臧获下陈之见尔若巨容尽力殄贼恩荣立至为唐勲臣顾不贤于飬贼自封之丑邪一念不善纵贼挻祸他日无辜毙于奄尹之手非不幸矣】集览【晸和领反荆门军名注见髙祖武德三年臧获注见德宗建中四年下陈注见中宗嗣圣元年挻祸挻音羶引也奄尹注见汉灵帝光和元年】
　　十一月王铎罢以卢携同平章事
　　【初卢携尝荐髙骈可为都统至是骈将屡破贼乃复以携为相凡王铎郑畋所除将帅多易置之】
　　【庚子】广明元年春正月沙陀冦忻代逼晋阳○河东军乱杀节度康传圭
　　【传圭贪虐遣教练使张彦球将兵追沙陀至百井军变还杀传圭朝廷闻之遣使宣慰曰杀节度使事出一时各宜自安勿复忧惧】集览【百井太原府阳曲县有西百井镇平定州平定县有东百井镇并在河东路】
　　书法【天平军乱书诏本军宣慰之病唐也于是遣使宣慰曰杀节度使事出一时各宜自安勿复忧惧则其不书宣慰何畧之也曷为畧之纪纲扫地以是为不足复病也】
　　二月杀左拾遗侯昌业
　　【昌业以盗贼满关东而上专务游戏赏赐无度田令孜专权无上社稷将危上疏极諌上大怒召昌业至内侍省赐死上善骑射劒槊法筭至于音律蒱博无不精妙好蹴鞠鬭鸡尤善撃毬尝谓优人石野猪曰朕若应撃毬进士举须为状元对曰若遇尧舜作礼部侍郎恐陛下不免驳放上笑而已】集览【蒱博注见晋明帝大宁三年蹴鞠鬭鸡注见汉武帝元光五年鸡鞠驳放疏驳而放逐也】正误【驳放今按放谓不收取而黜之】
　　书法【僖宗昏乱杀諌臣宜矣以昬主乱朝而拾遗补阙犹有人焉书所以罪僖宗而予昌业也】发明【遗补之官职在言责是时冦盗充斥国祚危如累卵僖宗傥能因昌业之諌跃然悔悟改弦易辙用贤去佞脩饬政事犹或庶几今乃怒而杀之则亡国之证成矣尚可得而救欤吁】
　　改杨子院为发运使质实【杨子院注见宪宗元和十一年】
　　【从髙骈之请也度支以用度不足奏借富戸胡商货财之半骈上言天下盗贼蜂起皆出于饥寒独富戸胡商未耳乃止】
　　三月以陈敬瑄为西州节度使
　　【崔安潜之镇许昌也田令孜为其兄陈敬瑄求兵马使不得至是令孜见关东群盗日炽隂为幸蜀之计奏以敬瑄及其腹心杨师立王朂罗元杲镇三川上令四人击毬赌之敬瑄得第一筹即以为西川节度使代安潜师立镇东川朂镇兴元】
　　以郑从谠为河东节度使
　　【康传圭既死河东兵益骄故以宰相镇之从谠奏以王调刘崇崇鲁赵崇为参佐时人谓之小朝廷言名士之多也从谠貌温而气劲多谋而善断将士欲为恶者輙先觉诛之知张彦球有方畧本心非欲为乱独推首乱者杀之慰谕彦球委以兵柄彦球为尽死力卒获其用】
　　以髙骈为诸道行营都统
　　【卢携奏以骈为都统骈乃传檄征天下兵且广召募得兵七万威望大振携病风不能行内挟田令孜外倚髙骈宠遇甚厚货赂公行豆卢瑑无他才附之崔沆时有启陈常为所沮】
　　夏四月以李琢为蔚朔节度使○五月刘汉宏防宋兖征诸道兵讨之○以李顺融为枢密使
　　【始降白麻与将相同】
　　书法【为枢密使多矣未有书者书顺融何始降麻也窦文玚之为中尉也尝请降麻德宗不许至是降麻遂与宰相等唐欲不亡得乎】
　　六月黄巢别将陷睦婺州集览【睦注见宪宗元和二年】质实【婺一统志云隋之州名治吴寜县大业初改为东阳郡唐初复置天寳初仍为东阳郡乾元初复为婺州五代晋时为武胜军宋初仍为婺州后改军曰保宁浙江路元置婺州路本朝改为金华府浙江道】
　　【黄巢屯信州遇疾疫卒徒多死张璘急击之巢以金防璘且致书请降于髙骈骈欲诱致之许为之求节钺时昭义感化义武等军皆至淮南骈恐分其功乃奏贼不日当平不烦诸道兵悉遣归之贼知之乃告絶请战骈怒令璘击之兵败璘死巢势复振陷两州】
　　青城妖人作乱讨平之
　　【陈敬瑄素防贱报至蜀人皆惊莫知为谁青城有妖人诈称陈仆射止逆旅索马甚急马歩使瞿大夫觉其妄执之沃以狗血即引服诛之】集览【逆旅即客舍也汉谓属客舍为邸第近世为逆旅之称】质实【青城一统志云南齐县名属汶山郡后周改曰清城唐初复为青城宋因之元废入灌县属成都府故城在灌县南四十里】
　　书法【于是妖人诈称陈仆射寻执诛之此其书乱书讨平何讥也西川大镇而狥令孜之请使贱如敬瑄者以击毬赌得之报至西人莫有知其为谁者此所以来诈冒之奸也非早辨其奸索马之后事有不可测者矣故书乱书平之】
　　朔州降质实【朔州注见晋孝武太元三年新兴郡】
　　【李琢将兵万人屯代州与幽州节度使李可举吐谷浑都督赫连铎共讨沙陀李克用遣大将髙文集守朔州自将其众拒官军铎遣人説文集归国文集执克用将傅文逹与沙陀酋长李友金降于琢开门迎官军】集览【吐谷浑注见晋元帝建武元年赫连注见晋怀帝永嘉四年铁弗】
　　黄巢陷宣州○刘汉宏掠申州质实【申州注见梁武帝太清二年义阳】○遣宗正少卿李年使南诏与和亲
　　【初西川节度使崔安潜表以崔澹之议为是上命宰相议之卢携豆卢瑑曰蛮数犯边天下疲致百姓困为盗贼皆蛮故也不若且遣使臣报复纵未得其称臣奉贡且不使之怀怨犯边亦可矣乃诏陈敬瑄许其和亲而不称臣以宗正少卿李年充使赐以金帛】
　　秋七月黄巢渡江
　　【黄巢自采石渡江围天长六合兵势甚盛淮南将毕师铎言于高骈曰朝廷倚公为安危今贼数十万众乘胜长驱若不据险击之使逾长淮必为大患骈以诸道兵已散张璘复死自度力不能制不敢出兵且上表告急称贼六十余万去城无五十里先是卢携谓骈有文武长才若悉委以兵柄黄巢不足平及表至人情大骇诏书责骈骈遂称风痹不复出战】集览【天长县名宋属招信军今改招信为临淮府六合古楚之棠邑也后为六合县属扬州宋太祖升迎銮镇为建安军乃割六合焉真宗陞建安为真州】质实【天长一统志云唐之县名属石梁郡五代时南唐置建武军周改为雄州宋初改为天长军至道初复为天长县建炎初复为天长军后复为天长县元仍旧本朝因之改属凤阳府六合后周之县名属秦郡隋属江都郡唐属扬州南唐于此置雄州周仍为六合县宋属真州元因之本朝初改属扬州府后改属应天府】
　　书法【黄巢自宋汴陷防吉尝渡江而南矣不书此其书何罪高骈也于是黄巢请降骈诱致之而志在专功散遣诸道之卒既而忿兵取败贼愈猖獗渡江渡淮如入无人之境而不敢诘则一私之流大矣纲目渡江书渡淮书所以深罪之也】
　　刘汉宏降○李可举讨李克用大破之李琢讨李国昌败之国昌克用亡走逹靼
　　【李克用引兵击高文集李可举遣兵邀之于药儿岭大破之杀万七千余人李尽忠程怀信皆死李琢及吐谷浑都督赫连铎进攻蔚州李国昌战败部众皆溃独与克用及宗族北入逹靼逹靼本靺鞨之别部也居于隂山后数月赫连铎隂赂逹靼使取之克用知之时与其豪帅游猎置马鞭木叶或县针射之无不中豪帅心服又置酒与饮酒酣克用言曰吾得罪天子愿效忠而不得今闻黄巢北来必为中原患一旦天子若赦吾罪得与公辈南向共立大功不亦快乎人生几何谁能老死沙碛邪逹靼知无留意乃止】集览【逹靼北狄国名本靺鞨之余种居奚契丹东北后为契丹所攻而部族分散其散居隂山者自号逹靼靼当割反靺鞨注见隋文帝开皇十八年隂山注见秦王政三年】质实【逹靼注见梁武帝大同十一年突厥】
　　书法【国昌父子前狄之书沙陀矣此其姓名之何二李有功或破其子或败其父不可以不知别也故姓名之逹靼见纲目始此】
　　黄巢渡淮
　　【黄巢之众号十五万副都统曹全晸以其众六千与之战颇有杀获以众寡不敌退屯泗上以候援军而髙骈竟不之救贼遂击全晸破之时诏诸道发兵屯溵水徐州兵过许昌大噪节度使薛能登城慰劳乆之方定时忠武亦遣大将周岌诣溵水行未逹闻之夜还袭杀徐卒遂逐能杀之于是溵水之兵皆散黄巢遂袭众渡淮所过不虏掠惟取丁壮以益兵】集览【溵水注见德宗贞元十五年忠武一军之名号】
　　冬十月黄巢陷申州入颍宋徐兖之境○群盗陷澧州【群盗陷澧州杀刺史李询及判官皇甫镇镇举进士二十三尚不中第询辟之贼至城陷镇走问人曰使君免乎曰贼执之矣镇曰吾受知若此去将何之遂还诣贼竟与同死】质实【澧州一统志云隋初所置治澧阳县大业中改为澧阳郡唐初复为澧州属山南道天寳初改澧阳郡乾元初复为澧州宋属荆湖北路元陞为澧州路本朝初改路为州岳州府】
　　十一月河中虞候王重荣作乱诏以为留后○黄巢陷东都质实【东都注见秦庄襄王元年三川】
　　【初黄巢将渡淮豆卢瑑请以天平节钺授巢俟其到镇讨之卢携曰盗贼无厌虽与之节不能制其剽掠不若急发诸道兵扼泗州贼既前不能入关必还掠淮浙偷生海渚耳从之既而淮北相继告急携称疾不出京师大恐巢自称天补大将军转牒诸军云各宜守垒勿犯吾锋吾将入东都即至京邑自欲问罪无预众人豆卢瑑崔沆请发关内及神防军守潼关上对宰相泣下田令孜陈幸蜀之计瑑和之上不怿令且发兵守潼关令孜荐张承范等使将兵以令孜为都指挥制置招讨等使黄巢入东都境汝郑把截使齐克让收军退保潼关奏乞早遣粮援上命选两神策弩手得二千八百人令张承范等将以赴之巢陷东都留守刘允章帅百官迎谒巢入城劳问闾里晏然田令孜奏募坊市数千人以补两军】集览【潼关注见汉献帝建安十六年汝郑汝本汉河南郡之梁县唐置汝州郑本属秦三川郡魏置北豫州隋改郑州】质实【汝一统志云隋初州名治梁县以汝水为名寻改襄城郡治承休县唐复改为汝州改承休为梁县天寳初改州为临汝郡乾元初复为汝州五代因之宋置陆海军节度金废军州县仍旧元属南阳府本朝以梁县省入仍属南阳府郑后周州名治管城县隋初因之后改为荥阳郡唐初于虎牢置郑州贞观中移治管城县天寳初又改为荥阳郡乾元初复为郑州宋置奉宁军金改为郑州元因之本朝以管城县省入改属开封府】
　　发明【粤自仙芝唱乱黄巢聚众应之至是五六年间日益猖炽求之唐人制御自高骈遣将及刘巨容一防之外他未之闻其间攻陷州郡几半天下至是渡淮渡江如入无人之境未几遂陷东都污辱宫阙当时强藩巨镇不闻有勤王之师谋臣猛将不闻有破贼之功徒闻宰相称疾不出天子大庭垂泣内臣唱幸蜀之计而已夫以大盗横行如此而唐之君臣了无一防虽欲不亡何可得哉纲目一书再书至于不胜其书其亦为唐人深叹也夫其亦为后人深戒也夫】
　　以周岌为忠武节度使秦宗权为蔡州刺史
　　【初薛能遣牙将秦宗权调发至蔡州闻许州乱托云赴难选募蔡兵遂逐刺史据其城及周岌帅忠武即以为刺史】质实【忠武军名注见秦二世三年蔡州注见汉光武建武十九年汝南郡】
　　十二月黄巢入潼关
　　【张承范等发京师神防军士皆长安富家子赂宦官窜名军籍厚得廪赐未尝更战陈闻当出征父子聚泣多以金帛雇病坊贫人代行徃徃不能操兵是日上御章信门楼临遣之承范进言闻黄巢拥数十万之众鼔行而西齐克让以饥卒万人依托关下今遣臣以二千余人屯于关上而未闻为馈饷之计以是观之臣窃寒心愿陛下趣诸道精兵早为继援上曰卿辈第行兵寻至矣十二月承范等至潼关与克让军皆絶粮黄巢军抵关下不见其际呼声振河华克让力战自午至酉士卒饥甚遂溃克让走入闗贼急攻潼关承范悉力拒之贼自关左禁阬入夹攻潼关关上兵溃王师防自杀承范变服脱走巢入华州留其将乔钤守之河中留后王重荣请降于贼】集览【廪赐注见德宗贞元十四年河华河本西羗地汉置金城郡后秦置河州今临洮府华本汉郑县后魏置东雍州西魏改华州今京兆府关左禁阬潼关之左有谷平日禁人徃来以征税谓之禁阬】正误【病坊今按宗开元二十二年禁京城丐者置病坊以廪之肃宗至德二载两京市各置普救病坊如今之养济院】质实【河州名按一统志苻秦所置隋改为枹罕郡唐复为河州天寳初改为安乡郡后陷于吐蕃宋收复置枹罕县寻省为宁河寨后陞为县属秦凤路金复置河州属熙河路元为河州路属吐蕃宣慰司都元帅府本朝初置河州卫后改为河州卫军民指挥使司陕西道华州名西魏所置隋改为华山郡唐复为华州垂拱初改太州天寳初改华隂郡后复为华州干宁中陞兴德府又为镇国军五代梁改威化军唐复为镇国军宋改镇潼军金改金安军元复为华州后以郑县省入国朝因之改属西安府】
　　发明【是年之春以髙骈为诸道行营都统则是朝廷付以讨贼之任也既而骈传檄天下威望大振则是骈有殄贼之势也夫何睦婺之陷信其伪降必欲专有其功遂至散遣诸道兵众堕贼计中使骈尚能悔悟勉厉奋发犹或庻几今乃纵贼渡江畧无牵制邀击之谋迄使两京覆没乗舆播越是果谁之罪哉纲目书以骈为都统于前书巢入潼关于后则骈误国殄民之罪为何如哉他时举族屠灭盖天诛之尔非不幸也】
　　以黄巢为天平节度使
　　书法【先是巢将渡淮豆卢瑑请以巢为天平节度使非礼甚矣犹曰未渡淮耳今既入关始复出此亦何及哉属辞比事而时相之庸谬可知矣】
　　○以王徽裴澈同平章事卢携自杀
　　【田令孜闻巢已入关恐天子责已乃归罪于携贬为賔客分司而荐徽澈为相携仰药死胡氏曰元稹卢携初年奏疏其意气岂不壮哉终自凂于北司义理不胜私欲为主其意谓媚灶可恃以安也不知以势合者势倾则离以利合者利穷则散卢携之事亦可监矣而交结匪人酖于爵禄者犹不为戒也】集览【仰药注见德宗建中四年终自凂于北司凂音每汚也北司谓宦寺也媚灶论语与其媚于奥宁媚于灶注奥内也以喻近臣灶以喻执政】正误【媚灶今按灶虽卑贱而当时用事正指阉宦近臣集览以喻执政误矣】
　　黄巢入长安上走兴元考异【上当作帝】质实【兴元注见周赧王四年汉中郡凤翔博野援兵至渭桥见新军衣裘温鲜大怒掠之更为贼乡导以趣长安既入城令孜帅神策兵五百奉帝自金光门出惟福穆泽夀四王及妃嫔数人从行百官皆莫之知晡时贼前锋入长安金吾将军张直方帅文武数十人迎于覇上巢入城数日其徒各出大掠巢不能禁尤憎官吏得皆杀之范氏曰诗曰岂弟君子民之父母夫为吏而使民爱之比父母则爱其君可知矣茍使民疾吏如防讐则其君岂得不危亡乎○上趣骆谷凤翔节度使郑畋谒诸道次请留凤翔上曰朕不欲密迩巨冦且幸兴元徴兵以图收复卿可纠合邻道勉建大勲畋曰道路梗澁奏报难通请得便宜从事许之】集览【比父母一本比作皆刋误骆谷注见汉后主延熙七年】质实【博野一统志云东汉县名属中山国晋属髙阳国后魏改为博野县齐以蠡吾省入隋属髙阳郡唐初属蒲州后改属不一五代属定州宋属宁边军元省寻复置国朝初属祁州后改属保定府】
　　书法【唐世播越多矣或书如或书奔未有书走者走贱辞也以万乗之尊而为贱者之举可耻甚矣凡播越之辞三如缓辞奔急辞走贱辞终纲目播越书走者六齐君地夏赫连昌及赫连定齐纬僖宗凡再书】
　　发明【纲目于宗书出奔蜀于德宗书如奉天奔梁州尽改前史幸蜀幸奉天幸梁州之文所以垂后王兢业保邦之戒者如此至僖宗避贼之行又复变文书上走兴元言走则匹夫轻身之事其卑贱轻佻又益甚矣夫贵为天子富有四海一旦为盗贼所逐窜身茍免不翅狐兔之避鹰犬则亦以保养奸回淫荒不道聚敛椎剥残虐百姓之所致耳书曰予临兆民凛乎若朽索之驭六马又曰予视天下愚夫愚妇一能胜予观之黄巢入长安走兴元之事而益信】
　　黄巢僭号
　　【巢杀唐宗室在长安者无遗类遂入宫自称大齐皇帝改元金统唐官三品以上悉停四品以下如故以尚让为太尉巢将砀山朱温屯东渭桥温少孤贫与兄存昱依萧县刘崇家崇数笞辱之崇母独怜之戒家人曰朱三非常人汝曾善遇之豆卢瑑崔沆于琮刘邺匿民间巢搜获皆杀之广德公主曰我唐室之女誓与于仆射俱死贼并杀之将作监郑綦库部郎中郑系义不降贼举家自杀张直方多纳亡命匿公卿于复壁巢杀之】集览【砀山注见秦二世元年芒砀山】
　　凤翔节度使郑畋合邻道兵讨贼
　　【郑畋还凤翔召将佐议拒贼皆曰贼势方炽且宜从容以俟兵集乃图收复畋曰诸君劝畋臣贼乎因闷絶仆地不能言防巢使者以诏书至监军与之宴乐奏将佐以下皆哭使者怪之幕客靳储曰以相公风痹不能来故悲耳民间闻者莫不泣畋闻之曰吾固知人心尚未厌唐贼授首无日矣乃刺指血为表遣使诣行在召将佐谕以逆顺皆聼命刺血与盟完城堑缮器械训士卒密约邻道合兵讨贼邻道皆许诺发兵时禁军分镇关中者尚数万畋使人招之皆至军势大振巢遣人赍诏召畋畋斩之】
　　书法【书讨贼何予义也黄巢之乱首义者郑畋也成功者李克用也罪之魁其髙骈与故纲目于郑畋再书讨贼】
　　发明【贼陷两京天子奔走此正臣子奋不顾身之日郑畋首唱大义举兵讨贼虽未覩成功然其志亦可嘉矣特书予之所以为臣子之劝也下书王处存王重荣入援其义亦然】
　　车驾至兴元诏诸道出兵收复京师○以张濬为兵部郎中【初杨复恭荐处士张濬拜太常博士黄巢逼潼关濬避乱商山上幸兴元道中无供顿汉隂令李康以骡负糗粮数百防献之从行军士始得食上问康何能如是对曰臣不及此乃张濬教臣上召濬拜兵部郎中】集览【商山商州商雒县山也在京兆东南四皓隐商洛山中汉髙徴之不出即此供顿供具也顿宿食处】质实【商山一统志云在西安府商县东南九十里一名楚山即秦时四皓所隐处汉隂唐末县名属金州宋初因绍兴初徙治新店元省入金州本朝复置改属汉中府供顿供具也顿宿食处】
　　义成节度使王处存举兵入援
　　【处存闻长安失守号哭累日不俟诏命举军入援遣千人间道诣兴元卫车驾】
　　黄巢遣朱温攻河中节度使王重荣与战大破之遂入援【巢遣使调发河中吏民不胜其苦王重荣谓众曰始吾屈节以纾患今调发不已亡无日矣悉驱巢使者杀之巢遣朱温撃河中王重荣与战大破之获粮仗四十余船遣使与王处存结盟引兵营于渭北】
　　【辛丑】中和元年春正月幸成都考异【幸上漏帝字】
　　【陈敬瑄遣兵奉迎请幸成都田令孜亦劝上上从之】
　　以萧遘同平章事○以乐朋为翰林学士
　　【裴澈自贼中奔诣行在时百官未集乏人草制右拾遗乐朋谒田令孜而拜之由是擢为翰林学士张濬先亦拜令孜至是令孜召朝贵饮酒濬耻于众中拜之乃先谒令孜谢酒及宾客毕集令孜言曰令孜与张郎中清浊异流尝不外既虑玷辱何惮改更今日于隐处谢酒则又不可濬慙惧无所容胡氏曰张濬才气亦有过人者观其教李康奉糗粮于行在责王敬武效忠顺于朝廷其与庸人逺矣卒之功名不立者急于自售行事反覆故也使其抑制欲心克忍私愤岂不以其才气表见于当时哉故君子有言富贵易得名节难守又曰富贵有命枉道以求徒防所守自古如此者可胜数哉】
　　二月以王铎同平章事○加髙骈东面都统
</div>
    <div class="pagination">
<a href="御批资治通鉴纲目_page207.html">上一页</a><span>...</span><a href="御批资治通鉴纲目_page203.html">203</a><a href="御批资治通鉴纲目_page204.html">204</a><a href="御批资治通鉴纲目_page205.html">205</a><a href="御批资治通鉴纲目_page206.html">206</a><a href="御批资治通鉴纲目_page207.html">207</a><span class="current-page">208</span><a href="御批资治通鉴纲目_page209.html">209</a><a href="御批资治通鉴纲目_page210.html">210</a><a href="御批资治通鉴纲目_page211.html">211</a><a href="御批资治通鉴纲目_page212.html">212</a><a href="御批资治通鉴纲目_page213.html">213</a><span>...</span><a href="御批资治通鉴纲目_page209.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
