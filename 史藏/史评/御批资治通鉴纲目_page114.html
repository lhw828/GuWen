<!DOCTYPE html>
<html>
 <head>
  <meta charset="utf-8"/>
  <title>
   御批资治通鉴纲目 - 第 114 页/共 243 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   御批资治通鉴纲目 - 第 114 页/共 243 页
  </h1>
  <div class="content">
   【魏主连年在外冯氏私于宦官髙菩萨魏主还洛収菩萨等案问具伏以文明太后故不忍废赐后辞诀入居后宫诸嫔御奉之犹如后礼惟命太子不复朝谒而已初冯熙以太后兄尚公主生三女二为皇后一为昭仪贵宠冠羣臣赏赐累巨万熙为太保子诞为司徒修为侍中聿为黄门郎侍郎崔光尝谓聿曰君家富贵太盛终必衰败聿曰君无故诅我何也光曰不然物盛必衰此天地之常理若以古事推之不可不慎后嵗余修以罪黜诞熙卒幽后废聿亦摈弃冯氏遂衰】
　　魏以彭城王勰为司徒○二月齐师取魏马圏南乡三月魏主自将御之齐师败绩质实【马圏戍名】
　　【齐陈显达与魏元英战屡破之攻马圈城四十日城中食尽突围走显达入城将士竞取城中绢遂不穷追又遣军进击南乡拔之魏主谓任城王澄曰显达侵扰不亲行无以制之遂发洛阳崔慧景攻魏顺阳魏主遣将军慕容平城救之时魏主久疾彭城王勰常居中侍医药昼夜不离左右饮食必先尝而后进蓬首垢面衣不解带魏主以勰为都督中外诸军事勰辞曰臣侍疾无暇安能治军愿更请一王使总军要臣得专心医药魏主曰吾病如此深虑不济安六军保社稷者皆凭于汝何容更请人乎命广阳王嘉断均口邀齐兵归路齐兵大败以乌布幔盛显达数人担之间道南走魏収军资亿计班赐将士追犇至汉水而还士卒死者三万余人显达之北伐也军入汋均口冯道根曰汋均迅急易进难退魏若守隘则首尾俱急不如悉弃船于鄼城陆道步进列营相次鼔行而前破之必矣不从道根以私属从军及显达夜走道根每及险要辄停马指示之众頼以全显达素有威名至是大损御史奏免显达官不许更以为江州刺史崔慧景亦弃顺阳走还】集览【南乡注见晋穆帝永和十年汋均口史炤释文曰汋均皆水名汋市若反陂名在宋地均字本作汋并音钧水出析县北山入沔案汉地志川水东来折入汋水今均州因汋水为名汋均口在襄阳之西】质实【六军周礼天子六军疏云万二千五百人为军盖禁旅之名也汉水按一统志源出陇西郡嶓冢山由汉中府流经郧县均州光化县至襄阳府城北又东南经宜城县抵安陆州至大别山入于江其水因地而名曰漾曰沔曰汉曰沧浪盖总名为汉别言之则有四耳均口注见晋穆帝永和十年鄼城梁之郡名治隂城县即秦之鄼县汉封萧何于此后周废入隂城县故城在襄阳府光化县东北汉江上】
　　夏四月魏主宏殂于谷塘原后冯氏伏诛太子恪立【魏主疾甚北还至谷塘原谓司徒勰曰吾病殆必不起天下未平嗣子防弱社稷所倚唯在于汝霍子孟诸葛孔明以异姓犹受顾托况汝亲贤可不勉之勰泣曰臣以至亲久参机要宠灵辉赫海内莫及今复任以元宰总握机政震主之声取罪必矣陛下爱臣更为未尽始终之美魏主黙然久之乃手诏太子曰汝叔父勰清规徳松竹为心吾百年后其聴勰辞蝉冕遂其冲挹之性又谓勰曰后宫久乖隂徳吾死后可赐自尽葬以后礼遂以北海王详为司空王肃为尚书令广阳王嘉为左仆射宋弁为吏部尚书与太尉禧仆射澄六人辅政四月殂于谷塘原髙祖友爱诸弟始终无间尝从容谓咸阳王禧等曰我后子孙邂逅不肖汝等观望可辅则辅之不可辅则取之勿为他人有也亲任贤能从善如流精勤庶务朝夕不倦常曰人主患不能处心公平推诚于物能是二者则胡越之人皆可使如兄弟矣用法严于大臣无所容贷然人有小过常多阔畧郊庙之祭未尝不亲其礼每出巡游有司奏修道路辄曰粗修桥梁通车马而已勿去草刬令平也在淮南行兵如在境内禁士卒无得践伤粟稻或伐民树皆留绢偿之宫室非不得已不修衣冠浣濯而服之鞍勒铁木而已防多力善射及年十五遂不复畋猎常谓史官曰时事不可以不直书人君威福在己无能制之者若史防复不书其恶将何所畏忌邪彭城王勰与任城王澄谋以陈显达去尚未逺秘不发丧徙御卧舆勰出入神色无异遣使奉诏徴太子密以凶问告留守于烈烈处分行台举止无变太子至鲁阳遇梓宫乃发丧即位以遗诏赐冯后死东宫官属多疑勰有异志密防之而勰推诚尽礼卒无间隙咸阳王禧至谓勰曰汝此行不唯勤劳亦实危险勰曰兄年长识髙故知有夷险彦和握蛇骑虎不觉艰难禧等闻冯后死相谓曰设无遗诏亦当去之岂可令失行妇人宰制天下杀我辈耶】集览【霍子孟诸葛孔明注见宋顺帝升明元年蝉冕注见髙帝建元二年鲁阳注见汉灵帝初平元年彦和彭城王勰自称其字】
　　书法【于是太子发丧即位始以遗诏赐冯氏死此其先书伏诛何所以着魏主之意也不先书伏诛则是太子杀之矣是故着魏主之意则先书后冯氏伏诛而后书太子恪立着汉主之意则先书杜重威伏诛而后书汉主承祐立终纲目后书伏诛二魏冯氏唐氏贺善赞曰孝文在位二十九年纲目书其善政二十五已亲政居十三自居丧外书礼乐之事二十八而书始者七已亲政居二十书崇先圣兴学校之事八已亲政居其五至祠孔子纲目特以如鲁城书之与书过书至书进至者又异矣故諡之曰文宜哉】
　　发明【孝文魏之贤主所失者用兵不息尔马圈之陷岂无将臣可遣而必亲行耶不终于正寝而终于谷塘原书之于册亦可惜也】
　　魏以彭城王勰为骠骑大将军都督冀定七州军事【魏主恪欲以彭城王勰为相勰屡陈遗防请遂素懐魏主对之悲恸勰恳请不已乃以为定州刺史犹固辞不许乃之官】
　　魏仆射任城王澄免
　　【澄以王肃羇旅而位加巳上诬以谋叛案验不实坐免】
　　魏主追尊其母髙氏为后
　　【魏主追尊皇妣髙氏为文昭皇后配享髙祖封后兄肇为平原公显为澄城公数日之间富贵赫奕】
　　秋八月齐主杀其仆射江祏侍中江祀始安王遥光起兵东城右将军萧坦之讨平之质实【东城注见汉髙帝五年齐主自在东宫不好学唯嬉戏无度及即位不与朝士相接专亲信宦官及左右御刀应敕等是时掦州刺史始安王遥先尚书令徐孝嗣右仆射江祏右将军萧坦之侍中江祀卫尉刘暄更直内省分日帖敕雍州刺史萧衍闻之谓张防曰六贵同朝势必相图乱将作矣乃密修武备招聚骁勇以万数多伐竹木沈之檀溪积茅如冈阜时衍兄懿罢益州还行郢州事衍使防説懿曰六贵比肩争权相图主上媟近左右慓轻忍虐嫌忌积久必大行诛戮始安欲为赵王伦形迹已见然性猜量狭徒为祸阶萧坦之忌克陵人徐孝嗣聴人穿鼻江祏无断刘暄闇弱一朝祸发中外土崩郢州控带荆湘雍州士马精彊世治则竭诚本朝世乱则足以匡济若不早图后悔无及防又自説懿曰以卿兄弟英武天下无敌据郢雍二州为百姓请命废昏立明易于反掌此桓文之业也勿为竖子所欺取笑身后懿不从齐主稍欲行意而江祏执制坚确左右茹法珍等亦每为所裁折无不切齿祏以齐主失徳寖彰议废之而立江夏王宝刘暄尝为宝郢州行事执事过刻宝恚曰舅殊无渭阳情暄由是忌宝不同祏议谋于始安王遥光遥光自以年长意欲自取以防防动祏祀亦以少主难保劝祏立遥光祏意囘惑以问萧坦之坦之时居丧起复谓祏曰明帝立已非次天下至今不服若复为此恐四方瓦解也遂还宅行丧遥光遣所亲刘沨致意于谢朓欲引以为党朓不答顷之遥光以朓兼卫尉朓惧即以其谋告左兴盛又説刘暄曰始安一旦南面则刘沨刘晏居卿今地但以卿为反覆人耳暄驰告遥光及祏収朓付廷尉死狱中暄又以遥光若立则已失元舅之尊不肯同祏议故祏迟疑久不决遥光大怒遣左右刺暄暄觉之遂发祏谋齐主収祏祀杀之自是无所忌惮益自恣日夜与近习于后堂鼓呌戏马常以五更就寝日晡乃起台阁案奏阅数十日乃报或不知所在五省黄案皆为宦者裹鱼肉还家遥光素有异志与其弟荆州刺史遥欣密谋举兵将发而遥欣卒江祏诛遥光惧阳狂称疾不复入台谋举兵以讨刘暄为名夜遣数百人破东冶出囚于尚方取仗将军垣历生説遥光夜攻台烧城门遥光狐疑不敢出向晓有诏召徐孝嗣屯卫宫城萧坦之率台军讨遥光遥光遣历生出战台军屡败遥光谘议萧畅潜出诣台自归众情大沮垣历生出战因弃矟降至夜城溃遥光扶匐牀下军人牵出斩之以孝嗣为司空文季坦之为仆射】集览【御刀应敕执捉刀防以为仪卫聴应敕令之人沈之檀溪沈去声投之水中也明年取出以装舰檀溪在襄阳府襄阳县西南又在随州随县案郡县志云三国汉先主乗的颅马西走至檀溪一跃而过即此赵王伦晋宣帝第九子名伦封赵王后簒位迁惠帝于金墉城听人穿鼻汉书注穿鼻者控制之义也渭阳情注见汉章帝建初八年居丧起复父母之丧三年不从政若事急则夺其哀毁之情彊起令复视事也石林过庭録云至和间富郑公曰韩魏公尝与臣论起复不是朝廷好事又注见五代晋主重贵开运元年沨房戎反扶匐扶本作匍手行也匐本作伏言伏地也诗谷风几民有丧匍匐救之记檀弓作扶服敕之郑云扶服并如字又扶音蒲服音蒲北反又孔子间居作匍匐音并同】质实【檀溪按一统志在襄阳府西四里汉昭烈乗的颅西走至此溪一跃而过梁武帝镇荆州潜造器械伐竹木沈檀溪为舟装之备即此处今已涸】
　　书法【祏祀遥光谋废主则反也书杀书起兵何恶宝卷也然则遥光书起兵矣曷为复书讨遥光非次志欲自立予之是乱未已也是故书起兵所以示为人主者之戒书讨所以正为人臣者之分】发明【上书杀仆射江祏侍中江祀则见齐主之失徳故下书遥光起兵不书其反然而不免书讨者所以正君臣之分也遥光助桀为虐凡萧鸾猜忌忍虐滥杀诸王皆遥光賛成之卒亦不保其身是岂果无天道邪】
　　魏南徐州刺史沈陵犇齐
　　【魏徐州刺史京兆王愉年少军府事皆决于长史卢渊渊知南徐刺史沈陵将叛敕诸城潜为之备屡以表闻朝廷不聴陵遂杀将佐帅宿豫之众犇齐滨淮诸戍以有备得全郡县捕送陵党渊抚而赦之众心乃安】
　　闰月齐主杀其仆射萧坦之领军刘暄
　　【江祏等既败齐主左右捉刀应敕之徒皆恣横用事时人谓之刀敕萧坦之刚狠而专嬖幸畏而懀之至是齐主遣兵围其宅而杀之茹法珍等譛刘暄有异志齐主曰暄是我舅岂应有此直阁徐世曰明帝犹灭武帝之后舅焉可信邪遂亦杀之初髙宗临殂以隆昌事戒齐主曰作事不可在人后故齐主数与近习谋诛大臣皆发于仓猝决意不疑于是大臣人人莫敢自保】集览【世匹沼反隆昌事废帝昭业隆昌元年即明帝建武元年也萧鸾弑昭业】正误【隆昌事今按齐主昭业即位改元隆昌与何谋诛萧鸾依违谏説齐主意复止是年七月遂为鸾所弑故鸾戒其子宝卷言作事不可在人后】
　　九月魏主谒长陵质实【长陵按一统志魏文帝陵也在汝宁府汝州东南大龙山巅欲引白衣吴人茹皓同车皓奋衣将登给事黄门侍郎元匡进谏魏主推之使下皓失色而退】
　　冬十月齐主杀其司空徐孝嗣将军沈文季
　　【孝嗣以文士不显同异故名位虽重犹得久存中郎将许准为孝嗣陈説事机劝行废立孝嗣迟疑须齐主出游闭城门召百僚集议废之沈文季自托老疾不预朝权侍中沈昭畧谓之曰叔父行年六十为员外仆射欲求自免岂可得乎文季笑而不应至是齐主召孝嗣文季昭畧入华林省使茹法珍赐以药酒昭畧怒骂孝嗣曰废昏立明古今令典宰相无才致有今日】
　　十二月齐太尉陈显达举兵袭建康败死
　　【显达自以髙武旧将当髙宗之世内懐危惧深自贬损常乗朽弊车导从卤簿止用羸小者十数人及齐主立显达弥不乐在建康得江州甚喜有疾不治既而自愈闻齐主屡诛大臣传云当遣兵袭江州乃举兵令长史庾逺等与朝贵书数齐主罪恶云欲奉建安王为主齐主以崔慧景为平南将军督诸军击显达将军胡松据梁山左兴盛屯杜姥宅十二月显达发寻阳败胡松于采石建康震恐兴盛帅诸军拒之显达潜军夜渡袭宫城不克退走台军追斩之庾逺被执临刑索防着之曰子路结缨吾不可以不冠而死谓观者曰吾非贼乃是义兵为诸君请命耳陈公太轻事若用吾言天下将免涂炭其子子曜抱父乞代并杀之齐主既诛显达益自骄恣渐出游走又不欲人见之毎出先驱斥所过人家唯置空宅犯者应手格杀一月凡二十余出出辄不言定所常以三四更中鼔声四出火光照天幡防横路士民惊震啼号塞道四民废业樵苏路断吉凶失时乳妇寄产或舆病弃尸不得殡葬尝至沈公城有一妇人临产不能去因剖其腹视其男女又好担憧侍御满侧逞诸变态曽无愧色尝着织成袴褶金薄帽执七宝矟急装防袴乗马驱驰畧不暇息】集览【卤簿注见晋成帝咸康二年杜姥宅晋成恭杜皇后母裴氏第子路结缨徐广曰尸子曰子路卞之野人也卫灵公太子蒯瞆有过出奔及灵公卒太子之子辄立是为出公后蒯聩作乱攻出公石乞壶黡攻子路击断其缨子路曰君子死而不冠免遂结缨而死顔师古曰组之小者曰缨缨冠系也绕于项下以维其冠樵苏注见汉后主建兴八年好担幢好爱担荷幢幡也本纪曰有白虎幢髙一丈五尺齐主尝于齿上担之折齿不倦袴褶骑服也褶似入反】质实【梁山按一统志在和州城南七十五里俯瞰大江与博望山对峙如门亦谓之天门山】
　　发明【萧坦之有讨平遥光之功刘暄元舅徐孝嗣沈文季大臣皆无罪见杀故显达书举兵而不书反是皆权其轻重者也惟恶宝卷之不道而欲正之也是以书法如此】
　　魏以郭祚为吏部尚书
　　【王肃为魏制官品百司皆为江南之制凡九品品各有二侍中郭祚兼吏部尚书清谨重惜官位每有铨授虽得其人必徘徊久之然后下笔曰此人便已贵矣人以是多怨之然所用者无不称职】
　　【庚齐永元二年魏世宗辰宣武帝恪景明元年】春正月齐豫州刺史裴叔业以寿阳叛降于魏魏遣司徒彭城王勰镇之
　　【叔业闻齐主数诛大臣心不自安遣人至襄阳问萧衍曰天下大势可知恐无复自存之理不若囘面向北不失作河南公衍报曰羣小用事岂能及逺唯应送家还都以安慰之若意外相逼当勒马步直出横江以断其后则天下之事一举可定若欲北向彼必遣人相代以河北一州相处河南公宁可复得邪叔业沈疑未决乃遣子芬之入建康为质亦遣信诣魏豫州刺史薛真度问以入魏可不之宜真度劝其早降叔业遂遣使奉表降魏魏遣骠骑大将军彭城王勰将军王肃帅步骑十万赴之复以彭城王勰为司徒领扬州刺史镇寿阳叔业寻卒】集览【横江注见汉献帝兴平元年夀阳郡名春秋六蓼国地隋曰寿州唐改寿春郡宋陞夀春府后改安丰军治寿春县今改为下蔡】质实【横江按一统志在和州城东南二十五里直江南采石渡处寿阳东晋之郡名治夀春县元魏改置扬州梁改豫州东魏北齐复为扬州陈为豫州后周又为扬州皆治于北隋初置寿州后改淮南郡唐为寿州天宝初改寿春郡乾元初复为寿州五代唐为顺化军南唐改清淮军宋置寿春府后改安丰军元置安丰路本朝改为寿州以寿春县省入属鳯阳府】
　　书法【宝卷之世反不书反据遥光陈显达崔慧景此其书叛何无匡国之心而挈地以与人则】
　　【叛而已矣】
　　三月齐巴西乱讨平之○魏败齐师于寿阳遂取合肥建安质实【合肥郡名注见汉献帝建安四年庐江郡建安军名注见周世宗显徳五年迎銮镇】○【齐豫州刺史萧懿遣司马陈伯之等泝淮而上以逼寿阳魏彭城王勰王肃击大破之进攻合肥擒齐将李叔献统军宇文福言于勰曰建安淮南重镇彼此要冲得之则义阳易图不得则寿阳难保勰然之使福攻建安建安降】
　　夏四月齐遣将军崔慧景将兵讨寿阳慧景还兵奉江夏王宝逼建康兵败皆死
　　【齐主遣平西将军崔慧景将水军讨寿阳自出送之召慧景单骑而进裁交数言拜辞而去既出喜甚过广陵数十里防诸军主曰吾荷三帝厚恩当顾托之重幼主昏狂朝廷壊乱危而不扶责在今日欲与诸君共建大功以安社稷何如众皆响应于是还军向广陵司马崔恭祖纳之齐主遣左兴盛督诸军以讨之慧景济江遣使奉江夏王宝为主宝斩其使而密与相应分部军众随慧景向建康攻竹里拔之万副儿説慧景曰今平路皆为台军所断不可议进惟宜从蒋山龙尾上出其不意耳慧景从之分遣千余人鱼贯缘山自西岩夜下鼓噪临城台军惊散宫门闭慧景引众围之左兴盛走逃淮渚慧景擒杀之时豫州刺史萧懿将兵在小岘齐主遣密使告之懿方食投箸而起自采石济江恭祖先劝慧景遣二千人断西岸兵令不得度不从至是请击懿军又不许独遣崔觉将数千人度南岸战败恭祖掠得东宫女伎觉逼夺之恭祖积忿恨诣城降众心离壊慧景将腹心数人潜去从者于道稍散为人所杀宝逃亡数日乃出齐主杀之初慧景欲交处士何防防不顾及围建康逼召防防往赴之日谈佛义不及军事慧景败齐主欲杀防萧畅曰防若不诱贼共讲未易可量以此言之乃应得封齐主乃止防之兄也】集览【小岘山在安丰六安县以琅邪有大岘山故名小岘岘胡典反】质实【竹里按一统志山名在应天府句容县北六十里涂甚倾险号为翻车岘蒋山在应天府东北山周回六十里汉秣陵尉蒋子文逐盗死于此故名龙尾山名在应天府句容县东南四十五里大茅峯之东隐然而髙状若龙尾近南与叠玉山相连小岘山名在和州含山县北二十里旧名昭关两山峙立为庐濠往来之冲其口险隘可守御宋绍兴间张浚因山筑城置水柜遏金人于此】
　　书法【反也书还兵何恶寳卷也于是萧懿闻难投箸而起将兵济江遂败崔觉则狥国也曷为不书恶宝卷也是故恶鸾则刘思忌之死难不书恶宝卷则萧懿之狥国不书纲目于宝卷之世多特笔为人君者可以鉴矣】
　　齐以萧懿为尚书令○齐曲赦建康徐兖
　　【先是崔慧景既平诏赦其党而嬖幸用事诬富家为贼党杀而籍其赀或谓中书舍人王咺之曰赦书无信人情大恶咺之曰正当复有赦耳由是再赦而嬖幸贪虐如初是时齐主所宠左右凡三十二人黄门十人直阁徐世素被委任其党茹法珍梅虫儿等与之争权譛杀之自是二人用事并为外监口称诏敕王咺之专掌文翰与相唇齿齐主呼所幸潘贵妃父宝庆及法珍为阿丈虫儿及营兵俞灵韵为阿兄数往诸□敕家游晏宝庆恃势作奸富人悉诬以罪延及亲邻皆尽杀其男口奄人王宝孙年十三四号伥子最有宠参预朝政咺之虫儿之徒亦下之控制大臣移易诏敕乃至骑马入殿诋诃天子公卿见之莫不慑息焉】集览【咺之咺音呼逺反诸刀敕家注见去年御刀应敕伥子伥抽良反説文狂也】
　　秋八月齐攻魏寿阳魏人击败之遂取淮南地
　　【初齐将军陈伯之再攻寿阳魏彭城王勰拒之汝隂太守传永将郡兵救寿阳伯之防淮口甚固永去淮口二十余里牵船上汝水南岸直南趣淮夜进入城勰甚喜曰吾北望已久恐洛阳难可得见不意卿能至也令永引兵入城永曰永来欲以却敌若如教防乃是与殿下同受攻围岂救援之意遂军于城外至是勰与永并势撃伯之于肥口大破之伯之遁还淮南遂入于魏魏主召勰还以王肃为扬州刺史】集览【汝阴春秋胡子国秦灭楚为颍川郡地两汉为汝南郡之汝隂也今颍州是淮口淮水之口在淮安州宋乐史寰宇记曰今公路浦即淮口也袁术过此因改名焉水经注云淮水在山阳北五里肥口肥水之口庐江四辨曰水出合肥西北鸡鸣山北流二十里分为二其一东南流入巢湖其一西北流出寿春而投于淮】质实【汝阴按一统志汉之县名属汝南郡曹魏置汝隂郡后魏置颍川取水为名齐罢州置郡隋初废大业初复置唐初置信州寻改颍州天宝初改汝隂郡乾元初复为颍州五代因之宋置顺昌军政和中改顺昌府治汝隂县金复为颍州元属汝宁府至本朝因之改属凤阳府淮口淮水之口也发源自桐栢山入颍上县界至寿州西北合肥水至懐逺县合涡水东流歴鳯阳府北境又东北入泗州至清河口防泗水东入于海肥口肥水之口也在庐州府城南七十五里水出鸡鸣山北流二十里分为二一东南流入巢湖一西北流入淮水尔雅归异出同曰肥】
　　书法【书魏寿阳何以寿阳予魏也魏纳齐叛则曷为予之宝卷昏狂不能自有其地魏固可得而有之也然则裴叔业何以书叛不书叛则挈地以与人者接迹于天下矣是故前书讨所以正叛臣之罪今书攻所以示昏君之贬】
　　齐后宫火
　　【齐后宫火时嬖幸之徒皆号为鬼有赵鬼者能读西京赋言于齐主曰栢梁既灾建章是营齐主乃大起芳乐玉寿等诸殿以麝涂壁刻画装饰穷极绮丽役者自夜达晓犹不副速后宫服御极选珍竒凿金为莲花以帖地令潘妃行其上曰此步步生莲花也嬖幸因缘为奸利课一输十百姓困尽号泣道路】集览【栢梁既灾汉武太初元年栢梁台灾遂作建章宫】
　　冬十月齐主杀其尚书令萧懿
　　【萧懿之入援也萧衍使所亲驰説懿曰诛贼之后则有不赏之功当明君贤主尚或难立况于乱朝何以自免若贼灭之后勒兵入宫行伊霍故事此万世一时也如其不尔便托外拒遂还历阳若但放兵受其厚爵髙而无民必生后悔长史徐曜甫亦苦劝之懿并不从崔慧景死懿为尚书令弟畅为卫尉掌管籥时齐主出入无度或劝懿因其出门举兵废之懿不聴嬖臣茹法珍等惮懿説齐主曰懿将行隆昌故事齐主然之曜甫知之密具舟江渚劝懿犇襄阳懿曰自古皆有死岂有叛走尚书令邪至是齐主赐懿药于省中懿且死曰家弟在雍深为朝廷忧之懿弟侄皆亡匿于里巷无人发之者唯融捕得被诛】集览【髙而无民必生后悔易干封子曰贵而无位髙而无民贤人在下位而无辅是以动而有悔管籥注见晋明帝太宁三年】
　　书法【宝卷杀人纲目无不斥书主者所以深恶之也纲目于刑杀专斥书主者五君焉宋子业齐宝卷北齐髙洋髙纬陈叔宝皆滛虐之主也】
　　魏以彭城王勰为司徒録尚书事
　　【勰雅好恬素不乐势利髙祖重其事干故委以权任虽有遗诏复为魏主所留固辞不免常凄然叹息勰为人美风仪好文史小心谨慎未尝有过虽闲居独处亦无惰容爱敬儒雅倾心礼待清正俭素门无私谒】
　　十一月齐雍州刺史萧衍起兵襄阳行荆州事萧頴胄亦以南康王宝融起兵江陵
　　【初齐主疑衍有异志使直后郑植往刺之衍知之置酒于其弟宁蛮长史绍叔家谓曰朝廷遣卿见图今日乃可取良防也及闻懿死夜召张防等入宅定议明日集僚佐谓曰昏主暴虐当与卿等共除之是日建牙集众得甲士万余人马千余匹船三千艘出檀溪竹木装舰葺之以茅事皆立辨时南康王宝融为荆州刺史长史萧頴胄行府州事齐主遣将军刘山阳就颖胄兵袭襄阳衍知其谋遣将军王天虎诣江陵徧与州府书声云山阳西上并袭荆雍頴胄疑未决山阳至巴陵衍复令天虎赍书与頴胄及其弟頴达谓张防曰用兵之道攻心为上近天虎往人皆有书今段乘驿止有两函与行事兄弟云天虎口具彼间人问天虎而无所説必谓行事与天虎共隐其事则行事进退无以自明必入吾谋内是驰两空函定一州矣山阳果迟囘不上頴胄大惧夜呼参军席阐文栁忱闭斋定议阐文曰萧雍州蓄养士马非复一日必不可制就能制之嵗寒复不为朝廷所容今若杀山阳与雍州举事立天子以令诸侯则霸业成矣山阳既不信我今斩送天虎则彼疑可释至而图之罔不济矣忱曰朝廷狂悖日滋雍州之事且借以相毙耳独不见萧令君乎前事之不忘后事之师也頴达亦劝頴胄从阐文等计诘旦頴胄谓天虎曰卿与刘辅国相识今不得不借卿头乃斩天虎送山阳山阳大喜单车诣頴胄伏兵斩之乃以南康玉宝融教纂严以萧衍都督前锋頴胄都督行留诸军事頴胄有器量既举大事心虚委已众情归之送刘山阳首于萧衍且言年月未利当须明年二月进兵衍曰举兵之初所借者一时骁鋭之心事事相接犹恐疑怠若顿兵十旬粮用自竭若童子立异则大事不成况处分已定安可中息哉昔武王伐纣行逆太嵗岂复待年月乎遂表劝宝融称尊号不许十二月頴胄及司马夏侯详移檄建康州郡数齐主及梅虫儿茹法珍罪恶遣将军杨公则向相州参军邓元起向夏口夏侯详之子亶为殿中主帅自建康亡归称奉宣徳太后令南康王纂承皇祚方俟清宫未即大号可封十郡为宣城王相国荆州牧选百官太后海陵王之母也废居宣徳宫故亶假而称之竟陵太守曹景宗遣人説衍迎宝融正尊号然后进军衍不从王茂谓张防曰今以南康置人手中彼挟天子以令诸侯节下前进为人所使此岂他日之长计乎防以告衍曰若前涂大事不捷故自兰艾同焚若其克捷则威震四海谁敢不从岂碌碌受人处分者邪初陈显达崔慧景之乱上庸太守韦叡曰陈虽旧将非命世才崔颇更事懦而不武其赤族宜矣定天下者殆必在吾州将乎乃遣二子自结于萧衍及衍起兵叡帅郡兵二千倍道赴之冯道根居母丧亦帅乡人子弟来赴齐主闻刘山阳死遣将军薛元嗣等将兵运粮百四十余船送郢州刺史张冲使拒西师又使将军房僧寄守鲁山】集览【建牙注见汉献帝初平三年牙门萧令君谓尚书令萧懿被杀也以宝融教纂严用宝融之教令纂集兵严也节下注见晋成帝咸康四年碌碌老子曰碌碌如玉落落如石言玉之混石不可以一一数也或作陆陆一作碌碌王劭曰陆碌并借字上庸注见周赧王十一年鲁山注见晋安帝元兴三年】正误【碌碌今按碌碌犹录录谓庸人不异于众也】
　　书法【于是宝融以衍都督前锋则殊衍于宝融何衍首义也故頴胄书亦亦者继事之辞也】发明【有君臣之定分有古今之常理下不犯上卑不抗尊此君臣之定分也抚后虐雠归仁去暴此古今之常理也殷纣之时文王囚于羑里箕子为之奴比干谏而死守君臣之定分不敢逾也汤武之兴慰壶浆之望伸徯后之心救民于水火之中顺古今之常理不敢悖也春秋正名定分之典弑则书弑叛则书叛未尝有一毫少贷至于国君见逐于其臣则必以自奔为文者何哉天生烝民立之司牧政将使之抚绥保养以遂斯民之生而已岂固使之肆虐于民上哉澄源正本必谨其端而民罔常懐懐于有仁是固古今之常理也纲目正名定分取法春秋其于书法尤所加谨故夫请诛君侧如晋之王处仲王恭之徒非无词可执乃皆以反书之至于秦之陈胜吴广之类则必书其起兵纲目岂故厚于胜广辈而薄于处仲王恭之徒即荒滛不道流虐于民则有时日曷丧欲与偕亡之心为君至是固不止一独夫而已有如宝卷之事岂可复以人理论之纲目于萧衍頴胄一州曰起兵二则曰起兵书法若此夫岂抑君而臣是助哉亦曰顺古今之常理以天地为心以生民为念者也造化无私福善而祸淫王法无私劝善而惩恶居人上者毋徒曰我生不有命在天】
　　【辛齐和帝宝融中兴巳元年魏景明二年】考异【按齐主宝卷三月被废分注当云齐永元三年和帝宝融中兴元年】集览【中兴元年凡王室中否而再兴谓之中兴春秋序绍开中兴注中丁仲反】春正月齐南康王宝融称相国萧衍发襄阳
　　【齐南康王称相国以萧頴胄为左长史萧衍为征东将军萧衍发襄阳留弟伟总府州事憺守垒城】书法【相国宝融自称也不书自称何予宝融也曷为予之宝卷昏狂宜代之者宝融而已】
　　魏彭城王勰归第以咸阳王禧为太保北海王详为大将军录尚书事于烈为领军
　　【魏太尉咸阳王禧不亲政务骄奢贪滛魏主恶之禧遣奴就领军于烈求羽林虎贲烈以无诏拒之禧复遣谓曰我天子叔父身为元辅有所求须与诏何异烈厉色曰烈非不知王之贵也奈何使私奴索天子羽林烈头可得羽林不可得禧怒以烈为恒州刺史烈遂称疾不出北海王详密以禧过恶白帝且言彭城王勰大得人情不宜久辅政帝然之诏勰以王归第禧进位太保详为大将军录尚书事复以于烈为领军军国大事皆得参焉魏主时年十六不能亲决庶务委之左右于是幸臣茹皓赵修及外戚髙肇等始用事魏政浸衰修尤亲幸旬月间累迁至光禄卿每迁官魏主亲至其宅设晏王公皆从】
　　二月齐萧衍围郢城
　　【齐萧衍至竟陵命王茂曹景宗为前军至汉口诸将议并兵围郢分兵袭西阳武昌衍曰汉口不阔一里箭道交至房僧寄以重兵固守与郢城为犄角若悉众前进僧寄必絶我军后不若遣王曹诸军济江与荆州军合以逼郢城吾自围鲁山以通沔汉使郧城竟陵之粟方舟而下江陵湘中之兵相继而至兵多食足何忧两城之不拔天下之事可以卧取之耳乃使茂等济江张冲遣兵迎战茂等击破之冲婴城自守景宗遂据石桥浦连军相续下至加湖衍筑汉口城以守鲁山杨公则举湘州之众防于夏口萧颖胄命荆州诸军皆受公则节度以刘坦行湘州事坦先尝在湘州多旧恩迎者属路下车选吏诣十郡发民运租米三十余万斛以助荆雍之军由是资粮不乏三月张冲病卒将军薛元嗣与冲子孜内史程茂等共守郢城】集览【西阳注见晋怀帝永嘉元年犄角注见汉昭烈帝章武二年郧城郧于分反古汉南之国春秋楚郧公钟仪邑也在江夏郡鄠杜县方舟尔雅方舟者并两舟而行】质实【汉口按一统志在汉阳府城东北三十里大别山北即汉水与涢水合流入江处】
　　三月齐相国南康王宝融废其君宝巻为涪陵王而自立
　　【齐南康王宝融即位于江陵改元以萧颖胄为尚书令荆州刺史萧衍为左仆射征东大将军都督征讨诸军假黄钺夏侯详为中领军封庶人宝巻为涪陵王宝巻以陈伯之为江州刺史西击荆雍四月萧衍出沔命王茂等逼郢城薛元嗣不敢出诸将欲攻之衍不许】
　　书法【于是宝融自立于江陵遥废宝巻耳曷为书之如恒辞宜废也故自是宝巻皆书齐涪陵王此纲目之新例也终纲目一见而已矣】
　　发明【是时宝融在江陵宝卷犹据尊位虽有废立之词其实宝卷初未尝为宝融所废也而纲目已如此书之者宝巻肆虐罪当废黜故从而予之若真废立然者尔盖予宝融正所以恶宝巻也其防严矣】
　　夏五月魏咸阳王禧谋反伏诛
　　【魏主既亲政事嬖幸擅权禧意不自安与妃兄李伯尚氐王杨集始等谋反防魏主出猎北邙禧欲发兵众情不壹至晡遂散集始既出即驰至北邙告之魏主仓猝不知所为左中郎将于忠曰臣父留守必无所虑魏主遣忠驰观之于烈已分兵严备使忠还奏曰此属猖狂不足为虑愿陛下清跸徐还以安物望魏主遂还烈遣直閤叔孙侯収禧赐死于第以其家财分赐髙肇赵脩之家及中外百官魏主以禧无故而反由是益疎忌宗室】集览【清跸天子出则称警示戒肃也入则言跸所以止行人清道也】
　　齐巴东巴西郡遣兵击荆州
　　【巴西太守鲁休烈巴东太守萧惠训不从萧颖胄之命惠训遣子璝将兵击颖胄颖胄遣刘孝庆屯峡口拒之】质实【峡口注见汉献帝建安二十四年】
　　书法【宝融废君自立休烈惠训遣兵讨之则义也不名之而书击何恶宝巻也宝卷宜废故虽守正如二子者畧而不书所以戒无道也】
　　齐涪陵王遣军救郢州屯加湖
　　【齐涪陵王宝巻遣军主吴子阳陈虎牙等救郢州屯巴口六月西台遣席阐文劳萧衍军赍萧颖胄等议谓衍曰今顿兵两岸不并军围郢定西阳武昌取江州此机已失莫若请救于魏衍曰汉口路通荆雍控引秦梁粮运资储仰此气息所以兵压汉口连结数州今若并军围郢又分兵前进鲁山必阻沔路搤吾咽喉粮运不通自然离散何以持久邓元起欲以三千兵往取寻阳彼若知机一説士足矣脱距王师固非三千兵所能下也进退无据未见其可西阳武昌取之即得然既得之后即应镇守不减万人粮储称是卒无所出脱东军有上者以万人攻一城两城势不得相救若我分军应援则首尾俱弱如其不遣孤城必陷一城既没相次土崩大事去矣若郢州既拔席巻沿流西阳武昌自然风靡丈夫举事欲清天步拥数州之兵以诛羣小悬河注火奚有不灭岂容北面请救戎狄以示弱于天下卿为我辈白镇军前途攻取但以见付但借镇军靖镇之耳子阳等进军加湖去郢三十里筑垒自固房僧寄病卒众推军主孙乐祖代守鲁山】集览【脱距脱傥或之义距通作拒抵也镇军谓萧颖胄加湖在郢州东三十里】书法【救书次讥也此次也书屯何不以不急君病子阳也子阳则曷为不以不急君病之恶宝巻也宝巻宜废故虽不急君如子阳不书名书军不书次书屯其防深矣终纲目救书次五书屯者一而已详周赧王五十七年】
　　秋七月齐雍州刺史张欣泰谋立建安王宝寅不克而死
　　【齐涪陵王宝巻作芳乐苑山石皆涂以五采望民家有好树美竹则毁墙撤屋而徙之于苑中立市使宫人宦者共为稗贩以潘贵妃为市令自为录事小有得失妃则与杖又好巫觋左右诈云见先帝大嗔不许数出宝巻大怒拔刀寻之既不见乃缚菰为髙宗形北向斩之悬首苑门雍州刺史张欣泰与弟欣时密谋结胡松及王灵秀鸿选等诛诸奸幸废宝巻防宝卷遣中书舍人冯元嗣救郢茹法珍梅虫儿李居士杨明泰送之于中兴堂欣泰等使人于坐杀元嗣明泰伤虫儿居士法珍等散走灵秀诣石头迎建安王宝寅向台城百姓数千人皆空手随之欣泰闻事作驰入宫防法珍得返闭门上仗鸿选亦不敢发宝寅至杜姥宅日已暝人皆溃去宝寅亦逃三日乃出宝巻复其爵位欣泰与胡松皆被诛】集览【稗贩稗旁卦反唐陆贽传算稗贩之缗注稗谓小贩之民也一本稗作裨刋误耳菰记内则注菰雕胡也尔雅翼云江南人呼茭草】质实【芳乐苑按一统志在应天府上元县治东北五里台城内齐东昬侯即阅武堂为苑又于苑中立店肆为市又有青林苑西枕后湖】
　　发明【窦融既立而宝巻犹在张欣泰又谋立宝寅乌有一国三天子哉然而纲目亦不以反书则其恶宝巻也益甚矣】
　　齐萧衍克加湖鲁山郢城降
　　【齐萧衍使王茂曹仲宗等乘水涨袭加湖加湖溃于是郢鲁二城相视夺气鲁山乏粮将奔夏口萧衍断其走路孙乐祖以城降程茂薛元嗣亦以郢城降郢城之初围也士民男女近十万口闭门二百余日疾疫流肿死者十七八茂元嗣议降使张孜为书与衍张冲故吏房长瑜曰前使君忠贯昊天郎君但当坐守画一以荷析薪若天运不与当幅巾待命不从使君今从诸人之计非惟郢州士女失髙山之望亦恐彼所不取也孜不能用萧衍以韦叡行郢府事收瘗死者而抚其生者郢人遂安诸将欲顿军夏口衍以为宜乘胜直指建康张防庾域亦以为然衍命众军即日上道缘江至建康凡矶浦村落军行宿火立顿处所防逆为图画如在目中】集览【郎君注见汉后主延熙十六年坐守画一注见汉惠帝二年以荷析薪左传昭七年古人有言曰其父析薪其子弗克负荷注荷担也以微薄喻贵重】正误【以荷析薪今按房长瑜意本左传父能析薪子乃不能负荷以归谓张孜当守其父成业以荷所析之薪也】
　　魏扬州刺史安国侯王肃卒
　　【初肃以父死非命四年不除丧髙祖曰三年之丧贤者不敢过命肃以祥禫之礼除丧然肃犹素服不聴乐终身至是卒于寿阳諡曰宣简】
　　齐杀其宁朔将军崔偃
　　【崔慧景之死也其少子偃逃潜得免及西台建以偃为宁朔将军偃上书曰臣惟髙宗之孝子忠臣而昏主之贼臣乱子者江夏王与陛下先臣与镇军是也虽成败异术而所由同方陛下初登至尊与天合符天下纎芥之屈尚望陛下申之况先帝之子陛下之兄所行之道即陛下所由哉此尚弗恤其余何冀岂可幸小民之无识而罔之若使晓然知其情节相帅而逃陛下将何以应之哉事寝不报偃又上疏曰近冐陈江夏之寃非敢以父子之亲而伤至公之义诚不晓圣朝所以然之意若以狂主虽狂而实是天子江夏虽贤而实是人臣先臣奉臣逆君为不可未审今之严兵劲卒方指象魏者其故何哉臣谨按镇军将军臣颖胄中领军臣详皆社稷之臣也同知先臣股肱江夏匡济王室天命未遂主亡与亡而不为陛下瞥然一言知而不言不忠不知而不言不知臣言毕矣乞就汤镬然先臣之忠有识所知南董之笔千载可期亦何待陛下屈伸而为褒贬顾小臣惓惓之愚为陛下计耳齐主优诏报之寻収下狱杀之】集览【江夏王萧宝也去年反象魏注见汉后主建兴五年主亡与亡注见汉文帝元帝瞥然瞥匹蔑反瞥然暂见也南董之笔南谓春秋南史氏也左传襄二十五年齐崔杼弑庄公太史书曰崔杼弑其君崔子杀之其弟嗣书而死者二人其少弟又书焉南史氏闻太史尽死执简以往闻既书矣乃还董谓晋太史董氏也左传宣二年晋灵公欲杀赵盾而盾弟赵穿弑灵公太史董狐书曰赵盾弑其君盾曰弑者赵穿董狐曰子为正卿不诛国乱非子而谁孔子闻之曰董狐古之良史也书法不隠又左传昭十五年王曰昔辛有之二子董之晋于是乎有董史注辛有周人也其二子适晋为太史籍黡与之共董督晋典因为董氏也董狐其后】
　　八月齐萧衍克寻阳
　　【初齐涪陵王宝巻遣陈伯之镇江州以为吴子阳等声援子阳等既败萧衍曰用兵未必须实力所聴威声耳今陈虎牙狼狈犇归寻阳人情理当恟惧可檄而定也乃命搜囚俘得伯之幢主苏隆之厚加赐与使説伯之许即用为江州隆之返命虽许归附而云大军未须遽下衍曰伯之意首鼠及其犹豫急往逼之势不得不降乃引兵下至寻阳伯之束甲请罪初巴东之乱司马席恭祖不从见杀至是其子谦为新蔡太守从伯之镇寻阳闻衍东下曰我家世忠贞有陨不二伯之杀之衍以伯之为江州刺史虎牙为徐州刺史】集览【幢主官名也诸幢主并九品下阶】
　　齐巴东西军至上明
　　【齐鲁休烈萧璝破峡口进至上明江陵大震萧颖胄恐驰告萧衍令遣杨公则还援根本衍曰公则泝流上江何能及事休烈等乌合之众寻自退散政须少时持重耳良须兵力两弟在雍指遣往徴不为难至頴胄乃遣蔡道恭拒璝】质实【上明城名按一统志在荆州府松滋县境内晋荆州刺史桓冲自襄阳退屯于此时所筑】
　　九月齐萧衍引兵东下
　　【齐主窦融诏萧衍若定京邑得以便宜从事衍留郑绍叔守寻阳引兵东下谓曰卿吾之萧何寇恂也比克建康绍叔督江湘粮运未尝乏絶】
　　魏筑洛阳诸坊
　　【魏司州牧广阳王嘉请筑洛阳三百二十五坊各坊三百步曰虽有暂劳奸盗永息诏发畿内夫五万人筑之四旬而罢】
　　魏立后于氏
　　【烈弟劲之女也】
　　冬十月齐萧衍围建康
　　【衍既克江郢涪陵王宝巻游骋如故闻至近道乃聚兵为固守之计衍遣曹景宗等进顿江宁李居士自新亭选精骑薄之景宗奋击破之因乘胜而前新亭城主江道林引兵出战被擒衍至新林遣吕僧珍据白板桥李居士帅鋭卒万人直来薄垒僧珍曰吾众少不可逆战可勿遥射须至堑里当并力破之俄而皆越堑拔栅僧珍分人上城矢石俱发自帅马步三百人出其后城上人复逾城而下内外奋击居士败走衍诸弟皆自建康自拔赴军十月宝巻遣将军王珍国胡虎牙将精兵十万陈于朱雀航南王宝孙持白虎幡督战开航背水以絶归路衍军小却王茂下马单刀直前其甥韦欣庆执铁纒矟以翼之冲击东军应时而陷曹景宗纵兵乗之吕僧珍纵火焚营将士皆殊死战鼓噪震天地珍国等不能抗宝孙切骂诸将将军席豪发愤突陈而死军遂大溃衍军长驱至宣阳门诸将移营稍前宝巻将军徐元瑜以东府城降李居士以新亭降衍镇石头宝巻闭门自守衍命诸军筑长围守之遣弟秀镇京口恢镇破墩从弟景镇广陵】集览【薄之左传宣十二年孙叔曰宁我薄人无人薄我军志曰先人有夺人之心而薄之也注薄迫也蒲各反或因博朱雀航注见晋明帝大宁二年】
　　十一月魏以北海王详为司徒
　　【初详欲夺彭城王勰司徒故譛而黜之又以司空长史于忠鲠直忿之忠曰人生自有定分若应死于王手避亦不免若其不尔王不能杀忠以讨咸阳王禧功封魏郡公迁武卫将军详因忠表让劝魏主诏停其封优进太府卿】
　　齐尚书令巴东公萧颖胄卒考异【提要无巴东公三字】
　　【颖胄以萧璝与蔡道恭相持不决忧愤而卒夏侯详秘之徴兵雍州萧憺将兵赴之璝等亦闻建康已危众惧而溃及鲁休烈皆降详乃发颖胄丧赠丞相諡献武于是众望尽归于衍详请与憺共参军国诏以详为仆射荆州刺史憺行府州事】
　　书法【颖胄官爵宝融所命也予宝融故颖胄卒具官如恒称】
　　魏以任城王澄都督淮南军事
　　【魏镇国将军元英上书曰萧宝巻骄纵日甚虐害无辜其雍州刺史萧衍扫土兴兵顺流东下唯有孤城更无重卫乃皇天授我之日旷载一逢之秋此而不乗将欲何待臣乞躬帅步骑三万直指沔阴据襄阳之城断黑水之路长驱南出进拔江陵则三楚可収岷蜀断絶又命扬徐声言俱举建业穷感文轨可齐一丧此期则并吞无日矣不报车骑大将军源怀亦言广陵淮阴观望得失宜东西齐举以成席巻之势若使萧衍克济上下同心岂惟后图之难亦恐扬州危逼何则寿春之去建康才七百里彼若内外无虞君臣分定乗舟借水倐忽而至未易当也魏主乃以任城王澄为都督淮南诸军事扬州刺史使为经畧既而不果怀贺之子也】集览【文轨可齐谓可混一区宇也记中庸曰今天下车同轨书同文】
　　魏东豫州刺史田益宗侵齐战于赤亭齐人败绩质实【赤亭城名按一统志在岳州华容县南五十里三面临水极为阻隘】
　　【魏东豫州刺史田益宗上表曰萧氏君臣交争无暇外维州镇请使两荆之众西拟随雍扬州之卒顿于建安二豫之军直据南闗不过十旬克之必矣元英又奏义阳孤絶密迩王土若失此不取恐为深患魏主从之益宗遂侵齐齐建宁太守黄天赐与战败绩】质实【随雍按一统志随元魏之州名治随县隋初废后置唐初因之天宝初改汉东郡乾元初复为随州宋初置崇义军后复为随州元徙治黄僊洞至本朝因之改属德安府雍东晋之州名治宜城县梁改置南雍州西魏改曰襄州隋初废寻制襄阳郡治襄阳县唐初复置襄州山南东道治此五代梁唐置忠义军宋改为襄阳府元改为襄阳路至本朝复为襄阳府湖广道建宁刘宋之郡名治石首县梁省之故城在荆州府城东一百八十余里】书法【魏三书伐齐矣此其书侵何窦融正也至梁初则书伐矣】
　　十二月齐人弑涪陵王宝巻萧衍入建康以太后令追废宝巻为东昬侯自为大司马承制
　　【齐崔慧景之逼建康也涪陵王宝巻拜蒋子文神为钟山王及衍至又尊为灵帝迎入后堂使巫祷祀悉以军事委王珍国时城中实甲犹七万人宝巻常于殿中骑马出入以金银为铠胄饰以孔翠画眠夜起一如平常及长围既立屡战不胜尤惜金钱不肯赏赐雕镂杂物倍急于常众情怨怠皆思早亡莫敢先发法珍虫儿説宝巻曰大臣不留意使围不解宜悉诛之珍国及其副张稷惧祸谋弑宝巻使后閤舍人钱强夜开云龙门珍国稷引兵入殿御刀丰勇之为内应宝巻方在含德殿作笙歌兵入斩之稷召仆射王亮等令百僚署牋以黄油裹宝巻首遣博士范云等送诣石头右卫将军王志叹曰冠虽弊何可加足取庭中树叶挼服之伪闷不署名衍览牋无志名心嘉之志僧防之子也衍与云有旧即留参帷幄亮在朝以依违取容衍至新林百僚皆间道送欵亮独不遣城中出者多被刼剥杨公则独帅麾下亲卫送之衍使张防先入清宫封府库图籍时城内珍宝委积防禁勒部曲秋毫无犯収潘妃及法珍虫儿咺之等四十一人皆以属吏以宣德太后令追废宝巻为东昏侯以衍为大司马录尚书事依晋武陵王遵承制故事百僚致敬以王亮为长史衍入屯阅武堂下令大赦凡昏制谬赋淫刑滥役悉皆除荡潘妃有国色衍欲留之以问领军王茂茂曰亡齐者此物留之恐贻外议乃并法珍等诛之以宫女二千分赉将士】
　　书法【弑者王珍国等也不书书国何君无道也追废宝巻曷为不书奉太后令太后在宣德也故书以以也者托也终纲目弑称国者八详周安王六年】
　　发明【世之论积善者或谓以尧为父而有丹朱以舜为父而有商均遂以为天道不可必而善恶之报亦有时不然为是説者是特论天道之变而未论天道之常也然唐虞虽有不令之子二帝能知而与贤故其祀遂至百世不絶天道又曷尝少僣哉江左列国嗣子昏狂如宋之义符子业及昱齐之昭业宝巻其罪其恶无复人理乌有为万物之灵具五常之性而其所为狂悖一至于此虽有毕防稷契伊周召数十百辈环列于其侧亦不能辅之使久存是何不肖顽蠢之物率生于有国之家如此哉呜呼曷不反诸其初而求之乎刘裕戕灭晋室武陵纵欲杀戮湘东絶灭支庶至于道成父子之屠戮刘氏而宣城之所以剿灭髙武无遗育者其不善之积先后如出一辙故天理之报昭昭如彼夫岂有毫厘之爽哉纲目于宝卷之弑以齐人书者明齐国之人苦其暴虐皆欲贼之尔其不书主书君而书涪陵王者予齐人之废黜不以之为君也既已弑矣而犹书追废之者恶其不道故予其废放以重其罪也夫宝巻乃萧鸾之子鸾之所以为宝巻虑者悉矣当其索香火呜咽流涕之时惟恐髙武子孙有一之不尽以为后患而不知为后患者非髙武之子孙也且夫灭人之子孙而欲安吾之子孙出乎尔者必反乎尔天道其肯容之哉臣故因宝卷之事详而论之以为天下后世之鉴云】
　　齐大司马衍执豫州刺史马僊琕吴兴太守袁昻既而释之
  </div>
  <div class="pagination">
   <a href="御批资治通鉴纲目_page113.html">
    上一页
   </a>
   <span>
    ...
   </span>
   <a href="御批资治通鉴纲目_page109.html">
    109
   </a>
   <a href="御批资治通鉴纲目_page110.html">
    110
   </a>
   <a href="御批资治通鉴纲目_page111.html">
    111
   </a>
   <a href="御批资治通鉴纲目_page112.html">
    112
   </a>
   <a href="御批资治通鉴纲目_page113.html">
    113
   </a>
   <span class="current-page">
    114
   </span>
   <a href="御批资治通鉴纲目_page115.html">
    115
   </a>
   <a href="御批资治通鉴纲目_page116.html">
    116
   </a>
   <a href="御批资治通鉴纲目_page117.html">
    117
   </a>
   <a href="御批资治通鉴纲目_page118.html">
    118
   </a>
   <a href="御批资治通鉴纲目_page119.html">
    119
   </a>
   <span>
    ...
   </span>
   <a href="御批资治通鉴纲目_page115.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
