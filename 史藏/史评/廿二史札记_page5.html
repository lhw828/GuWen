<!DOCTYPE html>
<html>
 <head>
  <meta charset="utf-8"/>
  <title>
   廿二史札记 - 第 5 页/共 26 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   廿二史札记 - 第 5 页/共 26 页
  </h1>
  <div class="content">
   《梁书》诸王及功臣列传，必载其没后加恩饰终之诏，盖本国史体例如是，至修入正史，自应删除，以省繁复。乃《王茂传》诏曰：“旌德纪功，哲王令轨。念终追远，前典明诰。”《吕僧珍传》，诏曰：“思旧笃终，前王令典。追荣加等，列代通规。”《南平王伟传》，诏曰：“旌德纪功，前王令典。慎终追远，列代通规。”《孔休源传》，诏曰：“慎终追远，列代通规。褒德酬庸，先王令典。”篇篇如此，殊可呕哕。其后作史者亦自知其芜冗，至《蔡道恭》、《范云》、《冯道根》、《昌义之》、《周舍》等传，则去此冒语，但存诏中述其生平功绩之处，斯较为得之矣。
    ○梁书有止足传无方伎传
    《梁书》有不必立传而立者，又有应立传而不立者。处士之外，另立《知足》一门，其序谓鱼豢《魏略》有《知足传》，谢炅运《晋书》有《知足传》，《宋书》亦有《知足传》，（今沈约书无此门，盖徐爰旧本也。）故《梁书》亦存此门。然所谓知足者，不过宦成身退，稍异乎钟鸣漏尽，夜行不休者耳。传中如顾宪之政绩，自可入《良吏传》，其余陶季直、萧示素辈，传之不胜传也。至如《方伎》一门，累代所不废。梁时沙门释宝志，精于佛学，能知未来，其谶记往往流传后世。即其散见于各传者，如《南史 梁武纪》，天监中，宝志有诗曰：“昔年三十八，今年八十三。四中复有四，城北火酣酣。”帝命周舍纪之。帝年三十八克建邺，八十三同泰寺灾，四月十四日，火起之日也，其言皆验。《王僧辨传》，天监中，宝志有谶云：“太岁龙，将无理，萧经霜，草应死，余人散，十八字。”时人谓萧氏当灭，李氏当兴，遂有李洪雅起兵湘州，后为僧辨所取。《徐陵传》，陵数岁，家人携以见宝志，宝种甩其顶曰：“此天上石麒麟也。”此见《南史》者也。即以《梁书》而论，《何敬容传》，宝志谓敬容曰：“君后必贵，终是何败何耳。”及敬容为相，恐何姓者当为其祸，遂抑没宗族，无仕进者，后为河东王誉发其请嘱私书，遂及于败，此“何败何”之验也。《刘传》，宝志遇于兴皇寺，惊曰：“隐居学道，清净登佛。”如此三说。此又见于《梁书》者也。则其生平必尚多可纪述。且《王筠传》，筠奉敕制开善寺宝志大师碑文，词甚丽逸。是不惟为时人所敬似，并人主亦崇奉之，此岂得无传？乃《梁书》无《方伎》一门，遂少此传。《南史》附传于陶宏景之后，可补《梁书》之缺矣。
    ○古文自姚察始
    《梁书》虽全据国史，而行文则自出炉锤，直欲远追班、马。盖六朝争尚骈俪，即序事之文，亦多四字为句，罕有用散文单行者，《梁书》则多以古文行之。如《韦传》叙合肥等处之功，《昌义之传》叙钟离之战，《康绚传》叙淮堰之作，皆劲气锐笔，曲折明畅，一洗六朝芜冗之习。《南史》虽称简净，然不能增损一字也。至诸传论，亦皆以散文行之。魏郑公《梁书总论》犹用骈偶，此独卓然杰出于骈四俪六之上，则姚察父子为不可及也。世但知六朝之后古文自唐韩昌黎始，而岂知姚察父子已振于陈末唐初也哉。
    ○陈书多避讳
    《陈书》于武帝之进公爵，封十郡，如九锡，进王爵，封二十郡，建天子旌旗。以及梁帝禅位逊于别宫，陈武奉梁主为江阴王，行梁正朔，次年江阴王薨，丧葬如礼，一一特书，绝不见有逼夺之迹。此固仿照前史格式，当时国史本是如此，姚察父子固不能特变其体也。第本纪所讳者，恃有列传散见其事。乃衡阳王昌，本武帝子，陷于周未回，武帝崩，从子文帝即位，而昌始归，文帝使侯安都往迎而溺之于江。（见《南史》。）本纪既但书衡阳王昌薨，而《昌传》亦但书济江，中流船坏以溺薨，即《侯安都传》亦但云昌济汉而薨，（《南史 昌传》则谓济江于中流陨之，使以溺告。）初不见有被害之迹也。始兴王伯茂乃废帝伯宗之弟，与伯宗同居宫中，伯宗为宣帝所废，伯茂出就第，宣帝遣店伶之于途。《陈书 伯茂传》但谓路遇盗，殒于车中，亦隐约其词，不见被害之迹也。不特此也，刘师知为陈武害梁敬帝，入宫诱帝出，帝觉之，绕床而走，曰：“师知卖我。”师知执帝衣，行事者加刃焉。（见《南史》。）此则师知弑逆之罪上通于天，何得曲为之讳？乃《陈书 师知传》绝无一字及之，但叙其议大行炅前侠御不宜吉服一疏，并载沈文阿、徐陵、谢岐、蔡景历、刘德藻等各议，共三千余字，敷演成篇，以见师知议礼之独精，此岂非曲为回护耶？又知虞寄本梁臣，侯景之乱，遁回乡里，流寓晋安，陈宝应厚待之，梁元帝除寄中书侍郎，宝应留不遣。后陈武代梁，宝应有异志，寄惧祸及，不受其官，尝居东山，著居土服。此不过知几能远害耳，其于陈武未尝有君臣之分也。若以报韩为心，正应佐宝应拒陈武，乃反为书劝宝应臣于陈武，书中并称陈武曰主上，曰今上，以自托于班彪《王命论》。试思彪本汉臣，故宜归心于汉，寄非陈臣，何必预附于陈？当其不仕宝应，尚不失为洁身远害，及其推戴陈武，适形其望风迎合而已。而《陈书》专以此为寄立传，且详载其书千余字，欲以见其卓识高品。亦思寄之于陈武有何分谊，而汲汲推奉耶？盖姚察父子本与刘师知及寄兄荔同官于陈，入隋又与荔之子世基、世南同仕，遂多所瞻徇，而为之立佳传也。《南史》于《师知传》明书其事，洵为直笔；而《寄传》亦全载其劝宝应之书，又无识甚矣。
    ○萧子显姚思廉皆为父作传入正史
    司马迁、班固、沈约作史，皆以其父入《自序》中，未尝另立父传，列于正史也。惟萧子显作《齐书》，为其父豫章王嶷立传，姚思廉修陈书，为其父吏部尚书察立传，凡生平行事，及朝廷之优礼，名流之褒奖，无一不纤屑叙入，故《嶷传》至七千余字，《察传》亦至三千余字，为人子者得藉国史以表彰其父，此亦人之至幸也。或疑《嶷传》只载其子子廉、子恪、子操、子行、子光，而子显不载，当是子显亲为父作传，故隐己之名。至《察传》并载思廉在陈为法曹参军，入隋为司法，似非思廉所自作者。然传末云，察所撰《梁》、《陈》二史未毕功，虞世基奏思廉踵成之，自尔以来，稍有撰续云云，而不言思廉卒于何时，可见《察传》实思廉自作。况察之父僧坦，以医术著于梁代，官太医丞，所得赏赐，皆给察游学，事见《南史》。而《陈书 察传》但云，察父上开府僧坦，知名梁代，二宫礼遇优厚，每得赏赐，皆给察兄弟为游学之资，而不言以医术得幸，并不言官太医丞。盖思廉耻以方伎轻其家世，故讳之也。则《察传》系思廉自作无疑也。
    ○八朝史至宋始行
    南北八朝史，《宋书》成于齐，《齐书》成于梁，《魏书》成于北齐，其余各史皆唐初修成。然虽成于唐初，而天下实未尝行也。观苏洵等进《陈书》云，《陈书》与宋书魏、齐、梁等书，传之者少，秘书所藏，亦多脱误。嘉六年，始诏校雠。因臣等言，恐馆阁所藏不足以定，请诏京师及天下藏书家，使悉上之。至七年冬，始稍稍集，因得藉以参校，又刘等校《北齐书》云，《文襄纪》其首与《北史》同，而末多取《魏孝静帝纪》。其与侯景书则载《梁书 侯景传》内，此外序列尤无伦次。盖原书已散佚，后人杂取《北史》及《高氏小识》等书以补之者。是宋时并已失其原本，虽购之天下，亦终无由订正也。可见各正史，在有唐一代并未行世。盖卷帙繁多，唐时尚未有镂板之法，必须抄录，自非有大力者不能备之。惟《南》、《北史》卷帙稍简，抄写易成。故天下多有其书，世人所见八朝事迹惟恃此耳。若无镂板之法，各正史盖已一部不存矣。
    ●卷十
    ○南史仿陈寿三国志体例
    《宋书 武帝本纪》所载晋帝进爵、禅位诏策，无虑十余篇，《南史》只存九锡一策、登极告天一策，其余皆删，此盖仿陈寿《魏志》旧式也。汉献帝建安十八年，赐曹操魏公爵，封十郡，加九锡，既有策文，二十年进操爵为王，裴《注》中有献帝诏二道，及禅位曹丕时，袁宏《汉纪》有诏一道，裴《注》中又有手诏三道，而《寿志》一概不载，仅存九锡策一道、禅位策一道。《南史》删节《宋书》，亦只存九锡、禅位二策，固知仿《寿志》例也。
    ○南北史子孙附传之例
    传一人而其子孙皆附传内，此《史记》世家例也。至列传则各因其人之可传而传之，自不必及其后裔，间有父子祖孙各可传者，则牵连书之。如《前汉书》之于楚元王、（裔孙向、歆。）周勃、（子亚夫。）李广、（孙陵。）张汤、（子安世，孙延寿。）金日、（子安上。）疏广、（兄子受。）萧望之、（子育、咸、由。）翟方进、（子宣、义。）韦贤，（子玄成。）《后汉书》之于来歙、（曾孙历。）邓禹、（子训，孙骘。）寇恂、（曾孙荣。）耿、（弟国，子秉夔。）窦融、（弟固，曾孙宪，玄孙章。）马援、（子廖、防。）伏湛、（子隆。）梁统、（子竦，曾孙商，玄孙冀。）桓荣、（子郁，孙焉，曾孙鸾，玄孙典、彬。）班彪、（子固。）班超、（子勇。）杨震、（子秉、孙赐，曾孙彪，玄孙修。）荀淑、（子爽，孙悦。）陈实、（子纪。）《三国志》之于袁绍、（子谭、尚。）公孙度、（子康，孙渊。）曹真、（子爽。）荀、（子恽，孙。）钟繇、（子毓。）王朗、（子肃。）杜畿、（子恕、预。）胡质、（子威。）诸葛亮、（子乔、瞻。）张昭、（子承、休。）步骘、（子阐。）吕范、（子据。）朱恒、（子异。）陆逊、（子抗。）陆凯，（弟允。）代不过十余人。然《后汉书》，班彪与固为一传，班超与勇又为一传，一家父子尚各为传。《三国志》，诸葛瑾与诸葛恪父子也，而亦各为传。其以子孙附祖父传之例，沈约《宋书》已开其端，然如萧思话、萧惠开，徐羡之、徐湛之，谢弘微、谢庄，王弘、王僧达，范泰、范奕，王昙首、王僧绰，颜延之、颜峻，皆父子也，檀道济、檀韶、檀只，谢晦、谢瞻，皆兄弟也，犹皆各自为传，则以其事当各见，故不牵混，使阅者一览如也。若一人立传，而其子孙、兄弟、宗族不论有官无官，有事无事，一概附入，竟似代人作家谱，则自魏收始。收谓中原丧乱，谱牒遗逸，是以具书支派，然当时杨、陆操等已谓其过于繁碎，乃《南》、《北史》仿之而更有甚者。魏书一传数十人，尚只是元魏一朝之人，《南》、《北史》则并其子孙之仕于列朝者，俱附此一人之后。遂使一传之中，南朝则有仕于宋者，又有仕于齐、梁及陈者；北朝则有仕于魏者，又有仕于齐、周、隋者。每阅一传，即当检阅数朝之事，转觉眉目不清。且史虽分南北，而南北又分各朝，今既以子孙附祖父，则魏史内又有齐、周、隋之人，成何魏史乎？宋史内又有齐、梁、陈之人，成何宋史乎？又如褚渊、王俭为萧齐开国文臣之首，而渊附于宋代《褚裕之传》内，俭附于宋代《王昙首传》内，遂觉萧齐少此二人，刘宋又多此二人，此究是作史者之弄巧成拙，其后宋子京修《唐书》，反奉以为成例而踵行之，其意以为简括，而不知究非史法也。
    案《南》、《北史》仿《魏书》子孙附传之例，亦稍有不同。《魏书》凡是某人之子孙尽附于其传后，如朱端子孟胤，及弟珍，珍弟腾，腾弟庆宾，庆宾子清，皆但有官位，毫无事迹。《北史》则删之，较为简净。《新唐书》仿之，又更有别择，必其子孙有事可传者附之，否则削而不书，尚不至如《魏书》、《北史》之代人作家谱也。
    ○南史删宋书最多
    《南》、《北史》大概就各朝正史量为删减，《魏书》、《宋书》所删较多，然《魏书》尚不过删十之二三，《宋书》则删十之五六。盖《宋书》本过于繁冗，凡诏诰、符檄、章表悉载全文，一字不遗，故不觉卷帙之多也。今就纪传所载，略摘于左。本纪，刘裕诛桓玄后，晋帝还都，进裕都督一诏、一策，裕论起义诸人一疏，讨司马休之一表。桓玄余党尽平，晋帝褒策一道。裕讨刘毅，符下荆州一檄，又请以侨人归土断一疏。讨司马休之，休之自诉一表。裕招韩延之一书，延之答裕一书。平洛阳后，进裕位相国，封十郡，加九锡，一诏、一策。裕西伐，过张良庙，令一道，克长安后，晋帝进裕爵为王，加封十郡，一诏。裕受宋公九锡之命，下令国中赦文一道。晋帝禅位，一诏、一策、一玺书。群臣劝裕，不许，太史令骆达陈符瑞一表。即位告天一策，御太极殿一诏，特存王导、谢安等祀一诏，追论战亡将士一诏，遣使巡方一诏，增百官俸一诏，改旧制从宽一诏，优复彭、沛三郡一诏，赦罪人一诏，置晋帝守陵户一诏，禁淫祠一诏，兴学校一诏，悉载全文，不减一字。《南史》惟载韩延之答裕一书，以见休之被伐之枉；及九锡文一，禅位策一，登极后告天策一，以见革易之典故，而其他概从删削。（太史令所奏祥瑞，《宋书》但括之云数十条，《南史》以《宋书》不载，反备载之，此亦好异之过。）至《宋书》列传，如《王弘传》载其辞爵一表，因旱求逊位一表，成粲与宏论彭城王不宜在外一书，宏自请彭城王入辅一疏，答诏一道。弘又请以相府事力全归彭城王一疏，答诏一道。其同伍犯法不罪士人，应罪奴仆一事，载弘创议一疏，江奥一议，孔默之一议，王淮之一议，谢元一议，何尚之一议，又弘折衷一议。（案弘为宋名相，其请彭城王入辅一事，足见其逊让。至议同伍坐罪之事，岂足为相业，而连篇累牍若此耶。）《徐羡之传》载其归政三表，文帝诛羡之等一诏。《傅亮传》载其《演慎》一篇。《谢晦传》载其起兵诉冤一疏，尚书符其罪状一道，晦檄京邑一道，再诉冤一表，被擒在道作《悲人道》一篇。《王微传》载其与江湛辞官一书二千余字，与王僧绰一书二千余字，答何偃一书二千余字，吊弟僧谦文一篇二千余字。《郑鲜之传》载其议滕恬父丧不返仕宦如故一书三千余字，弹刘毅一疏一千余字，谏北伐一表一千余字。《何承天传》载其谏北伐一表五千余字。《何尚之传》载其铸钱一议及沈演之一议，又袁淑止其致仕后再出一书。《谢炅运传》载其撰征赋一篇一万余字，《山居赋》一篇数万字，劝伐河北一疏二千字。《颜延之传》载其《庭诰》一篇四千余字。袁豹传载其讨蜀一檄。《沈攸之传》载萧道成罪状攸之一檄。《王僧达传》载其求守徐州一疏一千余字，请解职一疏二千余字。《孔炅符传》徙民一事，载江夏王一议、湘东王一议、沈怀文一议、王元谟一议、王升之一议。《颜竣传》铸钱一事，先载徐爰一议、沈庆之一议，江夏王一议，方载竣二议，又庾徽之劾竣一表。《顾觊之传》载其《定命论》三千余字。《周朗传》载其答羊希书二千余字，上言时政书三千余字。《吴喜传》载明帝数喜罪一书三千余字。《建平王宏传》载刘为宏诉冤一书二千余字。且不特此也，《邓琬传》虽无书疏，而专叙浓湖赭圻之战至一二万字，竟似演义小说，又如记功册籍，宜乎卷帙之多也。《南史》于此等处一概删削，有关系者则隐括数语存之，可谓简净，得史裁之正矣，宜乎宋子京谓其刊落酿词，过于旧书远甚也。
    ○南史过求简净之失
    《南史》有过求简净而失之者。《王镇恶传》，武帝谋讨刘毅，镇恶以百舸前驱，扬声刘兖州上，毅以为信然，不知见袭云云。所谓刘兖州者，何人耶？是时毅有疾，求遣其从弟兖州刺史刘藩为副，故武帝伪许之，而镇恶假其号以袭之也。《宋书》所载甚明，《南史》不先叙明，遂觉兖州句突无来历。此犹不过文字之小疵也。《谢晦传》，《宋书》载其被讨时自诉表云：“若臣等颇欲执权，不专为国，初废营阳，陛下在远，武皇之子尚有童稚，拥以号令，谁敢非之？而槊流三千，虚馆三月，奉迎銮驾，血心若斯，易为可鉴。只以王弘、王昙首等在陛下左右，不除臣等，罔得专权，所以交结才慝，成此乱阶。”此最为当日实情，《南史》虽摘叙数语，而未能明其本志之无他，此则但求简净，而未免太略而没其真也。当徐羡之、傅亮、谢晦受武帝顾命，立少帝义符，而义符失德，羡之等谋欲废立，而庐陵王义真以次当立，又轻动多过，不任四海，乃先奏废义真，然后废帝而迎文帝入嗣，其于谋国，非不忠也。文帝即位之次年，羡之等即上表归政，则亦非真欲久于其权，而别有异图者。其曰徐傅执权于内，檀、谢分镇于外，可以日久不败，此亦王华、王昙首等之诬词，而未必晦等之始念也。只以华、昙首等系文帝从龙之臣，急于柄用，而徐、傅、谢等受遗先帝，久任事权，不除去之，无由代其处，是以百方媒{木}，劝帝以次剪除，然后已可得志。观于《王华传》谓华见羡之等秉权，日夜构之于帝，此可知三人之死，不死于文帝，而死于华及昙首等明矣。《宋书》于《亮传》载其《演慎》一篇，见其小心畏祸。《晦传载》其自诉二表，见其本志为国，此正作史者用意所在，而《南史》尽删之，未免徒求文字之净，而没其情事之实矣。惟羡之等废少帝而又弑之，并杀义真，此则威权太恣，杀人两兄而北面事之，岂有不败者？毋怪华、昙首等之得逞其构陷也。霍光不学无术，仅废昌邑王使之归国，羡之等不学无术，乃更甚于霍光。当时范泰已预烛其必败，曰：“吾观古今多矣，未有受遗顾托，而嗣君见杀，贤王婴戮者也。”则虽无华等之倾陷，亦岂有自全之理乎？
    ○南史误处
    《南史 宋后废帝纪》谓，孝武二十八子，明帝杀其十六，余皆帝杀之。今案《宋书》、《前废帝》、《明帝》、《后废帝》三本纪及《孝武诸子传》，孝武子新安王子鸾、南海王子师，则前废帝子业所杀也；明帝所杀者，前废帝子业、豫章王子尚、晋安王子勋、安陆王子绥、临海王子顼、邵陵王子元、永嘉王子仁、始安王子真、淮安王子孟、南平王子产、庐陵王子舆、松滋侯子房，东平王子嗣，又子趋、子期、子悦，皆未封而为明帝所杀；其余晋陵王子云、淮阳王子霄及未封之子深、子凤、子元、子衡、子况、子文、子雍皆早夭。是孝武诸子，为前废帝杀者二，明帝所杀者十六，殇者九。《南史 孝武子传》内又有齐敬王子羽，亦二岁而亡。是孝武诸子除前废帝及明帝所杀共十八人外，余十人皆夭死，并无为后废帝所杀者。《后废帝纪》内但有桂阳王休范、建平王景素举兵被杀之事，而非孝武子也。然则《南史》所云明帝杀十六，余皆后废帝所杀者，实缪悠之词。即以《南史》各纪传核对，亦无后废帝杀孝武子之事，此李延寿之误也。又《檀韶传》谓韶卒，子臻嗣位员外郎。案《宋书 韶传》韶卒，子绪嗣。臻则檀祗之子也，在《祗传》内。今以臻为韶子，亦误。
    ○南史增齐书处
    《南史》于《宋书》大概删十之三四，以《宋书》所载章表符檄，本多芜词也。于《齐》不惟不删，且大增补。今以两书相较，惟《豫章王嶷》及《竟陵王子良》二传多所删削，其他则各有所增，姑摘录于左。
    《王俭传》，（增）齐高帝为相，俭请间于帝曰：“功高不赏。以公今日地位，欲北面居人臣可乎？”帝正色裁之，而神采内和。俭又言公若小复推迁，恐人情易变，七尺不能保。帝笑曰：“卿言不无理。”俭即曰：“当令褚公知之。”帝曰：“我当自往。”乃造渊，款言移晷，曰：“我梦应得官。”渊曰：“今授始尔，恐一二年间未容便移。”帝还告俭。俭曰：“褚是未达事理。”乃即令虞整作诏。及高帝为太尉，以至受禅，诏策皆出于俭。此正见俭倾心于齐高，为佐命功臣之处。更定衣服之制，引《汉书》及《魏都赋》，为藩国侍臣服貂之证。又引《晋典 劝进表》，定百僚致敬齐公之礼。引《春秋》曹世子来朝，定齐国世子之礼。及受禅改元应特举郊祭之礼，立春在上辛后仍应南郊之礼，皆援据有典。此正见俭深于礼学，为开国文臣之首。
    《褚渊传》，（增）幼时父湛之有所爱牛堕井，湛之躬率左右救之，渊勿顾也。湛之殁，有两府宝物在渊生母郭氏处，嫡母吴氏求之，郭不与，渊再三请，乃从之。山阴公主见渊貌美，请于废帝，召以自侍，备见逼迫，渊终不移志。时淮北已属魏，江南无鳆鱼，一枚直数千钱，或有饷三十枚者，门生请卖之，可得十万钱，渊悉以与亲游啖之，少日而尽。后废帝时，袁粲知渊私于齐高，谓渊曰：“国家所倚，惟公与刘丹阳及粲耳。愿各自勉，无为竹帛所笑。”渊曰：“愿以鄙心寄公腹内。”然竟不能贞固。齐高功业日重，王俭议加九锡，齐高恐渊不同，任遐曰：“渊保妻子，爱性命，非有奇才，遐力能制之。”果无违异。
    《张敬儿传》，（增）敬儿贫时，尝为襄阳城东吴泰家担水，通其婢。事发，逃空棺中，以盖加上，乃免。及建鹊尾军功，收籍吴氏家财数千万，并取所通婢为妾。
    《王敬则传》，（增）生时母为女巫，谓应得鸣鼓角，人笑之曰：“汝子得为人鸣鼓角，幸矣。”及长，与既阳县吏斗，谓曰：“我若得既阳县，当鞭汝背。”吏唾其面曰：“汝得既阳县，我应作司徒公矣。”又尝至高丽，与其国女子私通，后将被收，乃逃归。后果得既阳令，昔日吏逃亡，勒令出，遇之甚厚，曰：“我已得既阳，汝何时作司徒公邪？”禅位时，宋顺帝逃入宫内，敬则将舆入宫，启譬令出。顺帝谓敬则曰：“欲见杀乎？”答曰：“出居别宫耳。官昔取司马家亦如此。”顺帝泣曰：“惟愿生生世世不复与帝王作因缘。”宫内尽哭。敬则与王俭同拜开府仪同三司，徐孝嗣戏俭曰：“今日可谓合璧。”俭曰：“不意老子与韩非同传。”或以告敬则，敬则欣然曰：“我南沙县小吏，遂与王卫军同日拜三公，复何恨？”
    《柳世隆传》，（增）世隆初起兵应明帝，为孔道存所败，逃匿，其母妻并絷在狱。时购世隆甚急，或斩一貌似者送道存，道存示其母妻，母哭不甚哀，而妻号恸方甚，窃谓姑曰：“今不悲，恐为人所觉。”故大恸以灭其迹也。世隆性清廉，张绪曰：“君当以清名遗子孙耶？”答曰：“一身之外，亦复何须。子孙不才，将为争府，如其才也，不如一经。”韦祖征乡里旧德，世隆虽贵，每为之拜。或劝祖征止之，答曰：“司马公为后生楷法，吾何必止之。”
    《张瑰传》（增）安陆王纟丐行部雍州，见丐者，问何不事产而行乞，答曰：“昔张瑰使君在州，百姓家得相保。后人苛虐，故至行乞。”后拜太常卿，自以闲职，辄归家。武帝曰：“卿辈未富贵，谓人不与。既富贵，那复欲委去。”
    《周奉叔传》，（增）奉叔就王敬则求米二百斛，敬则以百斛与之，不受。敬则大惧，乃更饷二百斛。敬则有一妓，帝令奉叔求之，奉叔径率左右，刀皆半拔，直入其家。敬则惧，跣足入内，既而自计不免，乃出呼奉叔曰：“弟那忽见顾。”奉叔宣旨求妓，意乃释。
    《王广之传》，（增）广之求刘π所乘马，皇甫肃曰：“广之敢夺节下马，当斩。”后广之破敌还，甚敬肃。π亡后，肃转依广之，广之启为东海太守。其不念旧恶如此。
    《豫章王嶷传》，《南史》所删最多，以此传本太冗，至八九千字也，然又有增者。是时武帝奢侈，后宫万余人，宫内不容，暴室皆满。嶷后房亦千余人，荀丕献书谏嶷，嶷咨嗟良久，为之稍减。又增嶷死后忽见形于沈文季曰：“我未便应死，皇太子加膏中十一药，使我&lt;疒雍&gt;不差，汤中又加一药，使我利不断。吾已诉先帝矣。”俄而太子薨。又尝见形于后园，呼直兵，直兵无手板，左右以玉板与之，出园后，直兵倒地，仍失玉板。《齐书》皆无之，盖不欲见其父之中毒，且为文惠太子讳也。（嶷乃萧子显之父。）
    《武陵王晔传》，（增）幼时生母死，晔思慕不异成人，高帝令与武帝同居。帝时甚贫，诸子学书无纸笔，晔尝以指画空中，及画掌学字，遂工篆法。无棋局，乃破荻为片，纵横为之，指点行势，遂至名品。后侍武帝宴，醉伏地，貂抄肉半，帝曰：“污貂。”对曰：“陛下爱其羽毛，而疏其骨肉。”又尝在帝前与竟陵王子良围棋，子良大北，豫章王嶷私劝其让。晔曰：“生平未尝一口妄语，执心疏幸，偏不知悔。”
    《江夏王锋传》，（增）其母张氏为宋苍梧王逼取，又欲害锋，高帝乃匿锋于张氏村舍。五岁学凤尾诺，一学即工。
    武帝禁藩邸诸王不得读异书，五经之外，惟许看孝子图，锋乃密使人买书。锋善琴，帝欲试以临人，宜都王铿曰：“昔邹忌鼓琴，齐威王委以国政。”遂出为南徐州刺史。善与人交，幕僚王和赴益州任，来告，流涕曰：“下官少来未尝作诗，今日违恋，不觉文生于情。”锋工书，南郡王昭业谓武帝曰：“臣书胜江夏。”帝曰：“梨第一，法身第二。”法身昭业小名，梨锋小名也。明帝辅政时，锋危惧，深自晦迹。江┙曰“江夏王有才行，而善能匿迹。”锋闻叹曰：“┙遂为混沌画眉，益反弊耳。寡人声酒自耽，狗马是好，岂复一毫于平生哉！”尝著《修柏赋》以寓意。见明帝言次及遥光才力可任，锋曰：“遥光之于殿下，犹殿下之于高皇，卫宗庙，安社稷，实有攸寄。”明帝失色。后被杀，江闻之流涕曰：“芳兰当门，不得不锄，其《修柏》之赋乎。”
    《宜都王铿传》，（增）三岁丧母，及有识，闻知母死，悲祷。一夕，果梦一女人云是其母。因向左右说梦中所见，形貌衣服皆如平生，闻者以为孝感。善射，常插甘蔗于百步外，射之，十发十中。明帝诛高、武诸子，铿咏陆机吊魏武云：“昔以四海为己任，死则以爱子托人。”左右皆泣下。后果遣吕文显赍药至，正逢八关斋，铿从容谓曰：“高帝昔宠任君，何事有今日之行？”答曰：“出不得已。”乃仰药死。又死后见梦于其师陶弘景云，当托生某家，弘景参访果符，乃著《梦记》。
    《河东王铉传》，（增）幼时高帝尝昼卧缠发，铉上高帝腹弄绳，帝因以绳赐之。及崩后，铉以锦函盛绳，岁时开示，辄流涕鸣咽。被杀时，欣然曰：“死生命也，终不效建安王乞为奴。”乃仰药死。
    《竟陵王子良传》，所删亦最多，如谏遣台使督租一疏，请垦荒田一疏，谏租布折钱一疏，谏射雉二疏，共三四千字，然亦有增者。幼时高帝为赣县令，其母裴后尝为高帝所怒，遣还家，已登路，子良不悦，帝曰：“何不读书？”子良曰：“娘今何在，何用读书？”帝乃召还裴后。子良亡后，袁彖谓陆慧晓曰：“齐氏微弱，已数年矣。爪牙柱石之臣都尽，所余惟风流名士耳，若不立长君，无以镇四海。王融欲立子良，实安社稷，恨其不能断事，以至被杀。今苍生方涂炭，正当沥耳听之。”
    《鱼复侯子响传》，（增）子响以董蛮为僚属，武帝闻之曰：“人以蛮名，何得蕴藉。”乃改名为仲舒。谓：“今日仲舒何如昔日仲舒？”对曰：“昔董仲舒出自私庭，今仲舒降自天帝，故当胜之。”
    《晋安王子懋传》，（增）幼时母阮淑媛尝病危，请僧祈祷，有献莲花供佛者，子懋礼佛曰：“若使阿姨病愈，愿佛令此花不萎。”七日斋毕，花更鲜好，当世称其孝感。子懋被害，参军周英、防阁陆超之、董僧慧皆抗节不屈。王玄邈执僧慧，僧慧曰：“晋安举事，仆实与谋，今得为主人死，不恨矣。愿至主人大敛毕，退就死。”玄邈许之，还具白明帝，以配东冶。子懋子昭基，年九岁，以方寸绢为书，探问消息，僧慧得书曰：“此郎君书也。”悲恸而卒。陆超之见子懋死，或劝其逃亡，答曰：“人皆有死，何足惧。吾若逃，非惟孤晋安之眷，亦恐田横客笑人。”有门生姓周者，谓杀超之可得赏，乃伺超之坐，自后斩之。及殡敛，周又助举棺，堕压其头折而死，闻者以为天道焉。
    《建安王子真传》，（增）明帝使裴叔业就典签柯令孙杀之，子真走入床下，叩头乞为奴，不许，遂见害。
    《南海王子罕传》，（增）母乐容华寝疾，子罕昼夜祈祷，以竹为灯缵照夜。此缵一夕枝叶茂大，母疾亦愈。
    《巴陵王子伦传》，（增）明帝遣茹法亮杀子伦，子伦镇琅琊，有守兵，恐其见拒，以问典签华伯茂。伯茂曰：“若遣兵取之，恐不可即办。若委伯茂，一小吏力耳。”法亮乃令伯茂以逼之。子伦谓法亮曰：“君是身家旧人，今衔此命，当由事不获已，此酒非劝酬之爵。”因仰之而死。其下因历叙典签之权重，谓明帝杀诸王，悉典签所杀，无一人抗者。孔闻之曰：“若不立签帅，故当不至此。”（事见《典签》条内。）
    ○南史与齐书互异处
    《齐书 张敬儿传》谓，敬儿既得方伯，意知满足，初得鼓吹，羞便奏之。是敬儿本无大志。《南史》则叙其征荆州时，每见诸将，辄自言未贵时梦村中社树忽高数十丈，在雍州又梦此树高至天，以此诱部曲。又为谣言，使村儿歌之，曰：“天子在何处，宅在赤谷口。天子是阿谁，非猪即是狗。”敬儿本名苟儿，家在赤谷。敬儿少习武事，既从容都下，益不得志云。是明言敬儿有反志，与《齐书》本传不同。盖李延寿好取新奇语入史，既采社树及童谣，则传不能又谓其意存知足也。《齐书 周奉叔传》谓，郁林欲诛宰辅，（时明帝鸾方辅政。）乃出奉叔为都督青、冀二州军事，以为外援。《南史》则谓明帝辅政，令萧谌说帝，出奉叔为外援，又说奉叔以方岳之重，奉叔乃许。是奉叔之出，乃明帝意，非郁林意也。案奉叔勇力绝人，郁林欲诛宰辅，方倚以为助，岂肯出之于外？当是明帝谋废立，惧其在帝左右为难，故说帝出之，此则《南史》为得其实也。《齐书 竟陵王子良传》，子良在宋时为邵陵王友。王名友，寻废此官，迁子良为安南长史。《南史》则云，宋道衰谢，诸王微弱，故不废此官。两传迥异。《齐书 萧昭胄传》，东昏无道，昭胄与萧寅、胡松等谋，因东昏出行，闭城拒之。会东昏新起芳乐苑，月余不出，故事泄而败。《南史》则谓，朱光尚托鬼道，为东昏所信，光尚知昭胄等谋，托言蒋王云，巴陵王在外欲反，故东昏不敢出，四十余日，事败乃伏诛。《齐书 鱼复侯子响传》，子响杀台使尹略等，武帝遣萧顺之帅兵至，子响部下逃散，子响乃白服降，赐死。《南史》则云，顺之将发舟时，文惠太子素忌子响，嘱顺之早为之所，勿令生还，顺之乃缢杀之。是子响之死出文惠之意，自是实事，《齐书》盖为文惠讳，且顺之即梁武之父，兼为顺之讳也。
    ○南史增删梁书处
    《南史》增《梁书》事迹最多。李延寿专以博采见长，正史所有文词必删汰之，事迹必概括之，以归简净。而于正史所无者，凡琐言碎事，新奇可喜之迹，无不补缀入卷。而《梁书》本据国史旧文，有关系则书，无关系则不书，即有关系而其中不无忌讳，亦即隐而不书，故行墨最简，遂觉《南史》所增益多也。今略举其增删处，两相比较，可以见二书之大概也。
    ○南史删梁书处
    《梁武本纪》，齐东昏无道，帝在雍州，使张弘策陈计于长兄行郢事懿，谋共起兵靖乱。《梁书》载其语甚详，《南史》但云，使弘策陈计于懿，语在《懿传》，盖《梁书》不立《懿传》。故以此叙于本纪，《南史》另立《懿传》，则以此详于《懿传》中，而本纪从略也。帝平京邑，有肆赦一令，革除昏政一令，恤战亡将士一令，节省浮费一令；齐帝进帝爵梁公，九锡文一篇，百僚劝进文二篇；齐帝进帝爵为梁王一诏，齐帝禅位一诏，玺书一道，《南史》皆删之，但存九锡文一篇，劝进文一篇而已。（此仿陈寿之例，说已见《梁书》内。）《简文纪》，《梁书》有即位一诏，大赦一诏，大宝元年改元一诏，《南史》皆删之。大宝二年，《梁书》书湘东王绎遣王僧辨讨侯景，擒其将任约、宋子仙等，《南史》亦删之，以此事叙入《元帝纪》，故《简文纪》不叙也。（《梁书》、《简文纪》、《元帝纪》并叙，未免繁复。）《元帝纪》，《梁书》大宝二年简文崩后，有王僧辨等劝进一表，答书一道，又劝进一表；大宝三年，帝讨侯景一檄，僧辨平侯景又劝进一表，徐陵在魏遣使劝进一表，帝即位一诏，《南史》皆删，只存僧辨等劝进一表而已。又《僧辨传》，齐文宣送梁贞阳侯萧渊明入为梁主，《梁书》载文宣与僧辨一书，僧辨一启，贞阳答僧辨一书，又一启，贞阳又答一书，南史亦尽删之。《梁书》元帝使鲍泉围河东王誉，久不克，乃使王僧辨代之。僧辨至，泉愕然曰：“得王竟陵来助我，贼不足平矣。”僧辨既入，背泉而坐，曰：“鲍郎有罪，今旨使我锁卿，卿勿以故意相期。”此事既载于《泉传》，又载于《僧辨传》，殊属繁复，《南史》则详其事于《泉传》，而《僧辨传》则略之。又《沈约传》，《梁书》载其《郊居赋》一篇三千余字，将以见其恬适耶，则约本躁竞也；将以见其工于文耶，则约之工文又不止此赋也，《南史》亦删之。此皆《南史》删节之得当者也。亦有不当删而删者，本纪，武帝起兵时有檄文一道，正见伐罪除暴之不容已，《南史》不载，但云移檄建业。及帝出沔，命王茂等围郢城，久不拔，西台遣席阐文来议，欲与魏连和，帝答以非策，此段文字最长，见帝之英断，《南史》亦不载。《萧昱传》，《梁书》载其乞试用边州一表，武帝斥责一诏，《南史》尽删之。《许懋传》，《梁书》载谏封禅国山一表，正见其徵引之博，议论之正，《南史》亦尽删之，但云帝见其议称善而已。此外亦无事迹可纪，则何必立此传耶？《梁书 贺琛传》载其论大功之末不可冠子嫁女一议甚详，《南史》亦全载其文，以其有关于礼制也，懋封禅一表所系更大，乃独删之，何耶？《梁书 王僧辨传》，附其弟僧智逃入齐，并附徐嗣徽小传，此皆因僧辨之难，间关被害者，自应附见，而《南史》一概删之，此又不当删而删者也。至如《江淹传》载其上建平王景素一书，盖仿《汉书》邹阳狱中上书例也。《陈伯之传》，伯之奔魏，临川王宏北伐，使邱迟作书与伯之，伯之遂拥众八千以归，《南史》亦载其全文，以其文之工也。《任传》，没后诸子流离，刘孝标悯之，乃广朱公叔《绝交论》，《南史》亦载其全文，亦以一死一生，乃见交情，为千古所同既也。此又见延寿之意存斟酌，不尽以删节为能者。
    ○南史增梁书有关系处
    《武帝纪》，（增）皇考之薨不得志。（武帝父顺之，在齐武帝时讨鱼复侯子响，缢杀之。齐武心恶之，顺之忧惧而卒。见《齐书子响传》。）至是郁林失德，齐明帝辅政，帝欲助明帝以倾武帝之嗣，乃与明帝谋废立等事。（又增）齐明性猜忌，帝避时嫌，常乘折角小牛车以自晦。晚年为侯景所制，临崩口苦，素蜜不得，再曰荷荷而崩。
    《元帝纪》，（增）帝性情矫饰，多猜忌，于名无所假借，人有胜己，必加毁害。王铨兄弟有盛名，帝妒之，乃改宠姬王氏之父名琳，以同其父之名。忌刘之遴才，使人鸩之。虽骨肉亦罹其祸。始居母忧，依丁兰刻木为像，及武帝崩，秘丧，逾年乃发凶问，方刻檀为像，朝夕事之，其虚╂如此。武陵之平，议者欲因其舟楫迁都建业，宗懔、黄罗汉皆楚人，不愿移，帝亦不欲动乃止。西魏来攻，城将破，乃聚书十万卷烧之，在幽辱中犹作四绝句。
    《徐妃传》，（增）妃不见礼于元帝，二三年始一入房。妃以帝眇一目，知帝将至，先为半面妆待之，帝大怒。妃性妒，见无宠之妾，便交杯接坐，才觉有娠，即手加刀刃。先与瑶光寺智远道人私通，又与帝左右暨季江者淫通，季江每叹曰：“柏直狗虽老犹能猎，萧漂阳马虽老犹骏，徐娘虽老犹尚多情。”又有贺徽者色美，妃要之于普贤尼寺，书白角扇为诗赠之。后为帝逼死，帝尝著《金楼子》述其秽行。
    《昭明太子传》，（增）丁贵嫔薨，太子求得善墓地。有卖地者，欲以己地出售，乃赂奄人俞三副，言于帝，谓太子所得地不如己地，于帝最吉，帝使命市之，既葬，有道士善图墓，谓此地不利长子，教以蜡鹅诸物厌之。有宫监密闻于帝，帝遣检果然，将穷其事，保勉固谏而止。由是太子终以此惭惧，以及于薨，其后嗣亦不得立。
    《南康王会理传》，（增）会理在建业，伺侯景出征，欲与柳仲礼等起事拒景，建安侯贲以谋告王伟，遂被诛。
    《武陵王纪传》，（增）纪在蜀十七年，积赀无数，厩马至八千匹。统兵东下，黄金一斤为饼，百饼为，至有百，银五倍之，每战则悬以示赏而终不给。
    《临贺王正德传》，（增）正德奔魏，又逃归，复西丰侯本封，益肆横。与弟乐山侯正则及朝沟董当门之子暹、南岸夏侯夔之子为四凶，尝杀人于道。其车服牛马，号西丰骆马，乐山乌牛，董暹金帖，织成战袄。武帝诏责之，谓其专为逋逃主，劫掠行路，致京邑士女，早闭晏开。徐敖失妻，横尸道路。王伯敖列卿之女，乃夺为妾。又正德妹长乐公主适谢禧，正德与奸，乃烧主第，缚一婢，加金钏于其手，声云主烧死，而藏于家，呼为柳夫人，生一子。其事稍露，后因夺张准雉媒，准于众中骂曰：“雉媒非长乐主，何可掠夺？”皇太子恐帝闻之，亟为和解，乃送还雉媒。
    《萧懿传》，（增）懿在齐功高枉死，武帝即位之日，即追封长沙郡王，第三日追封兄敷及弟、融，逾月始追尊皇考妣，先卑后尊，为识者所讥。
    《萧藻传》，（增）藻出刺益州，先是邓元起在蜀，自以有克刘季连功，恃宿将轻藻年少，藻怒乃杀之。元起在蜀时，聚积如山，金玉为一室曰内藏，绮为一室曰外府，藻以外府赐将士，内藏送京，己无私焉。
    《临川王宏传》，（增）宏统军北伐时，军容甚盛。既克梁城，诸将欲乘胜深入，宏闻魏援兵至，遂不敢进，吕僧珍亦赞之。裴邃曰：“是行也，固敌是求，何难之避？”马仙卑曰：“但有前死一尺，何得退生一寸！”昌义之曰：“吕僧珍可斩也！岂有百万之师轻言可退。”朱僧勇、胡辛生拔剑起曰：“欲退自退，下官当向前取死。”议罢，宏终不敢出，魏人遗以巾帼，歌曰：“不畏萧娘与吕姥，但畏合肥有韦武。”（韦也。）宏仍不进。于是军政不和，遂大溃而归，弃甲投戈，填满山谷，士卒丧失十之八九。（又增）宏败后，常怀愧愤。有人伏于朱雀航，伺帝窃发，被获，称为宏所使。宏自辨无此事，帝乃宥之。宏恣意聚敛，有库百间。帝疑其藏军仗，具馔至其家宴，半醉曰：“我欲履行汝后房。”见其积钱百万标一黄榜，千万悬一紫标，凡三十余间。帝疑始释，大悦曰：“阿六，汝生活大可。”豫章王综尝为《钱愚论》以讥之，帝特以激宏，敕综曰：“天下文章何限，那忽作此。”而宏不知愧也。宏又与帝女永兴公主私通，遂谋弑逆。会斋期，公主使二僮伺帝，丁贵嫔疑之，令宫帅擒获，称宏所使。帝杀二僮，秘其事，以漆车载主出，主恚死。
    《南平王伟传》，（增）其世子恪刺郢州，侯景之乱，邵陵王纶至，恪以州让之，纶不受。
    《鄱阳王恢传》，（增）其子修镇汉中，拒魏师，力屈乃降。宇文泰礼之，令还金陵。元帝方疑忌，修请输仗马而后入。及江陵，患发背卒。（又增）其子谘当简文为侯景所制，外人莫得见，惟谘以文弱得出入卧内。景恶之，遣人刺杀之。
    《沈约传》，（增）约之先世田子、林子，为宋初开国功臣。案此二人功绩最著，本应入宋功臣传，约欲自夸其先世，故不入列传，而载于《自序》内，此私见也。《梁书 约传》删此二人，自属得体。延寿惟恐遗二人功绩，乃亦仍《自序》之旧而载之。延寿既作《南史》，则《宋史》亦其所作，何不补此二人于《宋史》内，而仍序于约传耶？
    《范云传》，（增）云在齐朝时，豫章王嶷常在私第，不居东府；竟陵王子良亦好游，不常居石头，云言其非，乃各镇一城。（又增）梁武将加九锡，云适中病，医者徐文伯谓须一月愈，若欲速愈，恐二年不可更度。云急于痊愈，以备佐命。文伯乃下火而床焉，重衾覆之，汗果出，遂愈。二年卒。
    《任传》，《梁书》谓卒后，诸子皆幼，人罕赡┰之，故刘孝标为作《广绝交论》，（《南史》增）诸子并无术业，坠其家声，兄弟流离，不能自振，生平旧交莫有收┰之者。
    《徐勉传》，（增）勉掌选时，奏立九品为十八班，自是贪冒者以财货取通，守道者以贫寒见没矣。
    《朱异传》，（增）异贪冒财贿，欺罔视听，四方馈饷，曾无推拒。起宅极美丽，退直则酣饮其中，虑日晚台门闭，先令卤簿自家列至城门，城门不敢闭。声势所驱，薰灼内外。
    以上皆增《梁书》，而多有关于人之善恶，事之成败者。又如《萧藻传》增其弟猷，猷弟朗，朗弟明，及猷之子韶，韶弟骏也。《临川王宏传》增其子正仁、正文、正德、正则、正立、正表、正信、及正德子见理、正立子贲也。《南平王伟传》增其子恪也。《鄱阳王恢传》增其子范，范弟谘，谘弟修，修弟泰也。《始兴王忄詹传》增其子亮、英、晔、也。《任传》增其子东里、西华、南容、北叟也。此皆有补于《梁书》者也。
    ●卷十一
    ○南史增梁书琐言碎事
    《武帝纪》，（增）帝兵围郢州，城将破，有毛人数百，泣投黄鹄矶，盖城之精也。帝东下，所乘船常有两龙导引，左右皆见之。军至建业，围六门，东昏将桓和绐东昏出战，因来降。时民间谓密相欺者为“和欺”，梅虫儿等曰：“今日败于桓和，可谓‘和欺’矣。”（又增）帝少时符瑞，及在位，信奉佛教，重云殿游仙化生皆动，又海中浮鹄山女子献红席等事。
    《简文纪》，（增）昭明太子梦以己班剑授简文，已而昭明薨，简文果为皇太子。
    《元帝纪》，（增）生时符瑞，武帝梦眇目僧执香炉，托生宫中。适采女阮姓侍侧，始褰帷，有风回裾，武帝竟感幸之，遂生帝。（又增）帝工书善画，自图宣尼像，为之赞，人称三绝。自承圣三年，主衣库有黑蛇丈许，数十小蛇随之。帝恶之，左右曰：“钱龙也。”乃取数千万钱镇其地以压之。又有蛇落帝帽上，所御肩舆中有小蛇蜿蜒其中。又有龙腾空去，六七小龙随之。群鱼腾跃，坠死于地。未几江陵陷，为西魏所灭。
    《郗皇后传》，（增）后酷妒。及终，化为龙，入宫，通梦于帝，或见形。帝体将不安，龙辄激水腾涌于露井上。常置银辘轳金瓶，灌百昧以祀之。故帝终身不复娶后。
    《丁贵嫔传》，（增）郗后遇之无道，常使日舂米五斛，每中程，若有神助者。
    《昭明太子传》，（增）武帝在襄阳起兵时，尚未有子，在途闻太子生，又徐元瑜降，而萧颖胄死，人以为同时三庆。又太子十二岁时，见狱官持案牍，问左右我得判否，即取来，皆署杖五十。有司不敢行，具以闻帝，帝笑而从之。
    《南康王会理传》，（增）会理在湘州，行事刘纳尝禁其所为，会理乃诬以赃贿，收送建业。纳曰：“我一见至尊，当使汝等知。”会理遂使人杀之于路，百口俱尽。
    《庐陵王续传》，（增）元帝母阮得幸由丁贵嫔之力，故元帝与简文帝相得，与续亦少相狎，长而相谤。元帝自荆州还京，携所宠李桃儿俱归。时宫禁门户甚严，续奏之，元帝惧，遂先送桃儿还荆，所谓西归内人也。后续死，元帝在江州闻之，喜跃，さ为之破。又续好聚敛，临终，启上金银器千余件，帝乃知其多财。谢宣融曰：“王之过如日月之蚀，欲令陛下知之，故终不隐。”帝意乃解。
    《武陵王纪传》，（增）纪初授扬州时，帝于诏书内增数语曰：“贞白俭素，是其清也。临财能让，是其廉也。知法不犯，是其慎也。庶事无留，是其勤也。”后使都督益州，纪辞以远。帝曰：“天下若乱，惟益以可免，故以处汝，汝念我老，我犹当再见汝还益州也。”
    《临贺王正德传》，（增）正德奔魏时，为诗纳火笼中，即咏火笼曰：“桢干屈曲尽，兰麝氛氲消。欲知怀炭日，正是履冰朝。”至魏，称被废太子。萧宝夤在魏，请杀之，不果。
    《萧昂传》，（增）有一女子，年二十许，散发黄衣，在武窟山石室中，不甚食，或饮少酒，鹅卵一二，故人呼为圣姑，求子多验，造之者满山谷。昂呼问，无所对。以为妖，鞭之二十，创即差，失所在。
    《萧业传》，（增）其父懿被害时，业与二弟藻、象俱逃匿王严秀家。东昏收严秀付狱，考掠备至，以钳拔手爪，至死不言，乃免祸。（又增）业以私米购甓，助修城工，武帝嘉之，出刺湘州。有二虎无故毙于道，有人谓刺史德政所致，言讫不见。
    《萧藻传》，（增）其从孙韶为童时，庾信爱之，有断袖之欢，衣食皆资于信。后入梁，韶镇郢州，信过之，韶接信甚薄，坐青油幕，引信入宴，坐信别榻，有自矜色。信不能堪，乃径上韶床，践踏希馔，直视曰：“官今日形容大异。”韶甚渐。
    《永阳王敷传》，（增）敷仕齐为随郡内史，有美政。齐明帝谓徐孝嗣曰：“学士不解治官，闻萧随州置酒清谈，而路不拾遗。”
    《南平王伟传》，（增）其世子恪为雍州刺史，任用其客江仲举、蔡、王台卿、庾仲雍，百姓每有诉，必数处输钱，民间歌曰：“江十万，蔡五百，王新车，庾大宅。”武帝闻之，为接其句曰：“主人愦愦不如客。”
    《范云传》，（增）云在齐时，为明帝述太宰文宣王梦中之事，明帝哀感，待其子昭胄等稍弛。江┙尝求云女结婚，以翦刀为聘，及┙贵，云曰：“荆布之室，理隔华盛。”乃还其翦，┙别结姻焉。梁武少与云相得，云乃筑室相依。帝每至其家，云妻辄闻跸声。又尝与云宿顾之舍，之妻方产，有鬼在外曰：“此中有王有相。”云谓帝曰：“王当仰属，相以见归。”后果验。
    《江淹传》，（增）晚年才思微退，梦张景阳向其索锦，淹探怀中数尺与之。景阳曰：“那便割裂都尽。”顾见邱迟曰：“余此数尺，聊以遗君。”又梦郭璞向其索笔，淹即以五色笔与之。尔后为诗，终无新句。
    《任传》，（增）在齐东昏时，纡意于梅虫儿，得中旨，用为中书令。往谢尚书令王亮，亮曰：“卿宜谢梅，那忽谢我。”（又增）时人称任笔沈诗，以为病。晚节更好作诗，欲以倾沈，而用事过多，属词不得流便。都下士子慕之，转为穿凿，于是有才尽之叹矣。
    《王僧孺传》，（增）僧孺论《素问》中用砭石事，谓古人以石为针，许慎《说文》所谓以石刺病也。又载晋、宋以来谱学散乱一事。又附同时文人虞羲、邱国宾、萧文炎、邱令楷、江洪、刘孝孙、徐夤等，因叙文炎等击钵立韵，响灭而诗成等事。
    《胡僧传》，（增）僧尝以所加鼓吹置斋中自娱，或言此是公羽仪，公名位已重，不宜若此。答曰：“我性爱之，恒须见耳。”出游亦以自随。
    《阴子春传》，（增）青州有神庙，刺史王神念毁之。栋上一大蛇，长丈余，遂入海。子春夜梦一人乞地安置，乃办牲醴，请召安置一处。夜梦前人来谢曰：“当以一州相报。”后果因破魏兵，授南青州刺史。
    《杜岸传》，（增）岸为萧所擒，母数岸罪，岸斥之为老婢。命拔其舌，脔其肉而烹之，尽灭诸杜，发其冢墓。及建业平，杜﹀兄弟亦发安宁陵以报。
    以上所增皆琐言碎事，无甚关系者。李延寿修史，专以博采异闻，资人谈助为能事，故凡稍涉新奇者，必罗列不遗，即记载相同者，亦必稍异其词，以骇观听。如《羊侃传》谓武帝新造两刀，槊长丈四尺，令侃试之，《南史》则谓长二丈四尺。《梁书》谓侃挽弓至十余石，《南史》则云二十石。皆欲以奇动人也。然有时采掇过多，转觉行文芜杂者。如《豫章王综传》，正叙综奔魏后，梁兵大溃而归，为魏兵抄掠，而因及任焕乘骓马走，为抄伤足，歇桥下，抄者又至，焕足伤不能上马，马跪其前蹄，焕遂得骑而逸。又如《王僧辨传》，正叙其攻郢州入罗城，忽又叙有大星如车轮坠贼营，去地十余丈，又有龙五色光耀，入鹦鹉洲水中等事。平郢州后，正叙其进兵浔阳，忽又叙军中多梦周、何二庙神云，吾已助天子讨贼，乘朱航而返，曰已杀景矣，同梦者数十百人等事。及师至鹊头，风浪大作，僧辨仰天告誓，风遂止息，忽又叙群鱼跃水飞空，官军上有五色云，双龙夹槛等事。既更订师，又奉命征陆纳。方叙纳据长沙拒守，忽又叙天日清明，俄而大雨，时人谓为泣军，咸知纳必败也。又有两龙自城西江中腾跃升天，遥映江水，父老咸悲曰：“地龙已去，国其亡乎！”诸如此类，必一一装入，毋怪行文转多涩滞，不如《梁书》之爽劲也。
    ○梁南二史歧互处
    《长沙嗣王业传》，《梁书》叙其父懿，当东昏无道，崔慧景奉江夏王宝元围台城，东昏徵懿赴援。懿在历阳，即投箸而起，进兵击败慧景，乃加懿侍中尚书令。而幸臣茹法珍等忌懿功高位重，寻构东昏赐死。《南史 懿传》则谓懿率兵入援时，武帝遣虞安福劝懿，诛贼后即勒兵入宫，行伊、霍故事，若放兵受其厚爵，必生后悔。懿不从，遂及于难云。案懿在历阳，闻诏即赴，一二日已达京师败慧景，时武帝方在襄阳，距京二千里，岂能逆知其事，而遣使在未平慧景之先，此必误也。《梁书》本传无武帝劝懿废立之事，《南史》慧景未反前，武帝遣赵祖悦劝懿兴晋阳之甲，当即此一事而系之于两处耳。
    《邵陵王纶传》，《梁书》载其少年为丹阳尹时，侵渔细民，为少府丞何智通所奏，纶使戴子高刺杀智通。智通子诉于阙下，帝令围纶第捕子高，纶匿之，竟不出，坐是罢官，后更遏。其载纶之不善如此而已。《南史》则增纶因帝敕责，乃取一老公类帝者，加以衮冕，朝以为君，自陈无罪，旋即剥褫而挞之于庭。又因昭明太子薨，帝立简文为太子，纶以为非，乃伏兵于莽，常伺车驾，有张僧胤知之，谋颇泄。又献曲阿酒百器，帝以赐寺人，饮之而薨。帝由此始不自安，每加卫士以警宫禁云。案纶当侯景之变，率兵赴援，钟山之战最力，后兵败而逃。闻湘东王绎以兵围河东王誉，作书劝湘东息家门之愤，赴君父之难。湘东不听，反以兵逼纶，纶遂循入齐昌，尚思匡复，为西魏兵所攻，被杀。是纶非肆逆者。且帝既先防其为乱，加卫士防之矣，侯景反时，岂肯又加以征讨大都督之权，令其统诸军讨贼乎？此亦必《南史》好采异闻，而不究事之真伪也。至《武陵王纪传》，《梁书》谓侯景之乱，纪不赴援。《南史》则谓纪先遣世子圆照领兵三万，受湘东王绎节度，绎令且驻白帝，未许东下。及武帝凶问至，纪总戎将发，绎又使胡智监至蜀止之。是纪未尝不发兵也。而《梁书》所谓不发兵者，盖本元帝时国史。元帝既杀纪，欲著其逆迹而有是言，所谓欲加之罪其无辞乎。此事当以《南史》为正。
    《王僧孺传》，《梁书》载其为南康王长史时，被典签中伤去职，奉辞王府一笺，凡千余字。案笺内有云：“去矣何生，高树芳烈”之语，既辞王府，何以独称何生，殊不可解。《南史》虽删此文，而谓僧孺将去，有友人何ぁ犹在王府，僧孺与ぁ书以见意，然后何生句始明，盖别何ぁ书，非辞王府笺也。此又可见《南史》详细处。至《任传》，《梁书》、《南史》俱谓出为新安太守，卒于官。而刘孝标《广绝交论》有云：“瞑目东粤，藐尔诸孤，流离大海之南，寄命瘴疠之地。”是则殁于粤，非殁于新安也，二书俱误。
    ○南史于陈书无甚增删
  </div>
  <div class="pagination">
   <a href="廿二史札记_page4.html">
    上一页
   </a>
   <a href="廿二史札记.html">
    1
   </a>
   <a href="廿二史札记_page2.html">
    2
   </a>
   <a href="廿二史札记_page3.html">
    3
   </a>
   <a href="廿二史札记_page4.html">
    4
   </a>
   <span class="current-page">
    5
   </span>
   <a href="廿二史札记_page6.html">
    6
   </a>
   <a href="廿二史札记_page7.html">
    7
   </a>
   <a href="廿二史札记_page8.html">
    8
   </a>
   <a href="廿二史札记_page9.html">
    9
   </a>
   <a href="廿二史札记_page10.html">
    10
   </a>
   <span>
    ...
   </span>
   <a href="廿二史札记_page6.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
