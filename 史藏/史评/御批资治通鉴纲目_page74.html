<!DOCTYPE html>
<html>
<head>
    <meta charset="UTF-8">
    <title>御批资治通鉴纲目 - 第 74 页/共 243 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御批资治通鉴纲目 - 第 74 页/共 243 页</h1>
    <div class="content">　　夏五月义阳蛮张昌反诏以刘都督荆州军事【新野王歆督荆州为政严急失蛮夷心义阳蛮张昌聚党数千人欲为乱会州以诏发武勇讨李流民惮逺征皆不欲行诏书督遣严急所经郡界停五日者二千石免官由是郡县官长皆亲出驱逐展转不逺辄复屯聚为盗张昌因此诳惑百姓诸流民避戍役多往从之江夏太守弓钦讨之不胜犇武昌昌遂据江夏得山都县吏丘沈更其姓名曰刘尼诈云汉后奉以为主而自为相国建元神凤江沔间所在起兵以应之旬月间众至三万皆着綘帽以马尾作髯昌至樊城歆出拒之众溃为昌所杀诏以荆州刺史刘代歆为镇南将军督荆州军以南蛮长史庐江陶侃为大都防衙门将皮初为都战帅进据襄阳昌攻之不克】集览【都战帅官名也】质实【新野郡名注见汉平帝元始四年义阳郡名注见梁武帝太清三年山都县名注见汉光武建武二十四年樊城注见汉献帝建安十三年庐江郡名注见汉景帝四年】
　　李雄攻陷郫城
　　【李雄攻杀汶山太守遂取郫城秋李流徙屯郫蜀民皆保险结坞或南入宁州或东下荆州城邑皆空野无烟火流众饥乏唯涪陵千余家依青城山处士范长生平西参军徐轝说罗尚求守汶山邀结长生与共讨流尚不许轝怒出降于流说长生使给流军粮流军复振】集览【涪陵今涪州是涪水自思州之上费溪发源经黔州溉与施州江防流又经彭水武徳二县凡五百里与蜀江防于涪水之东又涪注见汉献帝建安十六年青城山在今成都路永康军青城县北三十二里玉匮经云黄帝封为五岳丈人一月之内羣岳再朝山上有流泉悬防一日三时洒落谓之潮泉杜甫诗自为青城客不唾青城地为爱丈人山丹梯近幽意汶山注见汉明帝永平十七年】质实【一统志云郫古邑名为蜀王杜宇所都秦始置郫县隶蜀郡汉以后并因之隋大业初县省寻复置唐因之垂拱初析成都置犀浦县宋省犀浦入焉元仍旧本朝因之属成都府涪陵汉之县名属巴郡蜀汉置涪陵郡于此隋初废郡以县属渝州唐置涪州宋以温山县省入之元复旧治本朝因之属重庆府青城山在成都府灌县西南五十里唐杜光庭记岷山连峯接岫千里不絶青山乃第一峯也前号青城峯后名大面山山有七十二小洞应七十二候有八大洞应八节道书以此山为第五洞天乃神仙都会之府】
　　秋七月刘遣陶侃讨张昌昌走众降别将石冰据临淮不下考异【讨当作击】
　　【张昌党石冰冦扬州败刺史陈徽诸郡尽没又破江州攻武陵零陵豫章武昌长沙皆陷之于是荆江扬豫徐五州之境多为昌所据昌更置牧守皆桀盗小人専以刼掠为务刘遣陶侃等攻昌于竟陵大破之昌逃于下隽山其众来降惟石冰尚据临淮○初侃少孤贫为郡督邮长沙太守万嗣见而异之命其子与结交后察孝廉至洛阳郎中令杨晫荐之于顾荣侃由是知名既克张昌刘谓曰吾昔为羊公参军谓吾后当居其处今观卿必继老夫矣时荆部守宰多阙请补选诏许之叙功铨徳随才授任人皆服其公当表皮初补襄阳太守朝廷以初望浅更用壻夏侯陟下教曰夫治一国者宜以一国为心必若姻亲然后可用则荆州十郡安得十女壻然后为政哉乃表陟姻亲旧制不得相监皮初之勲宜见酬报诏听之于是劝课农桑寛刑省赋公私给足百姓爱之】集览【下隽长沙郡邑名隽祖兖反督邮注见汉明帝永平七年晫竹角反羊公仆射羊之】正误【吾昔为羊公参军今按羊公谓羊祜也祜尝都督荆州军事镇襄阳至是刘亦以荆州刺史都督荆州军事故谓羊公之言验也羊之乃惠帝羊后之父不曽官荆州】质实【竟陵郡名注见元帝建武元年一统志云下隽汉之县名属长沙郡晋因之梁改置上隽郡陈改为隽州隋废入蒲圻县唐改为唐牟县五代杨吴改崇阳县宋元仍旧本朝改属武昌府临淮郡名注见新莽天凤四年】
　　河间王颙成都王颖举兵反九月帝自将讨颖颙将张方入城大掠
　　【河间王颙初用李含计欲俟齐王冏杀长沙王乂而讨之遂废帝立成都王颖以已为相既而不如所谋颖亦恃功骄奢百度废弛嫌乂在内不得逞其欲欲与颙共攻乂卢志谏曰公委权辞宠时望美矣今宜顿军关外文服入朝此伯主之事也参军邵续谏曰人有兄弟如左右手今公欲当天下之敌而先去其一手可乎颖皆不听与颙共表乂论功不平与仆射羊之将军皇甫商専擅朝政请遣乂还国诛之等诏曰颖颙敢举兵向阙吾将亲帅六军以讨之其以乂为太尉都督中外诸军事颙以张方为都督将精兵七万东趋洛阳颖引兵屯朝歌以陆机为前锋都督督王粹牵秀石超等军二十余万向洛阳机以羇旅事颖一旦顿居诸将之右粹等心皆不服孙惠劝机让都督于粹机曰彼将谓吾首鼠两端适所以速祸也帝如十三里桥乂使皇甫商将万余人拒张方于宜阳方袭败之帝军于芒山羊之忧惧而卒帝遂幸缑氏击牵秀走之张方入京城大掠死者万计】集览【首鼠两端西汉灌夫传首鼠两端注顔师古曰防行一前一却也陆佃云鼠性疑出穴多不果故持两端者谓之首防又东汉邓训传首施两端顔师古曰首施犹言首鼠宜阳注见周安王十一年芒山注见汉灵帝中平六年北芒缑氏注见汉武帝元鼎六年】质实【邵续魏郡安阳人】
　　书法【颙颖表乂専朝与前表冏一也此则曷为书反乂虽专政非冏比也而辄举兵是反而已矣故书讨】
　　发明【典午之乱诸王更相屠戮未有明其孰是孰非者颙颖举兵自晋纪观之则曰河间王颙成都王颖举兵讨长沙王乂自通鉴观之则曰颙起兵讨长沙王乂大将军颖上表请讨张昌皆未有明言二人之反者今纲目大书颙颖之反畧不少恕何哉颙初用李含计欲俟冏杀乂而讨之遂废帝立颖是颙有无君之心而颖亦预闻者也今又举兵向阙至犯乗舆杀忠义之士是非反而何直笔书之盖亦核其实耳然大乱之世真赝不分玉石无别故前史承讹袭舛不能指名其罪后人观之亦不能辨不有君子推原是否则悠悠千载孰能明之呜呼此纲目之所以为纲目有功于斯世也欤】
　　李流死雄代领其众考异【雄上漏李字】
　　【李流疾笃谓诸将曰前军英武殆天所相可共受事流卒众推雄为益州牧治郫城】
　　冬十月长沙王乂奉帝及颖兵战于建春门大破之【帝自缑氏还宫颖遣将军马咸助陆机乂奉帝与机战于建春门乂司马王瑚使数千骑系防于马以突咸陈咸军乱执而斩之机军大败赴七里涧死者如积水为之不流初宦人孟玖有宠于颖玖欲用其父为邯郸令右司马陆云固执不许曰此县公府掾资岂有黄门父居之邪玖深怨之玖弟超为小督未战縦兵大掠机録其主者超将铁骑直入麾下夺之顾谓机曰貉奴能作督不机司马孙拯劝机杀之机不能用及战超不受机节度轻兵独战败没玖疑机杀之谮于颖曰机有二心于长沙牵秀等素谄事玖相与证之颖大怒使秀将兵收机机闻秀至释戎衣着白帢与秀相见为牋辞颖既而叹曰华亭鹤唳可复闻乎秀遂杀之颖又收云及拯下狱记室江统蔡克等流涕固请颖恻然有宥云之色玖扶颖入催令杀云夷三族狱吏掠拯数百两踝骨见终言机寃吏知拯义烈谓曰二陆之枉谁不知之君何不爱身乎拯仰天叹曰陆君兄弟世之奇才吾防知爱今既不能救其死忍复从而诬之乎玖等令狱吏诈为拯辞亦夷三族拯门人费慈宰意诣狱明拯寃拯譬遣之曰吾义不负二陆死自吾分卿何为尔邪曰君既不负二陆仆又安可负君固言拯寃玖又杀之】集览【此县公府掾资公府三公之府也掾官属也资品格也谓邯郸县乃公府掾属之资言品格高也貉奴貉莫客反蛮貉也陆机吴人故骂曰貉着白帢着陟畧反被服也帢乞洽反士服也状如弁缺四隅谓之帢帢或作防案汉末王公名士多委王服以幅巾为雅魏武帝始制防成帝制使尚书八座承郎门下三省侍官乗车白防低帏出入掖门又二宫直官着乌纱防往往士人宴居皆着防矣掠拯掠音亮笞击之也两踝踝戸瓦反足踝也广韵足骨也増韵腿两旁曰内外踝】质实【七里涧注见怀帝永嘉二年邯郸县名注见周威烈王二十三年一统志云华亭在松江府城西三里俗名唳鹤亭今为接官亭】
　　十一月长沙王乂奉帝讨张方不克颖进兵逼京师诏雍州刺史刘沈讨颙
　　【长沙王乂奉帝攻张方方兵望见乗舆皆退走遂大败众惧欲夜遁方曰胜负兵家之常善用兵者能因败为成今我更前作垒出其不意此奇防也乃夜潜进逼洛城七里筑垒数重外引廪谷以足军食乂既战胜以为方不足忧闻方垒成攻之不利颖进逼京师公私穷踧米石万钱诏命所行一城而已骠骑主簿祖逖言于乂曰刘沈忠义果毅雍州兵力足制河间宜启上诏沈发兵袭颙颙窘急必诏张方以自救此良防也乂从之沈奉诏合七郡之众凡万余人趣长安】集览【穷踧穷窘踧迫也河间河间王名颙】质实【洛城注见周烈王六年祖逖范阳遒人刘沈蓟人】
　　十二月议郎周玘等起兵讨石冰考异【此与前条刘遣陶侃讨张昌亦当书击误作讨】
　　【议郎周玘等起兵江东以讨石冰推前吴兴太守顾秘都督扬州九郡传檄州郡杀冰所署将吏于是前侍御史贺循庐江内史华谭及丹阳葛洪甘卓皆起兵以应秘冰遣其将拒玘玘击斩之冰自临淮退趋寿春征东将军刘准不知所为广陵度支阵敏统众在寿春谓凖曰此等以不乐逺戍逼迫成贼乌合之众其势易离请为公破之凖乃益敏兵】集览【玘去里反】质实【吴兴郡名注见宋明帝泰始二年丹阳郡名注见汉献帝兴平二年金陵葛洪句容人之从孙】
　　闰月李雄攻走罗尚遂入成都○封鲜卑段务勿尘为辽西公
　　【幽州都督王浚以天下方乱欲结援夷狄乃以一女妻务勿尘一女妻宇文苏恕延又表以辽西郡封务勿尘浚沈之子也】质实【王浚晋阳人】
　　【甲子】永兴元年【汉高祖刘渊元熈元年○成太宗李雄建兴元年○是岁僭国二大一小一】春正月尚书令乐广卒
　　【广女为成都王妃或谮诸太尉乂乂以问广广神色不动徐曰广岂以三男易一女哉乂犹疑之广以忧卒】
　　东海王越使张方杀长沙王乂颖入京师自为丞相寻还镇邺
　　【乂屡破颖兵而未尝亏奉上之礼城中粮食日窘士卒无离心张方以为洛阳未可克欲还长安而东海王越虑事不济潜与殿中诸将夜收乂启帝下诏免官置金墉城大赦改元城既开将士见外兵不盛悔之更谋劫出乂以拒颖越惧遣人密告张方方炙杀之方军士亦为流涕颖入京师复还镇于邺诏以颖为丞相越守尚书令颖遣石超等帅兵屯十二城门殿中宿所忌者皆杀之悉代去宿卫兵】发明【张方助颙为逆大掠京城亲与乘舆拒战纲目前已书乂奉帝讨方则其逆顺甚明今虽颖兵进逼京师在臣子犹当相与坚守以待外援况力尚未屈越乃遽自改图然则非特颖反越亦反也书越使张方杀乂曰使则越之罪益明矣况頴因以入京自为丞相者乎入者不顺之词自为者无君之事】
　　雍州刺史刘沈及颙战败死之
　　【颙顿军于郑为东军声援闻沈兵起退入长安急召张方方掠洛中官私奴婢万余人而西沈渡渭而军与颙战颙屡败沈使衙博皇甫澹以精甲五千袭长安入其门力战至颙帐下沈兵来迟颙党张辅见其无继横击之杀博及澹沈兵遂败沈南走获之沈谓颙曰知已之惠轻君臣之义重沈不可违天子之诏量彊弱以茍全投袂之日期之必死葅醢之戮其甘如荠颙怒斩之新平太守张光数为沈画计颙执而诘之光曰刘雍州不用鄙计故令大王得有今日颙壮之表为右卫司马】集览【投袂犹言拂袖也左宣十四年楚子闻之投袂而起注闻无畏为宋所杀振其衣袖而起葅醢之戮其甘如荠葅醢注见汉文帝六年荠齐礼反草名广韵甘菜也淮南子曰荠水菜冬水而生夏土而死其枝叶细靡谓之靡草诗邶风谷风篇谁谓荼苦其甘如荠笺云荼菜名今野苦苣也荼诚苦矣而君子于已之苦毒又甚于荼比方之荼则甘如荠也】质实【一统志云郑古邑名春秋时为郑桓公封邑秦为县汉以后因之后周移于华州西南九里隋又移于华州城内故城在闻封府城东二百里渭水名注见汉髙帝五年张辅南阳人衡之后新平郡名注见汉桓帝延熹五年】
　　发明【前书诏沈讨颙则是奉命讨罪名义甚正然已书其官矣而此再举之者美其有死节之谊故无嫌于重复也】
　　诏罗尚权统巴东三郡
　　【罗尚逃至江阳遣使表状诏尚权统巴东巴郡涪陵以供军赋尚遣别驾李兴诣刘求粮以三万斛给之尚赖以存兴愿留为参军夺其手版而遣之于时流民在荆州者十余万戸羇旅贫乏多为盗贼大给其田及种粮擢其贤才随资叙用流民遂安】集览【江阳注见汉献帝建安十九年】
　　二月颖废皇后羊氏及太子覃
　　发明【皇后天下之母也太子天下之本也颖以人臣废之可乎据事直书罪恶甚矣】
　　○广陵度支陈敏及周玘击石冰于建康斩之
　　【冰众十倍于敏敏击之所向皆捷遂与玘合攻斩冰徐二州平玘及贺循皆散众还家不言功赏朝廷以敏为广陵相】质实【广陵国名注见汉武帝元朔五年陈敏邮易人】
　　颙表颖为皇太弟自为太宰雍州牧
　　书法【皇太弟之名入纲目以来未有也颖废太子意有在矣颙承颖意始创此号而表使为之太弟犹太子也岂臣下所得表为之哉纲目上书颖废太子覃下书颙表颖为皇太弟则颙颖之相表里可见矣交罪之也书皇太弟始此终纲目书以为皇太弟六成都王颖豫章王炽慕容冲唐颖王瀍寿王杰南唐景遂而即位者四辞位者一景遂废者一颖】
　　发明【使颖当为太弟邪必出于朝廷之命可也今书颙表为之则其不当明矣下书自为太宰雍州牧则颙之反叛无君是亦一赵王伦耳然则頴独无罪乎受其所立而安于其位又岂待贬絶而后见哉虽然颖不难于废皇后太子何独难于自为太弟而必待于颙表邪乱臣贼子相为表里自谓足以欺世而不知衡鉴之下真伪晓然故前史称颙请称诏以而此皆削之者所以核其实而定其名也呜呼严矣】
　　○秋七月东海王越奉帝征颖复皇后太子颖遣兵拒战荡阴侍中嵇绍死之帝遂入邺越走归国考异【按提要作颖遂以帝入邺】
　　【颖僭侈日甚嬖幸用事大失众望东海王越与右卫将军陈眕勒兵入云龙门以诏召三公百僚戒严讨颖石超犇邺复皇后羊氏及太子覃越奉帝北征征前侍中绍诣行在侍中秦凖谓绍曰今往安危难测卿有佳马乎绍正色曰臣子扈卫乗舆死生以之佳马何为越檄召四方兵比至安阳众十余万颖会羣僚问计东安王繇曰天子亲征宜释甲缟素出迎请罪颖不从遣石超率众拒战陈眕弟自邺赴行在云邺中皆已离散由是不甚设备超军奄至乗舆败绩于荡阴帝颊中三矢百官侍御皆散嵇绍朝服登辇以身卫帝兵人引绍斫之帝曰忠臣也勿杀对曰奉太弟令惟不犯陛下一人耳遂杀绍血溅帝衣帝堕于草中亡六玺超奉帝幸其营帝馁甚超进水左右奉秋桃颖迎帝入邺改元建武左右欲浣帝衣帝曰侍中血勿浣也陈眕上官已奉太子覃守洛阳越还东海孙惠劝邀结藩方同奬王室越以恵为记室参军与参谋议北军中候茍晞奔豫州都督范阳王虓虓以为兖州刺史】集览【行在注见汉武帝天汉二年安阳汉地理志魏郡有安阳县括地志云七国魏邑秦昭王拔宁新中更名安阳城今相州外城是也即今彰徳府安阳县荡阴汉地理志河内有荡阴县正义曰相州县名属魏郡括地志云荡阴县北过荡河三十五里至相州案相州今彰徳府是荡亦作汤并音天郎反六玺注见汉灵帝中平六年上官已上官复姓已其名也楚庄王少子为上官大夫其后以上官为氏虓虚交反】质实【一统志云安阳古地名本纣都之地左传羛阳即此处战国为魏宁新中邑秦更名安阳县汉省入荡隂县晋始置安阳县后魏并入荡隂后复置后周自古邺城移相州治此隋析置相县寻并入焉唐宋元皆因旧本朝因之为彰德府治所仍属焉荡隂古地名即古之羑里地战国为魏荡隂地汉置荡隂县属河内郡后魏省隋于县东十七里置汤隂县属汲郡寻省入安阳后复分安阳置汤源县大业初省唐初复置汤源县属衞州贞观初改汤隂县属相州宋宣和初改属濬州后仍旧属金属彰德府元不改本朝因之改属彰德府东海郡名注见秦二世二年郯县】
　　书法【征者何上伐下之辞也长沙王乂书讨此其不书讨何越非能讨者也荡隂之败嵇绍死之越走归国仗义何有焉故奉其主一也司马昭曲在已则书攻东海王越非能讨则书征必若长沙王乂而后得书讨凡书奉帝奉其主皆事不在其上也】
　　发明【越前杀又助颖今乃奉帝征之果何所及而纲目书之畧无贬词者仗顺讨逆不责其前日之罪也至于荡隂败绩嵇绍召诣在所犹能正色死节越谋人之军师败不能死乃奉身鼠窜果何义邪上书越奉帝征颖则见越于此举实任其事下书越走归国则见越委弃乘舆逃难茍免昧于主辱臣死之义其罪皆不言自见矣】
　　幽州都督王浚并州刺史东嬴公腾起兵讨颖
　　【初三王之讨赵王伦也王浚拥众挟两端禁所部士民不得赴三王召募颖隂图之不克至是又称诏征之浚遂与鲜卑段务勿尘乌桓羯末及并州刺史东嬴公腾同起兵讨颖颖遣石超击之腾越之弟也】集览【鲜卑段务勿尘段姓也名务勿尘辽西鲜卑胡檀石槐之后乌桓羯末羯末人名也辽西乌桓胡种东嬴公腾腾名也封东嬴公史炤曰东嬴者晋宗室之疎属】质实【幽州注见唐高祖武徳四年并州注见齐明帝建武三年】
　　发明【王浚身拥彊兵当朝廷倾覆之时坐视不救其罪大矣今颖称诏召之始不得已而举兵然纲目乃予其讨颖者何哉颖反逆唱乱倾陷宗室天子不能正诸侯不能讨浚虽有罪然能仗义兴师则君子固不得不予之盖予浚所以诛颖也其旨严矣】
　　八月颖杀东安王繇琅邪王睿走归国
　　【颖怨东安王繇前议杀之繇兄子琅邪王睿沈敏有度量为左将军与东海参军王导善导识量清逺以朝廷多故每劝睿之国及繇死睿从帝在邺恐及祸将逃归頴先敕闗津无得出贵人睿至河阳为津吏所止从者宋典自后来以鞭拂睿而笑曰舎长官禁贵人汝亦被拘邪吏乃听过至洛阳迎太妃夏侯氏俱归国】集览【舍长官舍如字止也长展两反】正误【舎长官禁贵人汝亦被拘邪今按舍长句絶二字昉见史记孟尝君传官字属下句犹言官司官法也舍长舍中之长相称常人之辞宋典诡称琅邪王为舍长以惑津吏也又魏畧刘备使刘封挑战詈曰卖履舍长而使假子拒汝公邪亦相轻之辞】质实【东安郡名注见元康元年王导琅邪临沂人河阳县名注见汉帝更始二年孟津】发明【书睿走归国与越走归国何异然则睿亦委弃乗舆邪曰上书颖杀东安王繇下书睿走归国则见睿迫于逃死非越之比此属辞比事之意也繇前有正议颖不惟不能从又追怨而杀之死不以罪故不去其官】
　　张方复入京城废皇后太子○刘渊自称大单于【初颖表匈奴左贤王刘渊监五部军事使将兵在邺渊子聪骁勇絶人博涉经史善属文弯弓三百斤弱冠逰京师名士莫不与交渊从祖宣谓其族人曰汉亡以来我单于徒有虚号无复尺土自余王侯降同编户今吾众虽衰犹不减二万奈何敛手受役奄过百年左贤王英武超世天茍不欲兴匈奴必不虚生此人也今司马氏骨肉相残四海鼎沸复呼韩邪之业此其时矣乃相与谋推渊为大单于使其党呼延攸诣邺告之渊白颖请归会葬颖勿许渊令攸先归告宣等使招集五部声言助颖实欲叛之及幽并起兵渊说颖曰今二镇跋扈恐非宿卫及近郡士众所能御也请还说五部赴国难颖曰吾欲奉乗舆还洛阳檄天下以逆顺制之何如渊曰殿下武皇帝之子有大勲于王室威恩逺着王浚竖子东嬴疎属岂能与殿下争衡邪但殿下一发邺宫示弱于人洛阳不可得至虽至洛阳威权不复在殿下也愿抚勉士众靖以镇之渊为殿下以二部摧东嬴三部枭王浚二竖之首可指日而悬也颖悦拜渊为北单于参丞相军事渊至左国城刘宣等上大单于之号二旬之间有众五万都于离石】集览【编户编排也史炤曰编户者谓列次民籍也呼韩邪注见汉宣帝五凤元年呼延攸匈奴名也复姓呼延氏本曰呼衍后入中国语转衍为延耳跋扈注见汉质帝本初元年离石史记建元以来王子侯者表索隠曰离石在上党郡地志属西河郡括地志云离石今石州所理县也有离石山今名赤洪岭北齐大破尔朱兆于赤洪岗即此】质实【邺县名注见汉献帝建安十五年一统志云离石汉之县名属西河郡晋改为西河国后赵改为乐石郡后魏废为离石镇后周改为石州隋改为离石郡唐复为石州后改为昌化郡宋元仍旧本朝因之改属太原府】
　　发明【刘渊何以不书反晋氏不审华戎之辨置之内地今骨肉相残帝室倾覆丑类乗时窃发固非彼敢于猾夏也晋自使之然耳是以书法如此】
　　幽并兵至邺颖奉帝还洛阳浚大掠邺中而还考异【提要兵上有州字奉作以】
　　【王浚东嬴公腾合兵败石超于平棘乗胜进军邺中犇溃颖将数千骑奉帝御犊车南犇仓卒无赍中黄门被囊中赍私钱二千诏贷之于道中买饭食以瓦盆至温将谒陵帝丧履纳从者之履下拜流涕张方迎帝还宫犇散者稍还百官粗备浚入邺暴掠复还蓟刘渊闻颖去邺叹曰不用吾言遂自犇溃真奴才也然吾与之有言矣不可以不救将发兵击鲜卑乌桓刘宣等谏曰晋人奴隶御我今其骨肉相残是天弃彼而使我复呼韩邪之业也鲜卑乌桓我之气类可以为援奈何击之渊曰善大丈夫当为汉高魏武呼韩邪何足效哉宣等稽首曰非所及也】集览【平棘注见汉光武建武元年犊车犊牛子也以驾车无赍赍牋西反备也装也玉篇曰赍行道所用也诏贷之案汉武帝时县官无钱从民贷焉注贷吐徳反从人求物也温注见周赧王二十九年蓟注见汉王刘邦元年】质实【仓卒注见汉光武建武五年鲜卑乌桓俱东胡种名注见汉光武建武二十五年】
　　书法【大掠而还何罪浚也成师讨贼贼未讨而遽还又因以肆大掠则不得为义举矣故纲目于起兵讨颖则具其官大掠而还则斥其名】
　　发明【浚前末减其罪者为急于讨颖故也今乃纵暴如此则不可赦矣故特书大掠以罪之耳】
　　冬十月李雄自称成都王
　　【雄以范长生有名徳为蜀人所重欲迎以为君长生不可雄遂即王位约法七章以叔父骧为太傅兄始为太保李离为太尉李国为太宰以国离有知谋事必咨而后行然国离事雄弥谨】
　　刘渊自称汉王
　　【刘渊迁都左国城胡晋归之者愈众渊谓羣臣曰昔汉有天下久长恩结于民吾汉氏之甥约为兄弟兄亡弟绍不亦可乎乃建国号曰汉依高祖称汉王尊安乐公禅为孝怀皇帝以右贤王宣为丞相崔游为御史大夫后部人陈元达为黄门郎族子曜为建武将军游固辞不就元达少有志操渊尝招之不答及渊为王或谓曰君其惧乎元达笑曰不过二三日驿书必至其暮渊果征之元达事渊屡进忠言退而削草虽子弟莫得知也曜生而眉白目有赤光幼聪慧有胆量早孤养于渊及长仪观魁伟性拓落高亮与众不羣好读书善属文铁厚一寸射而洞之刘聪重之以为汉世祖魏武帝之流】集览【削草草藁也创制之本也削者谓削除其奏草之草检不令人知仪观史炤释文曰仪形神观也观去声拓落高亮史炤释文曰拓落豁达之貌高亮高明之貌】
　　发明【呜呼此夷狄称王称帝之始夫春秋谨华夷之辨吴楚徐越上世皆有显功通乎周室本皆华夏之诸侯也圣人以其不循分守僭号称王遂一切以夷狄待之其见于经或称以子或不举其国而称其州未尝以其称王而遂王之也中国之变于夷者圣人之书法犹谨之如此矧本夷狄称王称帝而僭吾中国之大号所谓徳兼三皇功过五帝者哉刘渊本匈奴也入我中华僭我大号今日以汉王书之他日又以皇帝书之春秋书法岂若是哉愚尝因华夷盛衰之故而叹世道升降之几自古夷狄为中国害莫甚于犬戎之弑幽王也然旋即逺遁未有据中国之地臣中国之人僭中国之号而至于数十年之久者有之始自刘渊焉原其所以致此者岂夷狄之罪哉中国之人有以感召之也昔平王之东迁辛有适伊川见有被发而祭于野者曰不及百年此其戎乎后至鲁僖之时秦晋果迁陆浑之戎于此呜呼既为沮泽潦水自归既为夷俗戎狄自至气数之相感风声之相召有由然矣当汉明帝时无故以梦寐恍惚之思遣遐荒絶漠之使迎胡鬼致胡书构帝王之宫以居之屈帝王之尊以事之其所以尊崇敬奉之者不止被发野祭而已也以夷召夷遂有五胡乱华之祸滥觞于北朝之分治滔天于防古之混一而中国之土地人民尽为胡有矣呜呼不有圣人复生则中国帝王所自立之天下几何而不尽沦于夷哉】
　　十一月张方迁帝于长安仆射荀藩立留台于洛阳复皇后羊氏
　　【张方在洛既久剽掠殆竭乃引兵入殿以所乗车迎帝逼使上车帝垂泣从之令方具车载宫人寳物军人因妻畧后宫分争府藏割流苏武帐为焉帴魏晋蓄积扫地无遗方拥帝及颖豫章王炽等趋长安颙迎于霸上以征西府为宫唯仆射荀藩及司隶刘暾等在洛阳为留台承制行事复称永安立羊后号东西台】集览【妻畧畧与掠同夺取也畧宫人而妻之流苏武帐武帐之上有流苏之饰故曰流苏武帐又案考索倦游録曰盘线绘绣之毬五防错为之同心而下垂者曰流苏又析羽曰流苏文选子虚赋蒙鹖苏注曰析羽也挚虞曰流苏者缉鸟尾而垂之若流然以其繠下垂故曰苏今俗亦谓绦头繠为苏又左思吴都赋张组帐构流蘓注云组綉色也流苏者五色羽饰帷而垂之也武帐注见汉武帝元朔五年马帴帴本作一作韀音将先反马鞍具也暾他混反】质实【霸上地名注见秦王政二十二年】
　　十二月太宰颙废太弟颖更立豫章王炽为皇太弟【帝兄弟二十五人时存者惟颖炽及吴王晏晏材庸下炽冲素好学故太宰颙立之诏颖还第而以颙都督中外又以东海王越为太傅与颙夹辅帝室王戎参録朝政王衍为左仆射张方为中领军録尚书事令州郡蠲除苛政爱民务本清通之后当还东京颙以四方乖离祸难不已故下此诏和解之冀获少安越辞太傅不受】质实【豫章郡名注见汉武帝元鼎五年】
　　书法【颙颖自书举兵反斥名而已太宰其自为也书曰太宰颙何因其称而称之所以着其悖也至伏诛则止称河间王矣前书表颖为太弟则讥之此书太弟颖是成之为太弟何也成之为太弟所以重罪颙也表为太弟非矣废而更立甚哉】
　　发明【颙颖反叛更相表里晋室之乱所以不可解者二人之罪尤着且太弟前此未有而颙表立之颖亦不顾义理而为之今颖势穷颙又从而废之在颙颖本不足道也特书屡书姑以着典午氏之乱而已可胜叹哉】
　　汉冦太原西河郡
　　【汉王渊遣刘曜冦太原取氏乔晞冦西河取介休介休令贾浑不降晞杀之将纳其妻宗氏宗氏骂晞而哭晞又杀之渊闻之大怒曰使天道有知乔晞望有种乎追还降秩四等收浑尸葬之】集览【氏本古并州邑案并州今太原府是音胡犬反汉书地理志上党有氏县顔师古曰水所出也凡县言氏者皆谓因之而立名耳介休汉西河郡邑唐置介州后州废寓汾州括地志云古西河郡今太原府汾州是也有介休县县南有介山介之推庙在焉】质实【太原郡名注见齐明帝建武三年一统志云氏汉之县名属上党郡后魏改为氏县北齐改为高平县隋属泽州唐初于县置盖州寻废之五代宋金元仍旧本朝改属泽州西河郡名注见汉安帝元初元年介休秦之县名以介山为名汉属太原郡晋属西河国后魏改为平昌县隋初复为介休县后于县置介休郡唐初改郡为介州后州废以县属汾州五代宋金元俱仍旧国朝改属汾州】





　　御批资治通鉴纲目卷十七
<史部,史评类,御批资治通鉴纲目>
　　钦定四库全书
　　御批资治通鉴纲目卷十八
　　【起乙丑晋惠帝永兴二年尽戊寅晋元帝大兴元年】凡十四年
　　【乙丑】二年【汉元熈二年】夏四月张方复废羊后
　　书法【羊氏于是三废矣先是废与复皆书皇后羊氏此其直书羊后何畧之也曷为畧之后有书汉立妃羊氏为后者此其人也故畧之终纲目书后为臣所废者二魏张氏晋贾氏羊氏未有三黜如羊氏者矣】
　　○秋七月东海王越自领徐州都督传檄讨张方【东海中尉刘洽以张方劫迁车驾劝东海王越讨之越传檄山东纠率义旅迎天子还旧都徐州长史王脩说刺史东平王楙以州授之越乃以司空领徐州都督楙自为兖州刺史于是范阳王虓及王浚等共推越为盟主越辄选置刺史以下朝士多赴之】质实【东海国名注见秦二世二年郯徐州注见秦始皇二十八年彭城东平国名注见汉献帝兴平元年范阳国名注见汉帝更始二年涿郡】
　　成都故将公师藩冦掠赵魏
　　【成都王颖既废河北人多怜之其故将公师藩等自称将军起兵赵魏众至数万初上党武乡羯人石勒有胆力善骑射并州大饥东嬴公腾执诸胡于山东卖充军实勒亦被掠卖为茌平人师懽奴懽奇其状貌而免之勒乃与牧帅汲桑结壮士为羣盗及藩起桑与勒帅数百骑赴之桑始命勒以石为姓勒为名】
　　【藩攻陷郡县转前攻邺范阳王虓遣其将茍晞击走之】集览【公师复姓也羯人石勒汉书注羯本匈奴别部散居上党武乡羯室因号焉案载记石勒字世龙初名闲军实谓车徒器械刍粮之类茌平汉地志泰山有茌县茌通作茬仕疑反今愽州茌平县地案博州今东昌府是牧帅渭北马牧之主帅】正误【牧帅今按通鉴本文石勒卖为茌平人师懽奴懽家隣于马牧勒与牧帅汲桑为盗及公师藩起兵赵魏桑等赴之茌平属冀州在山东有牧苑何以为渭北之牧帅也】质实【上党郡名注见周赧王五十三年武乡县名注见元帝太兴四年一统志云茌平秦之县名属东郡汉因之东汉属济北国三国魏属平原郡晋末始治聊城县界兴利镇后齐废入聊城唐武徳间复置贞观初省金时刘豫复置元仍旧本朝因之改属东昌府茍晞山阳人】
　　书法【凡书故将予义也此其书冦何成都将也冦藩所以冦颖也是故楚逆贼也利几以楚故将书反颖反冦也公师藩以颖故将书冦纲目之予夺严矣终纲目书故将七详汉高帝五年惟利几公师藩非予辞】
　　八月东海王越范阳王虓发兵西豫州刺史刘乔拒之太宰颙遣张方助乔冬十月袭虓破之
　　【东海王越留琅邪王睿以平东将军监徐州军事守下邳睿请王导为司马委以军事越帅甲卒三万西屯萧县范阳王虓自许屯于荥阳越承制以豫州刺史刘乔为冀州使虓领豫州乔以虓非天子命发兵拒之虓以刘琨为司马越以刘蕃为淮北防军刘舆为颖川太守乔上尚书列舆兄弟罪恶因引兵攻虓于许遣其子祐拒越于灵壁东平王楙在兖州征求不已郡县不堪命虓遣茍晞还兖州徙楙青州楙不受命与刘乔合颙闻山东兵起甚惧表成都王颖都督河北诸军事复镇邺诏越等各就国越等不从颙得乔上事下诏称刘舆胁虓造逆其令镇南将军刘征东将军刘凖与乔并力以张方为都督共会许昌诛舆兄弟使颖与石超等据河桥为乔继援遗乔及越书使解怨释兵同奬王室皆不聴又上表曰自顷兵戈纷乱构于羣王翩其反而互为戎首载籍以来骨肉之祸未有如今者也万一四夷乗虚为变此亦猛虎交鬬自效于卞庄者也谓宜速诏越等令两释猜疑各保分局自今有擅兴兵马者天下共伐之时颙方拒闗东倚乔为助不纳乔乗虚袭许破之琨舆及虓俱犇河北以张方残暴知颖必败乃帅诸军受越节度】集览【萧汉地志沛郡有萧县括地志云徐州萧县古萧叔国春秋为宋附庸上尚书刘乔封上刘舆兄弟罪恶于尚书省灵壁孟康曰故灵壁小城在彭城南括地志云故城在徐州符离西北九十里今宿州灵壁县是载籍竹简也以之记载故曰载籍猛虎交鬬自效于卞庄卞庄春秋鲁卞邑大夫庄子也史记陈轸秦惠王曰今韩魏相攻救之便勿救便陈轸对曰卞庄刺虎闻于王者乎庄子欲刺虎馆竖子止之曰两虎方且食牛食甘必鬬鬬则大者伤小者死从伤而刺之一举必得双虎庄子然之有顷二虎果鬭大伤小死庄子从伤者刺之果有双虎之功今韩魏相攻是必大国伤小国亡从伤而伐之一举必有两实今刘谓羣王兴兵犹猛虎交鬭也】质实【下邳县名注见汉高帝六年萧县注见汉帝更始二年许县名注见汉献帝建安元年许昌荥阳县名注见秦庄襄王元年刘乔南阳人刘琨中山魏昌人一统志云灵壁汉之县名属沛郡晋属雕州隋陞为虹州唐初改虹县后废为零壁镇宋元祐初改镇为县政和中改零壁曰灵壁属宿州元省入泗州后复置灵壁县属宿州本朝因之改属凤阳府刘沛人许昌县名注见汉献帝建安元年豫州注见周赧王三十七年陈】
　　有星孛于北斗○十一月将军周权矫诏立羊后事觉伏诛
　　【于是太宰颙矫诏敕留台赐后死司隶校尉刘暾上奏固执得免颙欲收暾暾犇青州】质实【刘暾掖人毅之子青州注见汉桓帝永康元年】
　　书法【羊后为臣所废则立之正也书伏诛何矫诏也纲目书矫多矣然皆事成者也纲目仅得以矫书之示民有君而己未有以见矫之当诛也于是周权矫诏而败然后纲目正名其罪书曰伏诛所以明矫诏之罚为后世戒使知凡书矫者皆当诛者也】
　　发明【羊后废不以罪则复之者正也然周权事觉乃以伏诛书之何哉皇后天下之母也权以偏校乃欲矫诏立之非其义矣不诛何待】
　　十二月成都王颖据洛阳○范阳王虓自领冀州刺史击颖将石超斩之刘乔众溃
　　【刘琨说冀州刺史温羡使让位于范阳王虓虓遣琨乞师于王浚遂引兵济河击斩石超于荥阳东迎越又击刘祐于谯杀之乔众溃而走】质实【温羡太原祁人恢之孙谯县名注见汉献帝建安十四年】
　　东海王越进屯阳武王浚遣将祁将兵助之质实【阳武县名注见秦始皇二十九年】○陈敏据江东刘遣江夏太守陶侃将兵讨破之
　　【初敏既克石冰自谓勇畧无敌遂据歴阳以叛吴王常侍甘卓弃官归敏为子景娶卓女使卓假称皇太弟令拜敏扬州刺史又使钱端等南畧江州弟斌东畧诸郡遂据江东以顾荣为右将军贺循为丹阳内史周玘为安丰太守豪杰名士咸加收礼循佯狂得免玘亦称疾敏疑诸名士不为已用欲尽诛之荣曰将军神武不世若能委信君子散蔕芥之嫌塞防谄之口则上方数州可传檄而定不然终不济也敏乃止太宰颙以张光为顺阳太守帅步骑讨敏刘遣江夏太守陶侃屯夏口又遣南平太守应詹督水军以继之侃与敏同郡又同岁举吏或谓曰侃脱有异志则荆州无东门矣曰侃之忠能吾得之已久必无是也侃闻之遣子洪诣以自固引为参军资而遣之曰匹夫之交尚不负心况大丈夫乎敏遣陈恢冦武昌侃御之以运船为战舰或以为不可侃曰用官船击官贼何为不可侃与恢战屡破之又与皮初张光共破钱端于长岐或说曰张光太宰腹心公既与东海宜斩光以明向背曰宰辅得失岂张光之罪危人自安君子弗为也乃表光勲乞加迁擢】集览【蔕芥之嫌贾谊赋细故蔕芥何足以疑又司马相如赋胷中曽不蔕芥顔师古曰蔕芥刺鲠也郭璞云不蔕芥言不觉冇也蔕丑芥反】质实【歴阳县名注见汉冲帝永嘉元年一统志云顾荣吴郡人雍之孙贺循会稽山阳人周玘阳羡人处之子顺阳汉之县名属南阳郡晋置顺阳郡治此隋废之故城在南阳府内乡县顺阳堡南平晋之郡名本汉孱陵县地属武陵郡建武间置作唐县晋置郡治此陈又析置安乡县为义阳郡治隋改作唐曰孱陵与安乡俱属澧州唐以孱陵省入安乡宋元仍旧本朝因之改属岳州府应詹南顿人玚之弟璩之曽孙甘卓丹阳人安丰郡名注见汉光武建武七年】
　　汉离石大饥质实【一统志云离石战国赵之邑名秦属太原郡汉置离石县属西河郡东汉郡徙治此晋改为西河国后赵改永石郡后魏废为离石镇北齐置昌化县及怀政郡兼置西汾州后周改西汾为石州又改郡及县曰离石隋初郡废大业初州废复置离石郡唐复改石州天宝初为昌化郡乾元初复为石州本朝以离石县省入改属太原府】
　　【丙寅】光熈元年【汉元熈三年成晏平元年】○春正月朔日食○太宰颙杀张方成都王颖奔长安
　　【东海王越之起兵也使人说太宰颙令奉帝还洛约与分陜为伯颙欲从之张方自以罪重恐为诛首谓颙曰今据形胜之地国富兵彊奉天子以号令谁敢不从奈何拱手受制于人颙乃止及刘乔败颙惧欲罢兵恐方不从乃诱方帐下督郅辅使杀方送首于越以请和越不许遣祁等帅鲜卑西迎车驾宋胄等进逼洛阳颖奔长安】集览【分陜为伯汉地志农有陜县唐为陜州伯诸侯之长也分陜事注见太安元年依周召之法】质实【陜县名注见周显王四十五年】
　　书法【方不书诛不予颙以讨也方之罪颙为之】
　　发明【张方一死不足以尽其罪盍正王诛然在颙则不得而诛之也彼其以桀黠之资所以敢行称乱残虐屠戮废储后刼天子者谁实使之然哉及事穷势蹙乃诱其帐下使杀之是岂得为天讨耶夫乱臣贼子法所当诛若已使之已杀之则亦君子之所不予况颙实非能杀张方以正其罪止欲借方首以求成于越耳故特书颙杀以表之所以见方固当诛而非颙之所得诛也若槩以书杀论之则失其旨矣】
　　三月五苓夷冦宁州刺史李毅卒
　　【宁州频岁饥疫五苓夷彊盛遂围州城李毅病卒女秀明达有父风众推领州事秀奬厉战士婴城固守城中粮尽炙防抜草而食之伺夷稍怠辄出兵掩击破之】质实【宁州注见汉武帝元狩元年李毅郪人】
　　夏四月东海王越进屯温遣祁入长安奉帝东还【太宰颙遣兵拒祁等于湖击破之遂西入闗又败其兵于霸水颙单马逃入太白山等入长安所部鲜卑大掠杀三万余人百官犇散入山中拾橡实食之等奉帝乘牛车东还关中皆服于东海王越颙保城而已】集览【湖注见汉武帝征和二年太白山唐志凤翔府郿县有太白山去洋州真符县四百五十里山南隶凤翔山北隶真符南去长安三百里橡实橡栩实也庄子狙公赋芧成英疏云芧橡子也似栗而小】质实【一统志云太白山在凤翔府郿县东南四十二里霸水注见秦王政二十二年】
　　六月至洛阳复羊后○成都王雄称成皇帝
　　【雄即帝位国号大成追尊父特曰景皇帝初范长生诣成都雄门迎执版拜为丞相尊之曰范贤至是以为天地太师时诸将恃恩互争班位尚书令阎式请考汉晋故事立百官制度从之】集览【执版按汉书注版诏书也】
　　秋七月朔日食○八月以东海王越为太傅録尚书事范阳王虓为司空镇邺
　　【越以庾敳为军谘祭酒胡母辅之为从事中郎郭象为主簿阮脩为行参军谢鲲为掾敳等皆尚虚不以世务婴心纵酒放诞敳殖货无厌象薄行好招权越皆以其名重辟之】集览【庾敳姓名敳五来反】质实【庾敳颍川人胡母辅之泰山人郭象河南人阮脩陈留尉氏人谢鲲阳夏人】
</div>
    <div class="pagination">
<a href="御批资治通鉴纲目_page73.html">上一页</a><span>...</span><a href="御批资治通鉴纲目_page69.html">69</a><a href="御批资治通鉴纲目_page70.html">70</a><a href="御批资治通鉴纲目_page71.html">71</a><a href="御批资治通鉴纲目_page72.html">72</a><a href="御批资治通鉴纲目_page73.html">73</a><span class="current-page">74</span><a href="御批资治通鉴纲目_page75.html">75</a><a href="御批资治通鉴纲目_page76.html">76</a><a href="御批资治通鉴纲目_page77.html">77</a><a href="御批资治通鉴纲目_page78.html">78</a><a href="御批资治通鉴纲目_page79.html">79</a><span>...</span><a href="御批资治通鉴纲目_page75.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
