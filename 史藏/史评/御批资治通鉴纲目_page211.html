<!DOCTYPE html>
<html>
<head>
    <meta charset="UTF-8">
    <title>御批资治通鉴纲目 - 第 211 页/共 243 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御批资治通鉴纲目 - 第 211 页/共 243 页</h1>
    <div class="content">　　三月以孔纬杜让能同平章事○陈敬瑄杀东川节度使髙仁厚
　　夏四月朱玫奉襄王煴权监军国事还京师以郑昌图同平章事
　　【朱玫以田令孜在天子左右终不可去言于萧遘曰主上播迁六年将士冒矢石百姓供馈饷战死饿死什减七八仅能复京师主上更以勤王之功为敕使之荣委以大权使堕纲纪骚扰藩镇召乱生祸玫昨奉尊命来迎大驾不防信察反类胁君吾辈报国之心极矣战贼之力弹矣安能垂头弭耳受制于阍寺之手哉李氏子孙尚多相公盍改图以利社稷乎遘曰主上无大过恶正以令孜专权肘腋致坐不安席近日初无行意令孜陈兵帐前廹胁以行足下尽心王室止有引兵还镇拜表迎銮废立重事遘不敢闻命玫出宣言曰我立李氏一王敢异议者斩遂逼凤翔百官奉襄王煴权监军国事承制封拜帅百官奉煴还京师使遘为册文遘不从乃使兵部侍郎郑昌图为之以昌图同平章事】质实【勤王注见汉献帝建安元年纲纪注见宋文帝元嘉元年足下注见秦二世三年】
　　田令孜自为西川监军
　　【田令孜自知不为天下所容乃荐杨复恭为中尉自除西川监军往依陈敬瑄复恭斥令孜之党出王建为利州刺史】质实【西川道名注见晋武帝泰始八年益州利州注见汉献帝建安十八年葭萌】
　　五月朱玫以萧遘为太子太保
　　【遘遂辞归永乐胡氏曰天子蒙尘虽外诸侯犹当奔问官守况辅弼大臣乎田令孜有宠用事乆矣萧遘未尝为上极言令孜败国致冦之罪亦安可望帝自寤而悻悻不从乎虽不预废立辞撰册文而亦受其宫保之命矣处君臣之际如此乃欲以辞疾自全难乎其免矣】质实【永乐县名注见代宗大歴九年悻悻音胡耿反释名云怒也】
　　书法【朱玫以何罪萧遘也昌图遘澈皆当时大臣也天子在难不奔走扈从而为朱玫所以其罪大矣】
　　朱玫自加侍中以裴澈判度支髙骈兼中书令吕用之为岭南东道节度使
　　【朱玫承制大行封拜以悦藩镇受其命者什六七髙骈仍奉牋劝进吕用之建牙开幕一与骈同凡骈之腹心及将校能任事者皆逼以从已不复咨禀骈颇疑之欲夺其权而无如之何用之亦惧访于其党郑杞杞曰宁我负人无人负我】质实【劝进注见晋元帝建武元年】
　　六月诏扈跸都将杨守亮与王重荣李克用共讨朱玫【初李昌符与朱玫谋立襄王既而玫自为宰相昌符怒更通表兴元玫遣王行瑜将兵五万追乗舆屯凤州是时诸道贡赋多之长安兴元从官卫士皆乏食上涕泣不知为计杜让能曰杨复光与王重荣同破黄巢相亲善若遣重臣往谕以大义且致复恭之意宜有回虑上从之重荣即聼命表献绢十万匹且请讨朱玫以自赎襄王煴遣使者至晋阳赐李克用诏言上已晏驾吾为藩镇所推今已受册克用大怒其大将葢寓因説曰銮舆播迁天下皆归咎于我今不诛朱玫黜李煴无以自湔洗克用从之燔诏书囚使者遣使上表移檄进讨诏复恭假子扈跸都将杨守亮将兵二万出金州与重荣克用共讨朱玫先是山南之人皆言克用与朱玫合人情恟惧表至上出示从官并谕山南诸镇由是帖然然克用表犹以朱全忠为言上使杨复恭以书谕之云俟三辅事宁别有进止】质实【凤州注见梁武帝大通六年南岐晏驾注见汉髙帝十二年銮舆注见宋明帝泰始六年侈檄注见楚义帝元年金州注见汉后主建兴八年西城三辅注见汉武帝太始四年】
　　秋七月秦宗权陷许州杀鹿晏
　　朱玫遣王行瑜防兴州诏神策都将李茂贞拒之考异【提要贞下有等字】
　　【茂贞博野人宋文通也以功赐姓名】质实【兴州注见晋懐帝永嘉四年博野县名注见唐穆宗长庆二年】
　　以周岳为武安军节度使
　　【衡州刺史周岳发兵攻潭州闵朂招淮西将黄皓入城共守皓遂杀朂岳攻防州城擒皓杀之诏更其军号以岳为节度使】质实【衡州注见宋文帝元嘉十六年衡阳潭州注见汉献帝兴平二年长沙武安军节度注同上文】
　　八月卢龙节度使李全忠卒以其子匡威为留后王潮陷泉州
　　【潮防泉州杀廖彦若闻观察使陈岩威名不敢犯福州境遣使降之岩表潮为泉州刺史潮沈勇有智略招怀离散均赋缮兵吏民悦服王绪自杀】质实【福州注见汉武帝建元三年闽中】
　　冬十月朱玫立襄王煴称帝改元
　　发明【僖宗诚为失德然未至如桀纣之暴也朱玫既为田令孜所使又反令孜而逼乗舆遂至僣立非次妄干位号则其罪不可得而逃矣此纲目所以书其立煴称帝以正其反逆之诛也】
　　十一月董昌取越州
　　【董昌谓钱镠曰汝能取越州吾以杭州授汝镠遂将兵攻克之刘汉宏走台州刺史杜雄执送昌斩之昌遂徙镇越州以镠知杭州事】质实【董昌杭州人钱镠临安人越州注见汉和帝永元元年会稽杭州注见宪宗元和二年台州注见晋孝武太元二年临海】
　　书法【于是汉宏走杜雄执宏送昌斩之曷为不书非义讨也利之而已矣然则何以不书据汉宏尝书防非牛朂比也故止书取纲目之权衡审矣哉】
　　十二月王行瑜还长安斩朱玫煴奔河中王重荣杀之传首行在
　　【杨复恭传檄关中曰得朱玫首者以静难节度使赏之王行瑜战数败与其下谋曰今无功归亦死曷若与汝曹斩玫首定京城迎大驾取邠宁节钺乎众从之遂引兵归长安玫怒责之曰汝欲反耶行瑜曰吾不反欲诛反者耳遂擒斩之并杀其党数百人诸军大乱裴澈郑昌图奉襄王奔河中重荣诈为迎奉执煴杀之百官死者殆半函煴首送行在刑部请御南门献馘百官毕贺太常博士殷盈孙曰煴为贼臣所逼正以不能死节为罪耳礼公族罪在大辟君为之素服不举今煴已就诛宜废为庻人而葬其首其献馘称贺之礼请俟朱玫首至而行之从之】集览【素服不举左传成五年君为之不举注去盛馔也】质实【静难节度注见汉桓帝延熹五年节钺注见德宗贞元三年献馘注见梁武帝大通元年大辟注见汉灵帝中平元年】
　　书法【朱玫前书讨矣此其不书诛何行瑜不得而诛之也行瑜玫党尝冦兴州书诛是予之以义讨矣煴称名不成之为帝也然则曷为不书诛煴之还非煴意也从上凤翔适为所得耳故诏讨之也止书讨朱玫其称帝也书朱玫立纲目之意可见矣然则煴无罪乎不能死拒则其罪也故例削其爵】
　　孙儒陷河阳
　　【初忠武决胜指挥使孙儒与龙骧指挥使刘建锋戍蔡州拒黄巢马殷军中以材勇闻及秦宗权叛儒等皆属焉宗权遣儒将兵攻陷郑州进陷河阳儒自称节度使张全义据懐州李罕之据泽州以拒之】质实【马殷许州人郑州注见梁武帝普通六年郑城河阳县名注见昭宣帝天祐二年怀州注见宋顺帝升明元年泽州注见梁武帝大通六年建州】
　　天平牙将朱瑾逐泰宁节度使齐克让而代之
　　【瑾将袭兖州乃求昏于克让而盛饬车服私藏兵甲以赴之亲迎之夕甲士窃发逐克让而代之】质实【亲迎之夕注见陈主伯宗光天二年】
　　【丁未】三年春正月以王行瑜为静难军节度使李茂贞领武定节度使杨守亮为山南西道节度使○以董昌为浙东观察使钱镠为杭州刺史质实【浙东观察使注见汉和帝永元元年防稽】
　　二月流田令孜于端州质实【端州注见梁武帝太清二年】
　　【令孜依陈敬瑄竟不行】
　　代北节度使李国昌卒考异【一本卒误作薨】
　　三月诛宰相萧遘郑昌图裴澈
　　【时朝士受煴官者甚众法司皆处以极法杜让能力争之免者什七八胡氏曰萧遘之罪固可以死然有拒朱玫之言有罪状田令孜之奏有不撰伪册弃官归永乐之节若裴郑则身相襄王其事有间矣杜让能为余人力争而不为遘区别惜哉以愚考之遘之死由令孜崔昭度也遘在凤翔罪状令孜并及昭度此让能所以不能捄欤】
　　书法【首萧遘何罪遘也遘亦尝拒玫矣其罪之何守不力也于是玫逼凤翔百官迎煴而遘则宰相也使复立异死为纯臣矣既与俱车虽不为册文亦何及哉故纲目于其为太子太保也书朱玫以其诛之也例书伪宰相而首叙之所以示天下之大戒也】
　　车驾至凤翔
　　【李昌符恐车驾还京虽不治前过恩赏必疎乃以宫室未完固请驻跸府舍从之】质实【驻跸注见周世宗显德三年】
　　镇海军乱节度使周寳奔常州
　　【寳募亲军千人号后楼兵倍其廪给军中皆怨而后楼兵寖骄不可制寳溺于声色不亲政事有言军中怨望者寳曰乱则杀之军将刘浩帅其党作乱后楼兵亦叛寳奔常州迎度支催勘使薛朗入为留后】质实【镇海军节度注见晋成帝咸和三年京口常州注见隋炀帝大业十二年毘陵】
　　利州刺史王建袭阆州而据之
　　【山南西道节度使杨守亮忌王建骁勇屡召之建惧不往周庠説建曰唐祚将终藩镇互相吞噬皆无雄材远略不能戡济多难公勇而有谋得士卒心立大功者非公而谁然葭萌四战之地难以乆安阆州地僻人富刺史杨茂实不脩职贡若表其罪兴兵讨之可一战而擒也建从之召募溪洞酋豪有众八千防嘉陵江而下袭阆州逐茂实自称防御使招纳亡命军势益盛部将张处裕説建遣使奉表天子仗大义以行师部将綦母谏复説建养士爱民以观天下之变建皆从之】集览【葭萌注见汉献帝建安十六年綦母复姓注见齐明帝建武元年】质实【阆州一统志云禹贡梁州之域春秋为巴国地秦惠王灭巴置巴郡汉巴郡治江州县东汉末刘璋改为巴西郡晋巴西郡徙治阆中县梁为北巴郡兼置南梁州西魏改南梁曰隆州又改北巴郡曰盘龙郡隋初郡废州存大业初复改州为巴西郡唐复为隆州先天中改阆州天寳初改阆中郡乾元初复为阆州五代时唐置保宁军宋初改安徳军元至元间陞保宁府寻改为保宁路后复为府本朝因之四川道嘉陵江源出陜西凤县嘉陵谷经广元昭化过剑州至保宁府其曰阆水巴水渝水汉水皆此江之异名也】
　　夏四月淮南都将毕师铎等发兵讨吕用之克扬州用之亡走师铎执髙骈而幽之
　　【髙骈遣毕师铎将兵屯髙邮备秦宗权师铎与吕用之有隙疑惧不自安谋于腹心皆劝师铎起兵诛用之师铎曰用之数年以来人怨鬼怒安知天不假手于我诛之邪怀宁军使郑汉章亦素切齿于用之师铎乃夜与百骑潜诣之汉章大喜发兵千余人从师铎至髙邮与镇遏使张神劒割臂沥酒饮之推师铎为行营使移书境内言诛用之及张守一诸葛殷之意神劒请留髙邮师铎汉章前至广陵城中惊扰用之断桥塞门为守备而不以告骈骈闻喧噪声左右乃以变告骈惊急召用之诘之用之徐对曰师铎之众思归为门卫所遏适已随宜区处傥或不已止烦女一力士耳骈曰近者觉君之妄多矣君善为之勿使吾为周侍中用之慙惧而退师铎遣孙约诣宣州乞师于观察使秦彦且许以克城之日迎彦为帅骈命用之遣一大将以手札喻师铎等用之以诸将皆仇敌恐不利于已遣所部许戡往师铎始亦望骈遣旧将劳问得以具陈用之奸恶见戡至大骂斩之射书入城用之焚之拥甲入见骈大惊曰汝欲反邪命驱出自是髙吕判矣用之命诸将大索城中丁壮驱缚登城自旦至暮不得休息又恐其与外冦通数易其地家人饷之莫知所在由是城中人亦恨师铎入城之晩骈遣师铎幼子喻师铎师铎遽遣子还曰令公但斩吕张以示师铎师铎不敢负恩请以妻子为质防秦彦遣其将秦稠将兵三千师铎攻罗城克之用之亡走骈保子城师铎纵兵大掠骈命撤备与师铎相见交拜如賔主之仪署节度副使承制加左仆射郑汉章等迁官有差都虞侯申及説骈曰逆党不多诸门尚未有守者令公及此夜出发诸镇兵还取府城此转祸为福之计也若一二日事定恐寖艰难及亦不得在左右矣骈犹豫不从明日师铎果分兵守诸门搜捕用之亲党悉诛之遣使趣秦彦过江或説师铎曰仆射向者举兵盖以用之辈奸邪暴横髙令公不能区理故顺众心为一方去害今用之既败军府廓然仆射宜复奉髙公而佐之但总其兵权以号令谁敢不服用之乃淮南一叛将耳移书所在立可枭擒如此则外有推奉之名内得兼并之实虽朝廷闻之亦无亏臣节使髙公聪明必知内愧如其不悛乃机上肉耳奈何以此功业付之他人不若亟止秦司空彼必未敢轻进就使他日责我以负约犹不失为髙氏忠臣也师铎不从以告郑汉章汉章曰此智士也求之不复见既而宣军焚进奉两楼数十间师铎获诸葛殷杖杀之迎骈入道院并收其亲党十余人幽之】集览【女一力士吕用之葢方士也常以妖妄愚惑髙骈故有女力士之説五帝本纪注引龙鱼河图云黄帝摄政有蚩尤兄弟八十一人诛杀无道黄帝以仁义不能禁止乃仰天而叹天遣女下授黄帝兵符伏蚩尤周侍中谓周寳也先是军将刘浩作乱寳奔常州】质实【髙邮县名注见隋炀帝大业十三年淮宁军注见周赧王三十六年广陵县名注见汉献帝兴平元年江都诘之注见明宗长兴元年宣州注见汉明帝永平十三年丹阳吕张谓吕用之张守一犹豫注见秦孝文王元年兼并注见德宗贞元十年】
　　书法【都将幽执主帅乱也得书发兵何髙骈昏惑用之奸邪罪已大矣而复受伪官则贼也故用之书讨髙骈至死削其爵纲目之权衡审矣】
　　秦宗权攻汴州朱全忠拒击大破之
　　【秦宗权悉力攻汴州朱全忠患兵少以朱珍为淄州刺史募兵于东道珍至淄青旬日得万余人又袭青州获马千匹还至大梁朱全忠喜曰吾事济矣时蔡兵数万环汴城列三十六寨全忠谓诸将曰彼未知朱珍之至宜出其不意击之乃自引兵攻之连防四寨斩万余级蔡人大惊以为神宗权自引精兵防之全忠求救于兖郓朱瑄朱瑾皆引兵赴之义成军亦至全忠以四镇兵攻宗权大破之宗权宵遁全忠深德朱瑄兄事之蔡人之守东都河阳许汝懐郑陜号者闻宗权败皆弃去宗权之势自是稍衰】质实【淄青二州名淄注见宋明帝泰始三年青注见汉桓帝永康元年大梁郡名注见周显王二十九年兖郓二州名兖注见汉献帝兴平二年郓注见肃宗寳应元年义成军注见懿宗咸通十年许汝二州名许注见汉后主建兴十年许昌汝注见汉光武建武二年梁县陜虢二州名陜注见周显王四十五年虢注见宋文帝元嘉十二年莘】
　　书法【宗权贼也而又僣号其不书冦何据韩简李可举等书冦夷全忠于宗权也宗权不书冦而天下藩镇多若而人矣下书孙儒攻扬州义同】
　　宣州观察使秦彦入扬州庐州刺史杨行宻引兵攻之【初吕用之诈为髙骈牒署庐州刺史杨行宻行军司马遣兵入援庐江人袁袭説行宻曰髙公昬惑用之奸邪师铎悖逆凶德参会而求兵于我此天以淮南授明公也趣赴之行宻从之至天长用之及张神劒皆以其众归之防秦彦将兵三万入广陵自称权知节度事行宻遂帅诸军抵广陵彦闭城自守遣秦稠出战败死士卒死者什七八行宻即行愍也髙骈改其名】集览【杨行宻全史提纲注行胡孟反庐江今无为州属县庐或作虞刋误】正误【杨行宻今按行当如字】质实【庐州注见汉景帝五年庐江杨行宻合肥人庐江一统志云本汉龙舒县地名属庐江郡晋因之梁始置庐江县及置相州隋属庐州宋割属无为州元仍旧本朝改属庐州府天长县名注见梁孝元帝承圣二年泾州】
　　八月李昌符作乱败走以李茂贞为招讨使讨之【天威都头杨守立与李昌符争道麾下相殴帝命中使谕之不止昌符遂拥兵烧行营守立与战昌符败走保陇州诏遣李茂贞讨之】质实【中使注见宗开元十五年陇西注见汉光武建武六年汧】
　　河中军乱杀节度使王重荣诏以王重盈代之
　　【重荣用法严末年尤甚牙将常行儒作乱攻重荣杀之制以其弟重盈为防国节度使执行儒杀之】质实【防国节度注见周赧王十二年蒲阪】
　　以李罕之为河阳节度使张全义为河南尹
　　【孙孺既去河阳李罕之召张全义于泽州与之收合余众罕之据河阳全义据东都共求救于河东李克用表罕之为河阳节度使全义为河南尹初东都荐经冦乱居民不满百戸全义选麾下十八人材器可任者人给一旗一榜谓之屯将使诣十八县故墟落中植旗张榜招怀流散劝之树艺蠲其租税惟杀人者死余但笞杖而已由是民归之者如市又选壮者教之战以御防盗数年之后都城坊曲渐复旧制诸县戸口率皆归复桑麻蔚然野无旷土其胜兵者大县至七千人小县不减二千人为之置令佐以治之全义明察人不能欺而为政寛简出见田畴美者輙下马与僚佐共观之召田主劳以酒食有蚕麦善收者或亲至其家悉呼出老幼赐以茶防衣物民间言张公不喜声伎见之未尝笑独见佳麦良茧则笑耳有田荒秽者则集众杖之或诉以乏人牛乃召其邻里责使助之由是邻里有无相助比户丰实凶年不饥遂成富庻焉】质实【东都注见秦庄襄王元年三川河东郡名注见汉献帝建安七年河阳节度使注见昭宣宗天祐二年河南尹注见秦庄襄王元年三川】
　　秋八月李茂贞平陇州李昌符伏诛诏以茂贞为凤翔节度使
　　发明【昌符既聼命阉奴又反逼车驾罪未及讨乃复拥兵焚毁行营故前以作乱书之至此则正其伏诛之罪也】
　　○朱全忠取曹州
　　【全忠欲兼兖郓而以朱瑄兄弟有功于已攻之无名乃诬瑄招诱宣武军士遣其将朱珍葛从周袭曹州防之又攻濮州与兖郓兵战于刘桥杀数万人瑄瑾仅以身免】质实【宣武军注见周显王二十九年大梁葛从周濮州鄄城人曹州注见汉光武建武八年济隂濮州注见周安王五年濮阳刘桥地名未详处所】
　　秦彦遣兵击杨行宻大败而还
　　【秦彦悉出城中兵万二千人遣毕师铎郑汉章将之陈于城西延袤数里行宻安卧帐中曰贼近告我诸将以众寡不敌欲还李涛怒曰吾以顺讨逆何论众寡且大军至此去将安归涛愿为前锋保为公破之行宻乃积金帛粮米于一寨使羸弱守之多伏精兵于其傍自将千余人冲其陈兵始交行宻阳不胜而走广陵兵追之入寨纵掠伏兵四起俘斩殆尽自是秦彦不复言出师矣】质实【俘斩注见梁武帝大通元年】
　　九月以张濬同平章事○秦彦杀髙骈
　　【髙骈在道院左右无食秦彦与毕师铎出师屡败疑骈为厌胜外围益急恐骈党为内应乃杀骈并其子弟甥侄同坎瘗之杨行宻闻之帅士卒缟素向城大哭三日骈之在成都杀突将也有一妇人临刑防手大骂曰我必诉于上帝使汝他日举家屠灭如我今日至是卒如其言胡氏曰髙骈之事岂非佛氏所谓轮廻果报者乎曰似之而非也易曰积善之家必有余庆积不善之家必有余殃曽子曰出乎尔者反乎尔者也若骈所得犹未足以偿数千人之怨才足以见天道好还之不差忒耳若夫轮廻之説谓死于此生于彼今世为人后世为异物负怨于阳明之界而取偿于幽隂之府则无是理也行宻起兵赴难于义已得又能举军缟素向城大临虽非其诚亦假仁之举也】集览【防手两手相击也】正误【防手今按左传公防其手注抵手屈肘如防形集览非也】质实【张濬河间人厌胜注见宋明帝泰始四年瘗之瘗倚厉反埋也】
　　发明【髙骈拥兵叛命信用妖人自取亡灭故尽削其官以正其罪也然不书伏诛者秦彦不得而诛之也】
　　冬十月朱全忠防濮州进攻郓州○杨行宻克扬州质实【扬州注见汉武帝元朔五年淮南】
　　【广陵城中无食草根木实皆尽以堇泥为饼食之饿死者大半宣军掠人诣肆卖之驱缚屠割流血满市部将张审威帅麾下登城啓关纳外兵守者皆不闘而溃先是彦师铎信重妖尼奉仙至是问计奉仙曰走为上防乃奔东塘行宻入城改殡骈及其族城中遗民才数百家饥羸非复人状行宻辇西寨米以赈之自称淮南留后】集览【堇泥为饼通鉴释文曰堇草名尔雅谓之齧苦今堇葵也愚谓此説恐误案堇当作芹説文堇黏土也徐氏曰今人谓水中泥黏者为堇且上文云草根木实皆尽则又安得有堇葵在此必黏土无疑隋炀帝时江都民槀煑土而食唐昭宣时朱全忠围刘守文于沧州城中食尽九土而食以此益信非堇葵明矣东塘疑是地名未详处所】质实【宣军宣州之军注见汉明帝永平十三年】
　　十一月秦宗权遣孙儒攻扬州屠髙邮
　　【秦宗权遣其弟宗衡将兵万人度淮与杨行宻争扬州以孙儒为副张佶刘建锋马殷及宗权族弟彦晖皆从扺广陵城西据行宻故寨秦彦毕师铎引兵与合未几宗权召宗衡等还蔡拒朱全忠孙儒知宗权势不能乆称疾不行宗衡屡促之儒怒杀之传首于全忠分兵掠邻州众至数万以城下乏食还袭髙邮张神劒逃归扬州儒屠髙邮行宻杀神劒而阬其众乂恐孙儒乗胜取海陵命镇遏使髙覇帅其兵民悉归府城凡数万戸】质实【淮河名注见宪宗元和十一年蔡州名注见汉光武建武十九年汝南海陵县名注见周世宗显德五年】
　　闰月以朱全忠兼淮南节度使
　　【朝廷以淮南乆乱以全忠兼节度使全忠遣张廷范致朝命于杨行宻以行宻为副使又以李璠为留后遣牙将郭言将兵千人送之感化节度使时溥自以先进为都统顾不得淮南而全忠得之意甚恨望全忠以书假道于溥溥不许璠至泗州溥以兵袭之郭言力战得免而还徐汴始搆怨全忠多权数将佐莫测其所为惟舘驿廵官敬翔能逆知之往往助其所不及全忠大悦自恨得翔晩凡军机民政悉以咨之】质实【感化节度注见昭宗景福二年泗州注同上年徐汴二州名徐注见秦始皇二十八年彭城汴注见周显王二十九年大梁葢谓时溥朱全忠也】
　　王建攻成都不克退屯汉州
　　【王建既据阆州东川节度使顾彦朗畏之数遣使问馈陈敬瑄恐其合兵图已谋于田令孜令孜曰建吾子也今折简召之可致麾下遣使召之建大喜留其家于梓州帅麾下精兵一千与从子宗鐬假子宗瑶宗弼宗侃宗弁俱西至鹿头关西川参谋李乂谓敬瑄曰玉建虎也奈何延之入室彼安肯为公下乎敬瑄悔遣人止之建怒破关而进防汉州敬瑄遣使让之对曰十军阿父召我来及门而拒之重为顾公所疑进退无归矣令孜登楼慰谕之建与诸军罗拜曰今既无归且辞阿父作贼矣彦朗发兵之急攻成都三日不克退屯汉州敬瑄告难于朝诏遣中使和解之不从】集览【宗鐬人名也鐬呼外反十军羽林龙武神武神策神威各为左右焉凡十军也田令孜为十军观军容使故称十军】质实【折简注见梁孝元帝承圣三年麾下注见汉王邦三年梓州注见汉献帝建安十八年梓潼鹿头闗一统志云在成都府德阳县北三十里汉州注见汉成帝鸿嘉三年广汉】
　　杨行宻斩吕用之
　　【吕用之之在天长也绐杨行宻曰用之有银五万铤埋于所居克城之日愿偹麾下一醉之资至是行宻阅士卒顾用之曰仆射许此曹银何食言邪因牵下腰斩之举家刳裂立尽发其中堂得桐人书骈姓名于胸桎梏而钉之张守一亦归行宻复为诸将合仙丹又欲干军府之政行宻怒而杀之胡氏曰吕用之之罪固大而杨行宻乆留不杀何也用之尝诈牒行宻为司马又以其众迎之于天长此行宻所以不杀欤夫天下之恶一也用之既误髙骈有如举城以授行宻行宻亦当数其罪恶肆诸市朝以谢扬土乃懐其私惠而容贷之及责饷不效然后施刑向使得金其势必将不死是行宻喜怒生杀皆以利行夫岂仗大义图覇业之道哉桐人桎梏世所谓詋诅也或见髙骈受诛必以为验彼吕用之张守一诸葛殷又谁诅厌者哉茍明乎理则不以此为惑矣】质实【食言注见晋穆帝永和十二年桎梏刑具注见宋明帝泰始元年肆诸市朝注见隋炀帝大业四年詋诅注见汉武帝征和二年】
　　书法【髙骈书杀两下辞也此其书斩何罪人也罪之则曷为不书诛行宻以用之责饷不效杀之则非义讨矣然用之有罪非髙骈比也故特书斩纲目于此其权衡审矣哉】
　　十二月秦宗权陷荆南
　　【张瓌留其将王建肇守城而去遗民才数百家】
　　钱镠取润州质实【润州注见晋成帝咸和三年京口】
　　【戊申】文德元年春正月孙儒杀秦彦毕师铎郑汉章【彦等之归孙儒也其众犹二千余人其后稍稍为儒所夺禆将唐宏知其必及祸恐并死乃诬告彦等潜召汴军儒杀彦等以宏为马军使】
　　以朱全忠为蔡州四面行营都统
　　【蔡将石璠冦陈亳朱全忠遣朱珍葛从周将兵击擒之诏以全忠为都统代时溥诸镇兵皆受节制】质实【陈亳二州名陈注见周赧王三十七年亳注见汉献帝建安十五年】
　　二月以杨行密为淮南留后
　　【张廷范至广陵杨行宻厚礼之及闻李璠来怒有不受之色廷范宻使人白全忠宜自以大军赴镇全忠从之至宋州廷范逃归曰行宻未可图也乃奏以为留后】
　　上至长安考异【上当作帝】○魏博军乱逐其节度使乐彦祯推牙将罗信知留后事
　　【魏博节度使乐彦祯骄泰不法筑罗城方八十里人苦其役子从训凶险聚亡命为亲兵牙兵疑之籍籍不已从训逃出彦祯以为相州刺史从训遣人至魏运甲兵金帛交错于路牙兵益疑彦祯惧请避位为僧众推牙将罗信知留后事信引兵出与从训战败之】集览【籍籍汉江都王建传国中口语籍籍注籍籍諠聒之意又刘屈牦传事籍籍如此注籍籍犹言纷纷也】质实【相州注见汉元帝建昭二年魏郡罗信魏州贵乡人】
　　张全义袭河阳李罕之奔泽州
　　【初罕之与全义刻臂为盟相得欢甚罕之勇而无谋性复贪暴意轻全义闻其勤俭力穑笑曰此田舍一夫耳屡求谷帛全义皆与之小不如所欲輙械主吏杖之河南将佐皆愤怒全义竭力奉之罕之益骄罕之所部不耕稼专以剽掠为资至是悉众攻绛州降之进攻晋州王重盈宻结全义以图之全义潜发屯兵夜袭河阳黎明入城罕之逾垣走全义尽俘其家遂兼领河阳节度使罕之奔泽州求救于李克用】质实【绛州注见宋文帝元嘉二十三年东雍州晋州注见汉献帝建安七年河东黎明注见汉武帝元鼎六年泽州注见梁武帝大通六年建州】
　　三月朔日食既质实【日食既注见汉惠帝七年】
　　书法【食既大变也纲目书食既十有二详汉惠帝七年自汉惠帝以来未有无其应者于是三月食既未改月而国有大丧变不虚生信哉舍是无书食既者矣】
　　○立寿王杰为皇太弟帝崩太弟即位考证【当作太弟杰即位上疾大渐皇弟吉王保长而贤羣臣属望十军观军容使杨复恭请立其弟夀王杰是日下诏立杰为皇太弟监军国事中尉刘季述遣兵迎杰入居少阳院宰相以下就见之上崩遗制太弟即位更名敏以韦昭度摄冡宰昭宗体貌明粹有英气喜文学以僖宗威令不振朝廷日卑有恢复前烈之志尊礼大臣梦想贤豪践阼之始中外忻忻焉范氏曰宦者利于防弱欲专威权以长而立则已无功故必有所废置谓之定策夫立君以为天下而宦者以私利已既以援立为功未有不乱国家者也】质实【大渐注见周世宗显德六年吉州名注见晋安帝元兴元年安成寿州名注见齐主寳卷永元二年寿阳冡宰官名注见陈宣帝大建九年忻忻喜悦之貌与欣通】
　　书法【贺善賛曰僖宗之篇非盗贼无书者然有三事自唐以来所未有杀三谏臣是也即此足以决唐之必亡矣】
　　夏四月孙儒袭扬州陷之
　　【孙儒陷扬州自称节度使杨行宻将奔海陵袁袭劝行宻归庐州再为进取之计从之】
　　李克用遣兵攻河阳朱全忠救却之
　　【李克用以其将康君立督骑七千助李罕之攻河阳张全义婴城自守求救于朱全忠全忠遣丁防等将兵数万救河阳李存孝战败君立惧引兵还全忠表防为留后张全义复为河南尹全义德全忠出已尽心附之给其粮仗李罕之为泽州刺史领河阳节度专以冦钞为事自怀孟晋绛数百里间州无刺史县无令长田无麦禾邑无烟火者殆将十年】质实【冦钞注见汉光武建武十五年懐孟二州名怀注见宋顺帝升明二年孟注见昭宗天祐二年】
　　罗信杀乐彦祯及其子从训诏以信知魏博留后○以郭禹为荆南留后
　　【郭禹击荆南逐其帅王建肇诏以禹为留后荆南兵荒之余止有一十七家禹厉精为治抚集雕残通商务农晚年殆及万戸时藩镇各务兵力相残莫以养民为事独华州刺史韩建招抚流散劝课农桑数年之间民富军赡时人谓之北韩南郭乆之朝廷遂以禹为节度使禹奏复姓名为成汭】质实【华州注见宗开元十年】
　　五月朱全忠击蔡州克其外城
　　【全忠既得洛孟无西顾之忧乃大发兵击秦宗权大破之克北关门宗权守中州全忠分诸将为二十八寨以环之】质实【洛州名注见秦庄襄王元年三川】
　　六月以韦昭度为西川节度使兼西川招抚使
</div>
    <div class="pagination">
<a href="御批资治通鉴纲目_page210.html">上一页</a><span>...</span><a href="御批资治通鉴纲目_page206.html">206</a><a href="御批资治通鉴纲目_page207.html">207</a><a href="御批资治通鉴纲目_page208.html">208</a><a href="御批资治通鉴纲目_page209.html">209</a><a href="御批资治通鉴纲目_page210.html">210</a><span class="current-page">211</span><a href="御批资治通鉴纲目_page212.html">212</a><a href="御批资治通鉴纲目_page213.html">213</a><a href="御批资治通鉴纲目_page214.html">214</a><a href="御批资治通鉴纲目_page215.html">215</a><a href="御批资治通鉴纲目_page216.html">216</a><span>...</span><a href="御批资治通鉴纲目_page212.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
