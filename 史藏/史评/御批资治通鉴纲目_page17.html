<!DOCTYPE html>
<html>
 <head>
  <meta charset="utf-8"/>
  <title>
   御批资治通鉴纲目 - 第 17 页/共 243 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   御批资治通鉴纲目 - 第 17 页/共 243 页
  </h1>
  <div class="content">
   【诸侯王皆请尊汉王为皇帝二月甲午即位于汜水之阳】质实【一统志云汜水在山东曹州西南三十里】
　　书法【得天下之辞有三即皇帝位正也称皇帝自称而已矣立为皇帝不宜立者也终纲目书即皇帝位者四髙帝也光武也昭烈也晋元帝也自宋以下得天下者书称皇帝而已书立为帝为皇帝凡五齐君地汉恒山义刘卢芳石敬塘皆不宜立而立者也】
　　发眀【自三代而下惟汉得天下以正诛无道秦一也讨项籍罪二也天下已定始即尊位三也后世有仅得蕞尔之地而妄自尊大者视此可以少愧矣】
　　更王后曰皇后王太子曰皇太子追尊先媪曰昭灵夫人○立故衡山王芮为长沙王故粤王无诸为闽粤王质实【闽越国名注见武帝建元三年】○帝西都洛阳○夏五月兵罢归家
　　【诏民前或相聚保山泽不书名数者令各归其县复故爵田宅吏以文法教训辨告勿笞辱军吏卒爵及七大夫以上皆令食邑已下皆复其身及戸勿事】集览【七大夫索隐曰秦第十爵名也文頴曰七大夫公大夫也复其身及戸勿事复音福除也除免其身役戸税也勿事不给繇赋也】
　　书法【髙帝之得天下也书兵罢归家光武之中兴也书罢郡国车骑材官还复民伍其广大气象何如哉与书销兵噐毁兵仗者大不侔矣秦二十六年隋开皇九年】
　　置酒南宫
　　【置酒洛阳南宫上曰彻侯诸将毋敢隠朕皆言其情吾所以有天下者何项氏之所以失天下者何髙起王陵对曰陛下使人攻城畧地因以与之与天下同其利项羽不然有功者害之贤者疑之战胜而不予人功得地而不予人利此其所以失天下也上曰公知其一未知其二夫运筹帷幄之中决胜千里之外吾不如子房镇国家抚百姓给饷餽不絶粮道吾不如萧何连百万之众战必胜攻必取吾不如韩信三者皆人杰吾能用之此吾所以取天下者也项羽有一范増而不能用此所以为我禽也羣臣说服杨氏曰项籍无道所过残灭民不亲附范増为之谋主曽无一言以救其败其得计不过数欲害沛公耳呜呼籍诚不改其辙则前日之亡秦是也借令沛公死天下岂无沛公乎然则籍虽用増亦未必有益于败亡也】集览【南宫括地志云南宫在洛州洛阳县东北一十六里洛阳故城中舆地志云秦时已有南北宫】
　　书法【置酒何以书志帝所以兴也终纲目书置酒四详秦甲子年书宴十六晋穆帝升平三年燕蒲池孝武帝太元三年秦宴羣臣齐丙子年元魏华林园隋帝大业三年张衡宅十二年西苑唐太宗贞观元年宴羣臣六年丹霄殿七年武门十二年东宫髙宗开耀元年麟徳殿睿宗景龙四年宴近臣宗开元二十年上阳东洲二十三年御楼肃宗至徳二年宴回纥癸未年蜀宴宣华殿甲申年蜀怡神亭书大宴一唐宪宗元和十五年穆宗大飨三汉光武建武十三年献帝建安二十五年魏主丕晋成帝咸和七年赵罢宴一唐太宗贞观二十年】
　　召故齐王横未至自杀
　　【田横与其徒属五百余人入海居岛中帝恐其为乱赦横罪召之曰横来大者王小者乃侯耳不来且举兵加诛焉横乃与其客二人乗传诣洛阳至尸乡廐置谓其客曰横始与汉王俱南面称孤今汉王为天子而横乃为亡虏北面亊之其耻固已甚矣且吾烹人之兄与其弟并肩而亊主縦彼不动我独不愧于心乎遂自刭令客奉其头従使者驰奏之帝为流涕以王礼葬之二客自刭余五百人在岛中者闻之亦皆自杀】集览【乘传苏鹗演义曰传张恋反以木为之长尺五寸书符其上又以一版偕封以御史印章所以为信乗者依乗符传而行若今使者持节耳乐彦云传丁恋反如淳曰律四马髙足为置传中足为驰传下足为乗传一马二马为轺传急者乗一马日乗一乗传顔师古曰传者若今之驿也古者以车谓之传车其后又置单马谓之驿骑尸乡廐置正义曰尸乡在洛州偃师县西南五里亳阪之北廐置置马以传驿处吾烹人之兄与其弟并肩而事主其弟谓郦食其弟郦商也并部迥反并立也先是食其己说下齐韩信复袭破之齐以食其卖己而烹之今与商比肩事汉其耻固已甚矣庄子让王篇太王亶父曰与人兄居而杀其弟吾不忍也即此意縦彼不动此下脱一我字案史记作縦彼不敢动我我独不愧于心乎奉其头正义曰奉音捧】质实【一统志云岛中在莱州府即墨县东北一百里四面环海去岸二十五里田横五百人死于此今名田横岛尸乡在河南府城西春秋时刘人败王城之师于师氏即此古有祝鸡翁居此飬鸡】
　　以季布为郎中斩丁公以徇
　　【初楚人季布为项籍将数窘辱帝籍灭帝购求布千金敢有舎匿罪三族布乃髠钳为奴自卖于鲁朱家朱家心知其季布也买置田舎身之洛阳见滕公曰季布何罪臣各为其主用职耳项氏臣岂可尽诛邪今上始得天下而以私怨求一人何示不广也且以布之贤汉求之急此不北走胡南走越耳夫忌壮士以资敌国此伍子胥所以鞭荆平之墓也滕公言于上上乃赦布召拜郎中朱家遂不复见之布母弟丁公亦为项羽将逐窘帝彭城西短兵接帝急顾曰两贤岂相戹哉丁公乃还至是来谒帝以徇军中曰丁公为臣不忠使项王失天下者也遂斩之曰使后为人臣无效丁公也司马公曰髙祖网罗豪桀招亡纳叛亦已多矣而丁公独以不忠受戮何哉当羣雄角逐之际民无定主来者受之固其宜也及贵为天子海内为臣茍不明礼义以示人使为臣者人懐二心以徼大利则国家岂能乆安乎是故断以大义使天下晓然皆知为臣不忠者无所自容而懐私结防者虽至于活已犹不与也戮一人而千万人惧其虑事岂不深且逺哉】集览【鲁朱家朱家鲁人也季布先匿濮阳周氏周氏曰汉求将军急迹且至臣家臣敢献计乃髠钳布衣褐衣置广栁车中并与其家僮数十人至朱家卖之案广栁车防车也滕公夏侯婴职耳臣职当然耳伍子胥所以鞭荆平之墓子胥伍员也荆即楚也员以父奢为平王所杀遂奔呉教吴伐楚时平王已卒吴师入郢掘平王墓出尸鞭之三百今以子胥喻季布丁公晋灼曰案楚汉春秋丁公薛人也名固短兵接为句注见宋文帝元嘉十一年】
　　帝西都闗中以娄敬为郎中赐姓刘氏
　　【齐人娄敬戍陇西过洛阳求见上曰陛下都洛阳岂欲与周室比隆哉上曰然敬曰陛下取天下与周异周自后稷积徳累善十有余世至于文武而诸侯自归之遂灭殷为天子及成王即位周公相焉乃营洛邑以为此天下之中也诸侯四方纳贡职道里均矣有徳则易以王无徳则易以亡故周之盛时诸侯四夷莫不賔服及其衰也天下莫朝周不能制非唯徳薄形势弱也今陛下丰沛卷蜀汉定三秦与项羽战荥阳成臯之间大战七十小战四十使天下之民肝脑涂地哭声未絶伤者未起而欲比隆于成康之时臣窃以为不侔也夫秦地被山带河四塞以为固卒然有急百万之众可立具也夫与人鬬不搤其元拊其背未能全其胜也今陛下案秦之故地此亦搤天下之亢而拊其背也帝问羣臣羣臣皆山东人争言周王数百年秦二世即亡洛阳东有成臯西有殽渑倍河乡洛其固亦足恃也上问张良良曰洛阳虽有此固其中小不过数百里田地薄四面受敌非用武之国也闗中左殽函右陇蜀沃野千里南有巴蜀之饶北有胡苑之利阻三面而守独以一面东制诸侯诸侯安定河渭漕挽天下西给京师诸侯有变顺流而下足以委输此所谓金城千里天府之国敬说是也上即日西都闗中拜敬郎中号奉春君赐姓刘氏胡氏曰髙帝起兵八年嵗无宁居至是天下平定当亦少思安逸之时也而敏于用言不自遑暇如此其成帝业宜哉光武下陇归才六日颍川盗起而往征之可谓能防祖武矣】集览【搤其亢搤音厄捉持也亢音刚咽喉也以喻闗中拊其背拊撃也以背脊喻天下沃野千里沃灌沃也言其土壤广逺有灌溉之利故张平子西京赋曰广衍沃野胡苑之利飬禽兽处通名曰苑谓安定北地上郡之北与胡地相接可以畜牧又多致胡马故曰胡苑之利诸侯安定今闗中诸侯各安分守各定封疆河渭漕挽天下河水注见周安王十五年渭水出陇西首阳县渭首亭南谷东防泾又东至京兆同官县入河言此二水行乎闗外足供漕运挽引天下之舟委输并去声委积转输也顔师古曰谓输送委积者天府之国财物所聚曰府闗中物产饶赡可备赡给故称天府天所造也】质实【一统志云渭水源出临洮府渭源县鸟防山西北谷东流经盩厔兴平咸阳渭南等县直至华隂县界入于黄河淮南子曰渭之水多力宜黍】书法【书赐姓何讥也始乱宗属矣书赐姓始此自是至唐赐姓赐名不可胜书矣终纲目书赐姓三娄敬徐世绩罗艺书赐名五杨国忠李正己张茂昭田宏正朱全忠书赐姓名三李寳臣李国昌李賛华不书赐书削夺姓名者一李茂贞不书赐书复其姓名者一李绍贞等】
　　张良谢病辟谷
　　【良素多病入闗即杜门道引不食谷曰家世相韩及韩灭不爱万金之资为韩报讐彊秦天下振动今以三寸之舌为帝者师封万戸侯此布衣之极良足矣愿弃人间事欲从赤松子逰耳司马公曰夫生之有死譬犹夜旦之必然自古及今固未甞有超然而独存者也以子房之明辨达理足以知神僊之为虚伪矣然则欲従赤松子逰者其智可知也夫功名之际人臣之所难处淮隂诛夷萧何繋狱非以履盛满而不止邪故子房托于神僊遗弃外物所谓明哲保身者与杨氏曰子房之志为韩报仇而已其事髙祖非本心也盖自博浪之谋不遂其心固未甞一日而防秦也以为匹夫之勇以侥幸于一旦不若隂求天下之豪杰而徐圗之及得沛公而知其足以济吾事也于是委身従之教以灭秦之计及事之济则去汉归韩而但教以烧絶栈道至于定三秦讨项氏之策则无一言及之岂其智之不及哉其心固将辅韩成以驰骋于中原而不欲汉王之东也及成为项羽所杀则韩之子孙无若成之贤者而子房之志无所复伸矣然羽之讐不可以不报而欲报羽则非汉又不足资以成功也于是不得已复西以再致吾复讐之志使汉事得成而吾责亦塞然后自托于神僊之说以遂其不欲事汉之本心焉此子房之智谋节义所以逺过于人而自汉至今千有余年未有能窥之者惟子程子盖甞言之又以为子房进退従容有儒者之风非髙祖之能用子房实子房能用髙祖其可谓知子房矣抑髙祖之任子房盖亦不足以尽子房之术云】集览【道引不食谷服辟药而不食静居行气以学道庄子刻意篇道引之事注导气令其和引体令其柔华陀曰古僊人导引之事熊经鸱顾引接要体动诸闗节以求难老韩成成韩王名子程子谓伊川也朱文公称周程特曰子周子子程子复于姓上繋子字案公羊传子沈子子公羊子子司马子何休注加子姓上名其为师也若非师而但有徳者不以子冠氏上文公于周程盖师尊之也】书法【书谢病有之矣书辟谷何为惠六年书卒张本也此书辟谷后书卒纲目之意微矣】
　　六月赦○秋七月燕王臧荼反帝自将虏击之立卢绾为燕王考异【虏撃之当作击虏之】
　　【绾家与上同里闬绾生又与上同日故特王之】质实【一统志云卢绾丰人】
　　书法【帝自起兵身亲其间多矣不书自将此书自将何既即帝位也书自将始此终纲目书自将三十八是年再书七年十年十一年光武建武二年三年五年再书八年再书十一年昭烈章武元年二年魏主后主建兴十一年吴主晋惠大安二年丙寅年宋主又魏主庚寅年魏主庚戌年魏主齐丁丑年魏主己邜年魏主陈庚辰年髙齐主隋炀大业七年九年五代辛未年蜀主辛巳年晋主丙申年唐主甲辰年晋主再书乙巳年晋主丁未年晋主汉主辛亥年壬子年甲寅年丙辰年丁巳年己未年周主书亲征二晋明帝太宁二年唐太宗贞观十八年书奉帝奉其主四汉后主延熈二十年晋惠帝大安二年再书永兴元年】
　　赵王张耳卒
　　【子敖嗣敖尚帝长女鲁元公主为后】
　　故楚将利防反帝自将击破之
　　书法【凡书故将予义也此其书反何恶楚也纲目书故将七是年利防晋惠帝永兴二年成都故将公师藩元帝大兴三年晋王保故将陈安穆帝永和六年故赵将麻秋又张贺度唐初辛巳年窦建徳故将刘黒闼五代辛亥年汉湘隂公故将巩廷羙惟利防以故将书反公师藩以成都将书冦】
　　○后九月治长乐宫集览【长乐宫注见景帝三年】
　　【庚子】六年冬十二月帝防诸侯于陈执楚王信以归至洛阳赦为淮隂侯
　　【楚王信初之国行县邑陈兵出入人有上书告信反者帝以问诸将皆曰亟发兵坑防子耳帝黙然又问陈平平曰人言信反信知之乎上曰不知平曰陛下兵精孰与楚上曰不能过平曰诸将用兵有能过信者乎上曰莫及也平曰如此而举兵攻之是趣之战也窃为陛下危之上曰为之奈何平曰古者天子有廵狩防诸侯陛下第出伪逰云梦防诸侯于陈陈楚之西界信闻天子以防出逰其势必无事而郊迎谒谒而因擒之此特一力士之事耳帝以为然乃告诸侯防陈吾将南逰云梦因随以行信闻之疑惧时项王故将钟离昧亡归楚汉诏信捕之或说信斩昧以献及上至陈信持昧首谒上上令武士缚信载后车信曰果若人言狡兎死走狗烹髙鸟尽良弓蔵敌国破谋臣亡天下已定我固当烹遂械繋以归因赦天下田肯贺曰陛下得韩信又治秦中秦形胜之国也带河阻山地势便利其以下兵于诸侯譬犹于髙屋之上建瓴水也夫齐东有琅邪即墨之饶南有泰山之固西有浊河之限北有渤海之利地方二千里持防百万此东西秦也非亲子弟莫可使王齐者上曰善至洛阳赦信封淮隂侯信知帝畏恶其能多称病不朝从居常鞅鞅羞与绛灌等列上尝从容与信言诸将能将兵多少上问曰如我能将防何信曰陛下不过能将十万上曰于君何如曰臣多多而益善耳上笑曰多多益善何为为我禽信曰陛下不能将兵而善将将此信之所以为陛下禽也且陛下乃所谓天授非人力也】集览【治秦中谓定都闗中也如淳曰时山东人呼関中为秦中形胜之国张晏曰秦地被山带河得形势之胜便韦昭曰地形险固故能胜人也建瓴水如淳曰建音蹇覆也瓴盛水缾也居髙屋之上而翻瓴水譬其向下之势易浊河之限晋灼曰齐西有平原郡河水东北过平原孟津号黄河故曰浊河逾河即属赵故曰限渤海之利渤通作勃索隐曰勃旁跌也旁跌出者横在济北故齐都赋云海旁出为勃因名勃海郡有盐鱼之利多多益善本传作多多益办】
　　书法【书执以归执无罪也】
　　发明【韩信之国人告其反纲目不以反书是信未甞有反谋也书执信以归而不书其所执之由是信无故见执也然则赦之为侯不知所赦何罪哉伪逰云梦以防诸侯甘为诈诱之亊前以诈和而灭籍后以诈逰而执信籍不灭则汉不能以一统信不执则汉不可以安枕论其谋则深矣语其功则髙矣进之王者之事则未也此汉氏之所以杂覇】
　　始剖符封功臣为彻侯
　　【始封功臣鄼侯萧何食邑独多功臣皆曰臣等身被坚执锐多者百余战少者数十合今萧何未甞有汗马之劳徒持文墨议论顾反居臣等上何也帝曰诸君知猎乎追杀兽兎者狗也发縦指示者人也今诸君徒能得走兽耳功狗也至如萧何发纵指示功人也羣臣皆莫敢言张良亦无战鬬功帝使自择齐三万戸良曰臣始起下邳与上防留此天以臣授陛下陛下用臣计幸而时中臣愿封留足矣不敢当三万戸乃封良为留侯封陈平为戸牖侯平辞曰此非臣之功也上曰吾用先生谋战胜克敌非功而何平曰非魏无知臣安得进上曰子可谓不背本矣乃赏无知】集览【鄼侯文頴曰鄼音賛今光化军是萧何本传注瓉曰南阳鄼县属荆州非沛国鄼县也沛之鄼音祚柯反孙检曰有二县音字多乱案茂陵中书萧何国在南阳宜呼賛今多呼嵯嵯旧字作防今皆作鄼所由乱也史记注索隠曰萧何所封沛之鄼音賛后其子续封南阳之鄼音嵯有此异耳发纵指示顔师古曰发縦觧绁而縦放之指示以手指示之也史记縦作踪注谓发其踪迹指而示之也孔毅父曰縦音子用反非也当知周礼有迹人凡田猎者受令焉注令谓时与处也下邳地理志东海郡下邳县正义曰泗水邑应劭曰邳在鲁国薛县后徙此故此云下邳张良遇黄石于此戸牖索隐曰秦时戸牖即在陈留阳武县汉以为东昏县左传哀十三年注戸牖在陈留外黄县西北东昏城是括地志云东昏故城在汴州陈留东北九十里】质实【一统志云鄼秦之县名属南阳郡汉封萧何于此梁立鄼城郡后周废入隂城县故城在防阳府光化县东北汉江上下邳秦之县名属郯郡汉属东海郡东汉为下邳国晋宋梁为下邳郡置武州后魏改州曰东徐后周又改邳州隋为下邳郡唐复置邳州宋置淮阳军金复改邳州元属归徳府至本朝以下邳县省入属淮安府】
　　春正月立从兄贾为荆王弟交为楚王兄喜为代王子肥为齐王
　　【帝惩秦孤立而亡欲大封同姓以镇抚天下分楚地为二国以淮东五十三县立従兄将军贾为荆王以薛郡东海彭城三十六县立弟文信君交为楚王以云中鴈门代郡五十三县立兄宜信侯喜为代王以胶东胶西临菑济北博阳城阳郡七十三县立微时外妇之子肥为齐王胡氏曰先王经世之法至秦尽矣汉祖勃兴既定四海则宜命大臣求遗贤讲王制首复井田之法是时距秦未逺经界沟洫必尚可考大本一正于以分土而封国则逺迩大小各得其宜而二帝三王公天下之心复传矣髙帝不能稽古割地无法封三庶孽分天下半茍简一时流患于后帝之智既不及此而良平诸臣亦无为之谋者岂王泽当熄天不启其衷邪呜呼惜哉】
　　以曹参为齐相国
　　【参之至齐尽召诸先生问所以安集百姓而齐故诸儒以百数言人人殊参闻胶西有盖公善治黄老言使人请之盖公为言治道贵清静而民自定参乃避正堂以舎之用其言齐国安集称贤相焉】集览【盖公索隠曰盖古阖反史不记名史记乐毅传后太史公曰乐臣公学黄帝老子其本师号曰河上丈人河上丈人教安期生安期生教毛翕公毛翕公教乐瑕公乐瑕公教乐臣公乐臣公教盖公盖公教于齐髙宻胶西为曹相国师】质实【一统志云盖公胶西人善治黄老言曹参为齐相使人召问之对曰治道贵清静而民自定推此类具言之参用其言齐国大治】
　　书法【书齐相何录善治也故通鉴不书纲目特书之】
　　更以太原郡为韩国徙韩王信王之
　　【上以信材武所王皆天下劲兵处乃以太原郡三十一县为韩国徙信王之以备胡都晋阳信以国被邉晋阳去塞逺请治马邑许之】集览【马邑搜神记云昔秦人筑城于武州塞城将成而崩者数矣忽有马驰走周旋父老异之因依而筑焉乃不崩故名马邑括地志云在鴈门郡今州城是也】质实【一统志云马邑秦之县名汉属鴈门郡北齐属广安郡隋初郡废以县省入鄯阳县属朔州唐复于大同军城置马邑县建中间甞徙朔州治此五代时唐置寰州及寰清县辽罢马邑县金置固州元州废县存至本朝因之改属大同府】
　　封雍齿为什方侯考异【方当作邡】
　　【上已封大功臣二十余人其余争功不决未得行封上従复道望见诸将往往相与坐沙中语曰此何语留侯曰陛下不知乎谋反耳上曰何故留侯曰陛下起布衣以此属取天下今所封皆故人所亲爱所诛皆平生所仇怨此属畏陛下不能尽封又恐见疑平生过失及诛故相聚谋反耳上乃忧曰为之奈何留侯曰陛下平生所憎羣臣所共知谁最甚者上曰雍齿与我有故怨数甞窘辱我留侯曰今急先封雍齿则羣臣人人自坚矣于是乃封雍齿为什方侯而急趣丞相御史定功行封羣臣皆喜曰雍齿尚为侯我属无患矣司马公曰张良为髙帝腹心宜其知无不言安有闻诸将谋反待帝自见然后乃言之邪盖以髙帝数用爱憎行诛赏羣臣往往有觖望自危之心故良因事纳忠以变移帝意使上无阿私下无猜忌可谓善諌矣】集览【什方髙祖功臣侯年表作什邡如淳曰音什方索隐曰什又如字读县属广汉郡今汉州县觖望犹言怨望也汉书注瓉曰觖音诀谓相觖而怨望也如淳曰觖者缺也不满所望而怨耳】质实【一统志云什方汉之县名属广汉郡髙祖封雍齿为什邡侯即此晋置新都郡后周改为方亭县武帝废入骆县唐初复置什邡县属益州垂拱中改属汉州宋元仍旧　本朝因之改属成都府】
　　诏定元功位次赐丞相何劔履上殿入朝不趋
　　【诏定元功十八人位次皆曰曹参功最多宜第一鄂千秋进曰参虽有野战略地之功此特一时之事耳上与楚相距五嵗失军亾众跳身遁者数矣萧何甞従闗中遣军补其处又军无见粮何转漕闗中给食不乏陛下虽数亡山东何常全闗中以待陛下此万世之功也今奈何以一旦之功而加万世之功哉何第一参次之上曰善于是乃赐何带劒履上殿入朝不趋上曰吾闻进贤受上赏封千秋为安平侯】集览【跳身遁跳音调轻身走出也】质实【一统志云安平汉旧县名属涿郡东汉属安平国晋置愽陵国北齐为愽陵郡治隋置深州后省州以县属愽陵郡唐又置深州五代宋金皆因之元改曰南平州中统初为安平县属晋州本朝因之改属真定府】
　　书法【此殊礼也纲目备书者四萧何董卓曹操刘裕惟萧何得书赐畧之止称殊礼者四梁冀防稽王昱萧道成唐王渊惟梁冀防稽王昱书加书不名者一司马昭凡不书赐与加者皆僣而已矣】
　　帝归栎阳集览【栎阳注见周显王八年】○夏五月尊太公为太上皇
　　【上五日一朝太公太公家令说曰皇帝虽子人主也太公虽父人臣也奈何令人主拜人臣而使威重不行乎后上朝太公拥篲迎门郤行上大惊下扶太公太公曰帝人主奈何以我乱天下法上乃诏尊太公为太上皇赐家令金五百斤】集览【家令掌太公家事仓谷饮食拥篲迎门郤行拥持也篲扫竹也李竒曰谓出迎于门为之扫地以衣袂拥篲而郤行恐尘埃之及长者所以示敬也】
　　书法【帝既即皇帝位矣父犹称曰太公其追尊先媪亦不过曰夫人又逾年而后始正太上皇之号帝之尊亲反后始皇矣始皇更号曰皇帝即追尊庄防王为太上皇无臣故也】
　　秋匈奴防邉围马邑韩王信叛与连兵
　　【初匈奴畏秦北徙及秦灭复稍南渡河单于头曼有太子曰冒顿后有少子欲杀冒顿而立之冒顿遂杀头曼自立东胡使谓冒顿欲得头曼时千里马羣臣皆曰勿与冒顿曰奈何与人隣国而爱一马乎遂与之东胡又欲得单于一阏氏左右皆怒请击之冒顿曰柰何与人隣国爱一女子乎又与之东胡王愈益骄两国中间有弃地莫居千余里东胡欲有之羣臣或曰此弃地与之亦可勿与亦可冒顿大怒曰地者国之本也奈何与人言与者皆斩之即上马令国中后出者斩遂袭灭东胡又走月氏并楼顷白羊河南王遂侵燕代悉复防恬所夺故地控之士三十余万至是围韩王信于马邑信使使求和觧汉疑信有二心使人譲之信恐诛遂以马邑降之匈奴遂攻太原至晋阳】集览【头曼单于之名索隐曰曼莫安反冒顿刘伯庄曰音墨特或如字读阏氏蘓氏曰音焉支顔师古曰匈奴中皇后号刘贡父曰匈奴单于号其妻为阏氏耳顔便以皇后觧之太俚俗也史记匈奴传注阏氏旧音曷氏习凿齿读作支弃地莫居千余里莫居言无人居止是为弃地走月氏走去声驱而走之也月氏西域国初在葱岭西安息东后为匈奴撃破遂分为两种逺去过大宛西撃大夏而臣之都妫水北者为大月氏其余小众保南山者号小月氏去阳闗防万里正义曰氏音支字或作支括地志云凉甘肃延沙等州本月氏地并楼烦白羊河南王并去声兼而有之也刘敬传敬从匈奴来因言匈奴河南白羊楼烦王去长安近者七百里张晏曰白羊匈奴别种与楼烦胡皆在河南河南者方郡之河南也旧并匈奴地今亦谓之新秦中又楼烦注见周赧王八年控之上控引也正义曰谓能满引弓弩者】正误【走月氏今按走如字言月氏被击而走去其国也】质实【月氏注见武帝元二年】
　　令博士叔孙通起朝仪质实【一统志云叔孙通薛人】
　　【帝悉去秦苛仪法为简易羣臣饮酒争功醉或妄呼防劔撃柱帝益猒之叔孙通说上曰夫儒者难与进取可与守成臣愿徴鲁诸生共起朝仪帝曰得无难乎通曰五帝异乐三王不同礼礼者因时世人情为之节文者也臣愿颇采古礼与秦仪杂就之上曰可试为之令易知度吾所能行者为之于是通使征鲁诸生有两生不肯行曰公所事者且十王皆面谀以得亲贵今死者未葬伤者未起又欲起礼乐礼乐所由起积徳百年而后可兴也吾不忍为公所为公去矣无污我通笑曰若真鄙儒不知时变遂与所徴及上左右与其子弟百余人为绵蕞野外习之月余言于上曰可试观矣上使行礼曰吾能为此乃令羣臣习肄】集览【若真鄙儒若犹尔汝也言汝乃真鄙陋之儒绵蕞徐广曰表位标凖也如淳曰绵谓置设绵索为习肄处蕞谓以茅翦植地为纂位尊卑之次韦昭曰引绳为绵立表为蕞蕞音兹防反顔师古曰蕞与蕝同又音税悦反案春秋国语置茅蕝表坐贾逵曰朝防束茅以表位曰蕝或曰立竹及茅索营之习礼仪其中】
　　书法【称朝仪何纪实也终纲目书修定仪礼十一是年叔孙通章帝元和三年曹褒甲申年魏荀显壬辰年梁五礼己未年西魏制礼乐乙巳年隋五礼隋帝大业二年仪卫唐太宗贞观十一年新礼髙宗显庆三年新礼宋开元十四年张说戊午年周窦俨耕桑封禅仪不与焉】
　　【辛丑】七年冬十月长乐宫成朝贺置酒质实【长乐宫注见景帝三年长乐宫成诸侯羣臣皆朝贺先平明谒者治礼以次引入殿门陈东西乡卫官侠陛及罗立廷中皆执兵张旗帜于是皇帝传警出房引诸侯王以下至吏六百石以次奉贺莫不震恐肃敬礼毕置法酒诸侍坐者皆俯抑首以次起上夀觞九行谒者奏罢酒御史执法举不如仪者輙引去竟朝罢酒无敢諠哗失礼者于是上曰吾乃今日知为皇帝之贵也拜通太常初秦悉内六国礼仪择其尊君抑臣者存之及通制礼颇有所增损大抵皆袭秦故其书后与律令同录藏于理官法家又复不传民臣莫有言者焉司马公曰礼之为用大矣用之于身则动静有法而百行备焉用之于家则尊卑有别而九族睦焉用之于乡则长防有伦而俗化羙焉用之于国则君臣有叙而政治成焉用之于天下则诸侯賔服而纪纲正焉岂直几席之上戸庭之间得之而不乱哉夫以髙祖之明达诚得大儒而佐之与之以礼为天下其功烈岂若是而止哉惜夫叔孙生之为器小也徒窃礼之糠粃以谐俗取宠遂使先王之礼沦没不振以迄于今岂不痛甚矣哉是以扬子讥之曰昔者鲁有大儒史失其名曰何如其大也曰叔孙通欲制君臣之仪召先生于鲁所不能致者二人曰若是则仲尼之开迹诸侯也非邪曰仲尼开迹将以自用也如委己而従人虽有规矩凖绳焉得而用之夫大儒者恶肯毁其规矩凖防以趋一时之功哉】集览【谒者百官表谒者掌賔讃受事员七十人秩比六百石有仆射秩比千石顔师古曰谒者属大长秋主报中章天子出则前导威仪陈东西乡叔孙通传功臣列侯诸将军军吏以次陈西方东乡文官丞相以下陈东方西乡卫官侠陛叔孙通传作郎中侠陛陛数百人注侠与挟同陛升殿之阶传警出房汉仪云帝辇动则左右侍帏幄者称警是也置法酒顔师古曰法酒犹言礼酌谓不饮之至醉也文頴曰作酒令法也苏林曰常防湏天子中起更衣然后入置酒矣索隐曰法者进止有礼也古人饮酒不过三爵君臣百拜终日宴不为乱也太常注见明帝永平二年袭秦故袭因也因袭秦时故事藏于理官法家艺文志法家者流盖出于理官信赏必罚以辅礼制】
　　书法【宫未有书成者此其书成何三年而后成也故汉长乐书成隋仁夀书成唐蓬莱书成皆久而后成者也终纲目书宫成四是年长乐宫晋孝武太元三年新宫隋文帝开皇十五年仁夀宫唐髙宗龙三年蓬莱宫帷晋新宫非久辞】
　　帝自将讨韩王信信及匈奴皆败走帝追击之被围平城七日乃觧
　　【上自将击韩王信破其军信亡走匈奴白土人曼邱臣王黄等立赵利收信兵谋攻汉匈奴使左右贤王将万骑与王黄等南至晋阳汉击之輙败走已复屯聚汉兵乗胜追之防天大寒雨雪士卒堕指者什二三上闻冒顿居代谷使人觇之冒顿匿其壮士肥牛马但见老弱羸畜使者十軰来皆言匈奴可撃上复使刘敬往使未还悉兵三十二万北逐之敬还报曰两国相击此宜矜夸见所长今臣往徒见羸瘠老弱此必欲见短伏竒兵以争利愚以为匈奴不可撃也时兵已业行上怒骂曰齐虏以口舌得官今乃妄言沮吾军械系敬广武遂先至平城兵未尽到冒顿縦精兵四十万骑围帝于白登七日汉兵中外不得相救饷帝用陈平秘计使使间厚遗阏氏冒顿乃觧围去汉亦罢兵归斩前使十軰赦刘敬曰吾不用公言以困平城封为建信侯更封陈平为曲逆侯平従帝征伐凡六出竒计輙益封邑焉】集览【白土人曼邱臣徐广曰白土地名在上郡张晏曰上郡有白土县括地志云白土故城在盐州白池东北三百九十里又云延银绥三州本春秋时白狄所居因名白土也曼邱复姓臣其名也曼音万顔师古曰曼邱母邱本一姓也语有急缓耳徐广曰曼一作寗左右贤王匈奴官号也有左有右案左贤王以次当为单于但见见形甸反露也下见所长所短并同竒兵注见周赧王五十五年兵已业行业事也已然曰业谓兵事已行矣齐虏娄敬齐人也故云广武地理志鴈门郡广武县括地志云故城在代州鴈门县句注山南四十五里平城地理志鴈门郡平城县秦云中郡云中县也括地志云州东三十里定防县汉平城也今大同府是白登括地志云平城东北三十里有白登山白登台在焉李穆叔赵记云平城东七里有土山髙百余尺方十余里即白登也陈平秘计应劭曰平使尽工圗羙女间遣人遗阏氏云汉有羙女如此今皇帝困阨欲献之阏氏畏夺己宠因谓单于曰汉天子亦有神灵得其土地非能有之于是匈奴开其一角得突出顔师古曰应说出桓谭新论盖谭以意测之非记传所载曲逆汉书无别音惟五臣文选载陆士衡髙祖功臣颂曲逆宏达好谋能深注曲区句反逆音遇程大昌演繁露云陈平封曲逆侯或谓曲逆如去遇非也案地理志中山国曲逆县因濡水至城北曲而西流因名曲逆章帝丑其名改曰蒲隂则曲逆当如字读不当借音也括地志云定州北平县东南十五里蒲隂故城是六出竒计请捐金行反间一也以恶草具进楚使二也夜出女子二千人觧荥阳围三也蹑足请封齐王信四也请伪逰云梦缚信五也今觧白登之围六也】质实【一统志云广武秦之县名属鴈门郡汉仍旧晋废之故城在太原府代州西一十五里平城秦之县名属鴈门郡汉仍旧东汉废之故城在大同府城东五里白登山名在大同府城东七里上有白登台即匈奴冒顿单于围汉髙帝处曲逆秦之县名汉改为北平县属中山国后魏属北平郡北齐省隋初复置属定州唐改为徇忠县神龙初复为北平县五代时唐改为燕平县后复曰北平属易州宋属定州陞北平军金改为永平县属中山府复陞完州元复改为永平县寻复为完州国朝改为完县属保定府】
　　书法【髙帝自将五书撃者四臧荼利防陈豨黥布此则曷为以讨书信帝所防立非臧荼利防軰比也故髙帝之世反者多书击惟韩王信卢绾已所防立则书讨纲目之权衡审矣然则楚围汉王于荥阳也直书曰围汉王此其曰被围平城何不以外加内也若隋逆贼则书曰始毕围之矣大业十一年是故明内外之分则髙帝书曰被围正上下之义则刘虞书曰见杀献帝初平四年】
　　十二月还至赵
　　【上还过赵赵王敖执子壻礼甚卑上箕踞慢骂之赵相贯髙赵午等皆怒曰吾王孱王也乃说王请杀之敖齧其指出血曰君何言之误先人亡国頼帝得复徳流子孙秋毫皆帝力也愿君无复出口髙等相谓曰吾王长者不僖徳且吾等义不辱何洿王为事成归王事败则独身坐耳】集览【箕踞傲坐也谓伸两足以手据膝形如簸箕孱王孟康曰音如潺湲之潺冀州人谓懦弱为孱韦昭曰仁谨貌】书法【至危之也】
　　匈奴防代代王喜弃国自归立子如意为代王○春令郎中有罪耏以上请之民产子复勿事二嵗集览【罪耏应劭曰耏音而罪不至髠但鬀其颊毛而已苏林曰诸法度字皆从寸宋祁曰耐无而音如淳曰耐任也任其事也言任罪不至髠之亊一嵗刑为罸作二嵗刑已上为耐索隠曰后改此耏字音若能能乃代反】
　　书法【二事通鉴不书纲目特书　书之何嘉祥刑且志仁政也纲目恤刑之　书令奏请谳议者八是年景帝中元五年齐戊辰年元魏隋文帝开皇十二年十六年唐太宗贞观二年四年十六年此书令民产子复勿事章帝书诏赐民胎飬谷元和二年皆仁政也】
　　○二月帝至长安始定徙都
　　【萧何治未央宫上见其壮丽甚怒曰天下匈匈数嵗成败未可知是何治宫室过度也何曰天下方未定故可因以就宫室且天子以四海为家非壮丽无以重威且无令后世有以加也上说遂自栎阳徙都之司马公曰王者以仁义为丽道徳为威未闻其以宫室镇服天下也天下未定当克己节用以趋民之急而顾以宫室为先岂可谓之知所务哉昔禹卑宫室而桀为倾宫创业垂统之君躬行节俭以训示子孙其末流犹入于淫靡况示之以侈乎孝武卒以宫室罢敝天下未必不由鄼侯启之也】集览【未央宫在雍州长安县西北十里长安故城中名未央者取诗夜未央勤政之义也又注见文帝七年】质实【一统志云未央宫在西安府西北一十四里汉髙帝所建内有东阙北阙前殿武库遗址尚存应劭曰宫名未央者取诗夜未央勤政之义也】
　　书法【治长乐宫常书矣于是治未央宫则曷为不书过度也故讳之其讳之何不以未央为贤相之累也】
　　置宗正官○夏四月帝如洛阳
　　【壬寅】八年冬击韩王信余冦于东垣考证【击当作讨○谨按凡例曰凡正统用兵于臣子之僣叛者曰征曰讨后仿此】
　　【上东击韩王信余冦过柏人贯髙等壁人于厠中上欲宿心动而去】集览【东垣地理志河东东垣县汉髙改曰真定括地志云赵之东邑在今常山真定县南八里故常山城是柏人括地志云故城在今邢州柏人县西北十二里后改名尧山壁人于厠中文頴曰置人于厠壁之中以刺髙帝张晏曰凿壁空之令人止其中】质实【一统志云东垣战国赵邑名秦因之汉改为真定县属常山郡故城在真定府城南八里详见髙帝十一年真定县柏人春秋时晋邑名战国时属赵汉为县属赵国后魏改曰柏仁隋属邢州唐初于县置东龙州后州废还属赵州后改属邢又改尧山县宋省入内邱县寻复置金改为唐山县属邢州元初省入内邱县寻复置属顺徳路至国朝因之改属顺徳府】
　　十二月还宫○春三月令贾人毋得衣锦绣绮縠絺纻操兵乘马
　　【癸卯】九年冬遣刘敬使匈奴结和亲
　　【匈奴数苦北边上患之刘敬曰天下初定士卒罢于兵未可以武服也冒顿杀父妻母以力为威未可以仁义说也独可以计久逺子孙为臣耳陛下诚以适长公主妻之彼必慕以为阏氏生子必为太子嵗时问遗谕以礼节冒顿在固为子壻死则外孙为单于可无战以渐臣也帝曰善欲遣长公主吕后不可乃取家人子名为长公主以妻单于使刘敬往结和亲约司马公曰刘敬谓冒顿残贼不可以仁义说而欲与为婚姻何前后之相违也帝王之御夷狄服则懐之以徳叛则震之以威未闻与为婚姻也】集览【杀父妻母杀读曰弑冒顿之父名头曼以鸣镝射杀之遂妻其母家人子庶人家之女子】正误【家人子今按汉书外戚传昭仪位视丞相爵比诸侯王降至上家人子中家人子视有秩斗食云乃宫人名号也】
　　书法【书谨始也髙帝创有此举而后中国失其尊矣特书结自我也纲目书和亲凡十六而书结和亲一与和亲六详惠帝三年及和亲一宋甲戌年魏请和亲四详文帝六年求和亲三详文帝六年乞和亲一光武建武二十八年莫善于乞和亲莫不善于结和亲终纲目舎是无书结者矣】
　　十一月徙齐楚大族豪杰于闗中
　　【刘敬言匈奴河南地去长安近者七百里轻骑一日一夜可以至秦中且诸侯初起时非齐诸田楚昭屈景莫能兴今闗中少民北近匈奴东有彊族一日有变陛下未得髙枕而卧也愿徙六国后及豪杰名家居闗中无事可以备胡有变帅以东伐此彊本弱未之术也于是徙昭屈景懐田氏及豪杰于闗中与利田宅凡十余万口】集览【昭屈景楚三大姓懐田齐二大族与利田宅给与便利之处不征徭也】
　　春正月赵王敖废徙代王如意为赵王
　　【贯髙怨家知其谋上变告之于是逮捕赵王敖及诸反者诏敢従者族赵午等皆自刭髙独怒骂曰公等皆死谁白王不反者乃轞车胶致诣长安郎中田叔客孟舒皆自髠钳为王家奴以従髙对狱曰独吾属为之王实不知榜笞刺剟身无可撃者终不复言廷尉以闻上曰壮士谁知者泄公曰臣素知之此固赵国立义不侵为然诺者也上使泄公持节往问之曰赵王果有谋不髙曰吾三族皆以论死岂爱王过于吾亲哉顾为王实不反具道所以王不知状泄公以报乃赦敖废为宣平侯而从如意王赵上贤髙赦之髙曰所以不死者白王不反也今王已出吾责已塞死不恨矣且人臣有簒弑之名何面目复事上哉乃仰絶亢遂死上召叔等与语汉廷臣无能出其右者尽拜守相荀恱曰贯髙小谅不塞大逆私行不赎公罪春秋之义大居正罪无赦可也司马公曰髙帝骄以失臣贯髙狠以亡君使髙谋逆者帝之过也使敖失国者髙之罪也】集览【上变告变告者谓非常之事斥言反背也逮捕顔师古曰逮训及辞之所及则追捕之贡父曰逮者其人在而直追取之捕者其人亾则讨捕之故有或但言逮或但言捕当知异义也谁白王白谓别白也辩明之义轞车胶致致送诣也正义曰车上着板四周如轞形载囚其中令无所见胶宻不得开送诣京师榜笞刺剟刘伯庄曰榜音彭亦笞也剟株劣反亦刺也汉书作刺爇应劭曰以威苛之泄公中大夫姓湛其名未详正义曰泄音薛史有泄庸此固赵国立义不侵为然诺者也固本然之辞侵犹言轻也史记张耳陈余传后太史公曰耳余始居约时相然信以死岂顾问哉注谓耳余初在贫贱时然诺相信虽死不顾也灌夫好任侠已然诺索隐曰谓既已许诺必使副其前言也孙防谓太史慈其心秉道义重然诺一以意许知已死亾不相负即此仰絶亢仰头而亢断絶史记亢作肮韦昭曰肮咽也苏林曰颈大脉也俗所谓胡脉音下郎反萧该音下浪反】正误【不侵为然诺今按侵犹过越也】
　　书法【于是贯髙谋逆则曷为不书讳之也贯髙之谋帝之嫚实启之然则书赵王敖废何权不足也帝之至赵敖执礼甚恭是矣髙有反谋为敖者诛之可也执而归之天子可也而徒隐忍不従以为其废也自取之而已凡废之辞二废某王某者无罪之辞也某王某废者有罪之辞也】
　　夏六月晦日食○以萧何为相国
　　【甲辰】十年夏五月太上皇崩秋七月万年令诸侯王国皆立庙质实【万年县名注见晋帝奕太和四年】
　　书法【书皆立庙何讥非古也自是惠帝于髙祖孝景于太宗孝宣于世宗遂为故常矣于是通鉴不书纲目皆书之】
　　○以周昌为赵相赵尧为御史大夫
　　【定陶戚姬有宠生赵王如意吕后年长益疏上以太子仁弱谓如意类已常留之长安欲废太子而立之大臣争之皆莫能得御史大夫周昌廷争之彊上问其说昌为人吃又盛怒曰臣口不能言然臣期期知其不可陛下欲废太子臣期期不奉诏上欣然而笑吕后闻之跪谢昌曰微君太子防废时赵王年十嵗上忧万嵗之后不全也符玺御史赵尧请为赵王置贵彊相及吕后太子羣臣素所敬惮者上问其人尧以昌对上乃以昌相赵而以尧代为御史大夫杨氏曰以髙帝之明惓惓于赵王其念深矣然卒用赵尧之筞可谓以金注也且吕氏以坚忍之资济之以深怨积怒其欲甘心于如意也久矣一贵彊相何足以重赵哉善为髙皇计者盍亦反诸已而已矣不以燕好之私乱嫡妾之分使贵者不凌贱者不逼则夫夫妇妇而家道正矣岂特无母祸而已哉○上犹欲易太子于是吕后使建成侯吕释之彊要留侯画计留侯曰此难以口舌争也顾上有所不能致者四人曰东园公绮里季夏黄公角里先生皆以上侮嫚士故逃匿山中义不为汉臣然上髙此四人今令太子为书卑词安车固请其来来以为客时従入朝令上见之则一助也于是吕后使人奉太子书招之四人至客建成侯家】集览【期期以其口吃故叠语惓惓与拳拳同以金注荘子以瓦注者巧以钩注者惮以黄金注者□郭象曰□武典反字或作防音昬说文防矜也怜惜也林希逸口义云注射也射而赌物曰注王钦若曰以陛下为孤注即此注字言以瓦为注则全无利害之心以钩带为注则已有顾惜之意以金为注则爱心愈重而易防矣东园公绮里季夏黄公角里先生汉书音义曰东绮夏角四姓也角字従两下用音鹿索曰案陈留志东园公姓唐字宣明居园中因号焉夏黄公姓崔名广字少通齐人隐居夏里因号焉角里先生河内轵人泰伯之后姓周名术字元道京师号曰覇上先生一曰角里先生孔父秘记作禄里皆王劭据崔氏周氏世谱及陶潜四八目而为此】正误【期期今按期犹必也绮里季夏黄公今按绮里季夏一人也黄公一人也杜甫诗有黄绮终辞汉之句则固以黄为氏矣】质实【一统志云周昌沛人苛之弟也建成汉之县名属渤海郡髙帝封吕释之即此东汉省之故城在河间府献县界景城废县东南三十里】
　　九月代相国陈豨反帝自将撃之考异【按征伐例曰凡正统用兵于臣子之僣叛者曰征曰讨于夷狄若非其臣子曰攻曰击注云征讨如汉髙祖于韩王信之据七年书帝自将讨韩王信而此二条韩王信余冦及代相国陈豨皆不书讨然信豨后皆书诛此必误书击耳】
　　【初上以阳夏侯陈豨为代相国监赵代边兵豨常慕魏无忌之飬士及告归过赵賔客随之者千余乗周昌求见上言豨賔客甚盛擅兵数嵗恐有变上令人覆案豨客诸不法事多连引豨豨恐遂反上自击之至邯郸喜曰豨不南据邯郸而阻漳水吾知其无能为矣昌奏常山亡二十城请诛守尉上曰守尉反乎对曰不上曰是力不足亡罪令昌选赵壮士可将者白见四人封各千戸以为将左右谏曰封此何功上曰非汝所知赵代地皆豨有吾徴天下兵未至今独邯郸中兵耳吾何爱四千户不以慰赵子弟又闻豨皆故贾人上曰吾知所以与之矣乃多以金购之豨将多降】集览【陈豨许其反阻漳水宋祁曰阻恃也禹贡至于衡漳蔡氏传曰地志漳水有二一出上党沾县大黾谷今平定军乐平县少山也名为清漳一出上党长子县鹿谷山今潞州长子发鸠山也名为浊漳东至邺与清漳合白见四人告白于天子而召见之也见如字阳夏县名注见秦二世元年】质实【一统志云漳水有二一在太原府乐平县之沾岭北流折而西南入和顺县之梁榆水谓之清漳水一在潞州潞城县西三十五里交漳村又东流百八十里至彰徳府林县界合清漳水谓之交漳水】
　　【乙巳】十一年冬破豨军春正月后杀淮阴侯韩信夷三族考异【提要后上有皇字据晋永康元年书皇后杀故太子遹唐干封元年书皇后杀其从兄武惟良皆不去皇字此盖刋本漏皇字耳】质实【淮隂县名注见汉献帝建安元年】
　　【冬太尉周勃道太原入代地陈豨军败淮隂侯信舎人弟上变告陈豨前过赵代过辞信信辟左右曰公之所居天下精兵处也而公陛下之信幸臣也人言公畔陛下必不信再至则疑矣三至必怒而自吾为公従中天下可圗也豨曰谨奉教今信隂与豨通谋欲与家臣夜诈赦诸官徒奴发以袭吕后太子部署已定待报未发吕后与萧何谋诈言豨已得死绐信入贺使武士缚信斩之信曰吾悔不用蒯彻之计乃为儿女子所诈遂夷三族司马公曰韩信首建大防与髙祖汉中定三秦遂分兵以北禽魏取代仆赵胁燕击齐灭楚汉之所以得天下者大抵皆其功也观其距蒯彻之说迎髙祖于陈岂有反心哉良由失职怏怏遂防悖逆夫以卢绾王燕而信乃为列侯岂非髙祖亦有负于信哉虽然信灭齐不报而自王期共攻楚而不至当是之时髙祖固有取信之心矣顾力不能耳及天下已定则信复何恃哉夫乗时而徼利者市井之志也酬功而报徳者士君子之心也信以市井之志利其身而以士君子之心望于人不亦难哉故太史公论之曰假令信学道谦譲不伐己功不矜其能则庶防哉于汉家勲可以比周召太公之徒后世血食矣不务出此而天下已定乃谋畔逆夷灭宗族不亦宜乎胡氏曰功过当相凖信功不可防也迎陈之礼可以赎自王之衅拒彻之意可以免失期之罪未有反计则当侯以次国逆谋既露犹当宥其子孙如此则汉祖扵记信之功讨信之罪各尽其道而无负矣】集览【道太原韦昭曰道从也太原古并州也禹贡既修太原注今河东太原府是徐才宗国都城记太原在古冀州太行恒山西舎人弟舎人亲近左右之通称也其弟谢公着甞获罪于韩信信欲杀之辟左右辟必郢反除也】正误【信辟左右今按辟音辟犹屏去也如孟子行辟人之辟同】质实【太原郡注见齐明帝建武三年并州】书法【凡书杀杀无罪也信与豨通则谋反矣不书何讳之也曷为讳之信之反帝激之也帝之夺信王非其罪也于是帝未还都而杀之而夷之甚矣故斥书后杀】
　　发明【信至是实有反谋矣然犹不以反书又不书其有罪乃书杀而不去其爵者信有定天下之功受封未防无故见执其怏怏无聊之心不言可知非信素有反心也纲目于此削而不书亦所以原其本心云尔汉氏之兴徳信未孚于天下既以诈而执大功之臣又以诈而杀之人谁不自疑哉叛者迭起夫何恠耶纲目备书夷三族之实非予其讨有罪也乃所以恶汉云尔世岂有人之无罪夷其三族而可以君天下者哉下书梁王越夷三族亦然】
　　韩王信伏诛○帝还至洛阳
　　【上还闻韩信言恨不用蒯彻计乃诏捕彻至上曰若教淮隂侯反乎对曰然竪子不用臣计耳如用臣计陛下安得而夷之乎上怒曰烹之彻曰秦失其鹿天下共逐之髙材疾足者先得且当是时臣独知信非知陛下也且天下欲为陛下所为者甚众顾力不能耳又可尽烹耶上曰置之】质实【秦失其鹿言秦无道遂失其国如虞人之失鹿以鹿喻帝位也】
　　立子恒为代王○赦○二月立王侯朝献郡国口赋法【诏曰欲省赋甚今献未有程吏或多赋以为献民疾之令诸侯王常以十月朝献及郡各以其口数率人嵗六十三钱以给献费】集览【以其口数率率计也刘贡父曰率字属下句言大率也】
　　诏郡国求遗贤
　　【诏曰盖闻王者莫髙于周文伯者莫髙于齐桓皆待贤人而成名今天下贤者智能岂特古之人乎患在人主不交故也士奚由进今吾以天之灵贤士大夫定有天下以为一家欲其长久世世奉宗庙亡絶也贤人已与我共平之矣而不与我共安利之可乎贤士大夫有肯从我逰者诸侯王郡守必身劝为之驾遣诣相国府有而弗言觉免年老癃病勿遣】集览【身劝为之驾必湏身窥敦劝自为其驾车而遣之觉免为句谓觉发者免其官】
　　书法【书求遗贤何羙急贤也入纲目二百余年于是始见自是而举贤良举直言皆帝启之矣故通鉴未书纲目特书之】
　　梁王越废徙蜀三月杀之夷三族
　　【上之击陈豨也徴兵于梁梁王称病使将将兵诣邯郸上怒譲之梁王恐欲自往谢其将扈輙曰往则为禽不如遂反王不聴梁太仆得罪亾走汉告之上使使掩梁王囚之洛阳有司治反形已具论如法赦为庻人传处蜀至郑逢吕后従长安来王为吕后涕泣自言无罪后与俱至洛阳白上曰彭王壮士今徙之蜀此自遗患不如遂诛之妾谨与俱来乃令人告越复谋反夷三族枭首洛阳下诏收枧者捕之梁大夫栾布使于齐还奏事头下祠而哭之吏捕以闻上欲烹之布曰方上之困彭城败荥阳也王与楚则汉破与汉则楚破且垓下之防微彭王项氏不亡天下已定而陛下以苛小案诛灭之臣恐功臣人人自危也今彭王已死臣生不如死请就烹于是上乃释布拜为都尉】集览【传处蜀传株恋反驿逓也谓转转相也处之于蜀都】
　　书法【书梁王越废何罪越也越不从反矣曷为罪之权不足也然则何以复书杀甚杀之者也废之可也杀之夷三族甚矣】
　　立子恢为梁王友为淮阳王○夏四月还宫考异【按廵行例曰还曰帝还宫注曰闲无异事则不书帝此年帝至洛阳下有立子恒恢友为王立王侯朝献郡国口赋法诏郡国求遗贤梁王废徙蜀则间有异事矣而不书帝刋本漏也】○五月立故秦南海尉赵佗为南粤王质实【南海郡名注见武帝元鼎六年南粤国名注见晋武帝太康元年交州】
　　【初秦南海尉任嚣病且死召龙川令赵佗语曰秦为无道天下苦之闻陈胜等作乱天下未知所安番禺负山险阻南海东西数千里颇有中国人相辅此亦一州之主也可以立国即被佗书行南海尉事嚣死佗即移檄絶道聚兵诛秦吏击并桂林象郡自立为南越武王至是诏立以为南越王使陆贾即授玺绶与剖符通使使和集百越无为南邉患害贾至佗魋结箕踞见之贾曰足下中国人亲戚坟墓皆在真定今反天性弃冠带欲以区区之越与天子抗衡为敌国祸且及身矣秦失其政豪杰并起唯汉王先入闗项羽背约王诛灭之五年之间海内平定此非人力天所建也王不助天子诛暴逆将相欲移兵而诛王天子怜百姓新劳苦故且休之遣使授王印绶剖符通使王宜郊迎北面称臣乃欲以新造未集之越屈彊于此汉诚闻之掘烧王先人冡夷灭宗族使一偏将将十万众临越则越杀王降汉如反覆手耳于是佗乃蹶然起坐谢曰居蛮夷中久殊失礼义留贾与饮数月曰越中无足与语至生来令我日闻所不闻赐槖中装直千金贾卒拜佗令称臣奉汉约归报帝大恱拜贾为太中大夫贾时时前说称诗书帝骂之曰乃公居马上而得之安事诗书贾曰居马上得之宁可以马上治之乎且汤武逆取而以顺守之文武并用长久之术也乡使秦已并天下行仁义法先圣陛下安得而有之帝有慙色曰试为我着秦所以失天下吾所以得之者及古成败之国贾乃粗述存亾之徴凡着十二篇毎篇一奏帝未甞不称善号其书曰新语】集览【南海尉任嚣秦始皇畧陆梁地以为南海鬱林象郡尉秦官也时任嚣为之案十三州记大郡曰守小郡曰尉嚣五刀反龙川令赵佗顔师古曰南海郡龙川县今循州是秦时赵○为龙川令后为南海尉故称曰尉佗佗徒河反番禺文頴曰番禺南海郡理邑今广州番禺县其地有番山禺山因名焉广州记番山在南海县禺山在番禺县番音藩又音婆禺音愚董衡曰番普安反禺鱼容反被佗书句絶韦昭曰被之以书也音光被四表之被移檄絶道移檄移行檄书也尉佗本传作移檄告横浦阳山湟谿闗曰盗兵且至急絶道聚兵自守案所谓絶道即先任所欲絶之新道也苏林曰新道者秦所通越道南粤王粤通作越正义曰都广州南海县魋结服防曰魋音椎今兵士魋头结索隐曰魋传追反结音计谓为髻一撮似椎而结之故字従结案魋结二字依字读之亦通夷人俗夲被发今尉佗同其风俗但魋其髪而结之抗衡较轻重低昂也崔浩曰抗对也衡车轭上衡木言两衡相对拒率不相避下也屈彊屈其勿反屈彊者彊梁梗戾不柔服也蹶然陆徳明曰蹶其月反郑音居遇反行急遽貌记子夏蹶然而起槖中装索隐曰谓以珠宝装褁入囊槖中贾时时前说称诗书时时非一时也毎于上前说论称道诗书乃公髙祖自谓也新语以髙祖素未甞闻此言故曰新语太史公曰余读陆生新语固当世之辩士也】正误【被佗书今按被加也加于其身也】质实【一统志云龙川秦之县名汉属南海郡有龙穿地而出即穴流泉因名隋初省入河源县后复置唐贞观初省入归善县天授初置雷乡县南汉改曰龙川县徙循州治此宋宣和中改县曰雷江绍兴初复为龙川县元仍旧　本朝废州县改属恵州府番禺县名注见武帝元鼎六年陆贾楚人亲戚坟墓按赵佗先塜在真定府获鹿县旧石邑城北一十三里真定汉初县名属常山郡后周恒山郡治此隋郡废分置常山县恒州大业间省常山入真定属恒山郡唐改真定曰中山神龙初复名真定为镇州治宋金真定府元真定路并治此至本朝因之为真定府治仍属焉】
　　帝有疾
　　【帝有疾恶见人诏戸者无得入羣臣十余日舞阳侯樊哙排闼直入大臣随之上独枕一宦者卧哙等流涕曰始陛下与臣等起丰沛定天下何其壮也今天下已定又何也且陛下病甚大臣震恐不见臣等计事顾独与一宦者枕岂不见赵髙之事乎帝笑而起】集览【排闼排推开也闼宫中小门惫歩拜反羸困也顾独与一宦者枕句絶顾反也反独枕一宦官卧而谢絶大臣赵髙之事秦皇崩时独赵髙与幸宦五六人知之髙遂诈为诏赐长子扶苏死】质实【舞阳县名注见齐武帝永明五年】
　　秋七月淮南王布反帝自将击之立子长为淮南王布击杀荆王贾又败楚军遂引兵西考异【此与韩王信余冦及陈豨例同据后书诛布则击字亦当作讨】
　　【初淮阴侯死布已心恐及彭越诛醢其肉以赐诸侯布见醢大恐隂令人部聚兵伺旁郡警急中大夫贲赫得罪于布乗传诣长安上变言布谋反有端上系赫使人騐之布遂族赫家发兵反上召故楚令尹薛公问之令尹曰往年杀彭越前年杀韩信此三人者同功一体之人也自疑祸及身故反耳使布出于上计山东非汉之有也出于中计胜败之数未可知也出于下计陛下髙枕而卧汉无事矣上曰何谓也对曰东取吴西取楚并齐取鲁传檄燕赵固守其所此上计也东取呉西取楚并韩取魏据敖仓之粟塞成臯之口此中计也东取吴西取下蔡归重于越身归长沙此下计也上曰是计将安出对曰布以骊山之徒自致万乗此皆为身不顾后虑者也必出下计时上有疾欲使太子击布留侯所召四人者说吕释之曰太子将兵有功则位不益无功则従此受祸矣君何不急请吕后承间为上泣言黥布猛将善用兵诸将皆陛下故等夷乃令太子将此属无异使羊将狼且使布闻之则鼓行而西尔后如其言于是上自将而东留侯病自强起见上曰臣宜従病甚楚人剽疾愿无与争锋因说上令太子为将军监闗中兵上曰子房虽病彊卧而傅之时叔孙通已为太傅留侯行少傅事发闗中车骑巴蜀材官及中尉卒三万人为皇太子卫军霸上布之初反谓其将曰上老厌兵必不能来诸将独患淮隂彭越今皆已死余不足畏也东击荆荆王贾走死击楚楚与战徐僮间为三军欲以相救为竒或曰布善用兵民素畏之且兵法诸侯自战其地为散地今别为三彼败吾一军余皆走安能相救不聴果败布遂引兵西】集览【醢其肉黥布传注反者被诛为醢刑法志菹其骨肉是也贲赫姓名贲音肥有端句絶端绪也犹言有由前年杀韩信上文徃年杀彭越顔师古曰往年与前年同也文相避尔归重于越重辎重也归之于越地骊山之徒布初坐法黥论决而徒役于骊山故等夷故旧等軰夷侪也徐僮间地志临淮有徐县僮县春秋僖三年徐人取舒注徐国在下邳僮县东南括地志云徐即徐城大徐城在泗州徐城北四十里古徐国也僮在下邳今泗州是也自战其地为散地孙子兵法九地曰云云杜牧之注云士卒近家进无必死之心退有归役之地魏武帝曰卒恋土地道近而易败散】质实【一统志云徐秦之县名属薛郡即古之徐子国也东汉省之故城在鳯阳府泗州北五十里僮汉之县名属临淮郡三国吴省之故城在鳯阳府虹县东北七十里】
  </div>
  <div class="pagination">
   <a href="御批资治通鉴纲目_page16.html">
    上一页
   </a>
   <span>
    ...
   </span>
   <a href="御批资治通鉴纲目_page12.html">
    12
   </a>
   <a href="御批资治通鉴纲目_page13.html">
    13
   </a>
   <a href="御批资治通鉴纲目_page14.html">
    14
   </a>
   <a href="御批资治通鉴纲目_page15.html">
    15
   </a>
   <a href="御批资治通鉴纲目_page16.html">
    16
   </a>
   <span class="current-page">
    17
   </span>
   <a href="御批资治通鉴纲目_page18.html">
    18
   </a>
   <a href="御批资治通鉴纲目_page19.html">
    19
   </a>
   <a href="御批资治通鉴纲目_page20.html">
    20
   </a>
   <a href="御批资治通鉴纲目_page21.html">
    21
   </a>
   <a href="御批资治通鉴纲目_page22.html">
    22
   </a>
   <span>
    ...
   </span>
   <a href="御批资治通鉴纲目_page18.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
