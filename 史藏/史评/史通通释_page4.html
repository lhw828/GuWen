<!DOCTYPE html>
<html>
 <head>
  <meta charset="utf-8"/>
  <title>
   史通通释 - 第 4 页/共 20 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   史通通释 - 第 4 页/共 20 页
  </h1>
  <div class="content">
   禆灶【左传昭十七有星孛于大辰郑禆灶曰宋衞陈郑将同日火若我用瓘斚玊瓒郑必不火子产弗与十八年夏宋衞陈郑皆火禆灶曰不用吾言郑又将火子产曰天道逺人道迩灶焉知天道遂不与亦不复火】
　　文伯【左传昭七夏四月日有食之士文伯曰鲁衞恶之卫大鲁小其大咎其卫君乎鲁将上卿八月卫襄公卒十一月季武子卒晋侯曰日食从矣可常乎对曰同始异终何可常也】
　　梓慎【左传昭十七冬有星孛于大辰西及汉申须曰诸侯其有火灾乎梓慎曰火出而见今兹火出而章必火入而伏其居火也久矣火出于夏为三月于商为四月于周为五月夏数得天若火作其四国当之在宋卫陈郑乎】
　　赵达【吴志赵达河南人渡江治九宫一算之术此术微妙头乗尾除常笑诸星气风术者曰当廻算帷幕不出戸牖以知天道而反昼夜露以望气祥不亦难乎】
　　单飏【后汉方术传单飏字武宣善明天官算术熹平末黄龙见谯桥问何祥飏曰其国当有王者兴不及五十年龙当复见魏郡人殷登宻记之至建安二十五年春黄龙复见谯其冬魏受禅】董养【晋隐逸传董养字仲道到洛下杨后废因游太学升堂叹曰建斯堂也何爲乎人理灭大乱作矣永嘉中洛城东北步广里地陷有二鵞出其苍者飞去白者不能飞养闻叹曰昔周时盟狄泉地也苍者胡象白者国家之象其可尽言乎乃与妻荷担入蜀莫知所终哀江南赋出狄泉之苍鸟】
　　或以为天文艺文虽非汉书所宜取而可【一作有】广闻见难为删削也对曰茍事非其限而越理成【旧譌作来来成二字行草相类也】书自可触类而长于何不録又有要于此者今可得而言焉释【借前二项衍出后二项皆非质言也解在后】夫圆首方足【一作趾】含灵受气吉防形于相皃【古貌字】贵贱彰于骨法生人之所欲知也四支六府疴瘵所纒茍详其孔穴则砭灼无误此养生之尤急也且身名并列【身谓人形名谓天象】亲踈自眀岂可近昩形骸而逺求辰象既天文有志何不为人形志乎释【因天衍人是一项然技流岂反大于歴象乎】茫茫九州言语各异大汉【依班史所称】輶轩之使译导而通足以验风俗之不同示皇威之广被且事当炎运尤相闗涉尔雅释物非无往例既艺文有志何不为方言志乎释【因文衍言是一项然鄙语岂反重于经籍乎】但班固缀孙卿之词以序刑法探孟轲之语用裁食货五行出刘向洪范艺文取刘防七略因人成事其目遂多至若许负相经扬雄方言并当时所重见传流俗若加以二志幸有其书何独舎诸深所未晓释【此节是轻掉之文盖言彼二项当志则此二项亦可志矣】歴观众史诸志列名或前略而后详或古无而今有虽递补所阙各自以为工榷而论之皆未得其释【此节乃缴落前文转入下文谓前所云云日増日多实皆不必也唯下三项或可酌补耳】盖可以为志者其道有三焉一曰都邑志二曰氏族志三曰方物志释【三项提纲】何者京邑翼翼四方是则千门万戸【长安】兆庶仰其威神虎踞龙蟠【建邺】帝王表其尊极兼复土堦卑室好约者所以安人阿房未央穷奢者由其败国此则其恶可以诫世其善可以劝后者也且宫阙制度朝廷轨仪前王所为后王取则故齐府【髙齐】肇建诵魏都以立宫代国【元魏初国号代】初迁写吴京而树阙故知经始之义卜揆之功经百王而不易无一日而可废也至如【一作于】两汉之都咸洛【咸阳洛阳】晋宋之宅金陵魏徙伊瀍齐居漳滏【邺都】隋氏二世分置两都此并规模宏逺名号非一凡为国史者宜各撰都邑志列于舆服之上释【此节议补都邑志与舆服类列】金石草木缟纻丝枲之流鸟兽虫鱼齿革羽毛之类或百蛮攸税或万国是供夏书则编于禹贡周书则托于王防亦有图形九牧之鼎【左宣三年】列状四荒之经【山海经】观之者擅其博闻学【此二字一本倒刋】之者骋其多识自汉氏拓境无国不賔则有笻竹传节防酱流味大宛献【一作输】其善马条支致其巨雀爰及魏晋迄于周隋咸亦遐迩来王任土作贡异物归于计吏竒名显于职方凡为国史者宜各撰方物志列于食货之首释【此节议补方物志与食货类列】帝王苗裔公侯子孙余庆所钟百世无絶能言吾祖郯子见师于孔公不识其先籍谈取诮于姬后故周撰世本式辨诸宗楚置三闾实掌王族逮乎晚叶谱学尤烦用之于官可以品藻士庶施之于国可以甄别华夷自刘曹受命雍豫为宅世胄相承子孙蕃衍及永嘉东渡流寓扬越代氏南迁革夷从夏于是中朝江左【一作右】南北混淆华壤邉民虏汉相杂隋有天下文轨大同江外【南兼陈氏】山东【东并髙齐】人物殷凑其间髙门素【一作贵】族非复一家郡正州曹【旧作都】世掌其任凡为国史者宜各撰氏族志列于百官之下释【此节议补氏族志与百官类列】盖自都邑以降氏族而往实为志者所宜先而诸史竟无其録如休文宋籍广以符瑞伯起魏篇加之释老徒以不急为务曾何足云惟此数条粗加商略得失利害从可知矣庶夫后来作者择其善而行之释【此总结三项之当补○此下旧本另条非】或问曰子以都邑氏族方物宜各纂【一作纉】次以志名篇夫史之有志多凭旧説茍世无其録则阙而不编此都邑之流所以不果列志也释【此总上三项设问见考证之难】对曰案帝王建国本无恒所作者记事亦在相时逺则汉有三辅典近则隋有东都记【并记一统之都】于南则有宋南徐州记晋宫阙名【记南朝】于北则有洛阳伽蓝记邺都故事【记北朝】盖都邑之事尽在是矣释【答言都邑有考】谱牒之作盛于中古汉有赵岐三辅决録晋有挚虞族姓【旧作姓族】记【记一统世族】江左有两王百家谱【记南族】中原有方思殿【疑当作选】格【记北族】盖氏族之事尽在是矣释【答言氏族有考】自沈莹着临海水土周处撰阳羡风土【旧作土风○二者举其始作】厥类众伙谅非一族是以地理为书陆澄集而难尽水经加注郦元编而不穷【总括续撰】盖方物之事尽在是矣释【答言方物有考】凡此诸书代不乏作必聚而为志奚患无文譬夫涉海求鱼登山采木至于鳞介修短柯条巨细盖在择之而已茍为鱼人匠者何虑山海之贫罄哉释【结言有考则取材不难但当择而用之耳】按此为篇后余论人形方言二项是设辞特假设以决天文艺文之当除耳四者相衡洪纎雅俗学究能辨之知防顾为此戏论乎其后三説乃是商语然尝攷之都邑则畧具于地理非同舆服之无附方物则杂出于外域岂比食货之有经至如氏族一门自是魏晋相沿四姓尚官之习而任子积轻后世尤不可通行【独魏书官氏志兼及氏族】知防议论大率偏于枯尅不图此处忽生葛藤○所言虽不行于史家然后来渔仲贵与诸人已被他爮动痒处
　　尔雅释物【按尔雅无释物篇即谓释草释木释虫鱼鸟兽等篇也】
　　缀孙卿探孟轲【此四句宋书志序之文】
　　刘向洪范【王训故汉书云刘向集上古以来歴春秋六国至秦汉符瑞灾异之记推迹行事着其占验比类相从各有条目凡十一篇号曰洪范五行传论】
　　七略【汉蓺文志成帝时刘向校诸书輙条其篇目撮其防意奏之向卒子歆卒父业于是总而奏其七畧故有辑畧六艺畧诸子畧诗赋畧兵畧术数畧方技畧】
　　许负相经【旧注孔衍汉春秋许负温县妇人裴松之云今东人呼母为负衍以许负为妇人如有据艺文类序相术篇陶景刘孝标俱有许负相经序】
　　扬雄方言【读书志方言十三卷雄赍油素问上计孝亷异语悉集之题其首曰輶轩使者絶代语释列国方言】
　　齐颂魏都【北齐文宣纪天保九年营三台于邺下因其旧基而髙博之大起宫室改铜爵曰金鳯金兽曰圣应冰井曰崇光帝登三台朝防羣臣并命赋诗】
　　代写吴京【后魏孝文纪太和十七年幸洛阳定迁都之计诏司空经始洛邑南史崔祖思传齐武帝时魏使蒋少游至祖思从弟元祖曰少防有班倕之巧今来必模写宫様少游果图画而归】王防【逸周书序周室既宁八方防同各以职来献欲垂法厥后作王防】
　　卭竹防酱宛马巨雀【并见史记大宛及汉书西域二传】
　　郯子【左传昭十七郯子来朝公与之宴昭子问焉曰少皥氏鸟名官何故也郯子曰吾祖也我知之我髙祖少皡挚之立也凤鸟适至故纪于鸟为鸟师而鸟名云云仲尼闻之见于郯子而学之】籍谈【左传昭十五晋荀跞如周籍谈为介王曰诸侯皆有以镇抚王室晋独无有何也籍谈对曰晋居深山戎狄之与邻而逺于王室拜戎不暇其何以献器王曰叔氏而忘诸乎唐叔成王之母弟也其反无分乎且昔而髙祖孙伯黡司晋之典籍故曰籍氏及辛有之二子董之晋于是乎有董史女司典之后也何故忘之籍谈不能对賔出王曰籍父其无后乎数典而忘其祖】
　　世本【后汉班彪传唐虞三代世有史官防司典籍有记録黄帝防来至春秋时帝王公侯卿大夫号曰世本一十五篇】
　　三闾【王逸离骚注屈原与楚同姓仕于懐王为三闾大夫三闾之职掌王族三姓曰昭屈景屈原序其谱属以厉国士】
　　符瑞释老【沈约宋书志四十卷其五行志之前有符瑞志三卷魏収魏书志三十卷其末曰释老志】
　　汉三辅典【按隋唐二志俱无三辅典之名疑即谓三辅黄图也汉人撰亡撰人名其书所载皆都城宫苑辟廱明堂宗庙郊社库廐挢陵之属与所引正合】
　　隋东都记【隋唐二志皆不载通志略载有东都记三十卷邓世隆撰未审即是否】宋南徐州记【唐志地理类山谦之南徐州记二卷】
　　晋宫阙名【按此指东晋者隋唐二志亦不载】
　　洛阳伽蓝记【读书志记三卷元魏羊之撰魏迁都洛阳一时王公大人多造佛寺或舎其私第为之故僧舎多为天下防之载其本末及事迹甚备书録解题以尔朱之乱城廓墟追述斯记】邺都故事【无考黄补注唐志有马温邺都故事二卷按注云肃代时人其书后出非刘所云】三辅决録【后汉赵岐传岐字邠卿初名嘉字台卿拜太常着三辅决録自序云三辅本雍州地世世徙公卿吏二千石及髙赀者以陪诸陵五方杂防非一国之风其士贵于名行其俗失则趋势进权余尝梦黄髪之士姓名明字子真与余寤言善恶之间无所依违命操笔者书之从建武至于斯玊石朱紫由此定矣故谓之决録矣】
　　挚虞族姓【晋书挚虞传虞字仲洽太子舎人以汉末丧乱谱传多亡失虽其子孙不能言其先祖撰族姓昭穆十卷上防进之以为足以备物致用广多闻之益】
　　两王谱【隋志谱系类百家集谱十卷王俭撰百家谱三十卷百家谱集钞十五卷并王僧孺撰】方思选格【唐志谱牒类后魏方思格一卷又栁冲传魏太和时诏诸郡中正各列本土姓族次第为举选格名曰方思格】
　　临海水土【唐书地理类沈莹临海水土异物志一卷按志曰夷州在临海东南去郡二千里地无霜雪草木不死四靣山谿人皆髠髪穿耳女人不穿耳地有铜铁唯摩砺青石以作弓矢】阳羡风土【晋书周处传处字子隐阳羡人少孤驰骋恣肆州曲患之曰三害未除处曰何爲也曰南山白额兽长槁下蛟并子为三矣曰吾能除之乃入山杀猛兽投水杀蛟而入吴寻二陆学入洛以身殉国赠平西将军着黙语及风土记并撰集吴书隋志风土记三卷】
　　地里书【南齐陆澄传澄字彦深王俭戏之曰陆公书厨也撰地里书死后乃出隋志地里书一百四十九卷録一卷陆澄合山海经以来一百六十家以为此书】
　　水经注【读书志水经汉桑钦撰成帝时人水经三卷后魏郦道元歴览竒书注水经魏书本传道元字善长范阳人御史中尉闗右大使】




　　史通通释卷三
　　钦定四库全书
　　史通通释卷四　　　　　无锡浦起龙撰
　　内篇
　　论赞【第九○论谓篇末论辞赞谓论后韵语】
　　春秋左氏传每有发论假君子以称之二传云公羊子谷梁子史记云太史公既而班固曰赞【旧作讃】荀悦曰论东观曰序谢承曰诠陈夀曰评王隐曰议何法盛曰述扬雄曰譔【句未的详注中】刘昞曰奏袁宏裴子野自显姓名皇甫谧葛洪列其所号【晏先生抱朴子】史官所撰通称史臣其名万殊其义一揆必取便于时者则总归论赞【旧譌作着】焉【一脱赞字一无焉字】释【首撮史传之论赞异名为发议总案】夫论者【一失此三字】释【此下先言史论】所以辩疑惑释凝滞若愚智共了固无俟商明君子曰者其义实在于斯【谓非每传皆有】司马迁始【或譌作殆】限以篇终各书一论必理有非要则强生其文史论之烦实萌于此【篇必有论自史记始】夫拟春秋成史持论尤【当从犹义】冝濶略其有本无疑事辄设论以裁之此皆私狥笔端茍文彩嘉辞美句寄诸简册岂知史书之大体载削之指归者哉释【此推史论成例始自史记非理所必需也】必寻其得失考其异同子长淡泊【一作薄】无味承祚偄【一作懦】缓不切贤才间出隔世同科孟坚辞惟温雅理多惬当其尤美者有典诰之风翩翩奕奕良可咏也仲豫【荀悦字】义理虽长失在緐富自兹以降流宕忘返大抵皆华多于实理少于文鼔其雄辞夸其俪事必择其善者则干寳范晔裴子野是其最也沈约臧荣绪萧子显抑其次也【就緐俪中所取如此非以为准的也】孙安国都无足采习凿齿时有可观若袁彦伯【宏字】之务饰言谢灵运之虚张髙论玊巵无当曾何足云王卲志在简直言兼鄙野茍得其理遂忘其文观过知仁【一作人】斯之谓矣大唐修晋书作者皆当代词人逺弃史班近宗徐庾夫以饰彼轻薄之句而编为史籍之文无异加粉黛于壮夫服绮纨于髙士者矣释【此节就诸论品其髙下大意谓宜尚典实无取浮靡】史之有论也葢欲事无重出【谓补传所无】文省【旧作省文下同】可知【谓单词已足】如太史公曰观张良貌如美妇人【旧有耳字】项羽重瞳岂舜苗裔此则别加他语以补书中所谓事无重出者也又如班固赞曰石建之浣衣【此句旧作万石君之为父浣衣非】君子非之杨王孙祼葬贤于秦始皇逺矣此则片言如约而诸义甚备所谓文省可知者【旧脱者字】释【事无重出文省可知是为史论上乗准的在此】及后来赞语之作多録纪传之言其有所异唯加文饰而已至于甚者则天子操行具诸纪末继以论曰接武前修纪论不殊徒为再列释【此翻转言失之与支者后史大率然也○上言论下言赞此处分截】马迁自【一无自字】序传后歴写诸篇各叙其意【在自序之后文仍散体】既而班固变为诗体号之曰述【在叙传之后文皆四言】范晔改彼述名呼之以赞寻述赞为例篇有一章【分缀自此始】事多者则约之【一有以字下同】使少理寡【一作小】者则张之令大名实多爽详略不同且欲观人之善恶史之襃贬盖无假于此也【一无也字】释【此节递到史賛亦是发议之案】然固之总述合在一篇使其条贯有序歴然可阅蔚宗后书实同班氏乃各附本事书于卷末篇目相离断絶失次而后生作者不悟其非如萧【子显】李【百药】南北齐【旧脱齐字】史大唐新修晋史皆依范书误本篇终有赞夫每卷立论其烦已多而嗣论以赞为黩弥甚亦犹文士制碑序终而续以铭曰释氏演法义尽而宣以偈言茍撰史若斯难以议夫简要者矣释【此节摘诸史之加賛者言之论而又賛尤非史家贵洁之体也】至若与夺乖宜是非失中如班固之深排贾谊范晔之虚美隗嚣陈夀谓诸葛不逮管萧魏收称尔米可方伊霍或言伤其实或拟非其伦必备加击难则五车难尽故略陈梗槩一言以蔽之释【更以议论乖违者作收局】
　　按是篇不分编年纪传仍是纪传为多论賛二字截讲其于论也辞严而不摈于论后之赞则辞决而加絶自是唐后诸史有论无赞皆隂奉其诫可知刘説之当理也○子长淡泊无味盖对限篇书论非要强文为言观事无重出文省可知八字三昧仍首马次班也○又因此知纪传防尾当名史论不当云赞赞铭类也韵体也人以扶风史论皆作賛曰遂因之必也正名宜与读此○元史纪传不缀论赞其凡例述勅防云据事具文善恶自见也
　　谢承【吴志妃嫔传吴主权谢夫人弟也隋经籍志后汉书一百三十卷无帝纪吴武陵太守谢承撰】扬雄【法言其目云撰学行撰吾子撰修身撰问道撰问神撰问明撰寡见撰五百撰先知撰重黎撰渊骞撰君子撰孝至按撰自第一至第十三其上皆有四言序然非论赞体也华阳国志则以撰曰为论赞扬雄当作常璩】
　　刘昞【北史刘延明炖煌人凉武昭王徴为儒林祭酒着三史略记八十四卷炖煌实録二十卷按延明昞字也北史讳唐嫌名以字行】
　　袁宏【撰后汉纪详见外篇正史篇】
　　列其所号【晋书皇甫谧传谧字士安安定人沈静寡欲自号晏先生撰帝王世纪年歴髙士逸士列女等传晏春秋并重于世挚虞其门人也葛洪传洪字稚川句容人从祖得仙号葛仙公洪悉得其法干寳荐洪领著作洪固辞求为句漏令曰非欲为荣以有丹耳自号抱朴子因以名书所着神仙良吏集异等传金匮肘后方篇章富于班马】
　　臧荣绪【撰晋书详见外篇正史篇】
　　孙安国【晋书孙盛传盛字安国太原人十歳避难渡江及长善言名理补长沙太守迁秘书监着魏氏春秋晋阳秋按宋书州郡志晋简文郑太后讳春改春曰阳是知凡曰阳秋本皆春秋也】习凿齿【晋书凿齿字彦威为荥阳太守在郡着汉晋春秋起汉光武终晋愍帝其言谓三国时蜀以宗室为正魏虽受汉禅晋尚为簒逆至文帝平蜀乃为汉亡而晋始兴焉引世祖讳炎兴为禅受以明天心不可以势力强也按炎兴谓继汉而兴禅受者禅为蜀后主讳谓受汉禅也】
　　谢灵运【宋书灵运性奢华世称谢康乐太祖登祚征为秘书使撰晋氏一代书粗立条流书竞不就】
　　玉巵无当【韩非外储右千金之玉巵通而无当不可以盛水有瓦器而不漏可以盛酒】唐修晋书皆词人【旧唐房龄传史官多文咏之士好采碎事竞为绮豓详正史篇晋史节】
　　浣衣祼葬【汉书万石传建老白首谒亲入子舎窃问侍者取亲中帬厠牏身自澣洒赞曰至石建之澣衣周仁为垢污君子讥之杨王孙传病且终先令其子曰吾欲臝葬防反吾真必无易吾意赞曰昔仲尼称不得中行则思狂狷观杨王孙之志贤于秦始皇逺矣】
　　班排贾谊【汉书本传赞欲改定制度以汉为土德色上黄数用五及欲试属国施五饵三表以系单于其术固以防矣按表饵之术实防班论非过】
　　范美隗嚣【后汉书本传论若嚣命防符运敌非天力虽坐论西伯岂多嗤乎赞公孙习吏隗王得士】
　　夀谓诸葛【蜀志本传赞评曰诸葛亮之为相国也可谓识治之良才管萧之亚匹矣然连年动众未能成功盖应变将略非其所长与】
　　收称尔朱【魏书尔朱荣传史臣曰茍非荣之尅夷大难不知防人称帝防人称王功烈亦已茂乎向使荣无坚忍之失修德义之风则韩彭伊霍夫何足数北史魏收传收以髙氏出自尔朱且纳荣子金故减其恶而増其善】
　　序例【第十】
　　孔安国有云序者所以叙【一作序】作者之意也窃以书列典谟诗含比兴若不先叙其意难以曲得其情故每篇有序敷畅厥义【即书序诗小序】降逮史汉以记事为宗至于表志杂传亦时复立序文兼史体状若子书然可与诰誓相叅风雅齐列矣释【首言序之为道主于序明篇指马班有作犹存经序之遗】迨华峤后汉多同班氏如刘平江革等传其序先言孝道次述【一作入】毛义养亲此则前汉王贡传体其篇以四皓为始也峤言辞简质叙致温雅味其宗旨亦孟坚之亚欤释【班后节取一篇以示学班之准】爰洎范晔始革其流遗弃史才矜文彩后来所作他皆若斯于是迁固之道忽诸微婉之风替矣释【此言緐缛是尚自范而开】若乃后妃列女文苑儒林凡此之流范氏莫不列序夫前史所有而我书独无世之作者以为耻愧故上自晋宋下及陈隋每书必序课成其数盖为史之道以古传今古既有之今何为者滥觞肈迹容或可观累屋重架无乃太甚譬夫【一作如】方朔始为客难续以賔戏【班固作】解嘲【扬雄作】枚乗首唱七发加以七章七辩音辞虽异防趣皆同此乃读者所厌闻老生之恒説也释【此言后史宗范为课相习成套数见无竒矣○已上止就篇序言】夫史之有例犹国之有法国【一有之字下同】无法则上下靡定史无例则是非莫准释【此下言史例】昔夫子修经始发凡例左氏立传显其区域科条一辨彪炳可观降及战国迄乎有晋年逾五百史不乏才虽其体屡变而斯文终絶释【此言例之为体左后中絶】唯令升【干寳字】先觉逺述丘明重立凡例勒成晋纪邓【粲】孙【盛】已下遂【一作遽】蹑其踪史例中兴于斯为盛若沈宋【沈约宋书】之志序萧齐【子显齐书】之序録虽皆以序为名其实例也释【此言例之为体晋后复兴】必定其臧否徴其善恶干寳范晔理切而多功邓粲道鸾词烦而寡要子显虽文伤蹇踬而义甚优长斯一二家皆序例之美者释【数语括一时各见之短长要皆自出条理者】夫事不师古匪説攸闻苟模楷曩贤理非可讳而魏收作例全取蔚宗贪天之功以为己力异夫范依叔【一作政非】骏【华峤字】班习子长攘袂公行不【岂不也】陷穿窬之罪也释【至魏收竟以剽掠为能风斯下矣】盖凡例既立当与纪传相符释【此下乃按例防文】案皇【旧作唐非】朝晋书例云凡天子庙号唯书于卷末依检孝武崩后竟不言庙曰烈宗释【文不准例者一】又案百药齐书例云人有本字行者今并书其名依检如髙慎斛律光之徒多所仍旧谓之仲宻明月释【文不准例又一】此并非言之难行之难也释【二句束上】又【一作及】晋齐史例皆云坤道卑柔中宫不可为纪今【一作令】编同列传以戒牝鸡之晨窃惟録皇后者既为传体自不可加以纪名二史之以后为传虽云允惬而解释非理成其偶中所谓画蛇而加足反失杯中之酒也释【此又指出例合而序误者谓后从帝年故不称纪序乃取义卑柔失命名之意矣】至于题目失据褒贬多违斯并散在诸篇此可得而略矣
　　按此所谓序皆篇序非总序其所谓例则兼序中附出之例及总立发凡之例大指谓序贵简质例贵严明也中间虽帯引左氏其实皆言纪传家○后幅皇后一条当从前卷本纪列传两篇入解不尔不明刘江王贡【注见列传篇其处止举传首刘王不及江贡后汉书江革字次翁临淄人客下邳祼跣行佣以供母乡里称之曰江巨孝建初中拜谏议大夫前汉书贡禹字少翁琅琊人防明经洁行着闻征为博士后为御史大夫数言得失按刘江传篇叙注云以上并华峤之词】
　　滥觞【家语三恕江始出于岷山其源可以滥觞王肃注觞可以盛酒言其防也按滥觞谓始出之防后人多误用】
　　七【文选七发注犹楚辞七谏之流按文心雕龙自七发而下有傅毅七激崔骃七依张衡七辨崔瑗七厉陈思七启仲宣七释桓麟七説左思七讽枝附影从十有余家又文苑英华有七契七励七召又旧注广列七谟七证七华七绎七引以及兴疑蠲举诸名而独无七章俟考又按崔瑗传名七苏非七厉】夫子修经凡例【左传成十四春秋之称微而显志而晦婉而成章尽而不汚惩恶而劝善非圣人谁能修之杜氏序为例之情有五是也】
　　邓粲【晋书本传邓粲长沙人以髙洁著名著元明纪十篇按元明谓晋中兴初中宗元帝肃宗明帝】道鸾【南史文学檀超传超叔父道鸾字万安国子博士永嘉太守撰续晋阳秋】
　　不言烈宗【晋书孝武纪太元二十年时张贵人有宠年防三十帝戱之曰汝以年当废矣贵人潜怒向夕帝酔遂崩按纪末缺书庙号通鉴题烈宗孝武皇帝】
　　仲密明月【仲宻髙慎字明月斛律光字按百药齐书髙慎附见兄髙干传中斛律光在其父斛律金传后二人皆无以字行之文传内亦不书字其书字处间于他传有之无甚不准例之病史通似误】画蛇【战国防楚有祠者赐其舎人巵酒舎人相谓曰请画地为蛇先成者饮酒一人蛇先成乃左手持巵右手画蛇曰足未成一人夺其巵曰蛇固无足遂饮其酒】
　　题目【第十一○题目有二义一谓全书统名一谓篇帙诸名】
　　上古之书有三坟五典八索九丘其次有春秋尚书梼杌志【如志曰丧祭从先祖之志】乗释【前半就统名立説○首言古自成其古名】自汉已下其流渐緐大抵史名多以书记纪畧为主后生祖述各从所好沿革相因循环递习盖区域有限莫逾于此焉释【言书记纪略四者是为后史正名】至孙盛有魏氏春秋孔衍有汉魏【一脱魏字一误作隋】尚书陈夀王劭曰志何之元刘璠曰典此又好竒厌俗习旧捐新虽得稽古之冝未达从时之义释【拟古求异皆可不必○已上罗列名目得失并举】榷而论之其编年月【一多日字】者谓之纪【荀袁汉纪之类】列纪【或作记非】传者谓之书【前后汉书之类】取顺于时斯为防也夫名以定体为实之賔茍失其途有乖至理案吕陆二氏【吕不韦陆贾】各着一书唯次篇章不系时月此乃子书杂记而皆号曰春秋鱼豢姚察着魏梁二史巨细毕载芜累甚多而俱牓之以略考名责实奚其爽【一作丧】欤释【此总上言二体唯荀班所名为正余皆强名而失其实者○自五代而后纪传总名为史编年则本名长编锡名通鉴就中又剏纲目矣○论统名止此】若乃史传杂篇区分类聚随事立号谅无恒规释【此下析言篇帙诸名】如马迁撰皇后传而以外戚命章案外戚凭皇后以得名犹宗室因天子而显称若编皇后而曰外戚传则书天子而曰宗室纪可乎释【史迁篇题之失有然】班固撰人表以古今为目寻其所载也皆自秦而往非汉之事古诚有之今则安在释【班史篇题之失有然】子长史记别剏八书孟坚既以汉为书不可更标书号改书为志义在互文而何氏中兴【晋中兴书】易志为记此则贵于革旧未见其能取新释【何法盛改易帙名亦属无谓】夫战争方殷雄雌未决则有不奉正朔自相君长必国史爲传宜别立科条至如陈项诸雄寄编【一作篇】汉籍董袁羣贼附列魏志既同臣子之例孰辨彼此之殊唯东观以平林下江诸人列为载记顾【一作赖非】后来作者莫之遵效逮新晋【晋书唐初新定故曰新晋】始以十六国主持【一作特】载记表名可谓择善而行巧于师古者矣释【此言非国朝臣当从新晋书用东观载记之例】观夫旧史列传题卷靡恒文少者则具出姓名若司马相如东方朔是也字烦者唯书姓氏若毋将盖陈卫诸葛传是也必人多而姓同者则结定其数若二袁四张二公孙传是也如此标格足为详审释【此言列传人少人多题可随之详略引起下文】至范晔举例始全録姓名歴短行于卷中丛细字于标外其子孙附出者注于祖先之下乃类俗之文案孔目药草经方烦碎之至孰过于此窃【一作切】以周易六爻义存象内春秋万国事具传中读者研寻篇终自晓何必开帙解帯便令昭然满目也释【范史则务尽其详矣】自兹已降多师蔚宗魏収因之则又甚矣其有魏世隣编于魏史者于其人姓名之上又列之以邦域申之以职官至如江东帝主【旧譌王】则云僣晋司马叡岛夷刘河西酋长则云私署【一譌置】凉州牧张实私署凉王李暠【并见魏书目録】此皆篇中所具又于卷首具列必如收意使其撰两汉书三国志题诸盗贼传亦当云僣西楚霸王【一脱此二字】项羽僞宁朔王隗嚣自余陈涉张步刘璋袁术其位号皆一一【别作一二】具言无所不尽者【一无者字】也释【魏収更夸已斥隣多缀名目尤可嗤也】盖法令滋章古人所慎若范魏之裁篇目可谓滋章之甚者乎茍忘彼大体好兹小数难与议夫婉而成章一字以为襃贬者矣释【自观夫旧史列传至此通为一大节以此数语总结之】
　　按此亦截讲格前论统名兼二体言后论篇帙题名专主纪传体言就中列传名类烦多分条抽论尤所加意○假号不臣都归载记史通殊有理据但陈项軰流于胜国为冦于兴代则非拟诸刘石未便同科况载记例载卷终而羣雄先事发难为我驱除列之传首于分非越故李宻王世充韩林儿徐夀辉等唐书明史并袭兰台不宗东观也读者于此宜审从违又桞州有言每读古人一传数纸已后再三申卷复观姓氏旋又废失钝器正多患此题目加详宜勿深责也自余皆定判矣○此上八篇大抵多就纪传体抽论可以都为一帙○后有序传篇在第九卷方以类聚亦应移置于此
　　何之元刘璠【何之元撰梁典见左传家周书刘璠字寳义世宗初掌纶诰着梁典三十卷】鱼豢【外篇正史篇魏时京兆鱼豢私撰魏略事止明帝唐志杂史类鱼豢魏略五十卷按三国魏志无传】
　　姚察【陈书察字伯审有至性领著作撰梁陈史未毕功隋开皇时遣内史舎人虞世基索本且进上有所阙者临亡之时以体例诫约子思亷博访续撰按史无梁略之名而刘氏云尔定是察藁初名】外戚命章【按史记之立外戚世家其中所载实皆后妃氏讳及其事迹至如魏其武安之属反别立传不以外戚名篇最为非体班史因之易名外戚列传置在臣传之后尤为失之文亦应加并纠班失之语】
　　平林下江【后汉刘传王莽末新市人王匡王凤为渠帅诸亡命马武王常成丹等従之藏于緑林中地皇三年大疫分散常丹西入南郡号下江兵匡凤武及其支党朱鲔张卬北入南阳号新市兵平林人陈牧廖湛复聚众号平林兵以应之】
　　断限【第十二】
　　夫书之立约其来尚矣如尼父之定虞书也以舜为始而云粤若稽古帝尧丘明之传鲁史也以隐为先而云惠公元妃孟子此皆正其疆里开其首端因有沿革遂相交防事势当然非为滥轶也释【篇首标义言代有定限但交闗处须相涉耳】过此已往可谓狂简不知所裁者焉释【二句转局】夫【一作又】子曰不在其位不谋其政若汉书之立表志【班传除沿袭史记二三篇外皆无越限故单言表志】其殆侵官离局【或作扄】者乎释【提出汉书断限不清来断代自班始故首及之】考其滥觞所出起于司马氏案马记以史制名班书持汉标目史记者载数千年之事无所不容汉书者纪十二帝之时有限斯极固既分迁之记判其去取纪传所存唯留汉日【或作目非】表志所録乃尽牺年举一反三岂宜【或作不误】若是胶柱调瑟不亦谬欤释【束班书引后史】但固之踳駮既往不谏而后之作者咸习其迷【一作途】宋史则上括魏朝【曹魏】隋书则仰苞梁代求其所书之事得十一于千百一成其例莫之敢移永言其理可为叹息释【此言宋隋二志越限之非虽所侵无防而例已不清矣○当与正史篇互叅此议彼叙此论限彼原史也而彼篇举隋不举宋合此可知史志无缺】当魏武乗时拨乱电埽羣雄锋镝之【一无之字下同】所交网罗之所及者盖唯二袁刘【刘表】吕而已若【一作至旧譌作各】进鸩行弑燃脐就戮总闗王室【谓汉】不涉霸图【谓曹】而陈夀国志引居传首夫汉之【一有有字下同】董卓犹秦之赵髙昔车令【中车府令】之诛既不列于汉史何太师【卓自为太师】之毙遂独刋于魏书乎兼复臧洪陶谦刘虞孙【公孙】瓉生于季末自相吞噬其于曹氏也非唯理异犬牙固亦事同风马汉典所具而魏册仍编岂非流宕忘归迷而不悟者也释【此下就纪传言董臧诸人魏志皆阑入传首是更不明断限者也】亦有一代之史上下相交若已见它记则无宜重述故子婴降沛其详取验于秦纪伯符【孙防字】死汉其事断入于吴书沈録金行上羁刘主魏刋水运下列髙王唯蜀与齐各有国史越次而载孰曰攸冝释【此指沈约魏收二书言晋连蜀汉魏逮髙齐犹汉之前婴后防耳约书无攷如收之推隆献武似作齐纪者然虽不别立篇目可以越限律之矣】自五胡称制四海殊宅江左既承正朔斥彼魏胡【一作朝非胡兼五胡言也】故氐有録索虏成传魏本出于边裔窃亦自号真君【魏太武元太平真君】其史党附本朝思欲凌驾【一作架】前作遂乃南笼典午【传收东晋】北吞诸伪【匈奴羯徒河氐羌等】比于羣盗尽入传中但当有晋元明【二帝】之时中原秦【氐符羌姚】赵【匈刘羯石】之代【并在魏前】元氏膜拜稽首自同臣妾【其时尚防】而反列之于传何厚顔之甚邪又张【寔】李【雄】诸姓据有凉蜀其于魏也挍年则前后不接论地则参商有殊何预魏氏而横加编载释【此痛斥魏书越载东晋及十六国也晚出称尊跨压往代徒増可丑】夫尚书者七经之冠冕百氏之襟袖凡学者必先精此书次览羣籍譬夫行不由径【作路字训】非所闻焉修国史者若旁采异闻用成博物斯则可矣如班书地里志首【旧有遂字】全写禹贡一篇降为后书持续前史盖以水济水床上施床徒有其烦竟无其用岂非惑乎昔春秋诸国赋诗见意左氏所载唯録【旧有其字】章名如地理为书论自古风俗至于夏世宜云禹贡已详何必重述古文益其辞费也释【复駮汉志地理全写禹贡此更溢出断限外矣故推类列后】若夷狄本系【四字截句旧作系非】种落所兴北貊起自淳维南蛮出于槃【亦作盘】瓠髙句丽以鳖桥获济吐谷浑因马鬭徙居诸如此説【一多者字】求之歴代何书不有而作之【一无之字】者曾不知前撰已着【一多而字】后修宜辍遂乃百世相传一字无改盖骈指在手不加力于千钧附赘居身非广形于七尺为史之体有若于斯茍滥引它事丰其部帙以此称博异乎吾党【一有之字】所闻释【此更推到外域种系久载前史者后史不知裁限全録旧文尤为骈赘也】陆士衡有云虽有爱而必捐【语见文赋】善防斯言可谓达作者之致矣夫能明彼断限定其折中歴选自古唯萧子显近诸然必谓都无其累则吾未之【一无之字】许也
　　按国史纪传为正纪传断代为正刘子频频提阐是其截断众流句故首于史记外别立汉书家此于条目后亟缀断限篇也向者极表班书今者首纠越限向以标法式今为辨封畛有相济无相背也○评者云髙纪不书子婴魏书不序髙欢未见其可此误解也班书髙纪显带子婴刘非不见刘但谓不复为婴立纪耳魏收铨叙献武崇饰其词非所施于臣子刘氏以为防同齐纪无复限制耳岂谓上下交涉处不须及之耶又有以董卓臧陶皆非与操无因而讥刘说为过者亦是误解与前评正同卢循传不入宋黄巢传不入梁讵曰踈脱
　　传首董卓【按魏志本传居臣传之首所叙事实无一语与魏武相及直至傕汜暹承附传之末始有太祖乃迎天子都许之文是卓传于魏未有处也宜史通訾之】
　　臧陶刘孙【魏志臧洪传洪字子源广陵人太守张超请洪为功曹董卓图危社稷洪説超纠合义兵辞气慷慨洪为东郡太守太祖围张超于雍丘洪徒跣从袁绍请兵救超绍不聼超灭洪怨绍绍兴兵围之生执洪杀之刘谦传谦字恭祖丹阳人为徐州刺史刑政失和太祖征谦以粮少引军还谦病死公孙瓒传瓒字伯珪辽西人除辽东属国长史迁涿令辽西乌丸丘力居等叛瓒不能御朝议以宗正刘虞为幽州牧丘力居等遣译自归瓒害虞有功稍相恨望天子遣段训増虞邑督六州瓒诬虞欲称尊号胁训斩虞虞从事鲜于辅等欲报瓒袁绍又遣兵与辅合击瓒瓒军数败乃为堑十重筑京为楼其上绍悉军围之瓒自杀按此诸人范史自应有传魏志但于事有闗涉处帯及数语足矣安用传为】沈録金行【梁沈约传着晋书百一十卷隋志晋史草注梁有郑忠晋书七卷沈约晋书一百一十一卷庾铣东晋新书七卷并亡晋五行志白者金行马者国族文选陆士衡宣猷堂诗云黄晖既渝素灵承祜善注魏土德曰黄晋金行曰素程猗説石图曰金者晋之行也】
　　魏刋水运【魏谓魏收魏书律歴志以皇魏运水德所上九家共成一歴元起壬子律起黄钟壬子北方水之正位实符魏德】
　　典午【蜀志谯周传典午忽兮月酉没兮典午谓司马也】
　　膜拜【穆天子传膜拜而受注长跪拜也又注胡人礼佛交手称南谟者即此】
　　挍年论地【甲子防纪晋惠帝之十一年流人李特据广汉进攻成都十三年罗尚破李特斩之子雄僣号称成是后兄子班班弟期雄弟夀夀子势桓温入蜀势降李氏亡实穆帝之三年又愍帝之二年张轨爲凉州牧卒时在州已十三年矣子寔嗣是为前凉嗣是寔弟茂寔子骏骏子重华华子耀灵灵伯父祚灵弟靓至靓叔天锡降于秦前凉亡实孝武之四年按张李兴灭并在魏道武未称帝之前而魏都平城又极东北所谓挍年不接论地有殊也】
　　行不由径【用列子语注见杂説上篇】
　　淳维【史记匈奴传匈奴其先夏后氏之苗裔也曰淳维汉书匈奴传全録其文】
　　槃瓠【后汉南蛮传昔髙辛氏有犬戎之冦募能得犬戎之将吴将军头者妻以少女时有畜狗名曰槃瓠下令之后槃瓠遂衔人头造阙下乃吴将军首也帝不得已以女配槃瓠槃瓠负而走入南山止石室中生子六男六女因自相夫妻其后滋号曰蛮夷今长沙武陵蛮是也南史蛮传亦云槃瓠种落路史发挥伯益经云黄帝曾孙卞明生白犬是为蛮祖白犬乃其子之名而应劭干寳范晔枝叶其説】鳖桥【魏书髙句丽传先祖朱蒙母河伯女夫余王闭于室中为日所照孕生一卵母置暖防一男破殻而出及长字之曰朱蒙朱蒙者善射也夫余之臣谋杀之朱蒙东南走道遇大水鱼鳖并浮成桥得渡至纥升骨城居焉号曰髙句丽因以为氏隋书髙丽传文略同】
　　马鬭【魏书吐谷浑传辽东鲜卑涉归一名奕洛韩有二子庶长曰吐谷浑少曰若洛廆若洛廆别为慕容氏浑与廆二部马鬬相伤廆怒浑曰马畜也鬬在马而怒及人邪乖别甚易今当去汝万里之外按其文亦见宋书至唐编晋书复采用之】
　　断限【晋贾充传朝廷议立晋书限断荀朂谓宜以魏正始起年王瓒欲引嘉平以下朝臣尽入晋史贾谧请从防初为断事下三府议按限断即断限也二字见史传始此】
　　编次【第十三】
　　昔尚书记言春秋记事以日月为逺近年世为前后用使阅之者雁行鱼贯皎然可寻释【首借编年托起纪传言其体本无越次可置勿论也】至马迁始错综成篇区分类聚班固踵武仍加祖述于其间则有统体不一名目相违朱紫以之混淆冠履于焉颠倒盖可得而言者矣释【纪传则体例条分编次冝求整确矣此是总挈】寻子长之列传也其所编者唯人而已矣至于防异物不类肖形而辄与黔首同科俱谓之传不其怪乎且防所记全为志体向若与八书齐列而定以书名庶防物得其朋同声相应者矣释【一条言史记防是志体宜归书例不宜入传例】孟坚每一姓有传多附出【一作出附】余亲【一譌作观】其事迹尤异者则分入它部故博陆去病昆弟非复一篇外戚元后妇姑分爲二録至如元王【髙祖从弟交】受封于楚至孙戊而亡案其行事所载甚寡而能独载【疑当作成】一卷者实由向歆之助耳但交封汉始地唘列藩向居刘末职才卿士昭穆既踈家国又别适使分楚王子孙于髙惠之世与荆【髙祖从父兄】代【当作赵髙祖子】并编析刘向父子于元成之间与王【王吉】京【京房】共列方于诸传不亦类乎释【一条言班史附向歆于楚元王传代不相接封不相袭冝以类离立】又自古王室虽微天命未改故台名逃责【古通债】尚曰【一作书】周王君未系颈且云秦国况神玺在握火德犹存而居摄【王莽年】建年不编平纪之末孺子主祭咸书莽传之中遂令汉余数歳湮没无睹求之正朔不亦厚诬释【一条言莽元冝革而班史莽传竟纪莽年其失甚矣】当汉氏之中兴也更始升坛改元寒暑三易世祖称臣北靣诚节不亏既而兵败长安祚归髙邑兄亡【亡谓失位】弟及歴数相承作者乃抑圣公于传内登文叔于纪首事等跻僖位先不窋夫东观秉笔容或謟于当时后来所修理当刋革者也释【一条言后汉中兴更始先建位号冝纪不宜传范史因仍不改】盖逐争防瞻乌靡定羣雄僣盗为我驱除是以史传所分真僞有别陈胜项籍见编于髙祖之后隗嚣孙【公孙】述不列于光武之前而陈夀蜀书首标二牧【谓益州牧即焉璋也】次列先主以继焉璋岂以蜀是僞朝遂乃不遵恒例但鹏鷃一也何大小之异哉释　【条言蜀志冝首纪先主而陈夀乃先以二牧比髙光为违例矣】春秋嗣子谅闇未逾年而废者既不成君故不别加篇目是以鲁公十二恶视不预其流及秦之子婴汉之昌邑咸亦因胡亥而得纪附孝昭而获闻而吴均齐春秋乃以郁林为纪事不师古何滋章之甚欤释【一条言嗣代之不君者不纪吴均纪郁林可议】观梁唐二朝撰齐隋两史东昏【齐废帝】犹在而遽列和年炀帝未终而已编恭纪原其意防岂不以和为梁主所立恭乃唐氏所承所以黜永元【东昏元】而尊中兴【和帝元】显义宁【恭帝元】而隐大业【炀帝元】茍欲取恱当代遂乃轻侮前朝行之一时庶叶权道播之千载宁【一作未】为格言释【一条言齐隋二史阿狥兴朝于前代末造私拥立而没旧君纪不以实也○此下或分章另起非】寻夫本纪所书资传乃显【一作列传仍显】表志异体不必【一误作必不】相涉旧史以表志之帙介于纪传之间降及蔚宗肇加厘革沈魏继作相与因循【今止魏书志编传后范沈二书后人易置矣】既而子显齐书頴达隋史不依范例重遵班法葢择善而行何有逺近闻义不徙是吾忧也释【一条言纪传相接繙阅为便表志不妨次后史多不然○已上分纠失冝凡八条】若乃先黄老而后六经【史记】后外戚而先夷狄【汉书】老子与韩非并列【史记】贾诩将荀彧同编【魏志】孙【公孙】传讃冝居武宣【旧作宣武不合】纪末宗庙迭毁枉入成传终【一作中○并汉书】如斯舛谬不可胜纪今略其尤甚者耳故不复一一而详之释【末复撮举以概未尽者】
　　按错举纪传表志中离合收除诸义例比而论之茍非大段创通能有此即事分拨○郁林固昌邑之续萧鸾非博陆之伦而改元易歳亦与不盈月者有别斥之纪外论似未安若更始之于光武其直钧入闗先王上轶重瞳建号书年下殊二牧升传作纪非瞽说也【其説汉已有之张平子曰更始居位光武为其部将然后即真冝以更始之号建于光武之初也】○陈氏书録解题谓范晔后汉书志借旧志注补之其后纪传孤行至本朝孙奭始议合之今观蔚宗厘革之语知唐时旧本尚自合行但附置纪传后耳不知何时析去再观外篇正史篇云晔十志未成而死则此云蔚宗厘革者祗就现行范本指其位置如此勿泥作范自手定也陈氏説详正史篇注○篇尾公孙成传议太板
　　逃责【帝王世纪赧王虽天子为诸侯所役逼负责于民无以得归乃上台避之故周人名曰逃责台】祚归髙邑【光武帝纪光武北击尤耒大枪五幡于元氏进至安次诸将议上尊号行至鄗彊华自闗中奉赤伏符曰刘秀发兵捕不道四夷云集龙鬬野四七之际火为主羣臣因复奏受命之符光武于是设坛场于鄗南即皇帝位建元为建武改鄗为髙邑】
　　跻僖【左文二年秋大事于太庙跻僖公逆祀也君子以为失礼子虽齐圣不先父食故禹不先鲧汤不先契文武不先不窋】
　　恶视【左文十八文公二妃敬嬴生宣公敬嬴嬖而私事襄仲襄仲欲立之叔仲不可仲杀恶及视而立宣公书曰子卒讳之也夫人姜氏归于齐大归也将行哭而过市曰天乎仲为不道杀嫡立庶杜注恶太子视其母弟夫人姜氏恶视之母出姜也】
　　郁林爲纪【南齐书纪郁林王世祖武帝皇太孙也即位改元隆昌朞月之间恣意淫乱镇军萧鸾定谋使萧谌等领兵入宫舆接出西弄杀之鸾即明帝】
　　頴达隋史【通志略唐贞观中诏诸臣分修五代史顔师古孔頴达撰次隋事】
　　孙传赞【按公孙传赞是时汉兴六十余载海内艾安羣士向慕汉之得人于兹为盛因歴举公孙董儿等二十七人又云孝宣承统纂修洪业亦讲论六蓺招选茂异下复歴举萧梁夏侯等二十四人一赞之中盛称二世人才故曰宜居武宣纪末】
　　成传终【韦贤传本始三年代蔡义为丞相子成字少翁永光中代于定国为丞相封侯故国荣当世焉按本传既毕歴述诸郡国所立太祖太宗世宗等庙罢毁诏议其文皆列侯中二千石博士等共议例当收载礼志中故曰枉入成传终又按新唐书韦縚传罗列一时朝士祭器丧服等议正仿成传法也】
　　称谓【第十四】
　　孔子曰唯名不可以假人又曰名不正则言不顺【一衍云云二字】必也正名乎是知名之折中君子所急况复列之篇籍传之不朽者邪昔夫子修春秋吴楚称王而仍旧曰子此则襃贬之大体爲前修之楷式也释【首引圣经为慎重名称之证】马迁撰史记项羽僭盗而纪之曰王此则真僞莫分为后来所惑者也自兹已降讹谬相因名讳所施轻重莫等至如更始中兴汉室光武所臣虽事业不成而歴数终在班范二史皆以刘为目不其乎释【类举二事皆旋起旋灭者其文従略】古者二国争盟晋楚并称侯伯七雄力战齐秦俱曰帝王其间虽胜负有殊大小不类未闻势穷者即爲匹庶力屈者乃成冦贼也【一脱也字】至于近古则不然当汉氏云亡天下鼎峙论王道则曹逆而刘顺语国祚则魏促而吴长但以地处函夏人传正朔度长絜短魏实居多二方之于上国【或作若方之于七国非】亦犹秦缪楚庄与文襄【比魏于晋宋】而并霸【原注蜀昭烈主可比秦缪公吴大帝可比楚庄王按以中原西东所据之地为比】逮作者之书事也乃没吴蜀号諡呼权备姓名【原注谓鱼豢孙盛等】方于魏邦悬隔顿尔惩恶劝善其义安归释【此论三国旧史之称谓凭地势而蔑统祚冣为颠倒】续以金行版荡戎羯称制【统言五胡】各有国家实同王者晋世臣子党附君亲嫉彼乱华比诸羣盗此皆茍狥私忿忘夫至公自非坦懐爱憎无以定其得失至萧方等始存诸国名諡僭帝者皆称之以王此则赵犹人君【武灵王】加以主【一作王非】号用夷礼贬同子爵变通其理事在合宜小道可观见于萧氏者矣释【此论晋沦中夏诸戎迭兴作史者凖胡服用夷之赵杞存其国諡可也而竟等萑苻亦非得实】古者天子庙号祖有功而宗有德始自三代迄于两汉名实相允今古共传降及曹氏祖名多滥必无慙德【犹言必欲加之】其唯武王【谓庙号止可及操】故陈夀国志独呼武曰祖至于文明但称帝而已自晋已还窃号者非一如成【旧作康非】穆两帝刘萧二明【或作朝误】梁简文兄弟【原注兼言孝元帝也】齐【北齐】武成昆季【原注兼文宣孝昭也】斯或承家之僻王或亡国之庸主不諡灵缪为幸已多犹曰祖宗孰云其可而史臣载削曽无辨明每有所书必存庙号何以申劝沮之义杜渝【一作偷】滥之源者乎释【此论祖宗二字冣为隆号相仍嗣世古不虚尊魏晋而下渝滥已极持论不磨】又位乃人臣迹叅王者如周之亶父季歴晋之仲达师昭追尊建名比诸天子可也必若当涂【曹魏】所出宦官携养帝号徒加人望不惬故国志所録无异匹夫应书其人直云皇之祖考而已至如元氏【元魏】起于邉【一作沙】朔其君乃一部之酋长耳道武追崇所及凡二十八君自开辟已来未之有也而魏书序纪【首卷篇名】袭其虚号生则【一少则字下同】谓之帝死则谓之崩何异沐猴而冠腐鼠称璞者矣释【此论开国追尊号谥丗数有纪世类必稽无若二魏之妄而过制者法在必斥○前节以庙号言此节以諡号言勿混】夫歴观自古称谓不同縁情而作本无定准至若诸侯无諡者战国已上谓之今王天子见黜者汉魏已后谓之少帝周衰有共和之相楚弑【旧作煞】有郏敖之主赵佗而曰尉佗英布而曰黥布豪杰则平林新市冦贼则黄巾【钜鹿张角】赤眉【琅邪樊崇等】园绮友朋共云四皓奋建父子都称万石凡此诸名【今本失此四字】皆出【旧多于字】当代史臣编録无复张弛盖取叶随时不借稽古及后来作者【一作所作】颇慕【一作纂】斯流亦时采新名列【一作务】成篇题【原注音第】若王晋【王隐晋书】之十士寒儁沈宋【沈约宋书】之二凶索虏即其事也唯魏收逺不师古近非因俗自我作故无所宪章其撰魏【一脱魏字】书也乃以平阳王为出帝【魏孝武西入闗依宇文故】司马氏为僭晋桓刘已下通曰岛夷夫以谄齐则轻抑闗右【宇文】党魏则深诬江外【即晋宋】爱憎出于方寸与夺由其笔端语必不经名惟骇物昔汉世原涉大修坟墓乃开道立表署曰南阳阡欲以继迹京兆齐声曹尹【一误作伊】而人莫之肯从但云原氏阡而已故知事非允当难以遵行如收之茍立诡名不依故实虽【一譌作难】复刋诸竹帛终罕【一作靡】传于讽诵也释【此论前史杂出名称皆本当时口语笔之史乗正复多姿若北魏之指斥矫诬真成恶札矣】抑又闻之帝王受命歴数相承虽旧君已没而致敬无改岂可等之凡庶便书之以名者乎近代文章实同儿戯有天子而称讳者若姬满刘庄【汉明帝】之类是也有匹夫而不名者若步兵彭泽之类是也史论立言理当雅正如班述【班史名赞为述】之叙圣卿【董贤】也而曰董公惟亮范赞之言季孟【隗嚣】也至【一譌止一脱去】曰隗王得士习谈汉主则谓昭烈为德【原注习氏汉晋春秋以蜀为正统其编目叙事皆谓蜀先主为昭烈皇帝至于论中语则呼为德】裴引魏室则目文帝爲曹丕夫以淫【董贤】乱【隗嚣】之臣忽【一作总】隐其讳正朔之后反【一作乃】呼其名意好竒而辄为文逐韵而便作【原注班固哀纪述曰宛娈董公惟亮天功隗嚣公孙述传赞曰公孙习吏隗王得士按公功吏士皆逐韵也】用舍之道其例无恒但近代爲史通多此失上才犹且【一作其】若是而况中庸者乎今略举一隅以存标格云尔释【末言讳名书名尊卑分定作文作史寛严法殊因约举混称用垂标准○此条附及】
　　按篇内所详凡五项一斥鱼孙三国名备名权也一辩志十六国直书为盗也一议晋后嗣世概加庙号也一讥二魏开国追尊可笑也一鄙收书题目创名駴见也其前后二条乃帯及之○承祚志蜀寔用纪体二主皆不书名志吴则坚策以后仍书名斟酌权宜愈于鱼豢軰逺矣○传曰至敬无文至文尚质礼祖有功而宗有德古之制也汉不虚尊晋加弥广由唐而来庙冠諡前遂爲世典礼时爲上母亦质文之流于既溢者欤称祖称宗一节可作庙諡议悬之册府
　　萧方等【隋唐二志萧方三十国春秋三十卷按二志误削等字辩详杂説中篇】
　　赵君主号【甲子防纪周显王之季韩燕皆称王赵武灵独不肯令人谓己曰君赧王时赵武灵胡服招骑射寻废其太子章而传位少子自号主父】
　　夷子爵【事在左传僖二十七年注见惑经篇】
　　成穆两帝【晋成帝纪成皇帝讳衍明帝长子也庙号显宗史臣曰成帝政出渭阳声乖威服凶徒既纵神器阽危穆帝纪穆皇帝讳聃康帝子也庙号孝宗史臣曰孝宗因襁抱之姿用母氏之化中外无事十有余年按康帝史无庙号故旧本作康穆者非】
　　刘萧二明【南史宋明帝纪太祖明皇帝讳彧文帝第十一子也末年好鬼神多忌讳殿内埋钱以为私藏天下骚然宋氏之业自此衰矣齐明帝纪髙宗明皇帝讳鸾始安王道生之子也性猜忌亟行诛戮简于出入将南则诡言北皆不以实竟不南郊】
　　当涂【史记建元以来矦者年表当涂魏不害以捕淮阳反者侯后汉袁术传防书言代汉者当涂髙又献帝时李云言许昌气见于当涂髙象魏者两阙也当涂而髙者魏魏当代汉】
　　宦官携飬【袁绍讨曹檄司空曹操祖父腾故中常侍与左悺徐璜并作妖孽父嵩乞匄携养输货权门窃盗鼎司倾覆重器操奸阉遗丑本无令德僄狡锋侠好乱乐祸】
  </div>
  <div class="pagination">
   <a href="史通通释_page3.html">
    上一页
   </a>
   <a href="史通通释.html">
    1
   </a>
   <a href="史通通释_page2.html">
    2
   </a>
   <a href="史通通释_page3.html">
    3
   </a>
   <span class="current-page">
    4
   </span>
   <a href="史通通释_page5.html">
    5
   </a>
   <a href="史通通释_page6.html">
    6
   </a>
   <a href="史通通释_page7.html">
    7
   </a>
   <a href="史通通释_page8.html">
    8
   </a>
   <a href="史通通释_page9.html">
    9
   </a>
   <span>
    ...
   </span>
   <a href="史通通释_page5.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
