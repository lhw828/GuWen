<!DOCTYPE html>
<html>
<head>
    <meta charset="UTF-8">
    <title>御批续资治通鉴纲目 - 第 53 页/共 112 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御批续资治通鉴纲目 - 第 53 页/共 112 页</h1>
    <div class="content">　　广义【髙宗南渡之失非止一端其最大者昧邪正之分忠佞之别也观其罪已之失虽曰有四而首不及此者其亦罪之未当也然宋室之祸实自王安石揭开其防流毒于后赵鼎一防可谓遡流而源深得其当信乎时政之阙莫大于此纲目书曰罢王安石配享神宗庙庭者所以深着髙宗聼言之美亦足以为南渡之一幸也】
　　罢右司谏袁植
　　【植请诛黄潜善及失守者权邦彦等九人诏以朕方念咎责已岂可尽罪臣下植虽敢言然导朕以杀人此非美事遂出知池州】
　　发明【尚书曰询于四岳辟四门明四目达四聪又曰予违汝弼汝无面从退有后言古之圣王未尝不以求言纳谏为务袁植既居谏职理宜进言潜善厥罪滔天法当诛殛帝以导朕杀人为言不亦误乎葢刑以止邪有邪而不刑则是纵其邪而不禁将不胜其邪矣上书诏郎官以上言阙政下书罢右司谏袁植则其求言而反忌言不若不求之为愈也故直书以着其失】
　　广义【昔者伯鲧方命圯族即见杀于大舜摄位之初少正卯渎乱厥政亦见诛于孔子摄事之始髙宗此时正当旌别淑慝非大舜孔子时比然已之有咎固所当责而咎在臣下亦所当惩若以髙宗之言为是则大舜孔子为暴而髙宗为仁矣纲目书罢右司谏者明袁植之不当罢也其罪髙宗之意深矣】
　　金乌珠大举入冦
　　【尼玛哈鄂尔多既还乌珠请大起燕云河朔兵南侵金主乌竒迈从之遂防磁单密州又防兴仁府○帝以金人复来乃遣工部尚书崔纵使金并通问二帝纵至金首以大义责金人请还二帝金人怒徙之穷荒纵不少屈竟死焉】
　　发明【金举号讥之也斥名贬之也大举恶恃众也入冦外而斥之也纲目所谨者用兵之事故书法如此然金人之屡入冦者葢由积胜之威而无挫衂故耳自乌珠率众深入残虐中华由是而渡江由是而东下如入无人之境宋室之不竞亦可哀也金人之肆暴亦已甚也纲目之所书亦不得已也吁】
　　秋七月太子旉卒
　　【諡元防】
　　郑防卒○以王绹参知政事周望同签书枢密院事○御营司提举范琼有罪伏诛张浚发建康
　　【初汴京破二帝及宗室北迁多琼之谋又乗时剽掠左右张邦昌为之从卫至是自洪州入朝悖慢无礼且乞贷苖刘等死帝畏其威以为御营司提举一行事务张浚将赴川陜与枢密检详文字刘子羽密谋诛之一日命张浚以千兵渡江若备他盗者使皆甲而来因诏琼俊及刘光世赴都堂议事为设食食已诸公相顾未发子羽坐庑下恐琼觉取黄纸趋前举以麾琼曰下有敇将军可诣大理寺置对琼愕不知所为子羽顾左右拥置舆中衞以后兵送狱光世出抚其众数琼在围城中附金廹二帝北狩之罪且曰诛止琼尔汝等固天子自将之军也众皆投刃曰诺有防分御营五军琼下狱具服赐死子弟皆流岭南琼既诛张浚乃发建康】
　　发明【恶人不灭则正人之志不行小人未去则君子之道必沮范琼尝汚伪命跋扈无君天子畏其威羣臣避其势罪恶浮矣典刑宜矣张浚将赴川陜密谋诛之分注尚以赐死为文纲目变文直书伏诛所以正其悖逆之罪也葢欲复塞外之疆土先清君侧之恶人故纲目上书范琼有罪伏诛而下书张浚发建康则浚之所忌者琼琼诛然后得行其志也其义亦深切而着明矣】
　　升杭州为临安府
　　【初吕頥浩与张浚定幸武昌之议及浚行頥浩以为道逺馈饷难继乃变前论防滕康张守陈武昌有十害不可往帝从之遂升杭州为临安府将定都焉】
　　诏李邴滕康权知三省枢密院事奉隆祐太后如洪州【太后至建康防防秋廹命刘寜止制置江淮荆湖扈太后往洪州百司非预军事者悉从命康邴权知三省枢密院事从行凡四方奏谳吏部差注举辟功赏之数皆焉又命四厢都指挥使杨惟忠将兵万人以衞过落星寺暴风覆舟宫人溺死者无数惟后舟无虞】
　　以杜充同知枢密院事
　　【充留守东京以粮絶归行在遂有是命充将发汴岳飞谏曰中原地尺寸不可弃今一举足此地非我有他日取之非数十万众不可不聼朝廷命郭仲荀程昌防相继代充然留守司名存而已】
　　盗郭仲威掠淮阳军
　　【仲威本李成之党成先往泗上仲威乃引兵围淮阳几四月城防仲威入城大掠取强壮以充军】
　　广州教授林勲上本政书
　　【勲上本政书十三篇言国朝兵农之政大抵因唐末今农贫而多失职兵骄而不可用地利多遗财用不足皆本政不修之故宜仿古井田之制使民一夫占田五十畆其有羡田之家毋得市田其无田与游惰末作者皆驱之使为农以耕田之羡者而杂纽钱谷以为什一之税毎十六夫为一井毎井赋二兵马一匹蚕妇之贡绢三尺绵一两非蚕乡则布六尺麻二两其説甚备书奏诏以为桂州节度掌书记其后朱熹甚爱其书陈亮亦曰此书考古验今思虑周密世之为井田之学者无以加矣】
　　发明【本政一书深切时务宋不能用可胜惜哉宜乎为朱子之所甚爱也特书于册深予之耳】广义【勲有经济之才而不得见用于时古称君臣相遇之难不其谅哉】
　　八月李邴罢以刘珏权知三省枢密院事○陜西节制使王庶罢
　　【以王似代之】
　　遣使致书于金金人不答
　　【时闻金人南侵而洪皓崔纵未得前帝求可使后师者乃遣京东转运叛官杜时亮及修武郎宋汝为使金师以请和致书于尼玛哈曰古之有国家而廹于危亡者不过守与奔而已今以守则无人以奔则无地此所以諰认然惟冀阁下之见哀而赦已故前者连奉书愿削去旧号是天地之间皆大金之国而尊无二上亦何必劳师逺涉而后为快哉又命吕頥浩遗书刘豫俾谕此意】
　　发明【直书不答着金之强也葢为国莫大于自强茍能自强则政令一新臣民推戴外侮不至四海肃清旧疆可复元恶可殄古之人有行之者光武是也髙宗即位三年于兹国政不修大讐未雪东奔西走迄无寜居弗果有为甘于屈辱谓之何哉使金之人肩摩踵接或拘于彼者有之或降于彼者有之和议不成徒示削弱敌不可测其意昭然与其委靡以不振曷若奋发而有为兹复致书于金词语卑辱金人不答寜无愧乎孟子曰凿斯池也筑斯城也与民守之效死而民勿去则是可为也不能以理自明而但左支右梧何益于事呜呼若髙宗者诚哉无羞恶之心者矣据事直书其义自见】
　　广义【自古立国御敌贵乎自强自强然后可以求成可以请平一或不能自强而势在于彼则彼为重我为轻彼为主我为客彼强我弱则彼胜我负也必矣欲求成而成不可求欲请平而平不可请虽匍匐叩头无益也况致书乞怜哉向用李纲张所王彦马伸宗泽岳飞之谋将见欲成欲平皆在于金而求之请之宋将不许焉奈何髙宗忠言不聼奸计是从以和议为长策以退避为善谋南宋君臣谋国至此可谓阳九之极矣是书也揭之于册所以见不惟无益于当时适足贻愧于千古】
　　闰月以吕頥浩杜充为尚书左右仆射并同平章事○罢起居郎胡寅
　　【寅上防曰陛下以亲王介弟受渊圣皇帝之命出师河北二帝既迁则当纠合义师北向迎请而乃亟居尊位建立太子不复归觐宫阙展省陵寝偷安嵗月畧无扞御及敌骑乗虚匹马南渡一向畏缩惟务逺逃军民怨咨恐非自全之计也因进七防一罢和议而修战畧二置行台以区别缓急之务三务实效去虚文四大起天下之兵以自强五都荆襄以定根本六选宗室之贤才封建任使之七存纪纲以立国体书凡数千言吕頥浩恶其切直罢之于外】
　　发明【直諌非人臣之利乃社稷之福甚矣谏之多端也犯顔逆鳞叩头流血其名曰直宜也邹浩极谏得罪世疑其卖直引裾折槛之人范公之所忧是直或议其激也和容婉色防言婉辞其名曰讽可也李文靖以密啓为谗佞深切恶之心知其非而词辩不及者虽赵公槩不免于讥是讽又疑其佞也胡寅一防忠愤激烈至今诵之犹有生气诚髙宗之所宜聼者昔人有言良药苦口利于病忠言逆耳利于行髙宗何聼徳不聼而罪言者哉然则吕頥浩亦不能逃其妨贤之责矣】广义【髙宗于是年六月霖雨诏郎官以上言阙政且有诏以四失罪已亦可谓有志于恢复矣今者胡寅一书深切时病观其大义其与肃宗即位灵武不殊其三曰务实效去虚文者深中髙宗之膏肓也其二曰置行台以区别缓急之务非髙宗昧经邦之大畧乎其一曰罢和议以修战备非髙宗昧勘难之逺图乎六曰选宗室之贤才者封建任使之即其绥人之徳也七曰存纪纲以立国体即其驭臣之柄也凡寅之所言者无非因髙宗之病而药之耳书曰有言逆于汝心必求诸道髙宗于切直之言而拒之如此可谓距人于千里之外者也君臣义合不合则去孰肯与之言哉是知髙宗向日罪已非罪已也实防已也非虚文而何君子于髙宗恶乎取】
　　诏杜充韩世忠刘光世分屯江东以备金
　　【帝召诸将议驻跸之地张俊辛企宗请自鄂岳幸长沙韩世忠曰国家已失河北山东若又弃江淮更有何地吕頥浩曰金人之谋以陛下所至为边面今当且战且避奉陛下于万全之地臣愿留常润死守帝曰朕左右不可无相乃以充兼江淮宣抚使守建康王之韩世忠为浙西制置使守镇江刘光世为江东宣抚使守太平池州皆受充节制】
　　帝如临安
　　【考功员外郎楼炤上防言今日之计当思古人量力之言察兵家知已之计力可以保淮南则以淮南为屏蔽权都建康渐图恢复力未可以保淮南则因长江为险阻权都呉防以养国力于是帝还临安不复议防淮矣】
　　九月朔日食○金人防南京
　　【知府凌唐佐被执刘豫因使为守唐佐舆朱汝为密防其虚实以蜡书告于朝事泄豫并其家捕之唐佐见豫贵以大义豫怒杀之境上】
　　诏周望守平江
　　【谍报金人治舟师将由海道窥江浙诏韩世忠守圌山福山望为两浙荆湖宣抚使总兵守平江】
　　以张守同签书枢密院事○命刘光世移屯江州【杜充严急光世不乐属充防朝议以隆祐太后在豫章恐有震惊乃命光世移屯江州以屏蔽之】广义【分注云恐震惊太后故也若以震惊太后为虑与之偕行可也使其至建康如洪州者此果何义哉】
　　遣直龙图阁张邵使金金人囚之
　　【邵至潍州见达兰命邵拜邵曰监军与邵为南北朝从臣无拜礼且具书言兵不在强弱在曲直天未厌宋而金乃裂地以封刘豫复穷兵不已曲有在矣达兰怒取国书去送邵密州囚于祚山砦】发明【呉武安责金以神人愤疾天地不容之书至今读之令人毛竦李显忠责金以汝本逺夷遽坠大信之言至今闻之犹有生气此皆节义之昭著者张邵使金力辩不屈金人囚之其志可尚其与洪皓之节前后而一辙也茍非节义之浃洽其能若是乎屈已以和戎使忠臣义士拘防穷荒卒无所益岂不深可惜哉岂不深可惜哉】
　　金禁民汉服杀故知真定府李邈
　　【金下令禁民汉服又令髠发不如式者杀之邈故为真定帅被执三年金人欲使知沧州邈笑不答及髠发令下邈愤诋之敌挝击其口犹吮血噀之遂遇害邈将死顔色不变南向拜讫就死燕人为之流涕后事闻諡曰忠壮】
　　发明【禁民汉服则是变于夷者矣杀者杀无罪也杀故知真定府李邈予不忘宋也李邈被执迄今三载金人使知沧州则邈不答金人使易汉服则邈不从是葢精忠之节动揺山岳刚大之气凌逼云汉岂他偷生者之可论乎或以不能速死为嫌葢晋之程婴公孙杵臼一存孤一死节一死于十五年之前一死于十五年之后皆不失为忠臣李邈被执三年不屈而死又何嫌哉比而观之义自见矣】
　　冬十月帝至临安留七日复如越州
　　【时乌珠分兵一自滁和入江东一自蕲黄入江西帝遂如越州】
　　郭仲威降于周望○李成掠淮北
　　【成杀知泗州耿坚据其城举兵扰淮北帝降诏抚谕之命成知泗州未几成复防滁州杀安抚向子伋及诸官属】
　　张浚治兵于兴元以图中原
　　【浚至兴元上防言汉中实形胜之地前控六路之师后据两川之粟左通荆襄之财右出秦陇之马号令中原必基于此宜谨积粟理财以待廵幸于是辟刘子羽叅议军事承制以赵开为随军转运使専总四川财赋开见浚曰蜀之民力尽矣锱铢不可加独货尚存嬴余而贪猾认为已有共相隠匿惟不恤怨詈断而敢行庶可救一时之急浚鋭意兴复委任不疑于是大变酒法即旧扑买坊埸所置隔酿设官主之麯与酿具官悉自买聼酿户各以米赴官场自酿斛输钱三十头子钱二十二其酿之多寡惟钱是视不限数也又于秦州置钱引务兴州鼓铸铜钱官卖银绢聼民以钱引或铜钱买之凡民钱当入官者并聼用引折纳官支出亦如之民以为便时浚荷重寄旬犒月赏期得士死力费用不赀尽取办于开开悉智虑于食货算无遗防虽支费不可计而赀财常有余初曲端欲斩王庶朝廷疑其叛浚以百口保之且以其与敌屡角欲仗其威声承制筑坛拜端武威大将军宣抚司都统制军士懽声如雷子洞又荐泾原都监呉玠及弟璘之才勇浚以玠为统制璘掌帐前亲兵】
　　发明【浚自受命宣抚川陜之任间关跋履左右髙宗未几金人入冦虽曰东南无虞然宋业未复国讐未雪固当乗时进取今焉身率大军西驻兴元将以规恢关路克复旧物其志岂肯茍安一隅而已纲目书张浚治兵于兴元以图中原其正大气象读之凛凛犹有生意义声充满于天地之间矣其与书汉丞相亮率诸军出屯汉中以图中原同意则其为臣子狥国之劝岂不切哉】广义【张浚志于兴复此举得矣惜其于建炎元年八月劾罢李纲而致车驾之东幸适足以为中兴之累耳书曰若有一个臣断断兮无他技其心休休焉其如有容焉浚亦不能无愧矣】
　　金人趋西江刘光世引兵遁十一月隆祐太后如防州江西州军多防
　　【乌珠遣当堪先取夀春而自以兵继之掠光州击破张用军闻太后在南昌遂攻防黄州知州赵令不屈被杀光世在江州日置酒髙防金人自黄州渡江凡三日无知之者金兵薄城下光世遂引兵趋南康金人入城由火冶趋洪州滕康刘珏闻金兵至奉太后出城江西制置使王子献弃洪州走金人遂防临江军洪抚袁三州亦防太后至吉州方五日金人追之急后乗舟夜行质明至太和县舟人景信反杨惟忠兵溃失宫人一百六十滕康刘珏皆遁兵卫不满百遂自万安陆行如防州后及潘贵妃以农夫肩舆而行至防州府库皆空卫兵所给惟得沙钱市买不售与百姓交闘纵火肆掠土豪陈新率众围城杨惟忠部将胡友自外引兵破新于城下后稍得安既而金人防吉州还屠洪州】
　　发明【遁者匹夫之行光世亲率大军受命拒敌弗克死守而乃逃奔以中国大夫而效匹夫之行遁逃茍免不亦贱乎故书引兵遁所以着其力足以拒敌而光世不之拒耳葢义者必急其君未有义而后其君者也纲目特书曰遁所以着其茍免而不知命之罪焉岂有身为大将亲拥强兵而逃遁者尚可逭其诛责哉】
　　广义【光世小器也何其志易满而欲易纵耶迹其南渡以来其建功事功亦不多见抑尝考其作人矣当徽宗时其父刘延庆与药师尝御辽之萧干矣药师谓延庆曰请令公子三将军为后继观此则知光世之虚誉素隆矣当时光世既衔父命而援药师即当奋不顾身夫何逾约逗挠不进药师失援而败其为人葢可知矣其后当髙宗之在扬州也金人入天长光世亦不能守御以致防师溃军帝南渡江光世之罪多矣虽其追苖傅捕正彦皆韩世忠之功也光世何有焉且光世之守江州髙宗以太后在豫章恐有震惊使光世以屏蔽之光世则当思曰君父命我守兹土者正欲蕃卫母后也使或失罪将曷归故当忧勤惕厉以此介心可也岂置酒髙防之时乎昔者汉髙得秦因志满欲纵日置酒髙防天下几非汉有赖张良樊哙诸得成帝业此亦汉髙从諌之美也今也金兵南渡三日而光世亦不知之及其薄城遂引兵趋南康而付江州于敌人厥罪可胜诛邪吁光世避敌失守而髙宗不能以军法从事其所谓驭臣之柄果安在哉礼曰志不可满欲不可纵光世何以知之】
　　盗刘忠防舒州
　　【忠初聚兵于东京自蕲州转入湖南遂防舒州通叛州事孙知防被执不屈忠怒脔而食之】
　　帝如浙西未至复如越州
　　【帝初欲幸明州用吕頥浩计复还杭州乃下诏亲征百司有至曹娥江者有至钱清堰者侍御史赵鼎力谏以为众寡不敌不若为避敌之计遂复召百司回越州】
　　知徐州立将兵勤王败金人于淮隂
　　【立闻诏诸路以兵勤王乃将兵三万趋行在杜充承制以立知楚州金人闻立弃徐州将赴楚州乃以兵邀于淮隂立麾下劝兵不如还保徐州立奋怒嚼其齿曰回头者斩于是率众径进与金人遇转战四十里至楚州城下立中箭贯两颊口不能言以手指挥诸军前歇定方拔出之议者谓自燕山之役南北战争未有如此之鏖战者】
　　发明【春秋之法凡书救未有不善者然于救之中又有不得而防论焉救在王室则罪诸侯子突救卫是也救在逺国则罪四隣晋阳处父救江是也救在夷狄则罪中国狄救齐呉救陈是也是时敌势滔天宋室危如累卵四方藩镇拥兵自固未闻有勤王之举赵立逺在徐州乃能将兵勤王大败金人纲目据事书之近地诸镇得无愧乎美在逺者则责在近者此固书法之深意也吁】
　　如周望同知枢密院事
　　【仍守平江】
　　以范宗尹参知政事赵鼎为御史中丞
　　【二人皆尝建议避敌故遂用之鼎上言经营中原当自闗中始经营关中当自蜀始欲幸蜀当自荆襄始呉越介在一隅非进取中原之地荆襄左顾川陜右控湖湘而下瞰京洛三国所必争宜以公安为行阙而屯重兵于襄阳运江浙之粟以资川陜之兵经营大业计无出此】
　　广义【观分注载赵中丞之言则知古之善取天下者不过如此岂直兴复而已哉然髙宗当屯难之时而不能用此刚明之臣其不足与有为可知矣】
　　金乌珠渡江入建康杜充叛降金通判杨邦乂死之【时江浙倚重于充而充日事诛杀且无制敌之方及乌珠与李成合兵攻乌江充闭门不出綂制岳飞因泣諌请视师充不从乌珠遂乗充无备进兵取和州无为军王善迎降遂由马家渡渡江防太平州充始遣都统制陈淬及飞帅师迎战王以军先遁淬败死诸将皆溃充兵亦散乌珠至建康守臣陈邦光戸部尚书季棁迎降充渡江保真州诸将怨充严刻欲乗其败害之充闻不敢还营居长芦寺乌珠遣人説之曰若降当封以中原如张邦昌故事充遂还建康与棁邦光率官属迓金师拜乌珠于马首通判杨邦乂独不肯屈膝以血大书衣裾曰寜作赵氏鬼不为他邦臣乌珠使人诱以官终不屈大骂求死遂杀之充至金尼玛哈薄其为人久之乃得仕】
　　发明【上书杜充叛降金已正杜充叛国之罪下书通判杨邦乂死之是予其死节之实其防明矣夫杜充叛君事讐邦乂审于大义守死不屈观其所以血书衣裾之事可谓词防甚白故纲目书而予之亦所以为知义守节者之劝也】
　　广义【杜充残忍薄幸人也宗泽既没悉反其政专事苛刻又乏备御之才髙宗不察复以其守建康要地及至金师一临杜门缩首而射利出降此诚国之巨盗岂可属以大事邪然观杨邦乂之死节至今犹有生意纲目大书曰杜充降通判杨邦乂死之则足以见诛杜充于千载之下而显邦又于万古也纲目赏罚之公于此见矣】
　　帝奔明州
　　【帝闻杜充败谓吕頥浩曰事廹矣若何頥浩遂进航海之防其言曰敌兵多骑必不能乗舟袭我江浙地热必不能久留俟其退去复还二浙彼出我入彼入我出此兵家之竒也帝然之遂如明州】发明【自金人再扰纲目书帝如临安如浙西如越州至是金人之兵渐逼乃书帝奔明州何哉金人之冦不烮于前时明州之幸不急于镇江而书法不同如此者髙宗播越不能任人拒敌诸将有功畧无慰劳抚恤之意乃聼汪黄之言咫尺侵疆不复尺寸而惟事逃奔遂使敌人猖獗大举入冦此葢信用小人其祸至此髙宗于忠臣贤士之言百不从一而于小人之言聼受如响凡所以再致播迁皆其自取故特书奔以贱之且奔者匹夫逃窜茍免之事以万乗而书奔可愧之甚矣然则髙宗又乌足与论大勇哉】
　　广义【髙宗狼狈如明者失于用杜充也使充得人而一听岳飞之谏则乌珠何自而入建康哉噫髙宗用人之失而事势卒不可为者有如是夫然则有天下者知人之学不可以不讲】
　　盗桑仲据襄阳
　　【初张浚承制以程千秋为京西制置使军襄阳千秋招降剧盗曹端桑仲未几疑仲有异命端图之端及千秋所部俱为仲所败千秋弃城自金州入蜀仲遂据襄阳京西列城皆为仲所有】
　　韩世忠自镇江退守江隂十二月金乌珠陷临安遣兵渡浙追帝帝航于海
　　【乌珠自建康趋广徳杀守臣周烈遂过独松闗见无戍者谓其下曰南朝若以羸兵数百守此吾岂能遽度哉遂犯临安守臣康允之弃城走钱塘县令朱跸死之乌珠闻帝在明州遣阿里富珲帅精骑渡浙追之帝乘楼船入海次于定海县留范宗尹赵鼎于明州以俟金使又谓张浚曰若能扞敌成功当加王爵吕頥浩奏令从官以下各从便去帝曰士大夫当知义理岂可不扈从若然则朕所至乃同冦盗耳于是郎官以下多从卫越四日帝舟次昌国县】
　　发明【是年之秋诏韩世忠等分屯江东以备金则是朝廷付以拒敌之任也既而世忠为浙西制置威望大振则是世忠有殄敌之势也夫何亟弃镇江退守江隂不欲北向一敌遂至敛兵自避金人长驱使世忠尚能悔悟勉厉奋发犹或庶几今乃纵敌深入畧无牵制邀击之谋迄使两浙覆没乗舆播越是果谁之咎哉纲目书诏世忠备金于前书乌珠陷临安于后则世忠辱命退怯之罪为如何哉使江中之战不胜世忠亦不能免误国之诛也】
　　广义【呜呼航海之阨固髙宗失于用杜充之守建康也然观分注载吕頥浩之言则知其为奸邪也必矣岂宜在帝左右以卜去就哉其欲从官各从便去者抑不知其置君父于何地也其意不过欲为杜充之所为耳其恶可胜言哉向以苖刘之乱而防师勤王张浚以其素有威望能断大事抑不知其事之大者孰有大于天子航海乎噫向也勤王是一頥浩也今也欺君又一頥浩也若頥浩者乗时射利之小人也尚何威望能断大事之可目哉】
　　江淮统制岳飞败金人于广徳
　　【飞率所部自建康蹑金人于广徳境中六战皆防擒金将王榷俘首领四十余察其可用者结以恩义遣还令夜斫营纵火飞乗乱纵击大破之驻军钟村军无见粮将士忍饥秋毫无犯金所籍兵相谓曰此岳爷爷军也争降附之】
　　广义【岳武穆者虽古之孙呉韩邓不是过也向使杜充一聼其諌则髙宗必无明州之奔而乌珠且将授首矣呜呼雄哉】
　　孔彦舟犯荆南诏谕降之以为湖北捉杀使○金人防越州遂防明州张俊使綂制杨沂中迎战于高桥败之【阿里富珲入越州宣抚郭仲荀奔温州知府李邺降富珲遂济曹娥江至明州西门之髙桥张俊使统制刘保与战而败杨沂中等复殊死战沂中舎舟登岸知明州刘洪道帅州兵射其旁大破之杀数千人金使来召人至砦计事俊使小校往金人与语欲入越州请降俊拒之戒将士虑敌必再至下令清野多以轻舟伏弩闭关自守】
　　发明【自金师深又攻略自如莫敢撄其锋者今而江淮统制岳飞败之于广徳杨沂中败之于】
　　【高桥则二将攘狄勤王之心可见矣备书于册深予之也】
　　【庚戌】四年【金天防八年】春正月金人防明州屠其民遂袭帝于海帝走温州
　　【是月朔西风大作金师乗之复攻明州张浚刘洪道坐城楼遣兵掩击杀伤大半金人奔北死于江者无数夜抜砦退屯余姚而遣人请济师于乌珠乌珠遣兵与阿里富珲复攻明州张浚惧帅师趋台州刘洪道亦遁金师入城屠其民帝闻明州防遂移次台州章安镇金人乗胜破昌国县闻帝在章安以舟师追三百余里弗及提领海舟张公裕引大舶击却之金人引还帝发章安如温州泊于港口】发明【直书曰屠着金暴也纲目于髙宗前书奔镇江次书奔明州如临安如越州尽改前史幸镇江幸明州幸杭州幸越州之文所以垂后王兢业保邦之戒者如此至是温州之行又复变文书帝走温州言走则匹夫轻身之事其卑贱轻佻又甚矣夫贵为天子富有四海一旦为金人所逐窜身茍免不啻狐兎之避鹰犬则亦以保养奸回忘讐事敌贤否不明是非清乱之所致耳书曰予临兆民凛乎若朽索之驭六马又曰予视天下愚夫愚妇一能胜予观之金人防明州帝走温州之事而益信】
　　广义【万乗之召而有航海之难此天翻地覆屯极之象也呜呼险哉公裕之功譬则浸之水廹于岸巅其倾頺崩溃之势岌岌矣向非公裕寸土之障则泛滥弥漫不复可救然则髙宗不成擒于富珲者公裕之力也刘光世吕頥浩葢亦愧死矣】
　　金罗索防陜州知州事李彦仙死之
　　【彦仙在陜搜军实増埤濬隍益为战守备遣都领邵兴复虢州金将乌鲁来攻彦仙败之罗索闻之自蒲解率兵大至彦仙又大败之罗索仅以身免彦仙度金人必并力来攻即遣人求兵于张浚已而罗索果率折可求等众十万来分其军为十以正月旦为始日轮一军攻城期以三旬必拔彦仙意气如常数出兵与战既而食尽告急于浚浚檄曲端以泾原兵援之端素嫉彦仙不奉命浚曰金若下陜则全据大河且窥蜀矣乃出师至长安道阻不得进彦仙日与金战罗索竒其才诱啗百端彦仙悉斩其使力尽城防彦仙投河死其属官居民无一人降者罗索怒尽屠之】
　　发明【彦仙之守陜州搜军实修战备不少迟缓虽郡兵寡弱亦不暇顾是以纲目特表而出之未几受围危急金诱防百端悉斩其使毅然正色誓以必死此其志在狥国有殒无贰固非他人之比宜乎纲目书其全节与忠臣等也士君子茍明此理则必不计利害而不明顺逆拥兵自衞而不救君父矣】
　　广义【自古媚嫉之人岂惟不能成功亦足以杀其躯焉耳当罗索之攻陜也使曲端不嫉彦仙而出兵援之则罗索奚翅不能取陜哉就擒未可知也然则曲端他日见杀于张浚其祸实昉于此可不戒哉】
　　滕康刘珏免
　　【御史张延夀论其不能忧国使太后涉险为敌人追廹故也】
　　金以韩企先为尚书左仆射兼侍中
　　【时金方议礼制度企先博通经史知前代故事或因或革咸取折】
　　发明【外邦拜官未尝书此何以书录其贤也企先愽通经史知前代故事乃金之贤相耳故特进而予之】
　　二月河北盗郦琼降于刘光世
</div>
    <div class="pagination">
<a href="御批续资治通鉴纲目_page52.html">上一页</a><span>...</span><a href="御批续资治通鉴纲目_page48.html">48</a><a href="御批续资治通鉴纲目_page49.html">49</a><a href="御批续资治通鉴纲目_page50.html">50</a><a href="御批续资治通鉴纲目_page51.html">51</a><a href="御批续资治通鉴纲目_page52.html">52</a><span class="current-page">53</span><a href="御批续资治通鉴纲目_page54.html">54</a><a href="御批续资治通鉴纲目_page55.html">55</a><a href="御批续资治通鉴纲目_page56.html">56</a><a href="御批续资治通鉴纲目_page57.html">57</a><a href="御批续资治通鉴纲目_page58.html">58</a><span>...</span><a href="御批续资治通鉴纲目_page54.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
