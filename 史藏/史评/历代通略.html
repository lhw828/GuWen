<!DOCTYPE html>
<html>
 <head>
  <meta charset="utf-8"/>
  <title>
   历代通略 - 第 1 页/共 2 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   历代通略 - 第 1 页/共 2 页
  </h1>
  <div class="content">
   四库全书 厯代通畧　　（元）陈栎 撰

　　钦定四库全书

　　史部十五

　　厯代通畧

　　史评类

　　提要

　　（臣）等谨案厯代通畧四卷元陈栎撰是编叙厯代兴废得失各为论断每一代为一篇自伏羲至五代为二卷北宋南宋则各占一卷葢详近畧逺之意也南宋止于宁宗卷末栎自跋谓理度二朝无史可据也旧本题増广通畧而不言因谁氏之书千顷堂书目有通畧句解五卷亦不言作者栎自跋谓金事廷方虽畧述亦以未见其史不敢轻笔然则廷方其原撰是书之名字欤其时代姓氏爵里则无考矣书成于至大庚戍明正统壬戌栎孙盘之婿汉阳知府王静得本于乡人方勉始刋行之此本则袁应兆所刻题乙亥岁不着年号后附栎蒙求一篇其蒙求末四韵兼及明初句下注曰此八句为朱枫林所増然原文迄于厓山句下注宋为元逼云云殊不类当时之语殆亦有所改窜矣是书虽撮叙大纲不免简畧而持论醇正以资考证则不足以论是非则读史者固有取焉

　　乾隆四十六年十月恭校上

　　总纂官 （臣）纪昀 （臣）陆锡熊 （臣）孙士毅

　　总校官 （臣）陆费墀

　　●歴代通畧序

　　余自弱岁弄柔翰而观羣书窃好通鉴为用世所资如紫阳全书系统既详属辞复博诚有功圣门与六经并垂不易矣但通人过眼有得而小学辄苦汗漫罕能旁彻不无望洋自失之叹定宇先生学有本领析理精实尝取歴代通略而増广之钻研补益不倚于藻缋不涉于裒侈大都删烦归简指其要领以授而又补缺正讹褒贬不诬虽节取事辞要以纲目之与前续篇不外是矣惜刋板歴久湮落识者慨焉兹值郡守陆公志崇风教喜著书训世获陈生文科所藏原本善之曰懿哉集也质而不芜亦详而有体前人用心良苦非我谁为章显者遂裁正而叙之属余重梓以广其传于不朽母犹得其少遗其多哉葢言有累牍而滋疑理有单词而已解治书之法在约之以标其指非约之以去其要故不详则亦不能略能略必不失其为详是书略于人者未尝略于其故略于事者未尝略于其志从来治乱之原较然粲如列眉聨若编珠所谓一勺具海味玄尊有余情者也又恶用泛泛若涉水于沧茫游游若猎兽于广野敝精丛薮求无挂漏至智浪纷竞口咨鼻酸而不知返乎况张敬夫曰通鉴有未尽处纵使懐抱罗今古讨论穷艺府而博而寘要劳而少功奚益哉余不敏飡素宫墙尝脔著述仰止髙风师资自幸兹复乐先生所以为惠来学之愿有成殆士类之鸿宝非一家之天球后之览者一读即了当不苦翻阅之难竟更不见意义之不足也岁乙亥仲秋既望建业后学袁应兆撰并书

　　●钦定四库全书

　　歴代通畧卷一

　　（元）陈栎 撰

　　三皇

　　伏羲【风姓都宛丘】
　　惟天生民必立君长以司牧之自上古以来为天子者如所谓有巢燧人之类事不经见荒逺难信也三皇之名著见于易稽古者必自是始焉太昊伏羲之王天下也有龙马负图出于河伏羲法而象之始画八卦以通神明之德以类万物之情造书契以代结绳之政繇是文籍生焉造化之道秘泄于此列圣之道统亦始于此矣古之民处于草野未知农桑惟逐捕禽兽食其肉衣其皮始教之为网罟以佃以渔又教之豢养六畜【马牛羊豕鸡犬】以充庖宰以供牺牲故号伏羲氏亦号庖牺氏焉

　　神农【姜姓都于陈迁曲阜】
　　伏羲氏没炎帝神农氏继之教民斵木为耜揉木为耒以播种百谷民食以充故号神农氏又以一人所为不足自养必通工易事贸迁有无乃教民日中为市致天下之民聚天下之货交易而退各得其所此农商所繇起而斯民养生之具略备矣【神农甞百艹知药此方技家说经史不载今畧之】

　　黄帝【公孙姓长于姬水又姬姓】
　　神农氏没蚩尤作乱轩辕黄帝治五兵【弓矢戈殳矛】以征之战于涿鹿之野杀蚩尤诸侯皆归黄帝黄帝又与神农氏子孙战于阪泉胜之诸侯共尊黄帝为天子兵争乃始于此矣又始制轩冕垂衣裳贵贱有等上下有序而天下大治作舟楫以济不通服牛乘马引重致逺在位百年而后崩焉伏羲神农黄帝是为三皇三皇之书谓之三坟三坟不传自孔子时已然矣

　　五帝

　　少昊【金天氏已姓都曲阜】颛顼【高阳氏姬姓都帝丘】帝喾【高辛氏姬姓都亳】
　　三皇已往五帝继之少昊颛顼高辛唐尧虞舜是也五帝之书谓之五典自孔子时少昊颛顼高辛之典已不复存所存惟尧舜二典而已少昊金天氏黄帝之子也颛顼高阳氏父曰昌意黄帝之孙也先是皆以天瑞为官师之名如云龙鸟火之类至是始为民师而命以民事焉帝喾高辛氏黄帝之曽孙玄枵之孙蟜极之子也五帝官天下官以传圣贤以此见少昊传之颛顼颛顼传之帝喾皆非传子而传贤也

　　唐尧【伊祁氏都平阳】
　　三皇莫圣于伏羲五帝莫圣于唐尧尧年十六自唐侯为天子礼乐之彰法度之着人时之敬授民俗之雍熙后世言治者莫先焉推其本原亦由修身以齐家治国平天下而已克明峻德以亲九族修身以齐家也九族既睦平章百姓齐家以治国也百姓昭明协和万邦治国以平天下也此后世圣人大学之宗祖也在位七十载知其子丹朱之不肖闻虞舜之聪明而欲逊以位焉将以诸艰试之先以二女女之【娥皇女英】曰观厥刑于二女观其修身以齐家而知其治国平天下也舜可禅乎尧兹试矣试舜三年舜摄而退老二十八年然后尧崩在位通百有一年寿百有十六歳德莫圣治莫加在位莫久享年莫寿盛矣哉亘古今不能及也

　　虞舜【姚姓都蒲阪】
　　虞舜继尧而帝孔子称其无为而治以其绍尧极治之后无事乎作为也然舜之有为皆已在摄位二十八年中矣任四岳命九官咨十二牧用君子也罪四凶去小人也事难事之亲而瞽瞍底豫除难除之患而洪水以平功以九叙故韶乐以九成尽善尽美亘古莫及尧以大圣人作于前舜以大圣人继于后前后二百年间泰和极治诚天地间贞元会合之一大幸会也在位并居摄八十年寿百有十年仰视帝尧重华匹休亦盛矣哉舜之子商均亦复不肖舍之而传禹焉

　　三王

　　夏【姒姓都安邑】
　　禹为夏后氏崇伯鲧之子也鲧以治水无功而殛禹治水有功而兴掩父之恶为子则孝勤君之事为臣则忠卓乎为三王之始禹吾无间然矣禹之相舜也陈克艰之谟与皋陶共政也明知人安民之谟一二言而关君道治道之大非徒言者其治水也顺五行之性行其所无事八年于外胼手胝足勤亦至矣神龟负书出于河洛法而则之类为九畴书曰天乃锡禹洪范九畴传道秘于天也尧授舜曰允执其中舜授禹曰人心惟危道心惟微惟精惟一允执厥中尧以是传之舜舜以是传之禹传道统于帝也禹吾无间然矣禹娶于涂山氏其子曰启启贤能敬承继禹之道禹之末年欲传天下于益禹崩天下之民不归益而归启皆曰吾君之子也则传子非禹本意也三王家天下家以传子孙开万世家天下之端自禹始然孟子曰天与子则与子民之归启则天之予启禹岂以天下私其子哉启立有扈氏逆命启征扈与战于甘之野灭之启崩子太康立盘游无度畋于洛表十旬弗返有穷后羿因民咸贰距于河废之立太康弟仲康而相之仲康崩子相立羿代夏政相以失国依于同姓诸侯斟灌及斟鄩氏羿之家臣寒浞杀羿代之浞使浇灭二斟杀夏后相当是时夏祚已絶矣相后缗方娠逃出自窦归于有仍生少康焉为仍牧正又逃奔有虞为之庖正虞思妻以二姚而邑诸纶有田一成有众一旅能布其德而兆其谋以收夏众靡自有鬲氏收斟灌斟鄩之遗民以灭浞而立少康祀夏配天不失旧物夏业遂中兴焉后世言中兴者当自少康始少康其中兴之贤君靡其中兴之贤佐欤自禹六世而为少康自少康九世而为孔甲孔甲之时夏德已衰诸侯多叛之又自孔甲四世而为桀灭德作威伐有施氏得其女妹喜嬖之荒滛无度关龙逢谏杀之诸侯叛夏归商汤缗有仍女舜之后为诸侯五里五百人【汤夏伯爵诸侯也】桀囚汤于夏台既而释之汤后与伊尹兴师伐夏战于鸣条克之遂放桀于南巢夏祚灭焉夏传世十七君四百四十有一年

　　商【子姓都亳】
　　汤革夏而立国号商亦号殷舜司徒契之后也为夏方伯葛伯不祀汤始征之自是十一征而无敌于天下伊尹耕于莘野使人以币聘之使三返乃至伊尹以为桀君也汤臣也舍君助臣不可也去亳适夏既而知桀终不可辅复归汤与谋伐桀焉汤以尧舜禹以揖让有天下而已乃以征伐曰予有惭德仲虺乃作诰释其惭盖桀之虐天人弃之汤亦顺天命应人心耳以臣放君虽非顺天地之经顺天应人要亦达古今之权汤不得而已也乃改夏政代虐以寛显遂之忠良旁求之俊彦今不能一二数其大者伊尹莱朱仲虺之徒是也伊尹以天民之先觉佐汤开六百年之基言三代相业者以伊尹为首称焉汤崩太子太丁未立而卒外丙生方二年仲壬生方四年太甲以嫡孙立既立不明欲败度纵败礼伊尹屡谏不听恐王习于不义将与性成不得已放王于桐宫尹摄行政事三年王悔过迁善尹复奉王归而相之太甲由是能保惠于庻民克终汤业享国三十三年而崩伊尹可谓处君臣之变而不失其正矣太甲而后五世而为太戊伊尹之子陟为相巫咸共佐之亳有祥桑榖共生于朝一暮大拱太戊惧伊陟曰妖不胜德太戊严恭祗惧不敢荒寜殷道复兴享国七十五年为商中宗太戊崩子仲丁立迁都于嚣其孙河亶甲迁于相殷复衰祖乙迁于耿又六世而为盘庚避水灾复迁于亳又三世而为武丁梦帝赉之良弼乃以形旁求于天下傅说筑野肖焉王召与语果贤立以为相殷以中兴享国五十九年后世谓武丁得一傅说而为高宗信矣自汤以来贤圣之君六七作盖谓此也又八世而为纣都朝歌滛酗于酒其下化之伐有苏获其女妲己嬖之惟妇言是用作炮烙之刑以取妲己笑刳剔孕妇斮朝渉之胫醢九侯比干强谏纣怒曰吾闻圣人心有七窍剖比干心箕子惧佯狂为奴纣囚之微子恐殷祀絶去之周纣专任嬖臣飞亷恶来暴虐无道罪浮于桀周武王伐之诸侯不期而至者八百国殷之士女皆篚厥玄黄箪食壶浆以迎周师纣率其旅若林会战于牧野纣卒不战前徒倒戈攻于后以北纣走登鹿台自焚死商遂灭自汤至是盖二十八世六百四十有四年

　　周【姬姓都镐】
　　周之先始于弃为唐虞后稷佐禹治水播时百谷封于邰其曾孙公刘能修后稷之业迁国于豳民多归之又数世而为古公亶父是为太王修后稷公刘之业去豳邑于岐山之下居焉国始号周肇基王迹周业寖盛太王之时已有翦商之志矣太王三子长泰伯次仲雍次季歴季歴生子昌有圣德太王知其将必兴周也欲传季歴以及昌泰伯知之与仲雍逃之荆蛮太王薨季歴立是为王季王季薨昌立是为文王徙都丰为殷西伯大邦畏之小邦懐之虞芮之君争田相与朝周将质于文王入其境耕者让畔行者让路入其朝士让大夫大夫让卿二君惭相谓曰我等小人不可以履君子之庭乃相让以其所争田为闲田天下闻之归周者四十余国纣怒囚文王于羑里诸侯皆从之囚纣惧而归之文王益发政施仁整兵以伐诸侯之不道者伐崇宻阮共黎皆胜之三分天下有其二犹服事殷当是时纣之亡形已着周之兴运已成宜王不王文王可谓至德也已迨至武王纣之恶愈益稔周之王其得而已乎自三代以来周之积累其源最逺故其绵歴最长宜也武王克殷一戎衣而天下大定乃偃武修文追王太王王季文王徙都于镐兴灭国继絶世访箕子陈洪范封纣子武庚于殷以守汤祀命王弟管霍蔡三叔监之又大封同姓之国通道九夷八蛮得周公召公太公毛公毕公之徒为之佐人才之盛比隆唐虞盛矣武王立四年而克商克商七年而崩寿九十三成王诵立年方十三周公为冡宰摄政三叔流言煽武庚以作乱周公东征杀武庚管叔囚蔡降霍三年而归卜宅洛邑为王者朝会诸侯之地命曰成周然王犹都镐谓之宗周焉周公辅成王制礼作乐经制大备与召公夹辅周室以致太平古今相业莫如周召盛矣成王崩子康王立修文武成王之业成康之世刑措不用者四十余年太平极治比隆唐虞文武成康父子祖孙圣贤相继者二百年后世谓太和在唐虞成周宇宙间贞元会合之运亘千古而仅两见者欤康王没昭王继之南征济汉沉没不返周人讳之不赴吿诸侯周纲陵夷渐见于此子穆王立征犬戎得白狼白鹿以归自是荒服不至以造父为之御车辙马迹将周天下赖祭公谋父作祈招之诗以止王心王是以获没于祗宫焉又四世而至夷王王室卑弱下堂而见诸侯其子厉王滛昬无道国人谤王王怒监谤者以告则杀之国人莫敢言道路以目王喜曰吾能弭谤矣召公曰防民之口甚于防川川壅而溃伤人必多王不聴后二年民不堪命作乱流王于彘太子靖匿于召公虎之家大臣共和行周政凡十四年厉王死大臣奉靖立之是为宣王共和罢宣王能内修外攘南征北伐复文武之境土周以中兴又不幸幽王继之沉湎滛佚谗謟并进政烦赋重民不聊生娶申后为后生太子宜臼又得褒姒嬖之生伯服乃废申后放太子于申以褒姒为后伯服为太子以妾为妻以孽代宗父子夫妇之间紊矣申侯与犬戎攻周杀幽王于骊山下立太子宜臼是为平王平王东迁洛邑以避狄难镐京遂为秦有而西周之业终焉诗曰赫赫宗周褒姒灭之可哀也已夏之兴以涂山其亡以妹喜商之兴以有娀其亡以妲己周之兴以太任【文王妃】邑姜【武王妃】其亡以褒姒人君不能修身以齐家信不能治国平天下也平王感申侯立己之德而忘其报君父之雠不抚其民逺戍母家知有母不知有父纲常絶矣黍离降为国风王室列于诸侯诗亡而春秋作焉孔子盖不得已也自是周室微弱政令不行诸侯交争更相吞并而齐晋秦楚始大矣王迹熄霸图兴齐桓晋文秦穆宋襄楚庄五霸始出矣春秋二百四十二年间王室多难子頺之乱惠王出奔赖虢公郑伯杀子頺而纳惠王惠王欲废太子而立宠子带赖齐桓公会诸侯于首止而定太子叔带之乱襄王出奔赖晋文公杀太叔而纳襄王他如平王室城成周不一而足是齐晋诸国有尊周室之功也然霸者以功利假仁义故虽为功之首亦罪之魁焉自武王至幽王十二世都镐京是为西周自平王东迁洛阳以后谓之东周平王至元王十四世春秋时也后有贞王考王威烈王至赧王六世战国时也春秋以来晋有天下之半诸侯莫强至战国时晋大夫韩赵魏氏鼎分晋国威烈王命之列为诸侯司马氏通鉴托始于此咎王不能自守其名分然自胶舟楚泽【昭王】周纲陵夷其所繇来也久矣战国之时大国有七齐楚燕秦韩魏赵而秦最强肆其虎狼之暴以吞噬六国苏秦张仪之徒复以口舌捭阖之合六国为一以抗秦此苏秦合从之说也离六国之交以事秦此张仪连衡之说也然六国之心终莫一六国之势日以羸秦自孝公用商鞅以来内立法度外修征战斩刈六国之民首虏以数十万计者不知其几十战也当是时周徒建空名不絶如线春秋之时诸侯犹知以尊周为名至战国末诸侯不复知有周且各僭称王矣至秦昭襄王五十三年赧王入秦而周始亡周之歴世三十有五歴年八百六十有七年卜年卜世卒过其厯自有天地以来享国最为长久等百世之王悉无能及之者非文武成康之泽入人之深孰能致是哉

　　秦【嬴姓都关中】

　　秦之先为周孝王所封其后渐大周伯爵诸侯也昭襄王时周虽已亡六国尚存歴孝文庄襄王以至始皇负少年英鋭之气奋累世之余烈蹙六国而夷之首灭韩次灭赵次灭魏又次灭楚灭燕灭齐而天下尽为秦有矣自以为德兼三皇功过五帝小三王之称王而称皇帝焉执敲朴以鞭笞天下取帝王经理之制一切扫除之封建废而为郡县井田废而开阡陌儒则坑之六经则焚之名城则隳之锋镝则销之尚功利而弃礼义务富强而忘孝弟古人之良法美意无毫髪存方且苦役其民穷奢极侈役之以作咸阳之宫室穷兵黩武役之以筑万里之长城闻亡秦者胡之谶却匈奴七百余里始皇之心自以为子孙帝王万世之业也欲心无厌求僊客死李斯赵高矫诏杀太子扶苏立少子胡亥亡秦者胡其是也夫胡亥立是为二世愚騃昏暴蹙秦脉而亡之民不胜刑骇惧思乱二世不知也秦灭六国楚最无罪南公之言曰楚虽三戸亡秦必楚旣而楚人陈胜吴广呼于前刘邦项羽应于后亡秦者果楚焉诸豪杰共立楚懐王孙心未几尊为义帝义帝遣将攻秦约先入关者王之汉高祖时为沛公以寛大长者受命入关赵高弑二世立子婴为秦王高祖克关中子婴降秦遂以亡自吞周以后歴三十五年始灭六国自灭六国后仅十四年遽失天下且吕不韦【大贾后为秦相】纳已孕之妾于庄襄而生始皇始皇吕氏子也人见秦灭于二世子婴耳岂知嬴氏之秦已灭于吕政之继也哉得天下以多杀不仁享国无长久理不足论也而古今宇宙之大变良可重慨自秦以前王泽未冺一宇宙也自秦以后王泽尽斩又一宇宙也帝王相传之法【封建井田等】秦一扫而空之至今不能复秦暴戾灭裂之法则自汉袭秦至今有不能变者古今宇宙之大变得不于此焉判乎

　　前汉【刘姓都关中亦曰西汉】

　　秦失其鹿豪杰并起而逐之寛仁无如汉高帝勇悍无如项羽羽本受命救赵擅兵入秦愤高帝先入关鋭欲攻之会于鸿门逊谢仅免观高帝入关秦民安堵除秦苛法约法三章庶几汤武吊民伐罪之师羽也杀子婴焚咸阳屠戮而东秦民大失望已可知刘之必兴项之必亡矣羽方且违义帝之约王高帝于汉中自号西楚霸王放弑义帝真谓天下莫已敌也高帝知人善任使好谋能聴得张良萧何曹参韩信陈平诸贤才佐助之还定三秦与羽百战于荥阳成皋间能用三老董公之言名羽为贼声其弑君之罪羽卒兵疲食尽身脔汉兵盖羽凶暴则不仁弑逆则不义高帝寛厚之资缟素之举于仁义俱有合焉诛秦蹙项理固宜矣提三尺剑五载而成帝业天下已定徙都关中封功臣王诸子次律令制礼仪规模亦畧定矣然帝不修文学羣臣亦无高见逺识者礼仪律令制多袭秦报功封国竟为乱阶终帝之身反者九起诛韩信醢彭越戮黥布斩陈豨诸将殆无一全宠戚姬赵王以蓄吕氏之愤身没之后吕后因彘戚氏鸩如意肆其毒焉亦高帝有以启之也战国之末匈奴始大高帝因叛臣【韩王信】追击匈奴被围平城七日乃解匈奴之强已见于此乃能念创夷之未起勉与和亲取家人子名公主以妻匈奴帝王御外夫岂无策至与为婚失之逺矣自是而后中国往往袭是为柔逺之计其失实自高帝开之惠帝嗣兴柔弱早世吕后临朝遂王诸吕几危刘氏开万世母后窃权之端实始于此平勃安刘不得无过北军一呼卒诛诸吕援文帝而立之帝恭俭寛厚出于天资养老赈穷蔼然三代气象躬耕籍田租赋歳减导民敦本以致殷富欲创露台闻费百金而止身衣弋绨集上书囊为帷所幸慎夫人衣不曵地诏举贤良求直言之士袁盎等谏说虽切常假借纳用焉尉佗之叛【南粤王】以一诏柔之匈奴冦边驱出则止吏安民乐戸口歳蕃风俗笃厚几致刑措斯民出战国以来百战屠戮之余而逢此何其幸哉虽狱周勃杀薄昭【文帝母舅】宠淮南王【帝弟】私邓通【小近臣】不为无失然终为西汉贤主也景帝遵业五六十年之间国家无事家给人足贯朽粟陈风俗移易黎民醇厚班固称之以为周云成康汉言文景美矣惜景帝以无宠废正后而夫妇之谊薄以母失爱废太子荣而父子之爱亏过爱梁王【帝弟】轻许传位而兄弟之好不终信谗用奸诎申屠嘉戮晁错杀周亚夫而君臣之道缺以博局杀吴世子加以削地太骤激七国反用师诛夷而同姓之恩乖又其甚者疑文帝令臣民短丧之诏身以嗣子自不行三年丧上亏先王孝理天下之道下开人君不能终丧之失盖其天资刻薄任数非文帝比特节用爱民一事克遵前业耳班史比隆成康之言其溢美哉王通取汉七制前汉凡四君【高帝文帝武帝宣帝】而景帝不与焉意以是也武帝初立年方十六罢黜百家表章六经诏举贤良兴起太学雄材大畧高视百王亦英主也然承文景之富庶侈心一生济以多欲欲事征伐则开西域有事西南夷卫靑五出而匈奴服霍去病三出而昆邪降欲事土木则广上林苑穿昆明池营千门万戸之宫立神明通天之台欲求神僊则用文成尊五利如东莱如泰山遣燕齐方士求蓬莱不死之药多诈如公孙弘聚敛如桑弘羊惨酷如张汤杜周险巇如江充则信而用之老成如申公正直如汲黯醇儒如董仲舒则踈而逺之既而财用虚耗海内萧然则榷酒酤造皮币筭盐铁筭舟车甚至租六畜以给之凶年灾异奸宄并起则遣绣衣直指之使严峻以胜之用相虽多曽不择人数更骤易被杀者五色衰爱弛废陈皇后巫蛊事兴杀戾太子君臣父子夫妇之间一至于此考其平生异秦皇者无几然秦亡而汉存何也秦皇迷缪卒死于行武帝知悔下哀痛诏封富民侯【田千秋】擢搜粟都尉【赵过】以与民休息一也秦皇国本【太子】不定委任宦者赵高武帝知霍光之忠使佐昭帝二也秦世积暴虐汉世积寛厚三也秦皇焚书坑儒武帝尊经好儒四也一存一亡岂偶然者孝昭以十四之年能辨上官桀之诈委信霍光垂拱仰成可谓贤明矣当时承武帝靡敝之后霍光能纳杜延年之说修孝文时政示以俭约寛和罢盐铁榷酤均输官轻徭薄赋百姓充实稍复文景之旧此于培养国脉最有功焉使昭帝天假之年加以伊周之佐周成王不能过也昭帝早世无嗣轻立昌邑王【武帝孙贺】霍光之过也不得已废昌邑迎曽孙病已【戾太子孙】立之是为宣帝亦霍光之功也宣帝起自闾阎知民疾苦霍光既卒始亲政事天资英明励精为治丙吉魏相同心辅政信赏必罚综核名实枢机周宻品式备具吏称其能民安其业汉世良吏于斯为盛立诸经博士文雅翕然可谓中兴比迹商宗周宣矣然帝严厉有余寛厚不足霍光忠烈如此不免赤族之诛赵【广汉】盖【寛饶】韩【延寿】杨【恽】之才骈首就戮政虽严厉伪増戸口而蒙显赏者有之至若用恭显而启元帝之信宦者贵许史而启成帝之信外戚西都之亡端自宦官外戚始虽号中兴实基乱亡可叹也元帝暗弱不明优游无断虽相贡禹薛广德匡衡诸儒而未尝得真儒之用知萧望之之忠善善而不能保知弘恭石显之奸恶恶而不能去羣凶得志虐害忠良专任中官大臣具位孝宣之业于是衰焉成帝善修容仪临朝渊黙然湛于酒色而专宠飞燕之姊娣【以赵飞燕为后其妹合德为昭仪】委任外家而逓侯王凤之弟兄刘向王章朱云梅福之忠鲠畧不见纳杜钦谷永张禹孔光之谄谀宠固禄坚汉祚奄奄卒以无嗣良可悲也哀帝以定陶共王之子入继大统睹孝成之世权柄下移于是屡诛大臣期则武宣然天性昏愎憎疾忠贤董贤何人始终显宠享年不永而王莽得志矣孝平幼弱政自莽出汉士大夫靡然从之炎汉二百年之宗社时已潜移莽卒弑孝平立孺子妄拟周公欺天罔人大肆奸慝以成簒夺之祸穷凶极恶毒流四海十八年间罪盈怨积【王莽簒天子位十八年国号新】有不胜言者哀平短祚国统三絶孝元皇后乃以老寿内主之故莽得肆其奸而成其谋若有数焉称功诵德之初莽能欺人以盗汉烦兵毒民之余莽不能禁人之思汉也

　　东汉

　　诸刘一呼云合响应曽未期年元恶【王莽】授首更始既定而骤亡盆子方立而旋败是皆庸劣戅騃不足以任神器光武以孝景之裔膺符受命烟赤帝之灰而复然之明明庙谟紏紏雄断恢廓大度同符高祖用能延揽英雄削平僭伪邓禹马援冦恂冯异耿弇吴汉岑彭贾复之徒皆一时人才之杰然者感会风云同心佐命于是诛王郎破赤眉剪张丰张歩降而齐定公孙述灭而蜀平隗嚣破而陇复炎精再耀赫然中兴建都洛阳号为东汉天下已定乃偃武修文投戈讲艺息马论道自陇蜀平后非警急不复言兵审黄石以存苞桑之戒闭玉关以谢西域之质数引公卿郎将讲论五经修起太学务用安静广求民瘼除王莽之繁文还汉家之轻法三十年间四夷宾服家给人足政教淸明功业可谓盛矣考帝所为大抵务惩西汉功臣如韩彭多以叛诛皆封壤太广启之今则高爵厚禄不任以事虽冦邓耿贾之高勲分土不过大县所加特奉朝请所以保全功臣也西汉士风萎薾阿谀持禄皆鄙薄儒生有以启之今则蒲轮之召前后相望薛方逢萌聘而不至严光周党至而不屈帝皆遂其节而成其高所以砥砺名节也西汉外戚前有诸吕后有王氏皆宠任以启僭窃于是痛抑阴郭不使用事所以防闲外戚也惜其用人矫枉过正以吏事责三公不任以政权归台阁庙堂遂卑厥后陈蕃李固诸贤虽在高位而不得以展尽忠力亦贻谋之不善者与夫废郭后易太子杀韩歆斥桓谭贬马援用谶言而行封禅信赤伏而任王梁此数事者未免为盛德之疵焉明帝【显宗】聪慧少成自为东海公时辩吏牍所书知为垦田事其明察已可知及既即位遵奉建武制度法令分明日晏坐朝幽枉毕达言东汉之治者以建武永平并称之尤能垂情古典留意经学自为太子师事桓荣迨为天子尊礼尤至临幸辟雍行养老礼以李躬为三老桓荣为五更飨射礼毕正坐自讲诸儒执经问难于前圜桥门而观者亿万计下而羽林悉通孝经外而匈奴遣子入学三代而下事师之礼崇文之仪数千百年鲜有其比惜乎桓荣授经专门章句不知以古人修身治天下之大学启廸辅导之故其君之德业如是而止杜权门之请托靳主子之求郎后妃之家不得封侯与政推其内助之功贤如马后德冠古今不无补焉奈何伤于褊察以耳目隐发为明自起撞郎斥辱公卿广陵楚王之狱死徙数千家无乃弘人之度未优乎至若遣使天竺求浮屠书迎入中国后世佛氏之祸开端于此遂为宇宙间不可除之痼疾崇尚儒学之虚美不足以盖其开端佛氏之实祸可重叹也已章帝【肃宗】惩明帝之苛切事从寛厚奉承明德马后尽心孝道友爱诸弟不忍遣之就国劝课农桑进用贤良理寃狱禁惨酷雅好文章褒崇儒术讲五经于白虎观如石渠故事【宣帝】史称长者不亦宜乎繇汉迄唐创业一统者数君父作之子不善述之往往而是求如光武明章父子祖孙三世匹休千载一时而已然帝之长者固寛之得外戚浸横养成窦宪之骄暴亦寛之失也太子庆以无罪废乃光武之贻谋已失之光明之抑阴马可谓严矣以此为防后即有越之者惜哉和帝以十四之年能诛窦宪朝廷肃淸宫闼宁晏逺足以继孝昭之烈矣亲政以后躬揽万几威权不失十六七年曽无过举礼贤纳谏中国乂安尤可尚者窦后既没帝始知为梁贵人子议者以梁氏寃死请贬窦后诏以臣子无贬尊上之文不从之方之章帝之事马后彼处其常此处其变最为近厚梁王畅有觊觎神器语有司请征诣诏狱帝不之许方之明帝楚淮阳狱之滥不逺过之乎孝友寛厚良足为东汉贤主矣独惜诛窦宪时谋不及于大臣功独归于郑众【宦官】遂开宦者封侯之端焉和帝既崩国统数絶宫闱定策利在立昏外立者四君【安帝质帝桓帝灵帝】临朝者六后【章帝窦后和帝邓后安帝阎后顺帝梁后桓帝窦后灵帝何后】盖嗣主幼冲则女后专政外戚必用事宦者必擅权亦其势然也殇帝生百日而立立八月而亡安帝以淸河王庆之子为和帝嗣邓后贤后也邓隲亦戚属之颇谨饬者安帝既长后犹临朝后死隲犹不免况其余乎以灾异策免三公自安帝始光武以来权归台阁三公具员至于中世权移外戚宠被近习浊乱流毒上干天和而乃策让三公或免或死寃哉善乎仲长统之言曰光武夺三公之重至今而加甚不假后党之权数世而不行亲踈之势异也邓氏既败耿窦以戚属进而宦者江京李闰侯矣乳母王圣之母子横矣杀太尉杨震废太子保皆宝京圣等为之未几帝崩阎显迎立北乡侯而耿窦自杀未几北乡又薨宦者孙程等立保而显京诛是为顺帝而孙程等十九人侯矣大策不出于庙堂扶立皆由于阉宦况顺帝又以庸弱临之其能振汉业之衰乎帝幼遭废黜宜知动心忍性乃取覆辙驾之阉宦盈朝忠良扼腕封乳母宋娥即先朝之封王圣也宠任梁冀即先朝之宠窦宪阎显也地震天灾羌夷盗贼史不絶书左雄李固等言之虽切其如不用何哉帝崩子冲帝以二歳立不半歳而亡梁冀专朝迎质帝立之帝少聪慧尝目冀为跋扈将军冀深恶之置毒饼中以行弑逆李固为太尉不能推举进膳考核其由必期得贼乃伏尸恸哭置之不问方且聨书与冀劝立长君忠有余而识不足惜哉冀卒贪立幼昏迎立桓帝帝授国贼手不即致讨日食正旦于嗣位改元之初天厌着矣忠直如李固杜乔皆以积忤梁冀而遭杀容黙如胡广赵戒即以阿附梁冀而见容未几冀以贪暴恣横之极帝积不能平虽发愤诛之然不能声其弑逆之罪使讨贼之义白于天下汉廷诸臣俱可恨焉帝之诛冀也宦者单超等五人独预其谋梁冀诛五人侯自是宦者之势愈炽矣当是时政乱于上俗淸于下宦者之父兄子弟宾客党与布满中外虐害生灵成瑨刘瓆范滂黄宪等乃能不畏宦者以王法诛之海内名流共相标榜推陈蕃李膺杜宻范滂郭泰贾彪张俭等为之冠身负大名口衔淸议危言深论不避强豪宦者深嫉之谮诉诬毁目为党人帝也以宦者为腹心视诸贤如草芥免太尉陈蕃杀李云杜众成瑨刘瓆狱李膺范滂等二百余人而党锢之狱初起矣贾彪说窦武使讼之始赦党人犹禁锢终身焉桓帝崩迎立灵帝昏虐贪纵又甚焉窦武以太后父为大将军起陈蕃为太傅恊谋诛宦官宜无难者机事不宻优游无断武蕃反为宦者曹节王甫等所杀身死家徙禁锢五属而党锢之狱再起矣自古以来贤人受祸未有若是烈者固昏庸之君凶竖之徒之罪然党人生昏乱之世四海横流乃欲以口舌救之在其位者见几之不早不在其位者危言而不孙以至身被滛刑祸及朋友士类殱灭国随以亡律以圣贤出处语黙之宜诚有大过而不合乎中者祇可悲耳光和初灾异殊甚黒气如龙堕温德殿靑虹见玉堂侍中寺雌鸡化雄可畏如此帝畧不修省方且杀宋后杀大臣刘合等杀諌官刘陶封宦者张让赵忠等十常侍为列侯西园卖官后宫列肆衣商贾服弄犬驾驴甘为贱夫所不为者毒流四海民心思乱黄巾贼张角等相煽而起天下响应于是不得已再赦党人除党禁然已无救矣诸将出师黄巾随破宦寺蟠据乱根愈深汉亡之兆已见安顺之朝桓灵又从而促之亡形着矣诸葛孔明有言亲小人逺贤臣此后汉所以倾颓也先帝在时未尝不叹息痛恨于桓灵也信哉灵帝崩子辩立何太后临朝后兄何进与袁绍谋尽诛宦者遂召董卓兵卓未至何进又为宦者所杀复如窦武矣袁绍遂引兵捕宦者无少长悉斩之凡二千余人宦者之党与虽诛而董卓之凶焰又炽譬之饮乌喙以攻疾疾未去而药已杀人可胜痛哉卓至废帝杀何太后立陈留王是为献帝卓大肆诛杀纵兵暴掠烧宫庙发诸陵逼迁长安诸豪杰遂各以讨卓为名拥兵据地者徧海内刘焉刘虞袁术袁绍刘表公孙瓒吕布曹操之徒纷纷而起独一孙坚起自江东进兵击卓败之入洛阳修陵寝未几坚死诸豪环视无有能向卓发一矢者王允在朝倡谋诛卓功亦伟矣奈何诛卓之后失安反侧之宜卓将李傕郭汜复举兵向阙杀王允焉诸豪纷纭互相侵夺天子蒙尘恬视不顾曹操入朝迁帝居许自是政出曹氏天子守位而已方是时刘备以中山靖王之后起豫州孙策以孙坚之子起江东卒之三分天下者曹操刘备与策弟权而汉亡矣两汉通二十四君四百有九年西汉自高帝而下有文武宣东汉自光武而下有明章余无称焉王通以七制称之者也大抵仁义公恕役简刑淸如七制之盛者两汉之所以兴也母后擅权戚宦纵横如七制而下者两汉之所以衰也西汉之亡风俗柔靡东汉之亡风俗刚劲党锢诸贤节气凛凛奸雄如曹操犹终身未敢废汉而自立谓非名谊扶持之功固不可其视西汉阿谀成风称莽功德者三四十万人大不侔矣本其所以养成此风者岂非光武尊奬严光之一脉有以基之欤

　　三国

　　蜀【刘姓都成都】
　　炎祚既微三国鼎峙以强弱之势言曹操最强孙吴为次蜀汉弱者也以正邪之理言昭烈以帝室之胄【景帝子中山靖王之后】志在复汉名义最正曹操欺孤弱寡以诈力取天下实汉贼耳孙权臣服于曹于名不正虽云助蜀为义不终亦汉贼也魏吴乌可与蜀同年而语哉前史帝魏通鉴因之失之矣先儒进蜀汉以承汉统而魏吴附焉【朱子纲目】不可易也昭烈始起豫州未几奔败降于吕布归于曹操借势于袁绍为客于刘表﨑岖戎马间无立足之地而气不挫志不慑患难颠沛而信义愈明势廹事危而言不失道寛仁大度有高祖风当时人才孰有出诸葛亮之右者而昭烈独得而相之复得关侯张飞以为之将与吴并力败操赤壁孙权始借以荆州未几袭虏刘璋复得益州【蜀】而蜀汉之业始立焉因献帝为曹丕所簒遂即帝位于成都武担之南荆益英贤随才擢用信赏必罚训民治兵蜀汉为之大治其正大刚毅气象至今与岷峨劔阁相高盛矣关侯蹙曹仁于樊威震华夏操迁许都以避之吴乃挟诈袭江陵覆关侯昧同仇之义弱唇齿之势昭烈不胜其愤奋然伐吴赵云诸葛亮争之不能得未几丧师殂于永安即位至是纔二年耳惜也孔明受遗托孤君臣之间肝胆相照抑又盛矣后主禅才殊庸下初年犹能委任贤辅抗衡强魏孔明志在中原茍不兴复汉室迁于旧都不止也拜表出师言言忠义曰汉贼不两立王业不偏安又曰臣鞠躬尽力死而后已至于成败利钝非臣之明所能逆睹千载而下读者犹有生气伐魏之兵屡出往往以粮运不继还末焉耕屯渭上役不更举恢复规模已在目中司马懿【字仲达魏大将】畏蜀如虎甘受巾帼之辱坚壁不战气已索然不待一战决之而知刘之必胜曹之必负也奈何天不祚汉星陨营中而孔明且死矣死诸葛犹足走生仲逹至于按行营垒而叹其为天下竒才懿自不能不心服之也出师未捷身先死长使英雄涙满襟谅哉孔明所荐用诸贤如费祎蒋琬董允相继秉政犹足支持诸贤既尽而奸阉【黄皓】始用蜀事始日非焉诸葛死蜀之不能争衡中原也必矣姜维乃不自量年年出师黄皓以宦寺蛊于内维也以觌武耗于外蜀之亡形见端在此司马懿方遣锺会邓艾攻之虽有北地王谌【后主之子】之哭昭烈庙子死于父诸葛瞻【亮之子】之斩敌使战绵竹臣死于君其如庸禅谯周君臣已迎降何蜀汉为国二主四十三年【起辛丑迄癸未】而魏灭之实魏主陈留王之景元四年吴主孙休之永安六年也蜀师纔捷晋国已启蜀主方入魏祚已移后二年晋簒魏矣司马氏之取蜀乃所以取魏蜀之亡魏所繇以速亡也岂魏能取蜀哉吴蜀乃辅车之国吴救蜀不力行亦自及理势然也

　　魏【曹姓都洛】
　　曹魏簒汉基于操而成于丕曹操乘汉衰乱讨黄巾破张绣灭二袁【绍述】馘吕布降刘琮戮张超电扫风生用兵若神许劭谓为乱世之英雄信矣首迎汉献迁都许下挟天子以令诸侯高出羣雄在此一举自是汉帝落其掌握弑伏后剿皇子戮贵人杀孔融晚年用天子车服出入警跸与至尊无二虽曰不敢废汉而自立如终身朶颐羊羹而不敢一染指然其暴悍祸贼无君久矣顾未及为而死耳观其临终遗令卖履分香罔不详尽独禅代一事噤无一语及之以汉臣归其身而以簒逆嫁其子其奸险不仁亦甚矣操死十月丕遂簒汉是为魏文帝而尊操为武帝居丧未数月遍阅百戏显纳二妃识者已知魏祚之不长矣又方其为太子也弟植机警多能几于夺嫡及既即位禁锢植等诸王寄地空名侪于匹夫盘石之宗不强宜根本之易拨也以文言虽横槊赋诗而非所以为文以武言虽屡临江伐吴然当孙权时丕才非其敌一则曰虽有武骑千羣无所用之一则曰嗟乎固天之所以限南北也不惟无功几以败还而不足以为武在位仅七年寿仅四十殂矣曹真司马懿受遗辅政子叡立是为明帝以雄畧强识称故吴蜀交伐屡能败之公孙渊叛亦复平之然骄侈太过大营土木起太极殿筑总章观徙承露盘于洛阳起土山于芳林园召问修宫稽限者言犹在耳身首已分奢虐甚矣自黄初以来诸王法禁严切植上疏曰权之所在虽疏必重势之所去虽亲必轻取齐者田族而非吕宗分晋者赵魏而非姬姓今公族疏而异姓亲臣窃惑焉已明指司马氏矣言虽切不恤也以养子芳为齐王宫禁事秘莫知由来轻天下有如此得不启奸雄之心乎明帝殂齐王芳立曹爽司马懿辅政爽之愚纵安能敌懿之老奸遂为所杀专持太阿魏之社稷已暗移于典午矣懿死子师继之废齐王芳是为邵陵厉公而立高贵乡公髦师死弟昭继之髦虽才慧夙成讲论经学然忿威权之日去轻躁无谋自率宿卫卒以讨昭昭党贾充入战嗾成济刺髦陨于军中昭充弑君无忌惮甚矣髦既遭弑姑立陈留王奂以少延曹氏之歳月耳奂立四年昭死子炎嗣遂簒位自立焉【炎即晋武帝】即吴孙皓之甘露元年也魏凡五君四十有六年【起庚子迄己酉】魏自曹操肇基迄于亡国五六十年之间与司马氏相为始终操方为汉丞相辟懿为文学椽螳方捕蝉雀已在矣懿师昭炎父子祖孙三世相继卒簒曹氏与操丕叡之所为如出一律司马氏所以取魏者即曹氏所以取汉者也石勒有曰曹孟德司马仲达欺人孤儿寡妇狐媚以取天下曹马心事勒宜陋之亦可发千古之一叹也噫后之有天下者尚鉴之哉

　　吴【孙姓都建康六朝建都始于此】
　　吴业肇于孙坚基于孙策成于孙权称帝江东定都建业孙吴实为六朝首焉起兵诛董卓者比比独坚能摧其锋进至洛阳扫宗庙塞诸陵壮矣顾为袁术用以击刘表卒毙矢下不死于勤王而死于助桀惜哉子策以孱然童子提一旅并江东真竒才也然轻躁好杀又毙于许贡客之一矢重可惜也临没呼弟权谓曰举江东之众与天下争衡卿不如我举贤任能以保江东我不如卿可谓自知并知其弟者矣权广父兄之烈得诸贤之助周瑜鲁肃诸葛瑾程普吕蒙黄盖陆逊诸人皆江表虎臣也权能用之赤壁一战曹操狼狈北归而鼎足之形成争荆州陷关侯而吴蜀之衅启遣陆逊败蜀先主而唇齿之援失战功虽甚伟而得失亦以分其最甚者见义不明守节不固今年臣于操明年降于魏不能戮力讨贼而乃甘心于臣贼识者谓权亦汉贼也先称吴王后遂称帝迁都建业是为吴大帝焉权殂子亮立为孙綝所废而景帝【休】立【亦权子也】休殂乌程侯皓立皓凶顽滛暴忠谏诛夷穷奢极欲虐用其民甚至凿人眼剥人面人人自危朝不谋夕晋武帝乘其昏乱大举伐之王浚偏师一入石头皓即面缚出降非不幸也吴四主五十九年【起壬寅终庚子】而合于晋焉吴虽亡于蜀亡十七年之后而其亡兆已在于蜀亡之时不特孙权已殂江南臣主非司马氏诸臣敌而蜀既唇亡吴必齿寒亦势所必然者奚待庚子靑盖入洛阳而后知之哉

　　晋【司马氏都洛】

　　晋之兴始于司马懿殄公孙【渊】于百日擒孟达于盈旬自以兵动若神谋无再计然受遗二主【魏文帝明帝】佐命三朝弱寡欺孤恣行诛戮杀曹爽何晏等杀王凌剿楚王彪幽诸王于邺胁制之威同于莽卓师昭继之抑又甚焉外能御蜀姜维吴诸葛恪之交伐内克除母丘俭诸葛诞之起兵杀嵇康之非薄汤武谁复敢谋之者废芳弑髦继灭蜀汉不日且簒矣昭顾未及为而死耳昭死炎嗣不五月即簒魏自立是为晋武帝袭魏都洛初从俭约颇受直言终丧追慕亦庶几矣奈何内修之本未立惟汲汲于平吴平吴之谋羊祜深赞之祜之言曰取吴不必臣行但既平之后当劳圣虑耳祜忧平吴而勇于灭吴其不及范文子之欲释楚以为外惧者逺矣所谓内修之本不立其失有七嗣子不肖不能审择一也轻纳贾妃二也黜齐王攸【帝之贤弟】三也贤人在朝而徒以贾充荀朂之徒为腹心四也去武备五也崇藩国六也不能徙戎与之杂处七也平吴之后益荒于女色而加以是七失焉故虽为开基混一之主而实启祸兆乱之端卒至骨肉相残战争相继有振古所无之酷焉良可哀也惩魏氏孤立大封宗室初未见其害至八王举兵相屠始见矫枉过直之失矣立子衷为太子衷之为人不辨菽麦闻蟆而言曰是鸣者为官乎为私乎闻天下饥而曰何不食肉糜知子莫若父若是而堪嗣神器乎贾充以成济之嗾受宠文王【昭】武帝之为太子充复有力益以巧谄见宠与荀顗荀朂冯紞诸奸邪相党友树机能之乱命充出镇秦凉朂饯之夕阳亭献谋曰惟结婚太子可不辞自留矣充用其策纳女为太子妃而充果留妃妬滛凶诈卒以亡晋帝不悟也顾方急于伐吴羊祜倡之张华杜预赞之预与王浑王浚等任之车书混一帝心益荒选纳孙皓宫人五千掖庭殆将万人挿竹洒盐羊车是引怠政溺色戚畹交通且复废弛武备去州郡兵羌氐鲜卑杂处内地郭钦劝之及平吴之威以徙蕃部江统又着徙戎论不聴也齐王攸之德望为晋周公留镇王室宜矣荀冯构谗黜之至死帝不察也又自魏以来何晏王弼之徒祖尚浮虚败弃礼法士大夫靡然从之武帝曽不之止君臣上下其弊如此凡此皆晋之所以亡也自古有天下未有无功德而可长久者司马懿专以阴贼狡险祸人之国师昭又以簒弑不道取之以是得国既无其基武帝又昧逺图迭是数失欲保邦长世得乎宜天下之不久合而又分其祸且不忍言也惠帝昏愚制于贼后权在羣小政出多门八王交争互相鱼肉王衍淸谈误人家国皇后太子四废五复东奔西逸惟人所迁上不保母后【杨太后】次不保妻子终不保其身食饼中毒莫知祸端识者谓足以报曹氏之受制于司马懿者焉方是时八王以骨肉相屠京师内虚诸部杂处中华乘间蠭起刘渊聪曜匈奴种也石勒虎羯种也五胡乱华刘石首之惠帝遭鸩懐帝炽以太弟立天姿淸劭过恶不闻汉刘聪兵陷洛阳曜勒皆会帝为所擒俾着靑衣行酒识者谓足以报齐王芳夺玺之忿焉懐帝遇害愍帝【业】立于长安仅得虚名服廪不给刘曜兵陷长安帝降匍伏虏庭洗爵执盖识者谓足以报高贵乡公堕车之痛焉天道好还有如此者康节邵子有曰晋室之祸在于夕阳亭之一语石勒上东门之长笑浪悠悠耳讵不信哉自是而后元帝渡江帝于东南是为东晋宋齐梁陈继之谓之南朝五胡十六国乱于西北元魏并之分为东西魏北齐北周继之合于隋谓之北朝天下分南北者几三百年剖裂中土虀粉生民积骸成丘流血成渊其祸盖出于晋武之为君与贾充荀朂荀顗冯紞王戎王衍诸人之为臣焉

　　东晋【司马氏都建康】

　　懐帝时以琅邪王睿初督扬州出镇建业睿用王导为谋主推心委信导亦尽忠辅佐引进雄才中国士大夫时多避地渡江睿收其贤俊辟掾属百余人时谓之百六掾立国在得人江左再造之本已见于此石勒将攻建业遣纪瞻败走之亦差强人意者然懐愍陷没曽不力救虽出师露次移檄四方不过如是而止愍帝凶问至遂自晋王即皇帝位是为元帝帝以小吏牛氏之子冒典午之裔魏时张掖涌石有石马七及牺牛之象当时又有牛缀马后之謡岂偶然者纪人灭鄫已在兹矣帝天资简俭覆觞止饮容受直言光启中兴亦贤主也当时人才如祖逖之誓淸中原石勒畏之自河以南率多欵附使帝能紏合忠义收召刘琨陶侃温峤诸贤与之戮力克复旧物夫岂难者顾乃不遣一卒助之而代之以戴若思使逖抑郁以死宴安江沱无志恢复三纲沦矣何以讨乱贼乎所以建国规模亦复不竞乱臣贼子如王敦者不旋踵而起盖有以取之也敦举兵犯阙帝以忧愤致殂前史谓帝恭俭有余明断不足故大业未复而祸乱内兴是矣太子绍立是为明帝敦逆谋愈甚赖帝以明敏机断主于上王导陶侃温峤诸贤赞于下敦亦寻死粗安一时亦畧可称也当时士大夫风俗犹有西晋崇老庄余习以养望为弘雅恪勤为凡俗贵游多慕王澄谢鲲之放达而王导阴主之陈頵卞壸言之不聴淸谈虚无遂为晋人沈痼不除之疾事功不竞中原沦亡职此之故也明帝殂成帝以幼冲嗣位庾亮以舅氏用事任已裁物诬杀南顿王宗帝仅六岁泣曰舅言人作贼便杀之人言舅作贼当如何此其明敏比汉昭之十四而知上官之诈殆过之焉蘓峻之狂逆谋未露亮违众征之激成其反祖约同恶兵入台城亮奉头鼠窜王导亦熟视不能谁何之矣温峤陶侃起兵诛峻祖约奔石勒亦为所诛焉时石勒执刘曜取长安遣使修好诏焚其币亦义举也成帝崩二子丕奕皆在襁褓庾氷请立康帝【成帝弟】康帝殂子穆帝立先是庾亮欲大举北伐蔡谟沮之庾翼复违众北伐卒以无成皆非其任也殷浩少负时名时人方之管葛或伺其出处以卜江左兴亡曰深源不出当如苍生何庾翼独弗之重曰此軰宜束之高阁俟太平徐议其任耳桓温以帝壻负竒才刘惔知其有不臣之志谓会稽王昱曰温不可使居形胜之地昱不从庾翼卒竟以温代翼镇荆梁温伐汉李势一举灭之温既灭蜀威名大震昱乃引殷浩抗之桓温漫相疑贰王羲之以为内外宜叶和不宜与温构隙不聴浩之虚名不可用之危急之秋温之雄心不可处之形胜之地乃使虚名之浩以抗雄心之温昱真不知人哉时石虎死中原乱温欲经营北方禇裒请以自任直指泗口径赴彭城朝野以为中原指日可复也独蔡谟策之曰今日之事非时贤所及经营分表财殚力竭安得不忧及朝廷乎斯言尽之矣裒果以败还殷浩复不自量再谋北伐又为姚襄所败而还桓温因朝野之怨奏废浩为庶人自此中外大权尽归桓温矣用浩敌温朝廷既不知人鋭意北伐殷浩复不自知既败还朝廷当自罪之既足以振朝权又足以服温心乃待温请而后废之惜哉温遂大举北伐苻秦进至灞上乏食败归未几又自江陵北讨姚襄登平乘楼望中原叹曰遂使神州陆沈百年丘墟王夷甫诸人不得不任其责其言亦良是也败襄伊水入洛修谒诸陵未几荀羡谢万相继伐慕容燕岂惟败且无功许昌诸城尽没蔡谟之言至是皆验夫中原当复雠耻不当忘固也然渡江之初祖逖之功将成江左之气方鋭乘以进取彼一时也明成以后王敦蘓峻之内难继作而东南之根本不复刘曜石虎之外敌虽衰而燕秦之势力方张且江左诸臣皆非其才惟当保境息民此一时也仅一桓温才可及此使内外叶力当可驱驰然素蓄异志借能恢拓旧疆果能御之得其道使为晋纯臣矣初谢安少有重名征聘不就虽为布衣皆以公辅期之士大夫相谓曰安石不出当如苍生何及弟万废黜始有志进仕桓温请为征西司马深礼重之安卒能挫奸雄靖狄难宁宗社为晋名臣焉穆帝殂成帝子丕立是为哀帝召温入叅朝政不至哀帝殂弟奕立是为废帝燕克晋洛阳慕容恪卒桓温举兵伐燕至枋头秦苻坚与慕容垂大破之遂还温恃其才尝抚枕曰男子不能流芳百世亦当遗臭万年欲先立功河朔然后还受九锡及枋头之败威名顿挫郗超教以废立遂废帝为海西公立会稽王昱是为简文帝是举也谢安王彪之拱视之而已苻坚闻之曰温前败灞上后败枋头不能思愆自贬方且废君以自说举动如此何以容于四海乎谚所谓怒于室而作色于市温之谓矣斯言是也简文为人谢安以为惠帝之流但淸谈差胜耳临殂遗诏温依周公居摄故事曰少子可辅辅之不可君自取之王坦之毁诏始改依诸葛武侯王丞相故事方是时四诏召温拥兵入朝安坦之彪之之策皆不得行矣晋社稷之不危幸哉昌明立是为孝武帝温入朝安等迎于新亭王坦之流汗沾衣倒执手板安谈笑折之温疾笃讽求九锡安坦之故缓其事温寻死尽忠辅卫卒安晋室安等不为无功亦幸而温死故可不动声色而消奸猾耳苻坚【秦王】兴师百万大举入冦晋祚岌岌危于累卵安指授谢玄刘牢之诸将败之淮淝而入公草木望者色惧风声鹤唳闻者丧胆固天意助顺危而复安实亦安能镇静善用人之功也时人比安于王导而谓其文雅过之信矣奈何外患方弭帝心已盈王国宝谗安帝遂踈之安避会稽王道子出镇广陵未几遂卒帝溺于酒色道子荒于朝政陆纳至望宫阙叹曰好家居纎儿欲撞壊之耶道子骄恣帝不能平乃用王恭殷仲堪为藩镇以制之桓温子玄负才地豪横江陵仲堪倒戈授之乱阶又于是乎在长星告变祸起房帏戏笑一言张贵人惧宠衰而弑帝晋祚至此已亡而未灭耳子德宗立是为安帝凉燠不辨口不能言道子元显交倾朝政桓玄乗衅而反既杀殷仲堪又入建康杀元显遂行簒夺迁帝浔阳刘裕起自草莱与何无忌刘毅等举兵讨玄或谓裕乌合无成玄曰裕足为一世之雄毅家无儋石储樗蒲一掷百万无忌酷似其舅【刘牢之】共举大事何谓无成玄败单舸西走未几伏诛乗舆反正宗社再安裕之功也自时厥后裕征伐四克灭南燕慕容超平大盗卢循平蜀诛谯纵灭秦姚泓晋之威令以伸中原之疆土将复裕已急归而谋簒矣裕得关中将还三秦父老诣军门流涕曰残民不沾王化于今百年始覩衣冠人人相贺长安十陵是公家坟墓咸阳宫殿是公家室宅舍此又何之乎裕为怆然慰谕之而已裕东归未几诸将相屠王镇恶沈田子死而夏赫连勃勃取长安矣裕弑安帝立恭帝遂自宋公进爵为王簒晋而自立焉两晋通十五帝百五十五年而亡西晋四帝都洛阳五十二年东晋十一帝都建康百有四年晋自渡江五胡十六国云扰中原正统不絶如线羣雄之分裂杂据不可胜纪邵康节谓衣到敝时饶虮虱瓜方溃后足虫蛆良可哀哉

　　五胡十六国

　　五胡者何汉刘聪【匈奴】后赵石勒【羯】秦苻坚【氐】后燕慕容垂【鲜卑】后秦姚苌【羌】是也十六国者何成李雄【蜀】凉张寔魏冉闵燕慕容皝【鲜卑】代什翼犍【鲜卑】燕高云【鲜卑】西燕慕容冲【鲜卑】西秦乞伏国仁【鲜卑】元魏拓拔珪【鲜卑】后凉吕光南凉秃发乌孤【鲜卑】北凉段业北燕冯跋后凉沮渠蒙逊【匈奴】南燕慕容德【鲜卑】西凉李暠夏赫连勃勃是也【以上不能尽述大槩不可不知者今列之下方余畧之欲观者自求之史可也】汉刘渊以匈奴遗种首倡乱阶弟聪继之陷两都辱二帝兵连祸结不戢自焚靳凖杀之子死族屠刘曜讨凖自立改国号赵骤胜而骄一战遂跌生为石勒所擒即以亡国是为前赵【起晋惠帝朝亡成帝朝】后赵石勒以羯胡俘隶始臣刘聪复叛而自立煽其凶焰虔刘人民岂天厌晋德欤何其兴之酷也斩王衍擒茍晞取王悛走刘琨执刘曜诛祖约褫甲胄而袭冠帯释介胄而开庠序观其言曰若遇汉高当北面事之与韩彭比肩若遇光武当并驱中原未知鹿死谁手大丈夫行事当礌礌落落如日月皎然终不效曹孟德司马仲达欺人孤儿寡妇狐媚以取天下亦羣胡之豪也然肉未及寒妻子不保石虎悍暴贼其孤而夺之穷凶极奢身死祸稔【二十三年】冉闵夺之改国号魏勒之子孙戮无遗种闵未几为慕容燕所并矣【后赵起晋元帝朝亡穆帝朝】迹晋氏五胡之祸莫烈于二赵渊聪父子皆尝亲为晋臣刘曜石勒又皆渊聪臣子观其喋血神州囚执天子负擢发不足数之罪而终渊聪曜勒之身晋之君臣曽不能北向戮一人以雪愤耻自凶人得志者观之畴不谓天道无知也然石渠之陷刘曜被戮于生前靳凖之祸渊聪受诛于既死勒虽仅免其身冉闵之乱蝗蝻无噍类焉天网恢恢踈而不漏可不畏哉前燕之兴始于慕容廆元帝初廆独能遣使劝进倡尊中国之义于天下贤于一时羣雄逺矣皝始僭王■〈亻隽〉多机断因石氏内乱擒冉闵而并之■〈亻隽〉死暐立佐之以慕容恪内修国事外恢封疆有足称者及评辅政主闇臣昏斥逐亲贤以资强敌【慕容垂奔秦】于是苻秦长驱如狂风扫败叶邺破而燕墟矣【皝称王始晋成帝朝亡海西公朝】前秦之兴起于苻洪健袭其基遽窃大号取关中却桓温遂为强国苻坚纂承伪位举王猛于布衣信任以政君臣遇合自谓如昭烈之得孔明权倾中外勲戚莫能间之兵强国富垂及升平猛之功也于是灭燕【慕容暐】取蜀并代【什翼犍】吞凉【张天锡】五胡之中莫此为盛奈何自王猛没法制日颓黩武不止忘其临终勿以晋为图之戒拥兵百万长驱冦晋举国谏之不聴自谓大江之流投鞭可断曾不知天道恶盈人心助顺苻融之马一踣朱序之呼一震而八公草木风声鹤唳皆为晋师秦兵败逃死者什七八坚狼狈北归叛者四起乞伏国仁据陇右而西秦出慕容垂据邺而后燕兴姚苌叛而为后秦吕光叛而为凉慕容冲起而为西燕冲攻长安坚飞矢满体奔五将山而身死姚苌之手矣苻丕立而见杀于晋将苻登立而见执于姚兴秦遂以亡【苻秦起晋穆帝朝亡孝武帝朝】后燕兴于慕容垂始以美才茂功不容于燕自投苻秦坚以国士遇之淮淝之败垂悉以兵授坚不乗其危亦足以偿其所遇矣求往关东归者如市曽不数月掉马棰以复故业有足嘉者灭西燕慕容永狃于长子之捷轻魏而伐之拓拔珪大败之参合陂子宝仅以身免未几袭魏平城见参合之积骸如山军士哭震山谷垂因惭愤而殂宝立为魏所攻败逃而死盛熙继立为燕高云所簒【歴四世二十四年】而北燕冯跋弘继之【歴三世二十八年】卒为魏所并【起晋孝武朝亡宋文帝朝】南燕起于慕容德宝使镇邺国危不持跨有全齐都于广固传国至超灭于晋刘裕焉【歴二世十一年亡皆晋安帝朝】后秦起于姚弋仲以西羌酋帅立二石之朝观其戒诸子曰我死汝即归晋当竭尽臣节无为不义事亦可嘉己子襄才器豪迈有孙策之风适晋而不容于殷浩图关中而见杀于苻秦弟苌遂以众降秦焉苻坚之败苌自称秦王卒乗其危而弑之姚兴继立又执杀苻登然不能收罗英才以治国强兵而乃以胡僧鸠摩罗什为国师命译经三百余卷事之如神日率羣臣聴讲事佛者遂十室而九六经火于嬴秦后世卒莫得其全佛书译于姚秦后世终莫得而冺可叹也夫兴卒泓以庸懦继刘裕率师讨泓送建康斩之奉佛之效亦可覩已裕归夏赫连勃勃取长安焉【姚秦起孝武朝亡安帝朝】他如成李特之据蜀歴六世【四十六年】而晋桓温灭之前凉张轨之据凉州歴九世【七十六年】而秦苻坚灭之夏赫连勃勃据朔方歴三世【二十六年】而魏灭之后凉吕光据姑臧歴三世【十三年】而姚兴灭之西燕慕容冲据长安传三世【十六年】而慕容垂灭之西秦乞伏国仁据金城歴四世【四十六年】夏灭之南凉秃发乌孤据广武歴三世【十九年】乞伏灭之北凉段业据张掖沮渠蒙逊弑之蒙逊传二世【三十九年】而魏灭之西凉李暠据河右歴三世【二十四年】沮渠灭之纷纷籍籍迭兴迭亡西北之境卒尽并于元魏而后止代什翼犍与元魏之是祖是孙自于北朝记之此不载

　　歴代通畧卷一
  </div>
  <div class="pagination">
   <span class="current-page">
    1
   </span>
   <a href="历代通略_page2.html">
    2
   </a>
   <a href="历代通略_page2.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
