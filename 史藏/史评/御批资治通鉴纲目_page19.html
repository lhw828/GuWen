<!DOCTYPE html>
<html>
<head>
    <meta charset="UTF-8">
    <title>御批资治通鉴纲目 - 第 19 页/共 243 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御批资治通鉴纲目 - 第 19 页/共 243 页</h1>
    <div class="content">　　【皆太后所名孝惠子也】
　　书法【凡封立异姓书姓同姓书子若弟恒也此其曰山朝武何疑也其疑柰何以族则非真孝惠子也以姓则不知其何姓也然则名之而已矣异其文者异其事也】
　　立吕台为吕王考异【按凢例亲戚贵重者书其属据此当书立兄子台为吕王太后使大谒者张释风大臣大臣乃请割齐之济南郡为吕国立台为王】
　　秋桃李华
　　【乙二卯年】冬十一月吕王台卒○春正月地震武都山崩质实【武都郡名注见献帝建安二十四年】○夏五月太后封齐王弟章为朱虚侯令入宿卫考异【太后当作吕氏后凢书太后并同提要弟作子据汉书当从提要】集览【朱虚县名属琅邪括地志云故城在青州临朐东六十里】质实【一统志云朱虚汉之县名属琅邪郡东汉属北海国隋省入郚城县故城在青州府临朐县境】
　　书法【宿卫不书此何以书特笔也朱虚所以成功以典宿卫耳齐制其外章处其内以诛诸吕不难也是故封国未有书某弟者此书齐王弟通鉴书齐悼惠王子前吕王不书太后立此书太后封纲目书曰太后封齐王弟章令入宿卫天夺之魄矣于是封楚元王子郢客为上邽客不书略之也】
　　○六月晦日食○秋七月恒山王不疑卒考异【提要无秋七月三字】质实【恒山郡名注见灵帝中平二年】○行八铢钱
　　书法【书钱币始此自是终西汉之世钱货凡七变是年行八铢己未年行五分文帝五年造四铢武帝建元元年行三铢五年行半两元狩四年行三铢五年铸五铢莽四变居摄二年更造己巳年禁金刀庚午年更作甲戌年改钱法东汉五铢不变曹魏三变皆五铢昭烈帝章武元年后十月罢后主建兴五年复行吴再变后主建兴十四年铸大钱延熈元年铸当十大钱晋不书宋七变庚午年铸四铢丁亥年铸大钱戊子年罢甲午年铸孝建四铢乙巳年铸二铢十一月罢丙午年专用古钱齐议铸不果梁再变癸卯年铸鐡钱丁丑年铸四柱钱陈再变壬午年铸五铢己亥年用大货六铢元魏三变齐乙亥年行大和五铢梁丁酉年新旧通行梁己酉年铸永安五铢周三变辛巳年更铸甲午年铸五行大布钱己亥年铸永通万国钱隋五铢不变唐七变辛巳年唐行开元通寳髙宗干封元年行干封泉寳二年罢肃宗乾元元年铸大钱二年更铸上元元年敕小钱一当三十寳应元年皆当一五代楚乙酉年晋戊戌年己亥年周乙邜年唐己未年皆有铸自汉以来其间不变者皆五铢也然则五铢诚古今之中制矣】
　　○太后立山为恒山王更名义
　　【丙三辰年】夏江汉水溢集览【江汉二水名详见禹贡水】集实【朱子曰江汉发源梁州及入海则在荆之间也今按江水注见周赧王四年岷江汉水注见汉献帝建安十二年汉沔】书法【书水溢始此终纲目书杂水溢十有二是年再书辛酉年晋元帝建武元年梁武帝庚子年唐太宗贞观十一年髙宗永淳元年中宗神龙元年宗开元八年十年十八年二十九年河海溢不与焉】
　　○秋星昼见
　　书法【记异也书星昼见始此终纲目非日食而星昼见者四是年己未年晋惠帝永康元年五代己酉年而太后居其二隂盛阳微极矣】
　　○伊洛汝水溢质实【按一统志伊洛汝三水名伊水注见唐庄宗同光三年洛水注见光武建武三年汝水注见晋帝奕太和四年】
　　【丁四巳年】夏四月太后封女弟嬃为临光侯
　　书法【妇人封侯终纲目千三百六十二年一而已书深讥之纲目妇人以官封书者十一吕宣帝外祖母博平君莽母功显君安帝太后母新野君乳母王圣野王君顺帝乳母宋娥山阳君梁冀妻孙夀防城君魏元乂妻胡氏女侍中陈一仆母洗氏石龙太夫人隋封洗氏谯国夫人唐杨妃姊国夫人自洗氏外皆讥也萧何妻称鄼侯不书不与焉】
　　发明【分茅胙土君国子民其可以妇人为之乎吕嬃之封纲目特揭女弟书之所以着其不当封而封为妇人乱政之鍳也】
　　○废少帝幽杀之五月立恒山王义为帝更名以朝为恒山王考证【帝当作主○谨按凢例曰凢正统之君曰帝僣称帝者曰主孝惠既崩吕后临朝称制故嵗首分注髙皇后之年是为无统也当是时吕后命张皇后取他人子飬之而杀其母以为太子立四年幽杀之以无统之时立他人之子是簒贼也凢例又曰簒贼谓簒位干统如吕后之类朱子甞曰吕氏所自立本非孝惠子当比僣称帝者书曰少主云】
　　【少帝寖长自知非皇后子乃出言曰后杀吾母我壮即为变太后幽之永巷中谓羣臣曰帝病久迷惑昏乱不能治天下其代之羣臣顿首奉诏遂废杀之立义为帝不称元年以太后制天下事故也】书法【魏冯胡太后弑君则书弑此其书杀何不成之为君也曷为不成之为君非正统也义书立为帝何太后立之也亦非正统故其帝也书立为帝其诛也书吕后所名孝惠子终纲目书立为帝为皇帝凢五齐君地刘卢芳石敬瑭书立为天子一刘信皆不成之为帝也惟石敬瑭以事成得书主】
　　以曹窋为御史大夫
　　【戊五午年】春南越王佗反
　　【有司请禁南越闗市铁器南越王曰此必长沙王计欲倚中国击灭南越而并王之自为功也遂自称南越武帝攻长沙败数县而去】
　　秋八月淮阳王彊卒太后立武为淮阳王
　　发明【吕氏擅权用私意而行封爵然吕台方立阅一载而书卒至于彊不疑之受封虽彊以孝惠子名之亦且相继告殒天意昭然若此而吕氏曽不之悟详书于册不特见吕氏乱朝之迹亦以见天道不逺之意云】
　　○初令戌卒嵗更
　　【己六未年】冬十月太后废吕王嘉立台弟产为吕王○春星昼见○匈奴防狄道集览【狄道县名属陇西百官表县有蛮夷曰道其地有狄种故名焉】质实【一统志云狄道汉之县名为陇西郡治晋属狄道郡后魏至隋县不改唐析置临川县属兰州又别置安乐县后废宋熈宁中始置狄道县金元仍旧○本朝囙之属临洮府】○行五分钱【庚七申年】冬十二月匈奴防狄道○春正月太后幽杀赵王友
　　【友以诸吕女为后弗爱女怒去防之太后曰王言吕氏安得王太后百嵗后吾必击之太后召至邸饿死以民礼葬之民次是为幽王】集览【邸仓颉篇邸舎也郡国朝宿之舎在京师者率名曰邸邸至也言所归至也近世为逆旅之称】
　　日食昼晦
　　【太后见日食恶之曰此为我也】
　　书法【日食昼晦大异也于是太后见而恶之曰此为我也越明年而以大防书终纲目书日食三百六十七昼晦者三周安王二十年赧王十四年是年舎是无书者矣】
　　二月太后徙梁王恢为赵王吕王产为梁王○秋七月立太为济川王
　　【太后所名孝惠子也】
　　封营陵侯泽为琅邪王
　　【将军刘泽髙祖従祖昆弟其妻吕女也田生为之说大谒者张卿曰诸吕之王也大臣未服今营陵侯泽诸刘最长王之诸吕王益固矣张卿言之乃割齐之琅邪郡封泽为王】质实【营陵县名注见周赧王三十一年临淄】
　　赵王恢自杀太后立吕禄为赵王考异【据凢例当书吕氏立兄子禄为赵王】
　　【赵王恢以吕产女为后王有爱姬后酖杀之王悲愤自杀太后以为用妇人弃宗庙礼废其嗣使使告代王恒欲徙王赵代王谢愿守代边太后乃立兄子禄为赵王是时诸吕擅权用事朱虚侯章年二十有气力忿刘氏不得职甞入侍燕饮太后令为酒吏章自请曰臣将种也请得以军法行酒太后许之酒酣章为耕田歌曰深耕穊种立苗欲防非其种者锄而去之太后黙然顷之诸吕有一人醉亡酒章追斩之还报左右皆大惊业已许其军法无以罪也自是诸吕惮之杨氏曰余观刘章言耕田事及诛亡罪者未甞不为之寒心也使其由是以才见忌而不得宿卫禁中则后虽欲有为尚可得乎然则其获免而成功亦幸而已○陈平甞燕居深念陆贾徃直入坐而平不见陆生曰何念之深也平曰生揣我何念生曰足下极富贵无欲矣不过患诸吕少主耳平曰然柰何生曰天下安注意相天下危注意将将相和调则士豫附天下虽有变权不分为社稷计在两君掌握耳君何不交驩太尉囙为平画吕氏数事平用其计两人深相结吕氏谋益衰】集览【穊种穊音冀宻也豫附豫素也】
　　九月燕王建卒太后杀其子国除○遣将军周灶将兵击南越
　　【辛八酉年】冬十月太后立吕通为燕王考异【据凢例当书吕氏立从孙通为燕王】
　　夏江汉水溢○秋七月太后崩遗诏产为相国禄女为帝后审食其为帝太傅考异【按崩葬例曰皇太后皇后皆曰某后某氏崩此太后下漏吕氏二字】
　　【初太后祓还过轵道见物如苍犬来撠掖卜之云赵王如意为祟遂病掖伤病甚乃令禄为上将军居北军产居南军戒曰我崩大臣恐为变必据兵卫宫慎毋送防为人所制至是崩】集览【袚还袚褉而返也后书礼仪志三月上已官民皆洁于东流水上曰洗濯祓除去宿垢疢为大絜絜者言阳气布畅万物讫出始絜之矣注谓之褉也褉絜也韩诗章句曰郑俗以上已溱洧两水之上秉蕳褉除沈约宋书魏以后但用三日不复用已也袚音弗褉音系又上已注见顺帝永和六年撠掖撠音防掲持也掖肘胁之间】书法【纲目入汉世始书后防惟惠后张氏不书以假子乱正统也犹未书姓也至上官氏始书姓犹未书葬也惟宣帝葬许皇后哀帝葬傅太后以非礼书至东汉始书葬于是既葬以审食其为帝太傅直书遗诏太后志也】
　　齐王襄发兵讨诸吕相国产使大将军灌婴击之婴留屯荥阳与齐连和九月太尉勃丞相平朱虚侯章诛产禄及诸吕齐王灌婴兵皆罢质实【一统志云灌婴睢阳人】
　　【诸吕欲为乱未敢发朱虚侯以吕禄女为妇知其隂谋告其兄齐王防令发兵西已为内应以诛诸吕立齐王为帝于是齐王发兵击济南遗诸侯王书陈诸吕罪产等遣灌婴将兵击之婴至荥阳谋曰诸吕欲危刘氏今我破齐是益其资也乃谕齐王与连和以待吕氏变共诛之齐王乃还兵西界待约时太尉勃不得主兵郦商老病其子寄与禄善平勃使人刼商令寄绐说禄曰髙帝与吕后共定天下刘氏所立九王吕氏所立三王皆大臣之议诸侯亦以为宜今太后崩帝少而足下不急之国乃将兵留此为大臣诸侯所疑何不归将印以兵属太尉请梁王归相印与大臣盟而之国齐兵必罢足下髙枕而王千里此万世之利也禄然其计诸吕老人或以为不便犹豫未决九月平阳侯窋见产防郎中令贾夀使从齐来具以灌婴与齐楚合従告产且趣产急入宫窋闻其语驰告平勃勃欲入北军不得乃令防平侯纪通持节矫内勃北军复令寄语禄觧印以兵授勃勃入军门令曰为吕氏右袒为刘氏左袒军中皆左袒然尚有南军平乃召朱虚侯章佐勃勃令章监军门令窋告卫尉毋入产殿门产欲入宫为乱至殿门弗得入徘往来勃尚恐不胜未敢公言诛之乃谓章曰急入宫卫帝予卒千余人入宫门击产杀之帝遣谒者持节劳章章欲夺其节不得则従舆载因节信驰斩长乐卫尉吕更始还报勃勃起拜贺遂遣人分部悉捕诸吕男女无少长皆斩之而废鲁王张偃遣章告齐王罢兵灌婴兵亦罢归班固曰孝文时天下以郦寄为卖友夫卖友者谓见利而防义也若寄父为功臣而又执刼虽摧吕禄以安社稷谊存君亲可也杨氏曰诸吕擅兵谋危刘氏忠臣所共切齿寄乃与之友善而商亦莫之禁也虽摧吕禄乃以刼而后从功亦不足以赎其罪矣卖友与否非所论也胡氏曰太尉左袒之令非也有如军士不应或皆右袒或参半焉则如之何故程子谓是时直当驱之以义而已不当问其从不从也况将之于军如臂之于指其为刘氏与不为刘氏非惟不当问亦不必问也】集览【从舆载就谒者同车共载】
　　书法【书使何未有君命未有君命而受其使非讥欤上书齐王防发兵讨诸吕继书婴留屯与齐连和则受其使者所以为讨乱计也婴于是可谓能权矣故下书齐王灌婴兵皆罢列婴于齐予婴也】
　　诸大臣迎立代王恒后九月至即位诛吕后所名孝惠子等赦
　　【诸大臣谋曰少帝及诸王皆非真孝惠子也吕后诈名他人子而立之以彊吕氏即长用事吾属无类矣或言齐王髙帝长孙可立大臣皆曰吕氏防危宗庙今齐王舅驷钧虎而冠即立齐王复为吕氏矣代王髙帝子最长仁孝寛厚太后家薄氏谨良乃召代王代郎中令张武等曰汉大臣习兵多诈愿称疾毋往以观其变中尉宋昌曰秦失其政豪杰并起卒践天子之位者刘氏也天下絶望一矣髙帝封王子弟地犬牙相制此所谓磐石之宗也天下服其彊二矣除秦苛政约法令施徳惠人人自安难动揺三矣夫以吕太后之严立三王擅权制然而太尉以一节入北军一呼士皆左袒此乃天授非人力也今大臣虽欲为变百姓弗为使故因天下之心而欲迎立大王大王勿疑也于是王遣太后弟昭往见勃勃等具为昭言所以迎立王意昭还报王乃命昌参乗武等六人乗传诣长安至渭桥羣臣拜谒称臣王下车答拜太尉勃进曰愿请间昌曰所言公公言之所言私王者无私勃乃跪上天子玺符王谢曰至邸而议之后九月晦至邸丞相平等皆再拜言曰子等皆非孝惠帝子不当奉宗庙大王髙帝长子宜为嗣愿大王即天子位王西向譲者三南乡譲者再遂即位章弟东牟侯兴居请除宫乃与太仆滕公入宫载少帝出奉法驾迎帝即夕入未央宫夜拜宋昌为卫将军镇抚南北军以张武为郎中令行殿中有司分部诛少帝及诸王于邸帝还坐前殿夜下诏书赦天下】集览【犬牙相制言封子弟其境上交接若犬牙不正相当而相衔入也磐石之宗索隐曰此语见太公六韬又荀子富国篇曰国安于磐石注磐固也国之安彊如磐踞之大石不可防渭桥索隠曰三辅旧事云咸阳宫在渭北兴乐宫在渭南秦昭王欲通二宫之间造横长桥跨渭水上长三百八十歩又中渭桥注见文帝三年愿请间史记汉文本纪索隐注闲音闲言欲向空闲处语顔师古曰闲容也犹言中闲请容暇之顷当有所陈不欲即公论也愚读记曲礼侍坐于君子若有告者曰少间愿有复也则左右屏而待郑氏注复白也言欲湏少空闲有所白也与索隐觧同除宫文帝本纪作清宫应劭曰旧典天子行幸所至必令先按行清静殿中以虞非常滕公夏侯婴法驾胡广汉制度曰天子出法驾公不在卤簿黄门令效驾河南尹执金吾洛阳令奉引奉车郎御侍中参乗前驱有九斿云防鳯凰闟防皮轩鸾旗后有金钲黄钺黄门鼓车属车三十六乗】质实【一统志云渭桥有三中渭桥在西安府西北二十五里本名横桥架渭水上秦始皇作离宫于渭南北渭水贯都以象天汉横桥南渡以法牵牛东渭桥在西安府东北五十里汉髙祖造以通栎阳之道西渭桥在西安府城西北二十里故长安城西汉武帝造跨渭水以通茂陵以其对便门故亦名便桥唐时名咸阳桥东牟汉之县名属东莱郡晋宋囙之北齐移治于黄县东北七十五里属长广郡隋改郡为牟州唐初州县俱废后析文登县置牟平县又于县置登州神龙中徙州治蓬莱县金时刘豫于牟平县置宁海军金改军为州元直省部○国朝初以牟平县省入改属登州府】
　　书法【书吕后何据前皆称太后后无母道也后则曷为无母道以妇人制天下以假子乱正统其为无母道也大矣故纲目于此直书曰所名孝惠子而后不书太所以絶之于文帝也两汉之世书迎立者十代王恒昌邑王贺曾孙病已中山王箕子清河王祐北乡侯懿济隂王保渤海孝王子纉蠡吾侯志觧渎亭侯宏】
　　发明【自惠帝早世太子继立虽曰吕氏取他人子飬而名之然当时用事大臣畧不能为有无甚至大封诸子更立少帝一切拱手聴其自为纲目书之曽无贬词亦若真孝惠子然者所以着汉朝将相之罪尔至是始书其实其曰诛吕后所名孝惠子等则非孝惠之子审矣学者合而观之原始要终足见纲目责汉朝之意矣】















　　御批资治通鉴纲目卷三上
<史部,史评类,御批资治通鉴纲目>
　　钦定四库全书
　　御批资治通鉴纲目卷三下
　　【壬戌】太宗孝文皇帝元年冬十月徙琅邪王泽为燕王封赵幽王子遂为赵王○以陈平为左丞相周勃为右丞相灌婴为太尉论功防戸有差
　　【陈平谢病曰髙祖时勃功不如臣及诛诸吕臣功亦不如勃愿以右丞相譲勃従之勃朝罢趋出意得甚上礼之恭常目送之郎中袁盎进曰丞相何如人也上曰社稷臣盎曰丞相功臣非社稷臣夫社稷臣主在与在主亡与亡方吕氏时刘氏不絶如带时丞相本兵柄不能正吕后崩大臣共诛诸吕丞相适防其成功今丞相如有骄主色而陛下谦譲臣主失礼窃为陛下弗取也后朝上益荘丞相益畏】集览【袁盎史记袁盎汉书袁作爰主在与在主亡与亡如淳曰人主在时与共治在时之事不以主亡而不行其政令滹南王若虚诸史辨惑曰言以身殉主与之同存亡耳如说何其曲邪】
　　书法【前书太尉勃丞相平朱虚侯章诛产禄及诸吕则三人之功一也于是论功列叙平勃灌婴而不及章则帝之私也合而观之贬意自见矣】
　　发明【诸吕之诛纲目首书齐王襄发兵致讨继书平勃朱虚诛产禄及诸吕今也论功行赏止及平勃灌婴而不及二人此意特以刘章甞欲立齐王故不录其功而当时大臣亦无有能明之者夫以平勃阿意曲从稔成吕氏之祸功固未可以赎罪其视二人有功无过者大有迳庭纲目于此】
　　【文无予夺若不甚白然而即前所书观之则知二人之为有功即后所书观之则知二人之不及赏其是其否固自晓然于书法之间此功赏之断案也】
　　十二月除收孥相坐律令
　　【诏曰法者治之正也今犯法已论而使无罪之父母妻子同产坐之及为收孥朕甚不取其除收孥诸相坐律令】集览【已论句絶汉书音义曰论平声议法也同产同所生收孥注见周显王十年】
　　春正月立子启为皇太子
　　【有司请蚤建太子上曰朕既不徳纵不能博求天下贤圣有徳之人而禅天下焉而曰豫建太子是重吾不徳也其安之有司曰豫建太子所以重宗庙社稷不防天下也上曰楚王季父也春秋髙阅天下之义理多矣明于治国家之体吴王兄也淮南王弟也皆秉徳而陪朕岂不豫哉今不选举焉而曰必子人其以朕为忘贤有徳者而专于子非所以忧天下也有司因请曰古者殷周有国治安皆千余嵗用此道也立嗣必子所从来逺矣髙帝平天下为太祖子孙继嗣世世不絶今释宜建而更选于诸侯及宗室非髙帝之志也更议不宜子启最长纯厚慈仁请建以为太子上乃许之】集览【其安之其发声之辞安之徐缓貌言不宜汲汲也陪朕陪辅也邢昺正义曰朕我也古人质君臣并称朕至秦始皇二十六年始定为天子之称】
　　三月立窦氏为皇后
　　【后太子母也故立之后弟广国与兄长君厚赐田宅家于长安周勃灌婴等曰吾属不死命且县此两人两人所出微不可不为择师傅賔客又复效吕氏大事也于是乃选士之有节行者与居两人由此为退譲君子不敢以尊贵骄人】
　　诏定振穷飬老之令
　　【诏曰方春和时草木羣生皆有以自乐而吾百姓鳏寡孤独或阽于危亡而莫之省忧为民父母将何如其议所以振贷之又曰老者非帛不暖非肉不饱今嵗首不时使人存问长老又无布帛酒肉之赐将何以佐天下子孙孝飬其亲哉具为令有司请八十已上月赐米肉酒九十已上加帛絮长吏阅视丞若尉致二千石遣都吏循行不称者督之刑者及有罪耏已上不用此令】集览【阽于危亡服防曰阽音反坫之坫孟康曰音屋檐之檐如淳曰阽近边欲堕意案檐字今俗作檐今嵗首句絶春者嵗之首不时使人言不即于此嵗首时遣使者存问年长老人丞若尉致百官表丞尉秦官掌佐守典武职卑卒致送诣也言若丞若尉皆可送致所赐物循行行之有序曰循行行去声续汉志郡国以春月行所主县】
　　楚王交卒
　　【谥曰元】
　　书法【纲目不皆卒诸侯楚王交卒何以书贤也何贤乎交观其礼遇穆生斯贤矣贤之斯卒之矣】
　　夏四月齐楚地震山崩大水溃出
　　书法【书大水始此终纲目书地震一百一书山崩二十六书大水六十三是年景帝中五年武帝元符三年元鼎二年元初元年元帝永元五年成帝元二年光武建武八年三十年三十一年明帝永平三年八年和帝永元元年十年十四年殇帝延平元年再书安帝永初元年二年四年永宁元年延光三年桓帝建和二年三年永夀元年延熹二年永康元年灵帝建宁元年熹平元年四年中平五年六年后主建兴元年十五年戊子年己丑年丁酉年戊戌年晋武帝太康四年惠帝元康五年八年宋乙亥年梁癸巳年陈甲申年隋炀帝大业七年唐太宗贞观八年髙宗永徽五年再书咸亨四年中宗嗣圣元年再书二十年神龙元年宗开元十四年徳宗贞元八年宪宗元和八年十一年十二年宣宗十二年懿宗十四年五代壬子年再书癸丑年书水出三是年新莽乙亥年唐僖宗干符三年地震而山崩者六是年宣帝本始四年元帝建昭四年成帝河平三年顺帝永和三年桓帝建和三年地震而水者二是年唐僖宗干符三年】
　　○令四方毋来献
　　【时有献千里马者帝曰鸾旗在前属车在后吉行日五十里师行三十里朕乗千里马独先安之于是还其马与道里费而下诏曰朕不受献也其令四方毋复来献】集览【鸾旗顔师古曰编以羽毛列系幢旁载于车上谓之鸾旗车驾出则陈于道而先行鸾通作銮说文人君乗车驷马镳八銮铃象鸾鸟声马动则鸾鸣以应行节崔豹古今注五路衡上金雀者朱鸟也口衘铃谓之銮郭璞曰铃在曰銮在轼曰和属车舆服志古者诸侯贰车九乗秦灭九国兼其车服故大驾属车八十一乗法驾半之属车皁盖赤裹朱轓戈矛弩箙尚书御史所载最后一车县豹尾属相连属也】
　　书法【书羙之也书郤贡献始此终纲目书禁罢贡献十四是年光武建武十三年和帝永元十五年戊戌年晋甲戍年齐癸未年梁唐髙宗永徽二年代宗大歴十四年再书徳宗贞元二十一年宪宗元和二年四年文宗太和三年辛亥年周莫善于罪之之诏唐髙宗永徽二年献而郤者四顺帝永建四年晋孝武帝太元三年隋文帝开皇十五年唐穆宗长庆四年莫勇于焚之之举唐宗开元二年禄山献马谕止之不与焉】
　　发明【文帝继统之初正四方观聼惟新之日纲目前书除收孥相坐律令则见其急于觧寃之意次书定振穷飬老之令则见其切于飬民之意至是继书令四方毋来献则又见其清静黙之意未及一年帝之善政盖已班班可纪汉治之兴固其宜也比而观之羙自见矣】
　　封宋昌为壮武侯
　　【帝既施惠天下诸侯四夷逺近欢洽乃修代来功封宋昌为壮武侯胡氏曰文帝修代来功在三时之后又所侯者才宋昌一人此可以为后世法矣后世有自藩王入继大统者汲汲施惠于其故邸之属毎加隆焉曽不知其示不广于天下也】集览【修代来功在三时之后去年秋九月自代国来即位其自代来之功臣至今年夏四月方始封爵之是歴三时矣】
　　秋八月右丞相勃免
　　【帝益明习国家事朝而问右丞相勃曰天下一嵗决狱几何勃谢不知又问一嵗钱谷出入防何勃又谢不知惶愧汗出沾背上问左丞相平平曰有主者上曰谓谁平曰陛下即问决狱责廷尉问钱谷责治粟内史上曰然则君所主者何事也平谢曰陛下不知其驽下使待罪宰相宰相者上佐天子理隂阳顺四时下遂万物之宜外镇抚四夷诸侯内亲附百姓使卿大夫各得任其职焉帝乃称善勃大慙出譲平曰君独不素教我对平笑曰君居其位不知其任邪且陛下即问长安中盗贼数君欲强对邪于是勃自知其能不如平逺矣人或説勃曰君既诛诸吕立代王威震天下而久处尊位祸及身矣勃亦自危乃谢病免平专为丞相】集览【驽下驽骀凡下之马以自喻不肖】
　　书法【汉世丞相免非书爵不书姓】
　　遣太中大夫陆贾使南越南越王佗称臣奉贡
　　【初隆虑侯灶击南越防暑湿大疫不能隃岭赵佗因此以兵威财物赂遗闽越西瓯骆役属焉东西万余里乗黄屋左纛称制与中国侔帝乃为佗亲冡在真定者置守邑嵗时奉祀召其昆弟厚赐之复使陆贾使南越赐佗书曰朕髙皇帝侧室之子也弃外奉北藩于代道里辽逺壅蔽朴愚未甞致书髙皇帝弃羣臣孝惠皇帝即世髙后自临事不幸有疾诸吕为变頼功臣之力诛之已毕朕以王侯吏不释之故不得不立乃者闻王遗将军隆虑侯书求亲昆弟请罢长沙两将军朕以王书罢将军博阳侯亲昆弟在真定者已遣人存问修治先人冡前日闻王发兵于边为冦不止长沙苦之南郡尤甚虽王之国庸独利乎必多杀士卒伤良将吏寡人之妻孤人之子独人父母得一亡十朕不忍为也得王之地不足以为大得王之财不足以为富服岭以南王自治之虽然王之号为帝两帝并立亡一乗之使以通其道是争也争而不譲仁者不为也愿与王分弃前恶终今以来通使如故贾至南越佗恐顿首谢罪愿奉明诏长为藩臣奉贡职下令国中曰两雄不俱立两贤不并世汉皇帝贤天子今去帝制黄屋左纛因为书称蛮夷大长老夫臣佗昧死再拜上书皇帝陛下老夫故越吏也髙皇帝幸赐臣佗玺以为南越王孝惠皇帝义不忍絶所赐老夫者甚厚髙后用事别异蛮夷出令曰毋与蛮夷越金鐡田噐马牛羊即予予牡毋予牝老夫处僻马牛羊齿已长自以祭祀不修有死罪使内史藩中尉髙御史平凡三軰上书谢过皆不反又风闻父母坟墓已壊削兄弟宗族已诛论吏相与议曰今内不得振于汉外亡以自髙异故更号为帝自帝其国非敢有害于天下髙皇后闻之大怒削去南越之籍使使不通老夫窃疑长沙王防臣故发兵以伐其邉老夫处越四十九年于今抱孙焉然夙兴夜寐寝不安席食不甘味目不视靡曼之色耳不聼钟鼔之音者以不得事汉也今陛下幸怜复故号通使汉如故老夫死骨不腐改号不敢为帝矣】集览【隆虑侯灶周灶封隆虑河内邑音林闾正义曰汉避殇帝讳因改曰林虑注见灵帝建宁二年隃岭隃通作逾越也岭谓阳山岭在桂阳郡闽越注见惠帝三年西瓯骆役顔师古曰西瓯即骆役骆役亦曰骆越寰宇记永嘉为东瓯鬱林为西瓯舆地志交趾周为骆越秦曰西瓯则西瓯骆役又在番吾之西索隐曰今珠崖儋耳谓之瓯人是为瓯越姚察案广州记交趾有骆田仰潮水上下人食其田名为骆侯诸侯自名骆将后蜀王子将兵讨骆侯自称安阳王治封溪县后南越王尉佗攻破之令二使典主交趾九真二郡即瓯骆也黄屋左纛汉髙本纪注蔡邕曰天子车翠羽盖以黄缯为裹是为黄屋纛以犛牛尾为之如斗或在衡上或在左騑马軏上李斐曰纛羽葆幢也在乗舆车衡上左方注之故曰左纛纛又音道服岭顔师古曰服谓荒服之外岭谓五岭之南亡一乗之使亡读曰无乗使并去声谓不遣一介使车来分弃前恶彼此共弃故云分奉贡职奉共也国语曰职贡业事之不共又曰昔武王克商通道于九夷百蛮使各以其方贿来贡无防职业大长犹言酋长也昧死秦法以为人臣上事当言昧死死罪而言后世遂遵之马牛羊即予予牡毋予牝即就也予赐也毋禁止之辞言就令予我马牛羊亦止令予牡而不令予牝马牛羊齿已长犹今谦言犬马之齿也齿髙曰长长展两反诛论句絶论虑昆反议法也靡曼之色列子周穆王篇简郑卫之处子娥媌靡曼者注娥媌妖好者靡曼柔弱者林希逸云靡曼窈窕也楚辞招魂篇靡顔腻理遗视矊大招篇嫮目宜笑娥眉曼注靡致也曼长而轻细也子虚赋靡曼羙色于后索隐曰靡细曼泽也】正误【西瓯骆役属焉今按汉书南粤王赵佗以兵威财物赂遗闽越西瓯骆役属焉顔师古注西瓯即骆越不云即骆役西瓯骆乃越之一种言其役属于南越也汉书多有役属字西域传西域故皆役属匈奴顔师古注服属于匈奴为其所役使也又西南夷传南越以财物役属夜郎马牛羊齿已长今按顔师古云谓老也盖谓马牛羊已老非指人也此承上文马牛羊毋与牝而言马牛羊皆已老不可供祭祀盖祭祀之牲贵少壮肥腯故下文云祭祀不修也讳言尽絶故但云已长春秋新序皆云马之齿长矣亦谓马尔】
　　书法【凡使称名嘉不辱也终纲目使称名三十二详汉初丙申年】
　　发明【当吕氏专柄之五年书南越王佗反越二年遣周灶将兵击之至是凡五年矣帝不兴兵诛讨而乃遣使告谕然佗之臣服有甚于诛讨之威者以徳化人之效于是可观今即赐佗之诏读之其卑逊谦抑之语温然可掬畧无一毫矜夸之意真足使人心悦诚服佗虽欲崛强得乎称臣奉贡书以羙之夫岂过哉】
　　召河南守吴公为廷尉以贾谊为太中大夫
　　【上闻河南守吴公治平为天下第一召以为廷尉吴公荐洛阳人贾谊帝召以为博士时年二十余一嵗中超迁至太中大夫请改正朔易服色定官名兴礼乐以立汉制更秦法帝谦譲未遑也】集览【吴公吴姓史失其名故称公治平言其政治均平】
　　书法【自秦置守汉初因之至是四十八年始书吴公之政终帝之世三书而已自是以后不可胜书矣书廷尉始此终西汉书廷尉七吴公张释之张欧张汤杜周黄覇于定国而帝之世二人焉吴公张释之皆吉人也】
　　【癸亥】二年冬十月丞相曲逆侯陈平卒
</div>
    <div class="pagination">
<a href="御批资治通鉴纲目_page18.html">上一页</a><span>...</span><a href="御批资治通鉴纲目_page14.html">14</a><a href="御批资治通鉴纲目_page15.html">15</a><a href="御批资治通鉴纲目_page16.html">16</a><a href="御批资治通鉴纲目_page17.html">17</a><a href="御批资治通鉴纲目_page18.html">18</a><span class="current-page">19</span><a href="御批资治通鉴纲目_page20.html">20</a><a href="御批资治通鉴纲目_page21.html">21</a><a href="御批资治通鉴纲目_page22.html">22</a><a href="御批资治通鉴纲目_page23.html">23</a><a href="御批资治通鉴纲目_page24.html">24</a><span>...</span><a href="御批资治通鉴纲目_page20.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
