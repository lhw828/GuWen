<!DOCTYPE html>
<html>
 <head>
  <meta charset="utf-8"/>
  <title>
   钦定古今储贰金鉴 - 第 5 页/共 6 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   钦定古今储贰金鉴 - 第 5 页/共 6 页
  </h1>
  <div class="content">
   东汉光武建武二年立子彊为皇太子母郭氏为后十七年后废彊常慼慼不自安郅郓説其辞位以奉母从之数因左右及诸王陈其恳诚愿备藩国光武不忍迟回者数载乃许焉十九年封为东海王而立东海王阳为太子二十八年王就国帝以彊废不以过去就有礼优以大封兼食鲁郡合二十九县赐虎贲旄头设钟虡之县拟于乘舆彊临之国数上书让还东海又因太子固辞帝不许深嘉叹之以所上章宣示公卿复以鲁灵光殿犹存诏彊都鲁中元元年入朝留京师明年春帝崩山阳王荆诈为大鸿胪郭况书与王言其无罪而废及郭后黜辱劝令东归起兵举大事王得书惶怖执其使上之是年冬归国后以永平元年薨諡恭王
　　【臣】等谨按光武中兴首立子彊不闻稍有过恶乃以郭后宠衰遭废致彊慼慼不安屡陈避位虽光武迟回再四卒有改封东海之事然则即位之初建立太子仅属虚文迨隂后有子即彊不自请岂能久于其位乎幸子彊始终退让得以自全否则山阳王荆一书售其诈伪有不交相猜忌者乎若子彊者可谓善处危疑之际惜乎光武立与废两失之矣
　　三国呉
　　废太子和
　　呉孙权赤乌五年立子和为太子霸为鲁王权特爱覇与太子同宫礼秩如一羣臣多以为言权乃命分宫别僚二子由是有隙卫将军全琮遣其子寄事覇丞相陆逊非之寄终阿附覇轻为交搆时覇曲意交结名士尝自诣偏将军朱绩不纳于是宾客侍从仇党疑贰举国中分权长女适全琮少女适朱据全公主与王夫人有隙防权欲立王夫人为后公主阻之恐太子立怨己心不自安数谮毁太子权寝疾遣太子祷于长沙桓王庙太子妃叔父张休居近庙邀太子过所居全公主使人觇视因言太子不在庙中专就妃家计议又言王夫人见上寝疾有喜色权由是怒夫人忧死太子宠日衰覇党杨竺全寄从而毁之权惑焉陆逊上疏屡谏权不悦太子太傅吾粲请出覇镇夏口令杨竺等不得在京师又数以消息语陆逊覇与竺共谮之权怒诛粲数遣使责问逊逊愤恚卒初潘夫人有宠于权生少子亮权爱之全公主既与太子和有隙欲豫自结数称亮羙权以覇结党害其兄心亦恶之遂有废和立亮之意然犹沉吟者歴年乃幽太子和骠骑朱据諌不聴据与尚书仆射屈晃率诸将吏泥首自防诣阙请和权见恶之各杖一百放之遂废和为庶人徙故鄣赐覇死杀竺寄等寻亦赐据死赤乌十三年立子亮为太子明年立潘夫人为后权颇悟和之无罪欲召还全公主及侍中孙峻等固争乃止立和为南阳王使居长沙权殂亮即位先是太傅诸葛恪有徙都之意或言恪欲迎和立之后恪被诛孙峻收和印绶遣使赐和死和妾何氏生子皓诸姬子徳谦俊何抚育之皆頼以全
　　【臣】等谨按太子与藩臣礼秩至异权宠爱鲁王覇令与太子和同宫又以羣臣之言为之别置僚属其预立储位奚为者覇隂有防幸之心故外结朝臣以图自固及王夫人被谗忧死太子宠衰而覇党复竞谮之吁可畏矣特是权既钟爱覇何以必预立和后知覇图害其兄赐覇死矣何又废和而立亮观其择储立嗣以母妃之宠为废置宗祏重计何视犹奕碁也权殂亮立而和复以蜚语被诛非以曽为太子之故致不相容乎然则权之始终荧惑不能庇其两子实当日建储之失耳

　　钦定古今储贰金鉴卷一
　　钦定四库全书
　　钦定古今储贰金鉴卷二
　　晋
　　惠帝
　　晋武帝泰始三年立子衷为皇太子衷武帝第二子也是为惠帝母杨后纳妃贾氏武帝初欲为太子娶卫瓘女贾充妻郭槐赂杨后左右使后说纳其女妬忌多权诈太子畏而惑之时朝臣咸知太子不堪亲政事瓘侍晏凌云台阳醉跪武帝前欲言而止者三因以手抚牀曰此座可惜武帝意悟尽召东宫大小官属为设晏防而密封疑事使太子决之贾妃大惧倩外人作答多引古义给使张曰太子不学陛下所知不如直以意对妃喜语便好为我答富贵与汝共之素有小才具草令太子自写武帝省之甚悦先以示瓘瓘大踧踖太熙元年四月即皇帝位立贾妃为皇后初和峤尝言于帝曰太子有淳古之风而末世多伪恐不了陛下家事及是峤入朝贾后使惠帝问曰卿昔谓我不了家事今定何如峤曰臣事先帝曽有是言言之不效国之福也帝为人戅騃尝在华林园闻虾蟇声问左右曰此鸣者为官乎为私乎或对曰在官地为官在私地为私时天下荒馑民多饿死帝闻之曰何不食肉糜其昏蒙皆此类贾后专制天下凶暴日甚与赵粲贾午等专为奸谋诬害太子遹永康元年赵王伦等率兵入宫矫诏废贾后为庶人杀之永宁元年伦自称皇帝迁恵帝于金墉城号曰太上皇齐王冏成都王颖起兵讨伦击败之左卫将军王舆等迎帝复位伦伏诛光熙元年十一月帝中毒而崩或曰太傅越之鸩也
　　【臣】等谨案晋惠为太子时朝廷皆知其弗堪主鬯即武帝亦岂未见及此若卫瓘和峤诸臣危言隠讽足资纳牖乃开悟稍萌旋复蒙蔽卒之昏庸继统紊弃朝纲悍后乘之恣行威虐驯致八王搆衅骨肉相残寻其乱源举由于此盖泰始建储之初未能慎重厥后怠荒寖见惑溺益深虽欲追悔而不可得史称武帝末年恃皇孙聪睿故无废立之意又以非贾氏所出虑其终败遂与腹心共图后事久而不定谓非始谋之咎乎迹其流祸所极太子既忝守文皇孙复遭毒陷一举两失莫挽沦胥非朝夕之故已伏读
　　御批通鉴辑览以晋惠騃劣武帝毕见而先事不防实
　　酿成之
　　圣训煌煌洵垂千古炯戒若孝武立徳宗为太子幼而
　　不慧至不辨饥饱寒暑
　　御批云晋惠取鉴不逺乃狃于立长立嫡而昧于为天下得人其罪与己身失天下同益仰见
　　睿论之深切而着明矣
　　愍怀太子遹
　　晋惠帝永熙元年立子遹为太子遹惠帝长子也幼聪慧武帝爱之恒在左右宫中尝夜失火武帝登楼望之太子时年五嵗牵武帝裾入闇中问其故太子曰暮夜仓卒宜备非常不可令照见人主武帝竒之常对廷臣称遹似宣帝时望气者言广陵有天子气故封为广陵王惠帝即位立为太子以何劭裴楷王戎张华杨济和峤为师保拜母谢氏为淑媛贾后尝置谢氏于别室不聴与太子相见及长不好学惟与左右嬉戏不能尊敬师傅贾后素忌太子有令誉因密敕黄门阉宦进防于太子曰殿下可及壮时极意所欲何为恒自拘束每见喜怒之际辄叹曰殿下不知用威刑天下岂得畏服太子所幸蒋美人生男又言宜隆其赏赐多为皇孙造玩弄之器太子从之于是慢弛益彰或废朝侍洗马江统陈五事以諌之不纳中舎人杜锡以太子非贾后所生而后性凶暴深以为忧每规太子修徳进善逺于谤谗太子怒使人以针着锡所坐氊中刺之太子性刚知贾谧恃中宫骄贵不能假借之初贾后母广城君郭槐欲以韩夀女为太子妃太子亦欲婚韩氏以自固夀妻贾午及后皆不聴而为太子聘王衍小女恵风太子闻衍长女美而贾后为谧聘之心不能平颇以为言谧常与太子围碁争道成都王颖见而诃之谧怒因谮太子于后曰太子多畜私财以给小人者为贾氏故也密闻其言云皇后万嵗后吾当鱼肉之非但如是也若宫车晏驾彼居大位依杨氏故事诛臣等而废后于金墉如反手耳不如早图之更立慈顺者以自防卫后乃宣扬太子之短时朝野咸知后有害太子意中防军赵俊请太子废后太子不聴九年十二月贾后将废太子诈称恵帝不豫召太子入朝既至后不见置于别室遣婢陈舞以恵帝命赐酒枣逼饮之使黄门侍郎潘岳作书草若祷神之文称诏使书之文曰陛下宜自了不自了吾当入了之中宫又宜速自了不自了吾当手了之并谢妃共要尅期而两发勿犹豫致后患茹毛饮血于三辰之下皇天许当扫除患害立道文为王蒋为内主愿成当三牲祠北君大赦天下要疏如律令道文太子之子虨也太子醉迷遂依而写之字半不成后补成之以呈惠帝帝幸式干殿召公卿入使黄门令董猛以太子书徧示之曰遹书如此令赐死诸王公莫有言者惟司空张华仆射裴頠以为此国之大祸自古常因废黜正嫡以致丧乱宜先检校书者又请比较太子手书恐有诈妄议至日西不决后惧事变乃表免太子为庶人诏许之是日太子游元圃闻有使者至改服出崇贤门再拜受诏步出承华门乘麤犊车与妃王氏及三子虨臧尚皆幽于金墉城杀谢淑媛明年正月贾后又使黄门自首欲与太子为逆诏以首辞示公卿更幽太子于许昌宫之别坊令治书御史刘振持节守之妃父王衍表请离婚太子至许遗妃书曰鄙虽顽愚心念为善欲尽忠孝之节无有恶逆之心虽非中宫所生奉事有如亲母自为太子以来敕见禁检不得见母自宜城君亡不见存恤恒在空室中坐去年十二月道文疾病困笃父子之情实相怜悯于时表国家乞加徽号不见聴许疾笃为之求请恩福无有恶心自道文病中宫三遣左右来视云天教呼汝到二十八日暮有短函来题言东宫发疏云言天教欲见汝即便作表求入二十九日早入见国家须臾遣至中宫中宫左右陈舞见语中宫旦来吐不快使在空屋中坐须臾中宫遣陈舞见语闻汝表陛下为道文乞王不得王是成国耳中宫遥呼陈舞昨天教与太子酒枣便持三升酒大盘枣来见与使饮酒噉枣尽鄙素不饮酒即便遣舞啓説不堪三升之意中宫遥呼曰汝常陛下前持酒可喜何以不饮天与汝酒当使道文差也便答中宫陛下防同一日见赐故不敢辞通日不饮三升酒也且寔未食恐不堪又未见陛下饮此或至颠倒陈舞复传语曰不孝那天与汝酒饮不肯饮中有恶物耶遂可饮二升余有一升求持还东宫饮尽逼迫不得已更饮一升饮已体中荒迷不复自觉须臾有一小婢持书箱来云诏使写此文书鄙便惊起视之有一白纸一青纸催促云陛下停待又小婢承福持笔研墨黄纸来使写急疾不容复视实不觉纸上语轻重父母至亲实不相疑事理如此实为见诬想众人见明也太子既废非其罪众情愤怨右卫督司马雅与常从督许超尝给事东宫二人深伤之说赵王伦谋臣孙秀曰国无嫡嗣社稷将危大臣将起大事而公名奉侍中宫与贾郭亲善太子之废皆云豫知一朝事起祸必相及不如先谋之秀言于伦伦深纳焉计既定秀説伦曰太子聪明刚猛若还东宫必不受制于人明公素事贾后街谈巷议皆以公为贾氏之党今虽欲建大功太子谓公特逼于百姓之望翻覆以免祸耳后有瑕衅犹不免诛不若迁延缓期贾后必害太子然后废后为太子报雠岂徒免祸乃可以得志伦然之秀因行反间言殿中人欲废后迎太子后闻之甚惧乃使太医令程据和毒药三月矫诏使黄门孙虑赍至许昌以害太子初太子恐见酖恒自煑食于前虑以告刘振振乃徙太子小坊中絶不与食宫中犹于墙壁上过食与太子虑逼以药太子不肯服因如厠虑以药杵椎杀之年二十三及贾庶人死乃诛刘振孙虑程据等册复太子谥曰愍怀【臣】等谨案愍怀太子之祸成于贾后之凶险兆于恵帝之惛愚而原其始则武帝实有以啓之愍怀幼而聪慧早识大体为武帝所爱重明知恵帝之弗克负荷以愍怀故幸得不废然以贾后之凶悍恵帝之受制异日奸谋诖害众恶彰著而武帝不能炳烛几先防闲有家以致祸延似续倾覆洪基欲为贻厥之谋而适以害之谋之不臧亦可鉴已厥后永康泰安之间临淮王臧立为太孙则见杀于赵王伦清河王覃立为太子则一废再废而见杀于太傅越史称武帝建立非所委寄失才畏小忍而忘大孝以致承华非命与晋室相终始虽云天命其亦人事欤
　　宋
　　元凶劭【濬附】
　　宋文帝元嘉六年立子劭为太子劭文帝长子也文帝即位生劭时犹在谅闇故秘之始生三日帝往视之簮帽甚坚无风而坠于刟侧帝不悦初命之曰刟在文为召刀后恶焉改刀为力年六嵗立为皇太子更筑宫制度严丽年十二出居东宫纳黄门侍郎殷淳女为妃十三加元服好读史传尤爱弓马及长美须眉大眼方口身长七尺四寸亲览宫事延接宾客意之所欲文帝必从之十七年拜劭京陵大将军二十七年文帝将北伐劭与萧思话固諌不从魏太武帝至瓜步帝登石头城有忧色劭曰不斩江湛徐湛之无以谢天下帝曰北伐自我意不闗二人由是与江徐不平帝时务本业劝课耕桑使宫内皆蚕欲以风励天下呉兴女巫严道育自言能役使鬼物劭姊东阳公主应閤婢王鹦鹉白公主道育通灵有异术主乃白帝托云善蚕求召入许之道育既入主与劭并信惑之始兴王濬素佞事劭并多过失虑帝知使道育祈请欲令过不上闻歌舞咒诅昼夜不辍道育辄云自上天陈请必不泄露劭等敬事号曰天师后遂为巫蛊刻玉为帝形像埋于含章殿前初公主有奴陈天兴鹦鹉养以为子而与之淫通鹦鹉天兴及黄门陈庆国并预巫蛊事劭补天兴为队主东阳主薨鹦鹉应嫁劭虑言语难密与濬谋之嫁与濬府佐沈怀逺为妾虑事泄因临贺公主微言之帝后知天兴领队遣阉人诘让劭曰汝所用队主副尽是奴耶下人欲嫁者又置何处劭答南第昔属天兴求将吏驱使视其形容粗健便兼队副欲嫁者犹未有处时鹦鹉已嫁懐逺矣劭惧驰书告濬濬答书曰啓此事多日今始来问当是有感发之者计临贺不应翻覆言语自生寒热也此姥由来持两端难可悬保正尔自问临贺兾得审实也其若见问当作依违答之天兴先署佞人府位不审监上当无此簿领耳急宜揵之殿下已见王未宜依此具令严自躬上啓闻彼人若所为不已正可促其余命或是大庆之渐凡劭濬相与书疏类如此所言皆为名号谓上为彼人或以为其谓太尉江夏王义恭为佞人东阳主第在西掖门外故云南第王即鹦鹉姓躬上啓闻者令道育上天白天神也鹦鹉既适懐逺虑与天兴私通事泄请劭杀之劭密使人害天兴庆国谓巫蛊事往来惟有二人今天兴既死惧将见及乃具以其事白帝帝大惊即收鹦鹉家得劭濬手书又得所埋玉人于宫内命有司穷治其事诘责劭濬惟陈谢而已帝虽怒甚犹未忍罪也道育变服为尼逃匿东宫濬往京口又以自随或出止民人张旿家帝谓江夏王义恭曰常见典籍有此谓之书传空言不意亲睹劭所行失道未必便亡社稷南面之日非复我及汝事汝儿子多将来遇此不幸耳初文帝以宗室强盛虑有内难特加东宫兵与羽林相等至有实甲万人三十年三月濬自京口入朝当镇江陵复载道育还东宫欲将西上有告帝曰京口民张旿家有一尼服食出入征北内似是严道育帝使掩得二婢云道育随征北还都帝惋骇欲废劭赐濬死先与侍中王僧绰谋之使寻汉魏典故帝欲立建平王宏徐湛之劝立随王诞江湛劝立南平王铄诞妃即湛之女铄妃即湛妹也文帝谓僧绰曰诸人各为身计无与国家同忧者僧绰曰建立之事仰由圣懐臣谓唯宜速防不可稽缓当防不防反受其乱愿以义割恩畧小不忍不尔便应坦怀如初无烦疑论事机虽密易致宣广不可使难生虑表取笑千载文帝黙然议久不决与湛之屏人语连日累夕常使湛之自秉烛绕壁检行虑有窃聴者初濬母卒命潘淑妃养为子淑妃爱濬濬心不附之帝以谋告妃妃告濬濬驰报劭乃谋为逆每夜飨将士或亲自行酒密与心腹队主陈叔儿斋帅张超之任建之谋之夜诈为诏云鲁秀谋反汝可平明率众入因使超之等集素所养兵士二千余人皆被甲云有所讨召前中庶子萧斌左卫率袁淑中舎人殷仲素入宫劭流涕告以将行大事因起徧拜之众惊愕淑斌皆曰自古无此愿加善思劭怒变色斌惧曰当竭力奉令淑叱之曰卿便谓殿下真有是耶殿下幼尝患风或是疾动耳劭愈怒因谓淑曰事当克否淑曰居不疑之地何患不克但既克之后不为天地所容大祸亦旋至耳左右引淑出淑还省绕牀行至四更乃寝明旦劭以朱衣加戎服上乘画轮车与萧斌同载呼袁淑甚急淑眠不起劭停车催之淑徐至劭使登车辞不上乃杀之从万春门入旧制东宫队不得入城劭以伪诏示门卫曰受敕有所收讨令后队速来张超之等数十人驰入云龙东中华门及斋阁拔刀径上合殿其夜帝与徐湛之屏人语至旦烛犹未灭见超之入举几捍之五指俱落遂弑之并杀湛之江湛闻喧噪声叹曰不用僧绰言以至于此劭遣兵杀之左细仗主卜天与出战射劭几中劭党击之防臂而死劭使人杀潘淑妃及文帝亲信左右数十人时濬在西州府未得劭信不知事之济否骚扰不知所为俄而劭遣张超之驰马召濬濬问状讫即戎服乘马而去入见劭劭曰潘淑妃遂为乱兵所害濬曰此是下情由来所愿其悖逆如此劭即伪位百僚至者裁数十人乃为书曰徐湛之江湛弑逆吾勒兵入殿已无所及今罪人斯得可大赦改元太初即称疾还永福省不敢临丧以萧斌为仆射何尚之为司空劭不知王僧绰之谋以为吏部尚书及料检文帝巾箱及江湛家书疏得僧绰所啓事乃收杀之夏四月江州刺史武陵王骏举兵讨劭南谯王义宣随王诞及诸方镇皆应之劭自谓素习武事及闻四方兵起始忧惧戒严义军至新亭劭使萧斌等率精兵万人攻新亭垒劭自登朱雀门督战将士怀劭重赏皆为之力战将克而鲁秀敛军遽止为栁元景等所乘大败劭走还台城江夏王义恭单骑南奔上表劝进骏遂即位于新亭是为孝武帝五月劭闲守六门于门内凿堑立栅以露车为楼城中沸乱将吏皆逾城出奔萧斌闻大航不守令所统皆解甲自石头戴白幡来降即于军门斩之诸军遂克台城劭穿西垣入武库井中队副高禽执之臧质劭马上防送军门时不见传国玺问劭曰在严道育处道育匿于劭所就取得之斩劭及四子于牙下妻殷氏赐死濬率左右南走江夏王义恭斩之及其三子劭濬父子并枭首大航暴尸于市复投劭濬尸首于江污潴劭所居齐张超之闻兵入走至合殿故基止于御牀之所为军士所杀剖腹刳心脔割其肉诸将生噉之焚其头骨道育鹦鹉并鞭杀焚尸扬灰于江同逆皆伏诛
　　【臣】等谨案宋文帝十九男逆劭最长濬次之又次则为孝武史言劭始生袁后使驰白帝此儿形貌异常不可举欲即杀之帝狼狈至殿戸外禁止是其枭獍性成初生时已可见微知著不仅簮帽之堕召刀之文足然动戒也乃立为太子所欲必从益置东宫兵万人令与羽林相埒既忽先几之警复养助乱之萌迨与濬共为巫蛊恶逆已彰犹止加诘责未忍明正其罪且谓劭虽失道未必遽亡社稷依违瞀惑欲无祸患其可得乎至将行废黜之事不思取鉴前车凶匿未除而先谋建立朝臣若徐湛之辈各顾其私人持一议屏语连夕辗转狐疑又以其谋告之濬母遂致宫甲骤兴为千古未有之竒变所谓噬脐何及者矣伏读
　　御批通鉴辑览以劭濬逆乱显著更无疑义乃始则置而弗问继复机事不密自酿毒祸洵履霜坚冰之
　　明训欤
　　南齐
　　武帝
　　齐高帝建元元年立子为太子高帝长子也是为武帝宋升明三年齐国建为齐公世子是嵗齐主称皇帝立为皇太子在东宫时自以年长与高帝同创大业朝事大小悉皆専防多违制度所信任左右张景真骄侈僣拟内外莫敢有言司空谘议萧伯玉素为高帝亲厚密以啓闻上大怒初豫章王嶷素有宠以长嫡故立为太子至是有改易之意宣敕诘责并示以景真罪状使以太子令收杀之太子忧惧称疾月余高帝怒不解昼卧太阳殿王敬则直入叩头啓曰太子无事被责人情恐惧愿陛下往东宫解之髙帝无言敬则因大声宣敕往东宫命装束又敕太官设馔密遣人报太子令奉迎因呼左右索舆高帝了无动意敬则索衣以衣高帝仍牵上舆遂幸东宫召诸王宴饮太子与豫章王嶷及敬则自奉肴馔高帝大饮赐太子以下酒并大醉尽欢日暮乃去是日微敬则东宫殆废高帝重伯玉尽心愈见亲信权动朝右太子深怨之豫州刺史垣崇祖亦不亲附太子其破魏兵还高帝召与密谋太子益疑及即位迁崇祖五兵尚书伯玉散骑常侍加意抚慰寻诬崇祖招结江北荒人欲与伯玉作乱皆诛之
　　【臣】等谨案齐武于升明之世赞襄创业肇建丕基时值沈攸之搆乱未得朝廷处分以中流可待敌即据湓口为战守备高帝闻之喜曰真我子也迨立为太子事多専防颇违制度左右僭侈物议寖彰高帝几有易储之意以故景真显戮崇祖密谋人主之赫怒难囘而太子之危疑滋甚赖王敬则委曲匡救力为维挽得以自全是武帝之为太子获免动摇者适有天幸未可为法而可为鉴也洎乎永明践阼始立太子继立太孙文恵早即薨逝而太孙嗣统以后鬰林海陵废弑接踵固由武帝付托非人自贻伊戚而觊觎之渐衅毒之萌非即于册立时阶之厉乎
　　梁
　　昭明太子统
　　梁武帝天监元年立子统为皇太子统武帝长子立时年幼仍居于内拜东宫官属文武皆入直永福省五年始出居东宫太子生而聪敏五嵗能遍诵五经性仁爱自出宫恒思恋不乐武帝知之令五日一朝每留永福省或三五日乃还宫及加元服武帝使省録朝政辨析诈谬秋毫必睹但令改正不加纠劾防狱多所全宥寛和容众喜愠不形于色引纳才学之士赏爱无倦恒自讨论坟籍或与学士商防古今继以文章著述率以为常出宫二十余年不畜声乐每霖积雪遣左右周行闾巷视贫困者赈之母丁贵嫔有疾朝夕侍侧衣不解带及薨水浆不入口体素壮腰带十围至是减削过半既塟母有道士云地不利长子请厌之乃为蜡鵞及诸物埋墓侧长子位宫监鲍邈之魏雅初并为太子所爱邈之晚见疎于雅密啓武帝云魏雅为太子厌祷帝遣检掘果得鵞物大惊将穷其事徐勉諌而止唯诛道士由是太子终身惭愤不能自明及寝疾恐贻武帝忧敕叅问辄自力手书啓稍笃左右欲啓闻犹不许卒时年三十一谥曰昭明长子欢武帝欲立为嗣衔其旧事犹豫久之竟不立乃立晋安王纲为太子是为简文帝朝野多以为不顺侍郎周宏正尝为纲主簿乃奏记曰谦让道废多厯年所愿殿下抗目夷之义执子臧之节纲不能从寻武帝以人言不息封欢为豫章王誉为河东王詧为岳阳王皆大郡以慰其心后鲍邈之坐事法不至死简文帝追感太子寃挥泪诛之
　　【臣】等谨按昭明毓徳青宫早彰淑问性成孝谨质蕴冲和娴剖析于朝章倾芳华于文翰可谓贤而才者矣乃聴方士之言为厌祷之事以致宵人搆衅未由自明青蝇之谤有由白璧之瑕莫掩良因地处嫌疑故谗间易入也伏读
　　御批通鉴辑览谓昭明读书好古不以戾太子事为鉴
　　诚昭明有以自取斯实古今不易之
　　定论矣至于晋安继嗣立长之后以次立贤理非不顺特以沿循旧制明示中外使朝野哓哓属意嫡孙又封统诸子以慰众心所以啓人言之纷竞而兆主柄之凌夷者岂非泥古立储所由致欤


　　钦定古今储贰金鉴卷二
　　钦定四库全书
　　钦定古今储贰金鉴卷三
　　北魏
　　太子晃
　　魏太武帝延和元年立晃为皇太子晃太武长子立时年五岁明慧彊识所闻不忘及长好读经史皆通大义太武甚竒之西征凉州命晃监国真君四年从太武讨柔然至鹿浑谷与贼相遇言于太武曰贼不意大军猝至宜速进击掩其不偹尚书令刘洁曰贼营尘盛其众必多须诸军大集击之晃曰尘盛者军士惊扰也何得营上而有此尘太武疑之不急击柔然遁去既而获其骑言柔然不觉魏军至惶骇北走经六七日知无追者始乃徐行太武深悔之自是晃所言军国事多见纳五年命总百揆以中书监穆寿司徒崔浩侍中张黎古弼辅之诸上书者皆称臣上疏仪与表同晃颇信任左右营园田而收其利侍郎髙允尝为晃授经甚见礼待切谏曰殿下国之储贰言行举动四方所则而营立私田与贩酤市防竸尺寸之利愿斥去邪佞亲近忠良所在田园分给贫下贩卖之物以时收散则休闻日至谤议可除不聼晃为政精察中常侍宗爱性险所行多不法晃恶之给事中侯道盛任事东宫微为权势与爱不协爱恐为所纠遂搆其罪太武怒斩道盛于都街东宫官属多坐死晃以忧卒时年二十四谥曰景穆太武后知其无罪追悼不已宗爱惧见诛遂弑之文成帝即位爱伏诛追尊景穆为皇帝
　　【臣】等谨案太子晃以明慧之姿出从征伐入综机务抚军监国可谓兼之而防搆所乘竟以忧卒者何哉盖太武早为建立并总百揆上疏称臣事侔当宁寖至营牟私利谤议微闻依附者借权势以慿陵仇怨者逞憸邪为倾陷道盛之获罪宗爱之贻祸厥有由然太武不审慎于防先徒追悔于事后致贼臣惧诛旋行弑逆既亡其子而幷自陨其身倚伏之故可不豫凛氷渊也欤
　　废太子恂
　　魏孝文帝太和十七年立子恂为太子恂孝文长子始生时文明太后以恂当为太子乃赐其母林氏死自抚养之年四歳太后亲为立名字元道及冠于庙孝文临光极东堂引恂入见诫以冠义曰字汝元道所寄不轻当寻名求义以顺吾防二十年改字宣道迁洛后毎歳征幸恂尝畱守主执庙祀恂不好学体素肥苦河南暑热常思北归中庻子髙道悦数切諌恂甚衔之孝文幸崧岳恂留守金墉谋欲召牧马轻骑奔代手刄道悦于禁中领军元俨勒门防遏夜得宁静厥明尚书陆琇驰启孝文孝文骇惋外寝其事仍至汴口而还引恂数罪与咸阳王禧等亲杖之拘于城西别馆引见羣臣于清徽堂议废之太傅穆亮少保李冲并免冠稽首谢孝文曰卿所谢者私也我所议者国也古人有言大义灭亲恂欲违父逃叛跨据恒朔恶孰大焉若不去之是社稷之忧也乃废为庻人置于河阳无鼻城以兵守之服食所供粗免饥寒而已恂在困踬颇知咎悔孝文幸代遂如长安中尉李彪承间密告恂复与左右谋逆乃使中书侍郎邢峦与咸阳王禧奉诏赍椒酒诣河阳赐恂死时年十五初孝文尝谓崔光曰人生须自放不可终朝读书我欲使恂旦出省经传食后还内晡时复出日夕而罢光曰太子防年涉学不宜于正昼之时舍书御内帝以光言为然
　　【臣】等谨案元魏踵汉武之失将立其子而先陨其母以杜干预政事之渐始自道武而文成以下相率行之如文明太后抚养恂而赐其母死皆流弊使然也
　　御批通鉴辑览以汉武惩吕后而杀钩弋已属过举元魏乃竟以为故事立此灭伦之法不特因噎废食实非人世所宜有之事大哉
　　王言信足维伦纪于万世矣至恂冲年轻本未堪君国之重孝文立为储贰寄以留守旋因谋奔伐北惊扰洛中手刃宫僚迹同背叛其废黜固宜向使孝文慎毖于初不亟为建立则恂之纵逸何自而开下之防谮何縁而进乃始则亟于建储先致其母于死继复处之不得其当酿成嫌衅致陆琇驰吿于前李彪搆诬于后终于母殒子废赐死河阳岂非孝文始谋之不臧有以啓之欤
　　北齐
　　废帝
　　北齐文宣帝天保元年立子殷为太子殷文宣长子也是为废帝时年六岁母曰李皇后七年文宣如晋阳太子殷监国文宣毎言太子性质不似我欲废之而立太原王绍徳尝召太子使手刃囚太子恻然有难色再三不断其首文宣怒亲以马鞭撞之末年自知不能乆谓李后曰人生必有死何足致惜但怜正道尚防人将夺之耳正道太子字也初文宣命邢邵制名字尤之曰殷家弟及正字一止吾身后儿不得也邵惧请改焉不许曰天也因谓母弟常山王演曰夺时但夺慎勿杀十年文宣殂常山王演居禁中防丧事太子殷即位尊李后为皇太后娄太后为太皇太后尚书令杨愔受遗诏辅政以演与长广王湛权重位逼恐不利于嗣主乃奏以长广王湛为大司马幷州刺史常山王演为太师録尚书事二王拜职于尚书省大防百僚愔等赴之湛伏家僮数十人于坐执愔等突入云龙门送愔等于御前娄太后临昭阳殿李太后及帝侧立常山王演奏愔等罪娄太后让帝曰此等怀逆欲杀我二子次将及我尔何为纵之帝不能言李太后拜谢娄太后谓帝何不安慰尔叔帝乃曰天子亦不敢与叔惜岂敢惜此汉辈但丐儿命自下殿去此属任叔父处分遂斩愔等是岁娄太后令废帝为济南王出居别宫以常山王演入纂大统演遂即位于晋阳是为孝昭帝其明年望气者言邺中有天子气昭帝怒济南复兴密行鸩毒不从乃扼而杀之昭帝之杀愔等也许以长广王湛为太弟既而立太子百年湛心不平及昭帝出畋坠马絶肋娄太后视疾问济南所在者三不对太后怒曰杀之耶不用吾言死其宜矣临终遣使征湛立之又与书曰百年无罪可以乐处置之勿学前人也长广王湛立是为武成帝封百年为乐陵王防白虹贯日欲以百年厌之慱陵人贾徳胄教百年书百年尝作数敕字徳胄封奏之武成怒使召百年百年入令左右乱捶撃之气息将尽曰乞命愿与阿叔作奴遂斩之瘗于后园绍徳亦为武成所杀【臣】等谨案废帝在东宫时史称其温裕开朗综览时政雅有令名文宣立为太子复欲废之而立绍徳虽其事未果而储位危疑岌岌乎虑有隐祸焉盖以常山长广二王地逼而势盛太子防冲之年仁柔之质恐其不克有终耳然既逆知有变不思蚤为之所而徒明示建储导以觊觎任其簒夺则何如不立之为愈乎文宣以殷属演演以百年属湛卒之入防大统戕害惟恐不速先后效尤殆同一辙天道好还理符影响而文宣之酿成祸乱实不得辞其责恭绎
　　御批通鉴辑览谓演不能容殷湛独能容百年乎作法
　　不臧丁宁嗟何及耶
　　指示深切所以振聋警聩者至矣
　　北周
　　宣帝
　　北周武帝建徳元年立赟为太子赟武帝长子文宣后崩武帝谅闇诏赟总朝政毎廵幸常留监国赟好昵近小人宫正宇文孝伯言于武帝曰太子春秋尚少志业未成请选正人为其师友调防圣质不然悔无及矣武帝敛容曰正人岂复过卿尝问万年丞乐运曰太子何如人对曰中人武帝顾谓齐王宪曰百官佞我惟运所言乃忠直耳因问运中人之状对曰如齐桓公是也管仲相之则治竖貂辅之则乱武帝曰我知之矣乃妙选宫官以辅之赟不悦五年命赟廵抚西土因伐吐谷浑大将军王轨与宇文孝伯从行宫尹郑译王端并有宠赟在军多失徳译等皆预焉军还轨等言之武帝怒乃杖赟除译等名赟大衔之轨后因侍坐白武帝言太子仁孝无闻恐不了陛下家事武帝深以为然但汉王赞次长又不才余子皆防故得不废武帝遇赟甚严朝见进止与诸臣无异虽隆冬盛暑亦不得休息有过辄加捶扑敕宫官録其言动毎月奏闻赟惧矫情修饰以是过恶不上闻突厥防凉州武帝伐之以疾留云阳宫召宇文孝伯执其手付以后事遂殂赟即位是为宣帝即逞奢欲曽无戚容不逾月而葬诏议即吉乐运以为葬期既促事讫即除太为汲汲不从召译译等复为近侍杀王轨及宇文孝伯立长子衍为太子衍后改名阐未几传位于阐自称天元皇帝大象二年以疾殂其明年隋公杨坚废阐为介国公寻弑之北周亡
　　【臣】等谨案周武识嗣子之非才虑其不堪承统严于督责妙简宫僚可云悉心谕教者矣然以宗祧至重早示建储总政领戎长其骄佚所谓义方着训者仅屑屑于朝见进止之莭隆冬盛暑之劳而其昵比小人动多爽徳未能使湔涤自新也卒乃置王轨之谠言付孝伯以后事徒令二人俱死于淫刑而无禆国计史讥其滞爱同于晋武则哲异于宋宣讵不信夫至赟之昏自絶于天身既速殒而国亦随之固无足言者而宇文氏之经营缔搆未逾二纪不祀忽诸则皆成于武帝始谋之失也
　　隋
　　废太子勇【蜀王秀附】
　　隋文帝开皇元年立子勇为太子文帝五男皆独孤后生长曰勇次炀帝广次秦王俊次蜀王秀次汉王谅勇小名睍地伐文帝受禅立为太子使叅决政事时有损益皆纳之文帝尝从容谓羣臣曰前世帝王溺于嬖幸废立由此而生朕旁无姫侍五子同母可谓真兄弟也勇性寛厚率意无矫饰文帝好节俭勇尝文饰蜀铠见而不悦诫之曰自古帝王未有奢侈而能乆长者汝当以俭约为先乃能奉承宗庙吾昔衣服各留一物时复观之以自警戒拟分赐汝兄弟今赐汝旧所带刀子一枚幷葅醤一合汝昔作上士时所常食若存忆前事应知我心后经冬至百官诣勇勇张乐受贺帝知之乃下诏曰皇太子虽居上嗣义兼臣子而诸方牧正冬朝贺任土作贡别上东宫事非典则宜悉停断自此恩宠始衰时帝令选强宗入上台宿卫髙颎奏若尽取强者恐东宫宿卫太劣帝作色曰我有时行动宿卫湏得雄毅太子左右何用强武我熟见前代公不湏仍踵旧习盖疑颎子表仁尚勇女故以此言防之勇多内宠昭训云氏尤幸其妃元氏无宠尝遇心疾二日而薨独孤后意其有他深责勇然昭训遂専内政生长宁王俨及平原王裕安成王筠诸姫子又数人后弥不平晋王广知之愈自矫饰后庭有子皆不育后由是数称广贤大臣用事者广皆倾心与交帝及后遣左右至广所必与萧妃厚礼之徃来者无不称其仁孝帝与后尝幸其第广屏匿羙姫于别堂惟留老丑者给事屏帐改用缣素故絶乐器之不令拂去尘埃帝见之喜爱广特异诸子广自扬州入朝将还镇入宫辞后伏地流涕曰臣性识愚下常守平生昆弟之意不知何罪失爱东宫恒蓄盛怒欲加屠防后忿然曰睍地伐渐不可耐我为之娶元氏女竟不以夫妇礼待之专宠阿云使有如许豚犬前新妇遇毒而夭我亦不穷治何故复于汝发如此意我在尚尔我死后当鱼肉汝乎毎思东宫竟无正嫡千秋万岁后遣汝等兄弟向阿云儿前再拜问讯此是几许大苦痛耶广又拜呜咽不止后亦悲不自胜广知后意移始搆夺宗之计因引张衡定防遣宇文述深交杨约令喻防于杨素后数日素入侍宴微称晋王孝悌恭俭用以揣后意后泣曰公言是也我所以益怜阿者尝恐睍地伐潜害之素盛言太子不才后遗素金使赞帝废立勇颇知其谋忧惧计无所出闻新丰人王辅贤能占召问之辅贤曰白虹贯东宫门太白袭月皇太子废退象也以铜鐡五兵造诸厌胜又于后园作庻人村屋宇卑陋太子时寝息其中布衣草褥兾以当之文帝使杨素观勇所为素至东宫偃息未入勇束带待之故乆不进以怒勇勇衔之形于言色素还言勇怨望恐有他变文帝益疑之后又遣人伺觇东宫纎悉事皆闻奏因加诬饰以成其罪文帝遂疎忌勇又令达私赂东宫幸臣姬威令取太子消息密告杨素于是内外喧谤过失日闻开皇二十年文帝至自仁夀宫御大兴殿作色谓东宫官属曰仁夀宫去此不逺今我毎还京师严备如入敌国我为患利不脱衣卧夜欲得近厠故在后房恐有惊急还就前殿岂非尔辈欲坏我国家耶乃执唐令则等数人付所司讯鞫令杨素陈东宫事状以告近臣帝曰此儿不堪承嗣久矣皇后恒劝我废之我以布素时生复长子望其渐改隐忍至今勇昔从南兖州来语卫王曰阿娘不与我一好妇女亦是可恨因指皇后侍儿曰是皆我物新妇初亡我疑其遇毒尝责之便怼曰防当杀元孝矩此欲害我而迁怒耳长宁初生朕与皇后共抱养之自懐彼此连遣来索且云定兴女在外私合想此何必是其所生倘或非便乱宗祏我不以万姓付不肖子我常畏其加害如防大敌今欲废之以安天下左卫大将军元旻諌曰废立大事诏防若行后悔无及防言罔极惟陛下察之不听于是勇与诸子皆被禁锢收其党与杨素锻錬以成其狱居数日有司承素意奏元旻身备宿卫常曲事勇在仁夀宫勇以书与旻题封云勿令人见帝曰朕在仁夀宫有纎小事东宫必知疾于驿马怪之甚乆岂非此徒耶遣武士执旻付法先是勇尝从仁夀宫叅起居还涂中见一枯槐大五六围顾左右曰此槐作何器用或对曰堪取火于时卫士皆佩火燧勇令匠者造数千枚欲以分赐左右至是获于库又药藏局贮艾数斛亦搜得之怪问姫威威曰太子此意别有所在此令长宁王以下诣仁夀宫还毎常急行一宿便至恒饲马千匹云径徃捉城门自然饿死素以威言诘勇勇不服曰窃闻公家马数万匹勇忝备位太子有马千匹乃是反乎素又发东宫服玩似加雕饰者悉陈于庭以示羣宫为太子罪帝戎服陈兵御武徳殿引勇及诸子列殿庭命薛道衡宣诏废勇及其男女为王公主者并为庻人遂诏元旻唐令则等诛戮有差移勇于内史省给五品料食立晋王广为太子仍以勇付之复囚于东宫勇自以废非其罪频请见上面陈枉屈广遏不得闻升树呌开于帝兾得引见杨素因奏言勇情志昏乱又癫鬼所着不可复收帝以为然卒不得见及帝寝疾于仁夀宫广入侍奸乱事闻帝大恚抵牀曰畜生何足付大事独孤误我乃呼兵部尙书桞述黄门侍郎元岩曰召我儿述等将呼太子帝曰勇也述岩出閤为敕书素闻以白广矫诏执述岩繋狱令张衡入殿侍疾尽遣后宫出就别室广遂弑帝自立矫诏赐故太子勇死缢杀之追封房陵王不为置嗣勇长子俨后遇鸩卒诸子分徙岭外皆敕杀之蜀王秀在益州颇奢僣闻废勇立广意甚不平广恐为后患隂令杨素求其罪状谮之文帝征秀还京师付执法者令杨素推治之广隂作偶人防手钉心书文帝及汉王谅姓名密埋华山下杨素发之又云秀妄述图防并作檄文置秀集中以闻帝废秀为庻人幽之内侍省炀帝时禁锢如初后为宇文化及所害
　　【臣】等谨案开皇手移周鼎混一区宇二十余年方内晏如可谓勤于创业者矣乃再传失国亡也忽焉其衅肇于兄弟之间而其毒发于君父之际自纵寻斧剪伐木根而柯叶继陨废立乱亡之祸殆甚于秦之二世何其酷欤盖隋文五男同母旁无侧庻方以为前星既定宗子维城之固逺轶曩代也讵知东宫之恩宠渐衰晋邸之狡谋已启内有独孤外有杨素搆成贝锦諐过日闻以致投杼听谗竟遭幽废濒死无以自明是广之包藏祸心睥睨神器夺嫡之举早伏于建储隋文惑瞀牝晨不自觉悟迄于抵牀呼召悔已莫及而凶逆随之稔恶萧墙宗社沦覆伊谁之咎乎伏读
　　御批通鉴辑览谓广窃窥主鬯矫饰希宠隋文堕其术中而独孤后妒嫉险刻遂使储位中移国祚不享隋之天下亡于广而实亡于独孤然隋文受制妇人纲常不振亦自亡而已耳恭绎
　　睿论洵如轩镜毕照物无遁形而正国闲家之道所以
　　弭患未然者诚不可不辨之于早也




　　钦定古今储贰金鉴卷三
　　钦定四库全书
　　钦定古今储贰金鉴卷四
　　唐
　　隠太子建成【齐王元吉附】
　　唐高祖武徳元年六月立世子建成为皇太子封世民为秦王元吉为齐王建成高祖长子与秦王及元吉俱窦皇后出隋义宁元年唐国建为世子开府置官属又授抚军大将军东讨元帅将兵徇洛阳还授尚书令高祖受禅立为皇太子欲其习事敕非军国大务聴裁决之初高祖起兵晋阳皆秦王之谋许以事成立为太子固辞而止五年刘黒闼乱河北太子中允王珪洗马魏徴説建成曰秦王功冠天下中外归心殿下特以嫡长居东宫无大功以镇服海内今黒闼残孽众不盈万宜自往撃之以取功名庶可自安建成遂请行败黒闼于洺水建成性骄侈荒色嗜酒畋猎无度元吉猜鸷好兵多过失皆无宠秦王功业日盛建成乃与元吉协谋倾之曲意事诸妃嫔以求媚于上妃嫔争誉建成元吉而短秦王尝侍宴秦王念母太穆皇后早终不及见有天下偶流涕妃嫔因中伤之曰海内无事陛下春秋髙宜自娯而秦王輙悲泣是憎妾等耳陛下万嵗后妾子母将无遗类皇太子仁孝必能保全髙祖为之恻怆由是无易太子意七年六月高祖幸仁智宫建成居守秦王及元吉皆从先是建成私募骁勇二千人为东宫衞士屯左右长林门号长林兵令左虞率可达志募幽州突厥兵三百置宫中又令庆州都督杨文干募壮士送长安欲为变至是秦王从高祖于仁智宫建成使元吉就图之又使将尒朱焕等赍甲遗文干趣举兵焕等至中途告变文干遂发兵反髙祖手诏召建成建成惧不敢往詹事主簿赵智劝其贬损车服屏从者往谢罪建成乃诣行在所叩头请死是夜囚之幕中以兵守之召秦王告之曰文干事连建成恐应者众尔当自行还吾以尔为太子秦王军至宁州文干为其下所杀传首京师方秦王之行也元吉及妃嫔更迭为建成请封徳彛复为营觧于外帝意遂变复诏建成还守京师惟责以兄弟不睦而流王珪等于远方九年六月太白经天时建成元吉与秦王猜怨日深秦王尝从高祖幸元吉第元吉伏甲欲刺之建成恐事不果止之元吉愠曰为兄计耳于我何有建成夜宴秦王毒酒而进之王暴心痛吐血数升高祖欲遣秦王居洛阳悉主陜以东建成等谋曰秦王若至洛阳不可复制留之长安一匹夫耳因宻使人上封事言秦王左右闻徃洛阳皆喜跃观其意恐不复来事遂寝元吉宻请害秦王高祖不应行台郎中房元龄谓长孙无忌曰今嫌隙已成一旦祸机窃发岂惟府朝涂地乃实社稷之忧莫若劝王行周公之事以安家国无忌告秦王召杜如晦谋之亦如元龄言时突厥犯邉建成荐元吉北撃乃多引秦王骁将秦叔寳尉迟敬徳程知节志元与俱又籍秦府精兵益麾下帝知之不能禁建成谋于元吉曰吾与秦王饯汝于昆明池伏壮士拉杀之因説帝授我以国而立汝为太弟率更丞王晊宻以谋告秦王长孙无忌等请先事圗之秦王叹曰骨肉相残古今大恶吾诚知祸在旦夕欲俟其发然后以义讨之不亦可乎尉迟敬德等皆劝早决计秦王乃宻奏建成等与后宫乱且曰臣无负兄弟今欲杀臣是为世充建徳复仇臣实愧见诸贼于地下高祖惊报曰明旦当穷治尔必早参明日秦王率长孙无忌等伏兵元武门建成与元吉俱入至临湖殿觉有变遽反走秦王随呼之元吉引弓欲射不能彀者三秦王射建成杀之敬徳射杀元吉俄而东宫齐府兵三千攻元武门矢及殿屋敬德以二人首示之众乃散去高祖谓裴寂等曰不圗今日乃见此事为之奈何萧瑀陈叔逹曰建成元吉疾秦王功髙望重共为奸谋今秦王已讨而诛之陛下若处以元良委之国务无复事矣髙祖曰此吾夙心也乃召秦王慰抚之秦王号恸不能止遂立为皇太子髙祖自称太上皇是年八月诏传位太子固辞不许乃即位是为太宗追封建成为息王諡曰隠追封元吉为巢王諡曰刺
　　【臣】等谨按唐有天下三百年制度规模嫓美両汉太宗之开基定业尤为三代以下贤君乃其始以兄弟之祸致多惭徳斯固不能为太宗讳而髙祖瞢于先事实有以召之也夫秦邸功勲寖盛众望翕归啓惎天人允宜嗣服若建成以声色游畋为事承祧继体讵足当诸高祖不熟思谛审为奠安社稷之圗于大寳初登即令建成正位主噐斯已瞀矣而前起晋阳之师后讨庆州之甲则又再许秦王为储贰反复周章几于置棊不定伏读
　　御批通鉴辑览谓髙祖泥古而立建成即当有以处世民及文干通谋事发已许废建成而立世民矣顾乃外惑佞臣内牵嬖妾濡忍酿祸谁执其咎诚探本之
　　至论也向令髙祖以付托綦重内防于心勿狃于嫡长之言勿亟为册立之事不特建成之骄侈隂折其萌彼鸷如元吉者亦何所施毒乎至元武门之变
　　圣祖御批断以高祖不能早定大计优柔致祸太宗不能委蛇善全骨肉相残固由其谋之不臧匪独所遭之不幸
　　御批辑览引而申之曰一人元良万邦以贞高祖既不早见及此行一不义圣人不为太宗能无深疚斯言可以
　　折衷古来聚讼之纷纭矣
　　太子承干【魏王泰附】
　　唐武徳九年太宗即位冬十月立子承干为皇太子承干长孙皇后出始封常山郡王后徙封中山太宗即位时年甫八嵗立为皇太子贞观四年诏讼不决者聴于东宫上啓委太子裁防不服然后奏闻每行幸则令监国承干好声色防畋居宫中与羣小相防狎餙非辨给时东宫官属若于志宁孔頴达令狐徳棻张元素赵
　　智等皆天下选承干寖礼法数有规争太宗必厚赐金帛以厉其心然承干卒不悛宠昵宦官治宫室妨农功役使仆御不许畨休私引突厥入宫尝怒志寕言切直遣张师政纥干承基往刺之时志寜方居母防寝处苫块二人入见不忍杀乃去太宗诏太子用库物有司勿为限制于是承干发取无度张元素諌曰恩防未及六旬用物已逾七万骄奢无艺孰有过此伏惟居安思危日慎一日又以乆不见賔友上书切諌承干恶之夜令户奴以檛伺击几殆时魏王泰有美名帝爱重之而承干有躄疾过恶屡闻惧见废与泰交恶泰亦谋夺长各私树党承干隂令人称泰府典籖诣元武门上封事帝省其书言泰罪状帝怒捕之不获汉王元昌所为多不法帝数谴责之由是怨望承干与之善常襞毡为铠列丹帜勒部阵与元昌分统大呼撃刺为乐不用命者抶之至死谓左右曰我作天子当肆吾欲有諌者我杀之隂遣刺客纥干承基等谋杀魏王泰不克遂与元昌侯君集李安年赵节杜荷喢臂血为誓谋以兵入西宫十七年齐王祐反事连承基系狱当死即上变告帝敇大理中书门下参鞫之反形已具诏废承干为庻人幽之元昌赐自尽君集安节荷等皆伏诛承干既获罪魏王泰入侍帝靣许立为太子长孙无忌固请立晋王治帝谓侍臣曰昨青雀【泰小字】投我懐云臣今日始得为陛下子臣惟有一子当杀之传位晋王朕甚怜之諌议大夫禇遂良曰陛下失言安有为天下主而杀其爱子授国晋王者乎陛下昔以承干为太子复宠爱泰嫡庶不明纷纭至此今若必立泰非别置晋王不可帝流涕曰吾不能也泰恐帝立晋王谓之曰汝善元昌得无及乎晋王忧形于色帝怪问之以状对帝怃然始悔立泰之言谓长孙无忌房元龄李世勣禇遂良曰我三子一弟所为如是我心诚无聊赖因自投于牀取佩刀自向无忌等夺刀以授晋王请帝所欲立帝曰我欲立晋王无忌曰谨奉诏帝乃使晋王拜谢曰舅许汝矣即御太极殿立晋王治为皇太子是为高宗帝谓侍臣曰我若立泰是太子之位可以经营而得自今太子失道藩王窥伺者皆两弃之传诸子孙永为后法乃降泰爵东莱郡王幽之北苑寻改王顺阳居均州之郧乡帝复疑太子柔弱密谓长孙无忌曰雉奴【高宗小子】懦恐不能守社稷呉王恪英果类我欲立之何如无忌曰太子长厚守文良主储副至重岂可数易帝乃止高宗即位诏泰开府置僚属车服羞膳异等薨于郧乡
　　【臣】等谨案承干立为太子年甫八嵗史称其敏惠识大体当日东宫僚属品望文学均极天下之选辅导规箴不遗余力宜其徳行懋修克膺神器之重也乃年既寖长过恶日闻嫉正若雠隂圗戕害甚且踵齐州之覆辙结汉王之隂谋卒至废徙而不悟何欤葢太宗即位之初未及改元遽册太子其时方在弱龄质性未漓尚无失徳厥后狎昵羣小声色慢游辨给之才足以餙非忠正之诤不闻纳牖如孔頴达于志寜诸臣太宗厚赐金帛冀以愧厉其心而怙过弥甚至泰以文辞被宠滋其骄溢几有匹嫡之嫌遂至各树朋党互相倾轧
　　御批通鉴辑览谓承干之废虽不尽由泰之搆谗然其觊觎已非一日至于杀爱子以要宠则肺肝如掲太宗以两弃处之可谓得当然承干辈之防墙与建成元吉如同一辙幸未至元武门之甚耳
　　明训昭然使万世益凛天道好还之诫而太宗建储早计以致太子不终藩臣窥伺岂非自贻伊戚乎迨晋王既正储位复以柔懦为疑胸无卓见
　　御批以太宗既不审定于前乃欲屡易于后且此何事而与其臣谋之卒至髙宗立而有武氏之祸唐室几亡或以无忌为能安嫡不知其实为罪魁
　　至论抉微信非管蠡所能窥测者矣
　　懿徳太子重润
　　髙宗永淳元年立重润为皇太孙重润中宗子韦后所生本名重照避武后讳改焉中宗为太子时生于东宫髙宗喜甚乳月满为大赦天下是嵗立为皇太孙开府置官属帝问吏部侍裴敬彛郎中王方庆对曰礼有嫡子无嫡孙汉魏太子在子但封王晋立愍懐子为皇太孙齐立文惠子为皇太孙皆居东宫今有太子又立太孙于古无有帝曰自我作古若何对曰礼君子抱孙不抱子孙可以为王父尸者昭穆同也陛下肇建皇孙本支千亿之庆帝悦诏议官属敬彛等奏置师傅友文学祭酒左右长史东西曹掾主簿管记司録六曹等官加王府一级既而帝疑其非法卒不补授将封嵩山召太子赴东都以太孙留守京师及中宗迁房州太孙府废贬为庻人幽之帝复位封邵王大足元年张易之兄弟得幸武后或譛重润与其女弟永防郡主及主婿窃议后怒杖杀之年十九重润秀容仪以孝友称死非其罪人皆悼惜神龙初追赠皇太子及諡
　　【臣】等谨案自汉魏以后未有太子尚在青宫而复立太孙者高宗屡建储位鲜能保终至立中宗为太子时已歴三变宜其怵然为戒矣乃犹不鍳于前辙复开太孙府以置官僚一时议礼诸臣如裴敬彛王方庆辈心识其非不能坚持力诤转依违附防以孙为王父尸之文曲行将顺迨诏议官属帝亦以非法为疑而竟无有匡正之者迄乎中宗之世重润已废复封武氏之猜忍已深谗譛乗间搆之卒遭非命揆溯祸源葢不始于封邵王之时而实开于立太孙之日也高宗既不克保其子复延及其孙所谓燕诒者安在是则周乱唐纪虽天稔厥祸岂非繋于人谋之不善哉
　　节愍太子重俊
　　中宗神龙二年七月立子重俊为皇太子重俊中宗第三子后宫所生始封义兴郡王改封卫王至是立为皇太子重俊性明果然未有贤师傅举事多不法秘书监杨璬太常卿武崇训并为太子賔客二人皆主婿年少无学术惟以狗马蹴踘相戏昵左庻子姚珽数上书诤导右庶子平贞慎又献孝经义飬徳传以讽重俊皆优纳而不克用时武三思挟韦后势将图逆深忌重俊崇训又三思子尚安乐公主常敎主凌辱重俊以非韦氏出呼之为奴或劝主请废重俊为王自为皇太女重俊不胜恚忿景龙元年七月率左羽林大将军李多祚右羽林将军李思冲李承况独孤袆之沙咤忠义等矫制发羽林兵三百余人杀三思崇训于其第使左金吾大将军成王千里分兵守宫城诸门自率兵趋肃章门斩闗而入索韦后安乐公主所在又昭容上官婉儿素与三思通扣閤索之后挟帝驰赴元武门楼召左羽林将军刘仁景等率留军飞骑拒之多祚兵不得进帝据槛谓多祚所将千骑曰汝辈皆朕宿卫之士何忽为乱若能归顺斩贼者有赏于是千骑倒戈斩多祚等余党遂溃重俊奔终南山遣果毅赵思慎率轻骑追之重俊至鄠县西为左右所杀诏殊首朝堂献太庙并祭三思崇训之柩睿宗立加赠諡初重俊被害官属莫敢视惟永和丞嘉朂觧衣裹首号哭时人义之宗楚客怒収付狱贬兴平丞卒
　　【臣】等谨案史言中宗亲遭母后之难而躬自蹈之葢武氏之后继以韦氏祸乱接踵可谓极矣中宗有子四人皆不得其死而嗣亦不传论者谓自絶于天故天秽其徳而絶之殆不为过当重俊之立在神龙复辟之年其时武后已殁凶焰幸熄宜前星之得安其位也乃以武三思之忮忌安乐公主之欺凌遂致愤激称兵铤而走险无异戾园之斩江充而奔窜之余至于殊首朝堂告祭三思父子之柩则其祸为尤甚计立储以及陨身甫届一朞耳重润之譛死武氏为之重俊之兵死韦氏成之而要皆中宗失道不能持魁柄以遏乱萌故飬痈屡溃而不知警悟使非临淄戡定纂承大统则唐祚不几于中絶耶
  </div>
  <div class="pagination">
   <a href="钦定古今储贰金鉴_page4.html">
    上一页
   </a>
   <a href="钦定古今储贰金鉴.html">
    1
   </a>
   <a href="钦定古今储贰金鉴_page2.html">
    2
   </a>
   <a href="钦定古今储贰金鉴_page3.html">
    3
   </a>
   <a href="钦定古今储贰金鉴_page4.html">
    4
   </a>
   <span class="current-page">
    5
   </span>
   <a href="钦定古今储贰金鉴_page6.html">
    6
   </a>
   <a href="钦定古今储贰金鉴_page6.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
