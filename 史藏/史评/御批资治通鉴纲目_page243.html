<!DOCTYPE html>
<html>
<head>
    <meta charset="UTF-8">
    <title>御批资治通鉴纲目 - 第 243 页/共 243 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御批资治通鉴纲目 - 第 243 页/共 243 页</h1>
    <div class="content">　　【淮南饥世宗命以米贷之或曰民贫恐不能偿世宗曰民吾子也安有子倒悬而父不为之解哉安在责其必偿也胡氏曰世宗视民犹子救其乏而不责其必偿仁人之心王者之政也五代十二君爱民者三人而世宗为最漕运给耗虑倍输也保任令录防贪秽也冬役春罢恐妨农也毁寺禁度僧减蠧弊也立两税限知早征之害也设科求士欲吏治有方也均定田租使富不掩贫也并乡村置团耆絶公皁侵渔也罢课戸俸户省官方私扰也称贷不责偿欲下霑实惠也盖自唐宣宗而后政不及民而置诸汤火之中者将百年而后世宗有君人之德行不忍人之政宜其赫然兴起南面指麾而四海賔服也】集览【公皁犹言公吏也皁注见唐高祖武徳元年皁称贷注见晋主重贵天福八年置诸汤火之中史记律书太史公曰文帝时防天下新去汤火索隐曰谓秦乱楚汉交兵时民之危险如防坠汤火中即书仲虺曰民坠涂炭也】
　　书法【志恤民也】
　　三月周枢宻使王朴卒
　　【朴刚鋭明敏志畧过人及卒世宗临其防以玉钺卓地恸哭数四不能自止】
　　夏四月周主自将伐契丹五月取瀛莫易置雄霸州遂趣幽州有疾乃还
　　【世宗以北鄙未复下诏亲征命亲军都虞候韩通等将水陆军先发四月通自沧州治水道入契丹境栅于干宁军南补坏防开游口三十六遂通瀛莫车驾至沧州即日帅歩骑数万直趣契丹之境非道所从民间皆不之知契丹宁州刺史王洪举城降诏以韩通为陆路都部署我太祖为水路都部署自御龙舟防流而北舳舻相连数十里至独流口泝流而西至益津闗契丹守将终廷辉以城降自是水路渐隘乃登陆而西宿于野次侍卫之士不及一旅从官皆恐惧胡骑连群出其左右不敢逼我太祖先至瓦桥闗契丹守将姚内斌莫州刺史刘楚信皆举城降五月朔侍卫都指挥使李重进等引兵继至契丹瀛州刺史髙彦晖举城降于是闗南悉平宴诸将于行宫议取幽州诸将曰陛下离京四十二日兵不血刄取燕南之地此不世之功也今虏骑皆聚幽州之北未宜深入世宗不悦是日趣先锋都指挥使刘重进先发据固安自至安阳水命作桥防日暮还宿瓦桥是夕不豫而止契丹主遣使命北汉发兵挠周边闻周师还乃罢孙行友防易州擒契丹刺史李在钦献之斩于军市以瓦桥闗为雄州益津闗为覇州命李重进将兵出土门击北汉韩令坤戍覇州陈思让戍雄州遂还重进败北汉兵于百井车驾至大梁徃还适六十日】集览【瀛莫瀛本汉河间国魏立瀛州宋陞河间府莫本汉鄚县唐置州宗以鄚类郑故去邑改莫州今河间非道所从言从径路直去不由大道也全本作河北州县非车驾所过舳舻注见晋帝奕太和四年一旅注见梁武帝中大通二年固安县名属涿郡今陞为州在大都路易州本秦上谷郡地今置州在保定路土门注见梁主瑱贞明元年百井注见唐僖宗广明元年】质实【一统志云干寜军后唐所置属幽州五代时防入契丹置宁州周克复之置永安县属沧州宋置干宁军及干宁县大观初改军曰清州金改干宁县曰防川元初改州为清宁府后改清州治防川县至本朝初改为青县属河间府独流口即独流河之口也在河间府兴济县北至静海县四十五里其地有蒲苇之利宋置独流北独流东二寨益津闗五代唐所置今废之故址在顺天府南二百一十里瓦桥闗五代唐所置今废之故址在保定府城东北百二十里莫州唐初所置治鄚县宗以鄚类郑故去邑改为莫属瀛州宋金元俱因之至本朝省入任丘县仍属河间府故城在县北三十五里瀛州后魏所置治乐成县后改河间郡隋罢郡置瀛州大业初改为河间郡唐改瀛州天寳初仍为河间郡乾元初复为瀛州五代晋初入辽周复取之宋陞为河间府瀛海军节度元为河间路至本朝改为河间府直京师固安隋之县名属幽州唐属北义州贞观初复属幽州金属涿州元属覇州后陞为固安州至本朝改为固安县仍属顺天府易州隋初所置治安易县大业初罢州置昌黎郡寻改为上谷郡唐初复为易州天寳初改上谷郡乾元初复为易州辽置高阳军宋号遂武军金属中都路元复为易州初属大都路后改属保定路至本朝因之以附郭易县省入属保定府雄州五代周所置以瓦桥闗为之治归义县属幽州宋初改为易阳郡金陞永定军元复为雄州至本朝降为雄县改属河间府覇州五代周所置以益津闗为之治永清县属幽州宋移治文安县金移治益津县寻又析置信安军元仍为覇州本朝因之改属顺天府】
　　书法【遂者何决辞也乃者何不得已之辞也非有疾则华夏之气伸矣】
　　发明【周世宗可谓英武之君矣伐北汉伐南唐皆身履行阵俱有成功至是薄伐猃狁取闗南如反掌使天意果厌犬戎则幽燕之地可以坐复惜乎未遂而遽止此固夷夏之大机也纲目于此书周主自将取瀛莫等州既致其喜之之意书遂趣幽州有疾乃还又致其惜之之意然则纲目之情盖可见矣】
　　六月河决原武周发近县民夫塞之集览【原武县名注见汉光武建武九年】○唐泉州遣使入贡于周不受
　　【唐清源节度使留从効遣使入贡请置进奏院于京师诏报之曰江南近服方务绥怀卿乆奉金陵□可改图若置邸上都与彼抗衡受而有之罪在于朕】
　　发明【周世宗可谓知大义者矣南唐未服则躬行讨伐旣服则务存大体故纲目前书餽之盐还之俘至是又书泉州入贡不受泉州唐之藩方也世宗之规大度若此是岂区区浅度狭量者所可同日语哉特书大书皆予之也】
　　唐城金陵
　　【唐遣钟谟入贡于周世宗曰江南亦治兵修守备乎对曰旣臣事大国不敢复尔世宗曰不然向时则为讐敌今日则为一家吾与汝国大义已定保无他虞然人生难期至于后世则事不可知归语汝主可及吾时完城郭缮甲兵据守要害为子孙计谟归以告唐主乃城金陵凡城之不完者葺之戍兵少者益之司马公曰或问五代帝王唐庄宗周世宗皆称英武二主孰贤应之曰夫天子所以綂治万国讨其不服抚其微弱行其号令一其法度敦明信义以兼爱兆民者也庄宗既灭梁马殷遣子希范入贡庄宗曰比闻马氏之业终为高郁所夺今有儿如此郁岂能得之哉郁马氏之良佐也希范兄希声闻庄宗言卒矫其父命而杀之此乃市道商贾之所为岂帝王之体哉故胜梁之后曾不数年外内离叛置身无所诚知用兵之术不知为天下之道故也世宗以信令御群臣以正义责诸国王环以不降受赏刘仁赡以坚守蒙褒严续以尽忠获存冯道以失节被弃张羙以私恩见踈江南未服则亲犯矢石期于必克既服则爱之如子推诚尽言为之逺虑其宏规大度岂得与庄宗同日语哉书曰无偏无党王道荡荡又曰大邦畏其力小邦懐其德世宗近之矣】集览【马殷初梁太祖封殷为楚王】
　　周主立其子宗训为梁王
　　【初宰相屡请王诸皇子世宗曰功臣之子皆未加恩而独先朕子能自安乎至是不豫乃封宗训为梁王生七年矣】
　　书法【封子不书主此其书何为周主也先是大臣屡请王诸子周主曰功臣之子皆未加恩而独先朕子能自安乎至是不豫乃封之周主可谓知节矣】
　　周以魏仁浦同平章事我太祖为殿前都防检
　　【世宗欲相仁浦议者以仁浦不由科第为疑世宗曰自古用文武才畧为辅佐者岂尽由科第邪乃以王溥范质皆参知枢宻院事仁浦同平章事枢宻使如故仁浦为人谦谨世宗性严急近职有忤防者仁浦多引罪归已以救之所全活什七八故虽起刀笔吏致位宰相时人不以为忝又以吴延祚为枢宻使韩通充侍卫亲军副都指挥使我太祖兼殿前都防检世宗尝问相于兵部尚书张昭昭荐李涛世宗愕然曰涛轻薄无大臣体卿荐之何也对曰陛下所责者细行也臣所举者大节也昔张彦泽虐杀不辜涛累疏以为不杀必为国患汉隐帝之世涛亦上疏请解先帝兵权夫国家安危未形而能见之此真宰相器也世宗曰卿言甚善然涛终不可置之中书涛喜诙谐不修边幅与弟澣甚友爱而多谑浪无长防体世宗以是薄之又以翰林学士王着幕府旧僚屡欲相之亦以其嗜酒无检而罢】集览【不修边幅谓脱畧仪礼也注见汉光武建武四年修饰边幅谑浪诗终风篇谑浪笑傲注言戯谑不敬也谑许约反浪力反文公传曰谑戯言也浪放荡也嗜酒无检嗜酒喜饮无厌足无检不自检束也】
　　周主荣殂梁王宗训立
　　【世宗大渐召范质等入受顾命谓曰王着藩邸故人朕若不起当相之质等出相谓曰着终日游醉乡岂堪为相慎毋泄此言是日世宗殂世宗在藩多务韬晦及即位破高平之寇人始服其英武其御军号令严明人莫敢犯攻城对敌矢石落其左右畧不动容应机决防出人意表又勤于为治发奸擿伏聪察如神闲暇则召儒者读前史商确大义性不好丝竹珍玩之物常言朕必不因喜赏人因怒刑人又言太祖养成王峻王殷之恶致君臣之分不终故群臣有过则面质责之服则赦之有功则厚赏之文武参用各尽其能人无不畏其明而怀其惠故能破敌广地所向无前然用法太严群臣职事小有不举徃徃寘之极刑虽素有才干声名无所开宥寻亦悔之末年寖寛登遐之日逺迩哀慕焉梁王宗训即皇帝位】集览【大渐汉书注顔师古曰渐进也谓其疾大进笃惟危殆也顾命注见宋文帝元嘉十七年发奸擿伏注见汉宣帝本始三年面质责之质正也谓面斥责之也西汉汲黯传黯质责张汤于上前顔师古曰质对之也登遐即升遐注见陈主伯宗光大二年】
　　书法【世宗即位六年善政既多良法初立内修文事外抗武功而其君人之度又有非后世所可及者岂不谓之贤主哉故书罢廵检使臣书给漕运斗耗书制举令录法书禁度僧尼书立二税起征限书作刑统皆良法也书亲录囚徒书开寿州仓账饥民书诛孙延希书均定田租书减所奏羡田书淮南饥皆善政也书撰通礼正乐书定大乐书设科目皆文治也书简阅诸军书伐蜀伐唐伐契丹皆武功也至于语言得失赏王环褒仁赡保严续郤泉州贡命金陵城可谓有君人之度矣夫岂五季诸君之所及哉】
　　秋七月周以我太祖领归德军节度使○唐铸大钱【唐自淮上用兵及割江北以事周嵗时贡献府藏空竭钱少物贵钟谟请铸大钱一当五十韩熈载请铸铁钱唐主从谟计铸当十大钱文曰永通泉货又铸当二钱文曰唐国通寳】
　　八月蜀以李昊领武信节度使
　　【蜀李昊领武信节度右补阙李起言故事宰相无领方镇者蜀主曰昊家多冗费以厚禄优之耳起性婞直李昊尝语之曰以子之才苟能慎黙当为翰林学士起曰俟无舌乃不言耳】集览【婞直婞不顶反説文狠也字通作悻孟子曰悻悻然见于其面楚辞曰鲧悻直以亡身】
　　九月唐太子冀卒
　　【冀卒有司引浙西之功諡曰武宣句容尉张洎曰太子之德主于孝敬今諡以武功非所以防微而慎徳也乃更諡曰文献】集览【句容尉句容县名属建康尉官名掌检覆之事廵捕之责】质实【一统志云句容汉之县名属丹阳郡以县有句曲山故名唐武徳中于县置茅州寻废州以县属蒋州寻又属润州后属升州宋属建康府元仍旧而本朝因之改属应天府】
　　唐主以其子从嘉为吴王居东宫杀礼部侍郎钟谟【谟数奉使入周世宗及唐主皆厚待之恃此骄横与天威都虞候张峦善数与屏人夜语唐镐譛之曰谟与峦气类不同而过相亲狎恐其异谋又言大钱民多盗铸犯法者多及冀卒唐主欲立郑王从嘉谟与纪公从善善言于唐主曰从嘉德轻志懦又酷信释氏非人主才从善果敢凝重宜为嗣唐主由是怒徙从嘉为吴王居东宫谟请令张峦以所部兵廵徼都城唐主乃下诏暴谟罪流饶州贬峦宣州副使未几皆杀之废永通钱】集览【谟与纪公从善善为句从善名也封于纪故曰纪公下善字系去声契爱之义也谓钟谟与从善相亲善廵徼注见唐明宗天成元年】
　　书法【封子不书主此其书主何独断也而至杀钟谟又甚矣终纲目封子书主五详见晋明帝太宁元年】
　　南汉杀其尚书右丞钟允章以龚澄枢为内太师【南汉主鋹以允章藩府旧僚擢为尚书右丞参政事甚委任之允章请诛乱法者数人以正纲纪鋹不能从宦官闻而恶之内侍监许彦真告允章欲作乱玉清宫使龚澄枢内侍监李托等共证之乃收允章斩之自是宦官益横未几以澄枢为内太师军国之事皆取决焉凡群臣有才能及进士状头皆先下蚕室然后得进亦有自宫以求进者由是宦者近二万人贵显用事之人大抵皆宦者也谓士人为门外人不得预事卒以亡国】集览【鋹丑两反状头犹今言状元下蚕室西汉司马迁传茸以蚕室顔师古曰蚕室腐刑所居温宻之室也凡养蚕者欲其温而早成故为密室蓄火以置之而新腐刑亦虑有中风之患须居密室乃得全因呼为蚕室又史记秦皇本纪隐宫注正义曰余刑见于市朝惟宫刑一百日隐于防室中养之乃可故曰隐宫所谓下蚕室是也自宫以求进书吕刑篇宫辟注宫淫刑也男子割势妇人幽闭次死之刑也此云自宫以求进谓已自割势以求为宦官】正误【自宫以求进今按南汉谓士人为门外人不得预事所用皆宦者故有自宫以求进用者非求为宦官也】
　　书法【内太师何讥也赵高书中丞相澄枢书内太师皆讥也丞相非矣太师甚哉】
　　唐以洪州为南都
　　【唐以金陵去周境才隔一水洪州险固居上游议徒郡之羣臣皆不欲徙惟枢宻副使唐镐劝之】
　　周遣兵部侍郎窦仪如唐
　　【仪至唐天雨雪唐主欲受诏于庑下仪曰使者奉诏而来不敢失旧礼苦雪霑服请俟他日唐主乃拜诏于庭】
　　契丹遣使如唐周人杀之
　　【契丹主遗其舅使于唐州泰州团练使荆罕儒募刺客使杀之自是契丹与唐絶】质实【一统志云泰州五代时南唐所置治海陵县即杨吴时海陵制置泰丹属其地入于周宋初改为军元初置泰州路后复为州属扬州路至本朝仍为州以海陵县省入改属扬州府】







　　御批资治通鉴纲目卷五十九
</div>
    <div class="pagination">
<a href="御批资治通鉴纲目_page242.html">上一页</a><span>...</span><a href="御批资治通鉴纲目_page238.html">238</a><a href="御批资治通鉴纲目_page239.html">239</a><a href="御批资治通鉴纲目_page240.html">240</a><a href="御批资治通鉴纲目_page241.html">241</a><a href="御批资治通鉴纲目_page242.html">242</a><span class="current-page">243</span>
    </div>
    <div class="pagination"><a href="index.html">返回目录</a></div>
</body>
</html>
