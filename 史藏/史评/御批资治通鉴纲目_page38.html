<!DOCTYPE html>
<html>
<head>
    <meta charset="UTF-8">
    <title>御批资治通鉴纲目 - 第 38 页/共 243 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御批资治通鉴纲目 - 第 38 页/共 243 页</h1>
    <div class="content">　　【先是莽以制作未定上自公卿下至小吏皆不得俸禄至是始赋吏禄又曰古者嵗丰则充其礼灾害则有所损上计时通计天下幸无灾害者太官膳羞备品即有灾害以什率多少而损膳焉公卿以下各分州郡国邑保其灾害亦以什率多少而损其禄中都官吏食禄者以太官膳羞备损而为节莽之制度烦碎如此课计不司理吏终不得禄各因官职为奸受取赇赂以自共给焉】集览【上计奉上戸口钱谷之数若今计帐也注见汉宣帝地节三年中都官吏谓京师诸官府也正义曰若京都府吏】书法【书始赋何缓也莽簒位八年矣制度未定于是始赋禄焉纲目书始赋禄三是年莽齐甲子年魏乙卯年束魏书始命邑一壬子年周皆缓辞也】
　　长平岸崩壅泾水莽复发兵击匈奴质实【长平岸未详处所或疑即长平坂注见汉宣帝甘露二年泾水注见秦王政元年】
　　【莽羣臣以岸崩上夀曰河圗所谓以土填水匃奴灭亡之祥也莽乃遣将击匈奴至邉上屯】书法【书复何莽背约也既与和亲矣】
　　秋七月晦日食○冬莽大发兵击益州蛮不克越嶲蛮亦杀其太守质实【益州注见后主建兴三年越嶲郡名注见武帝元鼎六年】
　　【莽兵击蛮者疾疫死十六七赋敛民财什取伍益州虚耗而不克莽更遣将大发天水陇西骑士十万人击之始至颇斩首数千其后军粮前后不相及士卒饥疫复大赋敛就都大尹冯英言今调发诸郡兵谷訾民什取其四空破梁州功终不遂宜罢兵屯田明设购赏莽怒免英官越嶲蛮夷任贵遂杀太守枚根自立为卬糓王】集览【兵谷訾民谓兵器谷粟訾财民丁】正误【调发诸郡兵谷訾民仆取其四今按当于谷字句絶訾民属下句汉书訾上有复字顔师古注发民訾财什取其四也】
　　莽遣五威将王骏出西域焉耆袭杀之
　　【莽遣骏与都防李崇出西域诸国郊迎送兵谷焉耆诈降而聚兵自备骏等至伏兵袭杀之西域遂絶】
　　【丁四丑年】夏六月莽更授诸侯茅土于明堂
　　【莽好空言慕古法多封爵人性实吝啬托以地理未定故且先赋菁茅四色之土用慰喜封者】集览【赋菁茅四色之土汉书注顔师古曰赋班也儒者以为菁菜名也茅三脊茅也莽此言以为一物则是谓菁茅为善茅也古者天子大社以五色土为坛广五丈凡封诸侯受天子大社之土各割其所封之方色土与之东方青南方赤西方白北方黑授之使立社于其国焘以黄土苴以白茅黄取王者复焘四方茅取其洁锡之以茅然后得祭使之缩酒案禹贡包匦菁茅孔氏曰菁以为菹茅以缩酒郑氏曰茅有毛刺曰菁茅所以供祭祀缩酒之用蔡氏曰管子曰江淮之间一茅而三脊名曰菁茅菁茅一物也孔氏谓菁以为菹非是今辰州麻阳县苞茅山出苞茅有刺而三脊括地志云苞茅山在辰州卢溪县西南三百五十里】
　　秋铸威斗
　　【以五石铜为之若北斗欲以厌胜众兵司命负之出在前入在旁】集览【五石铜李奇曰以五色药石及铜为之长二尺五寸顔师古曰若作鍮石之为】
　　书法【秦铸金人不书此其书何讥愚也莽铸威斗欲以厌胜众兵以是为愚也故书终纲目书铸六是年灵帝中平三年铸铜人后主建兴十五年魏铸铜人唐中宗嗣圣三年铸大仪十一年铸天枢十四年铸九鼎皆讥也魏大像书作不与焉】
　　临淮琅邪及荆州緑林兵
　　【莽置羲和命士以督五均六筦皆用富贾为之乘求利交错天下因与郡县通奸百姓愈病莽复下诏申明六筦为设科禁犯者罪至死民揺手触禁不得耕桑繇役烦剧而旱蝗相仍狱讼不决吏旁缘莽禁侵刻小民富者不自保贫者无以自存于是并起为盗贼依阻山泽吏不能禽而覆蔽之浸滛日广临淮田仪等依阻防稽长州琅邪吕母聚党数千人杀海曲宰入海中为盗其众浸多至万数荆州饥馑民众入野泽掘鳬茨而食之更相侵夺新市人王匡王鳯为平理诤讼遂推为渠帅众数百人诸亡命者马武王常成丹等皆往従之藏于緑林山中数月间至七八千人又南郡江夏众皆万人莽遣使者赦之还言盗解复合问其故皆曰愁法禁烦苛不可举手力作所得不足以给贡税闭门自守又坐邻伍铸钱挟铜奸吏因以愁民民穷悉起为盗贼莽大怒免之或言民骄黠当诛及言时运适然且灭不乆莽说輙迁官】集览【六筦筦与管同汉书字作斡亦通用谓主领也莽设六筦之令命县官酤酒卖盐铁器铸钱诸采取名山大泽众物者税之吏旁缘莽禁吏依旁因縁莽之禁制而为侵刻临淮郡名徐州之域南临淮水今泗州是地名今州渡是在江都县南四十里江之濵夲扬子江中之沙碛也与京口西津渡对境长州州夲作洲秦置防稽郡长洲县焉今平江府长洲县琅邪吕母琅邪郡徐州之域后汉为琅邪国唐改沂州今属益都吕母姓名琅邪人鳬茨鳬音符茨夲作茈音才支反尔雅芍鳬茈也注鳬茈生下田苖似龙湏而细根如指头黒色可食】正误【临淮田仪等今按非地名服防云姓田名仪】质实【一统志云临淮汉之郡名治盱眙县晋改为盱眙郡南齐于此置北兖州陈属北谯州唐属楚州宋置盱眙军后仍为县绍定中改招信军元陞招信路寻改临淮府后仍为盱眙县属泗州国朝因之属鳯阳府防稽郡名注见景帝三年越国长洲本呉之苑名汉为呉县地自晋至隋皆因之唐万岁通天初析置长洲县乾元间置长洲军大歴间复为县宋元仍旧国朝因之属苏州府琅邪郡名注见光武建武五年海曲汉之县名属琅邪郡旧设盐官名日照镇魏晋以来俱属莒县金始置日照县属莒州元仍旧国朝因之属青州府荆州注见献帝建安十二年野泽未详处所新市地名注见地皇三年马武南阳湖阳人王常颍川舞阳人绿林山注见地皇二年南郡注见献帝建安十二年江夏郡名注见献帝建安十三年】
　　【戊五寅年】春北军南门灾○莽以费兴为荆州牧未行免【莽以兴为荆州牧见问到部方略兴对曰荆扬之民率依阻山泽以渔采为业间者国张六筦税山泽妨夺民之利连年乆旱百姓饥穷故为盗贼兴到部欲令明晓告盗贼归田里假贷犂牛种食阔其租赋冀可以解释安集莽怒免兴官】
　　书法【自己巳改诸官名至是始书牧终莽之身书牧者再费兴田况皆贤而不果用者也为三州民惜之故书】
　　莽考吏致富者収其财以给军考异【按统系例注曰簒贼事亦连书但毎嵗首及有异事一加其名此上文已书莽以费兴为荆州牧此句上莽字疑羡】
　　【吏以不得俸禄并为奸利郡尹县宰家累千金莽乃考诸军吏及縁边吏为奸利増产致富者収其家所有财产五分之四以助边急开吏告其将奴婢告其主冀以禁奸而奸愈甚】
　　莽孙宗自杀
　　【宗自画容貎被服天子衣冠发觉自杀】
　　莽大夫雄死
　　【成帝之世雄以奏赋为郎给事黄门与莽及刘秀并列哀帝之初又与董贤同官莽贤为三公权倾人主所荐莫不防擢而雄三世不徙官及莽簒位雄以耆老乆次转为大夫恬于势利好古乐道欲以文章成名于后世乃作太法言用心于内不求于外人皆忽之唯刘秀及范逡敬焉而桓谭以为絶伦钜鹿侯芭师事焉刘棻尝从雄学作奇字及棻坐事诛辞连及雄时雄校书天禄阁上使者来欲収之雄恐不能自免乃从阁上自投下几死莽闻之以雄不知情诏勿问然雄所作法言卒章盛称莽功德可比伊尹周公后又作剧秦美新之文以颂莽君子病焉】集览【三世歴仕哀平孺子婴耆老久次贺杨云耆至也言至老境也久次谓乆在位次未得改除太法言雄以为经莫大于易故作太传莫大于论语故作法言侯芭钜鹿人芭音葩剧奉美新剧奇逆反戱剧也美称美也】正误【雄三世不徙官今按雄自成帝时奏赋为郎给事黄门三世正谓成帝哀帝平帝也及王莽簒位乃以耆老乆次转为大夫不数孺子婴也剧秦美新之文今按文选载子云剧秦美新文篇内歴叙上古三代而曰独秦屈起西戎云云二世而亡何其剧欤注云剧甚也题曰剧秦美新盖以秦皇无道为甚而美新莽之德也】质实【桓谭沛国相人钜鹿郡名注见灵帝中平元年】
　　书法【莽臣皆书死贼之也莽大夫多矣特书雄所以深病雄也终纲目卒书死者莽臣之外前范増后胡僧不空而已】
　　发明【所贵乎士君子者以其审于出处之际明于去就之义者也武王行大义平残贼举天下莫或非之伯夷叔齐乃独奋然耻其所为不食周粟而死若二子者岂好死而恶生哉诚以君臣天地之大义亘古今而不可泯故宁死而不屈尔自世道堙微士君子不明于大节故有忍耻防垢仕非其地者其间亦或身处下僚自以为托迹吏隐禄以代耕借是以文其説抑不知辞尊居卑辞富居贫在昏庸之世犹或可以自解至于簒逆之人乌可一日处其位哉雄在哀平间固尝出仕于朝与董贤王莽辈比肩并列当其权势熏灼雄不茍于附媚安于恬退诚足嘉尚者洎莽簒国之后雄以前朝旧人不于此时亟引而退与龚胜薛方郭钦蒋诩诸贤并驱争先乃复贪恋爵禄隠忍不去虽位非通显然亦既立其朝而臣事之矣莽以斗筲穿窬之才身负弑逆文奸饰伪盗窃汉祚士君子稍有人心者必羞见其面目安有拜伏于前为之臣子受其爵食其禄而不知愧耻者哉雄以一身事二姓大节已亏况于称莽功德与夫剧秦美新等作又君子之所病者固宜直笔深贬之也或者顾谓雄家素贫茍不仕莽朝何以自给岂知士君子当安于命义不当以茍活为心诚使遁迹丘园饥饿而殁既能不辱其身所多矣昔程颐子有言饥饿死最轻失节事最大观纲目所书莽大夫雄死则雄之失身于莽尽东海之波不足以湔其耻矣士君子之立身至此岂不深可叹哉岂不深可惜哉】
　　琅邪樊崇东海刁子都等兵皆起
　　【琅邪樊崇起兵于莒众百余人羣盗以崇猛勇皆附之一嵗间至万余人逢安徐宣谢禄杨音各起兵合数万人从崇转掠青徐间又有东海刁子都亦起兵钞击徐兖莽遣使者发兵击之不能克】集览【刁子都刁音貂姓出渤海齐大夫竖刁之后】质实【莒县名注见献帝建安二年东海郡名注见秦二世二年】
　　乌累单于死弟呼都而尸道臯若鞮单于舆立考异【此句上漏匈奴二字】
　　【己六卯年】春莽立湏卜当为单于大募兵击匈奴
　　【莽遣王歙诱当将至长安立为湏卜单于大司马严尤曰当在右部单于动静輙语中国此方面大助也今迎置长安藁街一胡人耳莽不聼而匈奴宼边益甚莽乃大募天下丁男及死罪囚吏民奴一切税天下吏民訾三十取一欲以击匈奴辅立当令公卿以下至郡县黄绶皆保养军马以秩为差又博募有竒技术可以攻匈奴者或言能度水不用舟楫连马接骑济百万师或言不持斗粮服食药物三军不饥或言能飞一日千里可窥匈奴莽辄试之知其不可用茍欲获其名皆拜为理军赐以车马待发严尤谏曰匈奴可且以为后先忧山东盗贼莽大怒策免尤大司空史范升奏记司空正邑曰朝以逺者不服为至念升以近者不悦为重忧今动与时戾事与道反驰骛覆车之辙踵循败事之后后出益可怪晚发愈可惧耳方春嵗首而动发逺役藜藿不充田荒不耕谷价腾踊斛至数千吏民防于汤火之中非国家之民也如此则胡貊守阙青徐之防在于帷帐矣升有一言可以解天下倒悬免元元之急不可书传愿防引见极陈所怀邑不聼】集览【輙语去声说示之藁街注见元帝建昭四年黄绶百官表大夫博士御史谒者郎秩比二百石以上皆铜印黄绶正义曰绶所以贯佩玉相承受者也以秩为差随禄秩之髙下养军多少也差楚宜反参差不齐也礼记其禄以是为差注差音初佳反非也大司空史史官属也范升为大司空史藜藿藜草名即今落帚也或谓落藜初生可食藿豆叶也正义曰藜似藿而表赤史记粝粱之食藜藿之羮】
　　关东饥旱
　　【时饥旱连年刁子都等党众多至六七万】
　　【庚地皇辰元年】春正月莽令犯法者论斩毋湏时
　　【莽下书曰方出军行师敢有趋讙犯法者輙论斩毋湏时于是春夏斩人都市百姓震惧道路以目】集览【毋湏时毋禁止之辞也须待也自古立春后不复行刑今莽则不待时之至】
　　秋七月大风毁莽王路堂集览【王路堂堂以顿着王之五路五路注见宋孝武帝大明三年】
　　书法【按堂即未央前殿莽所更名汉殿髙三十五丈王路堂何莽所自名也甲戌大风雨雹矣而莽不悟于是复大风而毁其所谓王路堂者焉若曰自是王不王矣间二嵗而莽诛天道不诬信哉终纲目书大风十有三详武帝元光五年毁宫殿者一而已书堂始此终纲目书堂五是年莽王路灵帝中平二年万金晋元帝大兴元年刘曜螽斯则百孝武帝太元五年秦敎武唐中宗嗣圣五年武后天堂】
　　○九月莽起九庙于长安城南
　　【黄帝庙方四十丈髙十七丈余庙半之功费数百余万卒徒死者万数】
　　书法【宗庙书立台观书起恒辞也庙未有书起者此其书起何峻宇也于是髙者至十七丈故以台观之辞书之是故宫殿过髙则书起详武帝太初四年宗庙过髙则书起宗庙书起终纲目一而已矣】
　　大雨六十余日○钜鹿男子马适求等谋诛莽不克死【适求等谋觉连及郡国豪杰数千人皆为莽所杀】
　　书法【刘崇翟义刘快起兵讨莽书死之予节也此书谋诛莽矣其不书死之何求谋诛莽正也不克则死而已谋觉之后连及者数千人则与慷慨就义者异矣故书谋诛一也于叚秀实则书死之唐德宗建中四年于是马适求则止书死纲目之权衡审矣】
　　莽更铸钱法
　　【莽以私铸犯法者多不可胜刑乃更轻其法铸者与妻子没入为官奴婢吏及比伍知而不举告与同罪由是犯者愈众槛车鎻颈传诣长安钟官以十万数死者什六七】集览【比伍比毗至反周礼地官族师五家为比五人为伍使之相保相受刑罚庆赏相及相共也钟官百官表武帝置水衡都尉掌上林苑属官有上林均输钟官令辨铜令食货志注如淳曰钟官主铸钱】
　　以唐尊为大傅
　　【尊曰国虚民贫咎在奢泰乃身短衣小褏乘牝马柴车借槀以瓦器饮食又以歴遗公卿出见男女不异路者尊自下车以象刑赭幡污染其衣莽闻而悦之下诏申敇公卿思与厥齐封尊为平化侯】集览【柴车车之不装饰者即栈车也竹木之车为栈车周礼巾车曰士乘栈车注栈车不革挽而漆之栈才产反楚世家筚路蓝褛服防曰筚路柴车素大辂也借槀借慈夜反身之所依据也槀亦作藁禾秆也史炤曰槀蒲蒻也借槀而坐以示俭约以象刑赭幡污染其衣象刑注见平帝元始五年赭音者以丹污渍巾幡也白虎通曰犯劓者以赭着其衣注谓以赤土染衣也】
　　収郅恽系狱
　　【恽明天文厯数以为汉必再受命上书説莽曰上天戒欲悟陛下令就臣位取之以天还之以天可谓知命矣莽大怒系恽诏狱逾冬会赦得出】集览【郅恽姓名郅之日反恽于粉反】质实【郅恽汝南西平人】
　　【辛二巳年】春正月莽妻死太子临谋杀莽事觉自杀
　　书法【书莽杀其子宇矣又书莽孙宗自杀矣于是复书太子临谋杀莽自杀屡书不一书所以着簒逆之应为世戒也宋劭书弑临书太子矣其书杀何贼莽也纲目之法夷蛮盗贼书杀不书弑是故太子临书杀安庆绪书杀史朝义书杀臣不臣故子不子也】
　　发明【临乃莽之子何以不书反莽自弑逆之贼尔然而不书谋诛者临不得而诛之也若马适求等则可以书谋诛矣权其轻重而书之此纲目之所以为纲目也欤】
　　○秋陨霜杀菽
　　书法【纲目尝书三月陨霜一书四月陨霜二皆记异也此秋也霜其常尔何以书菽未収而霜杀之以是为灾也故书终纲目书霜四详武帝元光四年书秋霜一而已舍是无书霜者矣史失之也】
　　○关东大饥蝗○莽毁汉髙庙
　　【莽恶汉髙庙神灵遣虎贲武士入庙防劒四面提击斧坏户牖桃汤赭鞭鞭酒屋壁令轻车校尉居其中】集览【虎贲汉百官表虎贲武帝时期门也平帝改曰虎贲郎中郎将掌之主宿衞无常员多至千人次右将府郎贾逵曰天子卒曰虎贲贲旧作奔言其勇猛如虎之奔腾也王莽以古有勇士孟贲故名焉提击注见景帝三年提杀】
　　南郡秦丰兵起
　　【丰聚众万人平原女子迟昭平亦聚数千人在河阻中莽召问羣臣禽贼方畧皆曰此天囚行尸命在漏刻故左将军公孙禄征来与议禄曰太史令宗宣以凶为吉乱天文误朝廷太傅唐尊饰虚伪以媮名位贼夫人之子国师刘秀颠倒五经毁师法令学士疑惑张邯孙阳造井田使民弃土业鲁匡设六筦以穷工商崔发阿谀取容令下情不上通宜诛此数子以慰天下又言匈奴不可攻当与和亲恐新室忧不在匈奴而在封域之中也莽怒使虎贲扶禄出然颇采其言左迁匡为五原卒正】集览【天囚行尸顔师古曰行尸走肉言人之无能为犹死尸之仅能行耳以媮媮与偷通茍且也】质实【南郡注见献帝建安十二年平原县名注见光武建武五年五原郡名注见明帝永平八年】
　　莽以田况为青徐二州牧既而罢之
　　【初四方皆以饥寒穷愁起为盗贼稍稍羣聚常思嵗熟得归乡里众虽万数不敢畧有城邑转掠求食日阕而已诸长吏牧守皆自乱鬬中兵而死贼非敢欲杀之也而莽终不谕其故是嵗荆州牧讨緑林贼王匡等迎击大破牧军钩牧车屏泥刺杀其骖乘然终不敢杀牧贼遂攻防竟陵安陆多畧妇女还入緑林中至有五万余口又大司马士按章豫州为贼所获贼送付县士还上书具言状莽大怒因下书责七公曰夫吏者理也宣德明恩以牧养民仁之道也抑彊督奸捕诛盗贼义之节也今则不然盗发不輙得至成羣党遮畧乘传宰士士得脱者又妄自言我责数贼何故为是贼曰以贫穷故耳贼防出我今俗人议者率多若此惟贫困饥寒犯法为非羣盗偷穴不过二科今乃结谋连党以千百数是逆乱之大者岂饥寒之谓邪七公其严敕卿大夫卒正连率庶尹谨牧养善民急捕殄盗贼有不同心并力疾恶黠贼而妄曰饥寒所为輙捕系请其罪于是羣下愈恐莫敢言贼情者州郡又不得擅发兵贼由是遂不制唯翼平连率田况素果敢发民年十八以上四万余人授与库兵与刻石为约樊崇等闻之不敢入界况自劾奏莽让况弄兵以况自诡必禽灭贼故且勿治后况自请出界击贼所向皆破莽以玺书令况领青徐二州牧事况上言盗贼始发其原甚防部吏伍人所能禽也咎在长吏不为意县欺其郡郡欺朝廷实百言十实千言百朝廷忽畧不輙督责遂至延蔓连州乃遣将帅多发使传相监趣郡县力事上官应责诘对共酒食具资用以救断斩不睱复忧盗贼治官事将帅又不能躬帅吏士战则为贼所破吏气寖伤徒费百姓前幸防赦令贼欲解散或反遮击转相惊骇恐见诈灭饥馑易动旬日之间更十万余人此盗贼所以多之故也今宜急选牧尹以下明其赏罚収合离乡小国无城郭者徙其老弱置大城中积藏谷食并力固守贼来攻城则不能下所过无食势不得羣聚如此招之必降击之则灭今空复多出将帅郡县苦之反甚于贼宜尽徴还乘传诸使者以休息郡县委任臣况以二州盗贼必平定之莽畏恶况遣使者赐况玺书因令代监其兵遣况西诣长安况去齐地遂败】集览【日阕而已阕空穴反每转掠求食随日而尽钩牧车屏泥古兵有钩有镶引来曰钩推去曰镶晏婴曰曲兵将钩之是也牧车州牧所乘车也屏必政反弃也谓钩取其车而弃诸泥涂中竟陵孙宗鉴东臯杂录曰自蔡州南至信阳始有山路直至安防又丙铎至复州并无丘陵之阻曰竟陵者陵至此而竟也括地志云故城在郢州长寿县南百五十里今复州亦是其地安陆江夏邑属荆州南朝宋置安陆郡后宋陞德安府绿林元和志緑林山在荆门军当阳县东南百二十里舆地广记曰即当阳长阪也曹操追刘备而张飞拒之即此大司马士按章豫州大司马之属官而位为士也行豫州按察宪章遮畧遮道而抄畧宰士宰相之属官而位为士也周荣传宰士注荣辟司徒袁安府故称宰士七公谓四辅三公也四辅注见汉平帝元始元年三公注见汉哀帝元寿元年又注见光武建武十三年责数贼计数贼罪而一一责之二科犹言二件谓饥与寒也翼平郡名在齐地自诡自责认灭贼延蔓连州延去声言贼之滋长犹草之延蔓遂至连接数州力事上官谓郡县中出力服事之长官】正误【钩牧车屏泥今按屏泥车上器屛蔽泥者谓钩取州牧所乘车上之屛泥也黄覇传别驾主簿车缇油屏泥于轼前按章豫州今按汉书顔师古注有上章相告者就而按治之二科今按王莽传大者羣盗小者偷穴不过二科非谓饥与寒也郡县力事上官今按此谓郡县尽力奉事上官应塞诘对也】质实【荆州注见献帝建安十二年一统志云竞陵汉之县名属江夏郡晋因之西魏改曰霄城后周复曰竟陵隋初于此置复州后徙治沔阳唐初复移复州治竟陵五代晋改曰景陵县宋安州又仍复州端平中县随州徙沔阳镇元仍还旧治国朝因之改属沔阳州安陆汉之县名属江夏郡晋江夏郡治此刘宋以后为安陆郡治隋以吉阳县省入唐安州宋元德安府皆治于此国朝初省入德安州后陞州为府而安陆复为县仍属德安府绿林山名在荆州府当阳县东南一百一十里即王莽末年绿林兵起处】
　　书法【莽之吏唯费兴田况二人而已皆不果用此莽所以终败也既而罢之其辞二有幸之之辞有惜之之辞终纲目书既而罢之七莽以田况为青徐二州牧是年隋诏刘孝孙定歴间皇十四年唐设科举壬子年皆惜之也明帝大起北宫永平三年晋明帝诏琅邪共王为皇考大兴二年唐聘郑氏为充华贞观八年唐主敕齐王景遂参决庶政甲辰年皆幸之也书未行而罢五详汉丁酉年书寻罢之四详唐景龙四年书未果行十一详汉绥和二年】
　　【壬三午年】春二月关东人相食
　　书法【终纲目书人相食十详汉初丙申年而莽世凡再书民之不幸甚矣甲戌年是年】
　　○夏四月樊崇兵自号赤眉莽遣其太师王匡将军防丹击之
　　【初樊崇等众既寖盛乃相与为约杀人者死伤人者偿创莽遣太师王匡更始将军廉丹讨之崇等恐其众与莽兵乱乃皆朱眉以相识别由是号曰赤眉匡丹合将鋭士十余万人所过放纵东方为之语曰宁逢赤眉不逢太师太师尚可更始杀我卒如田况之言】集览【偿创创初庄反伤也识别识与志同记也别异也】
　　緑林兵分为下江新市兵莽遣其将军严尤陈茂击之【緑林贼遇疾疫死者且半乃各分散王常等西入南郡号下江兵王匡等北入南阳号新市兵皆自称将军莽遣严尤陈茂击之】集览【新市晋太康地记江夏郡新市县属古荆州】质实【一统志云新市地名在德安府孝感县后汉书王常起新市平林之兵即此地】
　　蝗飞蔽天
　　书法【书蝗多矣未有书蔽天者飞至蔽天害稼可知矣终纲目书大蝗十六蝗三十七详景帝后元六年莫逺于至炖煌武帝大初元年莫盛于飞蔽天者也】
　　○流民入关者数十万人
　　【莽闻城中饥馑以问中黄门王业业曰皆流民也乃市所卖粱饭肉羮持入示莽曰居民食咸如此莽信之】
　　秋七月荆州平林兵起
　　【新市王匡等进攻随平林人陈牧廖湛复聚众千余人号平林兵以应之】集览【平林地名在随州随县属古荆州】质实【一统志云平林汉之县名属随州晋省入之故城在德安府随州城东北八十里汉王莽末关东平林人陈牧廖湛起兵号平林兵城于此随县名注见宋文帝元嘉二十二年】
　　赤眉破防丹诛之
　　【莽以诏书让防丹丹惶恐夜召其掾冯衍以书示之衍因説丹曰张良以五世相韩椎秦始皇博浪之中将军之先为汉信臣新室之兴英俊不附今海内溃乱人怀汉德甚于诗人思召公也人所歌舞天必从之方今为将军计莫若屯据大郡镇抚吏士砥厉其节纳雄杰之士询忠智之谋兴社稷之利除万人之害则福禄流于无穷功烈着于不灭何与军覆于中原身膏于草野功败名防耻及先祖哉丹不聼衍奉世曽孙也赤眉别校董宪等众数万人在梁郡匡丹引兵进战兵败匡走丹曰小儿可走吾不可遂战死】质实【梁郡注见景帝三年梁国诗人思召公注见唐文宗开成元年甘棠】
　　书法【赤眉破防丹何不以莽主兵也自书州郡兵起凡战未尝主莽言之逆顺之辞也于是冯衍説丹毋战丹不聼及败王匡走丹曰小儿可走吾不可遂战死纲目不书死之书诛之勇于从逆者可以惩之矣】
　　发明【赤眉贼也廉丹将也观丹尽心所事力战而死自谓得死节之谊而纲目乃以诛书之何哉诛丹所以诛莽也贼莽簒逆凡事莽之徒皆贼尔虽盗贼亦得而诛之纲目于事莽之人必正其罪盖诛其党所以孤元恶窒贼乱之原也其防严矣昔荀况有曰凡诛非诛百姓也诛其乱百姓者也百姓有捍其贼者是亦贼也此即防丹之类也】
　　汉宗室刘縯及弟秀起兵舂陵兴复帝室新市平林兵皆附之
　　【初长沙定王发生舂陵节侯买买生戴侯熊渠熊渠生孝侯仁仁以南方卑湿徙封南阳之白水乡与宗族徃家焉仁卒子敞嗣值莽簒位国除节侯少子外为欝林太守外生钜鹿都尉囘囘生南顿令钦钦娶湖阳樊重女生三男縯仲秀縯性刚毅慷慨有大节常愤愤怀复社稷之虑不事家人居业倾身破产交结天下雄俊秀隆凖日角尝受尚书长安畧通大义性勤稼穑縯常非笑之比于髙祖兄仲秀尝过穰人蔡少公少公颇学圗防言刘秀当为天子或曰是国师公刘秀乎秀戯曰何由知非仆邪坐者皆大笑宛人李守好星厯防记尝谓其子通曰刘氏当兴李氏为辅及新市平林兵起南阳骚动通从弟轶谓通曰今四方扰乱汉当复兴南阳宗室独刘伯升兄弟泛爱容众可与谋大事通笑曰吾意也会秀卖谷于宛通遣轶徃迎秀与相约结定谋欲以立秋材官都试骑士日刼前队大夫甄阜及属正梁丘赐以号令大众使轶与秀归舂陵举兵以相应于是縯召诸豪杰计议曰王莽暴虐百姓分崩今枯旱连年兵革并起此亦天亡之时复髙祖之业定万世之秋也众皆然之于是分遣亲客于诸县起兵縯自发舂陵子弟子弟恐惧皆亡匿曰伯升杀我及见秀綘衣大冠皆惊曰谨厚者亦复为之乃稍自安凡得子弟七八千人部署賔客自称柱天都部秀时年二十八李通未发事觉亡走父守及家属坐死者六十四人縯死族人招説新市平林兵与其帅王鳯阵牧西击长聚进屠唐子乡又杀湖阳尉进拔棘阳李轶邓晨皆将賔客来防】集览【舂陵章怀曰舂陵乡名本属零陵郡冷道县汉元时徙南阳蔡阳县白水乡仍改舂陵案今道州古舂陵郡隆凖日角应劭曰隆髙也凖谓鼻头也日角谓庭中骨起状如日縯常非笑之縯好侠养士每见其弟事田业輙非而笑之比于髙祖兄仲仲髙祖兄之名也髙祖曰始大人常以臣亡頼不能治产业不如仲力今某之业孰与仲多穰注见周赧王十四年宛注见同上十七年轶弋质反伯升刘縯子立秋材官都试骑士日材官多力之士也都试谓总阅试习武备也以立秋日为期贡父曰案汉谓讲武为都试有误以都字为尉字者前队队音遂天鳯元年莽分六队以南阳为前队梁丘赐梁丘复姓赐名也大冠武冠也俗谓之大冠环缨无防以青丝为绲加双鹖尾竖左右谓之鹖冠鹖音芬勇雉也其鬭对一死而止董巴舆服志大冠者谓武官冠之贡父曰案当云大冠者谓武冠武官冠之少武冠二字棘阳本汉蔡阳县地属南阳郡隋改枣阳县宋陞为枣阳军】质实【一统志云长沙国名注见献帝兴平二年舂陵郷名在襄阳府枣阳县南三十里汉记云元朔五年以零陵郡冷道县舂陵乡封长沙王子买为舂陵侯至戴侯仁请徙南阳郡元帝时乃徙蔡阳县白水乡为舂陵侯望气者苏伯阿见舂陵城唶曰气佳哉欝欝葱葱及光武即位改曰章陵南阳郡名注见秦二世三年白水乡在襄阳府枣阳县南三十里其东南二里有汉光武故宅在焉欝林郡名注见武帝元鼎六年钜鹿郡名注见楚义帝元年襄国南顿县名注见光武建武十九年湖阳汉之县名属南阳郡晋省入棘阳魏复置西魏于此置湖州后州废唐以县属唐州元废之故址在南阳府唐县南汉光武封姊为湖阳公主即此唐子乡即唐子山也在南阳府唐县南一百里汉髙鳯尝隠于此棘阳汉之县名属南阳郡即古谢国地以居棘水之阳得名后周省入新野县故城在南阳府邓州境内元志云棘阳有镇介于新野湖阳二县之间是也集览以为枣阳释之可谓误矣邓晨南阳新野人】
　　书法【縯书汉宗室则与崇快又异矣是故书起兵多矣未有书兴复帝室者书兴复帝室特笔也终纲目惟刘縯兄弟书起兵兴复唯琅邪王冲书举兵匡复唐中宗嗣圣五年唯淮南西川书移檄兴复唐昭宣帝天祐四年】
　　发明【前此临淮緑林樊崇秦丰等皆书兵起以见讨贼之意然犹不尽予之者崇等依阻山林聚众为盗非能仗义诛讨故也至是伯升兄弟唱义其名始正是以纲目大书汉宗室起兵兴复帝室然后人神之愤可伸贼莽不足平矣】
　　下江兵与莽荆州牧战大破之
　　【严尤陈茂破下江兵成丹等収散卒复振与荆州牧战于上唐大破之】集览【上唐地名在江陵境内】
　　冬十一月有星孛于张○汉兵与莽守将甄阜梁丘赐战不利遂与下江合兵袭取其辎重
　　【刘縯欲进攻宛至小长安聚与甄阜梁丘赐战败縯复収兵保棘阳阜赐乘胜留辎重于蓝乡引精兵十万南临沘水新市平林见汉兵数败各欲解去合下江兵五千余人至宜秋縯与秀俱造其壁曰愿见下江一贤将议大事众推王常縯见常説以合从之利常大悟曰王莽残虐百姓思汉今刘氏复兴即真主也縯遂与常深相结而去常还具为余将言之皆曰大丈夫既起当各自为主何故受人制乎常乃徐晓説之曰王莽苛酷积失百姓之心民之讴吟思汉非一日也故使吾属因此得起夫民所怨者天所去也民所思者天所与也举大事当下顺民心上合天意功乃可成若负彊恃勇触情恣欲虽得天下必复失之以秦项之势尚至夷覆况今布衣相聚草泽以此行之灭亡之道也今南阳诸刘举宗起兵观其来议者皆有深计大虑王公之才与之并合必成大功此天所以祐吾属也诸将素敬常乃皆谢曰无王将军吾属几防于不义即引军与汉军及新市平林合于是诸部齐心同力鋭气益壮縯大飨军士设盟约休卒三日分为六部十二月晦潜师夜起袭取蓝乡尽获其辎重】集览【沘水索隠曰南阳郡沘阳县沘水出焉沘卑履反宜秋地名合从之利言讲好为便也从将容反瓒曰以利合曰从过秦论合从缔交徐晓説之徐纾缓也晓开喻也説音输芮反曲为辞语以诱之也夷覆夷灭覆败也】正误【宜秋今按李贤曰宜秋聚名在池阳县续汉志南阳平氏县有宜秋聚】质实【一统志云沘水源出南阳府唐县大胡山一名马仁陂乃聚泽也溉田万顷汉因此水置沘阳县】
　　书法【特笔也其特笔何此阜赐所以速诛也纲目之法征战之际苟有关于成败之故者必特笔书之故汉王烧楚积聚书详楚汉丁酉年汉兵袭取莽辎重书是年曹操袭破绍辎重书献帝兴平五年】














　　御批资治通鉴纲目卷八上
　　钦定四库全书
　　御批资治通鉴纲目卷八下
　　【癸汉帝更未始元年】考异【按凡例正统已絶簒贼朱注国名不成君亦依正统已絶之例注云如汉帝则此汉帝三字亦当用白字】春正月攻阜赐诛之又破严尤陈茂于淯阳下遂围宛集览【淯阳地志南阳郡淯阳县顔师古曰县在淯水北淯水出南阳郦县西北山中南入于汉】质实【一统志云淯阳汉之县名属南阳郡东汉废之故城在南阳府城中淯水之阳县境有小长安汉光武尝与甄阜梁丘赐战于此】
</div>
    <div class="pagination">
<a href="御批资治通鉴纲目_page37.html">上一页</a><span>...</span><a href="御批资治通鉴纲目_page33.html">33</a><a href="御批资治通鉴纲目_page34.html">34</a><a href="御批资治通鉴纲目_page35.html">35</a><a href="御批资治通鉴纲目_page36.html">36</a><a href="御批资治通鉴纲目_page37.html">37</a><span class="current-page">38</span><a href="御批资治通鉴纲目_page39.html">39</a><a href="御批资治通鉴纲目_page40.html">40</a><a href="御批资治通鉴纲目_page41.html">41</a><a href="御批资治通鉴纲目_page42.html">42</a><a href="御批资治通鉴纲目_page43.html">43</a><span>...</span><a href="御批资治通鉴纲目_page39.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
