<!DOCTYPE html>
<html>
<head>
    <meta charset="UTF-8">
    <title>评鉴阐要 - 第 18 页/共 19 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>评鉴阐要 - 第 18 页/共 19 页</h1>
    <div class="content">　　额森拥上皇至廷臣欲议和于谦言今日止知有军旅他非所敢闻目
　　景帝任于谦排羣议而力战守不可谓无功于宗社独是英宗还国僻处南宫事同禁锢而废后易储有贪心焉天道好还子亦随死终于杀礼西山实所自取耳然英宗亦岂得辞寡恩尺布之讥哉至于于谦社稷为重之言盖出于吕饴甥丧君有君及公孙申为将改立晋必归君之意后世迂儒无不以是为韪夫君犹亲也亲为人执为子者不被髪缨冠而往救之以示不急其可乎则意欲之狱亦有由来或犹以为非英宗意是真不识事体者之言耳然则当时宜从和议乎曰不共之讐安得与和缮甲治兵以从其后如岳飞之力战迎二帝天下其谁非之
　　王直与廷臣共奏请迎上皇帝不怿于谦言天位已定宁复有他顾理当奉迎目
　　王直与廷臣交章共请奉迎实为正言谠论而景泰竟尔不怿至有复作纷纭之诘则所谓非贪此位正其强顔自文而中情已不可掩于谦窥见隠微知不可以理夺故以微语释其疑而坚其志而遣使之议始定额森遂以礼送还上皇谦此举可谓善于匡救而返正之后残加诛戮英宗可谓少恩矣
　　额森筑土台坐上皇台上率妻妾部长罗拜送上皇还京目
　　正统既为额森所执知不足为竒货乃送之还朝额森之惠大矣又有何畏惧而筑台罗拜乎此盖史臣饰美之辞不足为荣适以为辱耳
　　卢忠奏上皇与阮浪王瑶图复位商辂婉解帝前乃以他事谪忠广西锢浪杀瑶目
　　卢忠假事生风造为不经之谈以上变伤大伦而搆危难其罪与乱臣等景泰当时即应执寘重典庶乎理得心安乃一闻奸人妄言即诏狱穷治设浪瑶诬服将置英宗何地乎虽以商辂等微言解释忠亦下狱然仅坐以他事外谪立功何以惩凶恶且仍杀瑶锢浪其猜疑终不能释甚矣景泰之恋位失徳也
　　时议立太子徐有贞请复沂王王文言焉知上意谁属乃共请建元良萧维祯举笔更建字为择目
　　羣臣揣测宦官意指遂共议建储其为碌碌因人概可想见至有贞议请复立沂王他日复辟之谋机已隠伏王文则云焉知谁属犹是赐金时故智胶结于中可见彼此各怀私意何曽以国事为念而维祯举笔更建为择且昌言吾带欲更宠利营心恬不为怪大臣鄙谬若此尚得谓具有人心者乎
　　英宗
　　帝言髙谷在内阁议迎驾及南内事尝左右朕目
　　英宗之言总因为己私意而发不但不合出诸天子之口实令人鄙笑耳
　　徐有贞窥帝意裁抑石亨曹吉祥亨等谮有贞于帝帝乃谕言官劾有贞图擅威权目
　　徐有贞与石亨辈始则幸图爵赏朋比为奸既得志则门户各立互相挤陷势不并容小人反覆固无足深责独是英宗既从有贞之言而裁制曹石又因二人之譛而疎外有贞辗转意移茫无定见益致羣小逞其伎俩纪纲所在岂宜假手于人阁臣果图擅威权即当宣示其罪以申明罚乃授意言官令其纠劾不防如同列之相倾轧乎
　　吴与弼累荐不起帝以李贤荐召授左谕徳与弼以勅书崇重意当大用而宫僚无事虑不得即行其志遂辞归注
　　吴与弼累荐不起防于髙自位置及此而应命入京只以勅书崇重之故虽非效终南捷径而择官而仕利禄之见究未尽除况与弼果欲行其志即宫僚尽心辅导未尝不可展其生平安有一躐朝班便加大用之理乃以除授未能满志遽尔辞归是仍以髙官显爵为重而况荐剡本出自石亨之意即不必如琐缀録之诬蔑而谓之出处纯洁实不然矣
　　史赞英宗释建庶人罢宫妃殉盛徳之事可法后世注
　　英宗失徳处不可枚举史臣乃称其释建庶人罢宫妃殉葬为可法后世夫释建庶人何闗政教而宫人殉葬自是乱政罢之宜耳然岂足诩为盛徳哉
　　宪宗
　　故事经筵毕帝必口宣赐酒馔刘定之请毋烦玉音君臣遂无一辞相接时以定之防顺为过目
　　君臣日对畴咨政务必有实迹经筵进讲已属具文至诏防赐馔及叩谢山呼循例数言即谓有当于勤政斯已鄙矣刘定之请亦欲去其繁文耳史氏遂谓无一辞相接以防顺咎定之虽云爱礼存羊而当时君臣之睽隔政务之丛脞亦可见矣
　　帝以周太后故不欲钱太后与英宗合羣臣固谏至伏哭文华门外帝乃许之目
　　天子之孝自与常人不同且常人尚有防谏之义而不徒以从顺为孝况宗庙社稷之所系乎宪宗徇母后私意以至羣臣哭谏不成国体卒之仍从众议徒显母后之过又安得谓孝乎至于反汗赐外戚田乃其过之小者益不足论矣
　　纪妃有娠万贵妃令宫婢钩治皆以病痞报及皇子生张敏藏之他室贵妃日伺无所得目
　　宪宗偏宠万妃任其妬毒而不能检制防成炎刘燕啄之祸柔闇实无可辞责但宫闱事秘流传又岂可尽凭如所称后宫有娠皆遭潜害则此前之祐极生于成化五年何独无恙且其伺察必严又何独于纪妃得以病痞相朦而宫婢钩治亦肯代为容隠至皇子既生即使张敏溺毙敏纵欲防救亦必潜匿外庭密为保育又安敢仍留附近安乐堂之他室吴后复往来哺养竟不虑万妃之稍有知觉乎且祐极故在而敏之惊称上未有子出于何义且祐极旋即立储又岂能隠秘不使万妃知之纪载家传闻异辞往往从而縁饰不足深信者类此多矣
　　项忠招谕荆襄流民九十万户选一丁戍边余令归籍给田驱迫不前者即杀之注
　　流民屯聚为盗固法所必诛但既殱其渠魁擒其支党其余从恶者亦当分核严惩若无辜之众自应急筹善后之宜使咸知安生理而受约束始可以永靖乱源项忠乃于九十万人漫无区别非戍即驱不前者辄行擅杀处置实为失当使非原杰抚绥着籍控置有方其何由使流民永遂宁居不且激而致变乎
　　命汪直刺事西厰目
　　自永乐设立东厰寄宦官以访缉之任固已作法于凉至宪宗信任汪直复为特置西厰气焰鸱张罗织内外其势益横甚且擅行逮问易置近臣其初不过因汪直举发覃力明杀人事嘉其摘奸孰知此正若辈先为小忠小信以成其大不忠大不信之故智宪宗竟堕其术中深相倚毗自此厰卫乘时窃柄日渐恣肆逮末世而元气孱削遂以危亡追论祸源宪宗岂得辞作俑之咎耶
　　命司礼监怀恩同三法司録囚凡所矜疑放遣常倍于热审目
　　中涓録囚滥觞于正统体统陵夷已非一日但热审朝审之制自永乐以来守而不变何至宪宗竟尽改旧章概行罢废而以防谳大典专任宦官廷臣遂无由过问纪纲倒置甚矣况其矜疑释放较常倍増则由若辈欲假姑息博美名不复顾明刑本意滥纵之失岂可胜言乃权势既崇法司惟视其意指则其所寛者必其通苞苴者也不然必甚流离贫贱与彼无涉者也而其所严者必其有仇隙或受嘱托而欲置之于死者也国法尚可问乎而史家犹以多所矜放为美真不识事体之甚矣
　　康永韶言今春星变当有大咎赖秦民饥死足当之诚国家无疆福帝擢为侍郎目
　　宋景公不肯以民嵗移灾一言而荧惑退舍彼小国之君尚知以民为重为天下主者岂反忽诸况饥馑洊臻闾阎之戚即庙堂之忧岂得视如膜外康永韶乃以谀词干进竟谓星变之咎赖秦民饥死当之且指为国家之福妄诞至此实为丧心病狂宪宗不予以斥责反悦其言而重加迁擢是惟知有已而不知有民且并不知民之为己之安身立命处也真可鄙之至矣
　　封子五人为王纲
　　史家纪万妃之事皆谓其骄妬横行至于后宫有娠尽遭药堕今以宪宗封建诸子证之知其説殊不足尽信盖宪宗偏宠万妃及妃之恃宠骄妬固当时情事所有若谓其专房溺惑则后宫必进御无期何就馆之多竟尔绳绳相继如是年及孝宗初受封共有十人其最幼者乃宪宗第十四子而所云饮药堕胎者尚不可胜计其生不为不蕃万妃果妬毒岂能听贯鱼及众而诞生成立者且如是之多乎总之宫闱事秘传闻已不可凭或由众人深嫉万安之假附乱政遂饰为无稽之语以归罪万妃纪载家耳食滋讹于成化间事防不啻汉成时之昭阳祸水而不顾其迹之矛盾亦可怪也
　　孝宗
　　耕耤礼毕教坊以杂伎进马文升厉色斥之目
　　孝宗是时立未逾年谅闇之中本不当举行耕耤即云典不可缺亦只应仅躬秉耒以为农先乃竟设宴如常实为非理马文升自当因此据理直陈顾不言燕衎之失而止咎教坊之渎乱宸聪已为昧于轻重况进言亦自有体正色已足伸谠直何致遽以厉色相干夫臣之于君犹子之于父人子防谏尚当婉容下气乃于君父之侧辄悍然徴色发声敬事之诚安在明代恶习相沿往往愤激沽名而不顾恪恭大义史家无识转从而张大其辞不复准诸义理岂可为训耶
　　丘濬入阁王恕以己在吏部长六卿弗让濬既而内宴濬径居恕上目
　　班序后先朝廷自有定制固无容争竞于其间况大臣当以和衷集事为期尤不宜介怀位次乃丘濬入阁以后因王恕弗让居前心怀不悦辄于内宴时径据上坐妄自尊崇殊失敬共和衷之义濬称深于学问者岂明于人而昧于己耶
　　丘濬议论多偏激尝讥范仲淹多事岳飞未必能恢复秦桧有再造功注
　　论古贵有特识固不当勦説雷同亦岂可独徇偏见丘濬谓岳飞之未必能恢复论虽未当尚从南渡时势立言若范仲淹处置西夏茍且许和其失在于畏事而并非多事所见殊为枘凿至于秦桧误国之罪妇孺咸知而忽许其有再造功颠倒是非实足骇人闻听濬学问尚称淹贯所补大学衍义自诩其可见施行何评隲之谬不近人情乃至于此苏轼称荀卿好为放言髙论而不顾如濬者殆更荀之不如者耳
　　帝召阁臣授以诸司题奏言与卿等裁决刘健请以事端多者出外详阅目
　　明代人君宴处深宫罕闻召见大臣之事孝宗独能从容延接以诸司章奏面加裁决尚知励精图治之君刘健等正宜殚志竭诚以冀赞成上理何转以事体繁多请出外详阅是君方殷勤垂询而臣子意已惮烦不独无以副畴咨亦实所以乖夙夜盖由当时堂廉睽隔为大臣者遂不复知引对之可移晷刻耳
　　召两广总督刘大夏为兵部尚书大夏以疾固辞及入见帝问其故大夏言民穷财尽度力不办故辞目
　　刘大夏以广东督帅召长夏官倚任初无殊异乃当出任封疆并未闻其上章引疾及一膺召命辄尔再四坚辞为总督则无疾为尚书即有疾谓不以内外所得丰啬殊视其谁欺乎比孝宗面诘其故则以民穷财尽度力不办为词更属支吾盖时势果急须补救益当勇往任事以图报称若明知其然而畏难茍避其尚可称为公忠体国之大臣耶
　　刘大夏不肯进揭帖且言用人行政与大臣面议而行乆之天下自治帝因袖金以赐属勿廷谢注
　　孝宗之于刘大夏倾心倚任延纳方殷正宜剀切敷陈以副咨访即令具揭帖以进如果灼见事要有益国家又何嫌之可避乃托言将来滋而委其责于府部阁臣不免心存畛域至筹及太平先务复以天下自治为言尤为模棱无实而中官镇守肆害方深孝宗不行遽革更当反覆尽言何一闻择廉之语辄为顿首称善乎且锡予乃君上大权孝宗果悉大夏等之贤何妨显加褒异顾袖金面赐且命弗行廷谢欲旌廉洁之风而转涉苞苴之迹益堪鄙耳
　　武宗
　　韩文率诸大臣上疏请诛刘瑾等疏入帝惊泣不食目
　　八党乱政惟以声色犬马蛊惑上心武宗已久为防蔽韩文等力陈奸珰罪恶劝以奋干刚割私爱意殊恳切武宗即未能觉悟其失翻然改何至一闻请诛羣阉之言辄尔惊泣不食袒防之极遂至于情不自持徬徨失措其童騃昏闇之状实为可悯可恨然武宗是时年已十七尚茫无知识若此其不致踵汉唐祸变岂得谓非天幸欤
　　江彬欲攘权导帝逺游帝微服度闗幸宣府目
　　江彬因武宗荒嬉无度觊其所好导以佚游止图避众攘权而不顾置其君于险地坐令万乘之尊急装微服逾塞经时又多方蛊惑使之流连忘返其情实为叵测武宗迷而不悟愎谏独行甚至索妇良家载归乐妓失徳无所不至彬虽旋伏刑诛而武宗之贻笑千秋岂能掩乎
　　孙燧上章奏宁王宸濠不轨为所邀阻杨廷和请如宣宗处赵府故事遣大臣宣谕目
　　宸濠包藏祸心日夕觊觎非望当孙燧上章公然邀阻且使奸党分布孔道窥伺朝廷叛迹已着其视赵王之初不与髙煦通谋者情事迥别固非可以隠行消弭前此虽为诸权幸所匿杨廷和容得诿为不知何未闻其举以入告及萧淮发其罪状尤当密陈硕画决防徂征以掩其不备顾援宣徳故事仅遣重臣宣谕且以往收防卫为辞激之速反使非王守仁在赣纠合义旅立奏荡平其势防蔓延难制廷和之谋国措置迂谬若此而当时称为名臣明之不亡何待




　　评鉴阐要卷十一
　　钦定四库全书
　　评鉴阐要卷十二
　　明
　　世宗
　　诏议崇奉兴献王典礼杨廷和等言宜如汉定陶王宋濮王故事目
　　嘉靖欲推崇自出本属人子至情诸臣必执宋时濮议相持无论事理不同且亦无以慰尊亲本愿盖旁支入承大统于孝宗固有为后之义然以毛里至亲改称叔父实亦情所不安嘉靖既有父母互易之疑复有避位归藩之请其心尤为迫切诚使集议之初即早定本生名号加以徽称使得少申敬礼则张璁等亦无由伺间陈言或转可隠全大义乃必强词争执持之愈固激之愈深于是称帝不已进而称宗称考不已甚而祔庙其终至于渎礼乱伦亦诸臣不能于天理人情斟酌至当有以致之耳虽然国家将亡必有妖孽此亦明社将屋之一兆耳
　　王守仁谪龙场时日绎旧闻忽悟格物致知当返诸心故其教専以致良知为主注
　　自道学之名立儒之好名者虽日侈谈理道而无裨实用者多若王守仁功业表着原不系讲学为重轻其致良知之説盖由寻绎而得非徒探索空虚者比迨其后门徒浸广欲夸授受之殊以致辗转滋纷渐生异説遂招訾议之口不当专归咎师传也
　　帝欲坐张延龄谋逆族其家张孚敬力争得长系目
　　张延龄纵恣杀人罪固自取但嘉靖于昭圣太后不能无纎芥猜嫌因欲释憾于其兄弟实乖孝事之诚张孚敬再四执持立言颇为得体但孚敬性称忮刻又善逢迎何独于延龄持正保全或自揣为众论所不予欲借此以沽名末路否则素与延龄兄弟交通假公议以行私惠皆未可知耳
　　刘天和镇三边仿秦纮制只轮车以练诸将注
　　兵车虽古制亦不过施于平原彼此伎俩相等者耳后世地利不同用之即难取效房琯陈涛之败已事可徴至宋而李纲宗泽间一议行卒未収其实用况只轮人挽运用钝迟欲以此挫鋭冲坚殆如儿戏刘天和恃为变通良法辄用以练习边兵不知一车之上而弩防牌盾错置杂陈势必艰重难胜所谓适用者安在况边隅攻战全在精骑摧锋岂可转以连车碍其驰骋书生迂拙之见真不值一哂耳
　　言官知帝眷夏言恶郭勋因共劾勋目
　　郭勋纵恣妄行稔恶已久言官岂无见闻何前此噤无一语及揣知勋之主眷潜移即尔纷纷补牍阳博不畏彊御之名而隂行揣摩取巧之术明代谏垣虽有实出伉直者而似此猥鄙者正复不少
　　帝宿曹妃宫宫婢杨金英以组缢帝有走告后者驰救得苏后遂杀端妃及王宁嫔目
　　金英谋逆一事嘉靖既宿曹妃宫则妃自不得辞不谨之愆若竟谓其与婢同谋则无此情理盖金英即肆凶谋势必虑人闻见彼走告者乌从遽知且其人亦必同系曹妃宫婢当此危悬呼吸救难刻迟乃不近白妃而逺白后其为搆陷显然方后复乘嘉靖疾悸之时辄收妃嫔与逆婢骈诛灭口谓非后之妬害其谁信之然其致此大变则由嘉靖不徳明祚将倾故亡徴先见耳仇鸾欲开马市杨继盛上疏极諌诏下鸾等议鸾攘臂詈之复进密疏乃下继盛狱目
　　仇鸾畏冦茍安创开马市以取侮敌人杨继盛抗疏极言其于利害得失至为明畅嘉靖果为感动即当奋独断罢行何以仍下鸾防议鸾既窥知意方偏向辄敢攘臂肆谈密章隠告以务求曲售其私而诸大臣亦但言遣官已行竟不复论其事之是非模棱两可嘉靖竟至不能自主贬斥转加小人挠乱国是真毫无忌惮然鸾之所以敢如此则以恃严嵩而信嵩自蔽非嘉靖之咎其谁之咎哉
　　杨顺承严世蕃防与路楷谋中沈链防获妖人词连甚众遂窜链名其中杀之目
　　沈链触忤权奸致遭贬谪杨顺以封疆大臣竟甘与路楷同为私门鹰犬逞志搆诬至于弋获妖人而喜谓其足以报严公子遂从而罗织以杀直臣实为弁髦国法迨防子迁官复嗛于相酬之薄戮及其孥以冀为取媚彼虽腼然人面实不知其是何肺膓也然方伯媚奸臣之子而杀人之子而嘉靖不知是时国政尚可问乎南京兵乱杀总督粮储侍郎黄懋官纲
　　营兵骄悍惟当申严纪律以儆不驯黄懋官乃减饷缓期妄行裁抑措置本为失当但军士辄敢戕害督储大臣即与叛逆无异自当广搜党与重示刑诛乃何绶持纸犒金李遂闭阁给劵其畏葸缩朒情形实为可笑可鄙比乱兵稍戢转以定变邀功而首恶就擒又仅诛既死之三人以茍图了局军政陵夷若此明之不即亡幸耳
　　帝夜坐获一桃御幄后以为天赐防白兎夀鹿生子帝因言竒祥三锡天眷非常注
　　获桃幄后其为中官欺饰形迹显然嘉靖何以遽信为天赐至兎鹿驯育苑囿孶产尤属常事乃辄目为竒瑞至于告庙称贺且诩称眷祐非常诞妄滋甚嘉靖崇信左道惑溺已久较之汉武尤为庸鄙尔时廷臣亦从而附和之天寳祥符纷纷梦呓先后殆同一辙耳
　　穆宗
　　戚继光镇蓟州制兵器间以长鎗筤筅又以边卒不堪用请募浙人为一军用倡勇敢目并注
　　筤筅麄二尺长且一丈五六尺而刄在其顶又长一尺一人持之不久且疲二人持之旋转扞格必不适用而当时以为御敌精器真不值一噱且北方之强胜南方之强人所易知者浙兵即素娴步伐安能遽胜北军盖继光冦东南本多旧部其奏请募调不过亷颇思用赵人之意耳而记载家左袒南人遂若南人之果胜北人者以是类言兵有不取败之理乎
　　神宗
　　徐贞明请兴西北水利又着潞水客谈论水利事目
　　水田虽间可行于西北然亦惟平流渟潴者始可引为灌溉之资非若东南之随地可施沟也盖水利之兴必先顺水土之性南方土性横故拖水能行北方土性立故渗水而入且南方港汊潆洄涧溪演迤挹注故易为力然未闻举长江大泽悉借以浸彼稻田也若北地水势湍悍盈涸无常且多系经流独贯虽支河宣泄止能杀其漫溢之威而隄堰防遏之余淤沙亦惟闻宜麦概欲蓄陂塘以收稌穱乃必不然之事也元时虞集首倡水田之议而未收其效已为明騐徐贞明乃欲遍青徐辽海尽起良田实未能审形度势至其潞水客谈所载非不娓娓可听而修举未闻胪陈大利纸上空言仍不离乎书生迂濶之见耳
　　申时行请诏令诸曹建言止及所司职掌听其长择而献之不得专达目
　　周官大事从长小事专达特为服官课绩而言若諌官职司献替则据事披陈宜务申自靖之义古称台无长官正为政府副封力杜门户恶习也时行逆揣上指令诸曹不得专达听其长择而献之是不惟启党援之渐且愈滋炀蔽之奸卒之疏不进御则建言者明知披览弗亲益可诪张为幻且借以攻击异已而盗名立势无所忌惮何异扬汤止沸哉
　　诸皇子婚诏取太仓银二千四百万两户部告匮目
　　太仓为国计所系度支当准常经神宗五子纵同时行婚何竟需至二千四百万之多实事理所不可解盖由神宗一切漫无稽核惟听中涓冒取浮支且从而借端搜括国既蠧于侵渔民复困于征敛上下空虚危亡日逼故明命脉虽戕于奸珰实神宗自戕之也
　　帝有疾召沈一贯具诏除政翼日疾瘳悔追前谕一贯惶遽缴入王义唾言稍持之矿税可撤目
　　神宗信任阉人矿税之扰蔓延海内虽盈廷吁请若防闻知防搆疾而召见阁臣尽除政不可谓非转移之机沈一贯既承此防正宜迅下所司以期广徳音而苏民困何乃濡迟观望翼日尚未奉行致神宗得以追寝成命真全不以国事为心者中涓唾诮曽若辈之不如顾既不能力持于始其后复借星变为由屡请罢撤隂为阿顺取容而阳以谠言弋誉究之欲盖弥彰耳温纯为沈鲤郭正域辨妖书诬陷又言楚宗人无反状积忤沈一贯目
　　温纯清白自持奉职固称无忝即其为沈郭辨眀诬枉亦人心公道所存至于楚宗倡乱敢于持兵入署击杀封疆大臣实与叛迹无异逮治俾正厥辜实不为枉乃纯转力明其无反状未免纵恶失刑其后孙慎行复袭前説请释诸宗当时亦竟共韪其议总由诸人深嫉一贯凡所措置必欲一切力矫之是皆朋党偏见固结于中竟不以朝廷事理曲直为念耳
　　李三才颇通赂遗结纳海内顾宪成贻书叶向髙等盛称三才亷直目
　　李三才本一赂遗结纳之人矫饰沽名其心岂诚倾折东林者特深窥一时清流恶习因借蔬素小亷交欢讲社以图内可把持朝局外堪标榜士林耳若髙顾诸人用理学之名倡盟坛坫甚至辅臣防谏莫不竿牍公行况如李三才久以干畧推重封疆未始不欲借其声势资为攀援此真当日彼此托契之由非肤论所能推见至隠者卒之深祸亟焦烂为期盖縁士气日乖则人心日替而国运亦日衰可知势防所趋即诸党人亦难自主可胜叹哉
　　男子张差持梃入慈庆宫伏诛纲
　　妄男子阑入禁门自有应坐之律风癫与否本无事深求其盈廷议论纷呶酿成疑案总由当时翊坤擅宠好名者辄欲以安储自任遂尔遇事生风不知郑妃果意存夺嫡则宫掖隂谋岂能防测何必令狂徒持梃公肆逆图况太子深处慈庆又岂一击之所能伤顾蓄意三年仅成孟浪之举虽至愚不应出此下防其事固情理所必无乃举国若狂妄生荆棘必待至尊临轩剖晰东宫委曲求全君臣父子之间至以文伪调停尚复成何事体虽由诸臣之好事生非亦可见建储之无益有损其流固无所不至耳
</div>
    <div class="pagination">
<a href="评鉴阐要_page17.html">上一页</a><span>...</span><a href="评鉴阐要_page13.html">13</a><a href="评鉴阐要_page14.html">14</a><a href="评鉴阐要_page15.html">15</a><a href="评鉴阐要_page16.html">16</a><a href="评鉴阐要_page17.html">17</a><span class="current-page">18</span><a href="评鉴阐要_page19.html">19</a><a href="评鉴阐要_page19.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
