<!DOCTYPE html>
<html>
<head>
    <meta charset="UTF-8">
    <title>御批续资治通鉴纲目 - 第 100 页/共 112 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御批续资治通鉴纲目 - 第 100 页/共 112 页</h1>
    <div class="content">　　【从省臣言也】
　　秋七月河决归徳又决封邱
　　发明【呜呼当时河决之害亦多矣是岂当时隄防之不固欤抑亦当时气数之使然欤曰非也葢隄防传袭既乆至是而决则非不固可见河道相因数世至是而决则非气数可知是乃隂阳失常不能自固而实天变之所致也岂可委之隄防气数之末乎茍以隄防气数为言则人君视为泛】
　　【常将何所警惧也哉】
　　○八月复置尚书省以竒塔特布济克为右丞相托克托为左丞相三寳努约苏为平章政事保巴为右丞孟克特穆尔为左丞王罴参知政事
　　【初帝从托克托嘉珲帕哈哩鼎言欲复至尚书省分理财用御史台臣言昔年阿哈玛特僧格相继立尚书省综理财用事败并入中书今四方地震水灾嵗仍不登百姓重困又复立之则必増置有司滥设官吏殆非益民之事且综理财用在人为之若止命中书未晃不可帝曰卿言良是此二人者愿任其事姑听其行焉至是约苏又与保巴言其事帝命与塔斯布哈集议保巴言政事得失皆前日中书所为今欲举正彼惧有累孰愿行者臣请乞旧事从中书新政从尚书尚书省官以竒塔特布济克托克托为丞相三寳努约苏为平章保巴为右丞王罴为参知政事帝并从之塔斯布哈言此大事遽尔更张乞与老臣更议之帝不从三寳努言尚书省既立更新庶政变易钞法用官六十四员其中宿卫之士有之品秩未至者有之未厯仕者有之此皆素习于事既已任之乞勿拘例授以宣勑仍改各行中书省为行尚书省以尚书省条画颁示天下敢有沮挠者罪之】
　　发明【书复置尚书省以明其不宜置也今所用之者皆一时之小人自是羣小用事变更制度而天下由是多事矣故备书于册以深讥之】
　　广义【此即王安石制置条例司耳竒塔特布济克不以卢世荣僧格为鉴又踵其覆辙厥后自取诛戮不亦宜乎】
　　置太子右卫率府
　　【命右丞相托克托御史大夫布森尼敦领府事取河南防古军万人之王约曰左卫率府旧制有之今置右府何为诸公深思之不可以累储宫也太子又命取安西兵器给宿卫士约谓詹事鄂勒哲曰今移文千里取兵器人必惊疑主上闻之奈何鄂勒哲曰实虑不及此家令薛居言陜西分地五事命往理之约不为署行语之曰太子潜龙也当勿用之时为飞龙之事可乎遂止太子喜谕羣下曰事未经王彦博议者勿启一日约方启事二宦官侍侧太子问曰自古宦官壊人家国有诸对曰宦官善恶皆有之但恐处置失宜耳太子深然其言】
　　广义【君子观王约告仁宗之言可谓不负厥职者矣然而仁宗之善政屡见于史册者谓非王约辅导于其始可乎若王约者贻仁宗之哲命者也】
　　九月颁行至大银钞
　　【帝从约苏言钞法大壊乃改造至大银钞凡十三等毎一两淮至元钞五贯白银一两黄金一钱随路立平准行用库及常平仓以权物价毋令沸腾元之钞法至是凡三变云】
　　帝还大都○始铸钱
　　【元行钞法虽皆以钱为文而废钱弗铸至是始诏大都立资国院山东河东辽阳江淮湖广四川立泉货监六产铜之地设提举司十九铸钱曰至大通寳者毎一文淮银钞一厘曰大元通寳者准至大钱十文与厯代钱通用其当五当三折二并以旧数用之既而御史言至大银钞始行品目繁多民犹未悟而又兼行铜钱虑有相妨今民间拘收铜器甚急民殊不便乞与省臣详议不报】
　　复行内降防
　　【尚书省言三宫内降之防曩中书奏请勿行臣等谓宜仍旧行之傥于大事有害则复奏请中书之务乞以尽归臣等从之】
　　冬十月以皇太子兼尚书令
　　【初帝从竒塔特布济克言由尚书省任人以宣勅散官委之中书至是太子言旧制百官宣勅皆归中书以臣为中书令故也自今勑牒宜令尚书省给降宣命仍委中书从之】
　　质江南富民子为军
　　【约苏言江南平垂四十年其民止输地税余皆无与富室有占编民奴役之者动輙百千家有多至万家者其力可知乞令有司收粮五万石以上者石输二升于官仍质一子而军之所输之粮半入京师以养御士半留于彼以备凶年富国安民无善于此诏如其言行之】
　　发明【语曰以不教民战是谓弃之武宗惑约蘓之言以江南子弟质之为军则不惟欺其民而抑且虐其民矣安有欺君虐民之臣尚可逭其诛戮乎直书于册交讥之也】
　　广义【约蘓欲质江南富民子为军者忧其为乱也其计不亦左乎】
　　十一月八百媳妇诸蛮乱
　　【八百媳妇及大小彻里诸蛮作乱诏遣云南右丞索勒济尔威徃谕之比至为贼所赂复肆攻掠遂以败还】
　　以阿萨尔为尚书左丞相行中书平章政事
　　【寻出商议辽阳行省事】
　　十二月帝亲飨太庙
　　发明【易曰萃亨王假有庙祭义曰公假于太庙朱子曰庙所以聚祖考之精神又人必能聚已之精神则可以至于庙而承祖考也然则王者亲享太庙以已之精神聚祖考之精神则必亲享而可元世未尝亲享遣官代之则是失萃聚之义也而悖礼亦甚矣武宗能亲享之此纲目所以特书以予之也】
　　【庚戌】三年春正月征李孟入见以为平章政事同知枢宻院事
　　【初孟既逃去有□于帝者曰内难初定时孟尝劝皇太子自取帝弗之信一日太子侍内宴忽戚然改容帝曰吾弟何不乐太子从容起谢曰赖天地祖宗神灵神器有归然成今日母子兄弟之惟者李道复之功居多适思之不自知其变于色也帝即命搜访之得于许昌径山召见谓宰臣曰此皇祖妣命为朕賔师者宜速任之至是乃授中书平章事集贤大学士同知枢宻院事】
　　广义【抑观仁宗之起李孟可谓两得矣一以释武宗之疑一以全青宫之义仁宗其贤乎】
　　立皇后鸿吉哩氏○二月宁王库库楚谋反流于髙丽【库库楚与图喇子喇特纳实哩谋为不轨事觉下库库楚狱窜喇特纳实哩于漠北磔西僧特哩等二十四人于市遂欲诛库库楚平章政事特尔格辨其诬诏释之流于髙丽】
　　以约蘓为尚书左丞相○三月赐诸王彻伯尔币帛【初世祖以海都叛诏积其分地五户丝为币帛俟其来降赐之至是其子彻伯尔来归尚书省臣请以赐之帝命省臣备述其故以与之使彼知所愧】
　　发明【有功则赏虽雠不废有罪则刑虽亲不逭此固人君赏罚之至公也前者库库楚谋反罪状甚明而仅流之于髙丽彻伯尔海都之子叛不能诛乃赐币帛此皆过于姑媳而非奉天伐暴之意也昔管蔡流言周公诛之岂周公手刄同气耶奉行天讨不能顺私恩以废公法耳今而谋反者仅流髙丽悖逆者赐之币帛而不知有功者将何所赏乎元之政刑如此又安能乆享其国哉】
　　帝如上都○夏五月诏尚书省右丞相托克托左丞相三寳努总百司庶务
　　【寻加托克托太师爵义国公三寳努爵楚国公】
　　荆襄大水山崩
　　【襄阳峡州路荆门州壊官民廨舍二万一千八百余间死者三千四百余人】
　　发明【诗云□□震电不寜不令百川沸腾山冡崒崩髙岸为谷深谷为陵哀今之人胡憯莫惩是时荆襄大水山崩死者三千四百人则其变之非小明矣元之君臣曽未见其宵旰不宁更相戒饬之意而徒上下偷安置之度外则其自暴自弃不足以有为岂不明且切欤纲目书此其垂戒来世也大矣】
　　广义【上书诏尚书省右丞相托克托右丞相三寳努总百司庶务且以各封公爵继书荆襄大水山崩者所以着宠任兴利之臣専权之应也天道福善祸滛防于影飨可不畏哉可不戒哉】
　　秋九月帝还大都○冬十月诏减宫人膳
　　【尚书省言宣徽院廪给日増储□虽广亦不能给帝曰比见后宫饮膳与朕无异其覈实减之】
　　诏大司农修明劝农之令○十一月始以太祖配享南郊
　　【先是三寳努等言奉诏举行郊杞典礼臣等议欲祀北郊必先南郊今嵗冬至祀天圜邱尊太祖皇帝配享来嵗夏至祀方邱尊世祖皇帝配享至是有事南郊以太祖配享】
　　广义【武宗之政见诸史册独此可观亦书曰始者以见前此未有也】
　　杀大都留守郑阿尔斯兰
　　【阿尔斯兰袭父职为武卫都指挥使尚书省搆其与兄荣祖等十七人图为不轨置狱鞫之并弃市籍其家中外寃之】
　　发明【凡书杀杀无罪也阿尔斯兰初无罪犯尚书省搆其不轨置狱阿尔斯兰诬服即为弃市然则果何罪哉前史皆以弃市书纲目变文直书曰杀所以明其无罪因以讥元人之失政刑也安有无罪杀人而可为民之父母乎故特不去其官】
　　城中都
　　【辛亥】四年春正月帝崩
　　【庙号武宗国语曰库鲁克皇帝史臣曰帝慨然欲创治改法而有为故其封爵太滥赐赉太泛至元大徳之政于是稍有更变云】
　　广义【抑观史臣之论武宗有曰帝慨然欲创治改法而有为故其封爵太滥赐赉太泛于戯此岂善论武宗者哉且元人创治立法固为不善如其不善则当速改武宗慨然欲创治改法亦可谓有为矣然为之不善不若不为之为愈焉彼武宗之时正守成之时也观其创治改法不过宠任西僧为丞相为翰林承防封兴利之臣托克托等为公筑呼鹰台纵僧殴上都留守李璧听才杀大都留守郑阿尔斯兰其曰复置尚书省综理财用即王安石制置条例司也其曰有进沈香异木可为宫室者即命乘驿致之即宋徽宋土木宫室之费也然则所为之不善者抑亦孰有大于此类哉其所得者惟听阿实克布哈之諌酒色省臣请汰冗官节财用覈天下屯田诏有司赎饥民所鬻子女诏大司农修明劝农之令始以太祖配享南郊其所得者如是而已噫所失者大而多所得者小而寡然爵及恶徳费出不经谓之太滥太泛可乎史氏之论未为当也若曰元之武宗创治改法而有为臣未之信焉】
　　皇太子罢尚书省诛托克托三寳努约蘓保巴王罴流孟克特穆尔于海南
　　【皇太子以托克托等变乱旧章流毒百姓凡悮圗者欲悉诛之延庆使杨多尔济諌曰为政而首尚杀非帝王治也太子感其言特诛其尤者既而御史言托克托等既正典刑而党附之徒布在百司若博啰特穆尔竒尔济苏乌纳尔等贪汚害政今中书方欲用为各省平章参政等官宜加罢黜从之寻复以行尚书省为行中书省百司庶务复归中书】
　　发明【托克托等变乱旧章流毒百姓其罪亦已甚矣五刑五用舍此而谁适皇太子既知其悉皆革正托克托等则诛孟克特穆尔则流所以分首从而权轻重也此皆前人已壊之绪茍不一新政令则四海困穷而天之禄亦永终矣是乃拨乱反正之宏纲古今人心之天理而斯世宁不为之一快哉故特表而出之】
　　广义【仁宗速改其兄之不善其贤于武宗逺矣故特书皇太子者美之也】
　　罢城中都
　　【皇太子以司徒萧珍城中都徼功毒民遂追夺其符印令百姓禁锢之凡中都所括民田悉还之民】发明【昔鲁人为长府闵子骞曰仍旧贯如之何何必改作葢改作未免劳民而伤财一长府之作闵子止之况役数万之众以筑中都之城乎前书城中都此书罢城中都则仁宗忧民之心切而治国之心勤矣宜其得享承平之治也】
　　以特们徳尔为右丞相鄂勒哲李孟并平章政事○召先朝旧臣程鹏飞等十五人
　　【召先朝谙知政务老臣程鹏飞董士选李谦章律陈天祥尚文刘正郝天挺董士珍萧刘敏中王思亷韩従益赵君信程文海十五人诣阙同议庶政天祥等五人不至谦至首陈九事正陈八事皆欲朝廷守成宪开言路重名爵节财用兴学校定律令举切时弊】
　　二月罢喀喇托克托为江浙行省左丞相
　　【托克托至进父老问民间利病咸谓杭城旧有便河通江浒湮癈已乆若疏凿以通舟楫物价必平僚佐或难之托克托曰吾陛辞日宻防许以便宜行事民以为便行之可也俄有诏禁土功托克托曰敬天莫先勤民民防其利则灾沴自弭土功何尤焉不一月河成】
　　三月皇太子即位大赦
　　【皇太后欲用阴阳家言令太子即位隆福宫御史中丞张珪言当御大明殿帝悟移仗大明殿既即位亲解所御衣及济逊衣二十袭金带一赐之】
　　诏百司递陞品秩者复旧制
　　【诏武宗时百司递陞品秩者悉从至元旧制既又谕省臣曰卿等裒集中统至元以来条章择老臣明法律者斟酌重轻折中归一颁行天下俾有司遵行之则抵罪老庶无寃抑】
　　宁夏地裂○遣宦者李邦宁释奠于孔子
　　【邦宁既受命行礼方就位忽大风起殿上及两庑烛尽灭烛台底铁鐏入地尺许无不防者邦寜悚息伏地诸执事皆伏良乆风息乃成礼邦宁因惭悔累日初帝在东宫邦宁知三寳努等畏帝英明乘间言于武宗曰陛下富于春秋皇子渐长父作子述古之道也未闻有子而立弟者武宗不悦曰朕志已定汝自徃东宫言之邦宁惭惧而退及帝即位左右咸请诛之帝曰帝王厯数自有天命其言何足介懐加邦宁开府仪同三司为集贤院大学士寻卒】
　　发明【邦宁前既为大司徒兼左丞相此何以不书不予其有是职也语曰吾不与祭如不祭帝既不能亲奠孔子则或遣亲王或命大臣则庶几可也今以邦宁阉奴而俾之祗谒先圣之庙乎既而大风烛烛弗克成礼此盖夫子在天之灵不欲享此非礼之祭也仁宗知敬孔子而不知所以敬之之礼是则欲敬孔子而反为所以防孔子耳曽谓孔子不如林放乎纲目据事直书所以发千古之一笑尔】
　　广义【或曰分注载风起烛灭之事果有是乎曰有曰何以知其有也曰理焉而已吾夫子徳配天地道贯古今其形而下者与天虽异其形而上者与天则同故曰形虽是人其实则是一团天理天即理也理之所在气亦随之理气有二乎哉葢吾夫子与天合徳岂形余奴之贱恶者可得而奠享耶此理必然无足怪者不然宋光宗绍熈二年合祭天地是何风雨大作而黄坛烛尽灭即纲目备书于册者所以甚元人之恶也夫何惑】
　　夏四月罢行至大银钞铜钱
　　【帝以至大银钞轻重失宜至大大元铜钱新旧恣用行之未乆为甚滋诏并罢之杨多尔济曰法有便否不当视立法之人为废置铜钱与楮币相权而用古之道也何可遽废耶言虽不用时论是之】
　　五月遣兵击八百媳妇
　　【陜西侍御史赵世延諌曰蛮夷事在羁縻先朝用兵不已致亡失军旅诛戮省臣今苐当选重臣知治体者付以边寄兵宜勿用也不听】
　　秋闰七月赐李孟爵秦国公
　　【孟感帝知遇颇以国事为已任见当时赐予太广名爵太滥风俗太僭拟无章毎劝帝言人君之柄在刑与赏刑不足惩赏不足劝何以为治帝在懐州深见吏既即位欲痛刬除之孟曰吏亦当有贤者在激厉之而已帝曰卿儒者宜与此曹气类不合而曲为保防如此真长者之言也尝谓之曰朕在位必卿在中书赐爵秦国公图其象命词臣賛之毎入见称曰道复而不名】集览【道复李孟表字】
　　増国子生为三百人
　　【初帝命李孟领国子学谕之曰国学人材所自出卿宜数课诸生勉其徳业至是又谕省臣曰昔世祖注意国学如博果宻等皆防古人而教以成材朕今亲定国子生为三百人仍増陪堂生二十人通一经者以次补伴读着为式既而孟等言方今进用儒者而老成日以凋谢四方儒士有成材者请擢任国学翰林秘书太常或儒学提举等职俾学者有所激劝帝从之诏自今勿限资给果材而贤虽白身亦任用之】
　　九月还陈益稷旧赐田
　　【益稷言自世祖朝来归妻子皆为其国人所害朝廷因遥授王爵赐汉阳田五百顷俾自瞻今臣年几七十而有司拘所授田就食无所帝谓省臣曰益稷来归宜厚赐以懐逺人其进勋爵授田如故】
　　冬十一月罢营缮
　　【初帝谕太府监臣曰财用足则可以养万民给军旅虽一缯之防非朕命母輙与人至是李孟言毎嵗支钞六百余万锭又土木营缮百余处计用数百万锭内降防赏赐复用三百余万锭北边军需又六七百万锭帑藏见贮止十一万余安能周给浮费宜悉停罢帝纳其言罢诸营缮时都水监传防给驿徃取杭州所造龙舟省臣谏曰陛下践祚诏天下凡非宣索毋得擅进诚取此舟有乖前诏遂命止之】发明【罢营缮所以省财力也是时饥馑相仍弊政继作此天下蛊怀之时也帝于武宗弊政一切更新如罢行至大银钞铜钱如増国子生如罢营缮皆武宗之所未行者帝能行之此其所以卓冠武宗也欤大书特书深予之尔】
　　复以阿萨尔为平章政事○十一月诏停内降防【帝初谕省臣曰朕前戒近侍毋以文记传防中书敢有犯者径连其人治之至是省臣复言祖宗立法选慿黜陟以示激劝今官未及考或无故更代或躐等进阶僭受国公丞相等职诸司已裁而复置者有之今春以来内降防除官千余人其中欺伪岂能尽知壊乱选法莫此为甚帝曰自今凡内降防一切勿行】

　　御批续资治通鉴纲目卷二十四
　　钦定四库全书
　　御批续资治通鉴纲目卷二十五
　　【起壬子元仁宗皇庆元年尽己巳元文宗天厯二年】凡十八年
　　【壬子】仁宗皇帝皇庆元年春正月制进翰林国史院秩【帝谕省臣曰翰林集贤儒臣须朕自选用毋輙拟奏人言御史台任重朕谓国史院尤重葢御史台是一时公论国史院是万世公论于是陞翰林国史院秩从一品寻勅博选中外才学之士居之】
　　夏四月帝如上都○五月以阿萨尔为左丞相章律为平章政事○六月朔日食○勅左右勿侥幸乞加官【时朝廷封拜繁多羣臣无功而受王公之爵者前后相继于是诚左右勤职业勿妄侥幸加官御史中丞郝天挺言自先帝即位之时大事初定故于左右三五有功之人爵之太髙遂使近幸之臣因而相□王公师保接迹于朝比者虽令迫□裁罢曾未经岁又复纷然春秋云服之不身之灾也是以朝廷名器重则斗升之禄足以鼓舞豪杰名器滥则虽日拜卿相而人不劝矣又言国初设官在内须三十月在外须三周岁考其殿最以为黜陟比者省院櫜部之臣乆者一二歳少者三五月甚有旬日之间而屡迁数昜者奔走往来之不暇何暇宣风布化参理机务哉乞自今惟大臣可息阙选授其余内外大小官属必任满方许超迁庻免朝除夕改启幸长奸之】
　　发明【善治天下者莫先于慎名器名器慎则奔竞之徒不得以觊觎由是正朝廷以正百官百】
　　【官正万民皆自此而推之耳武宗爵赏大滥不为慎惜故左右之人加官者乗此元世之大弊也茍不于此而禁絶之则贩绘屠狗之流亦将鱼贯而进天下不至于大乱者几希矣仁宗即位之初首为此惧勅令左右勿乞加官则其防微杜渐革夤縁之途遏觊觎之路而向之所谓侥幸加官者一切罢之而不叙皆拨乱反正之盛心也直书于册葢予之耳】
　　广义【书此足以见其重名器也文无美辞而美在其中矣】
　　秋七月帝还大都○冬十月赦○十二月李孟罢以张珪为平章政事
　　【帝欲以伶人曹耀珠为礼部尙书珪曰伶人为宗伯何以示后世力谏止之】
　　【癸丑】二年春二月特们徳尔罢以圗古勒为右丞相○立皇后鸿吉哩氏○彗出东井
　　【丞相圗古勒言频年亢旱民黎艰食而又陨霜雨沙天象示警皆由臣等□理不职所致乞罢黜以答天谴帝曰事岂关汝其勿复言御史台亦言富人夤縁特旨滥授官爵微政宣徽用人多废罪之流内侍托为贫乏互奏恩赏而西僧以作佛事之故累释重囚诸王驸马寺观土田徴租民间扰害尤甚皆今之弊政所宜悉革也制曰可】
　　夏四月帝如上都○五月以额卜徳哷勒为平章政事○六月京师地再震○诏以周敦頥程颢程頥张载邵雍司马光朱熹张栻吕祖谦许衡并从祀孔子庙庭发明【夫以褒髙年所以长其长也恤稚孤所以防其防也嘉孝子所以亲其亲也旌节妇所以义其义也此皆为国之先务而崇儒重道尤为国之先务也十贤从祀独见于仁宗之朝其意善矣葢世祖既未能行成宗又不能举而武宗亦未能及仁宗慨然创始从祀庙庭可谓发祖宗之未发行前代之未行则其崇儒先重吾道之意彰彰明耳所以卓冠羣伦逈为元世之令主焉比而观之其义自见】
　　广义【书诏以诸贤从祀者崇道统也】
</div>
    <div class="pagination">
<a href="御批续资治通鉴纲目_page99.html">上一页</a><span>...</span><a href="御批续资治通鉴纲目_page95.html">95</a><a href="御批续资治通鉴纲目_page96.html">96</a><a href="御批续资治通鉴纲目_page97.html">97</a><a href="御批续资治通鉴纲目_page98.html">98</a><a href="御批续资治通鉴纲目_page99.html">99</a><span class="current-page">100</span><a href="御批续资治通鉴纲目_page101.html">101</a><a href="御批续资治通鉴纲目_page102.html">102</a><a href="御批续资治通鉴纲目_page103.html">103</a><a href="御批续资治通鉴纲目_page104.html">104</a><a href="御批续资治通鉴纲目_page105.html">105</a><span>...</span><a href="御批续资治通鉴纲目_page101.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
