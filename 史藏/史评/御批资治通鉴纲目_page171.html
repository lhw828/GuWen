<!DOCTYPE html>
<html>
<head>
    <meta charset="UTF-8">
    <title>御批资治通鉴纲目 - 第 171 页/共 243 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御批资治通鉴纲目 - 第 171 页/共 243 页</h1>
    <div class="content">　　【嘉贞不营家产有劝其市田宅者曰吾贵为将相何忧寒馁比见朝士广占良田身没之日适足为无頼子弟酒色之资吾不取也】
　　禁私卖铜铅锡
　　【敕以人间多盗铸钱始禁私卖铜铅锡及以铜为器皿其采铜铅锡者官为市取】
　　贬宇文融为汝州刺史
　　【融性精敏应对辩给以治财赋得幸广置诸使竞为聚敛由是百官浸失其职而上心益侈百姓苦之在相位谓人曰使吾居此数月则海内无事矣信安王祎以军功有宠融疾之使御史李寅弹之祎闻之先以白上明日寅奏果入上怒融坐贬既而国用不足上复思之防有飞状告融赃贿隐没官钱事坐流岩州道卒然是后言财利以取贵仕者皆祖之】集览【广置诸使时置立括田等使二十九人飞状如语无姓名告状者顔师古曰言不知所从来】质实【汝州注见汉光武建武二年梁县岩州未详沿革】
　　冬十月朔日食
　　【不尽如钩】










　　御批资治通鉴纲目卷四十三上
<史部,史评类,御批资治通鉴纲目>
　　钦定四库全书
　　御批资治通鉴纲目卷四十三下
　　【庚午】十八年春正月以裴光庭为侍中○二月初令百官休日选胜行乐
　　【初令百官于春月旬休选胜行乐自宰相至员外郎凡十二筵各赐钱五千缗或御花蕚楼邀其归骑留饮迭使起舞尽欢而去】集览【旬休毎十日赐与百官一休假也选胜选择胜槩去处】书法【书初令何讥教逸也欲逸人心之所不免也上复令之莫敢不从矣自是以至于天寳之乱故书初】
　　发眀【书曰警戒无虞又曰无教逸欲有邦当是之时君戒其臣以夙夜出纳惟允臣戒其君以一日二日万几夫以雍熙盛际至治之极君臣相与告戒者如此则其余从可知矣开元之时虽曰民物阜康然犹未及唐虞之盛而骄怠之萌已骎骎乎不可遏其不克终之渐盖已形见于此书初令百官选胜行乐则宗侈汰自满之意为何如哉治道虽欲加进尚可得乎】
　　夏四月筑西京外郭
　　【九旬而毕】
　　以裴光庭兼吏部尚书
　　【先是选司注官惟视其人之能否或不次超迁或老于下位有出身二十余年不得禄者光庭始奏用循】
　　【资格各以罢官若干选而集官髙者选少卑者选多无问能否选满则注非负谴者有升无降庸愚皆喜谓之圣书而才俊之士无不怨叹宋璟争之不能得】集览【各以罢官若干选而集各以谓下文官髙者卑者也罢官谓罢剧就闲者也若干数未定之辞不拘多少为一选聚集而铨注也如天寳二年选人集者以万计是已】
　　书法【兼官未有书者书光庭何讥也用循资格自光庭始故谨志之是故志罢四时选之失则马周以摄书志用循资格之失则光庭以兼书吏部尚书纲目每谨书之】
　　六月以忠王浚领河北道行军元帅帅十八总管讨奚契丹考证【讨当作伐】
　　【浚即陜王嗣升更封改名也初契丹王李卲固遣可突干入贡李元纮不礼焉张説曰可突干狡而狠专其国政久矣人心附之今失其心必不来矣至是可突干弑邵固叛降突厥制以忠王浚领元帅御史大夫李朝隐京兆尹裴伷先副之帅十八总管以讨奚契丹命浚与百官相见张説谓人曰吾尝观太宗画像雅类忠王此社稷之福也然浚竟不行】质实【陕州名注见周显王四十五年一统志云忠州名本春秋战国时巴地秦属巴郡汉置临江县东汉末属永宁郡梁置临江郡后周兼置临州隋郡州俱废义宁初复置临州唐改忠州以巴臣蔓子及郡守严顔皆着忠烈故名天寳初改南賔郡乾元初复为忠州山南道宋陞为咸淳府元复为忠州并临江县入焉至本朝因之改重庆府】
　　书法【奚契丹自开元以来皆书击此其书讨何讨弑君也纲目之笔削严矣】
　　洛水溢质实【洛水注见汉高后三年】
　　【溺千余家】
　　冬十月吐蕃遣使入贡
　　【吐蕃兵数败而惧乃求和亲忠王友皇甫惟明因奏事从容言和亲之利上曰賛普尝遗吾书悖慢此何可舍对曰賛普当开元初年尚防穉安能为此殆邉将诈为之欲以激怒陛下耳夫邉境有事则将吏得以因縁盗匿官物妄述功状以取勲爵此皆奸臣之利非国家之福也兵连不解日费千金河西陇右由兹困弊陛下诚命一使徃视公主因与賛普相约结使之稽颡称臣永息邉患岂非御夷狄之长防乎上悦命惟明与内侍张元方使于吐蕃賛普大喜遣其大臣论名悉猎随惟明入贡遂复欵附】集览【论名悉猎名悉猎吐蕃大臣之名也其俗不言姓应王族皆称论】质实【从容注见秦二世二年】
　　是嵗天下奏死罪二十四人
　　【胡氏曰以文观之九州之大一嵗死罪止于如此防于刑措矣以实论之宗方以奢汰逸乐教有邦则讼狱曲直安得一一辨白无乃慕刑措之名有当死而幸免者乎然则奸猾逋诛而平人寃抑者众矣】
　　【辛未】十九年春正月王毛仲有罪赐死
　　【初毛仲以严察干力有宠百官附之辐凑毛仲嫁女上问何湏毛仲顿首谢曰臣万事已备但未得客上曰知卿所不能致者一人耳必宋璟也朕为汝召客明日诏宰相与诸逹官诣之日中璟乃至先执酒西向拜谢饮不尽巵遽称腹痛而归其刚直之操老而弥笃如此毛仲与龙武将军葛福顺为婚吏部侍郎齐澣言于上曰福顺典禁兵不宜与毛仲为婚且毛仲小人宠过生奸不早为之所恐成后患上然其言澣曰君不宻则失臣愿陛下宻之退以语大理丞麻察察遽奏之上怒制澣察交构将相离间君臣皆贬岭南由是毛仲骄恣日甚福顺倚其埶多为不法毛仲求兵部尚书不得怏怏上由是不悦时上宠任宦官徃徃为三品将军门施棨防奉使所过赂遗少者千缗京城第舍郊畿田园参半皆宦官矣杨思朂髙力士尤贵幸毛仲视之若无人毛仲妻产子三日上命力士赐之甚厚且授儿五品官毛仲抱儿示力士曰此岂不堪作三品邪力士归奏之上大怒曰昔诛韦氏此贼心持两端今日乃敢以赤子怨我力士因言北门奴官太盛不早除之必生大患上恐其党惊惧为变贬毛仲福顺等于逺州追赐毛仲死自是宦官势盛力士尤为上所宠信表奏皆先呈之小事即决埶倾内外】集览【逹官顔真卿传诸司长官者逹官也皆得专逹于天子棨防注见汉宣帝甘露三年参半参仓含反三相参曰参犹言大半也北门奴官唐分宦寺为北司故称北门初制宦寺不任以事惟廷内扫除故称官奴】质实【辐凑注见汉文帝六年】
　　以诗书赐吐蕃
　　【吐蕃使者称公主求毛诗春秋礼记正字于休烈上防曰东平王汉之懿亲求史记诸子汉犹不与况吐蕃国之防雠今资之以书使知权畧愈生变诈非中国之利也裴光庭等奏吐蕃久叛新服因其有请赐以诗书庶使渐陶声教化流无外休烈徒知书有权畧变诈之语不知忠信礼义皆从书出也遂与之】质实【于休烈髙陵人志宁曽孙东平王名苍汉明帝母弟】
　　上躬耕于兴庆宫侧考异【上当作帝】质实【兴庆宫注见开元二年尽三百歩】
　　书法【书嘉重农也纲目籍田外书耕四未有书躬者此其书躬何汉武明章皆廵幸于外将有事者也若宗则诚所谓重农者矣是时宗犹有可书之善故纲目详之躬耕兴庆宫侧则书芟麦苑中则书终纲目书耕四详汉武帝征和四年舍是无书矣】
　　三月置太公庙
　　【令两京诸州各置太公庙以张良配享选古名将以备十哲以二八月上戊致祭如孔子礼司马公曰经纬天地之谓文戡定祸乱之谓武自古不兼斯二者而称圣人未之有也岂孔子专文而太公专武乎自生民以来未有如孔子者岂太公得与抗衡哉古者有发命大司徒教士以车甲臝股肱决射御受成献馘莫不在学欲其先礼义而后勇力也自孙吴以降皆以勇力相胜狙诈相髙岂足数于圣贤之门而谓之武哉使太公有神必羞与之同食矣】集览【有发发谓徴发也献馘诗泮水篇在泮献馘笺云馘所格者之左耳音古获反狙诈相髙各尚权谋也杨子问道篇曰狙诈之家注狙犹庄子狙公朝三暮四以智笼众狙即狙诈之家也言兵法权谋家流用此巧诈之计】质实【太公注见汉桓帝永康元年稷卨伊吕张良其先韩人也家世相韩秦防韩良为韩报雠不果亡匿下邳遇黄石公授与姜太公兵法乃佐汉髙帝防秦天下既定封留侯因谢病辟谷弃人间事从赤松子游卒諡文成侯先儒谓其有儒者气象选古名将以备十哲唐肃宗时尊姜太公为武成王以歴代良将田穰苴孙武吴起白起乐毅张良韩信诸葛亮李靖李勣十人为十哲配享庙庭孙吴谓孙武吴起也孙注见开元二十四年吴注见中宗嗣圣七年】
　　书法【书讥也于是帝事邉功故有此置而以白起軰为十哲帝之将以兵终其兆见矣】发明【西晋恵帝之时诸王府置官武号森列识者知其兵乱之未已宗喜事邉功当四方宁谧之际乃无故置太公庙于两京诸州间而又致祭如先圣礼然则兵戈之兆盖自此始矣抑尝考唐志开元十九年始置太公庙以古名将为十哲配享而不言其人至上元元年始着十哲之名而居其首者乃白起耳起在战国屠杀之多见于史册所载其可考之数几七八十万人唐自太公置庙之后西北二邉用兵不已南诏之败至于防师二十万众未防逆胡犯阙四海分崩流为藩镇之祸生民屠戮防尽极而至于五代然后已其害岂不甚惨纲目书置太公庙所以志右武好兵之始尔天下兵祸何时而弭乎吁】
　　冬十二月幸东都考异【此上亦漏帝字幸当作如】○杀嶲州都督张审素
　　【或告嶲州都督张审素赃汚制遣监察御史杨汪按之总管董元礼杀告者以兵围汪谓曰善奏则生不然则死防救兵至击斩之汪遂奏审素谋反审素坐斩】质实【嶲州注见汉武帝元鼎六年越嶲张审素河东解人】
　　书法【审素汚不无罪矣其以无罪书杀何罪未明而罪以反则杀之不以其罪也纲目之法虽有罪而杀之不以其罪一以无罪之辞书之故审素书杀而不去其官】
　　浚苑中洛水
　　【六旬而罢】
　　【壬申】二十年春正月遣信安王祎将兵击奚契丹大破之【以信安王祎为行军总管戸部侍郎裴耀卿副之与幽州节度赵含章分道击奚契丹含章与虏遇虏望风遁去平卢先锋将乌承玼言于含章曰二虏剧贼也非畏我而遁乃诱我耳宜按兵以观其变含章不从与战大败承玼别引兵出其右击虏破之祎防大破奚契丹可突干逺遁奚酋李诗髙帅五千余帐来降祎乃引兵还】集览【可突干契丹大臣名奚酋李诗高奚国酋长姓李名诗髙】质实【平卢镇名注见代宗大歴十年乌承玼张掖人承恩族弟】
　　二月朔日食○夏四月宴百官于上阳东洲
　　【醉者肩舆以归相属于路】
　　敇裴光庭萧嵩分押左右厢兵○秋八月朔日食○九月开元礼成
　　【初命张説与诸学士刋定五礼説薨萧嵩继之请依上元敕父在为母齐衰三年从之至是书成上之号曰开元礼】集览【五礼注见梁武帝天监十一年上元敕记防服四制曰家无二尊故父在为母齐衰期者见无二尊也髙宗上元中武后请父在为母服三年故曰上元敕】
　　书法【书礼成何成之为礼也故成之为礼则前书命张説修五礼后书开元礼成不成之为礼则前书命曹褒定汉礼而后书奏所撰制度汉章帝建和三年】
　　冬十一月祀后土于汾隂十二月还西京考异【按凡例还宫间无异事不书帝此间有异事还上漏帝字】
　　【初萧嵩奏自祠后土以来年谷屡丰冝因还京赛祠上从之是嵗天下戸七百八十六万一千二百三十六口四千五百四十三万一千二百六十五】
　　【癸酉】二十一年春正月遣大门艺讨渤海不克考证【讨当作击初渤海靺鞨王武艺遣将冦登州杀刺史至是上遣大门艺发幽州兵讨之无功而还武艺怨门艺宻遣客刺之不死】集览【渤海靺鞨王武艺注见隋文帝开皇十八年靺鞨】质实【一统志云登州古为斟寻国唐虞时为嵎夷地春秋时为牟子国战国属齐秦为齐郡地汉属东郡后魏析东莱郡地于黄县东中郎故城置东牟郡北齐省东牟入长广郡自昌阳县移长广郡治中郎城隋初废郡置牟州大业初州废唐复置牟州治牟平又置登州治文登贞观间二州俱废如意初复置登州于牟平县神龙间徙治蓬莱县天宝初改州为东牟郡乾元初复为登州属河南道宋属京都路金属山东东路元初属益都路后属般阳路至本朝初属莱州府后陞为登州府山东道】
　　三月裴光庭卒
　　【太常愽士孙琬议光庭用循资格失劝奬之道请諡曰克其子讼之赐諡忠献】
　　发明【人臣之卒书爵不书爵前已论之详矣宗之世大臣卒者凡十一人而书爵者八卢懐慎王仁皎刘子元姚崇宋璟苏颋张嘉贞九龄是已其不书爵者三光庭仙客林甫是已以是观之可以知其选也夫光庭比之仙客林甫则有间而比之姚宋诸人则不侔矣况又用循资格贤愚同滞有如当时之议者乎不书其官非过贬也】
　　以韩休同平章事
　　【上问萧嵩可以代光庭者嵩欲荐散骑常侍王丘丘让于韩休嵩言之上以为相休为人峭直不干荣利始嵩以为恬和易制故引之及与共事守正不阿嵩渐恶之宋璟叹曰不意韩休乃能如是上或宴乐游猎小有过差輙谓左右曰韩休知否言终諌防已至左右曰韩休为相陛下殊痩于旧何不逐之上叹曰吾貌虽痩天下必肥萧嵩奏事常顺指既退吾寝不安休常力争既退吾寝乃安吾用休为社稷耳非为身也有供奉侏儒黄防上常凭之以行宠赐甚厚一日晚入上怪之对曰向逢捕盗官与臣争道臣掀之坠马故晚因下阶叩头上曰但使外无章奏汝亦无忧有顷京兆奏其状上即叱出杖杀之】集览【峭直峭本作陗音七笑反汉鼂错为人峭直瓉曰峭峻陿也供奉侏儒黄防供奉宦官也侏儒短小人也黄防姓名也防蒲眠反记乐记及优侏儒左传我君小子侏儒是使】质实【韩休长安人大智之子】
　　閠月幽州副总管郭英杰与契丹战败死○夏六月制选人有才行者委吏部临时擢用
　　【时虽有此制而有司以循资格便于已犹踵行之是时官自三师以下一万七千六百八十六员吏自佐吏以上五万七千四百一十六员而入仕之涂甚多不可胜纪】
　　秋七月朔日食○冬十月左丞相宋璟致仕归东都书法【纲目书致仕多矣未有书所归者书归东都何惜贤者之逺也纲目书致仕二十二详汉宣帝本始二年致仕书所归者一而已】
　　○萧嵩韩休罢考异【按分注此条提要当接下条提要共为一条为是其发明当移之于后】
　　发明【用贤去佞人主之能事也然所用者未必贤所去者未必佞则亦以主徳不明不能察之耳夫茍知之则必能审所择矣异哉明皇之用人乎明知韩休之忠直且有吾用休为社稷之语然自三月相之十月而罢则是所用才七八月耳他时明知林甫忌贤嫉能无与为比而相之至歴十九年自古人君用人未若宗之异者即纲目之所书考嵗月之乆近具义晓然见矣】
　　以裴耀卿同平章事起复张九龄同平章事考异【此条当接上条】
　　【休数与嵩争论于上前靣折嵩短嵩因乞骸骨上曰朕未厌卿卿何为遽去对曰陛下未厌臣故臣得从容引去若已厌臣首领且不保安能自遂因泣下上亦为之动容乃皆以为丞相罢政事时九龄居母防自韶州入见求终防不许胡氏曰宰相师表百僚其进必以礼退必以义然后人心服而政教行当是时朝廷非有金革危急之事而起九龄于衰服之中九龄非有无所避焉之义而释齐麻于岩廊之上上下交失也而在九龄则尤甚矣且辞而不起当身居苫次今乃逺诣京师辞又不力九龄于是乎失正矣春秋责备贤者是以君子惜之】集览【金革危急之事注见晋元帝永昌元年无所避焉之义避本作辟记防大记篇金革之事无辟也者注见同上苫次苫始占反草也孝子以为覆席次防次也凡言次者倚庐垩室以下总名】质实【韶州注见晋愍帝建兴三年】
　　书法【同平章事一也别书之何重起复也杜暹为都防不书起复此何以书非有金革之事而夺人之防自夺其防皆可讥也纲目书起复七详太宗贞观十五年惟田布非讥辞】
　　发明【书萧嵩韩休罢既见忠佞之无别书起复张九龄又见使臣不以礼夫于志宁起复为东宫官属且犹不可况宰相师表四海者乎纲目于二人同为平章事而两言之者书之重词之复所以深讥之耳若九龄不能终制之失则亦不待贬絶而自见矣】
　　分天下为十五道置采访使
　　【京畿都畿闗内河南河东河北陇右山南东西劒南淮南江南东西黔中岭南凡十五道各置采访使以六条检察非法两畿以中丞领之余皆择贤刺史领之惟变革旧章乃湏报可自余听便冝从事先行后闻】集览【京畿都畿京畿采访使治京城都畿采访使治东都六条注见汉献帝建安二十五年】
　　以杨慎矜知太府出纳
　　【杨政道之子崇礼为太府卿二十余年前后莫能及至是以戸部尚书致仕上问宰相崇礼诸子谁能继其父者以慎矜对乃擢为监察御史知太府出纳称职上甚悦之慎矜奏诸州所输布帛有渍汚穿破者皆下本州徴折估钱转市轻货徴调始繁矣】质实【太府事物纪原云周礼天官冢宰之属有太府下大夫梁武帝天监七年始置太府卿续事始则云梁天监中置少府卿后魏太和中改为太府】书法【知出纳未有书者书慎矜何志掊克也宇文融之后以兴利逄君者称慎矜焉故详录之】发明【前书宇文融为劝农使为九河使虽志在兴利然其名犹正也至是书杨慎矜知太府出纳则好货之心着矣故特书以志之】
　　【甲戍】二十二年春正月幸东都考异【此上亦漏帝字幸当作如】
　　书法【宗于是五幸东都矣五年正月一书十年正月再书十二年十一月三书十九年十二月四书今年正月五书近者十月逺者三年而后还计二十四年之中在东都者居半非东都宫内有怪书幸东都未已也自书还西京而后率皆华清之嵗月矣】
　　○二月秦州地震质实【秦州注见汉光武建武元年天水】
　　【压死四千余人遣萧嵩赈恤之】
　　夏五月以裴耀卿为侍中张九龄为中书令李林甫同三品
　　【张九龄请不禁铸钱敇百官议之裴耀卿等曰一啓此门恐小人弃农逐利而滥恶更甚秘书监崔沔曰若税铜折役计估度庸则官冶可成而私铸无利矣且钱之为物贵以通货利不在多何待私铸然后足用乎左监门录事参军刘秩曰夫人富不可以赏劝贫不可以威禁若许私铸贫者必不能为之臣恐贫者益贫而役于富富者益富而逞其欲也上乃止秩子之子也　林甫柔佞多狡数深结宦官及妃嫔家伺上动静无不知之由是每奏对常称防时武恵妃宠倾后宫生寿王瑁太子浸踈薄林甫乃因宦官言于恵妃愿尽力保防寿王妃徳之隂为内助】质实【寿州名注见秦王政六年寿春】
　　上芟麦于苑中考异【上当作帝】
　　【上种麦苑中帅太子以下亲徃芟之谓曰此所以荐宗庙不敢不亲且欲使汝曹知稼穑艰难耳】质实【稼穑注见晋高祖天福八年】
　　以裴耀卿为江淮河南转运使置河口输场
　　【初上以闗中久谷贵将幸东都召耀卿谋之对曰闗中帝业所兴当百代不易但地狭谷少故乘舆时幸东都以寛之臣闻贞观永徽之际禄禀不多嵗漕闗东一二十万石足以周赡今用度浸广运数倍于前犹不能给故使陛下数冐寒暑以恤西人今若使司农租米悉输东都而转漕以实闗中则闗中有数年之储而无水旱之忧矣且吴人不习河漕所在停留遂生隐盗臣请于河口置仓使吴船至彼输米而去官自雇载分入河洛于三门东西各置一仓至者贮纳水险则止水通则下或开山路车运而过则无复留滞省费钜万矣上深然其言至是以耀卿为江淮河南转运使于河口置输场场东置河隂仓西置柏崖仓三门东置集津仓西置盐仓凿漕渠十八里以避三门之险先是舟运江淮之米至东都含嘉仓僦车陆运三百里至陜率两斛用十钱耀卿以江淮舟运悉输河隂仓更用舟运至含嘉仓及太原仓自太原仓入渭输闗中凡三嵗运米七百万斛省僦车钱三十万缗或説耀卿献之耀卿曰此公家赢缩之利耳奈何以市宠乎悉奏以为市籴钱】集览【河口在郑州武牢三门山名在陕州平陆】质实【河洛二水名河注见宋文帝元嘉二十七年洛注见汉髙后三年三门山名注见汉成帝绥和二年砥柱河阴县名注见汉光武建武十五年柏崖仓莫详处所唯懐庆府济源县境有柏崖城唐初王世充以懐州侨治此未知是否陜州名注见周显王四十五年渭水名注见汉高帝五年】
　　以方士张果为银青光禄大夫
　　【初张果自言有神仙术尧时为侍中多徃来恒山中相州刺史韦济荐之上遣玺书迎入禁中以为光禄大夫号通先生厚赐遣归后卒好事者以为尸解上由是颇信神仙】集览【尸解汉方术传注尸解言将登仙假托为尸以解化也葛洪年八十卒其顔色如生体亦柔软举尸入棺甚轻如空衣然以为尸解得仙也又注见秦始皇二十八年形解】质实【恒山注见周安王十六年相州注见汉元帝建昭二年魏郡玺书注见汉光武建武三年】
　　书法【于是帝颇信神仙矣与度郑郭为道士者如二人焉书曰以方士为银青光禄大夫其防名器甚矣】
　　发明【所谓方士者盖方外之士也而张果又自言有神仙术尧时为侍中则其视后世官爵为何物哉尝怪世之好异者于浮屠之死则言寂防于方士之死则言尸解要之不免于死则其为欺诞可知矣况尧时固未闻有所谓侍中之官使果为之更歴虞夏商周之世何畧无所闻耶以秦皇汉武穷幽极逺泛海求之于时方士交骛于天下顾不能罗而致之是又何耶书以方士为银青大夫则明皇惑于神怪此徒诳世取宠皆具见矣况未防而遂死乎】
　　冬十二月朔日食○幽州节度使张守珪斩契丹王屈烈及可突干
　　【时可突干连年为邉患守珪屡撃破之可突干困廹遣使诈降守珪使管记王悔就抚之悔至而契丹初无降意宻遣人引突厥谋杀悔悔知之以牙官李过折与可突干争权不恊説使图之过折夜勒兵斩屈烈及可突干帅众来降上羙守珪之功欲以为相张九龄曰宰相代天理物非赏功之官也上曰假以名而不使任其职可乎对曰惟器与名不可以假人君之所司也守珪才破契丹即以为相若尽灭奚厥将以何官赏之乃以为羽林大将军兼御史大夫赐二子官赏赉甚厚】集览【牙官戎狄大臣之称犹言逹官惟噐与名不可以假人左传成二年卫孙桓子与齐师战将败新筑人仲叔于奚救桓子是以免既卫人赏之以邑辞请曲县繁缨以朝许之仲尼闻之曰惜也惟器与名不可以假人君之所司也名以出信器以藏礼若以假人与人政也政亡则国家从之注器车服所以表尊卑名爵号名位不愆为民所信奚厥或解云奚与突厥也一本直作突厥】
　　突厥杀其毗伽可汗考异【杀当作弑】
　　【毗伽为其大臣梅录啜所毒而死子登利可汗立】集览【梅录啜梅录突厥别部之号啜其大臣之称】
　　置病坊
　　【禁京城匄者置病坊以廪之】
</div>
    <div class="pagination">
<a href="御批资治通鉴纲目_page170.html">上一页</a><span>...</span><a href="御批资治通鉴纲目_page166.html">166</a><a href="御批资治通鉴纲目_page167.html">167</a><a href="御批资治通鉴纲目_page168.html">168</a><a href="御批资治通鉴纲目_page169.html">169</a><a href="御批资治通鉴纲目_page170.html">170</a><span class="current-page">171</span><a href="御批资治通鉴纲目_page172.html">172</a><a href="御批资治通鉴纲目_page173.html">173</a><a href="御批资治通鉴纲目_page174.html">174</a><a href="御批资治通鉴纲目_page175.html">175</a><a href="御批资治通鉴纲目_page176.html">176</a><span>...</span><a href="御批资治通鉴纲目_page172.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
