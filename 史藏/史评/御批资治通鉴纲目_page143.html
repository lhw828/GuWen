<!DOCTYPE html>
<html>
 <head>
  <meta charset="utf-8"/>
  <title>
   御批资治通鉴纲目 - 第 143 页/共 243 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   御批资治通鉴纲目 - 第 143 页/共 243 页
  </h1>
  <div class="content">
   城父朱粲兵起
　　【粲始为县佐史从军亡命聚众为盗谓之可逹寒贼自称迦楼罗王众至十余万引兵转掠荆沔及山南郡县所过噍类无遗】集覧【城父注见秦二世二年下城父噍类注见汉宣帝地节四年】质实【荆沔二州名荆注见汉献帝建安十二年沔注见晋孝武帝太元六年】
　　十二月李渊击敬盘陁等降之
　　【诏樊子盖发关中兵数万击绛贼敬盘陁等自汾北村坞尽焚之贼有降者皆坑之百姓怨愤益相聚为盗诏以李渊代之有降者渊引置左右由是贼众多降】集覧【汾北汾水之北注见周威烈王二十三年】质实【绛州名注见宋文帝元嘉二十三年东雍】










　　御批资治通鉴纲目卷三十七上
　　钦定四库全书
　　御批资治通鉴纲目卷三十七下
　　【丙子】十二年【楚帝林士太平元年】春正月分遣使者发兵击诸起兵者
　　【朝集使不至者二十余郡始议分遣使者十二道发兵讨捕盗贼】集览【朝集使自外入朝与朝班者曰朝集使】
　　书法【诸起兵者何恶广也纲目贼广故不书群盗书诸起兵者此纲目之新例也凡书起兵者皆以自败为文】
　　发明【分注载讨捕盗贼而纲目乃变文书发兵击诸起兵者书法如此畧无一毫恕炀之意其讨贼之意终始不易凡此类非纲目不能脩也】
　　作毘陵宫
　　【诏毘陵通守集十郡兵数万人于郡东南起宫苑周围十二里内为六十离宫大抵仿东都西苑之制而奇丽过之】集览【毘陵春秋吴延陵季子之邑秦置防稽郡延陵属焉汉改延陵为毘陵晋置毘陵郡隋改常州】质实【一统志云毘陵古邑名秦为防稽郡地汉因之东汉永建中分属吴郡三国吴分无锡以西为屯田置典农校尉晋太康初省校尉分吴郡置毘陵郡东晋初改为晋陵郡徙治京口后还治晋陵县宋齐梁陈皆因之隋开皇中废郡置常州大业初改为毘陵郡唐武徳初复改为常州天宝初又】
　　【改为晋陵郡乾元初复为常州五代时属杨吴及南唐仍改为常州属浙西路元陞为常州路江浙行省本朝初改为常州府直京师毘陵宫注见大业元年离宫】
　　三月宴羣臣于西苑
　　【上已帝与羣臣饮于西苑水上命学士采古水事七十二以木为之间以妓船酒船人物自动能成音曲】发明【孟子曰不仁者可与言哉安其危而利其菑乐其所以亡者不仁而可与言则何亡国败家之有隋焬至此防亡无日方且更造龙舟作毘陵宫今又宴游西苑沉湎不已虽天丑其恶将欲殪之然之所以自速其亡者亦太甚矣纲目悉书于册观者可不鍳哉】
　　张金称击破平恩等郡考异【郡当作县】
　　【金称比诸贼尤残暴所过民无孑遗】质实【孑遗注见齐主昭业隆昌元年平恩县名注见梁武帝天监十五年】
　　夏四月大业殿火
　　【大业殿西院火帝以为盗起惊走匿草间火定乃还帝自八年以后毎夜眠中恒惊悸云有贼令数妇人揺抚乃得眠】
　　魏刀儿将甄翟儿攻太原将军潘长文战死○五月朔日食既质实【日食既注见汉惠帝七年】
　　书法【食既大变也间一歳而隋亡矣纲目书食既十有二无不有应者详汉惠帝七年免者其惟汉明帝乎】
　　除纳言苏威名
　　【帝问侍臣盗贼翊衞大将军宇文述曰渐少纳言苏威引身隠柱帝呼问之对曰臣非所司不喻多少但患渐近帝曰何谓也威曰他日贼防长白山今近在汜水且往日租赋丁役今皆何在岂非其人皆化为盗乎比见奏贼皆不实遂使失于支计不时剪除又昔在鴈门许罢征辽今复徴发贼何由息帝不悦属五月五日百僚多馈珍翫威独献尚书或谓之曰尚书有五子之歌威意甚不逊帝益怒顷之帝问威以伐高丽事威欲帝知天下多盗对曰今兹之役愿不发兵但赦羣盗自可得数十万遣之东征高丽可灭帝不怿威出裴蕴奏曰此大不逊天下何处有许多贼帝曰老革多奸以贼脇我欲批其口且复隠忍蕴知帝意遣河南白衣张行夲奏威昔典选滥授人官案騐狱成诏除名为民后月余复有奏威与突厥隂圗不轨者蕴处威死威无以自明但摧谢而已帝悯而释之遂并其子孙皆除名】集览【老革革音棘三国汉彭羕骂昭烈曰老革荒悖注革兽皮也老革皮色枯瘁之形一说革兵也骂为老革犹老兵也】质实【汜水注见汉王邦四年尚书上古之书即伏生所授者今谓之书经凡五十九篇五子之歌书传云五子夏啓之子太康之弟也歌与帝舜作歌之歌同义详见夏书不注见汉灵帝光和五年】
　　秋七月帝如江都命越王侗留守杀諌者任宗崔民象王爱仁考异【提要命越王侗留守在王爱仁下】
　　【江都龙舟成送东都宇文述劝幸江都帝从之将军赵才諌曰今百姓疲劳府藏空竭盗贼蜂起禁令不行愿陛下还京师安兆庶帝大怒以属吏旬日出之朝臣皆不欲行无敢谏者建节尉任宗上书极谏即日于朝堂杖杀之遂幸江都命越王侗与光禄大夫叚逹太府卿元文都民部尚书韦津右武衞将军皇甫无逸右司郎卢楚等总留后事帝以诗留别宫人曰我梦江都好征辽亦偶然奉信郎崔民象以盗贼充斥于建国门上表谏帝大怒先觧其頥然后斩之虞世基以盗贼充斥请发兵屯洛口仓帝曰卿是书生定犹恇怯敕移箕山公路二府于仓内仍令筑城以备不虞至汜水奉信郎王爱仁复上表请还西京斩之至梁都郡人邀驾上书曰陛下若遂幸江都天下非陛下之有又斩之】质实【皇甫无逸万年人卢楚范阳人景祚之孙箕山公路二府未详其义唯河南府登封县东南三十里有箕山注见新莾始建国四年又凤阳府城及盱眙县境有公路城相传皆汉末袁术所筑此二处未知是否姑録此以备参考洛口仓注见大业七年梁郡注见汉景帝三年梁国】
　　书法【杀谏者多矣未有以谏者书书谏者何罪广且予三子也三子官防书谏者予之也十年如东都杀庾质今年如江都杀谏者三人焉自古未有好游愎諌如炀帝者矣若是有不亡乎】发明【炀之必亡岂待杀谏者而后及哉然犹列书之者所以为后世戒耳纲目岂独为焬设乎】
　　遣光禄大夫陈棱击李子通等败之
　　【时李子通据海陵左才相掠淮北杜伏威屯六合众各数万帝遣棱将宿卫精兵八千讨之往往克防】质实【六合县名注见陈宣帝太建五年秦郡】
　　冬十月许公宇文述卒
　　【初述子化及智及皆无頼化及事帝于东宫帝宠昵之从幸榆林化及智及冐禁与突厥交市帝怒将斩之既而释之赐述为奴述卒帝复以化及为右屯衞将军智及为将作少监】质实【许县名注见汉光武建武八年长社东宫注见宋文帝元嘉二十七年突厥北狄国名注见梁武帝大同十一年榆林郡名注见文帝开皇十九年胜州】
　　书法【述也卒书爵何着广私也广之大逆述有力焉纲目前以复官爵书此以爵卒广之防情着矣是故以爵卒贾充所以着晋氏之私以爵卒宇文述所以着杨广之私】
　　翟让李宻起兵攻荥阳张须陁击之败死
　　【李宻之亡也往依郝孝徳孝徳不礼之又入王薄薄亦不之竒也宻困乏变姓名聚徒教授郡县疑而捕之宻亡去抵其妹夫雍丘令丘君明君明转寄于逰侠王秀才家为君明从侄懐义所告帝令懐义与梁郡通守杨汪捕之汪遣兵围秀才宅値宻出外获免韦城翟让为东都法曹坐事当斩狱吏黄君汉奇其骁勇夜谓让曰天时人事抑亦可知岂能守死狱中乎让惊喜叩头君汉即破械出之让再拜曰让防再生之恩则幸矣柰曹主何因泣下君汉怒曰夲以公为大丈夫可救生民之命故不顾其死以奉脱柰何反效儿女子涕泣相谢乎君但努力自勉勿忧吾也让遂亡命于瓦岗为羣盗同郡单雄信骁徤善马槊聚少年往从之离狐徐世勣年十七有勇畧说让曰东郡于公与勣皆为乡里人多相识不宜侵掠荥阳梁郡汴水所经剽行舟商旅足以自资让然之引众入二郡界掠公私船资用丰给附者益众至万余人时又有外黄王当仁济阳王伯当韦城周文举雍丘李公逸等皆拥众为盗李宻自雍丘亡命往来诸帅间说以取天下之防始皆不信久之稍以为然相谓曰今人皆云杨氏将灭李氏将兴吾闻王者不死斯人再三获济岂非其人乎由是渐敬宻宻察诸帅唯翟让最强乃因王伯当以见让为让画防往说诸小盗皆下之让恱宻因说让曰刘顼皆起布衣为帝王今主昬于上民怨于下锐兵尽于辽东和亲絶于突厥方且廵逰越委弃东都此亦刘项奋起之防也以足下雄才大畧士马精锐席卷二京诛灭暴虐隋氏不足亡也让谢曰吾侪羣盗偷生草间君言非所及也有李元英者自东都逃来经歴诸贼求访李宻云斯人当代隋家人问其故元英言比来民间謡歌曰桃李子皇后绕扬州宛转花园里莫浪语谁道许桃李子谓逃亡者李氏之子也莫浪语谁道许者宻也既与宻遇遂委身事之前宋城尉房彦藻自负其才恨不为时用预于杨感之谋变姓名亡命遇宻遂与俱逰汉沔徧入诸贼说其豪杰还日从者数百人仍为逰客处于让营让见宻为豪杰所归欲从其计犹豫未决有贾雄者晓隂阳占言无不用宻深结之使托术数以说让让果以宻言问之对曰吉不可言然公自立恐未必成若立斯人事无不济让然之宻因说让曰今四海糜沸不得耕耘公士众虽多食无仓廪唯资野掠常苦不给若旷日持久加以大敌临之必涣然离散未若先取荥阳休兵馆谷待士马肥充然后与人争利让从之于是攻荥阳诸县多下之帝徙张湏陁为荥阳通守以讨之让向数为湏陁所败闻其来大惧将避之宻曰湏陁勇而无谋兵又骤胜既骄且狠可一战擒也分兵千余人伏林间湏陁方陈而前让与战不利湏陁乗之逐北十余里宻发伏掩之湏陁兵败宻与让及徐世勣王伯当合军围之湏陁战死部兵号泣数日不止河南郡县为之丧气诏以裴仁基代领其众徙镇虎牢让乃令宻建牙别统所部号蒲山公营宻部分严整躬服俭素所得金宝悉颁赐麾下由是人为之用然麾下多为让士卒所陵辱亦不敢报也让谓宻曰今资粮粗足意欲还向瓦岗公若不往唯公所适让从此别矣乃帅辎重东引宻亦西行至康城说下数城大获资储让寻悔之复引兵从宻】集览【离狐括地志云离狐故城在曹州王者不死王去声大元经曰五行用事者王言其人有王气未必能杀之也斯人再三获济斯人谓李宻也初杨感兵败宻被执以计亡去聚徒教授郡县捕之又亡抵王秀才家帝令捕之値出获免凡再三皆不得死馆谷因其军之馆食其军之谷也左传僖二十八年楚师败绩晋师三日馆谷注馆舍也食楚军之谷三日建牙注见汉献帝初平三年牙门】正误【王者不死今按王如字】质实【雍丘县名注见汉桓帝延熹四年游侠注见汉帝更始二年任侠一统志云韦城县名隋初所置属东郡夲殷伯豕韦氏之国金省入白马县故址在大名府滑县东南五十里离狐汉之县名属济阳郡隋因之唐改为南华县属曹州金省之故城在兖州府曹县界内徐世勣唐武徳初赐姓李氏附宗正籍属东都注见汉光武建武八年汴水原自开封府界急流过萧县至徐州城东北与泗水通苏轼诗汴泗交流处清潭百丈深外黄县名注见汉灵帝建寜二年济阳县名注见汉元帝永光四年刘项谓刘邦项羽扬越二州名注见汉武帝元朔五年淮南越注见汉和帝永元元年防稽宋城县名注见汉后主延熈十八年汉沔二水名注见汉献帝建安十二年犹豫注见汉光武建武六年通守官名汉谓之别驾隋谓之治中唐谓之通守又谓之賛治宋谓之通判今因之云逐北注见周赧王三十一年虎牢县名注见晋帝奕太和四年麾下注见汉献帝建安十四年瓦岗未详处所康城未详沿革】
　　十二月鄱阳林士称楚帝据江南
　　【鄱阳贼帅操师乞自称元兴王攻防豫章郡以其乡人林士为大将军诏治书侍御史刘子翊将兵讨杀之士代统其众与子翊战杀子翊兵遂大振至十余万人自称皇帝国号楚建元太平豪杰争杀隋守令以郡县应之北自九江南及番禺皆为所有】质实【鄱阳郡名注见梁武帝太清二年豫章郡注见汉武帝元鼎五年刘子翊彭城人九江郡名注见晋明帝太宁二年浔阳番禺县名注见汉高帝十一年】
　　以李渊为太原留守击甄翟儿破之
　　【诏以李渊为太原留守以郎将王威高君雅为之副将兵讨甄翟儿遇于雀防谷渊众才数千贼围数匝李世民将精兵救之防渊于万众之中防歩兵至合击大破之】集览【雀防谷在西河郡界中其地险固按西河今太原府汾州是】质实【一统志云雀防谷在汾州介休县西南二十一里唐宗开元中北廵并州尝经此处】
　　蔡王智积卒
　　【帝踈薄骨肉智积毎不自安及病不呼医临终谓所亲曰吾今日始知得保首领没于地矣】集览【得保首领没于地矣首头领项也左传隠三年宋穆公疾召孔父曰寡人得保首领以没云云谓我得保全首领而善终也】
　　太仆杨义臣击张金称高士逹斩之窦建徳収其众取饶阳诏罢义臣兵
　　【羣盗冦掠河北屠防郡县隋将帅败亡相继惟虎贲中郎将王辩清河郡丞杨善会数有功善防前后七百余战未尝负败至是太仆杨义臣讨张金称义臣引兵防永济渠为营去金称营四十里深沟高垒不与战金称日引兵至义臣勒兵环甲约与之战既而不出如是月余金称以为怯屡逼其营詈辱之义臣乃谓曰汝明旦来我当必战金称易之不复设备义臣简精骑二千夜自馆陶济河伺金称离营即入击其累重金称引还义臣从后击之金称大败与左右逃于清河之东月余杨善防擒杀之诏以善防为清河通守时涿郡通守郭绚将兵讨高士逹士逹自以才畧不及窦建徳乃进建徳为军司马悉以兵授之建徳请士逹守辎重自简精兵拒绚诈为与士逹有隙而叛遣人请降于绚愿为前驱自効绚引兵随之至长河建徳袭之杀数千人斩绚首张金称余众皆归建徳杨义臣乗胜欲讨之建徳谓士逹曰歴观隋将善用兵者无如义臣今灭张金称而来其锋不可当请引兵避之使其欲战不得坐费歳月将士疲倦然后乗间击之乃可破也不然恐非公之敌士逹不从留建徳守营自帅精兵逆击义臣战小胜因纵酒高宴建徳闻之曰东海公未能破敌遽自矜大祸至不久矣后五日义臣大破士逹斩之其兵皆溃建徳与百余骑亡去至饶阳乗其无备攻防之収兵得三十余人义臣以为建徳不足忧引去建徳还平原収散兵塟死者为士逹发防军复大振自称将军先是群盗得隋官及士族子弟皆杀之独建徳善遇之由是隋官稍以城降之声势日盛胜兵至十余万人内史郎虞世基以帝恶闻盗贼诸将有告败求救者皆不以闻或杖其使者以为妄言由是盗贼徧海内帝皆弗之知杨义臣破降河北贼数十万列状上闻帝叹曰我初不闻贼顿如此义臣降贼何多也世基对曰小窃虽多未足爲虑义臣克之拥兵不少久在阃外此最非宜帝曰卿言是也遽追义臣放散其兵贼由是复盛治书侍御史韦云起劾奏世基及御史大夫裴蕴职典枢要四方告变不爲奏闻贼多言少致发兵不多徃皆不克故使官军失利贼党日滋请付有司诘正其罪大理卿郑善果奏云起言不实左迁大理司直】集览【累重累谓妻子重谓辎重也】质实【清河郡注见汉安帝建光元年陵杨善防华隂人馆陶县名注见晋孝武帝太元九年长沙郡名注见汉献帝兴平元年饶阳县名注见汉帝更始二年涿郡注同上年虎贲中郎注见新莽地皇二年永济渠注见大业三年平原郡名注见陈宣帝太建八年安徳东海郡名注见秦二世二年郯左迁注见唐宪宗元和七年辎重注见周显王三十六年】
　　帝至江都
　　【帝至江都江淮郡官谒见者专问礼饷豊薄豊则超迁薄则停解江都郡丞王世充献铜镜屏风迁通守歴阳郡丞赵元楷献异味迁江都郡丞由是郡县竞务刻剥以充贡献民外爲盗贼所掠内爲郡县所赋生计无遗加之饥馑民始采树皮叶或捣藁煑土而食之诸物皆尽乃自相食而官仓犹充牣吏皆畏法莫敢赈救王世充宻爲帝简阅江淮民间美女献之由是益有宠】质实【歴阳郡注见汉冲帝永嘉元年饥馑朱子曰谷不熟曰饥菜不熟曰馑充牣注见宋明帝泰始元年】
　　遣江都通守王世充击河间格谦斩之谦党高开道収其众掠燕地
　　【谦拥众十余万防豆子防自称燕王帝命王世充将兵讨斩之谦将高开道收余众冦掠燕地军势复振】质实【河间郡名注见汉帝更始二年冦掠注见恭帝皇防二年抄掠】
　　虎贲郎将罗艺起兵涿郡
　　【初帝谋伐高丽械器资储皆积于涿郡又临朔宫多珍寳诸贼竞来侵掠留守官不能拒唯虎贲郎将罗艺独出战前后破贼甚众将作乱先宣言以激其众曰吾辈讨贼数有功城中仓库山积制在留守之官而莫肯散施以济贫乏将何以劝将士众皆愤怨军还郡丞出城候艺艺因执之陈兵而入发库物以赐战士开仓廪以赈贫乏境内咸悦杀渤海太守唐祎等数人桞城怀逺并归之艺自称幽州总管改栁城郡爲营州以邓暠爲总管】质实【渤海郡名注见晋穆帝永和六年沧州栁城县名注见汉献帝建安十二年幽州注见唐高祖武德四年营州注见晋武帝太康三年怀逺镇名未详处所】
　　诏李渊击突厥
　　【突厥数冦北边诏李渊与马邑太守王仁恭击之时突厥方彊两军不满五千渊选善骑射者二千人使之饮食舍止一如突厥或与突厥遇则伺便击之前后屡防】质实【马邑郡名注见汉高帝六年突厥北狄种名注见梁武帝大同十一年】
　　【丁丑】十三年【恭帝侑义宁元年　长乐王窦建德丁丑元魏公李宻元定杨可汗刘武周天兴元梁王梁师都永隆元秦主薛举秦兴元梁王萧铣鸣鳯元　是嵗并楚凡八国】春正月陈棱讨杜伏威败绩伏威遂据歴阳考异【按九年书张须陁击王薄来防儿等击杨元感十二年书陈棱击李子通李渊击甄翟儿此年书王世充击卢明月并不书讨以群盗自相攻击故也此书讨传设】
　　【棱讨杜伏威伏威帅众拒之棱闭壁不战伏威遗以妇人之服谓之陈姥棱怒出战伏威奋击大破之乗胜破高邮引兵据歴阳自称总管以辅公祏为长史分遣诸将狥属县所至輙下江淮间小盗争附之伏威常选敢死之士五千人谓之上募宠遇甚厚有攻战令先击之战罢阅视有伤在背者即杀之所获资财皆以赏军士有战死者以妻妾殉塟故人自为战所向无敌】集览【殉塟注见唐太宗贞观二十三年】质实【一统志云高邮古邑名春秋时为吴防沟地秦为高邮亭汉置高邮县属广陵国晋属临淮郡宋属广陵郡隋属江都郡唐属扬州宋开寳中以县置高邮军后罢军县属扬州元祐中复置军建炎中陞为承州绍兴末复为军元至元中置高邮路后改为府属扬州路至夲朝初改为州以县省入仍属扬州府歴阳县名注见汉冲帝永嘉元年】
　　窦建徳称长乐王质实【长乐郡名注见秦二世二年信都】○鲁郡徐圆朗兵起
　　【圆朗攻防东平分兵畧地自琅邪以西北至东平尽有之胜兵二万余人】质实【鲁郡注见汉景帝三年济南东平郡名注见汉献帝兴平元年琅邪郡名注见汉光武建武五年】
　　卢明月掠河南遣王世充击斩之
　　【明月转掠河南至于淮北众号四十万帝命王世充讨之战于南阳大破之斩明月余众皆散】质实【卢明月涿郡人南阳县名注见周赧王十七年宛】
　　二月马邑校尉刘武周朔方郎将梁师都各据郡起兵【马邑太守王仁恭多受货赂不能赈施郡人刘武周骁勇喜任侠爲鹰扬府校尉仁恭甚亲厚之令帅亲兵屯阁下武周与仁恭侍儿私通恐事泄谋乱先宣言曰今百姓饥馑僵尸满道王府君闭仓不赈防岂爲民父母之意乎众皆愤怒武周称疾卧家豪杰来候问武周椎牛纵酒因大言曰壮士岂能坐待沟壑今仓粟烂积谁能与我共取之豪杰皆许诺武周入谒仁恭其党随入斩仁恭持其首出狥郡中无敢动者于是开仓以赈饥民驰檄境内收兵得万余人遣使附于突厥师都亦杀郡丞防郡附突厥】质实【任侠注见汉帝更始元年驰檄驰奔走也檄注见楚义帝元年】
　　翟让李宻据兴洛仓击败东都兵让推宻称魏公畧取河南诸郡
　　【李宻说翟让曰今东都空虗越王冲防政令不一士民离心叚达元文都闇而无谋以仆料之彼非将军之敌若将军能用仆计天下可指挥而定也乃遣其党觇东都虗实留守官司觉之始爲守备驰告江都宻曰事势如此不可不发今百姓饥馑洛口仓多积粟将军若亲行掩袭彼未能救取之如拾遗耳发粟以赈穷乏逺近孰不归附百万之众一朝可集枕威养锐以逸待劳纵彼能来吾有备矣然后檄召四方引贤豪而资计防选骁悍而授兵柄除亡隋之社稷布将军之政令岂不盛哉让曰此英雄之畧非仆所堪惟君之命尽力从事于是宻让将精兵七千人出阳城袭兴洛仓开仓恣民所取老弱襁负相属时徳叡以尉氏应宻祖君彦往归之君彦珽之子也博学强记文辞赡敏薛道衡尝荐之于高祖高祖曰是歌杀斛律明月人儿邪朕不须此辈帝即位尤疾其名调宿城令君彦恒欝欝思乱宻得之喜引为上客越王侗遣郎将刘长恭帅歩骑一万五千讨宻而使河南讨捕使裴仁基等自汜水西入以掩其后时东都人皆以宻为饥贼盗未乌合易破争来应募衣服鲜华旗鼔甚盛陈于石子河西宻让选骁雄分为十队令四队伏岭下以待仁基以六队阵于石子河东长恭等见宻兵少轻之让先接战不利宻帅麾下横冲之隋兵大败死者什五六宻让威声大振让于是推宻为主号魏公称元年其文书行下称行军元帅府拜让司徒单雄信徐世勣为大将军各领所部房彦藻邴元眞为长史祖君彦为记室于是赵魏以南江淮以北群盗莫不响应悉拜官爵使各领其众置百营簿以领之众至数十万乃广筑洛口城周四十里而居之遣彦藻将兵东畧地取安陆汝南淮安济阳河南郡县多防于宻】集览【歌杀斛律明月人儿北齐丞相斛律光字明月北周患之为謡言曰高山不推自崩槲木不扶自举令间谍传言于齐齐祖珽欲防光因续之曰盲老公背受大斧饶舌老母不得语齐主遂执光而杀之是祖珽歌杀之也君彦珽之子也故云】质实【一统志云阳城古邑名禹避舜子于阳城即此汉置阳城崇高二县属颍川郡东汉省崇高县入阳城晋属河南郡东魏析置堙阳县改曰武林后又改曰嵩阳与阳城并属河南郡隋因之唐初属嵩州寻改阳城曰告成嵩阳曰登封后又改告成曰阳邑五代周时省阳邑入登封宋金元仍旧夲朝因之改属河南府襁负注见汉殇帝延平元年尉氏县名注见汉桓帝建和元年祖居彦范阳人宿城古邑名秦为须昌县汉晋因之隋改宿城县又别置须昌五代唐改曰须城自晋以来皆为郡附郭夲朝省之故址在兖州府东平州境魏县名注见汉成帝绥和二年记室官名事物纪原云魏太祖所置以陈琳阮瑀为记室掾其官始见于魏武之世矣宋用晋制自明帝后皇子弟虽非都督亦置记室参军则记室而为叅军晋官也宋朝亦置于诸王府曰某王府记室也洛口城在河南府巩县西南安陆郡名注见周世宗显徳五年汝南郡名注见汉光武建武十九年淮安郡名注见齐武帝永明五年济阳郡名注见汉元帝永光四年河南郡名注见秦庄襄王元年三川】
　　三月突厥立刘武周为定杨可汗取楼烦定襄鴈门诸郡
　　【武周袭破楼烦郡进取汾阳宫获隋宫人以赂突厥始毕可汗始毕以马报之兵势益振又攻防定襄突厥立武周为定杨可汗遗以狼头纛武周即皇帝位改元以衞士杨伏念为左仆射妹婿范君璋为内史令引兵逼鴈门郡丞阵孝意悉力拒守乗间出击武周屡破之既而外无救援遣间使诣江都皆不报孝意誓以必死旦暮向诏敕库俯伏流涕悲动左右百余日食尽校尉张伦杀孝意以降】集览【狼头纛注见陈宣帝太建十三年】质实【楼烦郡注见周赧王八年定襄郡名注见晋懐帝永嘉六年定杨可汗定杨郡名注见陈宣帝太建十一年可汗夷狄君长之号注见汉后主景耀四年】
　　梁师都取雕隂化延安等郡自称梁帝引突厥寇邉【师都畧定雕隂宏化延安等郡遂即皇帝位国号梁始毕遗以狼头纛号为大度毘伽可汗师都乃引突厥居河南之地攻破盐川郡】质实【雕隂郡名注见周显王三十五年宏化郡名注同上四十一年义渠延安郡名注见梁武帝普通六年盐川郡未详沿革唯巩昌府漳县西南五里有盐川寨乃赵宋所置后改为鎭未知是否明者察之】
　　流人郭子和起兵榆林突厥以为屋利设
　　【翊衞郭子和坐事徙榆林防郡中大饥子和潜结敢死士十八人执郡丞数以不恤百姓斩之开仓赈施自称永乐王有二千余骑南连梁师都北附突厥始毕以刘武周为定杨天子梁师都为觧事天子子和为平阳天子子和固辞不敢当乃更以为屋利设】集览【厔利设突厥俗谓别部典兵者曰设屋利乃一设之号】质实【榆林郡名注见文帝开皇十九年胜一统志云永乐夲汉北平县地名属中山国后魏析置永乐县及置乐浪郡北齐属黎郡隋初罢郡以县属易州唐天宝初改为蒲城县五代晋时徙防州治此后省入清苑县金复析置蒲城县元仍旧至夲朝初因之改属保定府】
　　夏四月金城校尉薛举起兵陇西自称西秦覇王【举骁勇絶伦家赀巨万交结豪杰雄于西邉为金城府校尉时陇右盗起金城令郝瑗募兵得数千人使举将而讨之方授甲置酒飨士举与其子仁呆及同党十三人于座刼瑗发兵开仓赈施自称西秦覇王招集群盗掠官牧马贼帅宗罗防帅众归之选精锐克枹罕岷山羗酋钟利俗拥众二万归之举兵大振以仁杲为齐王领东道行军元帅少子仁越为晋王兼河州刺史罗防为兴王以副仁杲未几尽得陇西之地众至十三万】质实【金城郡名注见唐太宗贞观十八年兰州陇西郡名注见汉后主建兴六年南安枹罕县名注见晋穆帝永和元年一统志云岷山在陜西岷州卫城北山黒无树木洮水经其下相传夏禹见长人受黒玉书于此齐州名注见汉景帝三年济南晋州名注见汉献帝建安七年河东河州注见晋穆帝永和元年兴州名注见晋怀帝永嘉四年】
　　河南讨捕使裴仁基以虎牢降李宻宻攻东都入其郛【李宻以孟让爲总管使夜帅歩骑入东都外郭烧掠于是东都居民悉迁入宫城巩县长柴孝和监察御史郑颋以城降李宻宻以孝和爲防军颋爲长史裴仁基毎破贼得军资悉以赏士卒监军御史萧怀静不许屡求仁基长短劾奏之仓城之战仁基失期不至恐获罪李宻使人说之贾闰甫劝仁基降宻仁基曰如萧御史何闰甫曰萧君如栖上鸡若不知机变在明公一刀耳仁基从之遣闰甫诣宻请降宻大喜以闰甫爲参军使之复命仁基还屯虎牢萧怀静宻表其事仁基知之遂杀怀静帅其众以虎牢降宻宻以仁基爲上柱国仁基子行俨骁勇善战宻亦以爲上柱国宻得秦叔寳及程齩金皆以爲骠骑齩金后更名知节罗士信赵仁基皆帅众归宻宻署爲总管使各统所部遣裴仁基孟譲帅二万余人袭回洛东仓破之遂烧天津桥纵兵大掠东都出兵击之仁基等败走宻自帅众屯回洛仓攻偃师金墉皆不克还洛口东都城内乏粮而布帛山积至然布以防越王侗使人运回洛仓米入城遣兵屯豊都市上春门北邙山爲九营以备宻汝隂淮阳降宻宻复防回洛仓叚达等出兵拒之败走宻遂移檄郡县数帝十罪且曰罄南山之竹书罪无穷决东海之波流恶难尽祖君彦之辞也越王侗遣太常丞元善达间行诣江都奏曰李宻围逼东都城内无食若陛下速还乌合必散不然者东都决没因欷呜咽帝爲之改容虞世基进曰越王年少此辈诳之若如所言善达何缘来至帝乃怒曰善达小人敢廷辱我因使向东阳催运善逹遂为群盗所杀是后人莫敢以贼闻世基容貌沈审言多合意特为帝所亲爱鬻官卖狱其门如市朝野共疾怨之舍人封徳彛托附世基以世基不闲吏务宻为指画謟顺帝意表疏忤防者皆屏而不奏鞫狱多峻文深诋行赏则抑削就薄故世基之宠日隆而隋政益衰皆徳彛所为也】集览【颋他领反齩五巧反峻文深诋注见汉成帝永始二年】质实【巩县注见汉王邦三年程齩金济州东阿人一统志云天津桥在河南府城外西南架洛水隋焬帝建用大船连以鐡鎻南北夹起四楼唐贞观中始甃石为岸即宋邵雍闻杜防处偃师县名注见唐肃宗至徳二年金墉城名注见魏元帝咸熈二年北邙山注见汉灵帝中平六年汝隂郡名注见梁武帝天监三年颍川淮阳郡名注见周赧王三十七年陈国歔欷注见汉光武建武元年东阳郡名注见晋哀帝兴寜三年回洛东仓未详处所江都县名注见汉献帝兴平元年】
　　五月李渊起兵太原杀副留守王威高君雅
　　【初渊娶于神武肃公窦毅生四男建成世民覇元吉一女适太子千牛备身临汾柴绍世民聪明勇决识量过人见隋室方乱隂有安天下之志倾身下士散财结客咸得其欢心娶长孙晟女晟族弟右勲衞顺徳与右勲侍刘基皆避辽东之役亡命晋阳与世民善左亲卫窦琮亦亡命太原素与世民有隙世民加意待之琮意乃安晋阳宫监裴寂晋阳令刘文静相与同宿见城上烽火寂叹曰贫贱如此复逄乱离何以自存文静笑曰时事可知吾二人相得何忧贫贱文静见李世民而异之深自结纳谓寂曰此人虽少命世才也寂初未然之文静坐与李宻连昏系岳世民就省之文静曰天下大乱非高光之才不能定也世民曰安知其无但人不识耳我来相省非儿女之情欲与君议大事也计将安出文静曰今主上南廵江淮李宻围逼东都羣盗殆以万数当此之际有眞主驱驾而用之取天下如反掌耳太原百姓皆避盗入城文静爲令数年知其豪杰一旦收集可得十万人尊公所将之兵复且数万一言出口谁敢不从以此乘虗入闗号令天下不过半年帝业成矣世民笑曰君言正合吾意乃隂部署賔客渊不之知也世民恐渊不从久不敢言渊与裴寂有旧每相与宴语或连日夜文静欲因寂闗说乃引寂与世民交世民出私钱数百万与寂博稍以输之寂大喜由是欵狎世民乃以其谋告之寂许诺防突厥冦马邑渊遣高君雅将兵与王仁恭拒之不利恐并获罪甚忧之世民乘间屏人说渊曰今主上无道百姓困穷晋阳城外皆爲战场大人若守小节下有盗冦上有严刑危亡无日不若顺民心兴义兵转祸爲福此天授之时也渊大惊曰汝安得爲此言吾今执汝以告县官世民徐曰世民覩天时人事如此故敢发言必欲执告不敢辞死渊曰吾岂忍告汝汝愼勿出口明日世民复说渊曰人皆传李氏当应图防故李金才无罪一朝族灭大人设能尽贼则功高不赏身益危矣惟昨日之言可以救祸此万全之防也愿大人勿疑渊乃叹曰吾一夕思汝言亦大有理今日破家亡躯亦由汝化家爲国亦由汝矣先是裴寂私以晋阳宫人侍渊至是渊从寂饮酒酣寂从容言曰二郎隂养士马欲举大事正爲寂以宫人侍公恐事觉并诛耳众情已协公意如何渊曰事已如此当复柰何正湏从之耳帝以渊与王仁恭不能御冦遣使者执诣江都渊大惧世民与寂等复说渊曰事已廹矣宜早定讣且晋阳士马精彊宫监蓄积巨万代王防冲闗中豪杰并起公若鼓行而西抚而有之如探嚢中之物耳奈何受单使之囚坐取夷灭乎渊然之宻部勒将发防帝遣使驰驿赦渊及仁恭渊谋亦缓大理司直夏侯端谓渊曰今帝座不安参墟得歳必有眞人起于其分非公而谁乎司马许世绪司铠武士彠前勲衞唐宪宪弟俭皆劝渊举兵时建成元吉尚在河东故渊迁延未发刘文静谓裴寂曰先发制人后发制于人且公为宫监而以宫人侍客公死可尔何误唐公也寂甚惧屡趣渊起兵渊乃使文静诈为敕书发太原西河鴈门马邑民年二十已上为兵击高丽由是人情忷忷思乱者众及刘武周据汾阳宫世民言于渊曰大人为留守而盗贼窃据离宫不早建大计祸今至矣渊乃集将佐谓之曰武周据汾阳宫吾軰罪当族灭若之何王威等皆惧请计渊曰朝廷用兵皆禀节度今贼在数百里内江都在三千里外加以道路险要复有他贼据之以婴城胶柱之兵当巨猾豕突之势必不全矣进退维谷何为而可威等皆曰公地兼亲贤同国休戚要在平贼専之可也渊阳若不得已而从之者曰然则先当集兵乃命世民与刘文静长孙顺徳刘基等各募兵逺近赴集旬日间近万人仍宻遣使召建成元吉于河东柴绍于长安王威高君雅见兵大集疑渊有异志谓武士彠曰顺徳基皆背征三侍安得将兵欲収按之士彠曰二人皆唐公客若尔必大致纷纭威等乃止威君雅欲因晋祠祈雨讨渊五月渊使世民伏兵于晋阳宫城之外且与威君雅共坐视事使刘文静引晋阳府司马刘政防入告威君雅潜引突厥入防君雅攘袂大诟世民已布兵塞路文静引与基顺徳等共执威君雅系狱防突厥数万众宼晋阳渊命裴寂等勒兵为备而悉开诸城门突厥不敢进众以为威君雅实召之也于是斩威君雅以狥突厥大掠而去】集览【适太子千牛备身临汾柴绍适下嫁也尔雅曰如适之嫁注方言自家而出谓之适犹女出为嫁也千牛备身东宫官名掌执御刀以宿衞盖取庖丁为文惠君解数十牛而刄若发硎此刀可以备身因以名官炀帝改左右备身爲左右骁衞其所领名豹骑柴绍字嗣昌晋州临汾县人二郎李渊次子名世民帝座紫微大帝之座也注见汉桓帝延熹二年参得岁天官书参晨出曰长列昭昭有光利行兵正义曰星经云参魏之分野益州也晋天文志参十星一名参伐主斩刈事参得岁谓岁星在参分也又越得岁注见晋帝奕太和五年士彠彠防反以宫人侍客寂尝以晋阳宫人私侍李渊进退维谷诗桑柔篇文注云谷穷也笺云前无明君却廹罪役是以进退皆穷也】正误【背征三侍今按背征谓出征而背叛逃亡者三侍谓三侍中之人也隋制左右翊衞府有亲勲武三卫大业初改爲三侍亲侍勲侍武侍也】质实【神武县名注见宋明帝防始五年平齐一统志云临汾汉之县名属河东郡三国魏置平阳郡县属焉后魏兼置晋州于此隋改曰临汾县爲平河郡治所后改郡曰临汾唐分置西河县寻省入临汾属晋州宋金元仍旧至本朝因之爲平阳府治所仍属焉晋阳县名注见周威烈王二十三年太原郡名注见齐明帝建武三年并州晋阳宫注见梁武帝大同十一年裴寂蒲州桑泉人刘文静京兆万年人高光谓汉高帝光武博奕棊也注见晋明帝太宁三年蒱博圗防注见汉平帝元始三年夏侯端夀州人许世绪并州人武士彠并州文水人唐宪并州晋阳人河东郡名注见汉献帝建安七年西河郡名注见周威烈王二十三年鴈门郡名注见秦王政三年离宫注见大业元年胶柱注见梁武帝太清元年刘政防滑州胙人长孙顺徳洛阳人】
　　发明【唐公以义起兵大非羣盗之比而纲目一概书之何耶公傥能正名仗义若汤之伐桀若武之伐纣若沛公之诛无道秦则纲目亦必有以处此矣惜乎兵以义名乃止于尊隋而不能爲讨贼之举君子虽欲异之不可得也况又淫污宫掖设诈罔众杀人以利己者乎】
　　东都遣兵击李宻大破之宻退屯洛口
　　【帝命将军厐玉郎将霍世举将闗内兵援东都柴孝和说李宻曰秦地山川之固秦汉所凭以成王业者也今不若使翟司徒守洛口裴柱国守回洛明公自简精锐西袭长安然后东向以平河洛传檄而天下定矣不早爲之必有先我者悔之无及宻曰此诚上防但昏主尚存从兵犹众我兵皆山东人谁肯从我西入诸将出于羣盗留之各竞雌雄如此则大业隳矣孝和曰然则仆请间行观衅宻许之孝和与数十骑至陜县山贼归之者万余人防宻爲流矢所中卧营中越王侗使叚达与厐玉等夜出兵与战大破之宻乃弃回洛奔洛口孝和众散轻骑归宻宻以郑颋郑乾象爲左右司马】质实【一统志云洛口地名在河南府城东一百三十里巩县西隋炀帝聚米置仓于此号曰洛口仓河洛二水名河注见梁武帝天监十五年洛注见汉高后三年陜县注见周显王四十五年】
　　六月李渊遣使如突厥
　　【李建成李元吉弃其弟智云于河东而去吏执送长安杀之六月建成元吉与柴绍偕至晋阳刘文静劝李渊与突厥相结资其士马以益兵势渊从之自爲手启卑辞厚礼遗始毕可汗云欲举义兵迎主上复与突厥和亲若能与我俱南愿勿暴掠百姓若但和亲坐受宝货亦唯可汗所择始毕得启谓其大臣曰隋主爲人我所知也若迎以来必害唐公而击我无疑矣茍唐公自爲天子我当以兵马助之即命以此意爲复书使者七日而反将佐皆喜请从突厥之言渊不可曰诸君宜更思其次寂等乃请尊天子爲太上皇立代王爲帝以安隋室移檄郡县改易旗帜杂用绛白以示突厥渊曰此可谓掩耳盗铃然逼于时事不得不尔乃许之遣使以此告突厥】质实【晋阳县名注见周威烈王二十三年】
　　李渊遣世子建成及世民击西河郡防之斩郡丞高徳儒
　　【西河郡不从渊命渊使建成世民将兵击之时军士新集咸未阅习建成世民与之同甘苦遇敌则以身先之近道菜菓非买不食军士有窃之者輙求其主偿之亦不诘窃者兵民皆恱至西河城下郡丞高德儒闭城拒守攻防之执德儒至军门世民数之曰汝指野鸟爲鸾以欺人主取高官吾兴义兵正爲诛佞人耳遂斩之自余不戮一人秋毫无犯各慰抚使复业逺近闻之大恱建成等引兵还晋阳徃返凡九日渊喜曰以此行兵虽横行天下可也遂定入闗之计】
　　李渊自称大将军开府置官属
　　【渊开仓以赈贫民应募者日益多渊命爲三军分左右通谓之义士裴寂等上渊号爲大将军渊以寂爲长史刘文静爲司马唐俭温大雅爲记室大雅仍以弟大有共掌机宻武士彠爲铠曹刘文防及崔善为张道源爲户曹姜謩爲司功参军殷开山爲府掾长孙顺德刘宏基窦琮王长谐善寳谊阳屯爲左右统军自余文武随才授任以世子建成爲陇西公左领军大都督左三统军焉世民爲敦煌公右领军大都督右三统军焉各置官属以柴绍爲右领军府长史谘议】集览【阳屯姓名也】质实【唐俭晋阳人温大雅太原祁人殷开山京兆鄠人崔善爲并州人张道源汲人敦煌郡名注见汉武帝元朔三年陇西郡名注见秦王政三年】
　　李宻复取回洛仓
　　【李宻复帅众向东都大战于平乐园宻左骑右歩中列彊弩鸣千鼓以冲之东都兵大败宻复取回洛仓】质实【平乐园未详处所东都注见秦庄襄王元年三川】
　　突厥遣使至太原李渊遣刘文静报之
　　【突厥遣其柱国康鞘利等送马千匹诣李渊爲互市许发兵送渊入闗渊拜受书择其马之善者止市其半义士请以私钱市其余渊曰虏饶马而贪利其来将不已恐汝不能市也吾所以少取者示贫且不以爲急故尔当为汝贳之不足爲汝费也渊命刘文静使于突厥以请兵私谓文静曰胡骑入中国生民之大蠧也吾所以欲得之者恐刘武周引之共爲边患又胡马行牧不费刍粟聊欲借之以爲声势耳数百人之外无所用之】集览【鞘利名也鞘音肖或音稍】
　　秋七月李渊引兵至霍邑代王侑遣郎将宋老生将军屈突通将兵拒之
　　【李渊以子元吉爲太原太守留守晋阳宫帅甲士三万发晋阳誓众移檄谕以尊立代王之意西突厥阿史那大奈亦帅其众以从渊至西河慰劳吏民赈赡民乏民年七十以上皆除散官其余豪杰随才授任一日除千余人至贾胡堡去霍邑五十余里代王侑遣郎将宋老生帅精兵二万屯霍邑大将军屈突通将骁果数万屯河东以拒渊防积雨渊不能进刘文静至突厥见始毕可汗请兵且与之约曰若入长安民众土地入唐公金玉缯帛归突厥始毕大喜渊以书招李宻宻自恃兵彊欲为盟主复书曰所望左提右挈戮力同心执子婴于咸阳殪商辛于牧野渊得书笑曰宻方自矜大非折简所致吾方有事关中若遽絶之乃是更生一敌不如卑辞推奬以骄其志使为我塞成臯之道缀东都之兵我得专意西征俟关中平定据险飬威徐观蚌鹬之势以収渔人之功未为晚也乃复书曰天生烝民必有司牧当今为牧非子而谁老夫年逾知命愿不及此欣戴大弟攀鳞附翼唯弟早膺图箓以寜兆民宗盟之长属籍见容复封于唐斯荣足矣宻得书甚喜以示将佐曰唐公见推天下不足定矣自是信使往来不絶雨久不止渊军中粮乏刘文静未返或传突厥与刘武周乗虚袭晋阳渊欲北还裴寂等亦以为隋兵尚彊未易猝下李宻奸谋难测武周惟利是视不如还救根夲更图后举李世民曰今禾菽被野何忧乏粮老生轻躁一战可擒李宻顾恋仓粟未遑逺畧武周与突厥外虽相附内实相猜武周虽逺利太原岂可近忘马邑夲兴大义不顾身以救苍生当先入咸阳号令天下今遇小敌遽已班师恐从义之徒一朝觧体还守太原一城之地为贼耳何以自全建成亦以为然渊不聼促令引发世民将复入谏防渊已寝不得入号哭于外声闻帐中渊召问之世民曰今兵以义动进战则克退还则散众散于前敌乗于后死亡无日何得不悲渊乃悟曰军已发柰何世民曰右军严而未发左军去亦未逺请自追之渊笑曰吾之成败皆在尔惟尔所为世民乃与建成分道夜追左军复还既而太原运粮亦至胡氏曰武王伐商数纣之罪则多矣炀皆有之而弑父弑兄则纣之所未有其当讨无疑矣李渊声其大逆不道之罪而举兵讨之则虽徳非成汤亦无愧于自亳之载世民不必用宫人私侍以刼父也不必诈为敕书发民以鼔怨也不必称臣突厥也不必尊江都而立代王也不必推奬李宻以骄其志也坚守晋阳収召豪杰厚集其众分击二京义声既震群盗自下乃遣良将总锐师南指扬州则不逾旬时罪人斯得天下归唐其孰能御之惜乎世民有安天下之志才足以拨乱而无汤武反身之学刘文静智谋之士耳裴寂又出其下故虽乗时举事不旋踵成功而用智术违义理者多矣】集览【阿史那大奈阿史那突厥三字姓大奈名也奈音乃个反字不从木霍邑汉彘县也后汉改永安县隋改霍邑夲春秋霍伯国今霍州有霍邑属平阳执子婴于咸阳秦二世兄子公子婴也立为秦王后沛公入咸阳子婴降轵道旁乃以属吏殪商辛于牧野殪于计反杀死也商帝辛天下谓之纣周武王伐之纣距之牧野武王斩之徐观蚌鹬之势以收渔人之功蚌部项反蛤也鹬允律反知天将雨鸟也战国防赵伐燕苏代为燕谓赵惠文王曰今者臣来过易水蚌方出曝而鹬啄其肉蚌合而拑其喙鹬谓蚌曰今日不雨明日不雨必有蚌脯蚌亦谓鹬曰今日不出明日不出必有死鹬蚌鹬不肯相舍渔人得而并擒之今赵且伐燕燕赵久相支以敝大众臣恐彊秦之为渔父也自亳之载载始也成汤始脩徳于亳也载夲作哉书伊训曰造攻自鸣条朕哉自亳】质实【一统志云霍邑即禹贡岳阳地汉为彘县属河东郡东汉改为永安县魏晋属平阳郡后魏初省后复置并置永安郡隋初罢郡置汾州又改吕州并改县曰霍邑以霍山为名大业初州罢以县属临汾郡义寜初置霍山郡唐罢郡置吕州贞观中州罢以县属晋州宋属平阳府金陞为霍州元仍旧至夲朝初以霍邑县省入改属平阳府折简注见梁元帝承圣元年闗中注见唐元中开元十一年京兆成臯县名注见秦庄襄王元年攀鳞附翼耿纯之言事在汉光武建武元年咸阳县名注见周显王十九年】
　　武威司马李起兵河西自称凉王
　　【家富任侠薛举起兵金城轨与同郡曹珍关谨梁硕李赟安脩仁等诛曰薛举必来侵暴郡官庸怯势不能御吾辈岂可束手并妻孥为人所虏邪不若相与并力拒之保据河右以待天下之变众皆以为然欲推一人为主各相让莫肯当曹珍曰久闻图防李氏当王今轨在谋中乃天命也遂相与拜轨奉以为主轨乃令脩仁集诸胡自结民间豪杰共起兵称河西大凉王置官属关谨等欲尽杀隋官分其家赀曰今兴义兵以救生民乃杀人取货此群盗耳将何以济乃止薛举遣其将常仲兴济河击与将李赟战于昌松仲兴举兵败没欲纵遣之赟曰力战获俘复纵以资敌将焉用之不如尽阬之曰天若祚我当擒其主此属终为我有若其无成留此何益乃纵之未几攻张掖敦煌西平枹罕皆克之尽有河西五郡之地】质实【武威郡名注见唐中宗景龙二年李轨凉州人金城郡名注见唐太宗贞观十八年河西郡名注见汉安帝元初元年昌松地名未详处所西平郡名注见汉宣帝元康四年】
　　薛举自称秦帝徙据天水
　　【薛举称帝立仁杲为太子遣仁杲将兵取天水徙都之仁杲多力善骑射军中号万人敌然性贪而好杀其克天水悉召富人倒悬之以醋灌鼻责其金宝举毎戒之曰汝之才畧足以办事然苛虐无恩终当覆我国家】质实【薛举兰州金城人天水郡名注见汉光武建武元年】
　　涿郡留守薛世雄击李宻窦建徳袭破之遂围河间【诏涿郡留守薛世雄将燕地精兵三万讨李宻命王世充等诸将皆受节度所过盗贼随便诛剪世雄行至河间军于七里井窦建徳士众惶惧悉防诸城南遁声言还入豆子防世雄以为畏已不复设备建徳谋还袭之其处去世雄营百四十里建徳帅敢死士二百八十人先行令余众续发约曰夜至则击其营已明则降之未至二里所天欲明建徳惶惑议降防天大雾咫尺不辨建徳喜曰天賛我也遂突入其营击之士卒大乱世雄遁归涿郡慙恚发病卒建徳遂围河间】质实【涿郡注见汉帝元更始二年河间郡名注见同上年七里井未详处所】
　　八月李渊与宋老生战斩之遂取霍邑
　　【八月雨霁李渊趣霍邑渊恐宋老生不出建成世民曰老生勇而无谋以轻骑挑之理无不出脱其固守则诬以贰于我彼恐为左右所奏安敢不出渊然之乃与数百骑先至霍邑城东数里以待歩兵使建成世民将数十骑至城下举鞭指麾若将围城之状且诟之老生怒引兵三万分道而出渊使殷开山趣召后军后军至渊欲使军士先食而战世民曰时不可失渊乃与建成陈于城东世民阵于城南渊建成战小却世民与军头段志自南原引兵驰下冲老生陈出其背老生兵败投堑刘基就斩之僵尸数里日已暮渊即命登城时无攻具将士肉薄而登遂克之及行赏军吏疑奴应募者不得与良人同渊曰矢石之间不辨贵贱论勲之际何有等差宜并从夲勲授引见霍邑吏民劳赏如西河选其壮丁使从军关中军士欲归者并授五品散官遣归或谏以官太滥渊曰隋氏吝惜勲赏此所以失人心也柰何效之且収众以官不胜于用兵乎】集览【脱其脱傥或之辞肉薄注见晋安帝义熙十三年】质实【段志元临淄人西河郡名注见周威烈王二十三年南原地名未详处所】
  </div>
  <div class="pagination">
   <a href="御批资治通鉴纲目_page142.html">
    上一页
   </a>
   <span>
    ...
   </span>
   <a href="御批资治通鉴纲目_page138.html">
    138
   </a>
   <a href="御批资治通鉴纲目_page139.html">
    139
   </a>
   <a href="御批资治通鉴纲目_page140.html">
    140
   </a>
   <a href="御批资治通鉴纲目_page141.html">
    141
   </a>
   <a href="御批资治通鉴纲目_page142.html">
    142
   </a>
   <span class="current-page">
    143
   </span>
   <a href="御批资治通鉴纲目_page144.html">
    144
   </a>
   <a href="御批资治通鉴纲目_page145.html">
    145
   </a>
   <a href="御批资治通鉴纲目_page146.html">
    146
   </a>
   <a href="御批资治通鉴纲目_page147.html">
    147
   </a>
   <a href="御批资治通鉴纲目_page148.html">
    148
   </a>
   <span>
    ...
   </span>
   <a href="御批资治通鉴纲目_page144.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
