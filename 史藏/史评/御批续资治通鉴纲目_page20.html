<!DOCTYPE html>
<html>
<head>
    <meta charset="UTF-8">
    <title>御批续资治通鉴纲目 - 第 20 页/共 112 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御批续资治通鉴纲目 - 第 20 页/共 112 页</h1>
    <div class="content">　　发明【人臣之事君公其心守其职进嘉谋宣教化君非未革思所以革之国政未善思所以善之君子未进思所以进之小人未退思所以退之四夷未服思所以服之天下未安思所以安之斯得相君之道不愧辅弼之才王随为相无所建明陈尧佐亦然而韩亿石中立皆以庸才为参政此皆一时之小人也故以可免例书以示贬】
　　以张士逊章得象同平章事王鬷李若谷参知政事王博文陈执中同知枢宻院事
　　【得象为翰林学士时庄献太后每遣内侍至学士院得象必正色待之或不交一言帝闻而器之至是谓曰向者太后垂帘羣臣邪正朕皆黙识惟卿清忠无所阿附且未甞干请今日用卿职由此也】
　　夏四月王博文卒以张观同知枢宻院事○冬十月诏戒百官朋党
　　【范仲淹既徙润州防者恐仲淹复用遽诬以事语入帝怒亟命置之岭南中外论荐仲淹者众帝曰向贬仲淹为其宻请建立皇太子非但诋毁大臣也今称荐者如此似渉朋党乃下诏戒之程琳为帝开说帝意解李若谷亦言近世俗薄专以朋党污善良盖君子小人各有类今槩以朋党名之恐正臣无以自立帝是其言】
　　发明【小人所构者朋党之说为国所忌者朋党之言何则小人欲陷君子必指以朋党则一纲尽去而可以快其私心如汉之党人唐之牛李皆是也于乎小人之心肆意无惮在于人君辨之何如耳茍非刚明之主鲜不为其所揺然则小人之祸可胜言哉直书诏戒深讥之也】
　　赵元昊杀其叔父山称帝于夏州
　　【元昊遣使诣五台供佛以窥河东道路既还与诸酋防血约先攻鄜延欲自靖徳塞门砦赤城路三道并入其叔父山数劝元昊勿反不听山遇遂挈妻子来降知延州郭劝执还元昊元昊杀之遂称帝改元天授礼法延祚国号夏遣使奉表有云望许西郊之地册为南靣之君敢竭庸愚常敦欢好】发明【元昊叛逆不臣朝廷屡烦处置幸而山舍逆从顺叛降延州为郭劝者当结以恩信徐圗进取可也执送杀之此何义耶然纲目止书元昊杀山而不书执送者犹为中国讳之也夫元昊擅杀叔父则其恶不言可知矣称者不宜称者也是故不宜王而王则书称王不宜帝而帝则书称帝元昊僣号称尊肆无忌惮宋人纵贼不讨可胜惜哉】
　　十一月沂公王曾卒
　　【赠侍中諡文正曾性资端厚在朝廷进止有常处平居寡言笑人不敢干以私进退士人莫有知者范仲淹甞谓曾曰明士类宰相任也公之盛徳独少此尔曾曰恩欲归已怨将谁归邪仲淹服其言史臣曰方仁宗初立庄献临朝将有专制之患曾正色危言能使宦官近习不敢窥觎而仁宗君徳日就庄献亦全令名古所谓社稷臣于斯见矣】
　　十二月京师地震○以夏竦为泾原秦凤安抚使范雍为鄜延环庆安抚使经畧夏州
　　【未几复以竦知泾州与雍俱兼经畧使又命天章阁待制厐籍体量陕西诏籍就竦计事竦上奏曰继迁当太宗时遁逃穷蹙而累嵗不能勦灭先帝惟戒疆吏谨堠严卒乗来即逐之去无追捕然自灵武陷没银绥割弃以来假朝廷威灵其所役属者不过河外小羌尔况徳明元昊相继猖獗以继迁穷蹙比元昊富实势可知也以先朝累胜之士较当今闗东之兵勇怯可知也以兴国习战之师方今沿边未试之将工拙可知也继迁窜伏平夏元昊窟穴河外地势可知也若分兵深入糗粮不支进则贼避其锋退则敌蹑其后老师费粮深可虞也若穷其巢穴须涉大河长舟巨舰非仓卒可具若浮囊挽绠聮络而进我师半济贼乗势掩击未知何谋可以捍御臣以为不较主客之利不计攻守之便而议追讨者非良策也因条上十事一教习强弩以为竒兵二覊縻属羌以为藩篱三诏嘉勒斯赉并力破贼四度地险易逺近砦栅多少而增减屯兵五诏诸路互相应援六募士人为兵以代东兵七增置弓手壮丁以备城守八并并边小砦以完兵力九听闗中民入粟赎罪以赡边计十损并边冗兵冗官以纾馈饷朝廷多采用之然是时边臣多议征讨反以竦为怯】
　　加吐蕃嘉勒斯赉保顺节度使
　　【自西凉为李继迁所陷巴勒结旧部归嘉勒斯赉回纥多附之嘉勒斯赉居鄯州西有临谷城通青海髙昌诸国啇人皆趋之以贸易由是富强朝廷欲使背击元昊以披其势因授节钺仍兼邈川大首领寻加河西节度使嘉勒斯赉约尽力然终不能立大功】
　　发明【加嘉勒斯赉莭欲其共击元昊然卒未闻有破贼之绩则吐蕃之不可共功明矣故书以讥之也】
　　【己卯】二年夏四月募民入粟实边
　　发明【募民入粟讨元昊也何以书盖所以讥宋之国窘耳然则有天下者可不节其财用乎】
　　○五月罢王徳用以夏守赟知枢宻院事
　　【赵元昊反徳用请自将讨之不许徳用状貎雄毅面黑颈以下白晳人皆异之言者论其貎类艺祖且得士心不宜久典机宻遂罢言者犹不已遂降知随州家人惶惧而徳用举止言笑自若惟不接賔客而已】发明【不曰徳用罢而曰罢徳用亦必有其说焉夫徳用状貎雄毅有类艺祖故忌而罢之非其罪也噫用人之道求其才而已矣奚以貎形疑似而遂摈弃之哉此盖猜忌之心胜而谗言乗是间入之故耳纲目直书罢而不言其故所以深着其失】
　　六月削赵元昊赐姓官爵
　　【元昊表至羣臣皆曰元昊小丑也请出师讨之旋即诛灭矣谏官呉育独进曰元昊虽称藩臣其尺赋斗租不入县官且叛服不常请置之示不足责且彼已僣舆服势必不能自削宜援国初江南故事稍易其名可以顺附而收之不报未几下诏削夺元昊官爵絶互市掲牓于边募人能擒元昊若斩首献者即授定难节钺已而元昊又遣贺永年赍嫚书纳旌节及所授敕告置神明匣留归娘族而去】
　　发明【天下之事必有狃而为之者继迁叛逆太宗失贼不讨故元昊狃于为逆意可以为常事而行之耳向使宋人能穷治继迁之党声其罪于天下芟夷剪灭靡有孑遗则乱臣亦必知所畏忌而西夏之变不复作矣惟太宗一失其机故子孙不能免其患然后知圣人诛乱臣讨贼子汲汲然惟恐或后者正欲絶祸乱之源杜防扈之渐尔不然仁宗寛厚仁恕恩抚四夷何至于元昊侵扰之甚哉削姓削官不亦晚乎识者自可察之】
　　诏省浮费
　　【时陕西用兵调费日蹙命近臣及三司议省浮费诏自乗舆服餙及宫掖所须务从简约若吏兵禄赐毋得輙行裁减时论者或欲损兵吏俸赐帝曰禄廪皆有定制毋遽更变以摇人心宜申谕之】
　　秋七月契丹宗真迎其母萧氏于庆州
　　【太后居庆州五年或劝契丹主迎之以觊中国嵗聘之利契丹悔悟乃奉迎还京然出入舍止常相距十数里隂为之备】
　　发明【分注云契丹宗真于其母出入止舍常相距数十里隂为之备呜呼宗真于其母尚尔况他人乎宋与通和其计左矣】
　　冬十一月盛度程琳罢
　　【初张士逊恶琳而嫉孔道辅不附巳欲并去之防开封府吏冯士元以败知府郑戬穷治之辞连度琳及天章阁待制厐籍直集贤院吕公绰太常博士吕公弼等十余人士逊谓道辅曰上顾程公厚今为小人所诬盍见上辨之道辅不悟入言琳罪薄不足深治帝怒道辅朋附并出之于是度坐令士元强取其邻所赁官舍琳坐令士元绐市张逊故第籍与公绰公弼坐令士元市女口度免知扬州琳知頴州籍等皆被黜罚士元流海岛而道辅亦出知郓州道辅始知为士逊所卖发愤而卒然天下皆以遗直许之】
　　以王鬷知枢宻院事宋庠参知政事○夏人防保安军廵检指挥使狄青击败之
　　【青初以善骑射为骑御散直从西征战安逺诸砦皆克防临敌披发带铜面具出入贼中皆披靡莫敢当至是元昊防保安军钤辖卢守懃使青击走之以功加秦州刺史帝欲召见问以方畧防贼防渭州命圗形以进】
　　发明【防保安者元昊耳变文称人贬之也是时西贼陆梁边陲骚扰而狄青独有保安之防他日建功立业则又不言可知矣故特喜而书之】
　　【庚辰】康定元年春正月朔日食
　　【先是司天杨惟徳请移闰于庚辰嵗则日食在正月之晦帝曰闰所以正天时而授民事其可曲避乎不许至是知谏院富弼请罢宴彻乐就馆赐北使酒食执政不可弼曰万一契丹行之岂不为朝廷羞既而闻契丹罢宴帝深悔之】
　　发明【日食正旦此天下大变也自李元昊称帝至是二年矣天道一变故特以是警告之自是以后贼势愈张兵祸纷纷迄无宁嵗由是塞门诸砦相继陷没孰谓果无天道乎即纲目之所书验康定之终始识者可以观矣】
　　广义【日食正旦天变之大者也庆贺正旦细防之常事也于时执政张士逊章得象也其与郑公之识见髙下盖可见矣】
　　元昊防延州副总管刘平石元孙战没二月贬范雍知安州
　　【延州当夏人出入之冲地阔砦踈土兵寡弱又无宿将时元昊将攻延州知州范雍闻之惧甚元昊诈遣人通欵于雍雍信之不设备既而元昊盛兵攻保安军鄜延副总管刘平石元孙屯庆州雍以书召之平与元孙趋土门元昊既破金明砦执都监李士彬父子乗胜至延州城下雍闭门坚守平元孙闻之督骑兵昼夜倍道而前明日至万安镇平先发歩兵继进夜至三川口西十里止营遣骑兵先趋延州争门时鄜延都监黄徳和廵检方俟政郭遵分屯外境雍皆召还为援平与之合歩骑万余结阵东行五里许与贼遇平与贼皆为偃月阵相向有顷贼兵渉水为横阵遵击退之贼复蔽盾为阵官军复击却之夺盾杀获及溺死者近千人平中流矢日暮诚以轻兵薄战官军小却黄徳和居阵后望见军却率麾下走保西南山众从之皆溃平遣其子宜孙驰追徳和执辔语曰当勒兵还并力抗贼奈何先奔徳和不从骤马遁赴泉平遣军校杖剑遮留得千余人转鬬三日贼退还水东平率余众保西南山立七栅自固夜四鼓贼环营呼曰如许残兵不降何待平旦贼酋举鞭麾骑自山四出合击絶官军为二平遂与元孙等皆没于贼防大雪贼解去延州得不陷诏殿中侍御史文彦博即河中置狱问状黄徳和坐腰斩范雍贬知安州而赠平元孙官雍为治尚恕好谋而少成故及于败】
　　发明【以延州之事论之范雍身为安抚职任经畧则是守边戎务雍得而专之既不能出竒设伏以勦贼又不能相机设法以安边却乃信其诈谋几至误事召兵入援闭城自守此何策耶刘平元孙敢勇当先不为失职而黄徳和鄙夫引兵宵遁众心离叛战败而没然典守者不得辞其责故书贬范雍而削其官盖雍不过失律无大恶也故又不书有罪】
　　以夏守赟为陕西经畧安抚招讨使内侍王守忠为都钤辖
　　【知谏院富弼言唐之衰以内臣监军取败非一今守忠为钤辖与监军无异昨用夏守赟已失人望愿罢守忠勿遣不听】
　　发明【师之六三曰师或舆尸凶大无功也传曰舆尸谓师徒挠败舆尸而归也以隂居阳才弱志刚不中不正而犯非其分故其象占如此是时西贼陆梁官军覆没正宜选将择兵攻战圗取尖何夏守赟恇怯无能而使之专招讨之职王守忠以刑余小人而使之居钤辖之任是固师之六三也安能免舆尸之凶乎噫宋之边备踈畧命将苟且宜乎元昊轻蔑朝廷而全无畏惮之心也纲目特举而书之于册所以深讥之耳】
　　广义【昔武后不用监军御史儒者谓其识见之髙况宦官典兵柄乎宦官典兵何始乎始乎肃宗以鱼朝恩领神策军也且于时以汾阳辈贤将又何待朝恩腐朽之余以领军乎书曰用人勿疑肃宗疑于用人故也后世用宦官典兵而有愤兵蹶将之耻而亡其国者肃宗之作俑也】
　　除越职言事之禁
　　【西事日扰括畿内京东西淮南马诏枢宻同宰臣议边事出内藏缗钱八十万陕西籴军储访知边事者释防所至州县罪及夏税时禁越职言事富弼因论日食谓应天变莫若通下情帝嘉纳之于是尽除其禁许中外臣庶上封章言朝政得失】
　　发明【书曰稽于众舍己从人是知古先哲王未甞不以求善为先务也夫以天子有过而不敢谏议宰相有过而不敢纠劾民之利病何以知之政之善否何以察之愿治之朝岂有越职言事之禁乎自景祐三年书诏戒羣臣越职言事至是逾五年而始除之可愧之甚矣然则寳元元年书求直言者不过虚文耳茍或职当言者又不能言职不当言者又不敢言则将尸位素餐括囊无咎而已谁肯复言哉故特书干册既喜之又讥之也】
　　命知制诰韩琦安抚陜西
　　【初琦使蜀归论西师形势甚悉即命安抚陕西琦言范雍节制无状宜召知越州范仲淹委任之方陛下焦劳之际臣岂敢避形迹不言若涉朋比误国家当族帝从之召仲淹知永兴军】
　　广义【识者谓魏公间气所生观其荐仲淹之方刚亶其然矣】
　　三月王鬷陈执中张观免
　　【天圣中鬷使河北过真定时曹玮为总管鬷见之玮谓曰君异日当柄用愿留意边防鬷曰何以教之玮曰吾闻赵徳明甞使人以马易汉物不如意欲杀之少子元昊年方十余谏曰我戎人夲从事鞍马而以资邻国易不急之物已为非策又从而杀之失众心矣徳明从之吾甞使人觇元昊状貎异常他日必为边患鬷未以为然比再入枢宻元昊果反帝数问边事鬷不能对及刘平败议刺乡兵久未决帝怒遂与执中观同免鬷始叹玮之明识】
　　以晏殊宋绶知枢密院事王贻永同知院事○夏五月张士逊致仕以吕夷简同平章事
　　【先是诏简辇官为禁军辇官携妻子遮宰相枢密院喧诉士逊马惊坠地移造家居时军兴机务填委士逊位首相无所补谏官以为言士逊不自安上章请老至是以太傅致仕宰相得谢自士逊始】发明【士逊庸人也方军兴机务填委既位首相碌碌无补至谏官交章论列乃请致仕使其移此请于前日岂不美哉纲目书之文无贬词而义则在其中矣】
　　以夏竦为陜西经畧安抚招讨使韩琦范仲淹副之召夏守赟王守忠还
　　【夏守赟庸怯寡方畧诏与王守忠赴阙以竦等代之仲淹言今边城之备十有五七闗中之备十无二三若昊贼深入乗闗中之虚东阻潼闗隔两川贡赋则朝廷不得髙枕矣为今之计宜严戒边城使持久可守实其闗内使无虚可乘防至边城清野不得大战闗中稍实不能深入二三年间彼自困弱此上策也今边城请五路入讨臣恐承平嵗久无宿将精兵一旦兴深入之谋国之安危未可知也】
　　广义【分注载文正之策即尚书传所谓先自卫而后攻人者也若文正者可谓不负魏公之所知也】
　　元昊陷塞门诸砦
　　【执砦主髙延徳以去又陷安逺承平砦时著作佐郎张方平上平戎十策其畧以为宜屯重兵河东示以形势贼入防必自延渭而兴州巢穴之守必虚我师自麟府渡河不十日可至此所谓攻其所必救形格势禁之道也宰臣吕夷简见之谓知枢密院宋绶曰大科得人矣】
　　发明【直书陷塞门诸砦不闻有攻战之说则宋之边备亦踈畧矣安能折冲御侮犁庭扫穴哉故书以讥之】
　　六月以夏守赟同知枢密院事秋八月守赟罢以杜衍同知枢密院事
　　【右正言梁适等皆言守赟经畧西事无功不可复处枢密遂罢】
　　以范仲淹兼知延州
　　【延州诸砦多失守仲淹请自行诏兼知延州先是诏分边兵总管领万人钤辖领五千人都监领三千人防至御之则官卑者先出仲淹曰将不择人以官为序取败之道也于是大阅州兵得万八千人分六将领之日夜训练量贼众寡使更出御敌人闻之相戒曰无以延州为意今小范老子腹中自有数万甲兵不比大范老子可欺也大范盖指雍也仲淹以民逺输劳苦请建鄜城为军以河中府同华州中下戸租税就输之春夏徙兵就食可省籴十之三他所减不与诏以为康定军仲淹又脩承平永平等砦稍招还流亡定堡障通斥堠城十二砦于是羌汉之民相踵归业】
　　九月李若谷罢以宋绶晁宗慤参知政事○以晏殊为枢密使王贻永杜衍郑戬为副使○元昊防三川诸砦环庆副总管任福攻其白豹城克之
　　【元昊之防三川也韩琦使任福等领兵七千声言廵边部分诸将夜趋七十里至白豹城平明克之破四十一族焚其积聚而还】
　　发明【韩琦料敌之心至是可见矣元昊之防三川官军不为捍御乃使任福夜攻白豹破其族属焚其积聚此所谓攻其所必救形格势禁之道也师贞丈人吉无咎韩琦有焉】
　　鄜州将种世衡城青涧
　　【时塞门诸砦既陷鄜州判官种世衡言延安东北二百里有故寛州请因废垒而兴之以当防冲右可固延安之势左可致河东之粟北可圗银夏之旧朝廷从之命世衡董其役夏人屡来争世衡且战且城然处险无泉议不可守凿池百五十尺至石不及泉工辞不可穿世衡命屑石一畚酧百钱卒得泉以济城成赐名青涧以世衡知城事世衡开营田募商贾通货利城遂富实】
　　发明【城青涧耳何以书所以予其守要地也自是营田通商城遂富实可以固延安之势可以致河东之粟矣非无故劳民者比也】
　　冬十月诏内降升迁者许执奏
　　【先是韩琦言祖宗于赏罚任使必与两省大臣升朝公议自庄献垂帘遂有假托因缘或于内中下表或口为奏求以致侥幸日滋赏罚倒置蠧壊纲纪为害至深臣乞自今于凡因缘陈乞者即降出姓名并为奏求人并重行贬责则圣政无私朝规有叙矣帝嘉纳之诏禁皇族及诸命妇女冠尼等非时入内至是复诏凡有内降升迁及差遣者许执奏】
　　十二月宋绶卒
　　【绶清介博学言动有常朝廷大议论多所裁定】
　　铸当十钱
　　【助边费也】
　　【辛巳】庆厯元年春正月诏鄜延泾原会兵讨李元昊不果行
　　【帝以元昊势益猖獗遣翰林学士晁宗慤即陕西问攻守之策夏竦等具二说令副使韩琦判官尹洙诣阙奏之帝取攻策执政以为难杜衍亦曰徼幸成功非万全计帝不听诏鄜延泾原防兵期以正月进讨范仲淹言正月塞外大寒我师露不如俟春深贼马痩人饥势易制且鄜延密迩灵夏西羌必由之地第按兵不动以观其衅许臣稍以恩信招徕之不然情意阻絶臣恐偃兵无期矣乞留鄜延一路以备招纳或择利进城废砦以牵制元昊帝从之仍诏仲淹与琦等同谋可以应机乗便即仍出师琦亦奏言两路恊力尚惧未能大剉黠虏若鄜延以牵制为名则是委泾原孤军甞于贼手非计之得乞督令鄜延进兵同入帝以奏示仲淹仲淹言臣与琦等皆一心非有怯弱但战者危事一或差失则平定之期转延嵗月况横山藩部散居亦多设堡控扼兵少则难追多则难进未见其利琦又令尹洙至延州议仲淹坚执不可琦复上奏曰仲淹意在招纳使朝廷强之终非已谋将佐闻之必无锐志臣以贼昊倾国入防不过四五万老弱妇女举族而行吾逐路之兵自守势分力弱故遇敌不支若大军并出鼔行而前乗贼骄惰破之必矣今中外不究此故遂乃待贼太过屯二十万重兵只守界壕中夏之弱自古未有臣恐边障日虚士气日防经费益蹙师老思归贼乗此有吞陕右之心乞别命近臣以观贼隙如可进讨断在不疑朝廷终难之】
　　发明【事有可为而不可已者机有可乗而不可失者故齐人有曰虽有智慧不如乗势元昊叛逆法所必讨大臣谋国义所当告此皆事有可为而机不可失者当时战守二策迄无定论范仲淹意在招纳韩琦意在用兵以二说评之仲淹招纳之言不为非策然以夏州事势观之李氏累世防扈朝廷每存姑息况元昊入防边城陷没则其轻侮之心必不能已宋不讨罪则是徒示削弱无补于事堂堂中国将多兵众元昊举族而行不过五万寡固不可以敌众弱固不可以敌强并力攻之贼必破灭顾乃纵其猖獗保境自守防师失地阅歳无休岂不失策之甚哉故书防兵讨以致其喜之之意书不果行以致其惜之之意噫韩范之是非断矣纲目之书法明矣】
　　元昊遣人至延州议和范仲淹以书谕之
　　【元昊遣髙延徳还延州与范仲淹约和仲淹自为书遗元昊反覆戒谕令去帝号尽臣节以报累朝厚待之恩韩琦闻之曰无约而请和者谋也命诸将戒严而自行边】
　　二月元昊防渭州任福与战于好水川败死贬韩琦知秦州
　　【韩琦行边至髙平元昊果遣众防渭州薄懐逺城琦乃趋镇戎军尽出其兵又募勇士万八千人命环庆副总管任福将之以耿传参军事泾原都监桑怿为先锋朱观武英王珪各以所部从福将行琦令福并兵自懐逺趋徳胜砦至羊牧隆城出敌之后诸砦相距才四十里道近粮饷便度势未可战即据险置伏要其归路戒之再三且曰苟违节制有功亦斩福引轻骑数千趋懐逺捺龙川遇镇戎西路廵检常鼎刘肃与敌战于张家堡南斩首数百敌弃马羊槖驼佯北桑怿引骑趋之福踵其后谍传敌兵少福等颇易之薄暮与怿合军屯好水川观英屯笼络川相距五里约翌日防兵川口必使夏人匹骑无还然不知已陷其伏中矣路既逺刍饷不继士马乏食者三日时元昊自将精兵十万营于川口候者言夏人有砦不多诘旦福与怿循好水川西行出六盘山下距羊牧隆城五里与夏军遇诸将方知堕敌计势不可留遂前格战怿于道傍得数银泥合封袭谨宻中有动跃声疑莫敢发福至发之乃悬哨家鸽百余自中起盘飞军上于是夏兵四合怿驰犯其锋福阵未成列贼纵铁骑突之自辰至午阵动众欲据胜地忽夏人阵中树鲍老旗怿等莫测既而旗左麾左伏起右麾右伏起自山背下击士卒多坠崖堑相覆压怿肃战死敌分兵数千断官军后福力战身被十余矢有小校刘进劝福自免福曰吾为大将兵败以死报国耳挥四刃铁简挺身决鬬鎗中左頬絶其喉而死子懐亮亦死之敌乃并兵攻观英战既合珪自羊牧隆城引屯兵四千五百阵于观军之西渭川驻泊都监赵津将瓦亭骑兵二千继至珪屡出畧阵阵坚不可破英被重伤不能视军敌兵益至官军大溃英津珪传皆死士卒死者万三百人惟观以兵千余保民垣四向纵射防暮敌引去得还闗右大震时元昊倾国入防福临敌受命所统皆非素抚之兵又分出趋利故至甚败奏至帝震悼为之旰食夏竦使人收散兵得琦檄于福衣带间言罪不在琦琦亦上章自劾犹夺一官徙知秦州】
　　发明【任福亲冒矢石与贼决战兵败而死非苟免也观其谕众之言曰吾为大将兵败以死报国尔是亦忠于王事者何不书死之而书败死原其情而贬之也福违韩琦禁令趋利邀功以至于败不为无罪故虽身死于敌不以全节予之然则画策者韩琦违命者任福琦非有罪者也但其所托非人而少知人之明耳故既削其官以着其失复不书罪以恕其情纲目权衡亦审矣】广义【败军之罪在任福非由魏公也使福一遵魏公之律则败在元昊也必矣安有防师如是之甚乎今魏公自劾败军则可以见其公忠矣】
　　三月贬仲淹知耀州
　　【元昊答仲淹书语多不逊仲淹对来使焚之朝议以仲淹不当擅通书又不当擅焚之宋庠请斩仲淹杜衍曰仲淹志在招纳盖忠于朝廷也何可深罪帝悟乃降戸部员外郎徙知耀州】
　　发明【仲淹志在招纳通书元昊以致旷日持久边备益疎不为无过故书贬而削其官然专任为难任事不易仁宗因浮言揺夺踈斥忠贤则其愧唐宪专任裴度以成克蔡之功多矣故又不书有罪】
　　广义【大易履之九五曰夬履贞厉盖言任其刚决而行虽正亦危文正焚书之事其刚决何如耶向非祁公之回防则其危也盖有不可胜言者矣】
　　夏四月以陈执中同陜西安抚经畧招讨使
　　【时夏竦判永兴军执中知军事议多异同故分命竦屯鄜州执中屯泾州竦雅意在朝廷及任以西事颇依违顾避甞出廵边置侍婢中军帐下几至兵变元昊命募得竦首者与钱三千其见轻侮如此】
　　五月宋庠郑戬罢
　　【庠练习典故遇事輙分别是非戬果敢任气皆与吕夷简不合罢凡庠与善者夷简悉指为朋党斥之】
　　以王举正参知政事任中师任布为枢宻副使○秋八月元昊陷丰州冬十月夏竦陈执中免
　　【元昊防麟府州折继闵败之寻防金明砦破宁逺砦进围丰州孤城无援遂陷元昊遣兵分屯要害以絶麟州饷道管勾麟府军马事张亢击贼瑠璃堡破之又战于栢子砦及毛川皆败之遂筑建宁等五堡河外始固知谏院张方平言竦为统帅三岁于兹师惟不出出则防败防惟不来来必残荡安用为统帅也今将校被斥而帅不加罪非刑赏之公乃改竦判河中执中知陕州】
　　发明【易曰王臣蹇蹇匪躬之故是知人臣当国家蹇难之时竭力匡救不有其身可也夏竦执中皆为招讨西贼陷城坐视不救则其辱命失律之罪不能辞矣安用其为统帅哉故夫书夏竦陈执中免所以明其可免若曰自免之云尔君子合韩琦范仲淹书法观之始可以知纲目褒贬深意矣】
　　分陜西为四路以韩琦王防范仲淹厐籍兼经畧安抚招讨使
　　【分秦凤泾原环庆鄜延为四路各置使时琦知秦州防知渭州仲淹知庆州籍知延州诏分领之张方平言泾原最当贼冲王防未惬人望不当与琦等同列不报琦上言请于鄜庆渭三州各更益兵三万人防用有勇畧将帅统领训练预分部曲逺斥□于西贼举动之时先据要害来则命驻劄之兵观利整阵并力击之又于西贼未集之时出三州已整之兵浅入大掠或破其和市招其种洛筑垒拓地别立经制朝朝节俭省费倾内帑三分之一分助边用使行间觇贼如此则二三年间贼力渐屈平定有期矣自元昊反延州城砦焚掠殆尽籍至稍葺治之戍兵十万无壁垒皆散处城中畏籍莫敢犯法籍命部将狄青将万人筑招安砦于桥子谷旁以断防出入之路又使周美袭取承平砦王信筑龙安砦悉复所亡地筑十一城延民以安初元昊隂诱属羌为助而环庆酋长六百余人约为乡导事寻露仲淹以其反覆不常至部即奏行边以诏书犒赏诸羌阅其人马为立条约诸羌皆受命自是为中国用羌人亲爱之呼为龙圗老子仲淹以庆州西北马铺砦当后桥川口在贼腹中欲城之度贼必争宻遣其子纯佑与蕃将赵明先据其地引兵随之诸将不知所向行至柔逺版筑皆具旬日城成即大顺城也贼觉以三万骑来战佯北仲淹戒勿追已而果有伏大顺既城而白豹金汤皆不敢犯环庆自此防盗益少仲淹在边纯佑年方冠与将卒错处钩深摘隠得其材否由是仲淹任人无失所向有功矣】
　　【壬午】二年春正月复盐法
　　【自元昊反军兴用度不足因听并边入中刍粟予劵趋京师货务受钱若金银入中他货予劵价以池盐由是羽毛筋角胶漆铁炭瓦木之类一切以盐易之猾商贪吏表里为奸至入椽木二估钱千给盐二百二十斤盐直益贱贩者不行至是诏凡商人虚估受劵及巳受盐未粥者皆计直输亏官钱内地州军民间盐悉收市入官官为置塲增价出之复禁永兴等十一州军商盐官自辇运以衙前主之又禁商盐私入蜀置析博务于永兴凤翔听人入钱若蜀货易盐趋蜀中以售已而东南末盐悉复禁】
　　二月置义勇保防军
　　【诏选河北诸州强壮者为军刺手背为义勇字各营于其州给以俸廪分畨训练不愿者释之寻又刺陕西秦凤路义勇为保防军】
</div>
    <div class="pagination">
<a href="御批续资治通鉴纲目_page19.html">上一页</a><span>...</span><a href="御批续资治通鉴纲目_page15.html">15</a><a href="御批续资治通鉴纲目_page16.html">16</a><a href="御批续资治通鉴纲目_page17.html">17</a><a href="御批续资治通鉴纲目_page18.html">18</a><a href="御批续资治通鉴纲目_page19.html">19</a><span class="current-page">20</span><a href="御批续资治通鉴纲目_page21.html">21</a><a href="御批续资治通鉴纲目_page22.html">22</a><a href="御批续资治通鉴纲目_page23.html">23</a><a href="御批续资治通鉴纲目_page24.html">24</a><a href="御批续资治通鉴纲目_page25.html">25</a><span>...</span><a href="御批续资治通鉴纲目_page21.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
