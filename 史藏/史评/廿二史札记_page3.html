<!DOCTYPE html>
<html>
 <head>
  <meta charset="utf-8"/>
  <title>
   廿二史札记 - 第 3 页/共 26 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   廿二史札记 - 第 3 页/共 26 页
  </h1>
  <div class="content">
   汉制，大臣告老，特诏留之者则赐养老之具以慰之。如平当乞骸骨，诏赐养牛一，上尊酒十石；匡衡乞骸骨，诏赐上尊酒、养牛；张禹告病，亦赐养牛、上尊酒，大官致餐是也。而其时大臣有罪当诛，亦用此法赐死。翟方进被谴，成帝赐册曰：“今赐君上尊酒十石，养牛一，君其自审处焉。”方进即日自杀。上仍秘之，赠丞相印绶、乘舆、秘器，更亲临吊。（以上见各本传。）如注曰：“《汉仪注》，有天文大变，天下大祸，皇帝使侍中持节，乘四白马车，赐上尊酒十斛、牛一头，策告殃咎。使者去半道，丞相即上病。使者还，未白事，尚书以丞相不起闻。”盖自文帝感贾生水加剑之言，优礼大臣，不加显戮，后世遂制此法，虽赐死而仍若以病终者，于是遂成故事。其有不肯自杀，愿就狱对簿者，转以为违制拒命。如王嘉为丞相，有诏诣廷尉，掾吏泣进药，嘉不肯服。主簿曰：“丞相不对簿已为故事，宜自引决。”嘉曰：“备位三公，负国者当伏尸都市，何为咀药死。”帝闻其诣廷尉，遂大怒，嘉欧血死。（《嘉传》）
    ○两汉多凤凰
    两汉多凤凰，而最多者，西汉则宣帝之世，东汉则章帝之世。本纪所载：本始元年五月，凤凰集胶东千乘。四年五月，集北海安邱、于。地节二年夏，凤凰集鲁郡，群鸟从之。元康元年，凤凰集泰山。二年三月，凤凰又集。三年，神爵数集雍。又五色鸟万数飞过属县，翱翔而舞，欲集未下。四年，神爵五采万数集长乐、未央、北宫等处，乃改元神爵。神爵二年，凤凰集京师，群鸟从之者万数。四年，凤凰又集京师，又集杜陵者十一。五凤三年，鸾凤集长乐宫东阙中树上，飞下地，文章五采，留十余刻。甘露三年，凤凰集新蔡，群鸟四面行列，皆向凤凰立，以万数。此宣帝时事也。元和二年，凤凰集肥城。三年，告岱宗，有黄鹄三十，从西南来，经祠坛上过宫屋。五年，诏曰：“乃者凤凰、黄龙、鸾鸟比集七郡，或一郡再见。”又诏：“凤凰所见亭部，无出今年租。先见者赐帛十匹，近者三匹。”此章帝时事也。案宣帝当武帝用兵劳扰之后，昭帝以来与民休息，天下和乐。章帝承明帝之吏治肃清，太平日久，故宜皆有此瑞，然抑何凤凰之多耶？观宣帝纪年以神爵、五凤、黄龙等为号，章帝亦诏曰：“乃者鸾凤仍集，麟龙并臻，甘露宵降，嘉谷滋生。”似亦明其得意者，得无二帝本喜符瑞，而臣下遂附会其事耶？案宣帝时，黄霸守颍川，颍川凤凰尤数见。后霸入为丞相，会有雀自京兆尹张敞舍飞集丞相府，霸以为神爵，欲奏闻，后知从敞舍来，乃止。当日所谓凤凰者，毋乃亦雀之类耶？又东汉桓帝时，济阴言有五色大鸟见于已氏；炅帝时，河南言凤凰见新城。以衰乱之朝而凤凰犹见，可知郡国所奏符瑞，皆未必得实也。
    ○汉多黄金
    古时不以白金为币，专用黄金，而黄金甚多。尉缭说秦王，赂诸侯豪臣，不过三十万金，而诸侯可尽。汉高祖以四万斤与陈平，使为楚反间，不问其出入。娄敬说帝都关中，田肯说帝当以亲子弟封齐，即各赐五百斤。叔孙通定朝仪，亦赐五百斤。吕后崩，遗诏赐诸侯王各千斤。陈平交欢周勃，用五百斤。文帝即位，以大臣诛诸吕功，赐周勃五千斤，陈平、灌婴各二千斤，刘章、刘揭各千斤。吴王濞反，募能斩汉大将者赐五千斤，列将三千斤，裨将二千斤，二千石一千斤。梁孝王薨，有四十万斤。武帝赐平阳公主千斤，赐卜式四百斤。卫青击匈奴，斩首虏万九千级，军受赐二十余万斤。昌邑王赐故臣君卿千斤。宣帝既立，赐霍光七千斤，广陵王五千斤，诸王十五人各百斤，赐孔霸二百斤，赐黄霸百斤。元帝赐段会宗、甘延寿、陈汤各百斤。成帝赐王根五百斤。王莽聘史氏女为后，用三万斤，赐孝单于千斤，顺单于五百斤。莽末年，省中黄金，万斤者为一匮，尚有六十匮，黄门钩盾尚方，处处各有数匮。（以上见本纪及各本传。）可见古时黄金之多也。后世黄金日少，金价亦日贵。盖由中土产金之地已发掘净尽，而自佛教入中国后，塑像涂金，大而通都大邑，小而穷乡僻壤，无不有佛寺，即无不用金涂。以天下计之，无虑几千万万，此最为耗金之蠹。加以风俗侈靡，泥金悬董，贴金作榜，积少成多，日消月耗。故老方言，黄金作器，虽变坏而金自在，一至泥金、涂金，则不复还本，此所以日少一日也。
    ○先生或只称一字
    古时“先生”二字，或称先，或称生。《史记 晁错传》，错初学于张恢先所。《汉书》则云，初学于张恢生所。一称先，一称生，颜注云，皆先生也。又《晁错传》，校尉邓公，诸公皆称为邓先。颜注亦曰，邓先生也。《贡禹传》，禹以老乞骸骨，元帝诏曰：“朕以生有伯夷之廉，史鱼之直。”师古注，生谓先生也。梅福上书曰：“叔孙先非不忠也。”师古亦注，先谓先生也。是古时先生或称先，或称生，不必二字并称。
    ○汉外戚辅政
    汉自吕后王诸吕，使产、禄掌兵，几致夺国，故诸大臣以薄太后家仁善，遂立文帝，固有鉴于外戚之祸矣。乃武帝又以祖母窦太后弟子窦婴为丞相，母王太后之同母弟田亦为丞相。已而卫后弟青为大司马大将军，后姊子霍去病为大司马骠骑将军，于是外戚又日以宠贵。其后去病之弟光遂以大司马大将军受遗诏辅政，自此大司马兼将军一官遂永为外戚辅政之职。宣帝祖母史良娣死巫蛊之祸，帝乃以良娣弟高为大司马车骑将军领尚书事。又许后为霍氏毒死，乃以后叔父延寿为大司马车骑将军辅政。然武、宣二帝皆英断，不假以权，故刘向谓正所以安全之也。元帝又以延寿子嘉为大司马车骑将军辅政。嘉女为成帝后，成帝又以嘉辅政。后又以母王太后弟凤为大司马大将军辅政。凤卒，从弟音为大司马车骑将军辅政。音卒，又以其弟根为大司马骠骑将军辅政。根荐兄子莽自代，会成帝崩，哀帝即位，莽避帝外家，退就国。哀帝以祖母傅太后从弟喜为大司马辅政，寻罢。又以母丁太后兄明为大司马骠骑将军辅政，然帝亦不假以权，不如王氏在成帝时也。哀帝崩，成帝母王太后仍诏莽为大司马，立平帝，莽辅政，遂以篡汉。
    ○两汉外戚之祸
    两汉以外戚辅政，国家既受其祸，而外戚之受祸亦莫如两汉者。崔る疏言，汉兴以后，至于哀、平，外家二十余，保全者四家而已。章怀注谓：“高帝吕后，产、禄谋反诛；惠帝张后，废；文帝母薄太后，弟昭被杀；文帝窦后，弟子婴诛；景帝薄后、武帝陈后，俱废；武帝卫后，自杀；昭帝母赵太后，赐死；昭帝上官后，家族诛；宣帝祖母史良娣，以巫蛊死；宣帝母王夫人，弟子商下狱死；霍后废，亦家破；元帝王后，弟子莽篡位伏诛；成帝许后赐死；赵后废，自杀；哀帝祖母傅太后，家属徙合浦；平帝母卫姬，家属诛。其四家者：景帝王后，宣帝许后、王后，哀帝母丁姬，家皆保全也。”（案章怀此注亦有误，史良娣死时，卫太子未为帝，史氏并未以外戚干政致祸也。惟哀帝后傅氏，帝崩后为王莽所废，自杀，此当在る所言二十余家之内耳。）东汉后家，惟光武郭后、阴后家皆无祸。郭后虽废，帝待郭后恩礼无替，明帝即位，待阴、郭二家亦均。明帝马后戒饬外家，以王氏五侯及田、窦婴为戒，故马廖兄弟虽封侯，而退居私第，迄无祸败。章帝窦后，其兄宪以谋不轨诛。和帝阴后被废，其父纲自杀，家属徙日南。邓后终身称制，亦约束外家，兄骘等忠谨无过，然后崩后骘等俱被谗死，一门七人皆死非其罪。安帝阎后，兄显及弟景、耀、晏，俱以谋立外藩诛，后亦迁离宫。顺帝梁后，兄冀以弑逆诛。桓帝梁后以忧死。邓后，被废，从父万世、从兄会皆下狱死。窦后，以父武谋诛宦官，为宦官所害，后亦迁南宫。炅帝母董后，兄子重为何进所收，自杀。炅帝宋后，废，以忧死，父兄皆诛。何后，兄进谋诛宦官，亦为宦官所害，后又为董卓所弑。献帝伏后，为曹操所弑。曹后，随帝废为山阳公夫人。计东京后族，亦只阴、郭、马三家保全，其余皆无不败者。推原祸本，总由于柄用辅政，故权重而祸亦随之。西汉武、宣诸帝，东汉光武、明、章诸帝，皆无外戚之祸，由于不假以权也。成帝柔仁，专任王氏，而国祚遂移。东汉多女主临朝，不得不用其父兄子弟以寄腹心，于是权势太盛，不肖者辄纵恣不轨，其贤者亦为从忌所归，遂至覆辙相寻，国家俱敝，此国运使然也。至伏后之死，不关母家辅政，然犹为曹操所忌，外戚之危如此。
    ○两汉丧服无定制
    汉文帝临崩，诏曰：“令到，吏民三日释服。”案天子之丧，吏民尚齐衰三月，今易以三日，故后世谓之以日易月。然此专指吏民而言，未尝概之于臣子也。诏又曰：“殿中当临者，旦夕各十五举音。以下则服大红十五日，小红十四日，纤七日。”已下者，下棺已葬也。自始崩至葬皆衰，既葬则大功、小功及纤，以次而杀也。刘谓汉诸帝自崩至葬，皆有百余日，未葬则服不除，既葬又有大功、小功及纤，以次而杀。是文帝虽有短丧之诏，其实臣子尚有未葬以前之服，即既葬后，大功、小功、纤亦有三十六日，初非二十七日也。且此专指国丧而言，非令天下臣民，凡父母之丧皆以日易月也。乃自有此制，大臣不行三年丧，遂为成例。翟方进为丞相，后母死三十六日，除服起视事，以为身备汉相，不敢逾国家之制。直至东汉安帝时，邓太后临朝，始诏长吏不为亲行服者不得选举，而议者犹谓牧守不应同此制。刘恺独以为刺史一州之表，二千石千里之师，若不以身率先，是浊其源而欲流之清也。（《恺传》）于是牧守皆行服。邓后崩，安帝又改制，仍不听行丧。桓帝时，又令刺史、二千石行丧，未几又断之。统计两汉臣僚，罕有为父母服三年者，盖因习俗相沿，已成故事也。然虽成故事，而朝廷本未有不许行丧之令，故行不行仍听人自便，而汉河间王良丧太后，服三年，哀帝特诏以为宗室仪表，益封万户。（《良传》）东汉济北王次守丧，梁太后诏曰：“王谅ウ以来二十八月，自诸国有忧，未之闻也。”（《次传》）薛宣后母死，弟修去官持服，宣以为三年丧人罕行之。兄弟自相驳，修遂竟服。兄弟一也，而一服一不服，可见朝廷本无定制也。邓衍不服父丧，明帝闻之，虽薄其为人，然本无服丧定例，故亦不能以此罪之。其臣下丁忧，自愿持服者则上书自陈，有听者，有不听者，亦有暂听而朝廷为之起复者。如太尉赵熹遭母忧，乞身行丧，明帝不许，遣使者为释服。（《熹传》太仆邓彪遭母忧，乞身，诏以光禄大夫行服。（《彪传》）桓郁遭母忧，乞身，诏以侍中行服。桓焉以母忧，乞身，诏以大夫行服，逾年，诏赐牛酒释服。（《郁》、《焉传》）霍为金城太守，崔为辽东太守，俱以母忧，自上归行丧服。（《传》、《传》）盖本无必当行丧之制，故欲行丧者皆须自乞，亦无不许行丧之制，故乞身者亦多得请也。惟其无定制，听人自为轻重，于是徇名义者宁过无不及。如江革遭母忧，三年服竟，犹不忍除，郡守遣丞掾为除服。（《革传》）东海王臻丧母，服阕，又追念丧父时幼小，哀礼有阙，乃重行丧制。（《臻传》）袁绍母死，去官，三年礼毕，追感幼孤，又行父丧。（《绍传》）甚至有如傅燮、荀爽、桓鸾为举主服丧三年，李恂、桓典、王允为郡将服丧三年，崔以期丧去官，侯苞、冯胄以师丧持服，可见两汉丧服本无定制，故转以此立名。青州民赵宣，葬亲而不闭埏隧，居其中，行服二十余年，乡里称其孝，然五子皆服中生。（《陈番传》）又可知徇名者之未必出于真也。
    ○长官丧服
    两汉父母之丧无定制，而魏晋以后，长官之丧转有定制。盖自汉制，三公得自置吏，刺史得置从事，二千石得辟功曹，掾吏不由尚书选授，为所辟置者，即同家臣，故有君臣之谊。其后相沿，凡属吏之于长官皆如之。《晋书 向雄传》，雄为主簿时，为太守刘毅所笞，又吴备为太守，亦系雄于狱。后雄为黄门侍郎，而奋、毅俱为侍中，同在门下，不交一言。武帝闻之，特诏雄复修君臣之好。可见是时长官属吏有君臣分谊，虽帝王不禁也。既有君臣之礼，遂有持服之制。《晋书》，丁潭为琅邪王裒郎中令，裒薨，潭上书求终丧礼，曰：“今制，王侯之丧，官僚服斩，既葬而除。今国无嗣子，丧廷乏主，臣宜终丧。”诏下博议，令既葬除服，心丧三年。（《潭传》）桓温卒，服终，府州文武咸辞去。（《桓玄传》）《齐书》，皇太子妃薨，宫臣未知应服与否，王俭议，宫僚本属臣隶，存既尽敬，亡自应服。褚渊由司徒改司空，未拜而卒，司空掾属疑应服与否，王俭议，依妇在途，闻夫家丧，改服而入之礼，其司徒掾属，宜居官持服。（《王俭传》）《魏书》，公孙邃为青州刺史，卒，佐吏疑所服，孝文帝诏曰：“专古也理与今违，专今也大乖曩义。主簿云，近代相承服斩，过葬而除，自余无服，如此则太廖落。可准诸境内为齐衰三月。”（《邃传》）是晋以后属吏为长官持服，并有定制，非如汉时之自以为意为之也。
    ○王莽之败
    汉祚中衰，元后长寿，王莽藉其势以辅政，援立幼弱，手握大权，诡托周公辅成王，由安汉公而宰衡，而居摄，而即真。权势所劫，始则颂功德者八千余人，继则诸王公侯议加九锡者九百二人，又吏民上书者前后四十八万七千五百七十二人。虽宗室有安众侯刘崇、徐乡侯刘快等，臣僚有东郡太守翟义、期门郎张充等，先后起兵匡复，皆旋即败灭。其威力所劫，亦已遍天下，靡然从风，使能逆取顺守，沛大泽以结人心，则天下虽未忘前朝，而亦且安于新政，未必更有发大难之端起而相抗者。其败也，一由收天下田名曰王田，禁之不得买卖，一夫田过一井者分与里族，敢有非议者投四裔。又禁积五铢钱，犯者亦投四裔。于是农商皆失业，以卖田积钱坐罪者不可胜数。继又设六之令，令州县酤酒、卖盐、铸造铁器、诸采取名山大泽众物者税之。此召怨于中国也。莽自以为北化匈奴，东致海外，南怀黄支，惟西方未廓，乃遣人诱西羌献地，置西海郡，而西羌以失地遂叛。又改蛮夷诸王皆为侯，使人援单于新印，收故汉印，改玺为章，单于欲得故印，使者椎破之，单于大怒，遂寇边。句町王亦以改王为侯而叛。此召怨于外夷也。又以匈奴之叛，遣十二将出讨之，偏裨以下百八十人，兵三十万。又レ铸钱邻伍坐罪者，男子槛车，儿女步行，铁锁琅当其颈诣军前，以十万数，到者易其夫妇。州县馈运粮饷，自江海至北边。兵先到者屯驻，候到毕同出。于是将吏在边者纵恣为害，五原、代郡尤被其害。（《汉书 匈奴传》，北边自宣帝以来，不见烽火，人民繁盛，牛马蔽野，及莽挠乱匈奴，与之扌勾难，边民亡死相继。又十二部屯兵久不出，肆行侵暴，于是野多暴骨。）其讨句町者，士卒死什之五六。此又因用兵而病民，使外夷与中国胥怨者也。于是四海沸腾，寇盗蜂起，更始、赤眉、光武因得以刘宗号召天下。人但知莽之败由于人心思汉，而不知人心之所以思汉，实莽之激而成之也。当其始也，诡激立名以济其暗干之计，似亦奸雄之所为。及僭逆已成，不知所以抚御，方谓天下尽可欺而肆其毒，结怨中外，土崩瓦解。犹不以为虞，但锐意于稽古之事，以为制定则天下自平。乃日夜讲求制礼作乐，附会六经之说，不复省政事。制作未毕而身已为戮矣，此其识真三尺童子之不若。语云：“今之愚也诈而已矣。”若莽者，其诈也愚而已矣。
    ○王莽时起兵者皆称汉后
    汉自高、惠以后，贤圣之君六七作，深仁厚泽，被于人者深。即元、成、哀三帝稍劣，亦绝无虐民之政，只以运祚中衰，国统频绝，故王莽得乘便窃位。班彪所谓危自上起，伤不及下，故虽时代改易，而民心未去，加以莽政愈虐，则思汉之心益坚。王常曰：“莽政令苛酷，失天下心。民之讴吟思汉，非一日也。”（《常传》）郑兴说更始曰：“天下同苦王氏虐政，而思高祖之旧德。”（《兴传》）冯衍说廉丹曰：“海内淆乱，人怀汉德，甚于诗人之思召公也。”（《衍传》）冯异说光武曰：“天下同苦王氏，思汉久矣。”（《异传》）历观诸说，可见当日之民心也。故群雄之起兵者，无不以刘氏举号。刘圣公在平林群盗中为安集掾，军虽众而无所统一，诸将以圣公本汉裔，遂立为天子，建元曰更始。更始初都洛阳，将大封功臣，朱鲔以为高祖约非刘氏不王，是诸将初起事即守汉祖法也。（《更始传》）赤眉樊崇起兵，已屡胜，闻更始立，即往洛阳降。后仍亡归，因齐巫言城阳景王云：“当为县官，何故作贼？”遂奉刘盆子为帝。（《刘盆子传》）平陵人方望谓弓林等曰：“莽篡夺而孺子婴尚在，今皆云刘氏更当受命，婴故汉主也。”乃求得婴立之。（《更始传》）卜者王郎伪称成帝子子舆，有赵王子林欲立之，会赤眉将至，林乃宣言，赤眉来当立子舆为帝，以欢众心。百姓果信之，遂立郎于邯郸，于是赵国以北，辽东以西，皆从风而靡。（《王郎传》）卢芳因人心思汉，乃诡自称武帝曾孙刘文伯，谓曾祖母匈奴谷蠡浑邪王之姊，为武帝后，生三子，遭江充之乱，小子回卿流出在外，再传生文伯，以此诳惑人。诸豪杰以其为刘氏子孙，遂立为上将军，使人与匈奴通和，匈奴即立芳为帝。而是时五原人李兴、朔方人田飒、代郡人石鲔等各自起兵者，闻芳系汉后，即迎入塞奉之。（《芳传》）刘永亦汉后，更始封为梁王，更始败，永据睢阳起兵，遣使拜董宪、张步为王。宪、步本特起，不借刘氏为号者，以永系汉后，遂受其爵命，为之尽力。（《永》及《张步》等传）公孙述虽自帝于蜀，然其先亦借辅汉起事。时宗成、王岑皆以应汉为将军，述在成都，迎之。而成等暴掠，述乃谓少年曰：“天下同苦新室思汉，故闻汉将到即迎之，今反肆虐，此寇贼，非义兵也。”乃使人诈称汉使者自东方来，假述辅汉将军益州牧印绶，遂击破成等，自立为蜀王，寻称帝。（《述传》）隗嚣后虽割据天水诸郡，然初起时亦思奉汉，因王莽尚在长安，隔更始不得通，即立高帝庙，称臣奉祠。莽死，更始至长安，嚣即入谒，见更始政乱，遂逃归。后又受光武将邓禹所封官号，并遣子入侍。末年惑于王元之说，始怀贰志。（《嚣传》）历观诸起事者，非自称刘氏子孙，即以辅汉为名，可见是时人心思汉，举天下不谋而同。是以光武得天下之易，起兵不三年，遂登帝位。古未有如此之速者，因民心之所愿，故易为力也。
    ○王莽自杀子孙
    王莽妻生四子，宇、获、安、临其名也。哀帝时，莽退就国，获杀奴，莽切责获，迫令自杀。及平帝立，莽秉政，虑帝母卫姬及舅卫宝、卫玄入朝挠己权，遂建议奉太宗者不顾私亲，但封以爵号而不许入京师。莽子宇心窃非之，乃与师吴章及妇兄吕宽窃议，章以莽不可谏而好鬼神，当为变怪惧之。宇即使宽夜持血洒莽门，为门吏所发，莽执宇送狱，饮药死。宇妻怀子系狱，俟产后亦杀之。此吸队摄以前，托大义灭亲之说以立名也。僭位后，以安有疾，立临为太子，而莽妻以数哭子失明，莽使临侍养。妻侍儿原碧者，旧为莽所幸，至是临又通焉。惧事泄，谋杀莽，适以事眨出外第。而莽妻病，临寄书于母，为莽所见，中有怨望语，莽疑之，收原碧考问，具得谋逆状。莽欲秘之，乃杀考问者，而赐临药。临不肯饮，自刺死，并其妻亦自杀。是月安亦病死，已而莽孙宗自画容貌，服天子衣冠，刻三印，其母舅吕宽家徙合浦，宗又私与通书。事发，宗亦自杀。又其兄子光少孤，莽旧尝敬事寡嫂，抚光以立名。莽僭位后，光私嘱执金吾窦况为之杀人，莽闻之大怒，切责光，光母谓光曰：“汝自视孰与长孙仲孙？”（即宇、获二人也。）遂母子俱自杀。是莽三子一孙一从子皆为莽所杀，其意但贪帝王之尊，并无骨肉之爱也。
    ○王莽引经义以文其奸
    王莽僭窃，动引经义以文其奸。居摄时，使群臣奏曰：“周成王幼小，不能修文武之烈。周公摄政则周道成，不摄则恐失坠天命。故《君》篇曰：‘我嗣子孙，大不克共上下，遏失前人光，在家不知命不易，天应谌，乃亡队命。’”此言周公服天子衮冕，南面朝群臣，发号施令，常称王命，召公不知其意，故不悦也。“《书》逸《嘉禾》篇曰：‘周公奉鬯，立于阼阶，延登，赞曰，假王莅政，勤和天下。’”此周公摄政，赞者所称也。又《康诰》篇：“王若曰：‘孟侯，朕其弟小子封。’”此周公居摄称王之文也。平帝疾，莽又作策，请于泰，戴璧秉，愿以身代，藏策金，置于前殿，敕诸公勿言。又以汉高庙为文祖庙，取《虞书》“受终文祖”之意。此皆援《尚书》以行事也。又引《礼记明堂位》曰：“周公朝诸侯于明堂，天子负斧，南面而立。”此言周公践天子位，朝诸侯，制礼作乐，而天下大服也。莽又欲定封建之制，引《礼记》《王制》千七百余国，是以孔子《孝经》曰：“不敢遗小国之臣，而况于公侯伯子男乎？”于是封爵高者为侯伯，次为子男。此引《礼记》、《孝经》以文其奸也。又引孔子作《春秋》至于哀公十四年而一代毕，协之于今，亦哀之十四也。谓哀帝六年，平帝五年，至莽居摄三年，共年十四。此引《春秋》以文其奸也。其侮圣言以济其私也如此！
    ●卷四
    ○后汉书编次订正
    《光武纪》开首即称光武，至即位后称帝，此仿《班书 高祖纪》，初称高祖，继称沛公，称汉王，即位称帝之例也。惟光武曾封萧王，此纪乃省却称萧王一节，稍不同耳。列传例皆称名，独光武兄纟寅则书其字伯升。此亦本《班书 王莽传》内已称伯升故也。至其编次卷帙，如《循吏》、《酷吏》、《宦者》、《儒林》、《文苑》、《独行》、《方术》、《逸民》、《外戚》等传，既各以类相从矣，其他列传自应以时代之先后分别编次，乃《范书》又有不拘时代，而各就其人之生平以类相从者。此亦本之《史记》，如老子与韩非同传，屈原与贾谊同传，鲁仲连与邹阳同传，但以类相从，不拘时代。《汉书》黄霸为丞相，朱邑为大司农，而皆入《循吏传》，以其长于治郡也。夏侯胜治《尚书》，京房治《易》，宜入《儒林传》，而另为列传，与眭弘等同卷，以其皆精于占验也。蒯通、伍被、江充、息夫躬或国初人，或中叶末造人，而列为一卷，以其皆利口也。《后汉书》亦仿此例，如卓茂本在云台图像内，乃与鲁恭、魏霸、刘宽等同卷，以其皆以治行著也。郭、杜诗、孔奋、张堪、廉范皆国初人，王堂、苏章皆安帝时人，羊续、贾琮、陆康皆桓炅时人，而同为一卷，亦以其治行卓著也。张纯国初人，郑康成汉末人，而亦同卷，以其深于经学也。张宗、法雄国初人，度尚、杨璇汉末人，而亦同卷，以其皆为郡守能讨贼也。王充国初人，王符、仲长统汉末人，而亦同卷，以其皆著书恬于荣利也。邓彪、张禹、徐防、胡广等同卷，以其皆和光取容，人品相似也。袁安、张、韩棱、周荣、郭躬、陈宠等同卷，以其皆明于法律，决狱平允也。班超、梁忄堇同卷，以其立功绝域也。杨终、李法、翟、应奉同卷，以其文学也。杜根、刘陶、李云同卷，以其皆仗节能直谏也。樊宏、樊倏、樊准、阴识、阴兴、阴就同卷，以其皆外戚而有功绩可纪，故不入《外戚》，而仍列一卷也。苏竟、杨厚、郎ダ、襄楷同卷，以其皆明于天文，能以之规切时政也。周燮、黄宪、徐犀、姜肱、申屠蟠同卷，以其皆高士也。此编次之用意也。至《崔传》载其《政论》一篇，《桓谭传》载其《陈时政》一疏，《冯衍传》载其说廉丹一书、说鲍永一书，《王符传》载其《潜夫论》中五篇，《仲长统传》载其《乐志论》及《昌言中》二篇，《张衡传》载其《客问》一篇、上疏《陈事》一篇、《请禁图谶》一篇，《蔡邕传》载其《释诲》一篇、《条陈所宜行者七事》，皆以有关于时政也。至如《崔る传》载崔篆《慰志赋》一篇、る《达旨》一篇，《班固传》载其《两都赋》、《明堂璧雍诗》及《典引》篇，《杜笃传》载其《论都赋》，《傅毅传》载其《迪志诗》，《崔琦传》载其《外戚篇》，《赵壹传》载其《穷鸟赋》，《刘梁传》载其《和同论》，《边让传》载其《章华赋》，皆以其文学优赡，词采壮丽也。《郎ダ传》载占验七事，《郭太传》载其遗事九条，此又略仿《史纪 扁鹊等传》体。《儒林传》五经各先载《班书》所记之源流，而后以东汉习经者著为传，尤见各有师法。《卓茂传》叙当时与茂俱不仕莽者孔林、蔡勋、刘宣、龚胜、鲍宣等五人，《来历传》叙同谏废太子者礻殳讽、刘、薛皓、闾邱宏、陈光、赵代、施延、朱伥、第五颉、曹成、李尤、张敬、龚调、孔显、徐崇、乐阐、郑安世等十七人，此等既不能各立一传而其事可传，又不忍没其姓氏，故立一人传，而同事者用类叙法，尽附见于一人传内，亦见其简而该也。又有详简得宜，而无复出叠见之弊者。《吴汉传》叙其破公孙述之功，则《述传》不复详载。《耿传》叙其破降张步之功，则《步传》亦不复详载。宦者孙程以张防诬扌勾虞诩，上殿力争，事见《诩传》，则《程传》不复载。张俭奏劾中常侍侯览，籍没其家，事见《览传》，则《俭传》不复载。俭避难投孔褒，褒弟融藏之，后事泄，褒兄弟争相死，事见《融传》，则《俭传》不复载。张让矫杀何进，事见《进传》，则《让传》不复载。刘虞以十万众攻公孙瓒，事见《虞传》，则《瓒传》不复载。袁绍尽诛宦官二千余人，无少长皆死，事见《何进传》，则《绍传》不复载。此更可见其悉心核订，以避繁复也。又其论和熹后终身称制之非，而后崩后则朝政日乱，以见后之能理国。论隗嚣谓其晚节失计，不肯臣汉，而能得人死力，则亦必有过人者。论李通虽为光武佐命，而其初信谶记之言起兵，致其父及家族皆为王莽所诛，亦不可谓智。此皆立论持平，褒贬允当，足见蔚宗之有学有识，未可徒以才士目之也。
    ○后汉书间有疏漏处
    《光武本纪》，建武十六年，郡国大姓及兵长群盗处处并起，攻劫所在，害杀长吏，讨之则解散，去又屯结，青、徐、幽、冀四州尤甚。乃遣使者下郡国，听群盗自相纠摘，五人斩一人者除其罪。其牧、守、令、长坐界内有盗贼及弃城者，皆不以为罪，但取获贼多少为殿最，惟蔽匿者罪之。于是更相追捕，并解散。案是时天下初定，民方去乱离而就安平，岂肯又生变乱？此必有激成其祸者，而本纪全不著其根由。但上文有河南尹张及诸郡守十余人坐度田不实，皆下狱死。则是时民变盖因度田起衅也。案《刘隆传》，天下户口垦田多不以实，户口年纪互有增减。建武十五年，有诏核检，而刺史太守多不平均，优饶豪右，侵刻羸弱，百姓嗟怨。帝见陈留吏牍有云：“颍川、弘农可问，河南、南阳不可问。”帝怒，不得其故。时明帝年十二，在侧曰：“河南帝城多近臣，南阳帝乡多近亲。”帝更诘吏，吏对果如明帝所言。于是遣谒者考实，具知奸状，守令等十余人皆死。据此则十六年之民变，必因十五年之检核户口田亩不均而起衅也。其解散，亦必非令盗贼自相捕斩遂能净尽，盖因守令皆以检核不实坐死，遣谒者为更正，然后解散耳。而《范书》略不见起灭之由。
    《光武纪》书帝崩，年六十二。然纪又书帝起兵时年二十八，下有更始元年破王寻、王邑，持节北渡河，镇慰州郡，二年诛王郎，更始拜帝为萧王，明年六月，始即位改元建武，是帝年已三十一矣。建武凡三十二年，又加以中元二年始崩，则应是六十四岁。本纪所云六十二，殊不符也。（案《前汉书》，汉王四年幸薄姬，生文帝，年八岁，立为代王，十七年入为帝，则应是二十五岁。而臣瓒注谓，文帝二十三即位，在位二十三年，寿四十六。是文帝年岁亦不符。）
    安帝以延光元年三月崩，阎后立北乡侯懿即位，是年十月薨。计北乡侯在帝位已阅八月，应有本纪，乃《范书》无之，盖以未逾年未改元故耳。然殇帝在位仅一年，冲帝在位并只半年，皆为立纪，此不应独缺也。
    《班书 王莽传》，长安士民攻莽，三日死，独未央宫烧，其余仍安堵如故。及赤眉至，遂烧长安宫室至市里。又《外戚传》，莽女为平帝后，帝崩，莽篡位，号后为黄皇室主，及汉兵诛莽，燔烧未央宫，后投火中死。《范书 更始传》，王莽败，惟未央宫被焚，其余宫殿一无所毁。更始至，居长乐宫。《董卓传》亦言，赤眉之乱，宫室营守焚灭无余，惟有高庙及京兆府舍。是未央宫当莽死时已被焚，赤眉之乱则长安为墟，并不特未央宫无存而已。乃《献帝纪》，董卓劫帝西迁，车驾至长安，幸未央宫。《董卓传》亦云，帝之长安，移于未央宫。寻帝以病愈，大会诸臣于未央宫。此宫已被焚于王莽之败，何以献帝西迁又有未央以驻跸耶？案《顺帝纪》，永和元年，帝西巡，幸未央宫。想王莽时被焚之后，东汉诸帝又曾修葺也。然《范书》不经见，而先则被焚，后则驻跸，殊不明晰。
    《皇后纪》，董卓弑弘农王，其妃唐姬归乡里。及李亻、郭破长安，遣兵钞略关东，掠得姬，亻欲妻之，固不听，而终不自名。贾诩知之，以告献帝，帝乃下诏迎姬，置园中，使侍中持节拜为弘农王妃。初平元年二月，葬弘农王于故常侍赵忠成圹中。此文殊不明晰。卓以初平元年正月弑弘农王，二月即迁都长安，而葬弘农王亦以是月，盖将迁时草草瘗之也。亻、之乱则在初平三年，其掠得姬，而献帝迎还册拜，自是在长安时事，而叙于葬弘农王之前，已属倒置，而又曰置园中，所谓园者安在耶？汉时凡诸王葬处曰园陵，其姬妾守园陵者曰某园贵人。（桓帝尊孝崇王夫人曰孝崇园贵人。炅帝尊孝仁皇妃曰慎园贵人。）今弘农王妃所居之园，即弘农王葬处耶？则是时妃在长安，而葬处在洛阳，时方扰乱，不能送往也。或即宫内之园以居之耶。
    《吴汉传》，汉伐公孙述，去成都二十里，阻江北为营，造浮桥，使副将刘尚屯于江南，相去二十里，帝闻之大怒，诏曰：“贼若出兵缀公，以大众攻尚，尚破，公必败矣。”以其与尚相隔二十里，不及相救援也。后汉引还广都，留刘尚拒述。以状奏上，帝曰：“公还广都，甚合其宜，述必不敢略尚而击公也。若先攻尚，公从广都五十里赴之，适当其危，破述必矣。”案先以相距二十里，谓不足相及，今又云五十里赴救，正可破贼，语似矛盾。盖汉先营江北，尚营江南，恐述断浮桥，则彼此不能相救耳，而传未分别言之。
    史传叙事皆书名，未有以字行文者，《范书》惟光武兄纟寅字伯升，凡纪传皆书其字，盖帝之亲兄舂陵首事，其功最大，且《班书 王莽传》内已书伯升，故《范书》仍之也。乃范式、张劭合传，前半篇叙劭事则称元伯，叙式事则称巨卿，皆其字也，殊非史体。盖本当时人为张、范作合传，蔚宗即钞入史，不复改订耳。
    《三国 魏志》有《方技传》，备载华陀、管辂等，而道士于吉尤有异术。据《江表传》谓吉制符水治病，吴人争事之。孙策在城楼会诸将，吉适过，诸将争下楼迎拜。策怒，令收之。诸将咸为之请，策曰：“此子妖妄惑众。昔张津在交州，常著绛帕头，烧香读道书，卒为南夷所杀，此甚无益，诸君但未悟耳。”遂斩之。《搜神记》谓策杀吉后，偶出行，为许贡客射伤，归治疮，尝独坐，仿佛见吉在左右，意恶之。后照镜，忽见吉在镜中，因大叫疮裂而死。是吉乃汉末一技术之士，陈寿《吴志》不为立传，盖以《魏志》有《方技》一门，《吴志》不立《方技》，故遗之也。蔚宗作《后汉书》，既以华陀入《方技》矣，于吉在顺帝时，已有琅邪人宫崇者，以吉所得神书上之，则其人与华陀同时，而年寿在陀之前，蔚宗既传陀，何以不传吉耶？案《范书 襄楷传》，顺帝时，宫崇上其师于吉所得神书一百七十卷，皆缥白素朱介青首朱目，号《太平清领书》，其言以阴阳五行为宗，而多巫觋杂语。有司奏其书妖妄不经，乃收藏之。蔚宗或以于吉名已见于《楷传》，故不复有传耳。
    ○汉帝多自作诏
    两汉诏命皆由尚书出，故比之于北斗，谓天之喉舌也。《后汉书 周荣传》，荣子兴有文学，尚书陈忠疏荐兴曰：“尚书出纳帝命。臣等既愚暗，而诸郎多俗吏，每作诏文，转相求请，或以不能而专己自由则词多鄙固。请以兴为尚书郎。”又宦官曹节欲害窦武，拥炅帝上殿，召尚书官属至，胁以白刃，使作诏版。此可见诏命皆由尚书郎所撰也。汉诏最可观，至今犹诵述，盖皆简才学士充郎署之选。而如陈忠所云，则亦有拙于为文，及辗转倩人者，可知代言之职綦重矣。然亦有天子自作者，武帝以淮南王安工文词，每赐安书，辄令司马相如等视草，是帝先具草，而使词臣讨论润色也。哀帝策董贤为大司马，有“允执其中”之语，萧咸谓此乃尧禅舜之文，非三公故事，长老莫不心惧，此必非代言者所敢作也。光武诏司徒邓禹曰：“司徒尧也，亡贼桀也，宜以时进讨。”立阴贵人为后，诏曰：“贵人乡里良家，归自微贱，自我不见，于今三年。宜奉宗庙，为天下母。”又帝疑侯霸荐士有私，赐书曰：“崇山幽都何可偶，黄钺一下无处所。欲以身试法耶？将杀身成仁耶？”此等文词，亦必非臣下所代作者。明帝登极诏曰：“今上无天子，下无方伯，（本引《公羊传》之词。）实赖有德，左右小子。”章帝诏亦有云：“上无明天子，下无贤方伯。”按二帝方在位，而诏云上无天子，人臣代草，敢为此语耶？不特此也。明德马皇后答章帝请封外家诏曰：“吾为天下母，而身服大练，欲以身率下，以为外亲见之当伤心自饬，但笑言太后素好俭。前过濯龙门，见外家车如流水，马如游龙，仓头衣绿，领袖正白，顾视御者，不及远矣。”又饬章帝曰：“吾素刚急，有胸中气，不可不顺也。”此等语无论非人所能代，且马后并未称制，尚书乃帝之近臣，岂有答帝诏而即令帝之近臣代作者？后本好学能文，此诏亦必自作者也。
    ○光武信谶书
    谶纬起于西汉之末。张衡著论曰，汉以来并无谶书，刘向父子领校秘书，尚无谶录，则知起于哀、平之际也。（《汉书 路温舒传》，温舒从祖父受历数天文，以为汉厄三七之期，乃上封事以预戒。温舒系昭帝时人，则又在哀、平之前。）案《樊英传》有《河》、《洛》七纬，章怀注曰：“《易纬》《稽览图》、《乾凿度》、《坤炅图》、《通卦验》、《是类谋》、《辨终篇》也，《书纬》《璇玑钤》、《考炅耀》、《刑德放》、《帝命验》、《运期授》也，《诗纬》、《推度灾》、《历枢》、《含神雾》也，《礼纬》《含文嘉》、《稽命征》、《斗威仪》也，《乐纬》《动声仪》、《稽耀嘉》、《斗图征》也，《孝经纬》《援神契》、《钩命决》也，《春秋纬》《演孔图》、《元命包》、《文耀钩》、《运斗枢》、《感精符》、《合诚图》、《考异邮》、《保乾图》、《汉含孳》、《佑助期》、《握诚图》、《潜潭包》、《说题辞》也。此等本属不经，然是时实有征验不爽者。杨春卿善图谶，临死戒其子统曰：“吾绨中有祖传秘记，为汉家用。”（《杨厚传》）哀帝建平中，有方士夏贺良上言赤精子之谶，汉家历运中衰，当再授命，故改号曰太初元将元年，称陈圣刘太平皇帝。其后果篡于王莽，而光武中兴。（《汉书 李寻传》，成帝时有甘忠可者，造《天官历》、《包元太平经》十二卷，言汉家当再受命，以其术授夏贺良等。刘向奏其妖妄，甘忠可下狱死，贺良等又私相传授。）又光武微时，与邓晨在宛，有蔡少公者学谶，云刘秀当为天子。或曰：“是国师公刘秀耶？”（刘歆以谶文欲应之，故改名秀）。光武戏曰：“安知非仆。”（《晨传》）西门君惠曰：“刘氏当复兴，国师姓名是也。”（《王莽传》）李通素闻其父说谶云，刘氏复兴，李氏为辅，故通与光武深相结。（《通传》）其后破王郎，降铜马，群臣方劝进，适有旧同学强华者，自长安奉《赤付符》来，曰：“刘秀发兵捕不道，四夷云集龙在野，四七之际火为主。”群臣以为受命之符，乃即位于高阝南。是谶记所说实于光武有征，故光武尤笃信其术，甚至用人行政亦以谶书从事。方议选大司空，《赤伏符》有曰“王梁主卫作玄武”，帝以野王县本卫地之所徙，玄武水神之名，司空水土官也，王梁本安阳人，名姓地名俱合，遂拜梁为大司空。（《梁传》）又以谶文有“孙咸征狄”之语，乃以平狄将军孙咸为大司马。（《景丹传》及《东观汉记》）此据谶书以用人也。因《河图》有“赤九会昌”之文，光武于高祖为第九世，故其祀太庙至元帝而止，成、哀、平三帝则祭于长安。（本纪）会议炅台处所，众议不定，光武曰：“吾以谶决之。”此据谶书以立政也。且廷臣中有信谶者则登用之。贾逵欲尊《左氏传》，乃奏曰：“五经皆无证图谶以刘氏为尧后者，惟左氏有明文。”（《左传》，陶唐氏既衰，其后有刘累，学扰龙，范氏其后也。范归晋后，其处者皆为刘氏。）由是《左氏传》遂得选高才生习。（《逵传》）其不信谶者则贬黜随之。帝以尹敏博学，使校图谶，令蠲去崔发为王莽著录者。敏曰：“谶非圣人所作，其中多近鄙别字，恐疑误后生。”帝不听。敏乃因其阙文增之曰：“君无口，为汉辅。”帝诏敏诘之，对曰：“臣见前人增损图书，故学为之耳。”帝深非之。（《敏传》）桓谭对帝言“臣不读谶书”，且极论谶书之非经。帝大怒，以为非圣无法，欲斩之。（《谭传》）帝又语郑兴，欲以谶断郊祀。兴曰：“臣不学谶。”帝怒曰：“卿非之耶！”兴诡词对曰：“臣于书有所不学，而无所非也。”兴数言政事，帝以其不善谶，终不任用。（《兴传》）是光武之信谶书，几等于圣经贤传，不敢有一字致疑矣。独是王莽、公孙述亦矫用符命。（莽以哀章献金匮图有王寻姓名，故使寻将兵讨昆阳，迄于败灭。莽又以刘伯升起兵，乃诡说符命，引《易》曰：“伏戎于莽，升其高陵，三岁不兴。”以为莽者御名也，升者伯升也，高陵者高陵侯翟义也。义先起兵被杀，谓义与伯升伏戎于新皇帝之世，终灭不兴也。又案金匮辅臣皆封拜，有王兴者，城门令史，王盛者，卖饼儿，莽案符命求得此姓名十余人，而二人容貌应卜相，遂登用之，以示神焉。公孙述亦引谶记，谓孔子作《春秋》为赤制而断十二公，明汉至平帝十二世而绝，一姓不得再兴也。又引《运法》曰：“废昌帝，立公孙。”《括地象》曰：“帝轩辕受命，公孙氏握。”）光武与述书曰：“图谶言公孙，即宣帝也。代汉者当涂高，君岂高之身耶？王莽何足效乎？”则光武亦明知谶书之不足信矣。何以明知之而又深好之？岂以莽、述之谶书多伪，而光武所得者独真耶？同时有新城蛮贼张满反，祭天地，自云当王，为祭遵所擒，乃叹曰：“谶文误我！”遂斩之。（《遵传》）又真定王刘扬造作谶记云：“赤九之后，瘿扬为主。”扬病瘿，欲以惑众，为耿纯所诛。（《纯传》）是当时所谓图谶者，自夏贺良等实有占验外，其余类多穿凿附会，以惑世而长乱。乃人主既信之，而士大夫亦多有留意其术者。朱浮自言：“臣幸得与讲图谶。”（《浮传》）苏竟与刘龚书曰：“孔子秘经，为汉赤制。元包幽室，文隐事明。火德承尧，虽昧必亮。”（《竟传》）郑康成戒子，亦自言“睹秘书纬术之奥”。（《康成传》）所谓上有好者，下必有甚焉者也。范蔚宗曰：“世主以此论学，悲哉！”
    ○光武多免奴婢
    光武时，彭宠反，其苍头子密杀宠降，光武已封为不义侯矣。其他加恩于奴婢者，更史不胜书。建武二年，诏：“民有嫁妻卖子欲归父母者，恣听之。敢拘执者论如律。”六年，诏：“王莽时吏人没入为奴婢不应旧法者，皆免为庶人。”七年，诏：“吏人遭饥，为青、徐贼所略为奴婢下妻，欲去留者，恣听之。敢拘制不还者，以卖人法从事。”十一年，诏曰：“天地之性人为贵，其杀奴婢，不得减罪。”又诏：“敢熏灼奴婢论如律，免所炙灼者为民。”又除奴婢射伤人弃市律。十二年，诏：“陇、蜀民被掠为奴婢自讼者，及狱官未报，一切免为庶民。”十三年，诏：“益州民自八年以来被掠为奴婢者，皆免为庶人。或依托人为下妻欲去者，恣听之。敢有拘留者，以掠人法从事。”十四年，诏：“益、凉二州八年以来奴婢自讼在官，一切免为民，卖者无还直。”此皆见于本纪者。主藉奴婢以供使令，奴婢亦藉主以资生养，固王法所不禁，而光武独为之偏护，岂以当时富家巨室虐使臧获之风过甚，故屡降诏以惩其弊耶。案《班书 王莽传》谓贫富不均，置奴婢之市与牛马同阑，制于臣民，专断其命，奸人因缘为利，至略卖人妻子，逆天心，讠孛人伦云云。是莽时奴婢之受害实甚。其后兵乱时，良民又多被掠为奴婢。光武初在民间亲见之，故曲为矜护也。
    ○东汉功臣多近儒
    两汉开国功臣多出于亡命无赖，至东汉中兴，则诸将帅皆有儒者气象，亦一时风会不同也。光武少时，往长安，受《尚书》，通大义。及为帝，每朝罢，数引公卿郎将讲论经理。故樊准谓帝虽东征西战，犹投戈讲艺，息马论道。是帝本好学问，非同汉高之儒冠置溺也。而诸将之应运而兴者，亦皆多近于儒。如邓禹年十三能诵诗，受业长安，早与光武同游学，相亲附，其后佐定天下。有子十三人，使各守一艺，修整闺门，教养子孙，皆可为后世法。（《禹传》）寇恂性好学，守颍川时，修学校，教生徒，聘能为《左氏春秋》，亲受学焉。（《恂传》）冯异好读书，通《左氏春秋》、《孙子兵法》。（《异传》）贾复少好学，习《尚书》，事舞阴李生。生奇之，曰：“贾君容貌志气如此，而勤于学，将相之器也。”后佐定天下，知帝欲偃武修文，不欲武臣典兵，乃与邓禹去甲兵，敦儒学。帝遂罢左右将军，使以列侯就第。复阖门养威重。（《复传》）耿父况，以明经为郎，学《老子》于安邱先生。亦少好学，习父业。（《传》）祭遵少好经书，及为将，取士必用儒术。对酒设乐，常雅歌投壶。（《遵传》）李忠少为郎，独以好礼修整称。后为丹阳太守，起学校，习礼容，春秋乡饮，选用明经，郡中向慕之。（《忠传》）朱初学长安，光武往候之，不时见，先升舍，讲毕乃见。后以功臣封鬲侯，帝幸其第，笑曰：“主人得无舍我讲乎。”（《传》）郭凉虽武将，然通经书，多智略。（《凉传》）窦融疏言：“臣子年十五，教以经艺，不得观天文纤记。”（《融传》）他如王霸、耿纯、刘隆、景丹，皆少时游学长安，见各本传。是光武诸功臣大半多习儒术，与光武意气相孚合。盖一时之兴，其君与臣本皆一气所钟，故性情嗜好之相近，有不期然而然者，所谓有是君即有是臣也。
    ○东汉四亲庙别祭
    建武十九年，追尊孝宣帝为中宗，始祠昭帝、元帝于太庙，成帝、哀帝、平帝于长安，其舂陵节侯以下四世祠章陵。（即舂陵乡，改名章陵。）注引《汉官仪》曰：“光武虽自高祖而下为第十二帝，而世次则与成帝为兄弟，于哀帝为诸父，于平帝为祖父，皆不可为之后。上数至元帝，始于光武为诸父，故上继元帝，而为九代。”以此计之，宣帝实为曾祖，故追尊及祀之。案此议发于张纯，纯奏光武曰：“陛下事同创革，而名为中兴。元帝以来，宗庙祠高皇帝为受命祖，孝文帝为太宗，孝武帝为世宗。今宜皆如旧制，别立四亲庙，推南顿君以上尽于舂陵侯。（光武之高曾祖父也。）礼为人后者为之子，既事大宗，则降其私亲。今高庙，昭穆陈序，而舂陵侯四世君臣并列，以卑厕尊，不合礼意。昔高皇帝以自受命，不由太上，宣帝以孙受祖，不敢私亲，故为立庙，独群臣侍祠。今宜除四亲庙。”诏下公卿议，大司徒戴涉等议，宜以宣、元、成、哀、平五帝四世代今亲庙。宣帝、元帝尊为祖、父，可亲奉祠。成帝以下，有司行事。别为南顿君立皇考庙，其祭上自舂陵，皆群臣奉祠。帝从之。是时宗庙未备，故元帝以上祭于洛阳高庙，成帝以下祠于长安高庙，其南顿君以上祭于章陵，此汉儒泥于大宗不顾私亲之说而定此制也。究而论之，光武以宗室崛起，中兴受命，少时并未奉诏入为帝嗣，与哀帝之入继成帝不同。则有天下后，但立高祖、太宗、世宗、中宗为不祧之庙，其下即祀舂陵四世为亲庙，自协情理之正。乃必奉西京诸帝为大宗，而辈行又不可为成、哀、平三帝之后，则又舍此三帝而尊宣、元为祖、父，终觉窒碍不可通也。（明臣欲世宗舍武宗而继孝宗，即本此制。）惟袷祭合食则舂陵四世序入昭穆，不能不以卑厕尊。然有天下者本有追王上祀之典，光武御极，自应追尊南顿君，而祀舂陵以下以天子之礼，正合于周家上祀祖绀至后稷之义。祖绀等为先公，而居文王、武王之上，亦未尝不以卑临尊也。
    ○东汉诸帝多不永年
    国家当气运隆盛时，人主大抵长寿，其生子亦必早且多。独东汉则不然，光武帝年六十二，明帝年四十八，章帝年三十三，和帝年二十七，殇帝二岁，安帝年三十二，顺帝年三十，冲帝三岁，质帝九岁，桓帝年三十六，炅帝年三十四，皇子辨即位年十七，是年即为董卓所弑，惟献帝禅位后，至魏明帝青龙二年始薨，年五十四，此诸帝之年寿也。人主既不永年，则继体者必幼主，幼主无子，而母后临朝，自必援立孩稚，以久其权。殇帝即位时，生仅百余日，冲帝即位才二岁，质帝即位才八岁，桓帝即位年十五，炅帝即位年十二，弘农王即位年十七，献帝即位才九岁，此诸帝即位之年岁也。光武帝十子，明帝九子，章帝八子，至和帝则仅二子，长子胜有痼疾，次子即殇帝也；安帝惟一子，顺帝已废而复立，顺帝又仅一子，即冲帝也；质帝、桓帝皆无子，炅帝二子，长辨嗣立，董卓废为弘农王弑之，次即献帝，此诸帝嗣子之多寡有无也。盖汉之盛在西京，至元、成之间，气运已渐衰，故成帝无子而哀帝入继，哀帝无子而平帝入继，平帝无子而王莽立孺子婴，《班书》所谓“国统三”绝也。光武乃长沙定王发之后，本属旁支，譬如数百年老干之上特发一枝，虽极畅茂，而生气已薄，迨枝上生枝，则枝益小而力益弱，更易摧折矣。晋南渡后多幼主嗣位，（见《东晋多幼主》条内。）宋南渡后亦多外藩入继，皆气运使然，非人力所能为也。
    ○东汉多母后临朝外藩人入继
    《范书 后妃纪序》谓：“东京皇统屡绝，权归女主，外立者四帝，临朝者六后。”章怀注：“四帝，安、质、桓、炅也。六后，窦、邓、阎、梁、窦、何也。”案章帝时，窦后专宠，有梁贵人生和帝，窦后养为己子，而陷贵人以忧死。章帝崩，和帝即位，窦为太后称制。和帝崩，皇后邓氏为太后，立殇帝嗣位。殇帝殂，太后又立安帝，终身称制。安帝崩，皇后阎氏为太后，立北乡侯懿嗣位，身自临朝。未几懿殂，宦官孙程等迎立顺帝，太后乃归政。顺帝崩，皇后梁氏为太后，立冲帝，身自临朝。冲帝殂，太后又立质帝，犹秉朝政。质帝为梁冀所，太后又立桓帝，数年归政。桓帝崩，皇后窦氏为太后，立炅帝，仍自临朝。后其父武为宦官所害，太后亦迁于南宫。炅帝崩，皇后何氏为太后，立子辨嗣位，身自临朝，寻为董卓废弑。此六后也。其外藩入继者，安帝由清河王子入继，质帝由千乘王子入继，桓帝由蠡吾侯子入继，炅帝由解渎亭侯子入继，此四帝也。然安帝崩，阎太后立北乡侯懿嗣位，当时称少帝，是四帝之外尚有一帝，而《范书》专指安、质、桓、炅四君，盖以北乡侯立未逾年即殂，生前既未改元，殂后又无谥号，故独遗之耳，其实外立者共五帝也。
    ○外藩入继追尊本生
    外藩入继大统，始自汉哀帝。当成帝无子，立弟定陶共王子欣为皇太子。帝以太子既奉大宗，不得复顾私亲，乃立楚王子景为定陶王，奉共王后。帝崩，太子即位，是为哀帝。是时成帝母称太皇太后，成帝赵后称皇太后，而帝祖母傅太后与母丁后，自以定陶为称。有董宏上书，言秦庄襄王母本夏氏，而为华阳夫人所子，及即位后，俱称太后，宜立定陶共王后为皇太后。师丹等劾奏宏大不道，免为庶人。傅太后大怒，于是追尊定陶共王为共皇，傅太后为共皇太后。又有段犹等奏，不宜引定陶藩国之名以冠大号，于是直称共皇，并徙定陶王景为信都王，不复为定陶王立后，欲以己为定陶王后也。其是师丹议曰，冠以定陶者，母从子，妻从夫之义也。为人后者为之子，故为所后服斩衰三年，而降其父母期，所以重正统也。陛下既继体先帝，奉大宗，不得奉定陶共皇云云。（《师丹传》）此固礼之正也。然身为帝王，追尊本生父母，亦情理所必至，自哀帝尊其本生父为共皇之后，遂为故事。东汉安帝入继时，其本生父清河王庆尚在，未加尊称。及薨，葬以龙旗虎贲之礼，追谥为孝德皇，妣左氏为孝德皇后，祖妣宋贵人为敬隐皇后。（祖即章帝，故不必追谥。）桓帝入继时，追尊其祖曰孝穆皇，夫人赵氏曰孝穆皇后，考蠡吾侯曰孝崇皇，夫人马氏曰孝崇园贵人，生母贵人为孝崇皇后。炅帝入继时，追尊祖曰孝元皇，夫人夏氏曰孝元皇后，考曰孝仁皇，夫人董氏为慎园贵人。盖当时论者以为三皇无为，五帝有事，故身有天下者称帝，身未有天下而追尊者称皇，（说见《太上皇》条内。哀帝又尊祖母曰帝太太后，母曰帝太后，不曰皇而曰帝，亦以身自为帝，故后号冠以帝称，以协母从子之义。）所以示区别，而立庙京师，既足伸人子之情，兼不紊昭穆之序，此理之得者也。前明世宗入继大统，其初亦只欲不没其本生父母之称，尚未有意过为崇奉，使当日议礼诸臣援此例奏请，追称为兴献皇，立庙京师，则世宗之意亦塞矣。乃举朝不闻援引及此，但力争不许其追尊，争之不得，反议尊以帝称而靳一“皇”字。卒至激而成称皇称帝，并入庙称宗，立主于武宗之上，此则明臣不读书之陋也。
    ○夫在称太
    皇太后、太皇太后，皆从乎子孙而言也。《汉书 孝元傅昭仪传》，昭仪初为亻亻予，上宠之，欲殊之于后宫，以亻亻予有子为王，而上尚在，未得称太后，乃更号曰昭仪，位在亻亻予上，是夫在不称太也。乃光武帝废郭后，封后子辅为中山王，而即以后为中山太后，后辅徙封沛，又称沛太后。夫在称太，究属不经。
    ○东汉废太子皆保全
    隋唐以后，太子被废，未有善终者，惟东汉则皆保全。光武已立子强为皇太子，后其母郭后被废，强不自安，数因左右陈恳，愿就藩国，乃立子庄为皇太子，封强为东海王。帝以强废不以过，故优以大封，赐虎贲旄头，拟于乘舆。强就国后，数上书让还东海，又因皇太子固辞，帝不许。太子即位，是为明帝。强寻病，明帝遣中常侍太医等视疾，并诏沛王辅（强同母弟。）等往视。及薨，赠以殊礼。章帝立子庆为皇太子，以窦后妒，诬陷其母宋贵人，遂并废庆为清河王，立子肇为皇太子。庆虽幼小而知避嫌畏祸，章帝怜之，令衣服礼秩与太子同。太子亦极友爱，入则共室，出则同舆。太子即位，是为和帝，待庆尤渥。庆小心恭孝，自被废后，尤畏惧，每朝谒陵庙，常夜分严装待旦，约饬官属不得与诸王车骑并驰。及和帝崩，庆号泣殿前，呕血数升。既就国，饬官属时加策戒，以免悔咎。后其子祜入继统，是为安帝，庆时尚存。及薨，追谥为孝德皇。安帝已立子保为皇太子，后以谗被废为济阴王。帝崩，保以废黜不得上殿哭临梓宫，乃悲号不食，内外臣僚莫不哀之。阎后迎立北乡侯懿即位，保以年幼得全，北乡侯薨，宦官孙程等仍迎立保即位，是为顺帝。此皆已为太子，被废后仍能保全者。固由于明、和诸帝之友爱，而亦强等之善处废黜，小心谨畏，故泯嫌猜而免祸害也。又和帝长子平原王胜，本应为太子，以痼疾不得立。和帝崩，邓后遂立殇帝。殇帝殂，又立安帝，是时胜尚在，亦未闻以怨怼取祸。盖自光武及明、章二帝皆崇儒重道，子弟习于孝友之训者深，故无骨肉之变也。（案西汉昌邑王立为天子，后废为海昏侯，仍以善终，是西汉本无废杀之事。）
    ●卷五
    ○累世经学
    古人习一业，则累世相传，数十百年不坠。盖良治之子必学为裘，良弓之子必学为箕，所谓世业也。工艺且然，况于学士大夫之术业乎！今案周、秦以来，世以儒术著者，自以孔圣之后为第一。伯鱼、子思后，子上生求，求生箕，箕生穿、穿生顺，为魏相。顺生鲋，为陈涉博士。鲋弟子襄，汉惠帝时为博士，历长沙太傅。襄生忠，忠生武及安国，武生延年，安国、延年皆以治《尚书》武帝时为博士，安国至临淮太守。延年生霸，亦治《尚书》，昭帝时为博士，宣帝时为大中大夫，授皇太子经，元帝即位，赐爵关内侯，号褒成君。霸生光，尤明经学，历成、哀、平三帝，官御史大夫、丞相、太傅、太师、博山侯，犹会门下生讲问疑难。（《孔光传》）霸曾孙奋，少从刘歆受《春秋左氏》，歆称之曰：“吾已从君鱼（奋字。）受道矣。”（《奋传》）安国后世传《古文尚书》、《毛诗》，有名子健者，不仕王莽。元和中，子建曾孙僖，受爵褒成侯。其子长彦好章句学，季彦亦守家学。（《僖传》）霸七世孙昱，少习家学，征拜议郎。自霸至昱，卿相牧守五十三人，列侯七人。（《孔昱传》）计自孔圣后，历战国、秦及两汉，无代不以经义为业，见于前、后《汉书》，此儒学之最久者也。其次则伏氏，自伏胜以《尚书》教授，其后有名理者，为当世名儒。其子湛，少传家学，教授常数百人。湛弟黯，明《齐诗》，改定章句。湛兄子恭，传黯学，减省黯章句为二十万言。湛子翕，翕子光，光子晨，晨子无忌，亦皆传家学。顺帝时，无忌奉诏与议郎黄景校定中书五经诸子百家。桓帝时，又与崔等共撰《汉记》。又自采集古今删著事要，号曰《伏侯注》。伏氏自伏生以后，世传经学，清静无竞，东州号为“伏不斗”云。此一家历两汉四百年，亦儒学之最久者也。（《伏湛传》）又次则桓荣，以宿学授明帝经，封关内侯。帝即位，亲行养老礼，以荣为五更，备极尊崇。其子郁，当章帝为太子时，又入授经。及和帝即位，以年少宜习经学，郁又侍讲禁中，凡教授二帝。先是荣受朱普章句四十万言，荣减为二十三万言，郁又删省成十二万言，由是有桓君大、小太常章句。郁中子焉，又以明经笃行，授安帝经。顺帝为太子时，又为少傅授经，亦教授二帝。焉兄孙彬，亦以文学与蔡邕齐名。（各本传。）计桓氏经学著于东汉一朝，视孔、伏二家稍逊其久，然一家三代皆以明经为帝王师，且至于五帝，则又孔、伏二氏所不及也。
    ○四世三公
    西汉韦、平再世宰相，已属仅事，（韦贤，宣帝时为丞相，其子元成，元帝时亦为丞相，邹、鲁谚曰：“黄金满ぷ，不如教子一经。”又平当为丞相，其子晏为大司徒，时已改丞相为大司徒，大司徒即相也。《平当传》谓汉兴，惟韦平父子至宰相。）东汉则有历世皆为公者。杨震官太尉，其子秉代刘矩为太尉，秉子赐代刘为司徒，又代张温为司空，赐子彪代董卓为司空，又代黄琬为司徒，代于嘉为司空，代朱俊为太尉录尚书事。自震至彪凡四世，皆为三公。袁安官司空，又官司徒，其子敞及京皆为司空，京子汤亦为司空，历太尉，封安国亭侯，汤子逢亦官司空，逢弟隗先逢为三公，官至太傅。故臧洪谓袁氏四世五公，比杨氏更多一公。古来世族之盛，未有如二家者。范蔚宗谓西京韦、平，方之蔑如，真可谓仅事矣。而二家代以名德，为国世臣，非徒以名位门第相高，则尤难得也。
    于定国为丞相，其子永为御史大夫。（系两代三公。西汉丞相、大司马、御史大夫称三公也。）
    ○东汉尚名节
    自战国豫让、聂政、荆轲、侯嬴之徒，以意气相尚，一意孤行，能为人所不敢为，世竞慕之。其后贯高、田叔、朱家、郭解辈，徇人刻己，然诺不欺，以立名节。驯至东汉，其风益盛。盖当时荐举征辟，必采名誉，故凡可以得名者，必全力赴之，好为苟难，遂成风俗。（《汉书 游侠传序》，自信陵、平原、孟尝、春申之徒竞为游侠，取重于诸侯，显名天下。汉兴，禁网疏阔，布衣游侠，权行州域，力折公卿，众庶荣其名，觊而慕之，虽陷于刑辟不悔也。）其大概有数端，是时郡吏之于太守，本有君臣名分，为掾吏者，往往周旋于死生患难之间。如李固被戮，弟子郭亮负斧上书，请收固尸。杜乔被戮，故掾杨匡守护其尸不去，由是皆显名。（《固》、《乔》二传》）第五种为卫相，善门下掾孙斌，种以劾宦官单超兄子匡，坐徙朔方，朔方太守董援乃超外孙也，斌知种往必被害，乃追及种于途，格杀送吏，与种俱逃，以脱其祸。（《种传》）太原守刘质，以考杀小黄门赵津下狱死，王允为郡吏，送质丧还平原，终三年乃归。（《允传》）公孙瓒为郡吏，太守刘君坐事徙日南，瓒身送之，自祭父墓曰：“昔为人子，今为人臣，送守日南，恐不得归，便当长辞。”乃再拜而去。（《瓒传》）此尽力于所事，以著其忠义者也。傅奕闻举将没，即弃官行服。（《奕传》）李恂为太守李鸿功曹，而州辟恂为从事，会鸿卒，恂不应州命，而送鸿丧归葬，持丧三年。（《恂传》）乐恢为郡吏，太守坐法诛，恢独行丧服。（《恢传》）桓典以国相王吉诛，独弃官收葬，服丧三年，负土成坟。（《典传》）袁逢举荀爽有道，爽不应，及逢卒，爽制服三年。（《爽传》）此感知遇之恩，而制服从厚者也。然父母丧不过三年，而郡将举主之丧与父母无别，亦太过矣。又有以让爵为高者。西汉时，韦贤卒，子玄成应袭爵，让于庶兄弘，宣帝高其节许之。（《玄成传》）至东汉邓彪亦让封爵于异母弟，明帝亦许之。（《彪传》）刘恺让封于弟宪，逃去十余年，有司请绝其封，帝不许，贾逵奏当成其让国之美，乃诏宪嗣。（《恺传》）此以让而得请者也。桓荣卒，子郁请让爵于兄子泛，明帝不许，乃受封。（《郁传》）丁卒，子鸿请让爵于弟盛，不报，鸿乃逃去，以采药为名，后友人鲍骏遇之于东海，责以兄弟私恩绝其父不灭之基，鸿感悟，乃归受爵。（《鸿传》）郭躬子贺当袭，让与小弟而逃去，诏下州郡追之，不得已乃出就封。（《躬传》）徐防卒，子衡当袭，让于弟崇，数岁不归，不得已乃就封。（《防传》）此让而不得请者也。夫以应袭之爵，而让以鸣高，即使遂其所让，而己收克让之名，使受之者蒙滥冒之诮，有以处己，既无以处人，况让而不许则先得高名，仍享厚实，此心尤不可问也。又有轻生报仇者，崔瑗兄为人所害，手刃报仇，亡去。魏朗兄亦为人所害，朗白日操刀杀其人于县中。苏谦为司隶校尉李案罪死狱中，谦子不韦与宾客掘地道至寝室，值如厕，乃杀其妾与子，又疾驰至父墓，掘得其父头以祭父。（见各本传。）夫父兄被害，自当诉于官，官不理而后私报可也。今不理之于官，而辄自行仇杀，已属乱民。然此犹曰出于义愤也，又有代人报仇者。何有友虞纬高，父仇未报而病将死，泣诉于，即为复仇，以头祭其父墓。郅恽有友董子张，父为人所杀，子张病且死，对恽欷不能言，恽曰：“子以父仇未报也。”乃将宾客杀其人，以头示子张，子张见而气绝。（亦见各本传。）此则徒徇友朋私情，而转捐父母遗体，亦缪戾之极矣。盖其时轻生尚气已成习俗，故志节之士好为苟难，务欲绝出流辈，以成卓特之行，而不自知其非也。然举世以此相尚，故国家缓急之际，尚有可恃，以扌耆拄倾危。昔人以气节之盛，为世运之衰，而不知并气节而无之，其衰乃更甚也。
    ○曹娥叔先雄
    《范书 列女传》，会稽女子曹娥，其父为巫觋，五月五日槊江涛迎神溺死，娥年十四，泣江干求十七日不获尸，遂投江死。县令度尚葬娥于道旁，使魏朗为碑文，未出，又使邯郸为之。朗见文，遂毁己作，而文刻于碑，蔡邕所题“黄绢幼妇，外孙禳妒”者也。又有蜀中女子叔先雄，父泥和为县功曹，奉檄之郡，溺死失尸。雄寻至溺处，投水死。其弟梦雄告以六日后当与父同出，至期，果二尸同浮于江。郡县表之，并图其形像焉。二女事正同，又同在《列女传》，且曹娥未获父尸，叔先雄则偕父尸同出，更为炅异。乃曹娥至今脍炙人口，而叔先雄莫有知其姓名者，岂非一碑文之力耶，则传不传岂不有命耶！
    ○召用不论资格
    汉制，察举孝廉、茂才等归尚书，及光禄勋选用者，多循资格，其有德隆望重由朝廷召用者，则布衣便可践台辅之位。如陈官仅太邱长，家居后，朝廷每三公缺，议者多归之。太尉杨赐、司徒陈耽，每以未登大位而身先之，常以自愧。（《传》）郑康成绩学著名，公车征为大司农，给安车一乘，所过长吏送迎。（《康成传》）荀爽有盛名，董卓秉政，征之，初拜平原相，途次又拜光禄勋，视事三日，策拜司空，自布衣至三公凡九十五日。（张《汉纪》）
    ○擅去官者无禁
    贾琮为冀州刺史，有司有赃过者，望风解印绶去。（《琮传》）朱穆为冀州刺史，令长解印绶去者四十余人。及穆到任，劾奏至有自杀者。（《穆传》）李膺为青州刺史，有威政，属城闻风，皆自引去。（《膺传》）范滂为清诏使，案察贪吏，守令自知赃污，皆望风解印绶。（《滂传》）陈为太邱长，以沛相赋敛无法，乃解印绶去。（《传》）宗慈为修武令，太守贪贿，慈遂弃官去。（《慈传》）案令、长、丞、尉各有官守，何以欲去即去？据左雄疏云：“今之墨绶，拜爵王廷，而齐于匹庶，动辄避负，非所以崇宪明理也。请自今守相长吏，非父母丧不得去官。其不遵法禁者，锢之终身。若被劾奏，逃亡不就法者，家属徙边，以惩其后。”（《雄传》）黄巾贼起，诏诸府掾属不得妄有去就。（《范冉传》）可见平时朝廷无禁人擅去官之令，听其自来自去而不追问也，法网亦太疏矣。
    ○籍没财产代民租
    权臣强藩，积赀无艺，或亲行掊克，或广收苞苴，无一非出自民财。汉桓帝诛梁冀，收其财货，县官斥卖三十余万，以充官府用，减天下税租之半。（《冀传》）唐李反，兵败伏诛，朝廷将辇其所没家财送京，李绛奏言，家财皆刻剥六州之人所得，不如赐本道，代贫下户今年租税，宪宗从之。（《李绛传》）以横取于民者仍还之民，此法最善。宪宗英主，其说易从，不谓桓帝先已行之也。后世有似此者，籍没贪吏之财以偿民欠，籍没权要之财以补官亏，亦裒益之一术也。（明臣王宗茂劾严嵩，请籍其家，以充边军之费。）
    ○倩代文字
    阳球奏罢鸿都文学画像疏曰：“鸿都文学乐松、江览等三十二人，皆出于微贱，附托权豪，或献赋一篇，或鸟篆盈简，而位升郎中，形图丹青，亦有笔不点牍，辞不辨心，假手请字，妖伪百品，是以有识掩口。臣闻图像之设，以昭劝戒，未有竖子小人，诈作文颂而妄窃天官垂像图素者也。”可见曳白之徒倩买文字，侥幸仕进，汉时已然，毋怪后世士风之愈趋愈下也。
    ○党禁之起
    汉末党禁，虽起于甘陵南北部，及牢修、朱并之告讦，（桓帝初受学于甘陵周福，及即位，擢福为尚书，时同郡房植有盛名，乡人为之谣曰：“天下规矩房伯武，因师获印周仲进。”二家宾客，互相讥议，遂各树门徒，由是有甘陵南北部党，党论自此起。修、并事见后。）然其所由来已久，非一朝一夕之故也。《范书》谓桓炅之间，主荒政缪，国命委于奄寺，士子羞与为伍，故匹夫抗愤，处士横议，激扬声名，互相题拂，品核公卿，裁量执政，（《党锢传序》）自公卿以下皆折节下之。（《申屠蟠传》）盖东汉风气，本以名行相尚，迨朝政日非，则清议益峻，号为正人者，指斥权奸，力持正论，由是其名益高，海内希风附响，惟恐不及。而为所贬訾者，怨恨刺骨，日思所以倾之，此党祸之所以愈烈也。今案汉末党禁凡两次。桓帝延熹九年，有善风角者张成，推占当有赦令，教其子杀人，河南尹李膺捕之，果遇赦免，膺怒，竟考杀之。成弟子牢修遂诬告膺善太学游士，交结生徒，诽讪朝廷，败坏风俗。帝怒，下郡国逮捕，并遣使四出。（《党锢传序》）收执膺等二百余人，诬为党人，并下狱。次年，霍、窦武上表申理，始赦归，仍书名王府，终身禁锢。此第一次党禁也。自是正人放废，海内共相标榜，以窦武、刘淑、陈蕃为三君，君者世所宗也。李膺、荀昱、杜密、王畅、刘祜、魏朗、赵典、朱寓为八俊，俊者人之英也。郭林宗、宗慈、巴肃、夏馥、范滂、尹勋、蔡衍、羊陟为八顾，顾者能以德引人也。张俭、岑至、刘表、陈翔、孔昱、范康、檀敷、翟超为八及，及者能导人追宗也。度尚、张邈、王考、刘儒、胡母班、秦周、蕃响、王章为八厨，厨者以财救人也。至炅帝建宁中，张俭方劾中常侍侯览，俭乡人朱并承览风旨，又告俭与同乡二十四人为部党，以俭及檀彬、褚凤、张肃、辟兰、冯禧、魏元、徐乾为八俊，田材、张隐、刘表、薛郁、王访、刘、宣靖、公绪恭为八顾，朱楷、田盘、疏耽、薛敦、宋布、唐龙、嬴咨、宣褒为八及，而俭为之魁。帝遂诏刊章捕俭等。宦官曹节又讽有司，并捕前党李膺、杜密及范滂等百余人，皆死狱中，妻子徙边。诸附从者，锢及五族。诏天下大举钩党，于是有行义者，一切指为党人。四年，大赦，而党人不赦。已而宦官又讽司隶校尉段，捕太学诸生千余人，并诏党人门生、故吏、父兄、子弟在位者，皆免官禁锢。直至黄巾贼起，吕强奏请赦诸党人，于是赦还诸徙者。此第二次党禁也。（本纪及《党锢传》）其时党人之祸愈酷而名愈高，天下皆以名入党人中为荣。范滂初出狱归汝南，南阳士大夫迎之者车千两。（《滂传》）景毅遣子为李膺门徒，而录牒不及，毅乃慨然曰：“本谓膺贤，遣子师之，岂可因漏名而幸免哉！”遂自表免归。（《李膺传》）皇甫规不入党籍，乃上表言，臣曾荐张奂，是阿党也。臣昔坐罪，太学生张凤等上书救臣，是臣为党人所附也。臣宜坐之。（《规传》）张俭亡命困迫，望门投止，莫不重其名行，破家相容。（《俭传》）此亦可见当时风气矣。朝政乱则清流之祸愈烈，党人之立名，及举世之慕其名，皆国家之激成之也。然诸人之甘罹党祸，究亦非中道。当范滂等非毁朝政，太学生方以为文学将兴，处士复用，申屠蟠独叹曰：“昔战国处士横议，列国之王至为拥前驱，卒有坑儒焚书之祸。”乃绝迹自晦，后果免于难。（《蟠传》）岑至逃命，亲友多匿之，贾彪独不纳，曰：“传言相时而动，无累后人。岑君自贻其咎，吾可容隐之乎？”（《彪传》）徐犀嘱茅容致意郭林宗曰：“大树将颠，非一绳所维，何乃栖栖。不遑宁处。”（《犀传》）此又士大夫处乱世，用晦保身之法也。
    ○东汉宦官
    汉承秦制，以奄人为中常侍，然亦参用士人。武帝数宴后庭，故奏请机事，常以宦者主之。至元帝时，则弘恭、石显已窃权干政，萧望之、周堪具被其害，然犹未大肆也。（案班固《叙传》，彪之父犀为中常侍，是成帝时中常侍尚兼用士人。）光武中兴，悉用奄人，不复参用士流。和帝践阼幼弱，窦宪兄弟专权，隔限内外，群臣无由得接，乃独与宦者郑众定谋收宪，宦官有权自此始。然众小心奉公，未尝揽权。和帝崩，邓后临朝，不得不用奄寺，其权渐重。邓后崩，安帝亲政，宦官李闰、江京、樊丰、刘安、陈达与帝乳母王圣、圣女伯荣、帝舅耿宝、皇后兄阎显等，比党乱政。此犹宦官与朝臣相倚为奸，未能蔑朝臣而独肆其恶也。及帝崩，阎显等专朝争权，乃与江京合谋，诛徙樊丰、王圣等，是显欲去宦官，己反藉宦官之力。已而北乡侯入继，寻薨。显又欲援立外藩，宦官孙程等不平，迎立顺帝，先杀江京、刘安、陈达并诛显兄弟，阎后亦被迁于离宫。（安帝已立皇太子保，而帝乳母王圣及宦官江京、樊丰等，谮太子乳母王男等杀之，太子数为叹息。王圣等惧为后祸，共构构陷太子，遂废为济阴王。帝崩，王不得立，阎后立北乡侯懿。懿又薨，后兄显与江京、刘安、陈达又欲援立外藩，宦官孙程等不平，共斩京、安、达等迎立济阴王，是为顺帝，并即收显等兄弟诛之，封程等十九人为侯。）是大臣欲诛宦官，必藉宦官之力；宦官欲诛大臣，则不藉朝臣力矣。顺帝既立，以梁商女为皇后，商以大将军辅政，尊亲莫二，而宦官张逵、蘧政、石光谮商与中常侍曹腾、孟贲云欲废帝，帝不信，逵等即矫诏收缚腾、贲。是竟敢违帝旨而肆威于禁近矣。赖帝闻之大怒，逵等遂伏诛。及帝崩，梁后与兄冀立冲帝。冲帝崩，又立质帝。质帝为冀所，又援立桓帝，并以后妹为桓帝后。冀身为大将军辅政，两妹一为皇太后，一为皇后，其权已震主矣。而帝默与宦官单超、左、具瑗、徐璜、唐衡定谋，遂诛冀。（梁冀专恣日久，梁后又忌恣，桓帝心不平而不敢泄，独呼小黄门唐衡，问左右谁与冀不协者，衡以单超、左、徐璜、具瑗对。帝乃召超等定议，下诏收冀及宗亲党与，皆诛之，封超等五人为侯。）是宦官且诛当国之皇亲矣。然此犹曰奉帝命以成事也。桓帝梁后崩，以窦武女为皇后，帝崩，武与后定策立炅帝，窦后临朝，武入居禁中辅政。素恶宦官欲诛之，兼有太傅陈蕃与之同心定谋，乃反为宦官曹节、王甫等所杀。（窦武与陈蕃同谋诛宦官曹节、王甫等，奏入，五官史朱窃发其书，怒骂曰：“中官中放纵者当诛，吾曹何罪而当尽灭。”因大呼曰：“陈蕃、窦武奏皇太后，欲废帝。”乃夜召素所亲史共普、张亮等，歃血盟。曹节闻之，拥帝出御殿，闭诸禁门，使人守武。武不受诏，驰入步兵营，令曰：“中常侍反，尽力者封侯。”而王甫已领虎贲、羽林等兵出屯朱雀门，大呼武所将兵士曰：“窦武反，汝曹皆禁兵，何故随之？”禁兵遂俱归甫，甫乃杀武，并及陈蕃。）然此犹曰炅帝非太后亲子，故节等得挟帝以行事也。至炅帝崩，何后临朝，立子辨为帝，后兄何进以大将军辅政，已奏诛宦官蹇硕，收其所领八校尉兵。是朝权兵权俱在进手，以此尽诛宦官，亦复何难？乃又为宦官张让、段等所杀。（炅帝崩，何后临朝，立子辨为帝，后兄何进辅政。欲诛宦官，先奏何后，后不听，乃谋召外兵以胁何后，何后乃悉罢诸常侍小黄门等。常侍张让子妇，乃后甥也，让对之叩头曰：“老臣得罪，当与新妇同归故里，但受恩深，欲一入见太后颜色，归死无恨。”子妇言于何后母舞阳君，入白，诏诸常侍皆入。而何进方入奏诛宦官事，张让、段等即杀之，于是袁绍、袁术乘乱尽杀宦官。）是时军士大变，袁绍、袁术、闵贡等因乘乱诛宦官二千余人，无少长皆杀之，于是宦官之局始结，而国亦随之亡矣。国家不能不用奄寺，而一用之则其害如此。盖地居禁密，日在人主耳目之前，本易窥笑而售谗谀，人主不觉，意为之移。范蔚宗传论谓宦者：“渐染朝事，颇识典故，少主凭谨旧之庸，女君资出纳之命。”乃其传达于外，则手握王命，口衔天宪，莫能辨其真伪，故威力常在阴阳奥之间。迨势焰既盛，宫府内外悉受指挥，即亲臣重臣竭智力以谋去之，而反为所噬。当其始，人主视之，不过供使令效趋走而已，而岂知其祸乃至此极哉！
    ○宦官之害民
    东汉及唐、明三代，宦官之祸最烈，然亦有不同唐、明阉寺先害国而及于民，东汉则先害民而及于国。今就《后汉书》各传摘叙之，可见其大概也。刘瑜疏言，中官邪孽，比肩裂土，皆竞立子嗣，继体传爵，或乞子疏属，或买儿市道。又广聚妻室，增筑第舍。民无罪而辄坐之，民有田而强夺之。贫困之民，有卖其首级，父兄相代残身，妻孥相视分裂。（《瑜传》）左雄疏言，宦竖皆虚以形势，威夺良家妇女，闭之白首，而无配偶。（《雄传》）黄琼疏言，宦竖盈朝，重封累爵，明珠南金之宝充满其室。（《琼传》）单超、左、具瑗、徐璜、唐衡五人，以诛梁冀功皆封侯。其后超死，四侯转盛，民间语曰：“左回天，具独坐，徐卧虎，唐两堕。”皆竞起第宅，究极壮丽，金银毛施于犬马，仆从皆乘牛车，从以列骑。（《超》等传）侯览前后夺人宅三百八十一所，田一百一十八顷，起立第宅十六区，皆有高楼池苑，制度宏深，僭类宫省。预作寿冢，石椁双阙，高广百尺。破人居室，发掘坟墓，虏夺良人，妻略妇女。为张俭所奏，览遮截其章不得上。（《览传》）赵忠葬父，僭为玉匣偶人。（《朱穆传》）董卓弑弘农王，献帝葬之于忠之成圹中。（忠已被诛。）及献帝自长安归洛阳，宫室已尽焚毁，乃驻于忠故宅。（《献帝纪》）迨后韩馥以冀州刺史让袁绍，出居于邺中之忠故宅。（《馥传》）其圹可以葬帝王，宅可以居帝王，别宅又可以居牧伯，其壮丽可知也。张让说炅帝修宫室，发太原、河东、狄道诸郡材木文石，每州郡部送至京，辄诃谴不中用，以贱价折之，十不酬一，又不即收，材木遂至腐烂。州郡复增私调，百姓嗟怨。（《让传》）此犹第宦官之自为苛虐也，更有倚宦官之势而渔肉小民者。盖其时入仕之途，惟征辟、察举二事，宦官既据权要，则征辟、察举者无不望风迎附，非其子弟，即其亲知，并有赂宦官以辗转干请者。审忠疏言，宦官势盛，州郡牧守承顺风旨，辟召选举，释贤取愚。（《曹节传》）李固疏云，中常侍在日月之旁，形势振天下，子弟禄位曾无限极，虽外托谦默，不干州郡，而诌谀之徒望风进举。（《固传》）朱穆疏言，宦官子弟亲戚，并荷荣任，凶狡无行之徒，媚以求官，恃势怙宠之辈，渔食百姓，穷破天下，空竭小人。（《穆传》）河南尹田歆谓王谌曰：“今当举六孝廉，多贵戚书命、不得违。欲自用一名士以报国家。”乃以种应诏。（《传》）六孝廉只用一真才，已为美谈，则入仕者皆奄党可知也。炅帝诏公卿刺举二千石为民害者，太尉许&lt;有或&gt;、司空张济，凡内官子弟宾客，虽贪污秽浊，不敢问，而虚纠边远小郡清修有惠政者二十六人。（《刘陶传》）则阉党入仕者莫敢黜革，可知也夫。是以天下仕宦无一非宦官之兄弟姻戚，穷暴极毒，莫敢谁何。如具超弟安为河东太守，弟子匡为济阴太守，徐璜弟盛为河内太守，左弟敏为陈留太守，具瑗兄恭为沛相，皆所在蠹害。璜兄子宣为下邳令，暴虐尤甚，求故汝南太守李嵩女不得，则劫取以归，戏射杀之。（《超》等传）侯览兄参为益州刺史，吏民有丰富者，辄诬以大逆，皆诛灭之，而没入其财以亿计。（《览传》）曹节弟破石为越骑校尉，营中五伯妻美，破石求之，五伯不敢拒，妻不肯行，遂自杀。（《节传》）此又宦官子弟宾客之肆为民害，可类推也。由是流毒遍天下，黄巾贼张角等，遂因民之怨起兵为逆矣。
    ○汉末诸臣劾治宦官
    东汉末，宦官之恶遍天下，然臣僚中尚有能秉正嫉邪，力与之为难者。杨秉为太尉时，宦官任人及子弟为官，布满天下，竞为贪淫，朝野嗟怨。秉与司空周景劾奏牧守以下，匈奴中郎将燕瑗、青州刺史羊亮、辽东太守孙喧等五十余人，或死或免，遂连及中常侍侯览、具瑗等，皆坐黜，天下肃然。（《秉》及《景传》）秉又奏侯览弟参为益州刺史，暴虐一州，乃槛车征参诣廷尉，参惧自杀，秉并劾奏览。桓帝诏问公府，外职而奏劾近官，有何典故，秉以申屠嘉召诘邓通事为对。帝不得已，乃免览官。（《秉传》）李膺为司隶校尉，中常侍张让弟朔为野王令，贪残无道，惧膺按问，逃还京师，匿让家，藏于合柱中。膺知状，率将吏破柱取朔，付洛阳狱，受辞毕，即杀之。（《膺传》）韩演为司隶校尉，奏中常侍左罪，并及其兄太仆称，请托州郡，宾客放纵，侵犯吏民，、称皆自杀。（《单超传》）阳球为司隶校尉，奏中常侍王甫、于登及子弟为守令者，奸猾纵恣，罪合灭族，太尉段阿附佞幸，宜并诛。乃悉收甫、等及甫子永乐、少府萌、沛相吉。球自临考，五毒备至。萌曰：“父子既当并诛，乞少宽楚毒，假借老父。”球曰：“死不塞责，乃欲求假借耶。”萌乃大骂，球使窒萌口，捶扑交下，父子悉死杖下，亦自杀。球乃磔甫尸于城门，尽没入其财产，妻子皆徙比景。（《球传》）此廷臣之劾治宦官者也。杜密为太山太守、北海相，凡宦官子弟为令长有奸恶者，辄案捕之。（《密传》）刘为河东太守，属县令长率多中官子弟，黜其权强，平理冤结。中常侍管霸用事于内，占天下良田美宅，悉没入之。（《传》）蔡衍为冀州刺史，中常侍具瑗托其弟恭举茂才，衍收其赍书人案之。又劾奏河间相曹鼎赃罪，鼎乃中常侍曹腾之弟也。（《衍传》）朱穆为冀州刺史，宦官赵忠葬父，僭用玉匣，穆闻之，下郡案验。吏畏穆，乃发墓剖棺，陈尸出之，而收其家属。（《穆传》）山阳太守翟超没入中常侍侯览财产。小黄门赵津及南阳大猾张等，恃中官势犯法，二郡太守刘质、成晋考案其罪，虽经赦令，竟考杀之。（《陈蕃传》）王宏为弘农太守，郡中有事宦官买爵位者，虽二千石亦考杀之，凡数十人。（《王允传》）陈翔为扬州刺史，劾奏豫章太守王永、吴郡太守徐参，在职贪秽，皆中官亲党也。（《翔传》）范康为太山太守，时张俭杀侯览母，案其宗党宾客，或有逃入太山界者，康皆收捕无遗脱。（《康传》）黄浮为东海相，有中常侍徐璜兄子宣为下邳令，肆贪暴，浮乃收宣及家属，无少长皆考之。掾吏固争，浮曰：“宣国贼，今日杀之，明日坐死不恨。”即杀宣，暴其尸于市。（《单超传》）荀昱为沛相，荀昙为广陵太守，志除宦官，其支党有在二郡者，纤罪必诛。（《荀淑传》）史弼为平原相，当举孝廉，侯览遣诸生赍书请之，弼即杀赍书者。（《弼传》）此外僚之劾治宦官也。甚至朱震为州从事，奏济阴太守单匡赃罪，并连匡兄中常侍单超，遂收匡下廷尉。（《陈蕃传》）张俭为东部督邮，奏侯览及其母罪恶，览遮截其章不得上。俭遂破览家，籍没赀财，具奏其罪状。（《俭》及《览传》）此又小臣劾治宦官者也。盖其时宦官之为民害最烈，天下无不欲食其肉，而东汉士大夫以气节相尚，故各奋死与之扌耆拄，虽湛宗灭族，有不顾焉。至唐则仅有一刘ナ，对策恳切言之。明则刘瑾时，仅有韩文、蒋钦等数人。魏忠贤时，仅有杨涟、左光斗、魏大中、缪昌期、李应升、周顺昌等数人，其余干儿义子，建生祠颂九千岁者，且遍于绅，此亦可以观世变也。
    ○宦官亦有贤者
    后汉宦官之贪恶肆横，固已十人而九，然其中亦间有清慎自守者，不可一概抹煞也。郑众谨敏有心，和帝初，窦太后秉政，其兄宪为大将军，窃威权，朝臣莫不附之，众独乃心王室，宪兄弟谋不轨，众与帝定策诛之。（《众传》）蔡伦在和帝时，预参帷幄，尽心敦慎，匡弼得失。每休沐，辄闭门谢客，为尚方令，监作器械，莫不精工。创意用树肤、麻头、敞布、鱼网以为纸，天下称蔡侯纸。又典东观，校雠经传。（《伦传》）安帝听宦官李闰、江京、刘安、陈达等谮，废皇太子保为济阴王，帝崩，太子不得立。阎后立北乡侯懿，未几薨，后与兄显又欲援立外藩，宦官孙程不平，乃与王康等十九人歃血盟，迎立济阴王，先斩江京、刘安、陈达并阎显及其弟景，迁阎后于别宫，于是济阴王即位，是为顺帝。后司隶校尉虞诩劾奏宦官，自诣廷尉，宦官张防等临考，一日中传考四狱，必欲杀诩。程上殿陈诩之冤，时防在帝后，程叱曰：“贼臣张防，何不下殿！”防走入东厢，程劝帝急收防，毋令求请，防乃徙边。（《程传》）良贺清俭退厚，诏九卿举武猛，贺独无所举。帝问之曰：“臣生长深宫，未尝交士类。昔卫鞅因景监以进，有识鄙之，今得臣所举，匪荣伊辱，故不敢也。”（《贺传》）曹腾在省闼三十余年，未尝有过，所进达皆海内名人。有蜀郡守遣人赂腾，刺史种搜得其书币奏之，并劾腾。帝以书自外来，非腾之过，事遂寝。腾反称种为能吏。后为司徒，尝曰：“我为公，曹常侍力也。”（《腾传》）吕强尽忠奉公，上疏力陈宦官之乱政，及后宫采女之多，河间解渎馆不宜筑，蔡邕对策切直，不宜罪，郡国贡献，不宜索导行费。又有宦官丁肃、徐衍、郭耽、李巡、赵五人，亦皆清忠。巡请刻五经于石，即蔡邕所书也。博学多览，著作诸儒称之。又吴伉博达奉公，知不见用，常托病从容养志。此皆汉宦官之贤者，可与北魏之仇洛齐、王、赵黑、北齐之田敬宣、唐之俱文珍、张承业、明之覃吉、王承恩并观也。
    ●卷六
    ○后汉书三国志书法不同处
    《后汉书》与《三国志》，论时代则后汉在前，而作史则《三国志》先成，且百余年也。自《三国志 魏纪》创为回护之法，历代本纪遂皆奉以为式，延及《旧唐书》、《旧五代史》，犹皆遵之。其间虽有习凿齿欲黜魏正统，萧颖士欲改书司马昭弑君，而迄莫能更正。直至欧阳公作《五代史》及修《新唐书》，始改从《春秋》书法，以寓褒贬。而范蔚宗于《三国志》方行之时，独不从其例，观《献帝纪》，犹有《春秋》遗法焉。虽陈寿修书于晋，不能无所讳，蔚宗修书于宋，已隔两朝，可以据事直书，固其所值之时不同，然史法究应如是也。陈寿《魏纪》书，天子以公领冀州牧；蔚宗《献帝纪》则曰，曹操自领冀州牧。《魏纪》，汉罢三公官，置丞相，以公为丞相；《献纪》则曰，曹操自为丞相。《魏纪》，天子使郗虑策命公为魏公，加九锡；《献纪》则曰，曹操自立为魏公，加九锡。《魏纪》，汉皇后伏氏坐与父完书，云帝以董承被诛怨恨公，后废黜死，兄弟皆伏法；《献纪》则曰，曹操杀皇后伏氏，灭其族及其二子。《魏纪》，天子进公爵为魏王；《献纪》则曰，曹操自进号魏王。《魏纪》，韦晃等反，攻许，烧丞相长史王必营，必与严匡讨斩之；《献纪》则曰，耿纪、韦晃起兵诛曹操，不克，夷三族。至禅代之际，《魏纪》书汉帝以众望在魏，乃召群公卿士，使张音奉玺绶禅位；《献纪》则曰，魏王丕称天子，奉帝为山阳公。他如董承、孔融等之诛，皆书操杀，此史家正法也。至汉末诸臣，如董卓、袁绍、刘表、吕布、袁术、公孙瓒、陶谦、刘焉等，二书各有传。今两相比较，繁简互有不同，大概同作一传，则后人视前人所有者必节之，前人所无者必增之，以见其不雷同钞袭。如《袁绍传》，《范书》增陈琳作讨操一檄、刘表劝袁谭勿降操一书、审配劝谭兄弟相睦一书。《刘表传》，增表遣韩嵩使许，嵩不肯行一事，刘琦问诸葛亮自安之策一事。《董卓传》，增卓先从张温讨边章、韩遂，及不肯就徵等事；增卓请追理陈蕃、窦武一疏；增迁都长安，驱洛阳数百万人，及发掘诸陵等事；增卓被诛后，又杀其弟及母妻子于坞一事；增献帝东归，段煨以服御及公卿资储来迎，为杨定所诬，仍不缺于供一事。《袁术传》，增术向孙坚妻逼夺传国玺事，增孙策止其僭号一书，增术归帝号于彭袁一书。《公孙瓒传》，增瓒罪状袁绍一表，增瓒守易京，男子七岁以上不得入门，令妇人习为大声，以传教令一事。《陶廉传》，增笮融奉佛造像浴佛等事。此可以彼此参观者也。惟《荀》一传，陈寿以其为操谋主，已列魏臣传内，蔚宗以其乃心王室，特编入汉臣，此则其主持公道处。《寿志》虽列之于魏臣，而传末云，死之明年曹公遂加九锡，可见不死操尚不得僭窃也，则蔚宗之编入汉臣，自是公论也。至二书所纪事迹有彼此不同者，《袁绍传》，《寿志》谓何进召董卓，《范书》谓袁绍劝何进召董卓。《吕布传》，《寿志》谓布畏恶凉州人，以致李亻郭之乱；《范书》谓王允不赦凉州人，以致激变。《吕布传》，《寿志》谓布投袁术，术拒而不纳，乃投袁绍；《范书》谓布投术后，恣兵钞掠，术患之，布不安，去从张扬。《董卓传》，李亻劫帝幸其营，《寿志》谓亻使公卿诣请和，皆执之；《范书》谓帝使杨彪、张喜和亻、，留质公卿。《荀传》，《寿志》谓以阻九锡事，留寿春，以忧薨；《范书》谓病留寿春，曹操遣人馈之食，发之乃空器也，遂饮药而卒。二书不同，盖皆各有所据，固可两存其说。又《袁绍传》，韩馥以冀州让绍，《寿志》载沮授说绍曰：“将军弱冠登朝，则名播海内；废立之际，则忠义奋发；单骑出奔，则董卓怀怖；济河而北，则渤海稽首。今若举军东向，则青州可定；还讨黑山，则张燕可灭；回众北首，则公孙必丧；震胁戎狄，则匈奴必从。”凡用八“则”字，《范书》则删却前四“则”字，以归简净，不知《史记》中本有此叠字法也。（《史记 夏侯婴传》，婴初从高祖即为太仆常奉车，以下历叙其常奉车者五，又叙其以太仆从者十，正见其亲近用事，不以繁复为嫌也。）
    ○三国志书法
    自左氏、司马迁以来，作史者皆自成一家言，非如后世官修之书也。陈寿《三国志》亦系私史。据《晋书》本传，寿殁后，尚书郎范κ等表言寿作《三国志》，辞多劝戒，虽文艳不若相如，而质直过之。于是诏洛阳令，就其家写书。可见寿修成后始入于官也。然其体例则已开后世国史记载之法。盖寿修书在晋时，故于魏晋革易之处，不得不多所回护。而魏之承汉，与晋之承魏一也。既欲为晋回护，不得不先为魏回护。如《魏纪》书天子以公领冀州牧，为丞相，为魏公，为魏王之类，一似皆出于汉帝之酬庸让德，而非曹氏之攘之者。此例一定，则齐王芳之进司马懿为丞相，高贵乡公之加司马师黄钺，加司马昭衮冕赤舄、八命九锡，封晋公，位相国，陈留王之封昭为晋王，冕十二旒、建天子旌旗，以及禅位于司马炎等事，自可一例叙述，不烦另改书法，此陈寿创例之本意也。其他体例亦有显为分别者，曹魏则立本纪，蜀、吴二主则但立传，以魏为正统，二国皆僭窃也。《魏志》称操曰太祖，封武平侯后称公，封魏王后称王，曹丕受禅后称帝；而于蜀、吴二主则直书曰刘备，曰孙权，不以邻国待之也。《蜀》、《吴》二志凡与曹魏相涉者，必曰曹公，曰魏文帝，曰魏明帝，以见魏非其与国也。《魏书》于蜀、吴二主之死与袭皆不书。如黄初二年，不书刘备称帝。四年，不书备薨，子禅即位。太和三年，不书孙权称帝也。《蜀》、《吴》二志则彼此互书。如《吴志》黄武二年，书刘备薨于白帝城。《蜀志》延熙十五年，吴王孙权薨。其于魏帝之死与袭，虽亦不书，而于本国之君之即位，必记明魏之年号。如蜀后主即位，书是岁魏黄初四年也。吴孙亮之即位，书是岁魏嘉平四年也。此亦何与于魏，而必系以魏年，更欲以见正统之在魏也。正统在魏，则晋之承魏为正统，自不待言。此陈寿仕于晋，不得不尊晋也。然《吴志》孙权称帝后犹书其名，《蜀志》则不书名，而称先主、后主。陈寿曾仕蜀，故不忍书故主之名，以别于《吴志》之书权、亮、休、皓也。此又陈寿不忘旧国之微意也。（顾宁人谓，刘玄德帝于蜀，谥昭烈，本可即称其谥，而陈寿既改汉为蜀，又不称谥而称先主，盖以晋承魏纪，义无两帝也。然其称先主、后主以别于吴，究是用意处。）
    ○三国志多回护
    《春秋》书天王狩于河阳，不言晋侯所召，而以为天子巡狩，既已开掩护之法，然此特为尊者讳也，至于弑君弑父之事，则大书以正之，如许止、赵盾之类皆一字不肯假借，所以垂诫，义至严也。自陈寿作《魏本纪》，多所回护，凡两朝革易之际，进爵封国，赐剑覆，加九锡，以及禅位，有诏有策，竟成一定书法。以后宋、齐、梁、陈诸书悉奉为成式，直以为作史之法固应如是。然寿回护过甚之处，究有未安者。汉献帝逊位，魏封为山阳公，及薨，追谥为汉孝献皇帝，《魏纪》即称之为献帝，不曰山阳公也。魏常道乡公逊位，晋封为陈留王，及薨，亦追谥为元皇帝，则《魏纪》亦应称为元帝，乃仅以陈留王纪事，而绝无元帝之称，则已异于山阳书法矣。司马师之废齐王芳也，据《魏略》云，师遣郭芝入宫，太后方与帝对弈，芝奏曰：“大将军欲废陛下。”帝乃起去，太后不悦。芝曰：“大将军意已定，太后但当顺旨。”太后曰：“我欲见大将军。”芝曰：“大将军何可见耶？”太后乃付以玺绶。是齐王之废全出于师，而太后不知也。《魏纪》反载太后之令，极言齐王无道不孝，以见其当废，其诬齐王而党司马氏亦太甚矣。至高贵乡公之被弑也，帝以威权日去，心不能甘，发甲于凌云台，亲讨司马昭。昭令贾充拒之，时相府兵尚不敢动，充即谕成ヘ、成济曰：“公畜养汝等正为今日！”济乃抽戈犯帝，刃出于背而崩。此事见《汉晋春秋》、《魏氏春秋》及《世语》、《魏末传》，是司马昭实为弑君之首。乃《魏志》但书高贵乡公卒，年二十，绝不见被弑之迹。反载太后之令，言高贵乡公之当诛，欲以庶人礼葬之。并载昭奏，称“公率兵向臣，臣即敕将士不得伤害，骑督成ヘ弟成济横入兵阵，伤公，进株伶命，臣辄收济付廷尉，结正其罪”等语。转似不知弑君之事，而反有讨贼之功。本纪如此，又无列传散见其事，此尤曲笔之甚者矣，然此犹曰身仕于晋，不敢不为晋讳也。至曹魏则隔朝之事，何必亦为之讳。乃曹操之征陶谦，据《世语》谓操父嵩在泰山华县，操令泰山太守应劭资送兖州，谦密遣数十骑，掩杀操弟德于门下，嵩穿后垣欲遁，先出其妾，妾肥不能出，嵩与妾遂皆被害。是嵩之被难，实谦使人杀之也。（《曹腾传》亦谓嵩子操起兵，嵩不肯从，与少子避难琅邪，为陶谦所杀。《应劭传》亦谓嵩与少子德避难琅邪，应劭遣兵迎之，未到，而陶谦素怨操，使轻骑追杀嵩、德。）韦曜《吴书》则谓谦本遣张护送，见嵩辎重多，乃杀嵩，取其赀奔淮南。是嵩之被杀，由之利其财而非谦本意也。案谦生平非嗜利忘害者，且嵩未被害之前，操未尝加兵于徐州，则《劭传》所谓谦怨操数击之者，殊非实事。而《吴书》所记，必系南奔后，自言其事，当属可信。《后汉书 谦传》亦谓别将守阴平者，利其赀货，遂袭杀嵩。而寿作《陶谦传》则专据《世语》谓嵩为谦所害，故操志在复仇。此则因操之征谦，所过无不屠戮，凡杀男女数十万人，鸡犬无余，故坐谦以杀嵩致讨之罪，而不暇辩其主名也。魏文帝甄夫人之卒，据《汉晋春秋》谓由郭后之宠，以至于死，殡时被发覆面，以糠塞口，是甄之不得其死可知也。而《魏文纪》但书夫人甄氏之卒，绝不见暴亡之迹。又魏明帝太和二年，蜀诸葛亮攻天水、南安、安定三郡，魏遣曹真、张大破之于街亭，《魏纪》固已大书特书矣。是年冬，亮又围陈仓，斩魏将王双，则不书。三年，亮遣陈式攻克武都、阴平二郡，亦不书。以及四年蜀将魏延大破魏雍州刺史郭淮于阳溪，五年亮出军祁山，司马懿遣张傈度，被杀，亦皆不书。并《郭淮传》亦无与魏延交战之事。此可见其书法，专以讳败夸胜为得体也。乃至《蜀后主传》，街亭之败亦不书，但云亮攻祁山不克而已。岂寿以作史之法必应如是回护耶？抑寿所据各国之原史本已讳而不书，遂仍其旧而不复订正耶？又《魏武纪》及《袁绍传》，官渡之战，绍遣于琼率万人迎粮，操自率兵破斩琼，未还营而绍将高览、张来降，绍众遂大溃。是因、览等降而绍军溃也。《张传》则谓告绍遣将急救琼，郭图曰：“不如先攻其本营，操必还救。”绍果遣轻骑救琼，自以大兵攻操营，不能下，而操已破琼，绍军溃。郭图谮曰：“快军之败，出言不逊。”惧，乃归操。是因绍军溃后，惧郭图之谮而降操也。纪、传皆陈寿一手所作，而岐互如是。盖寿以为魏名将，故于其背袁降曹之事，必先著其不得已之故，为之解说也。又华歆奉曹操令，入宫收伏后，后藏壁中，歆就牵后出，遂将后下暴室，暴崩，而《歆传》绝不载。刘放、孙资在中书，久掌机密，夏侯献、曹肇等恶之，指殿中鸡栖树曰：“此亦久矣，其复能几。”此犹出于忌者之口，至蒋济为魏名臣，而疏言：“左右之人未必贤于大臣，今外所言，辄云中书。虽恭慎不敢外交，而实握事要，日在目前。倘因疲倦之间，有所割制，众臣见其能推移于事，即亦因而向之。”是可见放、资二人之窃弄威福矣。其后乘明帝临危，请以司马懿辅政，遂至权移祚易，故当时无不病二人之奸邪误国。《晋书 荀勖传》，论者以勖倾国害时，为孙资、刘放之亚。可知二人之名，至晋时犹为世所诟詈也。而寿作二人合传，极言其身在近密，每因群臣谏诤，多扶赞其义，并时陈损益，不专导谀言。是直以放、资为正人，与当时物议大相反也。盖二人虽不忠于魏而有功于晋，晋人德之，故寿为作佳传。是不惟于本纪多所讳，并列传中亦多所讳矣。
    ○三国志书事得实处
    《三国志》虽多回护，而其翦裁斟酌处，亦自有下笔不苟者，参订他书，而后知其矜慎也。袁宏《汉纪》，曹操薨，子丕袭位，有汉帝命嗣丞相魏王一诏，《寿志》无之。《献帝传》，禅代时有李伏、刘е、许芝等劝进表十一道，丕下令固辞，亦十余道，《寿志》亦尽删之，惟存九锡文一篇、禅位策一通而已。故《寿书》比《宋》、《齐》、《梁》、《陈》诸书较为简净。董卓之乱，曹操尚未辅政，故《魏纪》内不能详叙，而其事又不可不记，则于《卓传》内详之，此叙事善于位置也。至甄后之死，本纪虽不言其暴亡，而后传中尚明言文帝践阼，郭后、李、阴贵人并爱幸，甄失志，出怨言，帝怒，遂赐死。是虽讳之于纪，犹载之于传中。郭后之死，《汉晋春秋》谓文帝宠郭而赐甄死，即命郭母养其子明帝。明帝知之，即位后，数向郭后问母死状，后曰：“先帝自杀，何责问我？”帝怒，遂逼杀之，使如甄后故事以敛。《魏略》则谓甄临殁以明帝托李夫人，及郭太后崩，李夫人始说甄被谮惨死，不得大敛之状。帝哀感流涕，令殡郭太后一如甄法。由前之说，则郭被明帝逼死也，由后之说，则郭死后，明帝始知旧事而以恶殡也。案明帝即位，郭为皇太后，凡九年始崩，若明帝欲报怨，岂至如许之久？则逼杀之说，当是讹传。或死后因李夫人之言而敛不以礼，或生前明帝虽恨之，而以先帝所立，犹崇以虚名，徙之许昌，而未尝逼杀也。魏自文帝已都洛阳，明帝更大营洛阳宫室，何以帝居洛阳而太后居许，此可见当日情事矣。《寿志》于《明帝纪》书皇太后崩，《郭后传》亦但云太后崩于许昌，葬首阳陵西，绝不见其被害之迹。盖甄之赐死系实事，故传书之，郭之逼杀系讹传，故传不书，亦足见记事之慎也；而以“崩于许昌”四字略见其不在宫闱，此又作史之微意也。正元二年，毋邱俭反，《世语》谓司马师奉天子征俭，俭既破，天子先归。裴松之遍考诸书，惟诸葛诞反时，司马昭挟太后及常道乡公征之，故诏有云：“今宜太后与朕暂临戎也。”征毋邱俭时，则常道乡公并未亲行，《寿志》但云司马景王征俭，斩其首，而不言帝亲征，亦见其考订之核也。鱼豢《魏略》谓刘备在小沛生子禅，后因曹公来伐出奔，禅时年数岁，随人入汉中，有刘括者，养以为子，已娶妻生子矣。禅记其父字玄德，比邻又有简姓者，会备得益州，使简雍到汉中，禅见简，简讯之符验，以告张鲁，鲁乃送禅于备。案后主生于荆州，当长坂之败，方在襁褓，赵云抱而奔得免。其后即位，时年十七。即位之明年，诸葛亮领益州牧，与主簿杜微书曰，朝廷今年十八，此可证也。若生于小沛，时则已三十余岁矣。陈寿据《诸葛集》，书即位时年十七，而并无奔入汉中为人养子之事。《魏略》谓诸葛亮先见刘备，备以其年少轻之，亮说以荆州人少，当令客户皆著籍以益众，备由此知亮。然亮《出师表》谓“先帝不以臣卑鄙，三顾臣于草庐之中”，是备先见亮，非亮先见备也。《寿志》亮本传，徐庶谓先主曰：“诸葛孔明卧龙也，可就见不可屈致。”由是先主遂诣亮，凡三往乃见。如此之类，可见寿作史时，不惑於异说。又孙策出行，为许贡客所射，中创而死。《江表传》、《志林》、《搜神记》皆以为策杀道士于吉之报，寿作《策传》，独以为妖妄，削而不书，亦见其有识。
    ○三国志立传繁简不同处
    陈寿立三国诸臣传，较旧史有增有删。如《魏略 贾逵传》，尚有李孚、杨沛二人同卷，《寿志》无此二人。《魏武故事》载，屯田之策起于枣，成于任峻；《寿志》则有峻而无。又吴黄武四年，丞相孙邵卒，以顾雍为丞相。是邵为相在雍之前，乃雍有传而邵无传。《志林》谓邵与张惠恕不睦，作史者韦曜乃惠恕党也，故不为立传，而《寿志》亦遂遗之。然则寿志立传，悉本旧史，旧史所无者，概不书也。然如孚、沛、等旧史所有者，何又删之，或以其无事迹可纪耶？至蜀后主禅将出降，其子北地王谌怒曰：“若理穷力屈，便当父子君臣背城一战，同死社稷。”禅不听，谌哭于昭烈之庙，先杀妻子而后自杀，事见《汉晋春秋》。此岂得无传，乃《寿志》仅于《后主传》内附见其死节，而王子传内不立专传，未免太略也。亦有以附传见其详者，如《仓慈传》后历叙吴、任燠、颜斐、令狐邵、孔等，以其皆良吏而类叙之。蜀杨戏有《季汉辅臣赞》，并载于《戏传》后，其中有寿所未立传者，则于各人下注其历官行事，以省人人立传之烦。又采《益部耆旧传》，内增王嗣、常播、卫继三人，由是蜀臣略无遗矣。《吴志 陆凯传》增其谏孙皓二十事一疏，本得之传闻者，故云予从荆扬来得此疏，问之吴人，多云不闻凯有此，且其文切直，恐非皓所肯受也。或以为凯藏之箧笥未敢上，及病笃，皓遣董朝来视疾，因以付之。虚实难明，然以其指摘皓事，足为后戒，故列于《凯传》之后云。是其编纂亦多详慎也。至《方伎传》内，如华佗则叙其治一证即效一证，管辂则叙其占一事即验一事，独于《朱建平传》，总叙其所相者若干人，而又总叙各人之征验于后，此又作传之变体，亦另开一法门也。
    ○三国志误处
    《魏武纪》，建安二年，汝南黄巾贼何仪、刘辟、黄邵、何曼等，众各数万，操进军讨破之，斩辟、邵等。是辟已就戮矣而建安五年，操与袁绍相拒于官渡，汝南降贼刘辟等叛应绍，略许下，绍使刘备助辟。是辟初未尝死，但降于操，至此又叛应绍也。一纪中已岐互若此。而《于禁传》，禁从征黄巾，刘辟、黄邵等夜袭操营，禁击破之，斩辟、邵等。此事叙在从战官渡之前，即建安二年事也，则辟实已死也。《蜀先主传》，操与绍相拒于官渡，汝南黄巾刘辟等叛曹应绍，绍遣先主与辟等略许下，则又是建安五年事，而辟尚在也。何以纪、传又适相符耶，岂其时有两刘辟耶？《高堂隆传》，魏明帝大营宫室，隆疏谏曰：“今吴、蜀二贼称帝，若有人来告权、备并修德政，陛下闻之，岂不惕然。”案蜀先主崩于魏文帝黄初四年，何得于明帝时尚称权、备，此必有误字也。《吴 孙翊传》，其子松为射声校尉、都乡侯，黄龙三年卒。蜀丞相诸葛亮与兄瑾书曰：“既受东朝厚遇，依依于子弟。”又：“子乔良器，为之恻怆，其所与亮器物，感用流涕。”其悼松如此，则亮养子乔咨述云。此段文字最不可解，子乔乃瑾子出继亮为后者，盖子乔尝为亮述松之为人也。然所谓“依依于子弟”及“与亮器物”果何谓也，岂亮前奉使至吴时，与松相识，其后松又托乔附致器物于亮耶？然文义究不明晰。《陆抗传》，抗都督西陵，自关羽至白帝。白帝，夔州城也。关羽或亦地名，盖羽守荆州，后人遂以其名名其地耳，此尚非有误。《夏侯传》，建安二十一年，从征孙权。二十四年，曹操击破吕布军于摩陂，召同载，以宠异之。案操擒布在建安二年，距建安二十四年已二十余载，何得尚有破布之事。考是时关羽围曹仁，操遣徐晃救之，操自洛阳亲往应接，未至而晃破羽，羽已走，操遂军摩陂。则《传》所云吕布，必关羽之讹也。又《吴志 孙壹传》，孙遣朱异潜兵袭壹，壹奔魏，魏以为车骑将军，封吴侯，以故主齐王芳贵人邢氏妻之，魏黄初三年死。案黄初系魏文帝年号，文帝至齐王芳被废已二十余年，何得妻芳妃，后又死于黄初也。《魏志》壹之来降在高贵乡公甘露二年，则其死当在景元、咸熙间，今曰黄初三年死，亦必误也。
    ○荀传
    《荀传》，《后汉书》与孔融等同卷，则固以为汉臣也，陈寿《魏志》则列于夏侯、曹仁等之后，与荀攸、贾诩同卷，则以为魏臣矣。案董昭等以曹操功高，议欲封魏公，加九锡，以为操本起义兵，匡汉室，秉忠贞之节，君子爱人以德，不宜如是，以是拂操意。会征孙权，乃表请劳军，病留寿春，操遣人馈食，发之，空器也，遂饮药而卒。明年，操乃为魏公。是之心乎为汉可知也。论者或谓末路虽以失操意而死，而当其初去袁绍就操时，值吕布攻兖州，为操坚守鄄城及范、东阿以待操，谓昔汉高先定关中，光武先取河内以为基，此三城即操之关中、河内也。后又劝操迎天子，谓晋文纳襄王而定霸，汉高发义帝丧而得诸侯。是早以帝王创业之事劝操，何得谓之尽忠于汉？不知献帝遭董卓大乱之后，四海鼎沸，强藩悍镇，四分五裂，计诸臣中非操不能削群雄以匡汉室，则不得不归心于操而为之尽力，为操即所以为汉也。其初劝操迎天子，谓操曰：“将军虽御难于外，乃心无不在王室，是将军匡天下之素志也。诚因此时奉主上以从民望，大顺也；秉至公以服雄杰，大略也；扶宏义以致英俊，大德也。”是可知欲藉操以匡汉之本怀矣。且是时操亦未遽有觊觎神器之心也。及功绩日高，权势已极，董昭等欲加以上公九锡，则非复人臣之事。亦明知操之心已怀僭妄，而终不肯附和，姑以名义折之，卒之见忌于操而饮药以殉，其为刘之心亦可共白于天下矣。陈寿已入于魏臣内，范蔚宗独提出列于《后汉书》，传论明言取其归正而已，亦杀身以成仁之义，此实平心之论也。寿于传末亦云：“死之明年，操遂为魏公。”则亦见不死操尚未敢为此也，则又公道自在人心而不容诬蔑者矣。
    又案臧洪自是汉末义士，其与张超结交，后与袁绍交兵之处，皆无关于曹操也，则《魏纪》内本可不必立传，而寿列之于张邈之次，盖以其气节不忍没之耳。蔚宗特传于《后汉书》内，不以《寿志》已有《洪传》而遂遗之，亦见其编订之正。
    ○荀郭嘉二传附会处
  </div>
  <div class="pagination">
   <a href="廿二史札记_page2.html">
    上一页
   </a>
   <a href="廿二史札记.html">
    1
   </a>
   <a href="廿二史札记_page2.html">
    2
   </a>
   <span class="current-page">
    3
   </span>
   <a href="廿二史札记_page4.html">
    4
   </a>
   <a href="廿二史札记_page5.html">
    5
   </a>
   <a href="廿二史札记_page6.html">
    6
   </a>
   <a href="廿二史札记_page7.html">
    7
   </a>
   <a href="廿二史札记_page8.html">
    8
   </a>
   <span>
    ...
   </span>
   <a href="廿二史札记_page4.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
