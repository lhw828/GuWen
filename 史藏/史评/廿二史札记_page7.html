<!DOCTYPE html>
<html>
 <head>
  <meta charset="utf-8"/>
  <title>
   廿二史札记 - 第 7 页/共 26 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   廿二史札记 - 第 7 页/共 26 页
  </h1>
  <div class="content">
   姚兴母蛇氏死，兴哀毁过礼。群臣请依汉、魏故事，既葬即吉。李嵩疏曰：“孝治天下，先王之令典也。宜遵圣性，以光孝道，既葬之后，仍素服临朝，率先天下。”君绎驳之曰：“帝王丧制，汉、魏为准。嵩矫常越礼，请付有司论罪。”兴曰：“嵩忠臣孝子，有何咎乎？其一依嵩议。”（《晋书．载记》）
    魏孝文帝遭文明太后之丧，欲行三年之丧，群臣固请。依遗诏过葬即吉，帝不许，乃以衰服过期，终四节之慕。明年正月，始听政于皇信堂。又明年，遇文明太后再周忌日，哭于陵左，绝膳三日，哭不辍声。（《魏书》）
    后周武帝皇太后叱奴氏崩，帝诏曰：“三年之丧，达乎天子，古今不易之道。朕宜遵前典，以申罔极，百寮以下仍遵遗令。”公卿固请过葬即吉，帝不许。于是遂申三年之制，五服之内亦令依礼。（《后周书》）
    北汉刘承钧，于乾七年遭其父世祖之丧，承钧谓以日易月，非礼也。始行三年丧，至乾九年冬，始除服。（《十国春秋》）
    宋孝宗遭高宗之丧，诏朕当衰服三年，群臣自遵易月之令。自是每七日及朔望，皆诣德寿宫。至大祥，帝以白布巾袍御延和殿，若诣德寿宫仍杖如初。葬后，帝亲行奉迎虞主之礼。自是七虞、八虞、九虞、卒哭奉辞皆如之。又下诏曰：“朕欲衰三年，群臣屡请御殿，故以布素视事。虽诏俟过庙，勉从所请，然稽诸典礼，心实未安，行之终制，乃为近古。宜体至意，勿复有请。”于是遂终丧三年。将内禅时，密谕两府，欲禅位退休，以毕高宗三年之丧。届期，吉服御紫宸殿，行内禅，礼毕，仍返丧服，驾诣重华宫，至服阕始除。（《宋史》）孝宗崩，光宗病不能执丧。宁宗即位，已服期，欲大祥毕更服两月。御史胡言，孙为祖服已期矣，今欲加两月，不知用何典礼？若谓嫡孙承重，则太上皇（即光宗）圣躬久已康复，在宫中自行三年之丧，而陛下又行之，是二孤也云云。是光宗亦行三年之丧。（《朱子语类》）
    ○女后之贤
    洪容斋标三女后之贤，谓王莽女为汉平帝后，自刘氏之废，称疾不朝会。莽敬而哀之，欲嫁之，不肯。及莽败，后曰：“何面目以见汉家！”自投火中死。杨坚女为周宣帝后，知其父有异图，意颇不平，及禅位，愤惋愈甚。坚内愧之，欲夺其志，后誓不许，乃止。李女为吴太子琏妃，既篡，封为永兴公主，妃闻人呼公主，则流涕而辞之。三后之事略同，可畏而仰也。然此三后犹人所知，容斋所记尚有遗漏，汉炅帝崩，子辨即位，是为少帝，董卓废为弘农王，寻进鸩弑之。临服鸩时，与妻唐姬泣别。姬还颍川，父会稽太守瑁欲嫁之，誓不肯。后李亻遣兵钞关东，掠得之，亻欲妻之，不听，而终不自名。献帝闻之，诏迎姬拜为弘农王妃。晋愍怀太子妃王氏，名惠风，王衍女也。太子既废，衍请离婚。及刘曜陷洛阳，以惠风赐其将乔属，惠风拔剑拒属曰：“我太尉公女，皇太子妃，岂为汝逆胡所辱！”属遂杀之。苻坚奔五将山，为姚苌所擒，其张夫人自杀。苻登妻毛氏，壮勇善骑射，为姚苌所袭，营垒既陷，犹弯弓跨马，率壮士数百十人，与苌交战，力屈被执。苌欲纳之，毛氏骂曰：“吾天子后，岂为贼羌所辱，何不速杀我！”苌怒杀之。吕绍为吕纂所弑，妻张氏色美，吕隆欲污之，张氏自投楼下，二胫俱折，诵佛经而死。（以上皆《晋书 列女传》。）吕纂既篡，为吕超所诛，其妻杨氏色美，超将娶之，使其父语之，杨氏曰：“大人卖女与氐，以求富贵，一之已甚，其可使女辱于二氐乎！”乃自杀。（《北史》）西魏废帝后，宇文泰之女也，帝为泰所废，后以忠于魏被祸。（《北史》）此皆亡国后妃之贤者，摘出以补容斋所未及。
    ○南北朝通好以使命为重
    南北通好，尝藉使命增国之光，必妙选行人，择其容止可观，文学优赡者，以充聘使。如魏游明根尝三使于宋，李彪尝六使于齐，齐武帝以裴昭明有将命之才，特命使魏，皆以其能称使职也。其后益以使命为重，《李谐传》谓南北交聘，务以俊相矜，衔命接客，必尽一时之选，无才地者不得与焉。梁使每入，邺下为之倾动，贵游子弟，盛饰聚观，馆门成市，魏使至梁亦如之，一时风尚如此。凡充使及伴使，皆不轻授。邢邵在魏，为一时文人之冠，特认不特威仪，遂不令出使。（《刑邵传》）北齐不纬与崔进不协，尝曰：“虽失贵人意，聘梁使不能舍我。”后果使梁。（《李纬传》）崔瞻曾经热病，面多瘢痕，然雍容可观，词韵温雅，遂出使于陈。（《崔瞻传》）此出使之精于选择也。其也使而增重邻国者，魏游明根使宋，宋孝武称其长者，迎送礼加常使。（《游明根传》）高推使宋，宋称其才辨。（《高允传》）李彪使齐，将还，齐主亲至琅琊山，命群臣赋诗送别。（《李彪传》）北齐崔忄将使梁，忄曰：“文采与识，忄不推李谐，口颊&lt;扁页&gt;々，谐乃大胜。”乃以李谐、卢元明、李业兴出使。梁武谓左右曰：“卿辈尝言北方无人，此等从何处来？”（《李谐传》）李浑聘梁，梁武曰：“伯阳之后，久而弥盛，赵李人物，今实良多。”（《李浑传》）魏收与王昕聘梁，昕风流文辨，收词藻富逸，梁君臣咸敬礼。（《魏收传》）周使崔彦穆聘陈，彦穆风韵闲旷，器度方雅，为江表所称。（《崔彦穆传》，以上皆《北史》。）此皆也使之有光者也。其邻国之接待聘使，亦必选有才行者充之。魏使至齐，齐以宗与任同接魏使，皆时选也。（《宗传》）王融有才辨，乃命兼主客接魏使，房景高、宋弁以融年少，问主客年几，融曰：“五十之年，已逾其半。”景高曰：“在北闻君《曲水诗序》，实愿一见。”融乃示之。弁曰：“昔观相如《封禅》，知汉武之德。今览王生《诗序》，用见齐主之盛。”（《王融传》）刘绘以才辨奉敕接魏使，事毕当撰记，绘曰：“无论润色未易，但得我语亦难矣。”（《刘绘传》，以上皆《齐书》。）齐永明中，魏使至，诏选朝士有词辨者接使于界，乃以范岫往迎。（《范岫传》）魏使刘善明聘梁，梁使朱异接之，预宴者皆归化北人，善明欲见王锡、张缵，乃使锡、缵入宴。善明遍论经史，锡、缵随而酬对，善明深叹服之。（《张缵传》），以上皆《梁书》。）齐使刘缵至魏，文成命李安世接之。安世善举止，缵叹曰：“不有君子，岂能国乎！”（《李安世传》）李谐、卢元明聘梁，梁武以萧词令可观，令受币于宾馆。（《萧传》）梁使至魏，陆邛每接宴，即席赋诗，邛必先成，遂以敏速见美。（《陆邛传》）刘孝仪聘魏，魏诏邢昕迎于境上。（《邢昕传》）徐君房、庾信聘魏，名誉甚高，选接待者皆一时之秀，卢元景之徒皆降阶摄职，更递司宾。（《祖传》）梁使至北齐，齐每令裴让之摄主客郎接待之。（《裴让之传》）陈使傅纟宰聘北齐，齐令薛道衡接对，纟宰赠诗五百韵，道衡和之，南北称美。（《薛道衡传》）陈使贺彻、周相继聘隋，隋每令卢昌衡接待之。（《卢昌衡传》）隋陆爽博学有口辨，每陈使至，文帝尝使爽迎劳。（《陆爽传》）此又可见伴使者亦必慎选也。今按刘缵聘魏，指方山问接伴李安世曰：“此山去燕然远近？”安世曰：“亦石头之于番禺耳。”（《李安世传》）魏李绘使梁，与梁人泛言氏族，袁狎自谓出自黄帝，姓在十四之限，绘曰：“兄所出虽远，当共车千秋分一字耳。”（《李绘传》）李业兴使梁，梁朱异问：“洛中委粟山是南郊耶？”业兴曰：“是圆邱，非南郊。”异曰：“北间郊邱异地，是用郑义，此中用王义。”业兴曰：“江左用王义，除礻覃应是二十五月，何以王俭丧礼仍用郑义二十七月？”（《李业兴传》）梁徐陵使东魏，宴日甚暑，魏收曰：“今日之热，当由徐常侍带来。”陵曰：“昔王肃至魏，为魏制礼仪。今我来聘，使卿复知寒暑。”（《陈书．徐陵传》）此等犹不过以言语文学见长，无大关系，若事涉朝政边事，而能以片言全国体，折敌谋，则尤有足尚者。如魏太武南伐，宋太尉江夏王义恭、安北将军武陵王骏守彭城，太武使李孝伯至城下劳问曰：“主上有诏，诏太尉、安北可暂出相见。”宋张畅出对曰：“有诏之言，何得称之于此？”孝伯曰：“邻国之君，何为不称诏于邻国之臣，何至杜门绝桥。”畅曰：“二王以魏帝营垒未立，此间精甲十万，恐相凌践故耳。”孝伯曰：“主将令行禁止，何待绝桥杜门，以何必以十万夸大。我亦有良马百万，可以此相矜乎。”孝伯应答如流，风容闲雅，畅甚相嗟赏。（《魏书．李孝伯传》）宋人亦称孝伯足辞辨，北土之美。畅随宜应答，音韵详雅，北人美之。（《宋书．张畅传》）刘缵使魏，市肆交易，金玉甚贱。缵曰：“当是山川所出。”李安世曰：“我朝不贵金玉，故同于瓦砾耳。”缵初将大市，闻安世言，惭而罢。（《李安世传》）齐高帝篡位，使车僧朗于魏。魏主问齐王何故夺宋天下，僧朗辨对甚明。（《齐书．车僧朗传》）魏文明太后崩，齐使裴昭明来吊，欲朝服行事，不肯丧服。魏成淹折之曰：“玄冠不吊，童稚共闻。昔季孙将行，请遭丧之礼。何得以朝服行吊？”昭明言：“我高帝崩，魏遣李彪来吊，不丧服。”淹曰：“彪本请丧服以行，及至齐，齐已即吉，君臣皆鸣玉行庭，使臣何容衰服？今我皇方亲行丧服，岂得以此方比也。”昭明遂以丧服入。（《成淹传》）及魏使李彪报谢，则入宴辞乐，曰：“我皇孝性自天，除后尚以素服从事，使臣不敢闻乐。”齐不能屈。（《李彪传》）齐明帝废，海陵王自立，魏孝文来伐寿春，城中遣崔庆远出与孝文语，遂退兵。（《齐书．萧遥昌传》）陈文帝弟安成王顼在梁，魏克江陵，随例迁长安。宇文泰欲归之，遣杜杲使陈道意，陈文帝大喜，即赂以黔中及鲁山郡。后杲送顼归，陈帝曰：“家弟得归，实贵朝大惠，然不还鲁山，恐未能如此。”杲曰：“安成在我朝，咸阳一布衣耳，然是陈之介弟，其贵岂止一城。我朝亲睦九族，推己及人，所以送归。今谓以土地易骨肉，何以闻之四方？”陈帝大惭，曰：“前言戏之耳。”后杲又使陈，宣帝谓曰：“若欲合从图齐，当以樊、邓见与。”杲曰：“合从图齐，岂惟敝邑之利，必须城镇，宜待得之于齐。今先索汉南，使臣不敢闻命。”宣帝甚敬之。（《杜杲传》）此等使臣实能为国家折冲樽俎之间，使邻国不敢轻视，真所谓使于四方，不辱君命者，又不徒以言语文学见长而已，宜是时南北皆以选使为重也。
    ○后魏追谥之滥
    有天下追尊其先世，礼也。然不过两三代，独后魏则无限制。道武帝建国称帝，既追尊其始祖力微为神元皇帝，自神元以下，沙漠汗曰文帝，悉鹿曰章帝，绰曰平帝，弗曰思帝，禄官曰昭帝，猗迤曰桓帝，猗卢曰穆帝，郁律曰太祖平文帝，贺亻辱曰惠帝，纥冉阝曰炀帝，翳槐曰烈帝，什翼犍曰昭成帝，凡十三帝。又从神元而上，追尊极远之祖，毛曰成帝，贷曰节帝，观曰庄帝，楼曰明帝，越曰安帝，推寅曰宣帝，利曰景帝，俟曰元帝，肆曰和帝，机曰定帝，盖曰僖帝，侩曰威帝，邻曰献帝，诘汾曰圣武帝，又共十四帝，则不惟谥号遥加，并名讳亦出于追制，苟欲崇其祖先，而至于滥亵已甚，此不经之甚者也。按魏澹谓平文以前本部落之君长，道武远追二十八帝，实越典礼。今《魏书》及《北史》所载止二十七帝，殊不合魏澹所云，考平文时，长孙斤反，拔刀向御前，太子实格之，伤胁而薨，后追谥为献明帝。所云二十八帝者，献明当在内也。《魏书》、《北史》以献明未登位，无事可纪，故缺之耳。
    按汉制，开国之君称祖，以下则俱称宗。自曹魏始三代称祖，武帝称太祖，文帝称高祖，明帝称烈祖。（明帝庙号乃生前所定，尤属不经，故孙盛讥之。）晋亦三代称祖，司马懿追称高祖，昭追称太祖，武帝称世祖。慕容氏亦三代称祖，追称高祖，追称太祖，俊僭号称烈祖。姚秦亦三代称祖，弋仲追称始祖，苌称太祖，兴称高祖。至元魏则更有两太祖，道武既追尊平文帝为太祖，及道武崩，其庙号又称太祖，此列朝所未见也。其后太武帝称世祖，献文帝称显祖，孝文帝称高祖。北齐则高欢追称高祖，文宣帝称显祖，武成帝称世祖，亦三代称祖。周宇文泰追称太祖，武帝称高祖。南朝则宋武帝称高祖，文帝称太祖，孝武帝称世祖，亦三代称祖。齐高帝称太祖，武帝称世祖。梁武帝称高祖，元帝称世祖。陈武帝称高祖，文帝称世祖。祖以功，宗以德，原非必一祖之外不得再称祖，然亦须揆其功而祖之。创业中兴，有大功于世，祖之可也。如魏明帝、宋文帝、孝武帝、后魏献文帝、北齐武成帝诸君，不过蒙业继体，在位仅数年，无功可纪，乃亦以祖为庙号，僭伪之朝，苟为崇奉，固不可为法也。
    ○保太后
    《礼记．曾子问》篇，子游问曰：“丧慈母如母，礼欤？”孔子曰：“非礼也。古者男子外有傅，内有慈母，君命所使教子也，何服之有。”鲁昭公少丧母，有慈母良，及死，公欲丧之，有司以为非礼，公乃以练冠丧慈母。丧慈母自鲁昭公始也。然但练冠以居，而孔子已以为非礼。按慈母亦有不同，或子幼母死，父命妾长育之者，父卒而遭此妾之丧，尚有三年之服，以重父命也。若但父使之保抱，则不过保母而已。《晋书．顾和传》，成帝以保母周氏有保育之劳，欲假以名号，和奏谓古无此例，惟汉炅帝以乳母赵娆为平氏君，此末世之私恩，非先王之令典，乃止。是古未有崇奉保母之制也。乃后魏自道武创例，立太子则先杀其母，以防母后预政，自是遂著为令，而帝即位皆无太后，于是转奉保母为太后。太武帝保母窦氏，本以夫家坐事没入宫，明元帝命为太武保母。太武既立，尊为保太后，后又尊为皇太后。太后登崞山，谓左右曰：“吾母养帝躬，死必不为贱鬼，然于先朝无位次，不可违礼从葬园陵，此山之土可以终托。”故殁后遂葬崞山，从其志也。文成帝乳母常氏，亦有劬劳之功，文成即位，尊为保太后，再进为皇太后。是时文成妃李氏生献文，后将立献文为太子，常太后依故事令李氏条记在南兄弟，付托其宗兄洪之，痛哭而死。以保母而能主宫闱之政，赐死太子之母，则当日之尊竟同皇太后可知也。文成帝又极尊奉，封太后之兄英为辽西王，弟喜带方公，三妹皆县君，妹夫皆公侯，又追赠太后祖为公，父为王，母为王太妃，可谓滥矣。亲母则必赐死，保母转极尊崇，魏法之矫枉过正，莫不善于此。
    ○异姓封王之滥自后魏始
    太武帝即位，封长孙嵩北平王，奚斤宜城王，长逊翰平阳王，叔孙建丹阳王，司马楚之琅琊王，杜超阳平王，穆寿宜都王，长孙道生上党王，楼伏连广陵王。自是功臣无有不王者。文成帝封周忄丑乐陵王，杜遗、闾若文、刘尼、杜元宝、源贺闾、武皮、常英、闾毗、闾纥、尉眷、乙浑、李峻，俱进爵为王。又封陆丽为平原王，丽乞以让父，帝曰：“吾岂不能以二王封卿父子也。”乃封其父俟东平王。后丽之子事献文帝，又封东郡王，一门之内遂有三王。献文帝又以封慕容白曜济南王，韩颓襄城王。孝文帝亦封陈建魏郡王，苟颓河东王，王中山王，张新平王。太和十六年，始诏诸远族非太祖子孙及异姓封王者，皆降为公，公为侯，侯为伯，其子男仍旧，皆除将军之号，惟长孙道生以大功特不降，自是名器稍重。至北齐武成帝时，又极猥亵。奄人邓长容、韩宝业、卢勒叉、齐绍、秦子征、陈德信俱封王。后主纬时，庶姓封王者尤多，穆提婆城阳郡王，高阿那肱淮阳郡王，韩长鸾昌黎郡王，皆幸臣也。张景仁以侍书封王，传谓仓颉以来八体进爵，一人而巳。又有仓头陈山提、盖丰乐、刘郁斤、赵道德、刘桃枝、梅胜郎、辛洛周、高舍洛，至武平时皆封王，其不及武平者，亦追赠王爵。《齐书》谓诸仓头始自家人，情寄深密，及后主时，已是先朝勋旧，故致此叨窃。又有乐人曹僧奴及其子妙达，以能弹琵琶亦封王。此外官阶更不可数计，开府千余，仪同无数。诸贵宠追赠祖父，岁一进官，位极而止。马及鹰犬皆有郡君、仪同之号，如赤彪仪同、逍遥郡君、凌霄郡君之类，甚至斗鸡亦号开府，官爵之滥，至此极矣。故当时受之者不以为荣，且反有以为辱者。阳休之为中书监，封燕郡王，谓人曰：“我非奴，何忽有此授？”可见人之贱之，至不齿于人列也。荒乱之朝，何所不至，固不可以常理论矣。
    ○后魏以铸像卜休咎
    《北史．魏后妃传序》云，魏故事，将立皇后，必令手铸金人，以成者为吉，否则不得立也。道武帝妃慕容氏有宠，帝令后铸金人，成，乃立为后。后薨，又宠刘氏，以铸金不成，不登后位。明元帝妃姚氏，铸金人不成，未升尊位，然帝礼之如后，薨，遂赠为后，加谥焉。然非特立后用此法也，尔朱荣以明帝崩，将有所立，乃以铜铸孝文及咸阳王禧等五王子之孙像，成者当立为主，惟庄帝独就，乃迎立之。及河阴之役，荣欲僭位，铸金为己像，数四不成，乃止。齐高洋欲僭位，群臣皆意以为不可，铸像卜之，一写而成，遂决意僭号。盖当时国俗然也。（《魏书》、《北齐书》及《北史》。）
    按《晋书》载记，冉闵遣常炜使于慕容俊，俊使封裕问之曰：“闻闵铸金为己像，坏而不成，何得言有天命。”炜言此事非实。此又在元魏之前，则不始于魏矣。盖本北俗故事，至拓跋而益尚之也。
    ○后魏百官无禄
    后魏未有官禄之制，其廉者贫苦异常。如高允草屋数间，布被袍，府中惟盐菜，常令诸子采樵自给是也。（《允传》）否则必取给于富豪，如崔宽镇陕，与豪宗盗魁相交结，莫不感其意气。时官无禄力，惟取给于人，宽以善于结纳，大有受取，而与之者无恨。（《宽传》）文成帝诏，诸刺史每因调发，逼人假贷，大商富贾，要时射利，上下通同，分以润屋。自今一切禁绝，犯者十疋以上皆死。明元帝又诏，使者巡行诸州，校阅守宰赀财，非自家所赍，悉簿为赃。是惩贪之法尝不严，然朝廷不制禄以养廉，而徒责以不许受赃，是不清其源而徒遏其流，安可得也。至孝文帝太和八年，始诏曰：“置官班禄，行之尚矣。自中原丧乱，兹制久绝，先朝因循，未遑厘改。今宜班禄，罢诸商人，以简人事。户增调绢二疋，谷二斛九升，以为官司之禄，均预调为二疋之赋，即兼商用。禄行之后，赃满一疋者死。”俸以十月为首，每季一请。后以军兴用不足，又诏百官禄四分减一，以充军用。至明帝时，于忠当国，欲结人心，乃悉复所减之数。此魏制官俸之大概也。按文成诏中所谓商贾邀利，刺史分润，孝文诏中所谓罢诸商人，以简人事，盖是时官未有禄，惟藉商贾取利而抽分之，至见于诏书，则陋例已习为常矣。崔宽并交结盗魁，为受纳之地，既取利于商贾，自并及于盗贼，亦事之所必至也。上下交征如此，何以立国哉！
    ○后魏刑杀太过
    后魏起北方，专以刑杀为政令。自猗卢为代王，即严刑峻法，诸部人多以违命得罪，凡后期者，举部戮之。或有宗室相携悉赴死所，或问何往，曰当就诛戮，其威严如此。道武帝以秦王觚使于燕，为所害，及克中山，收害觚者傅高霸、程同等，皆夷五族，以大刃挫杀之。其讨刘卫辰，收其子弟宗党，无少长五千余人，尽戮死。末年每朝臣至前，追其旧恶辄杀之。其余或以颜色动变，或以喘息不调，或以行步乖节，或以言词失措，皆以为怀恶在心，变见于外，乃手自殴击，死者皆陈天安殿前。（道武时，尝有神巫谓帝当有暴祸，惟灭“清河”、杀“万人”乃可免。帝乃灭清河一郡，尝手自杀人，欲其数满万，或乘辇手剑击檐辇者脑，一人死，一人代，第一行死者数十。有爱妾名万人，与帝子清河王绍私通，惧事发，乃弑帝。临死，始悟“清河”、“万人”之谶，在此二人也。）太武帝虽诏有司按律令务求厥中，（皆本纪。）然如崔浩之诛，清河崔氏无远近，及范阳卢氏、太原郭氏、河东柳氏，此浩之亲党，尽夷其族，甚至僮吏亦夷五族，同修史者亦族诛。（《浩传》）史臣谓太武果于刑戮，后多悔之，则亦仍其祖父旧法也。至孝文帝始诏，一人为恶，殃及合门，朕所不忍，自今非谋反大逆及外奔者，罪止其身。寻又诏五族者降止同祖，三族者止一门，门诛者止其身，于是刑戮稍减。然自先世以来，冤死者已不可数计矣。按猗卢为其子六修所弑，道武为其子绍所弑，及身之报，已属显然。其后亡国时，北齐文宣帝问元韶：“光武何故中兴？”韶曰：“为王莽诛诸刘不尽。”文宣乃诛诸元世哲、景武等二十五家，男子无少长皆斩，所杀三千人，余十九家并禁之，韶亦入地牢，绝食，衣袖而死。寻又大诛元氏，壮者斩东市，婴儿投于空中，以槊承之，悉投尸漳水，剖渔者多得爪甲，都下为不之不食鱼。文宣尝令诸囚自金凤台各乘纸鸢以飞，最远者免死，元黄头独能至紫阶，宜得免矣，仍付御史狱饿死。凡昭成以下，并无遗焉。然则元魏之后，竟无遗种，实好杀之报也。高允曰：“皋陶至德也，其后英、蓼先亡。刘、项之际，英布黥而王，经世虽久，犹有刑之余衅，况凡人乎？”后周宇文氏之后，为隋所诛杀殆尽，史臣亦谓渚宫制胜，阖城孥戮，茹茹归命，尽种诛夷，周祚不永，或由于此。是则天道之报施，固有昭然不爽者也。
    按族诛之法，本起于秦，汉高祖入关，所谓父老苦秦苛法，诽谤者族是也。《后汉书》杨终疏亦言，秦政酷烈，一人有罪，延及三族。（如曰，父族、母族、妻族也。张晏曰，父母、妻子、兄弟也。）是族诛本秦酷政，汉高约法三章则已除之。然韩、彭之诛皆夷三族，购季布敢匿者罪三族，捕贯高等敢有随者罪三族，是仍未尝除也。故崔《政论》谓高祖使萧何定律，有夷三族之令，至文帝始除之。杨终疏所谓文帝至仁，除去牧孥是也。然文帝虽除，而其后如李陵、王温舒等，仍坐罪族诛，则此刑故在。至魏晋之际，益惨酷无人理。司马懿诛曹爽，支党皆夷三族，男女无少长，姑姊妹女子之适人者，皆杀之。（《爽传》）王凌之妹为郭淮妻，凌被诛，淮五子向淮叩头流血，淮不能忍，乃致书懿，免之。（《淮传》）毋邱俭之诛，其子甸妻荀氏应坐死，其兄ダ乞其命，乃诏离婚。而荀氏所生女，已嫁刘子元，亦当坐死，以怀妊在狱，荀氏乞为婢，以赎女命。（按荀氏之女则俭孙女也，而亦不免，是诛及四族矣，司马氏之酷如此。）程威乃上议曰：“已出之女，父母有罪，既须追刑，夫党见诛，又须从戮，是一人之身，内外受辟。男不得罪于他族，女独婴祸于二门，事属不均。请在室者从父母之诛，出嫁者从夫家之罚。”乃改此制。（《晋书 刑法志》）其后解结被戮，其女适裴氏者，明日当嫁而祸起，裴氏欲认活之，女曰：“家既若此，我何活为。”亦坐死。夫以将嫁而夫家来认之既可不死，则已稍轻于毋邱俭之案矣。然一人有罪，害及无辜，秦、汉以来，以此法枉杀者不知凡几，又况后魏之诛及五族耶。（《尔雅》）内宗曰族，母妻则曰党。是古所谓族者，专指宗姓而言。故孔安国称，尚书九族谓自高祖至玄孙，即《丧服小记》所云以三为五，以五为九也。后世乃误以父、母、妻为三族，以致滥杀益多。顾宁人谓始于杜预，以外祖父母、从母子及妻父母、姑之子、姊妹之子、女之子当之。然《汉书》张晏三族注谓父母、兄弟、妻子也，如注则曰父族、母族、妻族也，则此误不自杜预始矣。今按司马氏之诛曹爽、王凌、毋邱俭，虽极惨毒，然尚止及于姑姊妹及女子之适人者，至魏太武之诛崔浩，并及于卢氏、郭氏、柳氏，皆夷其族，则于本族之外，延及于母党、妻党、出嫁之女党，安知非如、杜预之注之遗害耶？故落笔不可不慎也。）
    ○魏以奄人为外吏
    后魏多以奄人为外吏。《杨范传》，谓炅太后临朝，中官贵者，皆许以方岳，故宦寺多为外吏。今考《魏书》，不自炅太后始也。盖魏时籍没之制甚严，凡官吏有罪者，一经籍没，则妇女入掖廷，男子小者即为奄寺，故其中往往有士人子孙，知义理有才具者。如仇洛齐，其父本殿中侍御史，洛齐在太武时为奄人，因绫罗户不属守宰，多隐漏，乃奏请悉归郡县。后出为冀州刺史，有能名。王琚先世晋豫州刺史，琚被刑入宫，历事数朝，志在公正。出为冀州刺史，年老致事。孝文时随迁洛，以家贫特蒙赐帛。赵黑先世本晋平远将军，黑没为奄人，官选部尚书，能自谨厉，当官任举，颇能得人。献文欲传位京兆王子推，黑愿以死奉太子，孝文以是得立。后出为定州刺史，克己清俭，忧济公私，有欲行赂者，黑曰：“高官厚禄，足以自给，敢卖公营私耶！”孝文闻之，特赐绢谷。孙小父本姚秦护军，守城殉节，小没入宫刑。后出为并州刺史，州内四郡百余人诣阙颂其政化。后迁冀州刺史，清约自守，当时牧伯无能及。他如抱嶷以忠谨被擢，后因老疾乞外禄，乃出为泾州刺史，自以故老前宦，为政多守法。王质解书学，出为瀛州刺史，在州十年，风化粗行，察奸纠慝，究其情状，民庶畏服之。此皆在炅太后之前，而阉寺为吏亦有能勤于其官者。自炅太后后，杨范为白水太守，王温为钜鹿太守、瀛州刺史，然皆无可称。盖亦视朝政之盛衰为贤否，朝政肃则刑余为吏亦能砥节奉公，朝政弛则士大夫亦多贪纵，况此辈乎。（俱见《魏书 奄官传》。）
    ○魏孝文迁洛
    魏孝文帝以国俗沿上世之陋，欲迁洛以变旧风。恐大臣不欲，乃发京师步骑百余万南伐，至洛阳，帝戎服执鞭而出，群臣稽颡于马前，请停南伐，帝曰：“今者之举，兴发不小，动而无成，何以示后？若不南伐，便当都洛。”乃议迁移之计。次年，至平城官，部分迁留。又临太极殿，喻在代诸迁，秽之略。（《本纪》）时旧臣多不欲行，帝先与任城王澄议之，谓平城乃用武之地，非可兴文，须光宅中原。澄力赞之，乃决。（《澄传》）帝又谓元赞等曰：“朕为天子，何假中原，欲令卿等子弟博见多智耳。若永居恒北，卿等子弟不免面墙也。”（《广陵王羽传》）又尝问于烈迁留孰便，烈对曰：“圣略深远，非愚管所及。若隐心而言，乐迁之与恋旧中半耳。”帝曰：“卿不鸣异同，朕深感不言之益。”（《烈传》）时穆泰、陆以畏迁谋反，泰欲推阳平王颐为主，事败赐死。（《泰传》）迁洛后，太子恂守金墉，畏河南暑热，召牧马，欲轻骑奔代，元徽勒门阻之乃止。帝遂废恂为庶人，寻亦赐死。（《恂传》）帝引见朝臣，诏断北语，一从正音，年三十以上，习性已久，或不可革，三十以下，见在朝之人，语音不许仍旧，违者免所居官。又诏革衣服之制。尝出行，见妇女仍夹领小袖，乃责咸阳王禧等。（《禧传》）又诏迁洛人，死者葬河南，不得还北。于是代人南迁者，皆为洛阳人。又诏改国姓为元氏。（《本纪》）盖帝优于文学，恶本俗之陋，欲以华风变之，故不惮为此举也。然国势之衰实始于此，一传而宣武，而传而孝明，而鼎祚移矣。盖徒欲兴文治以比于古帝王，不知武事已惭弛也。其先道武帝遣贺狄干至秦，为姚兴所留，因在长安读书，通《尚书》、《论语》，举止似儒者。后归，道武见其类中国人，遂杀之。（《贺狄干传》）明元帝时，或言国家当迁都邺，崔浩曰：“非计也。今居北方，若山东有事，则轻骑南出，谁知多少，百姓望而远服，此国家威制四夷之长策。若南徙，则种人不满诸州之地，参居榛林之下，不服水土，疾疫死伤，情见事露，四方闻之，有轻侮之意，则声实俱损矣。”（《崔浩传》）此又开国君之深识远虑也。
    顾宁人言，中国风俗多有不如外蕃者。《辽史》言，契丹生计，仰给畜牧，绩毛饮氵重，以为衣食，狃习劳事，不见纷华，故家给人足，戎备完整。《金史》，世宗曰：“女真旧俗，虽不知书，然其祭天地，敬亲戚，尊耆老，接宾客，皆出自然。”乃禁女真人不得改称汉姓，学南人衣装，犯者抵罪。又曰：“辽不忘旧俗，朕以为是。海陵习学汉人，是忘本也。若依国家旧风，乃长久之计也。”《金史．食货志》亦谓，金中叶以后，鄙辽俭朴，袭宋繁缛之文，又惩宋宽柔，用辽操切之政，是弃二国之所长而专用其所短。迄金之末，国用易竭，民心易离，实由于此。作法不慎，变法以救其弊，只益甚焉，此又操化权者所当加意也。
    ○魏孝文帝文学
    古今帝王以才学著者，曹魏父子、萧梁父子为最，然皆生自中土，绩学少年。惟魏孝文帝，生本北俗，五岁即登帝位，此岂有师儒之训，贮董请业，如经生家所为，乃其聪睿夙成，有不可以常理论者。史称其雅好读书，手不释卷，五经之义，览之便讲，史传百家，无不该涉。善谈《庄》、《老》，尤精释义，才藻富赡，好为文章诗赋铭颂，任兴而作。有大文笔，马上口授，及其成也，不改一字。自太和十年以后，诏册皆帝文也，余文章尚百余篇。史论亦谓帝钦明稽古，焕乎其有文章，谥之以经天纬地，信不虚也。今就各列传所散见者摄叙之。帝宴宗室于皇信堂，命任城王澄为七言连韵诗，帝往复极欢，乃罢。（《澄传》）帝征悬瓠，赐宴，与从臣联句。帝歌曰：“白日光天兮无不曜，江左一隅独未照。”彭城王勰曰：“愿从圣明兮登衡、会，万国驰诚混日外。”郑懿曰：“云雷大振兮天门辟，率土来宾一正历。”邢峦曰：“舜舞干戚兮天下归，文德远被莫不思。”郑道昭曰：“皇风一鼓兮九地匝，戴日依天清六合。”帝又歌曰：“遵彼汝坟兮昔化贞，未若今日道风明。”帝乃命邢峦总集叙记。（《郑道昭传》）冯熙造寺于北邙山，贾元寿作碑文，帝游寺见之，称为佳作。熙卒，帝亲为作志铭。（《冯熙传》）帝以冯诞为司徒，亲为制三让表并启，将拜，又代为谢章。诞卒，又亲为碑文及挽歌，皆穷美尽哀。（《冯诞传》）又常游幸，憩大松下，谓彭城王勰曰：“汝可作诗，比至吾间令就也。”勰去帝十步，且行且作曰：“问松林，松林经几冬，山川何如昔，风云与古同。”未至帝所已成。帝又尝御清徽堂，与群臣讲丧服。李彪曰：“古未有人君亲讲丧礼，臣得亲承音问，千载一时。”（《勰传》）刘昶出镇彭城，帝赐以御集，曰：“虽则不文，然欲罢不能，故以相示，聊为一笑。”（《勰》、《昶》二传）崔挺至行在，帝谓曰：“别卿以来，倏焉二载，吾所缀文，已成一集，今当给卿副本。”（《挺传》）可见帝深于文学，才藻天成，有不能自讳者，虽亦才人习气，然聪睿固不可及已。其急于迁洛，欲变国俗而习华风，盖发于性炅而不自止也。
    ●卷十五
    ○北朝经学
    六朝人虽以词藻相尚，然北朝治经者尚多专门名家。盖自汉末郑康成以经学教授，门下著录者万人，流风所被，土皆以通经绩学为业，而上之举孝廉，举秀才，亦多于其中取之，故虽经刘、石诸朝之乱，而士习相承，吸丁变坏。大概元魏时经学以徐遵明为大宗，周、隋间以刘炫、刘焯为大宗。按《北史 儒林传》，遵明讲郑康成所著《易》，以传卢景裕、崔瑾，是遵明深于《易》也。《尚书》之业，遵明所通者郑注之今文，后以授李周仁等，是遵明深于《尚书》也。三礼并出遵明之门，传李铉、祖隽、熊安生，是遵明深于《礼》也。馆陶赵世业家有服氏《春秋》，乃晋永嘉旧本，遵明读之，手撰《春秋义章》三十卷，河北诸儒能通服氏《春秋》者，并出徐生之门，（《遵明传》）是遵明又深于《春秋》也。至隋刘焯于贾、王、马、郑章句，多所是非，著有《五经述议》行世，与刘炫齐名，时称二刘。炫尤博学多识，韦世康问其所能，炫曰：“《周礼》、《礼记》、《毛诗》、《尚书》、《公羊》、《左传》、《孝经》、《论语》、孔、郑、王、何、服、杜等注，凡十三家，并堪讲授；《周易》、《仪礼》、《谷梁》用功差少。”在朝知名之士七十余，皆谓炫所陈不谬，是炫之深于诸经也。其时治经者，各有师承。如李铉从李周仁受《毛诗》，刘子猛受《礼记》，房虬受《周官》、《仪礼》，鲜于炅馥受《左氏春秋》，又受业徐遵明者五年。杨汪受《礼》于沈重，受《汉书》于刘臻。刘焯亦受《诗》于刘轨思，受《左氏传》于郭懋，问《礼》于熊安生，又以刘智海家多坟籍，就之读十年。如可见诸儒师资有自，非同后世稗耳贩目之学也。其业既成，则各有所著，以开后学。如刘芳撰郑玄所注《周官》、《仪礼音》，干宝所注《周官音》，王肃所注《尚书音》，何休所注《公羊音》，范宁所注《谷梁音》，韦昭《国语音》，各一卷。卫冀隆精服氏《左传》，难杜预《春秋》六十三事，贾思同又驳冀隆乖错者十余条。姚文安难服虔《左传解》七十七条，名曰《驳妄》，李崇祖申明服氏，名曰《释谬》。刘献之撰《三礼大义》四卷、《三传略例》三卷、《毛诗序义》一卷。李铉撰《孝经》、《论语》、《毛诗》、《三礼义疏》及《三传异同》、《周易义例》，合三十余卷。沈重著《周礼义》三十一卷、《仪礼义》三十五卷、《礼记义》三十卷、《毛诗义》二十八卷、《丧服经义》五卷、《周礼音》、《仪礼音》各一卷，《礼记音》、《毛诗音》各二卷。樊深撰《孝经》、《丧服问疑》各一卷，《七经异同》三卷。熊安生撰《周礼》、《礼记义疏》各三十卷。乐逊著《孝经》、《论语》、《毛诗》、《左氏春秋 序论》十余篇，又著《春秋序义》，通贾、服说，发杜氏违。刘炫著《春秋攻昧》十卷、《五经正名》十二卷、《孝经述议》五卷、《春秋述议》二十卷、《毛诗述议》四十卷。鲁世达撰《毛诗章句义疏》四十二卷。张冲撰《春秋义略》，异于杜氏者七十余事，及《丧服义》三卷、《孝经义》三卷、《论语义》十卷。此又可见当时治经者，各有心得，笔之于书，非如后世记问掇拾之学也。其所以多务实学者，固由于士习之古，亦上之人有以作兴之。梁越通经，道武帝命授诸皇子经，官上大夫。卢丑当太武帝监国时，入授经，后以师傅恩赐爵济阴公。张伟当太武时，以通经官中书侍郎。孙炅晖通经，南阳王绰奏以为王师，官三品。孝文帝尤重儒学，尊三老五更，又开皇子之学，刘芳、李彪诸人皆以经书进用。董征通经，宣武帝征入璇华宫，为诸王师。此元魏之崇尚经学也。李铉、邢峙皆以通经，齐文宣帝诏授太子经。马敬德博学，武成帝为后主择师，命为侍讲。其子元熙，又以孝经授纬太子。此高齐虽荒乱，亦尚知以经术训子也。周武帝以沈重经学，授骠骑大将军开府仪同三司。熊安生在齐，精三《礼》，周武帝灭齐，安生遽令扫门，家人怪之，安生曰：“周帝崇儒重道，必来见我。”已而果至。乐逊通经，节闵帝命为小师氏，自谯王俭以下，并束修行弟子礼。此宇文周之崇尚经学也。（以上俱见各本传。）下至僭伪诸国，亦有重儒术者。姚兴时，耆儒姜龛、于岐等，经明行修，教授长安，诸生皆自远而至，兴每引龛等讲论道艺。胡辨讲授洛阳，关中诸生赴之者，兴敕关尉勿稽其出入。于是学者咸劝，儒风振焉。刘延明深于经学，凉武昭王以为儒林祭酒。及沮渠蒙逊平酒泉，亦躬往致礼。至牧犍，又尊为国师，亲自致拜焉。蒙逊平酒泉时，又以宋繇博通经籍，特擢之，曰：“不喜克李氏，喜得宋繇耳。”蒙逊又以阚る通经，甚重之，常令在左右访以政事，牧犍待之愈重。又程骏有文学，牧犍擢为东宫侍讲。（皆见《晋书》载记。）可见北朝偏安窃据之国，亦知以经术为重。在上者既以此取士，士亦争务于此以应上之求，故北朝经学较南朝稍盛，实上之人有以作兴之也。
    ○南朝经学
    南朝经学本不如北，兼以上之人不以此为重，故习业益少，统计数朝，惟萧齐之初及梁武四十余年间，儒学稍盛。《齐书 刘传》谓，晋尚玄言，宋尚文章，故经学不纯。齐高帝少为诸生，即位后，王俭为辅，又长于经礼，是以儒学大振。建武以后，则日惭衰废。《梁书》姚察论曰，崔伏、何严等遭梁之崇儒重道，皆至高官，稽古之力，诸儒亲遇之。《陈书 儒林传序》亦谓，梁武开五馆，建国学，置博士，以五经教授，帝每临幸，亲自试胄，故极一时之盛。陈初未遑劝课，间有以经学名者，亦皆梁之遗儒云。益可见经学之盛衰，总由于上之轻重也。今并叙南朝经学诸儒所著述于此。伏曼容著《周易》、《毛诗》、《丧服集解》、《论语义》。何佟之著《礼义》百余篇。严植之撰《凶礼仪注》四百七十九卷。贺著《宾礼仪注》一百四十五卷，其子革亦通三《礼》，又兼治《孝经》、《论语》、《毛诗》、《左传》。崔炅恩集注《毛诗》二十二卷，集注《周礼》四十卷，《三礼义宗》四十七卷，《左氏经传义》二十二卷，《左氏条例》十卷，《公羊》、《谷梁文句义》十卷。孔子祛著《尚书义》二十卷，集注《尚书》三十卷，续朱异集注《周易》一百卷，续何承天集《礼论》一百五十卷。皇侃撰《论语义》十卷。何胤注《周易》十卷，《毛诗总集》六卷，《毛诗隐义》十卷，《礼记隐义》二十卷，《礼答问》五十五卷。王元规著《春秋发题辞》及《义记》十一卷，《续经典大义》十四卷，《孝经义》二卷，《左传音》三卷，《礼记音》二卷。张讥撰《周易义》三十卷、《尚书义》十五卷、《毛诗义》二十卷、《孝经义》八卷、《论语义》二十卷。顾越著《丧服》、《毛诗》、《孝经》等义疏四十卷。沈不害著《五礼仪》一百卷。而宋怀方、戚衮并自魏入梁，以名其家。怀方自魏携《仪礼》、《礼记疏》，秘惜不传，临死谓家人曰：“戚衮若来，以此付之，否则殉葬。”戚衮在梁亦著《三礼义记》，遭乱亡失，惟《礼记义》四十卷行于世。其时自北来者，崔炅恩、宋怀方、戚衮外，尚有孙祥、蒋显等，并讲学，而音辞鄙拙，惟卢广言论清雅，不类北人。是可见梁武之世，不特江左诸儒崇习经学，而北人之深于经者亦闻风而来，此南朝经学之极盛也。
    ○后魏多家庭之变
    穆帝为其子六修所弑，昭成帝为其子实君所弑，道武帝为其子清河王绍所弑，太武帝为中常侍宗爱所弑，献文帝为其母文明太后所害，孝明帝亦为其母胡太后所害。统计后魏诸帝，不得令终者凡六人，而祸皆出于家庭之间，盖刚戾性成，其俗固然也。
    ○魏齐诸帝皆早生子
    魏道武帝十五岁生明元帝，景穆太子十三岁生文成帝，文成十五岁生献文帝，献文十三岁生孝文帝。北齐后主纬十四岁生子恒，纬弟俨被诛时年十四，已有遗腹子四人。按高澄年十二尚魏孝静帝妹冯翊长公主，盖魏、齐之间，皇子皆早娶，故生子亦早。
    ○魏诸帝多幼年即位
    魏道武帝年六岁即位，太武帝十六岁即位，文成帝十三岁即位，献文帝十一岁即位，孝文帝五岁即位，宣武帝十七岁即位，孝明帝六岁即位。
    ○元魏时人多以神将为名
    北朝时人多有以神将为名者，魏北地王世子名钟葵，元叉本名夜叉，其弟罗本名罗刹，孝文时又有奄人高菩萨，尔朱荣子一名叉罗，一名文殊。梁萧渊藻小名迦叶。隋时汉王谅反，其将有乔钟葵。隋末有贼帅宋金刚。唐武后时岭南讨击使上二阉儿，一曰金刚，一曰力士，即高力士也。
    ○财婚
    魏、齐之时，婚嫁多以财币相尚，盖其始高门与卑族为婚，利其所有财贿纷遗，其后遂成风俗，凡婚嫁无不以财币为事，争多竞少，恬不为怪也。魏文成帝尝诏曰：“贵族之门，多不奉法，或贪利财贿，无所选择，令贵贱不分，亏损人伦，何以示后。”此可见财婚由傈睹矣。《封述传》，述为子娶李士元女，大输财聘，及将成礼，犹竞悬违。述忽取所供像对士元打碎为誓，士元笑曰：“封翁何处常得此应急像，须誓便用。”述又为次子娶卢庄女，述诉府云，送骒乃嫌脚跛，评田则云咸薄，铜器又嫌古废。皆为财聘以致纷纭，可以见是时习尚也。
    ○高门士女
    《北齐书》，郭琼以罪死，其子妇范阳卢道虞女也，没官，齐神武以赐陈元康为妻。元康地寒，时人以为殊赏。（《元康传》）孙搴为神武所宠，赐妻韦氏，既士人女，兼有色貌，时人荣之。（《搴传》）魏太常刘芳孙女，中书郎崔肇师女，其夫家皆坐事，齐文宣并以赐魏收为妻，人比之贾充置左右夫人。（《收传》）
    ○魏齐斗秤
    《汉书 匈奴传》，严尤谏王莽伐匈奴曰：“调兵出塞，计一人三百日，食用Я十八斛。”《晋书 傅玄传》，魏初课田功，白田收十余斛，水田收至数十斛。《宋书 刘π传》，每二万人岁食米四十八万斛。此非古人所食之多，田之所收者广也，乃古之斗斛小耳。又《晋 挚虞传》，陈勰掘地得古尺，尚书奏今尺长于古尺，宜以古尺为准。是古时尺度亦短。其大斗长尺及重秤，则起于魏、齐、周、隋之间。孔颖达《正义》，魏、齐斗秤，于古二而为一。周隋斗秤，于古三而为一。顾宁人所谓古今斗尺权量之一大变局也。然即以魏而论，其制亦先后不同。魏初斗称亦大，自孝文帝迁洛后，诏改长尺大斗，依《周礼》制度，班之天下。（《本纪》）是斗秤全以古制为准，并无所谓以二为一也。孝文之后，又日惭加增。按《张普惠传》，孝明帝时，尚书欲复绵麻之征，普惠疏曰：“高祖废大斗，去长尺，改重秤，本以爱民，而军国需绵麻之用，故绢上加税绵八两，布上加税麻十五斤，其时百姓免长尺大斗重秤之苦，故乐于供输。其后尺惭长阔，而绵麻又征，以致百姓嗟怨。自后大臣不知去其幅广度长及秤重斗大，而特色绵麻之征，以苟悦天下之心，所谓悦之不以其道也。”然则魏斗秤自孝文改从周制后，仍吸睹而变，颖达所谓二而为一者，盖宣武、孝明时已变之制也。余见《陔余丛考》。
    ○假官
    后魏孝静帝时，吏部令史张永和、崔阔等伪假人官，事觉，纠捡首者六万余人。（《本纪》）此在荒乱之朝，吏弊官邪，固无足怪。至隋文帝以综核为政，宜无敢有作伪者矣，乃有向道力者，伪作高平郡守，将之官，薛胄遇诸途，疑之，使主簿按问。有徐俱罗者，先为海陵郡守，已为道力所代，秩满而公私未悟。俱罗亦曰：“道力已代我一任，使君岂容疑之。”胄不听，遽收道力，道力果引服。（《薛胄传》）郡守非卑秩，任满非暂时，乃作伪而莫之悟，亦可见法网之疏矣。然亦有不可信者，彼既为伪守，则真守何在？岂肯听人之假冒数年，而不出理者，恐作史者之讠叟闻也。
    ○周隋唐皆出自武川
    两间王气，流转不常，有时厚集其力于一处，则帝王出焉。如南北朝分裂，其气亦各有所聚。晋之亡，则刘裕生于京口，萧道成、萧衍生于武进之南兰陵，陈霸先生于吴兴，其地皆在数百里内。魏之亡，则周、隋、唐三代之祖皆出于武川。宇文泰四世祖陵，由鲜卑迁武川，陵生系，系生韬，韬生肱，肱生泰，是为周文帝。杨坚五世祖元寿，家于武川，元寿生惠嘏，惠嘏生烈，烈生祯，祯生忠，忠生坚，是为隋文帝。李渊三世祖熙，家于武川，熙生天锡，天锡生虎，虎生丙，丙生渊，是为唐高祖。区区一弹丸之地，出三代帝王，周幅员尚小，隋唐则大一统者，共三百余年，岂非王气所聚，硕大繁滋也哉！
    ○北齐以厮役为县令
    后魏光宅中原，颇以吏治为意。如明元帝神瑞元年，诏使者巡行诸州，阅守令资财，非自家所赍，悉簿为赃。二年，又诏刺史守令惰逋今年租调者，罚出家财以充，不得征发于民。太武帝行幸中山，免守宰贪污者数十人。神元年，以天下守宰多非法，精选忠良悉代之。太延三年，又诏天下吏民得告守令之不法者。是皆能整饬官吏，不至猥滥。及其末造，国乱政淆，权移于下，遂至宰县者多厮役，士流皆耻为之。入北齐，其风更甚。仆射元文遥深见其弊，奏县令乃治民之官，请革其选。于是密令搜扬贵游子弟，发敕用之，犹恐其披诉，乃召集神武门外，令赵郡王宣旨唱名，厚加慰谕遣之，士人为县自此始。（《元文遥传》）自是李仲举、卢昌衡等八人，以门资并见征用。仲举为修武令，人号曰宽明；昌衡为平恩令，人号曰恩明，时称卢李之政。（《李仲举传》）以亲民之官而寄之厮役，衰乱之朝何事蔑有，此亦可以观世变也。
    按《晋书》赵王伦篡位时，奴卒厮役亦加爵位，每朝会貂蝉满座，时人语曰：“貂不足，狗尾续。”又《会稽王道子传》，孝武不亲万机，与道子酣饮，甘姆尼僧尤为亲昵，窃弄其权。许荣上疏曰，今台府局吏，直卫武官，凡仆隶婢儿取母之姓者，本臧获之徒，无乡邑品第，皆得用为郡守、县令云云。嬖人赵牙出自倡优，道子以为魏郡太守，茹千秋本捕贼吏，为谘议参军，是又在北齐以前故事也。
    ○齐文宣帝能预知
    齐文宣帝沉湎于酒，昏醉如痴，沉酣既久，遂亏本性。然时或发言屡中，故时人谓之神炅。尝问泰山道士曰：“吾得为几年天子？”答曰：“得三十年。”帝谓李后曰：“十年十月十日，得非三十乎？吾甚畏之。”果以天保十年十月十日崩。先是帝令邢邵为太子制名，名殷，字正道，文宣尤之曰：“殷家兄终弟及，正字一止，吾身后儿不得也。”邵惧，请改名，帝不许，曰：“天也。”因谓昭帝（即帝弟演。）曰：“夺时但夺，慎勿杀也。”后殷即位未一年，为孝昭所废，寻又害之。（俱《齐纪》。）定州城西门久闭不开，文宣过之，或请开门，文宣不许，曰：“当有圣人启之。”后隋文帝从周武平齐，除定州总管，至定州，开此门入，人莫不惊异，后果登大位。（《隋书》本纪）
    ○北齐宫闱之丑
    古来宫闱之乱，未有如北齐者。神武以草窃起事，本不知有伦理，魏庄帝后尔朱氏，荣之女也，建明帝后小尔朱氏，兆之女也，以及魏广平王妃郑氏名大车，任城王妃冯氏，城阳王妃李氏，皆魏宗室之妃，魏亡后，神武一一纳之。是开国之初，已肆情荡检。长子文襄（高澄）踵其淫风，以薛妻元氏有色，迎入欲通之，元氏正词哭拒，文襄使崔季舒送付廷尉罪之，陆操曰：“廷尉守法，须知罪状。”文襄怒，以刀环筑操。又高慎妻美，文襄挑之不从，衣尽破裂，奔以告慎，慎遂降西魏。慎妻不及从，入逆口中，文襄盛服见之，乃从焉。又纳孙腾妓元玉仪，封琅琊公主。玉仪姊静仪，黄门郎崔括妻也，文襄夺之，亦封公主，括由是见擢。文襄又与神武妃郑氏（即大年）私通，为婢所告，赖司马子如掩覆而事寝。文襄又于神武之妻蠕蠕公主，生一女。此文襄之所为也。文宣（高洋）篡位后，文襄后元氏居静德宫，文宣曰：“兄昔奸我妇，我今须报，乃淫于后。”崔修妻王氏，文宣幸之，纳为嫔。娼女薛氏，旧为清河王岳所好，寻入宫为嫔，又纳其姊，后帝知其曾与岳通，姊妹俱被杀。永安王浚、上党王涣，帝亲弟也，使苍头刘郁捷杀浚，即以浚妃妻之；冯文洛杀涣，即以涣妃妻之。凡高氏妇女无亲疏，皆令左右乱交之。帝又自呈露以示群下，此文宣之所为也。武成帝（高湛）践祚，以文宣后李氏有容德，逼与淫乱，曰：“若不许我，当杀尔儿绍德。”后惧从之，后有娠，绍德至阁，不得见，绍德愠曰：“姊姊腹大，故不见我。”（齐宫中呼母为姊姊。）后惭，由是生女不举。武成怒曰：“尔杀我女，我何为不杀尔儿。”遂对后筑杀绍德，并裸后而挞之，送妙胜寺为尼。武成又纳魏静帝嫔李氏、文宣嫔王氏及文宣所幸彭乐女、任祥女，皆为夫人。此武成之所为也。一门之中，父子兄弟俱荒于色如此，何以垂法，宜乎宫闱相习成风。如神武在时，郑妃已通于文襄，及殁后，蠕蠕公主亦为文襄所，而文襄后又为文宣所污，文宣后又为武成所污，甚至武成后胡氏，当武成时已与阉人亵狎，又与和士开握槊，遂通士开。武成崩后，后数诣佛寺，与沙门昙献通，僧徒至戏昙献为太上，后主闻太后不谨而未之信，见太后有二尼侍，召之，则男子也，于是尼及昙献俱正法。齐亡后，胡后入周，恣行奸秽。孝昭帝（高演）在位时，尚无秽行。其后王氏，齐亡后亦入周宫中，隋文帝作相，始放还山东。后主纬于宗族中尚无帷薄之丑，史谓其稍优于武成。然国亡后，其后斛律氏先废为尼者，改嫁元仁为妻。继后胡氏亦改嫁。所宠宫婢冯小怜，曾立为后，后主向周武帝乞之，武帝仍以赐后主。后主遇害，以小怜赐代王达，谮达妃几死。隋文帝以赐达妃兄李询，令著布裙配舂，询母逼令自杀。此妃后之辱也。又后主庶兄南阳王绰妃郑氏，入周宫，为武帝所幸。后主母弟俨妃李氏，曾进封楚帝后，至是亦改嫁焉。他如浚、涣之妃，为苍头所辱。神武又有子华山王凝，最孱弱，其妃王氏亦与苍头奸，凝知而不能禁。后事发，王氏赐死。可见北齐中之丑，本习为故常，恬不知怪，而天道之报施，所谓淫人妻女，妻女淫人者，亦昭然可见也。观后周诸帝后，当隋革命后，俱无失节者。孝闵帝后元氏，出居里第。武帝后阿史那氏，至开皇中殂。又后李氏，出家为尼，改名常悲。宣帝杨后，隋文帝女也，帝欲夺其志，不许。又有四后，朱氏、陈氏、元氏、尉迟氏，皆出家为尼，朱名法净，陈名华光，尉迟氏名华首，皆完节待死，绝无丑声。良由宇文泰开国时，早能尊用周礼，家庭之内，不越检闲，故虽亡国而无遗玷。然则整饬人物之主，可不纳身于轨物哉。
    ○北齐百官无妾
    《元孝友传》，疏言：“将相多尚公主，王侯率娶后族，故无妾媵，习以为常，举朝略是无妾，天下殆皆一妻。父母嫁女，必教之以妒，姑姊逢迎，必相劝以忌。以劫制为妇德，能妒为女工，自云受人欺，畏人笑我。”可见是时风俗如此。
    按西汉时王吉上疏言，汉家故事，列侯尚公主，诸侯则国人承翁主，使男事女，夫拙于妇，逆阴阳之位，故多女乱，是汉时已有此陋习。
    ○北齐有贤阉
    北齐有宦者田敬宣，年十四五，好读书。既为阉寺，得暇便至文林馆，问书之外无他语。见古人节义事，未尝不感激沉吟。后主纬惧周师之逼，奔于青州，使之侦伺，为周军所获，问后主所在，绐曰已去。捶之，每折一肢，辞色逾厉，竟断四体而卒。宦寺之贤，世所传不过吕强、张承业，而不知尚有此人也，故特表而出之。
    ○诵经获报
    佛教在六朝时，最为人所信向。各史所载虽似近于怪妄，然其教一入中国，即能使天下靡然从风，是必实有耸人观听者，非徒恃谈空说寂也，今略撮于左。徐义为慕容永所获，埋其足于土中，将杀之。义诵《观世音经》，至夜，土开械脱，若有人异之者，遂奔于杨期。（《晋书》载记）宋王玄谟弃滑台，将为萧斌所杀，梦人告曰：“诵《观音经》千遍则免。”既觉诵之。明日，将就戮，忽传旨停刑。（《宋书 王玄谟传》）后魏崔浩非毁佛法，其妻郭氏敬好释典，浩怒，焚而投灰于厕中。后浩以史事族诛，人以为谤佛之报。（《魏书 崔浩传》）汉明帝时，西域以白马驮佛经送洛，因立白马寺，其经函形制古朴，世以为古物，历代宝之。韩贤故斫破之，未几，因战为败兵斫胫而死，论者谓因破经函致祸。（《北齐书．韩贤传》）魏孝文囚道人法秀，加以笼头铁锁，无故自脱。（《南齐书 魏虏传》）卢景裕系狱，至心诵经，枷锁自脱。时又有文人负罪当死，梦沙门教诵经，觉时如所梦诵千遍，临刑刀折，主者以闻，赦之，此经遂行，号曰《高王观世音经》。（《北齐书 卢景裕传》）张元以祖丧明，诵《药师经》，见盲者得视之言，乃请七僧，燃七灯，转《药师经》，誓以灯光普施法界。如此七日夜，梦老翁以金疗其祖目，三日后左目果明。（《北史 孝行传》）卢光从周文帝狩于檀台，帝遥指山上谓群公曰：“有所见否？”咸曰：“无所见。”光独曰：“见一沙门。”帝曰：“是也。”令光于沙门立处造浮图，掘基一丈，得瓦钵、锡杖各一，帝因立寺焉。（《周书 卢光传》）后梁甄玄成有罪当诛，萧誓不杀诵《法华经》人，玄成素诵，此经遂得免。后见之曰：“甄公好得《法华经》力。”（《甄玄成传》）此皆载于正史，未必尽诬。盖一教之兴，能耸动天下后世者，其始亦必有异人异术，神奇炅验，如佛图澄、鸠摩罗什之类，能使人主信之，士大夫亦趋之，是以震耀遍天下，而流布于无穷，不然则何以起人皈依也。然则史所记诵经获报诸事，或当时实有之，非尽诬也。今录《鸠摩罗什》及《佛图澄》二传于后。
    鸠摩罗什在胎时，其母慧解异常，年七岁，母遂与同出家。罗什日诵千偈，偈三十二言，凡三万二千言，母亦自通。后专以大乘为化，学者皆师之。年二十，龟兹王迎之，其母辞去，谓罗什曰：“方等深教，不可思议。传之东土，惟尔之力。”母至天竺，道成，进登第三果。苻坚闻罗什名，密有迎之之意。太史奏有星见外国，当有大智入辅中国。坚遣吕光伐龟兹，谓光曰：“若获罗什，即骖送之。”光军破龟兹城，获罗什，俱还凉州。（光攻龟兹，夜梦金甲人飞出城外，光曰，此所谓佛也，胡神出，则城必破矣，遂攻克之。）光父子不信其道，姚光迎之入秦。罗什览中土旧经多有纰缪，兴乃使沙门僧等翻译传写。罗什好大乘，志在敷演，每叹深识者寡，惟为兴著《宝相》二论。兴赠以宫女，一交而生二子。诸僧多欲效之取妻，罗什聚针盈钵，谓诸僧曰：“若能效我食此者，乃可畜室耳。”因食针尽，诸僧愧服乃止。（吕纂尝与罗什围棋，杀其棋子，曰斫胡奴头。罗什曰，不斫胡奴头，胡奴斫人头。后纂为吕超所杀，胡奴，超小字也。事见《晋书》载记。）佛图澄诵神咒，能役使鬼神。腹旁有一孔，常以絮塞之，夜则拔絮，孔中出光照一室。又常至流水，则从腹孔中引出五脏六腑洗之，仍纳腹中。又能听铃音，占吉凶无不验。石勒召试以道术，即以钵盛水咒之，钵中出青莲花，光色耀目，勒以此信之。勒尝有意害澄，澄辄避去，语弟子曰：“若将军来召，则答云不知所在。”使者果然还报，勒惊曰：“吾有恶意，澄辄知之。”因悔思见澄。澄明旦造勒，勒问昨夜何避，澄曰：“昨公有恶心故避，今有善意故来。”襄国城外水源竭，勒问何以取水，澄曰：“今当敕龙取水。”乃至故泉源，烧香祝数百言，水泫然微流，有小龙随水而来，有顷水大至，隍堑皆满。段末波来攻，兵势甚盛，勒颇惧。澄曰：“铃音云，明日当擒末波。”已而果然。刘岳来攻，石虎拒之，岳保石梁坞，澄在襄国，忽曰：“昨日亥时岳已被执。”已而果然。刘曜攻洛阳，石勒将救之，澄曰：“相轮铃音云，秀支替戾冈，仆谷劬秃当，谓此行捉得曜也。”勒果擒曜。勒爱子斌暴死，勒告澄，澄取杨枝沾水洒之，执斌手曰：“可以起矣。”斌遂活。澄在邺，常遣弟子法常至襄国，途遇其弟子法佐，夜谈言及和尚。法佐归，澄即笑曰：“昨夜与法常共说汝师耶？”佐愕然愧忏。由是国人相语：“莫起恶心，和尚知汝。”澄之所在，莫敢向其方面涕唾者。澄将死，谓弟子法祚曰：“戊申岁祸乱起，己酉石氏当灭，吾及其未乱，先从化矣。”遂卒。后有人见澄入关，石虎掘其冢视之，惟有一石，恶之曰：“石者朕也，葬我而去，吾将死矣。”因遇疾而死，果大乱。
    ○后周诏诰用尚书体
    汉武册封三王诏本仿《尚书》体，见褚少孙所补《史记》及《汉书．武五王子传》。王莽好仿《尚书》作诏诰，今见于《汉书 翟义传》者。居摄时，莽因翟义等起兵，匡复汉室，莽大惧，乃依《周书》作《大诰》，曰：“居摄二年十月甲子，摄皇帝若曰：大诰尔诸侯王、三公、列侯，于汝卿大夫、元士、御事。不吊天降丧于赵、傅、丁、董。洪惟我幼冲孺子，当承继嗣无疆大历服事。予未遭其明η，能道民于安，况其能往知天命。熙！我念孺子，若涉渊冰，予惟往求朕所济度，奔走以传近奉承高皇帝所受命。予岂敢自比于前人，天降威明，用宁帝室，遗我居摄宝龟，太皇太后以丹石之符，乃绍天明意，诏予即命居摄践阼，如周公故事。反虏翟义，擅兴师动众，曰有大难于西土，西土人亦不靖。于是动严卿侯信诞，敢犯乱祖宗之序。天降威，遗我宝龟，固知我国有╃灾，使民不安，是天反右我汉国也。粤其闻日，宗室之隽有四百人，民献仪九万夫，予敬以终于此谋继嗣图功。我有大事休，予卜并吉，故我出大将，告郡太守、诸侯相、令长曰，予得吉卜，予惟汝于伐东郡严乡逋播臣。尔国君或者无不反曰：“难大，民亦不静，亦惟在帝宫诸侯宗室，于小子族父，敬不可征。”帝不违卜，故予为冲人长思厥难曰：呜呼！义信所犯，诚动鳏寡，哀哉！予遭天役，遗大解难于予身，以为孺子不身自恤。予义彼国君泉陵侯上书曰：“成王幼弱，周公践天子位以治天下，六年朝诸侯于明堂，制礼乐，班度量，而天下大服。太皇太后承顺天心，成居摄之义。皇太子为孝平皇帝子，年在襁褓，宜且为子，知为人子道，令皇太后得加慈母恩，畜养成就，加元服，然后复子明辟。”熙！为我孺子之故，予惟赵、傅、丁、董之乱，遏绝继嗣，变剥适庶，危乱汉朝，以成三厄，队极厥命。呜呼！害其可不旅力同心戒之哉！予不敢僭上帝命，天休于安帝室，兴我汉国，惟卜克绥受兹命。今天其相民，况亦惟卜用。太皇太后肇有元城沙鹿之右，阴精女主圣明之祥，配元生成，以我帝室，以安我大宗，以绍我后嗣，以维我汉功。厥害适统，不宗元绪者，辟不违亲，辜不避戚，夫岂不爱，亦惟帝室。是以广立王侯，并建曾玄，俾屏我京师，绥抚宇内。天毖劳我成功所，予不敢不极卒安皇帝之所图事。肆予告我诸侯王、列侯、卿大夫、元士、御事，天辅诚辞，天其累我以民，予曷敢不于祖宗安人图功所终。天亦惟劳我民，若有疾，予害敢不于祖宗所受休辅。若考作室，厥子堂而构之。厥父，厥子播而获之。予害敢不于身抚祖宗所受大命。予永念曰：天惟丧翟义、刘信，若啬夫，予害敢不终予每。天亦惟休于祖宗，予害其极卜，敢不卜从，率宁人有旨疆土，况今卜并吉，故予大以尔东征。命不僭差，卜陈惟若此云云。文句全用《尚书》，此盖刘歆等为之弄笔也。宇文泰在西魏当国时，从苏绰之言，官制仿《周礼》，诏诰亦仿《尚书》，其官制至魏恭帝时始奏行之，而诏诰则大统中已大变骈丽之习。因魏帝祭庙，群臣毕至，命苏绰作《大诰》颁行之，自后文笔皆依此体，其词曰：惟中兴十有一年仲夏，庶邦百辟，咸会于王庭。六月丁巳，皇帝朝格于太庙，凡厥具僚，罔不在位。皇帝若曰：咨我元辅、群公、列将、百辟、卿士、庶尹、御事，朕惟敷祖宗之炅命，稽于先王之典训，以大诰于尔在位。昔我太祖神皇帝，肇膺明命，以创我皇基。烈祖景宗，廓开四表，底定武功。暨乎文祖，诞敷文德，龚惟武考，不其旧，自时厥后，陵夷之弊，用兴大难，于彼东邱，则我黎人，咸坠涂炭。惟台一人，缵戎下武，夙夜只畏，若涉大川，罔识攸济，是用稽于帝典，揆于王庭，拯我民瘼。惟彼哲王，示我通训，曰：天生蒸民，罔克自，上帝降鉴圣，植元后以之。惟时元后，弗克独，博求明德，命百辟群吏以佐之。肆天之命辟，辟之命官，惟以恤民，弗惟逸念。辟惟元首，庶黎惟趾，股肱惟弼，上下一体，各勤攸司，兹用克臻于皇极。故其彝训曰，后克艰厥后，臣克艰厥臣，政乃。今台一人，膺天之嘏，既陟元后，股肱百辟，服我国家之命，罔不咸守厥职。嗟夫！后弗艰厥后，臣弗艰厥臣，于政何弗ル。呜呼艰哉，凡尔在位，其敬听朕命！（《苏绰传》）讨高欢时，誓师曰：“与尔有众，奉天威，诛暴乱。惟尔士，整尔甲兵，戒尔戎士，无贪财以轻敌，无暴民以作威，用命则有赏，不用命则有戮。尔众土其勉之！”其黜废帝而立恭帝也，又命卢辨作诰谕群臣，曰：“呜呼！我群后暨尔众士，维文皇帝以襁褓之嗣托于予，训之诲之，庶厥有成。而予罔能变厥心，庸暨乎废，坠我文皇帝之志。呜呼！兹咎予其焉避。予实知之，矧尔众人之心哉。惟予之颜岂惟今厚，将恐来世以予以口实。（俱载本纪。）及宇文泰殁后，魏恭帝禅位于周孝闵帝，诏曰：“予闻皇天之命不于常，惟归于德。故尧授舜，舜授禹，时宜也。天厌我魏邦，垂变以告，惟予罔弗知。予虽不明，敢弗龚天命，格有德。我今踵唐虞旧典，禅位于周，庸布告尔焉。”又使大宗伯赵贵奉册曰：“咨尔周公，帝王之位弗常，有德者受命，时乃天道。予式时庸，荒求于唐虞之彝踵。曰我魏德之终旧矣，我封小大罔弗知，今其可亢怫于天道，而不归于有德欤。时用询谋，佥同曰，公昭考文公，格勋德于天地，丕济黔黎。洎公又躬宣重光。故玄象见于上，讴讼奔走于下，天之历数，用实在焉。予安敢弗若，是以钦只圣典，逊位于公。公其享兹天命，保有万国，可不慎与。”（《本纪》）是时宇文泰已殁，而诏谕如此，盖朝廷之上用《尚书》作诰，久已相习为常故也。当六朝是骈体盛行，而绰等独能复古，可谓转移风气者矣。然时会所趋，积而难返，及宣帝即位，修洛阳之诏，传位太子之诏，已用当时文体。迨隋文时，去周不过一二十年，而李谔奏文体卑靡云：“竞一字之奇，争一字之巧，连篇累牍不出月露之形，积案盈箱尽是风云之状，世俗以此相高，朝廷据兹擢士。至于羲皇舜禹之典，伊傅周孔之说，不复关心，何尝入耳？”则周时虽暂用古体，而世之为文者骈丽自如，风会所开，聪明日启，争新斗巧，遂成世运，固非功令所能禁也。
    ○魏末周初无年号
    自汉武帝创置年号，便于记事，诚万世不易之良法，然后世有不用年号者。《周书．崔宣猷传》，明帝即位，依周礼称天王，不建年号，宣猷请仍用以纪事，乃从之。是周明帝即位之初无年号也，然不始于此。按西魏废帝及恭帝皆无年号，其时宇文泰当国，专用周礼，故不设年号，但称元年、二年，周孝闵帝禅代亦因之，直至明帝三年，因宣猷奏，乃复用年号耳。
    ○隋书志
    《隋书》本无志，今之种怂合记梁、陈、齐、周、隋之事，旧名《五代史志》，别自单行，其后附入《隋书》，然究不可谓《隋志》也。自开皇、仁寿时，王劭为《隋书》八十卷，以类相从，至编年纪传尚阙。唐武德五年，令狐德奏修五代史，（《梁》、《陈》、《齐》、《周》、《隋》）诏封德彝、颜师古修《隋书》，历年不就而罢。贞观三年，又诏魏征修之，房玄龄为监修，征又奏颜师古、孔颖达、许敬宗同撰，序论皆征所作，凡帝纪五，列传五十，十年正月上之，此《隋书》也。十五年，又诏于种塔、李风、韦安仁、李延寿同修《五代史志》，凡成十志三十卷，显庆元年长孙无忌等上之，此《五代史志》也。说见刘校刊时所记。
    ○一帝数后
    一帝一后，礼也。至荒乱之朝，则漫无法纪，有同时立数后者。孙皓之夫人滕氏无宠，长秋宫僚备员而已，而内诸姬佩皇后玺绶者甚多。（《三国志》）刘聪僭位，立其妻呼延氏为皇后。后死，纳刘殷女为皇后。后死，又纳靳准女为皇后，未几进为上皇后，而立贵妃刘氏为左皇后，贵嫔刘氏为右皇后，又立樊氏为上皇后，四后之外佩皇后玺绶者又七人。后又以宦者王沈养女为左皇后，宣怀养女为中皇后。（《晋书》载记）后周宣帝初即位，立妃杨氏为皇后。其后自称元皇帝，又立妃朱氏为天元帝后，妃元氏为天右皇后，陈氏为天左皇后。寻进杨氏为天元大皇后，朱氏为天大皇后，元氏为天后大皇后，陈氏为天左大皇后，陈氏又改为天中大皇后，而以妃尉迟氏为天左大皇后。（《后周书》本纪）
    ○隋文帝杀宇文氏子孙
    古来得天下之易，未有如隋文帝者，以妇翁之亲，值周宣帝早殂，结郑译等，矫诏入辅政，遂安坐而攘帝位。其时虽有尉迟迥、宇文胄、石、席毗、王谦、司马消难等起兵匡复，隋文犹假周之国力，不半载殄灭之。于是大以在手，宇文氏子孙以次诛杀，殆无遗种。今以《周书》考之，周文帝子除宋公震、谯王俭、冀公通先卒，卫王直先以罪诛外，赵王招、陈王纯、越王盛、代王达、滕王皆被杀，而并杀招子员、贯、乾铣、乾铃、乾鉴等，纯子谦、让、议等，盛子忱、、恢、忄质、忻等，达子执、转等，子、裕、礼、禧等，而震之子实，俭之子乾恽，通子绚，亦皆被杀，于是周文帝子孙尽矣。节闵帝一子康先死，其子亦被杀，于是节闵子孙又尽矣。明帝子毕王贤、酆王贞皆被杀，并杀贤子弘义、恭道、树娘等，贞子德文等，于是明帝子孙亦尽矣。武帝子汉王赞、秦王贽、曹王允、道王充、蔡王兑、荆王元皆被杀，并杀赞子道德、道智、道义等，贽子忠诚、靖智、靖仁等，余本无子，于是武帝子孙尽矣。宣帝子静帝既为隋文所害，余子邺王衍、郢王术皆幼而被杀，于是宣帝子孙又尽矣。其宗室内，宇文胄以起兵应尉迟迥被杀，又宇文洽、宇文椿及子道宗、本仁、邻武、子礼、献等，宇文众及子仲和、孰伦等，皆被杀。惟宇文洛以疏属幼年得封介国公，以为隋宾，未几又毙之。于是宇文之宗族亦无在者。窃人之国，而戕其子孙至无遗类，此其残忍惨毒，岂复稍有人心。其后隋文帝五子，长太子勇，被废，后赐死。次炀帝，为宇文化及所弑。次秦王俊，先卒。次越王秀，废锢，死江都之难。次汉王谅，以反诛。计五子中，除秦王俊外，无一非不得其死者。而勇子十，俨以死，裕、筠、嶷、恪、该、韶、■、孝实、孝范皆贬岭外杖死。俊子浩、湛及秀谅之子，皆为化为所害。炀帝三子，长太子昭，先卒。次齐王柬，次赵王杲，皆死江都之难，无子。而昭子代五侑，为唐所立，未几禅位，封阝国公，不数月而殂。次燕王亻炎，亦遇害于江都。次越王侗，称号东都，为王世充所弑。于是炀帝之子孙亦无遗种矣。惟齐王柬有一遗腹子愍，随萧太后入突厥，后归于唐，官尚衣奉御，杨氏之种仅延此一线。而炀帝之死，又巧借一姓宇文者之手以毙之，（宇文化及与周同姓，而非同宗。）此岂非天道好还之显然可据者哉！
    按隋文灭陈，不惟陈后主得善终，凡陈氏子孙，自岳阳王叔慎以抗拒被杀外，其余无一被害者，皆配往陇右及河西诸州，各给田业以处之。同一灭国也，于宇文氏则尽殄之，于陈氏则悉保全之。盖隋之篡周，本不以道，与宇文有不两立之势，且恐有尉迟迥等之起兵匡复者，不得不尽绝其根芽。至取陈则隋之基业已固，陈之子孙又皆孱弱不足虑，故不复肆毒也。至炀帝以后主第六女为贵人，最宠，因召陈氏子孙尽还京，随才叙用，由是并为守宰遍天下。此则陈氏开国之初，本未甚杀戮，故子孙亦少诛夷，亦天道之不爽者，且劫运将终，杀气惭减也。
    ○隋独孤后妒及臣子
    古来宫闱之妒，莫有过于隋独孤后者，不惟妒在己，并子与臣之有妾者，亦代为妒之。后传谓后宫罕得进御，尉迟迥女没入宫，帝私幸之，后伺帝听朝，即阴杀之。凡诸王及朝臣有妾孕者，必劝帝斥之。皇太子勇多内宠，其妃元氏暴崩，疑太子宠妾云氏而害之，由是讽帝废太子。高妻死，后欲为娶继室，辞以老，后颖妾生子，后恶之，谮于帝，遂黜死。（《隋书 后妃传》）按《太子勇传》，勇多内宠，昭训云氏尤嬖，礼匹于嫡。勇妃元氏无宠，尝遇心疾，二日而卒，独孤后意有他故，甚责望。后听晋王广之谮，后忿然曰：“见地伐（勇小字）惭不可耐，我为娶得元氏女，竟不闻作夫妻，专宠阿云，使有如许豚犬。新妇本无病，忽尔暴亡，我亦不能穷治，每思东宫竟无正嫡，至尊万岁后，使汝等向阿云再拜问讯，此是几许大苦痛耶！”乃日媒孽勇之短于帝前，遂废之。又《高传》，妻死，后谓文帝曰：“高仆射老矣，而丧夫人，宜为之娶。”帝以告，谢曰：“臣今已老，惟斋居诵佛经，纳室实非所愿。”帝乃止。后妾生男，帝甚为之喜。后谓帝曰：“陛下尚信耶？陛下欲为娶妇。心爱妾，故面欺陛下。今其作己见，安可信之。”帝由是疏，以至赐死。子之厚妾薄妻而母恶之，此犹是家庭之恒情，至于臣下之有妾，亦何与后事，乃亦因此而憾之，岂非奇妒哉！
    ●卷十六
    ○旧唐书源委
    晋出帝开运二年六月，监修国史刘句、史官张昭远（后以避刘智远讳，但名昭，《宋史》有传。）以新修《唐书》纪、志、列传并目录凡二百三卷上之，赐器币有差。（《晋纪》）此《旧唐书》所以首列刘句名也。然薛、欧二史《刘句传》俱不载其有功于《唐书》之处，但书其官衔监修国史而已。盖句为相时，《唐书》适讫功，遂由句表上，其实非句所修也。唐末播迁，载籍散失，自高祖至代宗尚有纪传，德宗亦存实录，武宗以后六代惟武宗有实录一卷，余皆无之。（《五代会要》）梁龙德元年，史馆奏请，令天下有记得会昌以后公私事迹者，抄录送官，皆须直书，不用词藻。凡内外臣僚奏行公事，关涉制置沿革有可采者，并送官。（《梁纪》）唐长兴中，史馆又奏，宣宗以下四朝未有实录，请下两惭、荆湖等处，购募野史及除目朝报、逐朝日历、银台事宜、内外制词、百司簿籍上进。若民间收得，或隐士撰成野史，亦令各列姓名请赏。从之。（《后唐纪》及《五代会要》闻成都有本朝实录，即命郎中庾传美往访，及归，仅得九朝实录而已。（《后唐纪》）可见《唐书》因载籍佚，历梁、唐数十年，未溃于成，直至晋始成书，则纂修诸臣搜剔补缀之功，不可泯也。今据薛、欧二史及《五代会要》诸书考之。晋天福五年，诏张昭远、贾纬、赵熙、郑受益、李为光同修《唐史》，宰臣赵莹监修。（《晋纪》）莹以唐代故事残缺，署能者居职，纂补实录及正史。（《莹传》）贾纬丁忧归，莹又奏以刑部员外郎吕琦、侍御史尹拙同修。（《晋纪》）莹又奏请据史馆所缺《唐书》、《实录》，下敕购求。况唐咸通中，宰臣韦保衡与薛伸、皇甫焕撰《武宗》、《宣宗实录》，皆因多事，并未流传。今保衡、裴贽现有子孙居职，或其门生故吏亦有纪述者，请下三京诸道，凡有此数朝实录，令其进纳，量除官赏之。会昌至天，垂六十年，李德裕平上党，有《武宗伐叛》之书。康承训定徐方，有《武宁敝拴》之传。凡此之类，令中外臣僚有撰述者，不论年月多少，并许进纳。从之。（《五代会要》）是此事赵莹为监修，综理独周密，故莹本传谓，《唐书》二百卷，莹首有力焉。昭宗一朝，全无纪注，天福中张昭远重修唐史，始有《昭宗本纪》。（《五代史补》）是张昭远于此事搜辑亦最勤，故刘句上唐书时与昭远同署名，昭远寻加爵邑，酬修史之劳也。（《晋纪》）贾纬长于史学，以武宗之后无实录，采次传闻，为《唐年补录》六十五卷，入史馆与修《唐书》。（《纬传》）今《旧唐书》会昌以后纪传，盖纬所纂补。又赵熙，修《唐书》成，授谏议大夫，赏其笔削之功。（《熙传》）是则《旧唐书》之成，监修则赵莹之功居多，纂修则张昭远、贾纬、赵熙之功居多，而《刘句传》并不载经画修书之事。今人但知《旧唐书》为句所撰，而不知成之者乃赵莹、张昭远、贾纬、赵熙等也，故特标出之。
    ○新唐书
    宋仁宗以刘句等所撰《唐书》卑弱浅陋，命翰林学士欧阳修、端明殿学士宋祁刊修，曾公亮提举其事，十七年而成，凡二百二十五卷。修撰纪、志、表，祁撰列传。故事，每书首只用官尊者一人，修以祁先进，且于《唐书》功多，故各署以进。（《修传》）祁奉诏修《唐书》十余年，出入卧内，尝以稿自随，为列传百五十卷。（《祁传》）论者谓《新书》事增于前，文省于旧。此固欧、宋二公之老于文学，然难易有不同者。《旧书》当五代乱离，载籍无稽之际，掇拾补辑，其事较难。至宋时，文治大兴，残编故册，次第出见，观《新唐书．艺文志》所载唐代史事，无虑数十百种，皆五代修《唐书》时所未尝见者，据以参考，自得精详。又宋初绩学之士，各据所见闻，别有撰述。如孙甫著《唐史记》七十五卷，每言唐君臣行事，以推见当时治乱，若身历其间，人谓终日读史，不如一日听孙论也。又赵瞻著《唐春秋》五十卷，赵邻几追补《唐实录》会昌以来《日历》二十六卷，陈彭年著《唐纪》四十卷。（以上见《宋史》各本传。）诸人皆博闻勤采，勒成一书，必多精核，欧、宋得藉为笔削之地。又吕夏卿熟于唐事，博采传记杂说数百家，又通谱学，创为世系诸表，于《新唐书》最有功。（《宋史．夏卿传》）宋敏求尝补唐武宗以下六世实录百四十卷，王尧臣修《唐书》，以敏求熟于唐事，奏为编修官。（《宋史．敏求传》）是刊修新书时，又得诸名手助，宜其称良史也。
    ○唐实录国史凡两次散失
    唐时修实录国史者，皆当代名手。今可考而知者，《高祖实录》二十卷、《太宗实录》二十卷，（皆敬播撰，房玄龄监修。）又《贞观实录》四十卷，（令狐德撰贞观十三年以后事，长孙无忌监修，其时同修者又有敬播、顾胤、邓世隆、慕容善行、孙处约、刘ダ、庾安礼，俱为修史学士，见《德》及《胤》、《处约》等传。）其后许敬宗又奏改正，（初高祖、太宗两朝实录，敬播等所修颇详直，敬宗辄以己意改之。敬宗贪财，嫁女于钱九陇，本皇家隶人也，乃列之于刘文静等功臣传。又其子娶尉迟敬德女，则为敬德作佳传，以太宗赐长孙无忌之《威凤赋》移为赐敬德者，事见《敬宗传》。而《播传》又谓播与敬宗同撰，盖当玄龄、无忌监修时，播已在事，至是又徇敬宗意而与之同改修耳。）高宗以其事多失实，又命宰臣刊正。（见《郝处俊传》。）《高宗实录》三十卷，（许敬宗、令狐德等撰。）后修实录三十卷，（德等所撰止乾封，刘知几、吴兢续成之。）又有武后所定《高宗实录》一百卷，（见《艺文志》。）韦述所撰《高宗实录》三十卷，（见《述传》。）《则天皇后实录》二十卷。（魏元忠、武三思、祝钦明、徐彦伯、柳冲、韦承庆、崔融、岑羲、徐坚撰，刘知几、吴兢删正，见《艺文志》及《元忠传》。按刘子玄修《武后实录》有所改正，武三思不听。而吴兢书张易之诬元忠有不顺之言，引张说为证，说已许之，赖宋力阻，始对武后谓元忠无此语。后说见实录所书如此，嘱兢改之，兢曰，如此何名实录。是刘、吴二人修实录尚多直笔。）《中宗实录》二十卷。（见《艺文志》，谓吴兢撰，而《岑羲传》又谓羲撰。其书节愍太子之难，谓冉祖雍诬睿宗及太平公主连谋，羲密疏保护之，是岑羲亦在修史之列。）睿宗实录五卷。（亦吴兢撰，刘知几又有《太上皇实录》十卷，记睿宗为太上皇时事也。）《玄宗实录》二十卷，（张说与唐颖等撰，开元初年事。）又有《开元实录》四十七卷，（见《节文志》，不著撰人姓氏。）代宗时又修成一百卷。（令狐亘撰，时起居注散亡，亘裒掇诏策成之，而开元、天宝间名臣事多漏略，拙于去取，不称良史，见《亘传》。）《肃宗实录》三十卷。（元载监修。）《代宗实录》四十卷。（亦令狐亘撰，亘受诏纂修，未成，坐事贬外，诏许在外成书。元和中其子丕上之。）《建中实录》十卷。（沈既济撰，时称其能，见《既济传》。）《德宗实录》五十卷。（蒋、韦处厚、独孤郁、樊绅、林宝等撰，凡五年书成，裴监修。）《顺宗实录》五卷。（韩愈、沈传师、宇文籍撰，李吉甫监修。按《愈传》，修《顺宗实录》，拙于取舍，为世所非。穆宗、文宗尝诏史臣改修，而愈婿李汉、蒋系皆在显位，诸公难之。又《郑覃传》，文宗尝谓事不详实，史臣韩愈岂屈人耶。是当时论者皆多此异议。然《路隋传》谓愈所书禁中事皆切直，宦官不喜，咸议其非，故文宗诏隋刊正。隋奏周居巢、王彦威、李固言皆谓不宜改。而宰臣李宗闵、牛僧孺谓史官李汉、蒋系皆愈之婿，不可参撰。臣独以为不然，愈所书本非己出，自元和至今无异词，但请示其甚谬者，付下刊定可耳。乃诏摘出贞元、永贞间数事改正，余不复改。据此则愈所撰本非失实，特宦寺等妄论之耳。）《宪宗实录》四十卷。（蒋系、沈传师、郑氵、陈夷行、李汉、宇文籍、苏景胤撰，杜元颖、韦处厚、路隋监修，敕隋与处厚更日入直，书未成且免常参。传师寻授湖南观察使，元颖引张说、令狐亘之例，奏令传师以史稿即官下成之。俱见各本传。按《宪宗实录》凡两次重修，武宗时，李德裕当国，欲掩其父吉甫不善之迹，奏请重修，诏允之，并令旧本不得注破，候新撰成时同进。史官郑亚等希德裕意，多所删削。德裕又奏旧本多载禁中之言，夫公卿论奏必有章疏，藩镇上表亦有批答，若徒得自其家，未足为据，今后实录所载，必须有据者方得纪述，从之。议者谓德裕以此掩其改修之迹也。又《李汉传》，汉修《宪宗实录》，书宰相李吉甫事不相假借，德裕恶之，乃坐以李宗闵党贬逐。此会昌中重修也。及宣宗即位，又诏《元和实录》乃不刊之书，李德裕擅敢改张，夺他人之懿节，为私门之令猷。周墀亦奏德裕窜寄他事，以广父功。乃诏崔龟从等刊落，此大中再定本也。俱见本纪及各本传内。）《穆宗实录》二十卷。（苏景胤、王彦威、杨汉公、苏涤、裴休撰，路隋监修。）《敬宗实录》十卷。（陈商、郑亚撰、李让夷监修。）《文宗实录》四十卷。（卢耽、蒋偕、卢告、牛丛撰，魏监修。）《武宗实录》三十卷。（韦保衡监修。）宣宗以后无实录。（大顺中，诏修宣、懿、僖实录，而日历记注亡缺，史官裴廷裕因摭宣宗政事，奏记于监修杜让能，名曰《东观奏记》，凡三卷。以后诸帝皆无实录。）此诸帝实录见于各本纪、列传及《艺文志》者也。其总辑各实录事迹，勒成一家言，则又别有国史。先是吴兢在长安、景龙间任史事，武三思、张易之等监修，事多不实。兢不得志，乃私撰《唐书》、《唐春秋》，吸锻，后出为荆州司马，以史草自随。会萧嵩领国史，奏遣使就兢取其书，凡六十余篇。（《兢传》）此第一次国史也，然尚未完备。开、宝间韦述总撰一百一十二卷并史例一卷，萧颖士以为谯周、陈寿之流。（《述传》）此第二次国史也。肃宗又命柳芳与韦述缀辑吴兢所次国史，述死，芳绪成之，起高祖讫乾元，凡一百三十篇。百叙天宝后事，去取不伦，史官病之。（《芳传》）此第三次国史也。后芳谪巫州，会高力士亦贬在巫，因从力士质问，而国史已送官，不可改，乃仿编年法为《唐历》四十篇，以力士所传载于年历之下，颇有异同。（亦《芳传》。）然芳所作止于大历，宣宗乃诏崔龟从、韦澳、李荀、张彦远及蒋偕，分年撰次，至元和为《续唐历》三十卷。（《蒋偕》、《崔龟从》等传）此第四次国史也。是唐之实录、国史，本极详备，然中叶遭安禄山之乱，末造又遭黄巢、李茂贞、王行瑜、朱温等之乱，乃尽行散失。据《于休烈传》云，国史一百六卷，《开元实录》四十七卷，起居注并余书三千六百八十二卷，俱在兴庆宫，京城陷城后皆被焚。休烈奏请降敕招访，有人收得者，送官重赏。数月内仅收得一两卷，惟史官韦述藏国史一百一十三卷送于官。是天宝后所存仅韦述之本也。广明乱后，书籍散亡，五代修《唐书》时，因会昌以后事迹无存，屡诏购访。据《旧唐书．宣宗纪论》云：宣宗贤主，虽汉文、景不过也，惜乎简籍遗落，十无三四。又《五代会要》所云，有纪传者惟代宗以前，德宗亦只存实录，武宗并只实录一卷，则虽有诏购访，而所得无几。此五代时修《唐书》之难也。《新唐书．韦述等传赞》云：“唐三百年，业钜事丛，其间巨盗再兴，国典焚逸，大中以后，史录不存。故圣主贤臣，叛人佞子，善恶汨汨，有所吸丁。”然则不惟《旧唐书》多所阙漏，即《新唐书》搜采极博，亦尚歉然于文献之无征也。
    ○旧唐书前半全用实录国史旧本
    五代修《唐书》，虽史籍已散失，然代宗以前尚有纪传，而庾传美得自蜀中者，亦尚有九朝实录，今细阅《旧书》文义，知此数朝纪传的钞实录、国史原文也。凡史修于易代之后，考覆既确，未有不据事直书，若实录、国史修于本朝，必多回护。观《旧书》回护之多，可见其全用实录、国史，而不暇订正也。以本纪而论，高宗上元二年，皇太子弘之死，由武后之也，而书皇太子弘薨于合璧宫之绮云殿。（《新书》书天后杀太子弘。）章怀太子之死于巴邱，亦武后令邱神迫令自杀也，而书庶人贤死于巴邱。（《新书》书天后杀庶人贤。）薛怀义承辟阳之宠，至命为行军大总管，以宰相李昭德、苏味道为其幕僚，后以恣横杀之，而《后纪》绝无一字及怀义。（《新书》书永昌元年，白马寺僧薛怀义为行军大总管，击突厥，证圣元年书杀薛怀义。）张易之兄弟被诛，本张柬之等建谋举事，而书张易之与弟昌宗反，皇太子率左羽林军桓彦范等诛之。（《新书》书张柬之崔玄等以羽林兵讨乱，张易之等伏诛，帝复于位。）其后张柬之等五王为武三思诬构至死，亦全不书。杨贵妃本寿王瑁妃，度为女道士，号太真，召入宫，此开元二十八年事也，本纪亦不书，直至天宝四载，始书册太真杨氏为贵妃，而绝不见其来自寿邸之迹。（《新书》则先书以寿王妃杨氏为道士，号太真，后书册太真为贵妃。）至如穆宗以下诸帝皆宦官所立，而本纪绝不书。凡故君纪内，必先书遗诏，以某嗣位，而于新君纪内，即书某月日柩前即位，一似授受得其正，皆先帝弥留时所定，而宦官无与者。此本纪之回护也。其列传，如《皇后传》内，宪宗郭后，历穆、敬、文、武四朝，皆居重闱之尊，诸帝孝养备至，迨宣宗即位，其母郑本后侍儿，有宿怨，宣宗奉养遂薄。后郁郁登楼，将自殒，帝闻不喜，是夕后暴崩。其后议葬景陵外园，太常王请合葬景陵，帝令宰相白敏中责之，曰：“后乃宪宗元妃，事顺宗为子妇，历五朝母天下，岂容有异议。”遂贬。是郭后在宣宗时不得其死，自是实事。（见《新书》及《通鉴》。）而《旧书》后本传乃云，诸帝既极孝养，宣宗继统，后之诸子也，恩礼愈异于前朝，大中年崩于兴庆宫。一似全福令终，并无嫌隙之处。又宣宗母郑，本丹阳人，有相者云，当生天子，李闻之纳为妾。后反，没入宫，宪宗幸之，遂生宣宗。（见《新书》及《通鉴》。）是后之由李没入掖廷，自有原委，而旧书但云，宪宗时在内职御女之列，旧史残缺，未见族姓所出，入宫之由。亦是讳其所出也。曹王明之母，本齐王元吉妃，太宗纳之而生明，后即以明为元吉后，（见《新书曹王明传》。）而《旧书》不载。杨弘武为吏部，高宗责其授官多非才，弘武对曰：“臣妻悍，此其所嘱，故不敢违。”盖以讽帝也，（见《新书．弘武传》。）《旧书．弘武传》不载。苏良嗣为相，遇薛怀义于朝，颇偃蹇，良嗣叱左右批其颊，曳去。武后谓怀义曰：“师第出入北门，彼南衙宰相行来，勿犯之。”（见《新书．良嗣传》。）而《旧书．良嗣传》不载。甚至《褚遂良传》不载其倾陷刘洎之事，《李世传》不载其瞻徇立武后之事，《辛云京传》不载其激变仆固怀恩之事，（怀恩引回纥可汗兵讨贼，过太原，辛云京以可汗系其婿，恐被袭，遂闭门不出犒军。及回纥讨贼还，过城下，亦不出。于是怀恩怒，遂叛。《通鉴》载之甚详，亦见《旧书．怀恩传》，而《云京传》不载。）《田神功传》不载其先为贼将之事，（神功先为安禄山兵马使，归朝后守陈，与贼战不胜，又降史思明，思明令其南略江淮，遂再归顺。《旧书》竟不叙，但云上元中为平卢兵马使，破贼于郑州，似未尝失身于贼者，岂以其晚节忠朴而代为讳耶？）《李勉传》不载其逃弃汴城之事，（李希烈攻襄州，诏勉出兵救之。勉以贼兵攻襄则许下必虚，攻行则襄围自解，乃遣将攻许，未至，为贼兵所败。希烈自来攻汴，勉固守不支，乃溃围出。《旧书》不载败状，但云若与贼战，多杀无辜，遂南奔。而传论并谓与其坐受丧败，不如避寇全师，是更为洗雪矣。）《郝比传》不载马不城临泾之事，（比为临泾将，请于其帅马，城临泾以控戎骑，或谓曰：“如此则边塞久安，公复何足重。”乃不听。《旧书》但云比请于主帅，不听，而不著马姓氏，似为讳者。）《李辅国传》不载代守遣人夜刺杀之事，但云夜盗入其家杀之，《鱼朝恩传》不载帝使人擒缢之事，但云自缢死。盖当时朝旨本以为盗杀及自缢，故国史从而书之，此又列传之回护也。实录、国史书法既有回护，易代后修史诗，考其非实，自应改正而直笔书之。乃《旧书》书法仍复如此，如其全用旧史之文，不复刊正也。今按《唐绍传》：“先天二年，今上讲武骊山，绍以仪注不合坐斩。”“今上”指玄宗也，此《玄宗实录》原文也。《刘仁轨传》后引韦述论云：“仁轨好以甘言悦人，以收物望，戴至德正色拒下，推善于君，故身后毁誉各异。”此引用韦述国史旧文也。而《刘仁轨》、《裴行俭》、《郝处俊传论》并称仁轨曰刘栾城，行俭曰裴闻喜，处俊曰甑山。不称名而称爵邑，史家无此法，更可见韦述当日尊呼前辈之称，而非易代后史官之词也。《崔元翰传》谓李公镇滑台，辟元翰为从事。公，李勉也。《薛亻丕传》谓尚父汾阳王召置麾下。汾阳王，郭子仪也。此并是元翰、亻丕家状送入史馆者，国史即用之不及改，五代修史时，亦即用之不复改也。惟全录旧文，而旧时史官本皆名手，故各传有极工者。如《高仙芝》、《封常清》二传，似分似合，《常清传》内载其临死谢表，郁勃悲凉，而继之以仙芝之死，叹息数语，觉千载下犹有生气。又如《郭子仪传》，乃裴所修，首尾整洁，无一酿词。因此可知唐史官之老于文学也。至会昌以后，无复底本，杂取朝报吏牍补缀成之，故本纪书吴湘狱案至千余字。咸通八年，并将延资库计帐贯匹之数琐屑开入，绝似民间记簿。其除官必先具旧衔，再入新衔，如以某官某人为某官，下至刺史亦书于本纪，是以动辄累幅，虽邸抄除目，无此繁芜也。然亦有未可轻訾者，凡本纪只略具事由，而其事则详于列传。此书如庞勋之乱，黄巢之乱，李茂贞、王行瑜等之劫迁，朱温之篡弑，即于本纪详之，不待翻阅各传，已一鉴如，迁、固本有此体，非必纪内只摘事目也。其余列传虽事迹稍略，而文笔极为简净，以《新书》比较，转逊其老成。则五代修史诸人，如张昭远、贾纬等，亦皆精于史学，当缺漏支诎中仍能补缀完善，具见撰次之艰，文字之老。今人动谓《新书》过《旧书》远甚，此耳食之论也。《新书》谓旧史之文，浅则入俚，简则及漏，或有所讳而不得逞耶，或因浅仍俗而不足于文也。此亦偶摘旧书之俚俗缺略者疵之耳，其佳处终不可没也。
    ○新唐书本纪书法
    新唐书书法多可议者，武德元年，唐帝追谥隋太上皇为炀帝。贞观四年，李靖破突厥，犹隋萧后及炀帝孙正道。此大事也，而本纪不书。（《旧书》书之。）薛举寇泾州，虽因秦王卧病，刘文静出战而败，然主兵者秦王也，乃但书“刘文静及薛举战，败绩。”（《旧书》书“秦王与薛举战，败绩”。）秦王擒窦建德，降王世充，献俘于朝，斩建德于市，流世充于蜀。本纪但书“建德伏诛”，而世充放流之事不书，则世充如何决遣乎？突利、颉利两可汗也，乃李靖擒颉利则书，突利来奔则不书。侯君集擒高昌王麴智盛则书，李靖擒吐谷浑慕容伏允则不书。体例亦不划一，凡书伏诛者，以其有罪而正法也。玄宗讲武骊山，以仪注有失斩唐绍，绍死后，玄宗追悔之，是其罪本不至死，而书“唐绍伏诛”。（《旧书》，“唐绍斩于纛下”。）封常清与禄山战，败，奔陕郡，劝高仙芝速守潼关。仙芝至关，缮守备，贼至不得入，乃去。是二人皆无死罪也，而书“封常清、高仙芝伏诛”。（《旧书》，“斩常清、仙芝于潼关”。）是不亦太刻乎！此数人皆书伏诛矣。宦官陈弘志弑宪宗，幸逃其罪，文宗始赐死于青泥驿。《新书》于《宪宗纪》既书“陈弘志反，帝暴崩”矣，又于《文宗纪论》谓：“帝能诛弘志，亦足伸其志矣。”则青泥驿之赐死，自必应书伏诛，乃反书“杀陈弘志”，一似无罪而枉杀者，此更两失之也。奉天之围，朱Г来攻二十余日，皆浑昼夜拒战，得保危城，而本纪但书“甲子，与Г战城下，败之。”似之战只此一次矣。宣宗大中元年，积庆太后崩，此文宗母也，本纪但书“皇太后”，则竟似宣宗母矣。宰相王铎赴沧帅任，路经魏博，为节度使乐彦祯所害，《新书》但书“盗杀义昌军节度使王铎”。似为彦祯讳者。此皆欧公过求简净之失也。《新唐书》本纪及《五代史》皆欧公重修，然《五代史》系欧公私自撰述，从容订正，故无遗议。《新唐书》则二百八十余年事迹，头绪繁多，不暇检校入细。试平心论之，宋景文于列传之功，实费数十年心力，欧公本纪则不免草率从事，不能为之讳也。当日进呈时，宋仁宗即有旨，《旧唐书》不可废，其早有所见欤！
    ○新书本纪书安史之乱
    欧公本纪书法，凡反逆者，虽遣其将拒战，亦必书逆首姓名，不书贼将也。然亦有不可通者，如秦宗权、董昌等部将不多，举事又小，书其逆首，自不至混淆。至安禄山、史思明等，地广兵雄，遣将四出，其将又皆僭大官，拥大众，分路专征，各当一面，此岂得概以逆首之名书之。乃常山之陷，本贼将蔡希德也，而书禄山陷恒山郡。氵蚩水之战，本鲁炅与贼将武令战而败也，而书鲁炅与禄山战氵蚩水，败绩。炅宝西原之战，本哥舒翰与贼将崔乾战而败也，而书哥舒翰与禄山战炅宝西原，败绩。颍川之陷，本贼将阿史那承庆也，而书禄山陷颍川郡，执太守薛愿。且禄山既入东京，即在东京僭号，及潼关不守，天子幸蜀，禄山遣张通儒为西京留守，田乾真为京兆尹，安守忠屯兵苑中，禄山未尝亲至长安也。据《苗晋卿传》，是时衣冠多为贼胁，自陈希烈以下皆送洛阳。又《崔光远传》，光远为京尹，伪遗其子东见禄山，禄山仍以光远为京尹。（光远赴炅武，禄山乃遣田乾真为尹。）是禄山未至长安之明证，而书禄山陷京师。即《新书禄山传》亦云，禄山未至长安，群不逞争取大盈库及百司帑藏，禄山至，怒，乃大索三日，民间赀财尽掠之。是宋景文亦真以禄山为亲至长安矣。禄山为其子庆绪所弑，庆绪亦在东京，未尝出洛阳一步。（如广平王收西京，庆绪自东京亟发大兵，使严庄率赴陕，助通儒等拒战。及收东京，陈希烈等三百人皆待罪于天津桥南。此又庆绪据守东京，并未至长安之明证。）而至德二载二月，书郭英及庆绪战于武功，败绩。又书郭子仪及庆绪战于潼关，败之。又书子仪及庆绪战于永丰仓，败之。又书崔光远及庆绪战于骆谷，败之。广平王收京时，又书广平王及庆绪战于澧水，败之，遂更订师。并书庆绪奔于陕郡。（是竟以庆绪自长安东奔矣。）又书广平王及庆绪战于新店，败之，遂复东都。据此书法，一似庆绪处处身在行间者。其实香积寺之战，（即澧水之战。）乃贼将安守忠、李归仁拒战而败，张通儒在长安即出奔也。新店之战，贼将严庄自东京来助战而败也。而《新书》概书庆绪，不几使观者回惑乎。（《代宗纪》内却明书，克京城后，代宗率大军以东，安庆绪遣其将严庄拒于陕州，代宗及郭子仪、李嗣业大败之。是又明知庆绪之未至长安也。）既处处书逆首姓名矣，乃河曲之战，又书郭子仪败禄山将高秀岩；陈留之战，又书嗣吴王只败禄山将谢元同；常山之复，书郭子仪、李光弼败禄山将史思明；雍邱之战，书张巡败禄山将令狐潮；堂邑之战，书颜真卿败禄山将袁知泰；白沙场之战，书张巡败禄山将翟伯玉；刘桥之战，书子仪败庆绪将李归仁；清渠之战，书子仪及庆绪将安守忠战，败绩。是又各书贼将之姓名，而不书禄山、安绪，此又自乱其例也。
    ○新书改编各传
    《旧书》武后有本纪，遂不列《后妃传》。《新书》以其称制后政事编作本纪，而猥亵诸迹仍立传于《皇后传》内。《旧书 帝子传》各隶于诸帝之朝。《新书》总编于《后妃传》后。《旧书》无帝女传，故平阳公主附于其夫《柴绍传》后，太平公主附于其夫《武攸暨传》后。《新书》另立《公主传》。《旧书》无《奸臣传》，许敬宗、李义府、李林甫、卢杞、崔胤、柳灿等，皆在列传。《新书》另立《奸臣传》，而义府子湛能与李多祚等同诛张易之兄弟，遂不附其父传后，而入《多祚传》。《旧书》无《叛臣》、《逆臣传》，但以安禄山父子、史思明父子及高尚、孙孝哲、朱Г、黄巢、秦宗权列在末卷，稍示区别。然高尚、孙孝哲皆禄山将校，则附于禄山传可矣，何必另立专传？此二人既有专传，则贼将尚有崔乾、张通儒、安守忠、尹子奇等，皆贼将之剧者，何以又不立传乎？朱Г既在末卷，而从Г叛臣如源休、姚令言等反在列传，岂不轻重倒置？《新书》则分叛、逆二项，以李希烈、安禄山父子、史朝义父子、及朱Г、黄巢、秦宗权、董昌等（《旧书》无《昌传》，新书增入。）僭号称尊者，入《逆臣传》。而贼党即附其传后。以仆固怀恩、周智光、梁崇义、李怀光等背国自擅者，入叛臣传。分类殊有差等。惟黄巢未仕于唐而列于《逆臣》，殊觉名实不称，此《明史》所以有《流贼传》也。《旧书》杜伏威、罗艺、苑君璋、李子和俱列群雄内，与李子通、朱粲等相次。然伏威等皆降唐者，伏威入朝后不复出长安，后以辅公┙诬累，太宗登极曾为之昭雪。李子和降唐后，历官数十年，以善终。此岂得尚与群雄同卷乎？罗艺、苑君璋虽降而再叛，然既为唐臣，则唐之《新书》另编为卷，不复与群雄同列。惟李密、萧铣亦曾降唐而仍入群雄，则以此二人地大兵众，唐初已隐然如敌国，与窦建德、王世充相等，未便入之降臣内耳。又《旧书》辅公┙次于伏威后，以二人同起事也；阚棱、王雄诞又次公┙后，以其为伏威部将也。然伏威降唐后，公┙反，而棱与雄诞皆为唐效力，此岂得与公┙相次乎？《新书》棱、雄诞附《伏威传》后，而公┙另入群雄内。《旧书》孔颖达、颜师古、马怀素、褚无量皆在列传，《新书》改入《儒林》，以其深于经学也。刘太真、邵说、于邵、崔元翰、于公异、李善、李贺皆在列传，《新书》改入《文苑》，以其优于词学也。孙思邈在《方伎》，改入《隐逸》，以其人品高，不仅以医见也。李风改入《方伎》，以其明天文也。武士改入《外戚》，以武后之父，尊崇极盛，三思等皆其子孙，宠幸冠一时，故皆附其传后也。杨国忠亦改入《外戚》，以杨贵妃之兄也。邱神本附其父《和传》后，改入《酷吏》，以其与周兴、来俊臣等同肆毒也。马三宝本柴绍家奴，附《绍传》后，改入《功臣传》，以其为国立功，则绍不得而有之也。祖孝孙、傅仁均无传，以孝孙明乐律，事已入《礼乐志》；仁均明历术，事已入《历志》也。杨元琰、薛季昶本在《循吏传》，改与桓彦范等同卷，以诛二张时同事也。李齐运本蒋王恽之孙，若论《新书》子孙附于祖父传之例，应入《恽传》，乃另立专传，以其与裴延龄等同恶，故与之同卷也。王宰旧附其父《智兴传》后，乃另立专传，以其讨刘稹之功大也。独孤及旧附其子《朗传》内，《新书》则传及而以朗附之，文行相等，自宜以子从父也。沧州程日华旧附义武《张孝忠传》内，以沧州本属义武也。《新书》另立横海专传，是时日华能守沧州，朝命以沧州为横海镇，特授日华为节度，横海一镇自此始故也。甘露之变，《旧书》详于宦官《王守澄传》内，以仇士良继其职，故合为一传也。然甘露之事究与守澄无涉，《新书》故另立《士良传》，而详其事于传内也。他如立《宗室宰相传》，见皇族之有人也。立《蕃将传》，见外夷亦效用也。唐末诸镇，周宝、邓处讷、刘巨容、顾彦朗、李罕之、王敬武、孟方立、杨行密、赵等，旧书以诸人皆涉五代，不复立传，《新书》传之，以其事尚多系唐末造也。然赵光胤、王处直，后皆历仕梁及后唐，《新书 光胤传》但至知制诏而止，《处直传》但书天复初封太原郡王则止，以此官爵尚唐所授，其后则不复叙也。韦应物、郑谷等皆有诗名，而无事迹可传，则于《文苑序》内见其姓名，谓史家逸其事，故不能立传，亦可见《新书》之周密也。惟中宗少子温王重茂，中宗崩，韦后立为帝，睿宗即位，退封襄王，开元中薨，追谥殇帝。《旧书》有传，《新书》既不列于帝纪，而《皇子传》内亦无传，殊为缺略。长孙顺德旧在《功臣传》内，《新书》改附于《长孙无忌传》后。按高祖手定功臣，首秦王，次裴寂、刘文静，次即顺德，今反不立专传，而附于无忌后。苏瑰、张说旧不同卷，《新书》既以当时燕、许并称，而改编作一卷矣。长庆中诗人，元、白并称，《旧书》同在一卷，《新书》何以又不同卷，而以白居易与李等同卷，列在中宗朝桓彦范等之前，不且颠倒时代乎？晚唐诗人，温、李并称，《新书》何以《文苑》中只有李商隐，而温庭筠则附其远祖《大雅传》后乎！阳城裂麻一事，不愧真谏官，入之列传可矣；司空图避乱晦迹，入之《隐逸》可矣，乃又创立《卓行》一门以位置之。张易之兄弟，《旧书》附在名臣《张行成传》后，本属不伦，《新书》别无可位置，遂亦附《行成传》后。薛怀义旧附《外戚武氏传》后，固属非类，《新书》以其无可附，遂并不立传。夫《卓行》一门既可创为之矣，此等独不可立《亻幸臣传》乎？李忠臣、乔琳旧在列传，《新书》以其晚节受朱Г伪命，遂改入《叛臣传》。夫叛臣必如高骈、朱玫等首倡叛乱者，方专立一传，乔、李等不过从贼耳。从贼中如源休、姚令言等，皆尽力助逆，仅附《Г传》中，而乔、李曾有功于国，晚节一蹉跌，转列为叛首，而并以附Г之蒋镇等附其传后，更觉失当。岂以二人曾为将相，故责之独重耶？又《旧书》无《藩镇传》，殊觉淆混。《新书》则魏博、镇冀、淄青、横海、宣武、彰义、泽潞各为一卷，便觉一览如。然既分镇立传，则此一镇之主帅，更替承袭，但依次直书，其人之贤否自见。《新书》则以田弘正、张孝忠等之纯心为国、始终一节者，又提出另入列传，遂使一镇之序次中断，此亦过于分别之病。至僧玄奘，为有唐一代佛教之大宗，此岂得无传？《旧书》列于《方伎》是矣，《新书》以其无他艺术，遂并不立传。抑思方者方外也，伎者，艺术也，无艺术独不可以方外处之乎？余尝谓《新唐书》一部独缺两僧，一高行之玄奘，一邪幸之怀义，究属史家缺事也。
    ●卷十七
    ○新书增旧书处
    五代纷乱之时，唐之遗闻往事，既无人记述，残编故籍，亦无人收藏，虽悬诏购求，而所得无几，故《旧唐书》援据较少。至宋仁宗时，则太平已久，文事正兴，人间旧时记载多出于世，故《新唐书》采取转多。今第观《新书 艺文志》所载，如吴兢《唐书备阙记》，王彦威《唐典》，蒋《大唐宰辅录》，《凌烟功臣》、《秦府十八学士》、《史臣》等传，凌《唐录政要》，南卓《唐朝纲领图》，薛《唐圣运图》，刘肃《大唐新语》，李肇《国史补》，林恩《补国史》等书，无虑数十百种，皆《旧唐书》所无者，知《新书》之“文省于前而事增于旧”，有由然也。试取《旧书》各传相比较，《新书》之增于《旧书》者有二种，一则有关于当日之事势、古来之政要及本人之贤否，所不可不载者，一则琐言碎事，但资博雅而已。今分别于左，而《新书》删《旧书》之处亦附见焉。
  </div>
  <div class="pagination">
   <a href="廿二史札记_page6.html">
    上一页
   </a>
   <span>
    ...
   </span>
   <a href="廿二史札记_page2.html">
    2
   </a>
   <a href="廿二史札记_page3.html">
    3
   </a>
   <a href="廿二史札记_page4.html">
    4
   </a>
   <a href="廿二史札记_page5.html">
    5
   </a>
   <a href="廿二史札记_page6.html">
    6
   </a>
   <span class="current-page">
    7
   </span>
   <a href="廿二史札记_page8.html">
    8
   </a>
   <a href="廿二史札记_page9.html">
    9
   </a>
   <a href="廿二史札记_page10.html">
    10
   </a>
   <a href="廿二史札记_page11.html">
    11
   </a>
   <a href="廿二史札记_page12.html">
    12
   </a>
   <span>
    ...
   </span>
   <a href="廿二史札记_page8.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
