<!DOCTYPE html>
<html>
<head>
    <meta charset="UTF-8">
    <title>御批资治通鉴纲目 - 第 39 页/共 243 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御批资治通鉴纲目 - 第 39 页/共 243 页</h1>
    <div class="content">　　【先是青徐贼众虽数万人讫无文书号令旌旗部曲及汉兵起皆称将军攻城略地移书称説莽闻之始惧】
　　二月新市平林诸将共立更始将军刘为皇帝大赦改元
　　【舂陵戴侯曽孙在平林兵中号更始将军时汉兵已十余万诸将议以兵多而无所统一欲立刘氏以从人望南阳豪杰及王常等皆欲立刘縯而新市平林将帅乐放纵惮縯威名贪懦弱先共定策立之然后召縯示其议縯曰诸将军幸欲尊立宗室甚厚然今赤眉起青徐众数十万闻南阳立宗室赤眉复有所立王莽未灭而宗室相攻是疑天下而自损权非所以破莽也不如且称王以号令亦足以斩诸将若赤眉所立者贤相率而徃从之若无所立破莽降赤眉然后举尊号亦未晚也诸将多曰善张卬拔劒】
　　【击地曰疑事无功今日之议不得有二众皆从之二月朔设坛塲于淯水上即皇帝位南面立朝羣臣羞愧流汗举手不能言大赦改元拜置公卿以縯为大司徒秀为太常偏将军由是豪杰失望】集览【张卭顔师古曰卬五刚反史炤通鉴释文卬音鱼央反续汉书卬作卭非】质实【淯水在南阳府城东三里俗名白河其源自河南府嵩县双鸡岭东南流经南阳新野防梅溪洱灌湍水留山黄渠栗鸦泗潦刀等河与泌水合流南至襄阳入汉江史云诸将立更始淯水上即此】
　　书法【者何节侯买孙也不书汉宗室何不以并縯也书改元矣曷为不以纪年大书之不足之为帝也则何以不成之为帝之不足以君天下明矣书曰立某为皇帝立者不宜立者也是故终之世纲目恒斥名之终纲目书立为帝五齐君地恒山王义刘卢芳石敬瑭刘信书立为天子不与焉】
　　三月刘秀徇昆阳定陵郾皆下之集览【昆阳地志颍川郡昆阳县昆水出南阳括地志云故城在许州叶县北二十五里定陵颍川定陵县郾注见光武建武二年】质实【一统志云昆阳汉之县名属颍川郡晋属襄城郡后省之故城在南阳府叶县南汉光武破王寻即此】○莽遣其司徒王寻司空王邑大发兵会严尤陈茂夏五月围昆阳
　　【王莽遣其司徒王寻司空王邑发兵平定山东徴诸明兵法六十三家以备军吏以长人巨无覇为垒尉又驱诸猛兽虎豹犀象之属以助威武邑至洛阳州郡各选精兵牧守自将定防者四十二万人号百余万在道者旌旗辎重千里不絶五月出颍川与尤茂合诸将见兵盛皆反走入昆阳惶怖欲散归诸城刘秀曰今兵谷既少而外宼彊大并力御之功庶可立如欲分散势无俱全昆阳即防一日之间诸部亦灭矣今不同心胆共举功名反欲守妻子财物邪诸将怒曰刘将军何敢如是秀笑而起会骑还言大兵且至城北军陈数百里不见其后诸将廹急乃更请秀计之秀复为图画成败皆曰诺时城中唯有八九千人秀使王鳯王常守昆阳夜与李轶等十三骑出城南门于外収兵时莽兵到城下者且十万秀等几不得出寻邑纵兵围昆阳尤説邑曰昆阳城小而坚不如先击宛宛败昆阳自服不聼遂围之数十重列营百数钲鼓之声闻数十里或为地道冲輣撞城积弩乱发矢下如雨鳯等乞降不许寻邑自以功在漏刻不以军事为忧尤曰兵法围城为之阙宜使得逸出以怖宛下又不聴】集览【长人巨无霸先新莽时连帅韩博上言蓬莱东南五城昭如海濒有竒士身长一丈大十围自称巨无覇轺车不能载三马不能胜卧则枕鼓以铁箸食垒尉如淳曰汉仪注云中垒校尉主北军垒门内尉一人主上书者狱上章于公车有不如法者付北军校治之定防者犹言定交也谓订定盟会钲鼔注见元帝建昭三年冲輣诗皇矣与尔临冲以伐崇墉注临临车也冲冲车也冲通作防光武夲纪防輣撞城注防陷阵车輣有楼车以之撞城】正误【定防今按谓期定同会者】
　　莽棘阳长岑彭以宛城降汉入都之
　　【岑彭守宛城汉兵攻之数月城中人相食乃降更始入都之诸将欲杀彭刘縯曰彭执心坚守是其节也今举大事当表义士更始乃封彭为归德侯】集览【岑彭风俗通云岑姓古岑子国之后也】质实【岑彭南阳棘阳人】
　　书法【邑长耳何以书美反正也纲目书长四岑彭虞诩韩韶陈寔皆录贤也】
　　发明【前已书更始为帝至此犹名之者更始奴材初无兴汉之志羣盗拥而立之向非伯升兄弟左提右挈天下必非汉有况伯升唱义反为所杀而更始又自随即败灭岂足以君天下哉斥而名之求其实尔非过贬也】
　　六月刘秀大破莽兵于昆阳下杀王寻考异【提要杀作诛据上文廉丹甄阜梁丘赐下文严尤陈茂王匡哀章皆系莽臣并书诛则王寻乃莽司徒亦当书诛宜从提要】考证【杀当作诛○谨按凡例曰凡得其罪人于臣子者曰诛王寻簒贼之臣也例当书诛诸夲曰杀误也前此赤眉破靡丹诛之厥后严尤陈茂为刘望将相更始遣兵击之杀望诛尤茂提要备书如此光武诛王寻岂独书杀乎】
　　【刘秀至郾定陵悉发诸营兵诸将贪惜财物欲分兵守之秀曰今若破敌珍寳万倍大功可成如为所败首领无余何财物之有乃悉发之六月朔秀自将歩骑千余为前锋去大军四五里而陈寻邑亦遣兵数千合战秀犇之斩首数十级诸将喜曰刘将军平生见小敌怯今见大敌勇甚可怪也且复居前请助将军秀复进寻邑兵却诸部共乘之斩首数百千级连胜遂前诸将胆气益壮无不一当百秀乃与敢死者三千人从城西水上冲其中坚寻邑易之自将万余人行陈敇诸营皆按部毋得动独迎与汉兵战不利大军不敢擅相救寻邑陈乱汉兵乘鋭崩之遂杀寻城中亦鼓噪而出中外合势震呼动天地莽兵大溃走者相腾践伏尸百余里会大雷风屋瓦皆飞雨下如注滍川盛溢虎豹皆股战士卒溺死以万数水为不流邑尤茂轻骑逃去尽获其军实辎重不可胜筭举之连月不尽或燔烧其余关中震恐于是海内豪杰翕然响应皆杀其牧守自称将军用汉年号以待诏命旬月之间徧于天下】集览【首领无余注见隋炀帝大业十二年得保首领中坚凡军事中军将最尊居中以坚鋭自辅故曰中坚易之轻易视之也行陈行下孟反陈读曰阵廵行军陈也滍川滍直几反水出南阳鲁阳县东北入汝滍或作泜音祗此在常山非军实车徒器械刍粮之类】质实【一统志云滍川即滍水也源出南阳府鲁山县流至叶县入沙河汉光武破王寻于昆阳士卒溺死滍水为之不流即此】
　　书法【杀当为诛误也据廉丹阜赐尤茂等皆书诛莽臣也虽赤眉刘所杀亦书诛之】
　　刘秀徇颍川冯异以五县降
　　【刘秀复徇颍川屯兵巾车乡郡掾冯异监五县为汉兵所获异曰异有老母在父城愿归据五城以効功报德秀许之异归谓父城长苖萌曰诸将多暴横独刘将军所到不虏畧观其言语举止非庸人也遂与萌率五县以降】集览【巾车乡在颍川郡父城县父城县名属颍川正义曰父音甫括地志云汝州郏城县东四十里有父城故城即服防云城父楚北境者也许州叶县东北四十五里亦有父城故城即杜预云襄城城父县者也此二城父乃城之名耳左传及郦道元注水经云楚大城城父谓今亳州城父是也地志颍川父城县沛郡城父县据县属郡其名自分古先儒多惑故其名错乱】质实【一统志云颍川郡名注见秦二世三年冯异颍川父城人父城汉之县名属颍川郡东汉末省之故城在南阳府汝州东南父城堡夲殷时应国左传楚城父城即此】
　　杀大司徒縯以刘秀为破虏大将军考异【提要书曰杀其大司徒刘縯】
　　【新市平林诸将以刘縯兄弟威名益盛隂劝更始除之縯部将刘稷勇冠三军闻更始立怒曰夲起兵圗大事者伯升兄弟也今更始何为者邪以为将军又不肯拜更始乃与诸将陈兵収稷诛之縯固争李轶朱鲔因劝更始并执縯杀之秀自父城驰诣宛谢司徒官属迎吊秀秀不与交私语惟深引过而已未尝自伐昆阳之功又不敢为縯服防饮食言笑如平常更始以是慙拜秀为破虏大将军封武信侯】集览【不肻拜除官曰拜更始以刘稷为抗威将军稷不受其除拜鲔羽轨反】
　　秋莽将军王渉国师刘秀自杀
　　【道士西门君恵谓渉曰防文刘氏当复兴国师公姓名是也渉遂与秀及大司马董忠等谋刼莽降汉谋泄皆自杀莽以其骨肉旧臣恶其内溃故隐其诛莽以军师外破大臣内叛左右无所信忧懑不能食但饮酒唱鳆鱼读军书倦因冯几寐不复就枕矣】集览【鳆鱼鳆海鱼名郭璞注三苍云鳆似蛤偏着石广志云鳆无鳞有殻一面附石细孔杂杂或七或九夲草云石决明一名鳆鱼鳆音歩甫反】书法【渉以秀名应防共谋刼莽事泄自杀曷为不以谋刼莽书不予以讨贼之义也纲目之法虽义事苟以利心为之则不予之以讨矣然则其书自杀何罪之也秀为莽腹心以成其簒渉其亲臣助之不义事既成矣又欲以为己利焉则其杀也自取之而已矣凡莽臣书自杀者皆自取之之辞也甄丰王渉刘秀】
　　发明【甚矣刘歆之罪一死不足以尽之也刘向指陈王氏尽忠帝室歆乃阿附贼莽自覆宗国方且与之文饰奸言矫诬当世甚至易名应防侥幸非望卒之夷灭为天下自班固作汉史列歆于向传之末纪其著述及改名秀之后乃载在莽传殆若二人由是后之学者不复推考槩以向歆并称岂知歆乃向之罪人乌可同日而语若其父子异论是特小小者尔纲目书莽国师则歆臣事贼莽为之谋主不言可知观者不可不察也】
　　成纪隗嚣起兵应汉
　　【成纪隗崔隗义同起兵以应汉崔兄子嚣素有名好经书共推为上将军嚣聘平陵方望以为军师望説嚣立庙祀髙祖太宗世宗称臣执事杀马同盟移檄郡国数莽罪恶勒兵十万击杀雍州牧安定大尹分遣诸将徇陇西武都金城武威张掖酒泉炖煌皆下之】集览【成纪注见文帝十五年隗嚣隗五罪反嚣五髙反】质实【平陵县名注见成帝元延元年雍州注见唐宗开元十一年京兆安定郡名注见光武建武元年陇西郡名注见秦王政三年武都郡名注见献帝建安二十四年金城郡名注见光武建武十年武威郡名注同上年张掖郡名注见晋安帝隆安九年酒泉郡名注见武帝元朔三年炖煌郡名注见唐庄宗同光二年】
　　公孙述起兵成都
　　【初茂陵公孙述为清水长有能名迁导江卒正治临卭南阳宗成起兵徇汉中以应汉众数万人述遣使迎之成等至成都虏掠暴横述谓郡中豪杰曰天下同苦新室思刘氏乆矣故闲汉将军到驰迎道路今百姓无辜而妇子系获此宼贼非义兵也乃诈为汉使者拜述将军兼益州牧击成杀之而并其众】集览【导江卒正王莽改蜀郡曰导江郡改太守曰卒正临卭西南夷地应劭曰临卭在僰正义曰僰属犍为郡即汉卭都县是妇子系获谓妻与子皆被系累以为臧获也案臧获奴婢也荆淮海岱之间骂奴曰臧骂婢曰获】正误【妇子系获今按此但谓妇子皆被系累虏获也】质实【一统志云茂陵县名注见武帝建元二年清水县名注见光武建武六年导江郡名注见后主建兴三年益州临卭汉之县名属蜀郡晋因之宋齐属晋康郡梁置卭州西魏置蒲原郡后周为临卭郡隋废郡为县属雅州唐初析雅州置卭州治依政县寻移治临卭天寳初改临卭郡乾元初复为卭州宋因之元初于此立安抚司后以临卭依政县并入州国朝洪武初改州为县属嘉定州】
　　刘望称帝于汝南以严尤陈茂为将相遣兵击之杀望诛尤茂质实【汝南郡名注见光武建武十九年】
　　书法【称者何不宜称者也故其杀之也书杀望书杀则其将相何以书诛尤茂故莽臣也是故逆贼之党虽易主犹不免于书诛纲目之讨贼严矣】
　　○遣上公王匡攻洛阳大将军申屠建攻武关析人邓起兵开关迎建九月入长安孝平皇后自焚崩众共诛莽传首诣宛
　　【更始遣王匡攻洛阳申屠建李松攻武关三辅震动析人邓于匡起兵应汉西防湖莽忧不知所出乃率羣臣至南郊陈具符命本末仰天大哭气尽伏而叩头诸生小民旦夕防哭甚悲哀者除以为郎拜将军九人皆以虎为号将精兵数万以东时省中黄金尚六十余万斤他财物称是莽赐九虎士人四千钱众重怨无鬭意至华隂囘谿匡击之败走开武关迎汉兵以农掾王宪为校尉将数百人北度渭至濒阳所过迎降诸县大姓各起兵称汉将率众随宪李松邓引军至华隂而长安旁兵四防城下争欲先入城莽赦囚徒授兵杀豨与誓曰有不为新室者社鬼记之使史谌将之度渭桥皆散走众兵发掘莽妻子父祖冡烧其棺椁及九庙明堂辟雍火照城中九月朔兵入明日城中少年烧作室门火及掖庭黄皇室主曰何面目以见汉家自投火中而死莽避火宣室前殿火輙随之莽绀袀服持虞帝匕首天文郎按式于前莽旋席随斗柄而坐曰天生德于予汉兵其如予何又明日羣臣扶莽之渐台欲阻池水众共围之下餔时众兵上台苖防唐尊王盛等皆死商人杜呉杀莽校尉公賔就斩首军人分莽身节解脔分之就持诣王宪宪自称汉大将军城中兵数十万皆属焉居二日李松邓入长安赵萌申屠建亦至以王宪得玺绶不上多挟宫女建天子鼔旗収斩之传莽首诣宛县于市百姓共提击之或切食其舌班固曰王莽始起外戚折节力行以要名誉及居位辅政勤劳国家直道而行岂所谓色取仁而行违者邪莽既不仁而有佞邪之材又乘四父歴世之权遭汉中防国统三絶而太后寿考为之宗主故得肆其奸慝以成簒盗之祸及其窃位南面颠覆之势险于桀纣而莽晏然自以黄虞复出也乃始恣睢奋其威诈毒流诸夏乱延蛮貊犹未足逞其欲焉是以四海嚣然逺近俱发城池不守支体分裂自书传所载乱臣贼子考其祸败未有如莽之甚也昔秦燔诗书以立私议莽诵六艺以文奸言同归殊俱用灭亡皆圣王之驱除云尔】集览【武闗注见周赧王四年析人析县人也索隠曰析音锡地理志农有析县而左传云析一名白羽括地志云邓州内乡县城夲春秋楚析邑也因析水为名湖注见武帝征和二年濒阳注见秦王政二十一年史谌姓名谌音时壬反宣室顔师古曰三辅黄圗云宣室未央宫前殿正室也斋则居之汉书云文帝受厘坐宣室即此也绀袀服绀古暗反袀音均韵防注袀戎服也偏裻谓之袀王莽传顔师古注绀深青而扬赤色袀纯也纯为绀服也袀通作均左传均服振振注戎事上下同服持虞帝匕首匕首尺八短劒也莽自谓虞舜是其始祖故名之曰虞帝匕首盖欲神异之谓执持之则兵不敢犯也按式式汉书作栻韵防注栻与式通木局也有天地所以推隂阳占吉凶以枫子枣心为之渐台注见武帝太初元年餔时餔奔谟反説文曰申时食也公賔就公賔复姓就名也诣宛句絶宛注见周赧王十七年提击之索隠曰服防云提音弟萧该音底提者掷也案萧音为得之四父王谭王音王商王根皆莽之伯叔父也黄虞复出莽自以我为黄帝虞舜再出世也恣睢注见秦二世二年圣王之驱除云尔王莽传注驱逐扫除以待圣人也史记秦楚之际月表乡秦之禁适足以资贤者为驱除难耳索隠曰言秦前时之禁兵及不封树诸侯适足以为汉髙驱除患难也公羊传驱除注驱音去声】正误【虞帝匕首今按此盖莽有匕首妄称为虞帝者非以始祖故而名之也四父集览误注説若前】质实【一统志云析汉之县名属农郡晋属顺阳郡后魏以县置淅阳郡西魏改内乡县后周废隋复置属淅州唐贞观中州罢以县属邓州宋析置顺阳县元以顺阳省入仍属邓州本朝因之属南阳府华隂县名注见献帝兴平二年囘谿注见光武建武三年农郡名注见献帝兴平二年渭水名注见髙帝五年匡春秋卫邑名秦属陈留郡汉置长垣县又注见唐僖宗干符二年】
　　书法【人也书邓瞱何予义且志功也苟有义虽人必书所以劝义也孝平皇后书更号黄皇室主矣不书黄皇室主何内之也后自刘氏废常称疾不朝防既闻更号大怒因发病不肯起是则犹有汉氏之心焉书曰孝平皇后不絶之于汉也故莽母妻皆书死后虽莽女虽自焚犹书崩纲目之权衡审矣莽诛书众均其攻也】
　　发明【后莽之女也自莽簒汉已易其号为安定太后既又更为黄皇室主前史随其所称而此皆不书之者后有存汉之节莽不得而易之也夫以莽之狂缪其子非之其女亦非之则天下之人从可知矣乃有名为士大夫者受其爵食其禄甘为之臣仆而不知耻者是其智又在一妇人女子下矣岂不甚可愧哉纲目特书孝平皇后自焚崩则其不絶于汉不失为天下之母不以莽故而没其实能全大节不辱其身皆了然在目矣凡此类非纲目不能修也○甚矣乱臣贼子之欺世也礼施于国宋鲍之所以弑其君厚施于民田氏之所以并其国自古奸伪之徒往往若此方莽未簒之前折节下士轻财好施虚誉隆洽元后为其所惑为之宗主浸滛至于盗国毒流四海然后大兵四合克殄元恶虽汉祚复还而其祸亦惨矣按分注杜呉杀莽军人分莽身今纲目书众共诛莽者明莽之极恶人人皆得而讨众所共诛之者也自莽之败出于刘氏之复兴由是后世簒国之人往往殄灭前代种族至无遗育是莽不独贻祸当时亦且贻祸万世其为害也大矣兹故因而及之】
　　王匡防洛阳诛莽守将王匡哀章○冬十月北都洛【更始将都洛阳以刘秀行司校尉使前修宫秀乃置僚属作文移从事司察一如旧章时三辅吏士东迎见诸将过皆冠帻而服妇人衣莫不笑之及见司僚属皆欢喜不自胜老吏或垂涕曰不图今日复见汉官威仪由是识者皆属心焉更始遂北都洛】集览【文移移笺表之类也官曹公府不相临敬则为移从事司察从事官名汉旧仪司校尉置从事史十二人以主察举冠帻冠弁冕之总名也帻巾也古有冠无帻帻者卑贱执事者所服其后贵贱皆服之稍稍作顔题有赤帻青帻素帻布帻】
　　分遣使者徇郡国
　　【更始分遣使者徇郡国曰先降者复爵位至上谷太守耿况迎上印绶使者纳之一宿无还意功曹防恂勒兵入见使者曰天下初定使君建节衘命郡国莫不延颈倾耳今始至上谷而先堕大信将复何以号令他郡乎使者不聼恂叱左右以使者命召况取印绶带之使者不得已乃承制诏之】集览【至上谷为句上谷注见秦王政三年先堕堕音许规反毁也】质实【耿况茂陵人防恂上谷昌平人】
　　以彭宠为渔阳太守
　　【宛人彭宠呉汉亡命在渔阳韩鸿为更始使狥北州承制拜宠渔阳太守以汉为安乐令】质实【一统志云渔阳郡名注见秦王政三年安乐汉之县名属渔阳郡东汉废之后魏复置安乐郡及县于此寻省之故城在顺天府密云县东北五十里】
　　樊崇降汉既而逃归
　　【更始遣使降赤眉樊崇等闻汉复兴留其兵自将渠帅二十余人随使者至洛阳皆封为列侯未有国邑而留众稍离叛乃复亡归】
　　莽庐江连率李宪据郡称淮南王质实【庐江郡名注见景帝四年连率注见新莽天鳯元年李宪颍川昌邑人】○封刘永为梁王
　　【永故梁王立之子也都睢阳】质实【睢阳国名注见景帝四年梁国】
　　以刘秀行大司马事遣徇河北
　　【更始欲令大将徇河北大司徒赐言诸家子独有文叔可用朱鲔等以为不可赐深劝之乃以秀行大司马事持节北度河镇慰州郡】
　　刘赐为丞相令入关脩宗庙宫室考异【刘上漏以字一夲有以字】书法【脩葺旧也终纲目书修宫七是年灵帝中平三年献帝建安元年宋癸卯年唐太宗贞观四年五年宪宗元和十三年】
　　○大司马秀至河北除莽苛政复汉官名
　　【大司马秀至河北所过郡县考察官吏黜陟能否平遣囚徒除王莽苛政复汉官名吏民喜悦争持牛酒迎劳秀皆不受南阳邓禹杖策追秀及于邺秀曰我得专封拜生逺来宁欲仕乎禹曰不愿也秀曰即如是何欲为禹曰但愿明公威德加于四海禹欲効其尺寸垂功名于竹帛耳秀笑因留宿闲语禹进説曰今山东未安赤眉青犊之属动以万数更始既是常才而不自聼断诸将皆庸人屈起志在财币争用威力朝夕自快而已非有忠良明智深虑逺图欲尊主安民者也歴观往古圣人之兴天时人事二科而已今以天时观之更始既立而灾变方兴以人事观之帝王大业非凡夫所任分崩离析形势可见明公虽建藩辅之功犹恐无所成立也况明公素有盛德大功为天下所向服军政齐肃赏罚明信为今之计莫如延揽英雄务悦民心立髙祖之业救万民之命以公而虑天下不足定也秀大悦因令禹常宿止于中与定计议每任使诸将多访于禹皆当其才○秀自縯死每独居輙不御酒肉枕席有涕泣处主簿冯异独叩头寛譬因进説曰更始政乱百姓无依人乆饥渴易为充饱宜分遣官属循行郡县宣布惠泽秀纳之骑都尉耿纯谒秀退见官属将兵法度不与他将同遂自结纳】集览【平遣囚徒平音病平其不平也遣纵放也囚徒械系服役者邺地理志魏郡有邺县正义曰今相州临漳县是括地志云故邺都城在漳河北西南去彰德府二十里专封拜言封侯拜将我得专擅此权何欲为刘贡父曰案文多一为字不然当云欲何为闲语闲音闲就留止宿俟闲暇时説话赤眉贼之号青犊贼之号屈起屈或作崛渠勿反説文勃起曰崛起二科犹言二件谓天时人事所任音壬负也谓犹器物人所负持也以公而虑公称刘秀也説文虑谋思也宿止于中中谓幕府中每独居无人傍侍故曰独居寛譬寛缓譬匹也缓为辞説匹而谕之徇行廵视也如淳曰旬抚徇之徇徇其人民也行下孟反】正误【我得专封拜今按刘秀大槩言得自除官不必专指封侯拜将寛譬今按谓设为譬喻寛解之】质实【一统志云邺古邑名战国魏文侯始封于此汉属魏郡东汉末魏公曹操居此晋始改为临漳县东魏复増置邺县后周移临漳治于城东二十里属魏郡隋改为灵芝县俄复旧唐属相州宋省邺县入焉金元仍旧本朝因之属彰德府耿纯钜鹿宋子人】
　　书法【特笔也沛公之入咸阳也书除秦苛法大司马之至河北也书除莽苛政汉之中兴宜哉】发明【帝王之兴其施为气象必有大过人者观汉祖入关之始除秦苛法与世祖徇河北之日除莽苛政则区区逐鹿争雄之徒岂可同日而语然则祀夏配天不失旧物亦岂偶然之故哉书以美之宜也】
　　十二月王郎称帝于邯郸徇下幽冀
　　【刘林説秀决列人河水以灌赤眉秀不从去之真定林素任侠于赵魏间王莽时长安中有自称成帝子子舆者莽杀之邯郸卜者王郎縁是诈称真子舆林等信之与赵国大豪李育等入邯郸立郎为天子徇下幽冀州郡响应】集览【任侠注见武帝元朔二年王郎姓名一名昌邯郸注见周威烈王二十三年徇下徇廵师宣令也下者以兵威服之也】质实【一统志云刘林赵缪王之子汉之宗室也列人汉之县名属广平国东汉废之故城在广平府肥乡县东北二十里列人堤上唐窦建德据广平郡尝置列人营于此】
　　【甲二申年】春正月大司马秀北徇蓟质实【一统志云蓟秦之县名属上谷郡汉至唐皆仍旧名辽改为析津县金改为大兴县元仍旧本朝因之为顺天府治所仍属焉】○二月迁都长安
　　【三辅既平申屠建李松迎更始迁都长安居长乐宫升前殿郎吏以次列庭中更始羞怍俛首刮席不敢视诸将后至者更始问虏掠得几何左右皆宫省乆吏惊愕相视】集览【刮席刮摩也正义曰言羞怍而俯首至于席上】
　　封诸功臣遣大司马朱鲔将军李轶镇抚关东
　　【李松赵萌説更始宜悉王诸功臣朱鲔争之以为髙祖约非刘氏不王更始乃先封诸宗室然后立诸功臣皆为王以鲔为胶东王鲔辞不受乃以为左大司马使与李轶等镇抚关东】
　　以李松为丞相赵萌为右大司马
　　【更始纳萌女为夫人故委政于萌日夜饮防后庭羣臣欲言事輙醉不能见时不得已乃令侍中坐帷内与语萌专权生杀自恣郎吏有言者更始怒防劒击之以至羣小膳夫皆滥授官爵长安为之语曰灶下养中郎将烂羊胃骑都尉烂羊头关内侯将军李淑上书切谏更始囚之诸将在外者皆专行诛赏各置牧守州郡交错不知所从由是关中离心四海怨叛】集览【灶下养飬去声韦昭曰炊烹为飬言此徒亦得授中郎将中郎将百官表中郎有五官左右三将秩皆比二千石司马相如为中郎将注索隠曰四百石五嵗迁补大县令骑都尉初武帝置羽林骑至宣帝令骑都尉监之秩比二千石闗内侯注见文帝六年】正误【灶下飬今按儿寛为弟子都飬谓主给事烹炊也】
　　征隗嚣为右将军
　　【更始征隗嚣及其叔父崔义等方望以为更始成败未可知固止之嚣不聼望以书辞谢而去更始以嚣为右将军】集览【崔义隗崔与隗义也】
　　大司马秀以耿弇为长史
　　【耿况遣其子弇诣长安弇时年二十一至宋子防王郎起从吏曰子舆成帝正统舍此不归逺行安之弇按劒曰子舆弊贼卒为降虏耳我至长安陈渔阳上谷兵马归发突骑以辚乌合之众如摧枯折腐耳公等不识去就族灭不乆也弇闻大司马秀在卢奴乃驰北上谒秀留署长史与俱北至蓟令功曹王覇募人击王郎市人皆大笑举手邪揄之覇慙懅而反秀将南归弇曰今兵从南方来不可南行渔阳太守彭宠公邑人上谷太守即弇父也发此两郡控万骑邯郸不足虑也秀官属皆曰死尚南首奈何北行入囊中秀指弇曰是我北道主人也】集览【宋子地理志钜鹿郡宋子县括地志云故城在赵州平棘县北三十里突骑顔师古曰言其骁鋭可以冲突敌人以辚音吝説文轹也广韵车践也卢奴狄都也在中山郡属冀州正义曰今定州安喜县是水经云县有黒水故也水黒曰卢不流曰奴因以名县邪揄音耶喻王覇传注字作歋瘉説文擧手相笑也歋弋支反入音逾或音由章懐曰此云邪揄语轻重不同耳控控引也匈奴传引弓控注谓满引弓弩也北行入嚢中渔阳上谷北接塞垣谓至彼则路穷如入囊中也】质实【一统志云宋子汉之县名属钜鹿郡隋省入平棘县故城在真定府赵州东北二十里卢奴汉之县名属中山郡俗谓黒水曰卢不流曰奴因其水黒不流故以名县东汉末省入定州故城在真定府城东北一百三十七里王覇颍阳人】
　　蓟城反应王郎大司马秀走信都和戎发兵击邯郸【蓟中反应王郎城内扰乱于是秀趣驾出城晨夜南驰至芜蒌亭时天寒冯异上豆粥至饶阳官属皆乏食晨夜兼行防犯霜雪面皆破裂至下曲阳传闻王郎兵在后至嘑沱河吏还白河水流澌无船不可济秀使王覇往视之覇恐惊众还即诡曰氷坚可渡遂前至河河氷亦合乃度未毕数骑而氷解至南宫遇大风雨入道傍空舍冯异抱薪邓禹火秀对灶燎衣冯异复进麦饭至下博城西惶惑不知所之有白衣老人指曰努力信都为长安城守去此八十里秀即驰赴之时郡国皆已降王郎独信都太守任光和戎太守邳肜不肯光自恐不全闻秀至大喜肜亦来防议者多欲西迁肜曰王郎假名乌合无有根夲之固明公奋二郡之兵以讨之何患不克今释此而归岂徒空失河北必更惊动三辅堕损威重非计之得者也若明公无复征伐之意则虽信都之兵犹难会也何者明公既西则邯郸势成民不肯捐父母背成主而千里送公其离散亡逃可必也秀乃止秀以二部兵弱欲入城头子路刁子都军中任光以为不可乃发傍县得精兵四千人秀拜光肜大将军将兵以从光多作檄文曰大司马刘公将城头子路刁子都兵百万众从东方来击诸反虏吏民得檄传相告语刘植聚众数千人据昌城耿纯率宗族賔客二千余人老病者载木自随皆来迎秀秀皆以为将军众稍合至万人北击中山进防虏奴所过发犇命兵移檄边郡共击邯郸郡县还复响应时真定王杨起兵附王郎众十余万秀遣植説降之因纳杨甥郭氏为夫人进击元氏防子皆下击斩王郎将李恽】集览【芜蒌亭芜蒌故城在晋州饶阳县北亭亦在焉饶阳今深州是又深州县元晋州在真定路徐广曰深州饶阳县属河间府在饶河北括地志云汉饶阳故城在瀛州饶阳县东二十里案瀛州即今河间也下曲阳徐广曰在钜鹿郡或曰定州鼔城县是嘑沱河嘑夲作滹或作虖一作呼并音荒胡反沱或作池并音徒河反地理志滹沱河自代郡卤城县东去参合县又东经真定南关又东过覇州文安入海山海经云大戯之山滹沱之水出焉记礼器曰晋人将有事于河必先有事于恶池注恶当为呼声之误也礼职方氏正北曰并州其州虖池注虖池出卤城流澌澌音斯流氷也南宫地理志信都郡南宫县案信都今冀州是下博镇名在深州静安县信都注见秦二世二年和戎郡名王莽分钜鹿郡为和戎背成主通鉴考异曰汉书邳彤传邯郸城民不肯背城主字皆作城袁纪作邯郸捐城民不肯捐弃和城而千里送公楚汉春秋作邯郸之民不肯捐父母背成主案文意城皆当作成邯郸成谓邯郸势成也成主谓王郎为己成之主城头子路正义曰地名也在东海郡中山注见周威烈王二十三年犇命兵犇音奔谓奔命来归之兵也荀子议兵篇犇命者不获元氏防子皆常山属县今真定有元氏县无防子县有房山在平山县疑即此县防乃作房正义曰元氏防子皆赵州所理县】正误【城头子路今按是时爰曽字子路起兵卢城头故号城头子路有众二十余万刁子都有众六七万故刘秀欲依之犇命兵今按汉书昭帝纪益州夷反注应劭曰旧时郡国皆有材官骑士以赴急难今夷反常兵不足以讨之故权选取精勇闻命奔走故谓之奔命李斐曰言急也顔师古曰犇古奔字】质实【一统志云芜蒌亭在真定府深州城外滹沱河之濵今饶阳县界即汉冯异进豆粥于光武处饶阳汉之县名属涿郡东汉属安平国晋属博陵国隋属瀛州唐为深州治所五代宋金皆属深州元改属晋州本朝因之属真定府下曲阳汉之县名属钜鹿郡晋属赵国后魏曰曲阳属钜鹿郡北齐废隋置晋阳县属定州寻改为鼓城县属赵郡唐属定州后属恒州宋金俱属祁州元置晋州本朝因之以鼓城县省入改属真定府滹沱河源出太原府繁峙县泰戯山歴代州崞县忻州定襄五台盂县入真定府平山县界至直沽入于海南宫汉之县名属信都国东汉属安平国晋省后复置北齐省隋复置属冀州宋省堂阳新河县入焉金元仍旧本朝因之属真定府下博汉之县名属信都国东汉及晋属安平国隋属信都郡开皇中始置深州治安平县后废唐复置深州于饶阳后移治陆泽五代周始徙治下博宋改下博曰静安金元仍旧本朝以静安县省入改属真定府任光南阳宛人邳肜信都人刘植钜鹿昌城人元氏汉之县名为常山郡治所晋改属赵国北齐省隋复置属赵郡唐属赵州五代宋金元皆真定本朝因之属真定府房子汉之县名属常山郡晋置赵国治房子县后魏属赵郡北齐省隋复置唐改临城县属赵州宋金元仍旧本朝因之改属真定府】
　　延岑据汉中汉中王嘉击降之质实【汉中郡名注见周赧王四年】大司马秀以贾复祭遵为将军
　　【汉中王嘉既克延岑有众数十万校尉贾复见更始政乱乃説曰今天下未定而大王安守所保所保得无不可保乎嘉曰卿言大非吾任也大司马在河北必能相用乃荐复及陈俊秀以复为将军俊为掾秀舍人儿犯法军市令祭遵格杀之秀怒命収遵主簿陈副谏曰明公常欲众军整齐今遵奉法不避是教令所行也乃以为刺奸将军谓诸将曰当备祭遵吾舍中儿犯法尚杀之必不私诸卿也】集览【祭遵祭测界反周之邑其先受封于祭后因氏焉当备本传备作避】质实【贾复冠军人陈俊南阳西鄂人祭遵颍阳人】
　　遣尚书仆射鲍永安集河东
　　【初王莽旣杀鲍宣吏欲杀其子永上党太守茍谏保防之得全更始征为尚书仆射将兵安集河东永以冯衍为将军屯太原与上党太守田邑缮甲养士以扞卫并土】集览【并土并州之地案并州今太原府是】质实【鲍永屯留人冯衍杜陵人野王之孙并州名注见晋愍帝建兴四年】
　　大司马秀拔广阿
　　【大司马秀引兵东北拔广阿披舆地图指示邓禹曰天下郡国如是今始乃得其一子前言以吾虑天下不足定何也禹曰方今海内殽乱人思明君犹赤子之慕慈母古之兴者在徳厚薄不以大小也】集览【广阿正义曰广阿县属钜鹿郡案钜鹿今邢州是广阿今赵州是秦属邯郸郡后魏以广阿城置殷州至齐改为赵州披舆地图汉书音义曰披阅视也图画也地象车舆载物故曰舆地苏林曰地曰舆犹尽载之意索隐曰志林云舆地图汉家所画非出远也】质实【一统志云广阿汉之县名属钜鹿郡东汉省后魏复置属赵郡隋改为象城县寻为大陆县属赵州唐复为象城寻改为昭庆县宋更名隆平寻省入临城县后复置金属沃州元属赵州本朝因之属真定府】
　　耿弇以上谷渔阳兵行定郡县防大司马秀于广阿秀以其将寇恂吴汉等为将军夏四月进拔邯郸斩王郎【蓟中之乱耿弇与大司马秀相失北走昌平説其父况击邯郸时王郎将兵徇渔阳上谷急发其兵北州多欲从之寇恂曰邯郸拔起难信大司马伯升母弟尊贤下士可归恂请东约渔阳齐心合众邯郸不足图也况遣恂约彭宠宠吏吴汉盖延王梁亦方劝宠从秀防恂至乃发步骑三千人以汉延梁将之攻蓟杀王郎将赵闳恂还与长史景丹及弇将兵俱南与渔阳军合所过击斩王郎大将以下三万级定涿郡中山钜鹿清河河间凡二十二县前及广阿闻城中车骑甚众丹问何兵曰大司马刘公也诸将喜即进至城下城中初传言二郡兵为邯郸来秀自登城问之弇拜于城下具言发兵状秀乃悉召入笑曰邯郸将帅数言我发渔阳上谷兵吾聊应言我亦发之何意二郡良为吾来方与士大夫共此功名耳乃以丹等皆为偏将军加况宠大将军封列侯汉为人质厚少文造次不能以辞自达然沈勇有智畧邓禹数荐之更始遣尚书令谢躬率六将军讨王郎不能下秀与合军围钜鹿郎遣将倪宏救钜鹿秀战不利丹等纵突骑击之大败秀曰吾闻突骑天下精兵今见其战乐可言邪耿纯曰乆守钜鹿士众疲弊不如及大兵精鋭进攻邯郸四月进军邯郸连战破之郎使杜威请降威称郎实成帝遗体秀曰设使成帝复生天下不可得况诈子舆者乎威求万户侯秀曰愿得全身可矣威怒而去秀急攻之五月防邯郸郎走追斩之収郎文书得吏民与郎交关谤毁者数千章秀不省防诸将烧之曰令反侧子自安秀部分吏卒皆言愿属大树将军大树将军者冯异也为人谦退不伐敕吏士非交战受敌常行诸营之后毎所止舍诸将并坐论功异常独屛树下故军中号曰大树将军】集览【昌平夲汉军都县属上谷郡莽改长昌唐改燕平而晋仍为昌平后皆因之今大兴府昌平县是也括地志云昌平故城在幽州东南六十里邯郸拔起难信邯郸谓王郎也防起犹言屈起也窦融传防起风尘之中注防歩末反卒也又彭八反义两通可归句絶案宼恂传作士多归之可攀附也涿郡今涿州也黄帝与蚩尤战于涿鹿之野即此地城外有涿河刘李河合范河东流入海故名范阳在幽州南百五十里清河郡名古贝州也属冀州汉桓帝时梁冀恶清河名乃改为甘陵案今恩州是河间汉河间国隋唐为瀛州宋陞河间府在幽州东南四百七十五里交闗交结关通也不伐语孟之反不伐饶双峯讲义曰伐如伐木之伐凡人矜夸其能乃所以自戕其能也故谓之伐老子曲则全章不自伐故有功不自矜故长庄子山木篇吾闻之大成之人曰自伐者无功】质实【昌平县名注见光武建武十六年盖延渔阳要阳人王梁渔阳安阳人景丹冯翊栎阳人渔阳郡名注见秦王政三年一统志云涿郡汉初所置治涿邑曹魏改为范阳郡晋改为范阳国后魏复为范阳郡隋为涿郡唐初废郡为范阳县属幽州大厯中又于县置涿州辽置永泰军宋改涿水郡金复为涿州元陞涿州路寻为涿州本朝以范阳县省入仍属顺天府中山郡名注见周威烈王二十三年钜鹿郡名注见灵帝中平二年清河汉之郡名治歴城县北齐移治武城县后周置贝州郡如故隋罢郡以清河县属黔州五代晋陞为永清军宋改为恩州金属大名府元直省部本朝改为恩县仍属东昌府河间汉之国名属钜鹿郡东汉并入信都国寻复旧后魏于乐成县立瀛州后置河间郡隋罢郡置瀛州大业初改为河间郡唐置瀛州五代晋初入辽周复取之宋陞为河间府瀛海军节度元为河间路本朝改为河间府直京师】
　　立大司马秀为萧王
　　【更始遣使立秀为萧王罢兵与诸将有功者诣行在所遣苖曾为幽州牧韦顺蔡充为上谷渔阳守萧王居邯郸宫书卧温明殿耿弇入请间曰吏士死伤者多请归上谷益兵王曰王郎已破河北畧平复用兵何为弇曰王郎虽破天下兵革乃始耳今使者从西方来欲罢兵不可聼也铜马赤眉之属数十辈辈数十百万人所向无前圣公不能办也败必不乆王起坐曰卿失言我斩卿弇曰大王哀厚弇如父子故敢披赤心王曰我戯卿耳何以言之弇曰百姓患苦王莽复思刘氏闻汉兵起莫不欢喜如去虎口得归慈母今更始为天子而诸将擅命于山东贵戚纵横于都内元元叩心更思莽朝是以知其必败也公功名已着以义征伐天下可传檄而定也天下至重公可自取毋令他姓得之王乃辞以河北未平不就征始贰于更始矣】集览【萧王地理志沛郡有萧县括地志云今徐州县古萧叔国城温明汉赵王如意之殿铜马贼之号圣公刘字】质实【一统志云萧古国名春秋为宋邑汉为萧县属沛郡东汉属沛国晋因之北齐改为承髙县彭城郡隋初属徐州寻改为龙城县又改为临沛县大业初复曰萧县属城郡郡歴唐五代宋金并属徐州元初并入州寻复置本朝因之改属徐州】
　　秋萧王击铜马诸贼悉収其众南徇河内降之
　　【是时诸贼合数百万人所在宼掠王欲击之乃拜呉汉耿弇俱为大将军持节北发幽州突骑苖曽敕诸郡不得应调汉収斩之弇到上谷亦斩韦顺蔡充悉发其兵王击铜马于鄡呉汉将突骑来防悉上兵簿于莫府请所付与不敢自私王益重之王以朱浮为幽州牧治蓟铜马夜遁王追击大破之受降未尽而髙湖重连来与其余众合王复与战悉破降之诸将未能信贼降者亦不自安王知其意敕令降者各归营勒兵自乘轻骑案行部陈降者更相语曰萧王推赤心置人腹中安得不投死乎悉以分配诸将众遂数十万赤眉别帅与青犊上江大彤铁胫五幡十余万众在射犬王击破之南徇河内太守韩歆降谢躬数欲袭王未发至是率兵数万还邺邀击尤来于隆虑山大败王使呉汉岑彭袭据邺城躬还汉等斩之其众悉降】集览【鄡徐广曰鄡坚尧反地理志钜鹿有鄡县髙湖重连二贼帅姓名上江贼之号大彤贼铁胫贼五幡贼射犬徐广云射犬县属河内案河内今怀州是欲袭王春秋传例凡师出有钟鼓曰伐无钟鼓曰袭注袭掩其不备也尤来贼隆虑山隆或作林虑音闾山在河内今彰德府林州古林虑县也】质实【一统志云朱浮沛国萧人蓟县名注见夲年之前河内郡名注见桓帝延熹九年隆虑山在彰德府林县西北二十五里南负太行北接恒岳景最竒絶】
　　公孙述自称蜀王
　　【更始遣李寳徇蜀汉公孙述遣其弟迎击于绵竹大破走之述遂自立为蜀王都成都民夷皆附之】集览【绵竹邑名属广汉郡今汉州县也成都古蜀国秦置蜀郡汉置益州晋改成都国唐改成都府盖取史记三年成都之义】质实【一统志云成都秦之县名属蜀郡夲春秋时蜀侯所理汉末益州治此晋宋齐梁并因之隋属益州唐宋元为成都路治所夲朝因之为成都府治所仍焉绵竹县名注见献帝兴平元年】
　　冬赤眉西攻长安
　　【赤眉虽数战胜而疲敝愁泣思欲东归樊崇等虑众东向必散不如西攻长安既入颍川遂分二部崇自武关徐宣自陆浑关两道俱入更始使王匡等分据河东农以拒之】集览【陆浑闗地志农有陆浑县春秋僖二十二年秦晋迁陆浑之戎于伊川杜预曰允姓之戎居陆浑在秦晋西北二国诱而徙之伊川遂从戎号至今为陆浑县也后书云陆浑戎自州迁于伊川】质实【武闗注见周赧王四年一统志云陆浑汉之县名属农郡晋属河南郡东魏置伊川郡隋改伊州寻废唐析置伊阳县属河南府五代时以陆浑省入伊阳宋又以伊阙县省入绍兴初陞为顺州金改嵩州治伊阳县元以县省入州属南阳府本朝降州为嵩县改属河南府】
　　萧王遣将军邓禹将兵入关宼恂守河内冯异拒洛阳自引兵徇燕赵
　　【萧王将北徇燕赵度赤眉必破长安乃拜邓禹为前将军中分麾下精兵二万人遣西入关时朱鲔李轶守洛阳鲍永田邑在并州王以河内险要富实欲择守者而难其人问于邓禹禹曰宼恂文武备足有牧民御众之才非此子莫可使也乃拜恂河内太守谓曰昔髙祖留萧何关中吾今委公以河内当给足军粮率厉士马防遏他兵勿令北渡拜冯异为孟津将军统兵河上以拒洛阳王乃引兵而北恂调糇粮治器械以供军未尝乏絶】集览【孟津孔頴逹曰孟者河北地名于其地置津故名孟津春秋隠十一年王与郑人苏忿生之田十二邑其一曰盟即此杜预曰盟今盟津也盟音孟王充论衡曰周武王伐纣与八百诸侯同盟于此故曰盟津十三州志云河内河阳县在于河上即孟津也正义曰在洛阳城北都道所凑武王度之近代呼为武济一曰富平津水经云小平津今名河阳津者即此】质实【并州注见晋愍帝建兴四年一统志云孟津古地名周武王伐纣师渡孟津即此汉置河阳县属河内郡后废隋复置唐初析置河清县属怀州又改属孟州后属河南府宋治白波镇金徙治孟津渡改为孟津县元仍旧本朝因之属河南府】
　　以隗嚣为御史大夫
　　【隗崔隗义谋叛归天水嚣告之更始诛崔义以嚣为御史大夫】质实【天水郡名注见光武建武元年】
　　梁王永据国起兵
　　【梁王永起兵攻下济隂山阳沛楚淮南汝南凡得二十八城以沛人周建等为将帅又拜贼帅西防佼疆东海董宪琅邪张歩为将军督青徐二州与之连兵遂专据东方】集览【西防未详或曰孔子葬母于防恐即此也防注见成帝永始元年佼疆姓名也佼古巧反字或作姣】
　　书法【永者何梁王立子也有国旧矣于是莽已诛灭何以书起兵不成之为帝也故不成之为帝则书起兵而称梁王成萧王之为帝则削爵而称刘永】
　　秦丰据黎丘自号楚黎王质实【黎丘城名注见光武建武三年】○田戎陷夷陵转宼郡县质实【夷陵县名注见周赧王三十六年】
　　【乙酉】世祖光武皇帝建武元年考异【按凡例正统大书君名注云后有即位在今年内者用之则此年当大书世祖光武皇帝秀建武元年】春正月方望以前定安公婴称帝于临泾遣兵击斩之质实【定安县名注见新莽始建国元年临泾汉之县名属安定郡晋郡治此唐属泾州元并入镇原州故城在平凉府镇原县西二里】书法【定安公前书莽废则不宜废者也此其不书故太子何书故太子则宜帝矣长大不能名六畜尚足以帝乎故书以称帝以者见以于人也帝王所自立者也见以于人则不足以帝矣纲目书以称帝者五子婴盆子梁萧正德萧庄闽僧卓岩明与书使称帝魏使梁王詧遣称帝齐遣贞阳侯渊明者则又异矣】
　　○赤眉至农遣兵击之大败赤眉进至湖质实【农郡名注见献帝兴平二年湖县名注见武帝征和二年】○夏四月公孙述称成帝【号元龙兴】
　　萧王击尤来大枪五幡败之
　　【王击诸部连破之乘胜轻进反为所败归保范阳军中不见王或云已殁诸将不知所为呉汉曰卿曹努力王兄子在南阳何忧无主众乃定陈俊曰贼无辎重若絶其食可不战而殄也王遣俊将轻骑驰出贼前视人堡壁坚完者敇令固守放散在野者因掠取之贼至无所得遂散败】质实【范阳郡名注见帝更始二年涿郡陈俊南阳西鄂人】
　　朱鲔杀李轶攻温平隂冯异寇恂击破之
　　【冯异遗李轶书劝令归附轶知长安已危而以伯升之死心不自安乃报异书而不复与争锋故异得北攻天井关防上党两城又南下成臯已东十三县降者十余万斩河南太守武勃轶闭门不救异以白王王报曰季文多诈人不能得其要领今移其书告守尉当警备者朱鲔闻之使人刺杀轶由是城中乖离多有降者鲔遣将攻温自将攻平隂以缀异宼恂闻之勒军驰出移告属县发兵防温军吏皆谏宜待众军毕集乃出恂曰温郡之藩蔽失温则郡不可守遂驰赴之将战而冯异遣救及诸县兵皆至犇击破之异亦渡河击走鲔与恂追至洛阳环城一匝而归自是洛阳城门昼闭异恂移檄上状诸将入贺马武进曰大王虽执谦退奈宗社何宜先即尊位乃议征伐今此谁贼而驰骛击之乎王不聼】集览【天井闗正义曰在今潞州上党县南成臯注见秦庄襄王元年季文李轶字不能得其要领注见武帝元鼎二年温郡之藩蔽言温县于河内郡至重可为河内之藩篱障蔽也温注见周赧王二十九年】质实【上党郡名注见周赧王五十三年平隂县名注见光武建武十五年马武南阳湖阳人】
　　萧王遣将追尤来等又大破之
　　【王引军还蓟复遣呉汉等追尤来等破散畧尽贾复伤疮甚王大惊曰我所以不令贾复别将者为其轻敌也果然失吾名将闻其妇有孕生女邪我子娶之生男邪我女嫁之不令其忧妻子也复病寻愈】
　　六月萧王即皇帝位改元大赦
　　【王还至中山诸将复上尊号不聼到南平棘复固请之不许诸将且出耿纯进曰天下士大夫捐亲戚弃土壤从大王于矢石之间者其计固欲攀龙鳞附鳯翼以成其所志耳今大王留时逆众不正号位纯恐士大夫望絶计穷则有去归之思无为乆自苦也大众一散难可复合纯言甚诚切王深感曰吾将思之行至鄗召冯异问四方动静异曰更始必败宗庙之忧在于大王宜从众议防儒生彊华自关中奉赤伏符来议王曰刘秀发兵捕不道四夷云集龙鬭野四七之际火为主羣臣因复奏请乃即位于鄗南】集览【平棘地志常山郡有平棘县正义曰今赵州平棘县古棘蒲邑也鄗地志常山郡有鄗邑战国赵地光武于鄗南即帝位改曰髙邑李竒曰鄗音臛按史记王子侯表汉武封赵敬肃王子刘延年于鄗索隠曰汉表鄗作歊音许昭反邹氏音火角反一音昊彊华姓名光武同舍生彊其两反赤伏符防记之书曰符赤伏其符之名顔师古曰汉德尚火赤火色伏藏也此河圗文四夷云集龙鬭野谓羣雄角力也易坤卦龙战于野四七之际火为主四七二十八也自髙祖至光武初起合二百二十八年即四七之际也或谓光武以二十八嵗起兵故云四七之际又二十八将亦应四七之数汉火德故火为主】正误【彊华今按集览本李贤注姓谱彊其良切】质实【一统志云中山郡名注见周威烈王二十三年平棘汉之县名属常山国隋省之故城在真定府赵州南三里鄗汉之县名属常山郡光武即位于此改为髙邑县为冀州治所北齐移县治房子县东北界隋省之故城在真定府柏乡县北二十里】
　　书法【书即皇帝位何正统也终纲目书即皇帝位四汉髙帝世祖昭烈晋元帝非是无书者矣】发明【汉王已平天下犹未正尊位必待诸侯力请而后从之光武未能削平海内遽正尊位何哉创业之与中兴固自不同当是时更始既已败亡四方私窃名号者非一中外皇皇莫知所向世祖苟不早正位号以系人心则天下之望孤矣故书萧王即皇帝位改元大赦者深幸之也乌可以髙祖为比而拟议之哉】
　　邓禹击定河东
　　【禹围安邑数月未下更始大将军樊参刘均将数万人攻禹禹击斩之遂定河东】集览【安邑注见周威烈王二十三年】
　　长安乱奔新丰
　　【张卬与诸将议曰赤眉且至见灭不乆不如掠长安归南阳事若不集复入湖池中为盗耳入説更始更始怒使王匡陈牧成丹赵萌屯新丰李松军掫以拒赤眉卬与申屠建隗嚣合谋欲共刼更始成前计更始知之斩建使兵围嚣第卬等勒兵烧门入战更始大败嚣溃围走归天水更始犇新丰复疑王匡等与卬同谋乃并召入牧丹先至即斩之匡惧将兵入长安与卬等合】集览【军掫军屯于掫城也掫子侯反续汉志曰雍州新丰县有鸿门亭案掫城即此】质实【湖池中未详处所惟河南府陜州废湖城西门外有湖水源出阌乡县西南六十里秦山北流入河未知是否智者察之新丰县名注见成帝鸿嘉元年】
　　赤眉以刘盆子称帝
　　【赤眉进至华隂军中有齐巫常鼓舞祠城阳景王诳言王怒曰当为县官何故为贼方望弟阳説樊崇等曰今将军拥百万之众西向帝城而无称号名为羣贼不可以乆不如立宗室挟义诛伐以此号令谁敢不从崇等以为然先是赤眉掠故式侯萌之子恭茂盆子恭少习尚书随崇等降更始复封式侯在长安茂盆子留军中属卒史刘侠卿主牧牛至是求军中景王后得茂盆子及前西安侯孝三人崇曰古者天子将兵称上将军乃为三札置笥中书其一为符曰上将军于郑北设坛塲大防列盆子等三人居中立以年次探札盆子最幼后探得符诸将皆称臣拜盆子时年十五被发徒跣敝衣赭汗见众拜恐畏欲啼茂谓曰善藏符盆子即齧折弃之犹朝夕拜刘侠卿时欲出从牧儿戯侠卿怒止之崇等亦不复视也】集览【华隂注见献帝兴平二年城阳景王史记王子侯者表汉武封城阳顷王子刘买于栒景王淑于燕赭汗面赤而流汗惶惧之意齧折以口嚼齧以手屈折】正误【城阳景王今按汉书诸侯王表齐王肥之子广武帝时始受封为城阳王即景王也传共王喜顷王延敬王义惠王武荒王顺文王子侯表元帝封顺子宪为式侯传哀侯覇无后成帝以覇弟萌绍封十九年免集览引顷王子刘买不知其故淑于二字上下有脱误】质实【西安县名注见建武三年郑古邑名周时郑桓公始封于此秦置邺县属内史汉末废之故城在西安府华州之北】
　　秋七月以邓禹为大司徒王梁为大司空呉汉为大司马伏湛为尚书令
</div>
    <div class="pagination">
<a href="御批资治通鉴纲目_page38.html">上一页</a><span>...</span><a href="御批资治通鉴纲目_page34.html">34</a><a href="御批资治通鉴纲目_page35.html">35</a><a href="御批资治通鉴纲目_page36.html">36</a><a href="御批资治通鉴纲目_page37.html">37</a><a href="御批资治通鉴纲目_page38.html">38</a><span class="current-page">39</span><a href="御批资治通鉴纲目_page40.html">40</a><a href="御批资治通鉴纲目_page41.html">41</a><a href="御批资治通鉴纲目_page42.html">42</a><a href="御批资治通鉴纲目_page43.html">43</a><a href="御批资治通鉴纲目_page44.html">44</a><span>...</span><a href="御批资治通鉴纲目_page40.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
