<!DOCTYPE html>
<html>
<head>
    <meta charset="UTF-8">
    <title>史通通释 - 第 2 页/共 20 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>史通通释 - 第 2 页/共 20 页</h1>
    <div class="content">　　三曰节之淆【节之淆者内篇少外篇多通幅分条之殊其体故也其在内篇六家之总首既截则总尾亦宜截书志后论不应以或问截编次终篇不应以寻夫截其在外篇离合断连岐迕交失者史官篇三正史篇三惑经篇一杂説上中下篇十有五技肯綮每至族而难为官止神行唯彼节之有间今皆騞然矣至若防烦摘史隔钞而合片当以方空格界之又若卷末忤时一牍而两端可以序防例离之斯皆随方制宜非欲矜已立异】
　　四曰简之错【篇节字句并有错简篇之错卷九内之叙传者是节之错曲笔中之夫史十行者是字句之错杂説下之李陵书者是篇不得而移节句可得而准也或遂刋定或为证眀具着卷中○凡所尽心畧如前欵间尝总诸科别而之理不言而同然唯去非以趋于是言惬心者贵当必无憾然后即安是书也谓刘氏史通可谓浦氏家言亦可己巳孟陬亲贤堂】



　　钦定四库全书
　　史通通释卷一　　　　　　无锡浦起龙撰内篇
　　六家【第一○合起结共八章】
　　自古帝王编述文籍外篇【谓古今正史篇此二字一作史】言之备矣古往今来质文递变诸史之作不恒厥体释【二句首提史字掲出全书眼目】而爲论其流有六一曰尚书家二曰春秋家三曰左传家四曰国语家五曰史记家六曰汉书家今略陈其义列之于后
　　按此篇序也史体尽此六家六家各有原委其举数也欲溢为七而无欠欲减为五则不全是史通总挈之纲领也其辨体也援駮俪纯而派同移甲置乙则族乱是六家类从之畛涂也注家认家字不清要领全没今为显説之一【尚书】记言家也二【春秋】记事家也三【左传】编年家也四【国语】国别家也五【史记】通古纪传家也六【汉书】断代纪传家也防此分配以观六章观全书如视掌文矣
　　尚书家者释【是为记言家】其先出于太古易曰河出图洛出书圣人则之故知书之所起逺矣释【上原书之所起下表孔子所定】至孔子观书于周室得虞夏商周四代之典乃删其善者定为尚书百篇孔安国曰以其上古之书谓之尚书尚书璇玑钤曰尚者上也上天垂文【古象字一作以】布节度如天行也王肃曰上所言下为史所书故曰尚书也释【三引古语皆释尚字名义惟此王肃所云乃与记言意合是为本处家字所宗】推【一作唯】此三説其义不同盖书之所主本于号令所以宣王道之正义发话言于臣下故其所载皆典谟训诰誓命之文释【数语勒清记言】至如尧舜二典直序人事禹贡一篇唯言地理【或作里】洪范总述灾祥【董刘五行之説】顾命都陈防礼兹亦为例不纯者也释【数语以书有兼及记事之文摘出言之要之自孔子观书至此总以记言为立説之主也】又有周书者【谓世所传汲冡周书】与尚书相类释【亦是记言类也】即孔氏刋约百篇之外凡为七十一【或作二非】章上自文武下终灵景甚【一误作其】有明允笃诚典雅髙义时亦有浅末恒説滓秽相叅殆似后之好事者所增益也至若职方之言与周官【周礼】无异时训之説比月令多同斯百王之正书五经之别録者也释【自又有周书至末所缀三书皆属记言之体正为家字博其类也○此节述删余之周书虽其中不无真伪相乱要是本家绪余故引而附之】自宗周既殒书体遂废迄【一作迨】乎汉魏无能继者释【数语转递】至晋广陵相鲁国孔衍以为国史所以表言行昭法式至于人理常事不足备列乃删汉魏诸史取其美词典言足为龟镜者定以篇第纂成一家由是有汉尚书后汉尚书汉【衍】魏尚书凡为二十六卷【卷与隋志不合】释【书体久废之后至晋而有孔衍诸书是后来记言者一家】至隋秘书监太原王劭又録开皇仁夀时事编而次之以类相从各为其目勒成隋书八十卷寻其义例皆准尚书释【至隋而又有王劭隋书亦是后来记言者一家○上二家亦以类附此下则就二家衡论】原夫尚书之所记也若君臣相对词旨可称则一时之言累篇咸载如言无足纪语无可述若此【疑当作止】故事虽有【旧无有字】脱略【四句言有事无言者不收】而观者不以为非爰逮中叶文籍大备必翦截今文摸拟古法事非改辙理涉守株故舒元【孔衍字】所撰汉魏等书不行于代也释【此节论孔衍书也上世事简故言亦简后世文烦徒以翦弃事实上拟记言岂足成书】若乃帝王无纪公卿缺传则年月失序爵里难详斯并昔之所忽而今之所要如君懋【王劭字】隋书虽欲祖述商周宪章虞夏观其所述乃似孔子家语临川世説【谓体不类史】可谓画虎不成反类犬也故其书受嗤当代良有以焉释【此节论王劭书也既无纪传又不编年徒然掇拾言岂得成史○二节之意总谓记言一家止可行于三古后丗不必仿为也】
　　按朱子尝言古史之体可见者书春秋而已史通首此二家皆谈史不谈经注家执经言经繁引义防都无交涉其首尚书家者刘氏特以记言之体当之云尔家不类族不备人非其伦书是其体则以其族归之不特七十一篇之周书为其绪余若衍若劭等书皆是记言之族故亦以类相从郭本纷纷讥刘氏以狗尾续貂正縁不识家字所由胥动浮言也○上古文字何例可説专以尚书属言其説始自郑荀讵云笃论刘氏不此之辨而疑书例之不纯固哉言也【刘说盖本尧典孔防】○尚书固是史家开体然不编年不纪传原非史体正宗故后世难为其继亦不必有继刘氏讥衍劭为守株画虎洵通识也
　　尚书百篇【汉蓺文志易曰河出图洛出书圣人则之故书之所起逺矣至孔子纂焉上断于尧下讫于秦凡百篇按志语本孔安国尚书序百篇葢古尚书原数也】
　　孔安国【史记孔子世家孔子而下歴伯鱼子思子上子家子京子髙子慎及鲋凡八丗鲋弟子襄生忠忠生延年及安国安国为今皇帝博士汉蓺文志武帝末鲁共王壤孔子宅得古文尚书孔安国悉得其书献之尚书孔序以其上古之书谓之尚书百篇之义世莫得闻】
　　璇玑钤【后汉方术传樊英善河洛七纬章怀注七纬者易纬稽览图干凿度坤灵图通卦验是类谋辨终备也书纬璇玑钤考灵耀刑德放帝命验运期授也诗纬推度灾汜厯枢含神务也礼纬含文嘉稽命征斗威仪也乐纬动声仪稽耀嘉叶图征也孝经纬援神钩命决也春秋纬演孔图元命苞文耀钩运斗枢感精符合诚图考异邮保干图汉含孳佑助期握诚图潜潭巴说题辞也】
　　王肃【魏志王朗传朗子肃字子雍中领军散骑常侍善贾马之学而不好郑氏采防同异为尚书诗论语三礼左氏解及撰定父朗所作易传皆列于学官按郭本引南齐奔魏之王肃误又按王应鳞困学纪闻云乐书引乐记通典引大传并存王肃注而集说以为元魏人误也在元魏者字恭懿不以经学名然则误已在宋时矣而王谓不以经学名亦非恭懿长于三礼北史与刘石经同传常相辨论往来也】爲例不纯【汉蓺文志左史记言言为尚书右史记事事为春秋荀悦申鉴其说同郑氏六蓺论左史所记为春秋右史所记为尚书是以玊藻云动则左史书之言则右史书之按王者因事而有言有言必有事理势本自相连珥笔如何分记况左右配属班荀之与郑戴又各抵悟此等皆出自汉儒难可偏据魏晋以来黏配相沿杜预以汉志为误史通则又以汉志为例遂有为例不纯之议并非】又有周书【汉蓺文志周书七十一篇刘向云周时诰誓号令葢孔子所论百篇之余也困学纪闻隋唐志系之汲冡然汲冡得竹书在晋咸宁五年而太史公郑康成许叔重马融皆引其文皆在汉世杜元凯觧左传时书亦未出也亦以周书为据束晳传及左传正义引王隠晋书所载竹书之目亦无周书然则系于汲冡误矣今按史通亦多引其书皆不冠以汲冢隋唐志之误信矣】
　　职方时训【逸周书序王纪虽弛天命方永四夷八蛮攸遵王政作职方辩十二气之应以明天时作时训按浚仪王氏纪闻引此序十二气作二十四气】
　　孔衍汉魏尚书【晋儒林传孔衍字舒元孔子二十二世孙中兴初补中书郎出为广陵郡凡所撰述百余万言唐蓺文志孔衍汉尚书十卷后汉尚书六卷后魏尚书十四卷按后魏后字衍文】王劭隋书【隋书王劭字君懋授著作郎迁秘书少监专典国史撰隋书八十卷多録口勅又采迂怪委巷之言以类相从为其题目】
　　守株【韩非五蠧宋人耕田田中有株兔走触株而死因释耒而守株冀复得兔兔不可得为宋国笑摸拟篇用其语稍详】
　　家语【王肃注后序孔子家语者与论语孝经并时弟子取其正实而切事者别出为论语其余则都集録之鼂氏读书志凡四十四篇刘向校録止二十七篇王肃得此于孔猛家朱子与吕伯恭书程氏遗书若只暗地删却久后易惑人记论语者只为如此留下家语至今作病痛也】
　　临川世説【宋书宗室传临川王道规无子以长沙景王子义庆为嗣髙氏纬畧义庆采撷汉晋以来佳事佳话为世説新语读书志刘知防颇言此书非实録予亦云】
　　春秋家者释【此一家是言记事家也止以经文为界勿重拈编年意致与左传家混】其先出于三代释【原记事家古名所自】案汲冢璅语记太丁时事目为夏殷春秋释【此下歴引春秋古名见于诸书者以实之】孔子曰防通知逺书教也属辞比事春秋之教也知春秋始作与尚书同时璅语又有晋春秋记献公十七年事国语云晋羊舌肸习于春秋悼公使傅其太子左传昭二年晋韩献子来聘见鲁春秋曰周礼尽在鲁矣斯则春秋之目事匪一家至于隐没无闻者不可胜载又案竹书纪年其所纪事皆与鲁春秋同孟子曰晋谓之乗楚谓之梼杌而鲁谓之春秋其实一也然则乗与纪年梼杌其皆春秋之别名者乎故墨子曰吾见百国春秋盖皆指此也释【此上叠引众説总以证明古者歴国史记皆号春秋为推本命名之由而其用则皆以记事为义也】逮仲尼之修春秋也乃观周礼之旧法遵鲁史之遗文据行事仍人道就败以明罚因兴以立功假日月而定歴数籍【借通】朝聘而正礼乐微婉其説志【一作隐】晦其文为不刋之言着将来之法故能弥歴千载而其书独行释【此节正表孔子所修之春秋寓书法于记事中孤行千载而他所谓春秋者皆废】又案儒者之説春秋也以事系日以日系月言春以包夏举秋以兼冬年有四时故错举以为所记之名也茍如是则晏子虞卿吕氏陆贾其书篇第本无年月而亦谓之春秋盖有异于此者也释【此节带及编年言记事必系之年月若晏虞吕陆軰所着事无编系何得假名然编年意本章不重特縁此以斥诸家耳】至太史公着史记始以天子为本纪考其宗旨如法【一作昔】春秋自是为国史者皆用斯法然时移世异体式不同其所书之事也皆言罕襃讳事无黜陟故马迁所谓整齐故事耳安得比于春秋哉释【末节指出后史之帝纪为近春秋经体是则本家正派特书法未尽善耳】
　　按此春秋举经不举传章意以记事为主与尚书对举而此为确配非尚书强配记言比也于编年意则带及之至下章左传家尽之其标义也以孔子为宗法其徴名也以前所稽者为原始以后所附者为虚称其苗裔也以迁史所开诸帝纪为具体合而观之家字之原委离合备焉○本纪取法春秋一语破的纪所加详者惟在开剏之世及凡诏令之文耳后来朱子作纲目之纲固是仰学春秋亦大率取裁本纪春秋家者【至】尽在鲁矣【此段证据与杜氏左传序首孔防叅错相同】汲冢璅语【隋书经籍志古文璅语四卷汲冡书】
　　羊舌肸【外传晋语悼公问徳义司马侯曰诸侯之为日在君侧以其善行以其恶戒可谓德义矣公曰孰能曰羊舌肸习于春秋乃召叔向使傅太子彪】
　　竹书纪年【杜氏左传后序余成春秋释例及经传集觧始讫会汲郡汲县有发其界内旧冡者大得古书皆简编科斗文字多杂碎怪妄不可训知纪年冣为分了起自夏殷周皆三代王事无诸国别也唯特记晋事起自殇叔次文侯昭侯以至曲沃庄伯庄伯之十一年十一月鲁隐公之元年正月也皆用夏正建寅之月为歳首编年相次晋国灭独记魏事下至魏哀王之二十年盖魏国之史记也推校哀王二十年太歳在壬戌是周赧王之十六年秦昭王之八年韩襄王之十三年赵武灵王之二十七年楚怀王之三十年燕昭王之十三年齐湣王之二十五年也哀王二十三年乃卒故特不称諡谓之今王其著书文意大似春秋经推此足见古者国史防书之常也按汲冡书有目详后申左篇】
　　百国春秋【北平黄氏补注公羊传防云昔孔子受端门之命制春秋之义使子夏等求周史记得百二十国寳书则墨子言百国春秋当即是书也】
　　周礼旧法【杜序周德既衰官失其守上之人不能使春秋昭明仲尼因鲁史防书成文考其真伪而志其典礼上以遵周公之制下以明将来之法】
　　微婉志晦【杜序为例之情有五一曰微而显二曰志而晦三曰婉而成章四曰尽而不污五曰惩恶而劝善】
　　系日系月【语见杜氏序】
　　包夏兼冬【杜序史之所记必表年以始事年有四时故错举以为所记之名也防言春足以兼夏言秋足以见冬鲁颂笺云春秋犹言四时是也】
　　晏虞吕陆亦谓春秋【史记管晏列传赞吾读晏子春秋欲观其行事故次其传孔丛执节篇春秋经名晏子书亦曰春秋贵贱不嫌同名也史记虞卿説赵孝成王为赵上卿卒去赵不得意乃著书曰节义称号揣摩政谋凡八篇曰虞氏春秋汉蓺文志虞氏春秋十五篇髙诱吕览序吕不韦者阳翟富贾为秦相国集儒书着其所闻为十二纪八览六论名吕氏春秋暴之咸阳市门悬千金其上能増损一字者予千金后汉班彪传汉兴定天下大中大夫陆贾纪録时功作楚汉春秋九篇史记本传索隐贾撰记项氏与汉髙初起及惠文间事】
　　左传家者释【是为编年正家】其先出于左丘明释【传为左撰亦曰其先志家之所始也】孔子既着春秋而丘明受【旧作授非】经作传盖传者转也转受【旧亦作授】经旨以授后人或曰传者传【原音平】也所以传示来世案孔安国注尚书亦谓之传斯则传者亦训释之义乎释【首节空防传字只作注传意觧】观左传之释经也言见经文而事详传内或传无而经有或经阙而传存其言简而要其事详而博信圣人之羽翮而述者之冠冕也释【此节贴合左氏递到传述古事之传尚未説到编年】逮孔子云没经传不作【史而以经名者至左传后遂絶】于时文籍唯有战国防及太史公书而已释【二书皆非编年何忽引入以其所载接左连秦为下文乐传张本耳】至晋著作郎鲁国乐资乃追采二史撰为春秋后传其书【一脱书字】始以周贞王续前传鲁哀公后至王【同赧】入秦又以秦文王之继周终于二世之灭合成三十卷释【乐资采国策迁史为书上接春秋下迨汉初亦名为传○已上不言编年而编年自见也】当汉代史书以迁固为主而纪传□【古互字】出表志相重于文为烦颇难周览释【接入汉史其初有纪传无编年此数语桃下】至孝献帝始命荀恱撮其书为编年体依【一有附字】左传着汉纪三十篇释【此就荀纪之依左体指出编年二字为全章防眼】自是每代国史皆有斯作起自后汉至于髙齐如张璠孙盛干寳徐贾【当是广字】裴子野吴均何之元王劭等其所著书或谓之春秋或谓之纪或谓之略或谓之典或谓之志虽【当有其字】名各异大抵皆依左传以为的准焉释【的准者编年也凡异名而同体者悉罗列之于家字乃无欠阙】
　　按春秋经以提纲传以述事事必系年编年之法由是兴焉然编年之义史通不以系经而系传者事待传而显也传有三家史通唯取左氏不及公谷者公谷主释义左主载事公谷非史法左具史法也故左传一家为编年家法之祖也自左而后乐资荀恱以及张孙干徐裴吴何王诸所述撰皆其流也章内错举国防迁固殆为乐传荀纪起本犹宋涑水氏采十七史以为通鉴所本者纪传家而所成者乃编年体也此防观书略绰定知辨类糊涂○又唐之先有王氏元经薛收传正拟是家史通曾不及之因思隋唐二史皆不立王通传至司马君实为之补传谓其事其书出其家人参差不实然则书虽存究在依托然否间况其家所以推之者越分无礼有白牛谿序曰山似尼丘泉似泗涘更为之作文中子世家以配迁史是其滛名僣号罪甚扬雄法亦在所必斥也受经作传【杜氏集解序左丘明受于仲尼以为者不刋之书也故传或先以始事或后以终义或依以辩理或错以合异随义而发其例之所重】
　　乐资【晋书无传隋经籍志春秋后传三十一卷晋著作郎乐资撰按资晋时人在荀恱后而章内先举乐资者资书接左迄秦事在汉纪前不以人次也又接左之年之周贞王史记作定王左防杂引存疑】荀恱【后汉荀淑传淑孙恱字仲豫献帝时官秘书监帝以班固汉书文緐难省乃令恱依左氏传体为汉纪三十卷辞约事详其序曰中兴以前明主贤臣得失之轨亦足以观矣正史篇又有注】张璠【国史无传隋经籍志后汉纪三十卷张璠撰袁宏后汉纪自序暇日掇防汉纪谢承书司马彪书华峤书谢忱书汉山阳公记汉灵献起居注汉名臣奏旁及诸郡耆旧先贤传凡数百卷多不次叙始见张璠所撰书其言汉末之事差详故复探而益之】
　　孙盛【隋经籍志魏氏春秋三十卷晋阳秋三十卷并孙盛撰盛字安国又见论賛直书二篇】干寳【晋书寳字令升祖统吴奋武将军寳以才器召为著作郎领国史着晋纪自宣迄愍凡二十卷直而能婉郭评杨诚斋尝与同舍谈于寳一吏曰干字非于验书果然按语见鹤林玉露谓韵书干字下注云晋有干寳也诚斋喜曰此吾一字之师】
　　徐贾【其人其书俱无考按隋唐二志于干寳晋纪之后裴子野宋略之前有徐广晋纪四十五卷与此处列名之次正同而所列编年门类亦合然则贾字即广字之譌也宋书本传徐广字野民贠外散骑领著作】
　　裴子野【梁书子野字防原曾祖松之续修何承天宋史未成子野更撰为宋略二十卷叙事评论多善】
　　吴均【梁书吴均字叔祥文体清防好事者或斆之谓为吴均体除奉朝请着齐春秋三十卷外篇正史篇谓其书称梁帝为齐眀佐命帝恶其实诏燔之然其私本竟行】
　　何之元【陈书之元锐精著述以为梁氏肈自武皇终于敬帝其兴亡盛衰之迹足以垂鉴戒定襃贬究七十五年行事草创为三十卷号曰梁典】
　　王劭【见尚书家但彼所引为隋书是记言体此所引则北齐志乃编年体章末所云或谓之志正指此也旧注悉取其所著书溷列一处便使家数不清唐艺文编年类王劭北齐志十七卷外编正史篇王劭凭起居注广以异闻造编年书号曰齐志云云分体甚明】
　　国语家者释【此是国别家惟分封分割之代有之】其先亦出于左丘明既为春秋内传又稽其逸文纂其别说分周鲁齐晋郑楚吴越八国事起自周穆王终于鲁悼公别为【此二字或作列于或作列为皆非】春秋外传国语合为二十一篇其文以方内传或重出而小异然自古名儒贾逵王肃虞翻韦曜之徒并申以注释治其章句此亦六经之流三传之亚也释【首节防明国别之体因推稽纂所由兼及注家章句如此】暨纵横互起力战争雄秦兼天下而着战国防其篇有东西二周秦齐燕楚三晋宋卫中山合十二国分为三十三卷夫谓之防者盖録而不序【谓时序】故即简【简策】以为名或云汉代刘向以战国游士为之【一脱之字】策谋因谓之战国防释【继国语而起者国防正其流派故连及之而以两义防明防字也】至孔衍又以战国防所书未为尽善乃引太史公所记参其异同删彼二家【谓国防迁史】聚为一録号为春秋后语除二周及宋卫中山其所留者七国而已始自秦孝公终于楚汉之际比于春秋亦尽二百三十余年行事始衍撰春秋时国语【因述其后语并标其前作】复撰春秋后语勒成二书各为十卷今行于世者唯后语存焉案其书序云虽左氏莫能加世人皆尤其不量力不度德寻衍之此义自比于丘明者当谓国语非春秋传也必方以类聚岂多嗤乎释【此节因国防敷衍而出在舒元作之殊觉多事在史通引之郤是类推盖此家述者絶少故及之也】当汉氏失驭英雄角力司马彪又録其行事因为九州春秋州为一篇合为九卷寻其体统亦近代之国语也释【此书乃是本家的派国语一家从此止矣】自魏都许洛三方鼎峙晋宅江淮四海幅裂其君虽号同王者而地实诸侯所在史官记其国事为纪传者则规模班马创编年者则议拟荀袁于【一作为】是史汉之体大行而国语之风替矣释【末节正见国语家久废虽自魏晋以来多有分国之史大都祖述班荀均之国别而体则非矣】
　　按二国均为国别家史通虽专以外传标目其实走马递举○自封建废而史统于一靡事殊涂矣其或光岳气分各职记注而编年纪传小大相师亦并不用条缀体式若是乎国语一家防将説部置之史通不列为家而不可列之为家而体非正用章末笔叅进退不类他家有以也
　　内传外传【韦昭国语序昔孔子修旧史以垂法左丘明因圣言以摅意可谓博物善作者也其雅思未尽复采録前世穆王以来下迄鲁悼智伯之诛以为国语其文不止于经故号曰外传又云切不自料复为之解叅之以五经捡之以内传】
　　贾逵注【后汉书贾逵字景伯九世祖谊逵身长八尺二寸诸儒为之语曰问事不休贾长头尤明左氏传国语为之解诂五十一篇注左氏传三十篇国语二十一篇也】
　　王肃注【三国时人见尚书家按魏志本传于诸解后又有三传国语尔雅诸注隋经籍志春秋外传章句一卷王肃撰】
　　虞翻注【三国吴志虞翻字仲翔孙权以为骑都尉徙交州虽处罪放而讲学不倦为老子论语国语训注皆传于丗】
　　韦曜注【吴志韦曜字嗣为尚书郎迁太子中庶子孙皓即位封髙陵亭侯注曜本名昭史为晋讳改之宋崇文总目昭叅引郑众贾逵虞翻唐固合五家为注自发正者三百七事按唐固注国语见吴志阚泽传或作唐因非】
　　战国防【刘向原叙所校中战国防书臣向因国别者畧以时次之得三十三篇中书本号或曰国防或曰国事或曰短长或曰事语或曰修书或曰长书臣向以为战国时防士防谋宜为战国防继春秋以后讫楚汉之起二百四十五年间之事皆定以杀青书隋经籍志刘向録者三十二卷髙诱撰注者二十二卷】
　　孔衍后语【唐艺文志孔衍春秋时国语十卷又春秋后国语十卷按史通云今行世者唯后语存是知新唐志特因旧史原文非皆有其书也】
　　九州春秋【隋经籍志九州春秋十卷司马彪撰陈氏书録解题彪记汉末州部之乱司冀徐兖青荆扬凉益幽凡盗贼僣叛皆记之晋书彪字绍统髙阳王睦之子官秘书郎】
　　魏都许洛【三国魏志建安元年洛阳残破董昭等劝太祖都许三十五年至洛阳文帝黄初元年营洛阳宫按时言曹魏者通谓之许洛如吴志朱桓言进取夀春以规许洛是也】
　　晋宅江淮【晋元帝纪帝琅琊恭王觐之子嗣位琅琊永嘉初镇建邺愍帝即位西都不守建武元年依魏晋故事为晋王立宗庙社稷于建康按是为东晋之始建康即建邺吴大帝始都此江淮其界也亦吴之通称如吴志周鲂本阳羡人而言生长江淮是也】
　　史记家者释【此是纪传家之祖而刘氏以史记通古为体故别为一家】其先出于司马迁自五经间行百家竞列事迹错糅【通作揉】前后乖舛释【此四句伏下辽逺难稽病源】至迁乃鸠集国史采访家人【或作家乗恐非】上起黄帝下穷汉武纪传以统君臣书表以谱年爵合百三十卷因鲁史旧名目【一本目字在上】之曰【一无曰字】史记自是汉世史官所续皆以史记为名迄乎东京著书犹称汉记【一作纪】释【数语逓下】至梁武帝又勅其羣臣上自太初下终齐室撰成通史六百二十卷其书自秦以上皆以史记为本而别采他説以广异闻至两汉已还则全録当时纪传而上下通逹臭味相依又吴蜀二主皆入世家五胡及拓防氏列于夷狄传大抵其体皆如史记其所为异者唯无表而已释【自此节起连述后代之拟史记者○本节述通史也梁武贪慕史记之为勑撰辽濶之编也】其后元魏济隂王晖业【譔人误辩详后注】又着科録二百七十卷其断限亦起自上古而终于宋年其编次多依放通史而取其行事尤相似者共为一科故以科録为号释【此节述科録也元晖贪慕史记之为亦着此辽濶之编也】皇家显庆中符玺郎陇西李延夀抄撮近代诸史南起自宋终于陈北始自魏卒于隋合一百八十篇号曰南北史其君臣流例【恐当作别】纪传羣分皆以类相【一无相字】从各附于本国释【此节述南北史亦综数代为一书者】凡此诸作皆史记之流也释【已上三节是述案已下出议】寻史记疆宇辽濶年月遐长而分以纪传散以书表每论家国一政而胡越相悬叙君臣一时而参商是隔此其为体之失者也兼其所载多聚旧记【一作纪原注谓采国语丗本国防等　按此注旧在杂言下非】时采【一作挿】杂言故【故字俗本误作细书缀于小注末】使览之者事罕异闻而语饶重出此撰録之烦者也释【凡此诸病皆由丗代悬隔载记厐杂所致葢是诫辞非贬辞也】况通史以降芜累尤深遂使学者宁习本书而怠窥新録且撰次无防而残缺遽【或作遂】多可谓劳而无功述者所宜深诫也释【结言规橅史记者无其笔力贪其博逺非芜即缺病所必致此通史一家所以当诫欲令作史者于记传家以断代为正下章汉书家是已】
　　按此章乃是著述家深识利病之言闻人通患率在夸多代逺文厐荒诞滋炽无田甫田诗人所以诫也史通葢为通史科録芜编纷出滥觞寔由司马故重诫之其别家于班正复为此评者不察认是诋諆迁史误矣○南北史之为体也析置纪传越代黏连而一姓数传多系家不系国于画代为紊例设若八朝各立限断如承祚国志之式则子元不以入史记家延夀亦不受此诃矣至欧阳五代史年祚太促不得以此例绳之○尝谓昔人所以甄综古近通为一书者为其时有彚刋羣史定本故耳识者鉴此乃有十七史之刻嗣是而为廿一为廿二循代接编各还原袠既无纂合之劳亦免离散之患实自斯言发之刘氏岂非史部功臣
　　采访家人【此句又见采撰及正史篇言巴西谯周以太史迁书周秦以上或采家人诸子不专据正于是作古史考云云是知改人为乗者非】
　　鲁史旧名史记【记见春秋家】
　　通史【梁吴均传均免职寻召撰通史起三皇迄齐代均草本纪世家功毕列传未就卒又武帝纪太清二年通史成躬制賛序凡六百卷天情睿敏下笔成章】
　　科録【北史魏宗室传常山王遵曾孙晖雅好文学招集儒士崔鸿等撰録百家要事以类相从名为科録凡二百七十卷上起伏羲下迄于晋凡十四代表上之按本文误以撰人为济隂王元晖业郭延年辩之谓晖业所撰乃辨宗録非科録也史通既误王伯厚玊海再误云】
　　断限【亦曰限断二字所始见断限篇注】
　　南北史【旧唐书李延夀传延夀贞观中补崇贤馆学士尝删宋齐梁陈及魏齐周隋八代史谓之南北史凡一百八十卷读书志延夀父大师尝谓宋齐逮周隋分隔南北南谓北为索虏北谓南为岛夷欲改正为编年未就而卒延夀究悉旧事更依马迁体总序八代北二百四十年南百七十年为二史通志艺文略别立通史一门以延夀书与梁通史同列良是】
　　胡越【汉书邹阳狱中上梁孝王书云意合则胡越为兄弟不合则骨肉为讐敌】
　　参商【左传昭元年子产曰昔髙辛氏有二子伯曰阏伯季曰实沈居于广林不相能也后帝迁阏伯于商丘主唐商人是因故辰为商星迁实沈于大夏主参唐人是因以服事虞夏故参为晋星】
　　汉书家者释【此为纪传正家断代为书始于此】其先出于班固马迁撰史记终于今上【谓孝武帝依太史公语也】自太初已下阙而不録班彪因之演成后记以续前篇释【彪书初槀犹非全代】至子固乃断自髙祖尽于王莽释【汉书全举西京此二句为本章主句是断限正式】为十二纪十志八表七十列传勒成一史目为汉书释【防题毕】昔虞夏之典商周之诰孔氏所撰皆谓之书夫以书为名亦稽古之伟称寻其创造皆准子长但不为世家改书曰志而已释【此释书字名目及体制所由】自东汉以后作者相仍皆袭其名号无所变革唯东观曰记三国曰志然称谓虽别而体制皆同释【自首至此总言纪传为体皆准子长但起髙尽莽后史皆仍其断代之式耳可悟前章致诫非贬辞也】歴观自古史之所载也尚书记周事终秦穆春秋述鲁文【一作史】止哀公【旧误作定公】纪年【即竹书纪年】不【一作下非】逮于魏亡史记唯论于汉始释【歴观以下皆论断之辞○此先推言前史或累代连举或一代不完从无断限全代者】如汉书者究西都之首末穷刘氏之废兴包举一代撰成一书【一作家】释【唯汉书为断代正体】言皆精练事甚该宻故学者寻讨易为其功释【此之易对史记之难】自尔【一作迩一作古】迄今无改斯道释【章末总从断代处下赞○旧连下结尾今分出】按纪传家自隋唐以来经籍艺文诸志皆列史部首科谓之正史先马次班此定例也刘氏以时近者易为功代逺者难为力有鉴于通史科録之芜累故特标举断限借史汉二家以示适从云尔夹漈持论有意矫枉其言既悖至评者认此为乙马甲班直不晓文义矣○自孟坚有断代之书自知防有无改班书之论向后诸史靡弗由之言出而为定式夫岂孟浪之言
　　彪固【汉书叙传班彪字叔皮年二十遭王莽败世祖即位于冀州天下云扰着王命论有子曰固固以为汉绍尧运防建帝业至于六世史官乃追述功德私作本纪编于百王之末厠于秦项之列太初已后阙而不録故探篹前记缀缉所闻防述汉书起元髙祖终于孝平王莽之诛十有二世二百三十年综其行事旁贯五经上下洽通为纪表志传凡百篇按叙传竟不及父彪续史事欺所生欺万世纠班史者当以是为首欵后汉书本传彪断采前史遗事贯异闻作后传数十篇】
　　东观曰记【书録觧题东观汉记汉谒者仆射刘珍校书郎刘騊駼等撰初班固在显宗朝尝撰世祖本纪功臣列传载记二十八篇至永初中珍騊駼等著作东观撰集汉记其后卢植蔡邕马日防等皆尝补续按外篇正史篇详述其书宜叅看】
　　三国曰志【晋书陈夀传夀字承祚仕蜀为馆阁令史及蜀平司空张华爱其才举为孝亷除著作撰魏吴蜀三国志凡六十五篇】
　　纪年不逮魏亡【谓竹书纪年年未尽魏哀而止正与汉书全代对照或譌不为下失之】
　　于是考兹六家商防千载盖史之流品亦穷之于此矣而朴散淳销时移世异尚书等四家【尚书春秋国语史记】其体久废所可祖述者唯左氏及汉书二家而已释【此六家总结也以配篇序故应另条单立旧连汉书家章末者非是】
　　按是篇如奕者开枰布子通领全局以该史家之体即以辨史体之家该体故备陈辨家在协用就于萹尾预作转枢记言【尚书】而不着嵗序也记事【春秋经】而不详颠末也国别【国语】而不归典式也【非编年非纪传】代逺【史记】而不立限断也此所谓四家体废者也若乃经年纬月叙时事则铨次分眀【左传】纪志表传举一朝则起讫完具【汉书】此则所谓祖述惟有二家者矣即结夲篇六字即提下篇二字脉理连络史通通部为全局即此可见









　　史通通释卷一
　　钦定四库全书
　　史通通释卷二　　　　　　无锡浦起龙撰内篇
　　二体【第二○二体者一编年一纪传也】
　　三五之代书有典坟悠哉邈矣不可得而详自唐虞以下迄于周是为古文尚书然世犹淳质文从简略求诸备体固以【一作已】阙如释【篇首掲过非编年非纪传者】既而丘明传春秋【编年之祖】子长着史记【纪传之祖】载笔之体于斯备矣释【既而四语通幅全提】后来继作相与因循假有改张变其名目区域有限孰能逾此盖荀悦张璠丘明之党也班固华峤子长之流也释【已上总为二体标出原委大意言自得左马分创史家千古宗之】惟此【旧脱此字】二家各相矜尚必辨其利害可得而言之释【四语又一提下分编年纪传两扇各言其利害】夫春秋者【谓左传也此一扇论编年】系日月而为次列时歳以相续中国外夷同年共世莫不备载其事形于目前理尽一言语无重出此其所以为长也释【长即利也谓其胜纪传也其所以胜本编年之体自所应有也】至于贤士贞女髙才儁德事当冲要者【其人有闗国政】必盱衡而备言迹在沈者【其人无预国事】不枉道而详説如绛县之老梁之妻或以酬晋卿而获记或以对齐君而见録【冲要故也】其有贤如柳惠仁若顔回终不得彰其名氏显其言行【沈故也】故论其细也则纎芥无遗语其粗也则丘山是弃此其所以为短也释【短即害也是其不及记传处也其所以不及亦编年之体自所不免也】史记者【举史该汉此一扇论纪传】纪以包举大端传以委曲细事表以谱列【一作序其】年爵志以总括遗漏逮于天文地理国典朝章显隐必该洪纤靡失此其所以为长也释【此其胜编年处故长而利也亦纪传之体自应有也】若乃同为一事分在数篇断续相离前后屡出于髙纪【涉及项事】则云语在项传【髙主项賔故】于项传【涉及髙祖】则云事具髙纪【项主髙賔故】又编次同类【如屈贾曹荆】不求年月【谓时代】后生而擢居首帙先辈而抑归末章遂使汉之贾谊将楚屈原同列鲁之曹沬与燕荆轲并编此其所以为短也释【此其不及编年处故短而害也亦纪传之体自不免也○两扇利害皆对校而出】考兹胜负互有得失而晋世干寳著书乃盛誉丘明而深抑子长其义云能以三十卷之约括囊二百四十年之事靡有遗也寻其此説可谓劲挺之词乎释【前幅分扇立论此借寳语一诘诘起二体合勘】案春秋时事入于左氏所书者盖三分得其一耳丘眀自知其畧也故为国语以广之然国语之外尚多亡逸安得言其括囊靡遗者哉释【此八句只就寳语一駮以下申穷之○駮左单駮编年文若偏诃意寔互勘也】向使丘眀世为史官【一作而非】皆仿左传也至于前汉之严君平郑子真后汉之郭林宗黄叔度【身隐位卑者】晁【古作鼂】错董生之对防刘向谷永之上书【文烦事博者】斯并德冠人伦名驰海内识洞幽显言穷军国或以身隐位卑不预朝政【严郑郭黄】或以文烦事博难为次序【晁董刘谷】皆略而不书斯则可也【此是掉句】必情有所恡不加刋削则汉氏之志传百卷并列于十二纪中【一作事非】将恐碎璅多芜阑单失力者矣释【至此一勒言设使左为汉史仍用编年则如上所云不载既不安载之又费力有不得不变为纪传者矣】故班固【以固例迁】知其若此设纪传以区分使其歴然可观纲纪有别释【四句勒过变为纪传】荀悦厌其迂濶又依左氏成书翦截班史篇才三十歴代襃【旧作保恐误】之有逾夲【恐当作纪】传释【此数语抵前駮干寳一长段言世又有厌迂濶而襃翦截者则又转而效编年焉由是观之改来改去恐不出此二体也○互勘之文止此】然则班荀二体力争先欲废其一固亦难矣后来作者不出二途故晋史有王虞【纪传】而副以干纪【编年】宋书有徐沈【纪传】而分为裴略【编年】各有其美并行于世释【结尾平收】异夫令升之言唯守一家而已释【缴应借诘之词】
　　按此篇与六家顶接六家举史体之大全二体定史家之正用先分论其得失不以有失而不行后合勘其两行不得偏任而废一以左荀等字当编年字观以班马等字当纪传字观防此替身乃得县觧自后秘省勅撰唯此二途艺文史部必先二类知防是篇诚百代之质的也○或问替身云云何谓也曰错举多书总归二体盖掲二体之两行非评诸书之优劣也其利害短长体中应有亦不妨两有非此利彼害之谓更非利优害劣之谓但谓二体既立一以诠歳时一以筦事行国史乃无偏缺耳旧评不防作替身字看遂皆抛体而议书体两书烦臆揣都错○干寳一节能因单得互才是善读书人○二体两字贯彻全书纲维羣史○人言自袁机仲枢纪事本末出史体叅而三矣余曰亦从二体出非别出也且降史书为类书法不叅立故其书不由史馆不奉勅亦编荀恱张璠【见左传家皆编年体】
　　华峤【晋书华表传表子峤字叔骏元康初为内台中书散骑著作门下撰集皆典统之初峤以汉纪烦秽慨然有改作之意防为台郎典官制事得徧观秘籍遂就其绪为纪典传谱凡九十七卷改名汉后书文质事实有迁固之规】
　　绛县老【左传襄三十晋悼夫人食舆人之城者绛县人或年长矣无子而往与于食有与疑年使之年曰臣生之岁正月甲子朔四百有四十五甲子矣吏走问之朝师旷曰七十三年矣赵孟召之而谢过焉曰使吾子辱在泥涂久矣武之罪也与之田使为君复陶】
　　梁妻【左传襄二十三齐侯莒杞殖载甲宿于莒郊莒子亲鼓之获杞梁齐侯归遇梁之妻于郊使吊之辞曰殖之有罪何辱命焉若免于罪犹有先人之敝庐在下妾不得与郊吊齐侯吊诸其室杜注祀梁即杞殖】
　　栁惠不彰【左传僖二十六齐孝公伐我北鄙公使展喜犒师使受命于展禽杜注栁下惠也按惠见左传有此明文今云不彰不显与顔子并説是史通踈处】
　　贾谊屈原【史记屈原贾生列传第二十四原楚怀王时人谊汉文帝时人】
　　曹沫荆轲【史记刺客列传第二十六沫鲁庄公时人轲卫人防燕在燕王喜时按曹沫左氏谷梁并作曹刿】
　　前汉严郑【王贡龚鲍传叙谷口有郑子真蜀有严君平皆修身自保成帝时元舅大将军王凤以礼聘子真子真不诎君平卜筮于成都市人有邪恶非正之问各因埶导之以善日阅数人得百钱足自养则闭肆下帘而授老子扬雄著书称此二人】
　　后汉郭黄【郭太传太字林宗家世贫贱游于洛阳见河南尹李膺后归乡里与膺同舟而济众賔以为神仙焉举有道不应黄宪传宪字叔度父为牛医颍川荀淑遇宪于逆旅与语移日既而至袁闳所曰子国有顔子宁识之乎闳曰见吾叔度耶太守王龚不能屈郭林宗少过袁闳不宿从宪累日方还或问之林宗曰奉髙之器譬之泛滥清而易挹叔度汪汪若千顷陂澄之不清淆之不浊不可量也按林宗此语本传亦载故史通二人合举】
　　晁董对防【汉书鼂错传错为人陗直刻深孝文时拜太子家令号为智囊后诏举贤良文学士错在选中上亲防之以明国体通人事能直言三道之要对防惟错为髙第董仲舒传仲舒广川人少治春秋孝景时为博士下帷讲诵三年不窥园武帝即位举贤良文学凡三问仲舒三对天子以为江都相】向永上书【汉书楚元王传向字子政本名更生元帝初为宗正外戚许史放纵宦官恭石显弄权乃上封事谏成帝即位显等服辜更生更名向召拜中郎数奏封事迁光禄大夫时上无继嗣政由王氏上封事极谏天子召见叹息以为中垒挍尉谷永传永字子云博学经书为太常丞数上防言得失后为刺史奏事京师时有黒龙见天子问所欲言永对切谏永自知有内应展意无所依违】
　　阑单【未详大抵是当日方言涣散不振摄之意卢照邻释疾文云草木扶踈兮若此予独兰驒兮不自胜疑即此二字之别写也集韵驒他干切按今俗亦有阑阑滩滩之语】
　　王虞【晋书王隐传隐字处叔父铨有著述之志每私録晋事及功臣行状未就而卒元帝召隐为著作郎令撰晋史时著作郎虞预私撰晋书数访于隐所闻渐广虞预传预字叔寜唐蓺文志王隐晋书八十九卷虞预晋书五十八卷】
　　干纪【即干寳晋纪见左传家】
　　徐沈【徐爰传见正史篇注书録解题宋书本何承天山谦之苏寳生所撰至徐爰勒为一史起义熙迄大明自永光以来阙而不补梁书沈约传约字休文吴兴人髙祖勋业既就约尝扣其端曰今不可以淳风期万物攀龙附凤者莫不云明公其人也髙祖受禅为尚书仆射卒谥曰隐着宋书百卷其目详外篇正史篇】
　　裴略【即裴子野宋略见左传家】
　　载言【第三○此篇以下皆就纪传一体中分条著论】
　　古者言爲尚书事爲春秋左右二史分尸其职盖桓文作霸糺【纠通】合同盟春秋之时事之大者也而尚书阙纪【载也一作记】秦师败绩缪公诫誓尚书之中言之大者也而春秋靡録此则言事有别断可知矣【泥古太甚于尚书家已论之】释【首节推原记事记言古体本不相合以引下文】逮左氏为书不遵古法言之与事同在传中然而言事相兼烦省合理故使读者寻绎不倦览讽忘疲释【至左氏则言事两收矣然非传体无隔越之患其势自可兼行也此上下转递之文】至于史汉则不然凡所包举务存恢博文辞入【或譌作之】记繁富为多是以贾谊晁错董仲舒东方朔等传唯上【尚通或作止】録言罕逢载事释【自此归到纪传约举专载文辞之篇以发论端】夫方述一事得其纪纲【一作纲纪】而隔以大篇分其次序【一作序次】遂令披阅之者有所懵然后史相承不改其辙交错分【一作纷】扰古今是同释【承上言以长篇夹入叙事中阅者苦之偪起本指】案迁固列君臣于纪传统遗逸于表志虽篇名甚广而【一作唯】言无独【无独旧作独无误】録愚谓凡爲史者宜于表志之外更立一书释【数语掲本指】若人主之制册诰令羣臣之章表移檄收之【谓收出之】纪传悉入书部题为制册【当有书字】章表书以类区别他皆放此亦犹志之有礼乐志刑法志者也【者也二字于文势当有对下段亦当有旧脱】释【此段制册章表等皆朝典颁奏之言】又诗人之什自成一家故风雅比兴非三传所取自六义不作文章生焉若韦孟讽谏之诗扬雄出师之颂马卿之书封禅贾谊之论过秦诸如此文皆施纪传窃谓宜从古诗例断入书中【据前例亦当有题为某书之文疑脱】亦犹舜典列元首之歌夏书包五子之咏者也释【此段诗颂书论等是词人著述之言】夫能使【一无使字】史体如是庶防春秋尚书之道备矣释【以上二项为一节意谓当于书志帙中加立载言一条也】昔【一作晋误】干寳议撰晋史以为宜准【一多左字】丘明其臣下委曲仍为谱注于时议者莫不宗之故前史之所未安后史之所宜革释【此借寳言以见酌更旧体成例可援】是用敢同有识爰立兹篇庶世之作者覩其利害如谓不然请俟来哲
</div>
    <div class="pagination">
<a href="史通通释.html">上一页</a><a href="史通通释.html">1</a><span class="current-page">2</span><a href="史通通释_page3.html">3</a><a href="史通通释_page4.html">4</a><a href="史通通释_page5.html">5</a><a href="史通通释_page6.html">6</a><a href="史通通释_page7.html">7</a><span>...</span><a href="史通通释_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
