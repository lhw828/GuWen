<!DOCTYPE html>
<html>
<head>
    <meta charset="UTF-8">
    <title>御批续资治通鉴纲目 - 第 40 页/共 112 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御批续资治通鉴纲目 - 第 40 页/共 112 页</h1>
    <div class="content">　　广义【是时致位通显者无非蔡京门人故老同恶相济之徒也林摅余深掩覆其恶即力引之如此则知当时立于徽宗之朝者皆京党也吁徽宗立于上京党群刼于下所谓燕雀在堂而母子嘻嘻不知栋宇之将焚也哀哉】
　　皇后王氏崩
　　【諡曰靖和】
　　冬十二月葬靖和皇后○安化诸州蛮内附诏以张荘为黔南经畧安抚使
　　【知桂州张荘奏安化上三州一镇诸蛮纳土共五万一千一百余戸二十六万二千余人幅员九千余里又奏寛乐州安沙州谱州四州七原等州纳土计二万人一十六州三十三县五十余峒幅员万里蔡京帅百官表贺诏荘兼黔南经畧安抚使】
　　渝州蛮内附以其地为溱州诏以孔伋从祀孔子庙发明【子思子作为中庸开阐圣道泽及后学诚宜以之从祀也然徽宗以王安石配享孔子而以子思从祀孔子则是冠履倒置而胸中之泾渭不明矣讵有安石小人而陞配享之列子思大贤反与从祀之列乎即此一事而观则其用人行政从可知矣纲目特书适所以讥之也】
　　广义【徽宗尊礼先圣贤孙可谓光明正大之举夫何敬圣人而背其道邪孟子所谓自弃者徽宗之谓也】
　　【己丑】三年春二月南平夷内附以其地为遵义军及播州
　　○三月张康国暴卒
　　【康国始因附蔡京而进及在枢府寖为崖异时帝恶京专愎隂令康国阻其奸且许以相京忌康国遂引呉执中为中丞执中将论康国康国先知之旦奏事留白帝曰执中今日入对必为京论臣臣愿避位既而执中对果陈其事帝怒黜执中知滁州至是康国因朝退趋殿庐得疾仰天吐舌舁至待漏院卒或疑中毒云】广义【成汤太甲圣贤之君也仲虺伊尹以谨始之道告之蔡仲忠孝之臣也成王亦以谨始之道勉之何也盖人情孰不欲善其终然始之不谨而能善其终者鲜矣康国始因蔡京而进已不能谨其始矣始既不谨安能善其终哉观夫分注载康国之言其亦异乎懵然不识事体者也患在急于取进但得好官不择是非一意为之噫与其不义富贵而暴卒于待漏院孰若安贫守贱而考终命于蓬蒿之下为愈乎纲目于康国削其官而着其暴卒之实者良以此也】
　　谪右正言陈禾监信州酒税
　　【时童贯权益张与黄经臣胥用事中丞卢航表里为奸搢绅侧目陈禾曰此国家安危之本也遂上书劾贯经臣怙宠弄权之罪愿亟窜之逺方论奏未终帝拂衣起禾引帝衣请毕其説衣裾落帝曰正言碎朕衣矣禾言陛下不惜碎衣臣岂惜碎首以报陛下此曹今日受富贵之利陛下他日受危亡之祸言愈切帝变色曰卿能如此朕复何忧内侍请帝易衣帝却之曰留以旌直臣翌日贯等相率前诉谓国家极治安得如此不祥语耶遂奏禾狂妄谪监信州酒税】
　　发明【人臣当以直諌为职人君当以从諌为务人臣畏威而不諌则是臣不称职矣人君拒谏】
　　【而不从则是君不知务矣是时童贯权盛陈禾论之及帝不从而起禾乃引落帝裾观其言曰陛下不惜碎衣臣岂惜碎首以报陛下茍非爱君之诚尽忠之至者曷克言之若是哉夫何徽宗感群小之言受无辜之谪则是禾能尽职而帝不能知务也贾山曰为人臣者尽忠竭诚以直谏主陈禾无愧焉故纲目直书谪右正言则其拒谏之非晓然见于书法之间矣】
　　广义【孟子尝曰入则无法家拂士出则无敌国外患者国恒亡其意盖言为之君者当存忌惮谨畏之心即所谓多难兴邦殷忧啓圣也当夫徽宗之时夏人凭陵辽人防扈皆欲觊觎中原岂细故哉为徽宗者一得陈正言骨鲠之言即当改易辙侧身修行以固国本贪墨者黜奸邪者诛贤者在位能者在职土木之工不兴祷祀之非不作若然则九夷八蛮殆将闻风向化尚何凭陵防扈者之足虑哉书曰无怠无荒四夷来王是也昔伊尹之告太甲曰有言逆于汝心必求诸道有言逊于汝志必求诸非道若陈禾之谠言所谓逆徽宗之心者也童贯等邪説所谓逊徽宗之志者也徽宗于逆心之言若进鸩毒逊志之语若饮醇醪其与太甲不可同日而语者矣太甲安得不兴而徽宗安得不亡乎纲目直书于册是诚后世人君之鉴也】
　　夏四月林摅有罪免
　　【集英胪唱贡士摅当传姓名不识甄盎字帝笑曰卿误邪摅不谢而语诋同列御史论其寡学倨傲不防失人臣礼黜知滁州乆之自扬州徙大名道过阙为帝言顷使辽见其国中携贰若兼而有之势无不可盖欲报其辱也帝由是始有北伐之意】
　　广义【分注载林摅不识甄盎字御史论其寡学倨傲不防失人臣礼故黜之且甄盎二字其果难识者邪茍于此字而不识则其于理道必槩乎其未有闻也故不惟月之而又去其官书有罪者鄙之也】
　　以郑居中知枢密院事管师仁同知院事余深为中书侍郎薛昂刘正夫为尚书左右丞
　　【昂与余深林摅附蔡京最乆昂至举家为京避私讳或误及之輙加笞责昂尝误及即自批其口】
　　五月流孟翊于逺方
　　【孟翊献所画卦象谓宋将中防有再受命之象宜更年号改官名变庻事以厌之帝不乐诏窜之逺方】发明【防纬术数之学固非君子所尚然狂夫之言圣人择焉不聼则已罪之则过也孟翊因画卦象而知宋将中微是亦思患预防者徽宗不乐窜之逺方呜呼过矣纵不能从其改号变事之説独不能警省于身乎此徽宗所以沦于危亡而终不能悟也纲目于孟翊以无罪例书所以恕孟翊也恕孟翊乃所以罪徽宗耳】
　　六月管师仁罢○蔡京有罪免
　　【中丞石公弼殿中侍御史张克公劾京罪恶章数十上京遂罢为太乙宫使时有郭天信者以方伎得亲幸深以京为非每奏天文必指陈以撼京密白日中有黒子帝为之恐后屡白不已上始疑京故罢】广义【考之蔡京于哲宗之朝为翰林学士承旨以陈师等论其奸旣有罪免矣于徽宗崇宁五年二月因彗星见帝悟其奸复有罪免至是又以中丞石公弼御史张克公劾其罪恶免之纲目于蔡京书有罪免之者凡三皆失讨贼也今徽宗于蔡京屡起之屡免之则知徽宗乃罪人之主蔡京实罪恶之魁矣呜呼蔡京不耻于有罪过以要君徽宗又乐于用罪人以纵欲宋之君臣安其危而利其菑者如此宁不起读史者之三叹】
　　以何执中为尚书左仆射兼门下侍郎
　　【执中一意谨事蔡京遂代为首相太学生陈朝老诣阙上书曰陛下知蔡京之奸解其相印天下之人鼓舞有若更生及相执中中外黯然失望执中虽不敢若京之蠧国害民然碌碌常质初无过人天下败坏至此如人一身脏腑受沴已深岂庸庸之医所能起乎执中夤縁攀附致位二府亦已大幸遽俾之经体賛元是犹以蚉负山多见其不胜任也疏奏不省而眷注益异】
　　冬十一月诏蔡京以太师致仕留京师
　　【提举修英宗实录改封楚国公朝朔望石公弼言京盘旋京师余威震于羣臣愿持必断之决以消后悔殿中侍御史洪彦升言京假绍述之名一切更张败坏先朝法度朋奸误国公私困既已上印而偃蹇都城上慿眷顾之恩中怀跋扈之志愿早赐英断遣之出京殿中侍御史毛注言京擅持威福动摇中外以翰林学士叶梦得为腹心交植党与帝为逐梦得而迁注为侍御史京遂致仕注复极论京受孟翊妖奸之书与逆人张怀素游处引凶朋林摅置政府用所亲宋乔年尹京等事太学生陈朝老亦疏京恶十四事乞投畀逺方以御魑魅皆不报】
　　发明【秦誓曰人之有技嫉以恶之人之彦圣而违之俾不通实不能容以不能保我子孙黎民亦曰殆哉蔡京妨贤病国兼秦誓之长而有之正仁人之所深恶者当进诸四夷不与同中国可也夫何因众论不容仅令致仕复居京师则是眷眷不舍姑塞一时之议云尔徽宗于一小人爱犹同气卒致天下大乱播越海濵方有悔之之心呜呼亦晚矣故直书以深讥之】
　　广义【葢闻致仕者致还其君之事也人臣致仕则当退归田里奉祀园而于王事一无预于己焉今蔡京既曰致仕仍提举英宗实录留京师者意其名为致仕实为起复之地也小人贪恋权位如此其与道合则服从不可则止者其贤不肖何如邪】
　　罢铸夹锡钱○礼书成
　　【寻又置礼制局命刘昞讨论古今宫室车服器用昏丧冠祭沿革制度及更置郊庙禋祀之器为五礼新仪颁行天下】
　　泸州夷内附以其地为纯滋州
　　【庚寅】四年春正月以余深为门下侍郎张商英为中书侍郎侯防同知枢宻院事
　　【蔡京既免商英自峡州起知杭州过阙赐对因奏曰神宗修建法度务以去大害兴大利今诚一一举行则尽绍述之美法若有不可不变但不失其意足矣遂留居政府帝尝从容问蒙曰蔡京何如也蒙对曰使京正其心术虽古贤相何以加帝使密伺京所为京闻而衔之】
　　夏五月立词学兼茂科
　　【帝以宏词科不足以致文学之士改立词学兼茂科岁附贡士院试去檄书而増制诰中格则授馆职岁不过五人】
　　彗出奎娄诏直言阙失贬蔡京为太子少保出居杭州【帝以彗出奎娄间避殿减膳令侍从官直言指陈阙失石公弼等遂极论京罪张克公亦论京辅政八年权震海内轻赐予以蠧国用托爵禄以市私恩役将作以葺居第用漕船以运花石名为祝圣而修塔以壮临平之山托言灌田而决水以符兴化之防法名退送门号朝京及不不忠之罪凡数十事毛注又论京罪积恶大天人交谴虽罢相致政犹怙恩恃宠偃居赐第以致上天威怒推原其咎实在于京考京之罪葢不可以缕数陛下去党碑以开自新之路京疾其异已而别为禁防陛下颁明诏以来天下之言京恶其议已而重致于法以严刑峻罚脇持海内以美官重禄交结人心钱钞屡更而商贾不行邉事数兴而国力大匮声熖所震中外愤疾宜早令去国消弭天变奏上乃出之杭州】
　　发明【彗出奎娄其异甚矣杨氏万里曰且天灾者天也变灾为祥者吾君之一念也然则灾祥虽在乎天变之者实在于君心故君心之彗孛销则他无彗孛矣君心之景星庆云出则他无景星庆云矣徽宗能诏直言阙失贬蔡京出居杭州则庶几有敬天听言之心焉茍能从此改过自新则何往而不善惜其求言未几而复拒贬京未几而复用为可憾耳原其情不过骄奢一念既侈而难遏因物有迁不能定主也是以人君当防未萌之欲噫】
　　广义【时政阙失莫甚于蔡京之朋奸误国也百姓凄惶神人愤怒今者忠言交进明正厥罪为徽宗者或诛戮或流放或窜殛速舒百姓之寃神人之怒则上天必有行爱之心殆将转祸而为福矣夫何徽宗既识其奸又且使之为尊官居胜境而不投诸荒裔以御魑魅者何哉由其与之心孚意契不忍一日释去朝堂迹其此举特以公论不容故其名虽贬而恩不替耳考其颠末意自见矣】
　　余深罢
　　【深与蔡京结为死党京既去国深不自安上疏乞罢乃出知青州】
　　贬王祖道为昭信节度副使放张庄于永州
　　【讨妄言拓地之罪也】
　　广义【观分注讨妄言拓地之罪则知当时王祖道言黎峒王江蛮杨晟免等内附张庄言寛乐等州内附者无非希蔡京之意邀邉功以趋利耳岂真有所内附哉今以蔡京之贬而羣奸因以败是亦当时之一快也】
　　六月以张商英为尚书右仆射兼中书侍郎
　　【蔡京乆盗国柄中外怨疾见商英能立异同更称为贤帝因人望而相之时久旱彗星中天商英受命是夕彗不见明日雨帝喜因大书商霖二字赐之】
　　广义【商英阿附蔡京之徒也其立心操行无以过人特以能立异同故时人称其贤耳方之蔡京稍优矣是时蔡京既贬国事一付差胜之人而天意即为之改则知当时天厌京贼之丑葢可知矣不然纲目何以前书五月贬蔡京而六月即用商英矣比而观之其义自见】
　　薛昻免○秋七月罢方田○八月以吴居厚刘正夫为门下中书侍郎侯蒙邓洵仁为尚书左右丞○九月朔日食○冬十月立贵妃郑氏为皇后
　　【后开封人本钦圣殿押班初帝位端王常朝钦圣太后太后命后供侍及帝即位遂以赐帝后性端谨善顺承帝意好观书章奏能自制帝爱其才宠冠后宫竟立为后】
　　发明【皇后母仪天下俪体宸极犹坤之配干其礼甚正岂宜茍立然贵妃乃太后之押班因其善于承顺遂正东朝之尊是诚悖礼而乱徳也故书立贵妃郑氏为皇后狥名责实其防严矣】
　　郑居中罢以吴居厚知枢密院事
　　【蔡京之免居中自许必得相帝觉之不果用至是复以外戚罢】
　　【辛卯】政和元年春三月以王襄同知枢密院事○秋八月张商英罢
　　【商英为政持平谓蔡京虽名绍述但借以刼制人主禁锢士大夫耳于是大革事改京所铸当十大钱为当三以平泉货复转般仓以罢直逹行盐钞法以通商旅蠲横敛以寛民力劝帝节华侈息木土抑侥幸帝颇严惮之尝葺升平楼戒主者遇丞相导骑至必匿匠楼下时称商英忠直然意广才踈凡所当为先于公座诵言故不便者得预为计初何执中与蔡京同相凡营立皆预议至是恶商英出已上与郑居中日夜醖织其短先使言者论其门下客唐庚窜知惠州防商英与郭天信往来事觉居中因讽中丞张克公并论之遂罢政出知河南府寻贬为崇信军节度副使】
　　九月王襄免
　　【坐荐引近侍也】
　　遣端明殿学士郑允中及童贯使辽
　　【童贯既得志于西羌遂谓辽亦可图因请使辽以觇之乃以郑允中充贺辽主生辰使而以贯副之或言以宦官为上介国无人乎帝曰契丹闻贯破羌故欲见之因使觇其国策之善者也遂行】
　　发明【一宦者至防遣之使辽特称使以书之殆若将隆指御专命然者所以着其擅君命肆欺妄开邉衅亡宋室之端也如前书唐遣宦者马彦珪使蜀同意】
　　冬十月羁管陈瓘于台州
　　【瓘以忤蔡京窜郴州瓘子正彚在杭讼京有动揺东宫迹杭州蔡薿执送京师阴告京俾为计事下开封府并逮治瓘尹李孝寿逼使证其妄瓘曰正彚闻京将不利社稷传于道路瓘岂得预知以所不知忘父子之恩而指其为妄则情有所不忍挟私情以符合其説又义所不为京之奸邪必为国祸瓘固常论之于谏省亦不待今日语言间也内侍黄经臣莅鞫闻其词失声太息谓曰主上正欲得实但如言以对可也狱具正彚犹以所告失实流海上瓘安置通州瓘尝撰尊尧集谓绍圣史官专据王安石日録改修神宗史变乱是非不可传信深明诬妄以正君臣之义张商英为相取其书既上而商英罢瓘又徙台州何执中起迁人石悈知台州欲寘瓘以必死悈至执瓘至庭大陈狱具将脇以死瓘揣知其意大呼曰今日之事岂被制旨邪悈失措始告之曰朝廷令取尊尧集尔瓘曰然则何用许使君知尊尧所以立名乎葢以神考为尧主上为舜尊尧何得为罪时相学术短浅为人所愚君所得几何乃亦不畏公议干犯名分乎悈慙揖瓘使退所以窘辱之者百端终不能害执中怒罢悈瓘平生论京兄弟皆披擿其处心发露其情慝最所忌恨故得祸最酷】
　　广义【陈瓘尝为谏官其刚介正直人所难能然于覊管而不书其官者非贬也以明非汚世可得而罪之也纲目辞同而义别者以此类耳】
　　童贯以辽李良嗣来命为秘书丞赐姓赵
　　【燕人马植本辽大族仕至光禄卿行汚而内乱不齿于人童贯使辽道卢沟植夜见其侍史自言有灭燕之防因得见贯贯与语大竒之载与俱归易姓名曰李良嗣荐诸朝植即献防曰女真恨辽人切骨而天祚荒淫失道本朝若自登莱渉海结好女真与之相约攻辽其国可图也议者谓祖宗以来虽有此道以其地接诸蕃禁商贾舟船不得行百有余年矣一旦啓之惧非中国之利不听帝召问之植对曰辽国必亡陛下念旧民遭涂炭之苦复中国徃昔之疆代天谴责以治伐乱王师一出必壶浆来迎万一女真得志事不侔矣帝嘉纳之赐姓赵氏以为秘书丞图燕之议自此始】
　　发明【以者不以者也马植燕之鄙夫冐姓李氏童贯以其有图辽之防遂与俱来徽宗不鍳是非加官赐姓则是君臣胥失之矣虽然贯乃无知宦防利在欺君安能忧国诗云匪教匪诲时惟妇寺此葢刺幽王嬖褒姒任奄人以致乱之诗也然则人君未始不为妇寺之所惑者徽宗宠任童贯言听计从自与李良嗣来而图燕之议起矣厥后国之大乱实由二人尸之故纲目因童贯以李良嗣来而特书之所以志其基祸之始也】
　　广义【分注载童贯荐李良嗣献灭燕之防议者谓祖宗以来虽有此道以其地接诸蕃禁商贾舟船不得行百有余年矣一旦啓之惧非中国之利不听观此则徽宗自当恪守祖宗之法一如议者所言谢絶良嗣责谴童贯如光武之于西域不亦可乎今而一得奸人之防若饮甘醴何等快心呜呼徽宗如金之祸岂非由于偏听而自贻伊慼也哉】
　　【壬辰】二年春正月诏元符上书邪等人不得除监司○二月复蔡京太师赐第京师
　　【京自杭州召还帝宴之于内苑太清楼】
　　夏四月复行方田○禁史学
　　【诏士毋得兼习史学从监察御史李彦章之请也】
　　五月诏蔡京三日一至都堂议事
　　【京患言者议已乃作御笔宻进而丐帝亲书以降谓之御笔手诏违者以违制坐之事无巨细皆托以行至有不类帝书者羣下亦莫敢言由是贵戚近臣争相请求至使中人杨球代书号曰书杨京复病之而亦不能止矣吕中曰自奸臣创御笔之令凡私意所欲为者皆谓御笔行之违者有刑于是给舍不得缴台谏不得言而纪纲坏矣昔有劝仁宗揽权者上曰措置天下事正不欲从中出此言真为万世法】发明【亲善而不近则善为益疎去恶而不逺则恶为日长徽宗之遇蔡京犹鱼之得水虽尧舜之待禹臯陶不是过也上书复蔡京太师赐第京师此书诏蔡京三日一至都堂议事其尊之也至其敬之也隆殊不知大奸得路羣险彚进养成乱阶悔将奚及是亦气数之使然欤抑亦徽宗之乐祸欤一书再书深讥之也】
　　广义【大抵人臣致仕者致还人君之事而无再仕之义也京尝致仕矣而又再仕者何徽宗私眤蔡京之甚也故于御笔之请畧无所吝而遂其奸讦焉噫明主之于颦笑犹为之爱惜徽宗于诏制之重反轻为鸿毛其不亡国者吾未之信也】
　　六月以余深为门下侍郎○秋九月更定官名
　　【蔡京率意自用欲更置官名以继元丰之政乃首更开封守臣为尹牧由是府分六曺县分六案内侍省职悉仿机廷之号修六尚局建三卫郎遂诏太师太傅太保古三公之官今为三师古无此称合依三代为三公为真相之任司徒司空周六卿之官太尉秦主兵之任皆非三公并宜罢仍立三孤为次相之任更侍中为左辅中书令为右弼尚书左仆射为太宰兼门下侍郎右仆射为少宰兼中书侍郎罢尚书令及文武勲官而以太尉冠武阶然是时员既滥冗名且紊杂甚者走马承受升拥使华黄冠道流亦滥朝品元丰之制至此大坏】
　　广义【书曰明王建邦设都树后王君公承以大夫师长由是百官之设本于祖宗一定之制非后人可得而变也今徽宗纵蔡京率意自用而更制官名则是祖宗之法废于一朝矣欲求国之不亡者不可得也】
　　冬十一月受元圭于太庆殿赦
　　【时民间有得玉圭来献者帝御殿受贺执政皆进秩】
　　发明【君人者谨其好恶严其政令勿作无益事勿为厉民图则国本固而天下治反是则政日舛而令日逆不惟国不可治而天下不可治不惟天下不可治而身且不保矣大观元年书受八寳于大庆殿赦是年书受元圭于大庆殿赦则徽宗骄矜自肆之心益甚矣治天下者以丰年为利贤臣为寳玩戯之物乌足以为轻重耶盖赦乃小人之幸而君子之不幸数赦则弊生弊生则民慢诸葛武侯曰治世以大徳不以小惠茍不行仁政而欲数赦以结人心岂不戞乎其难哉迹徽宗之所为则其崇无益纵侈欲而无可为之机云尔安得久而不乱乎故直书以着其失】
　　以何执中为少傅○十二月加童贯太尉
　　发明【加者不宜加也周礼阍人之设不过使之掌门禁供洒扫而已虽功盖天下不当加之以爵也太尉三公之职贯以邪僻奴材安可任三公之职乎官不及私昵惟其贤爵罔及恶徳惟其能徽宗以贯为贤欤则无经邦济世之才以贯为能欤则无辅世长民之徳不过养成乱阶贻祸天下耳徽宗忍以祖宗之天下而败坏于阉人之手哉故不曰以而特曰加则其义葢可见矣】
　　○蜀夷内附置祺亨州
　　【厐公孙説诱之也】
　　【癸巳】三年春正月追封王安石为舒王安石子雱为临川伯从祀孔子庙
　　【时新庙成于正月元日舍菜仲春仲秋上丁舍奠以兖国邹国公及舒王配享殿上颁辟雍大成殿名于诸路州学】
　　发明【春秋系王于天其尊无对而公候伯子男谓之五爵是为列自秦政初并天下自称皇帝后世因之遂以王封臣子甚失古人称尊之法也葢安石邪辟小人王雱阴柔小子拟以春秋之法乃乱臣贼子之魁桀耳前书以安石配享孔子此又加赠王爵以雱从祀抑不知安石父子何功于圣门何徳淑后进而授以至贵之爵予以尊崇之礼哉则是徽宗知有安石而不知有公议也凡直书而贬在其中者此类是矣】
　　以何执中为太宰○吴居厚罢以郑居中知枢密院事【居厚乆居政府以周谨自媚虽无大恶可言然一时聚敛者推为首】
　　二月太后刘氏自杀
　　【帝以哲宗故曲加恩礼于后而后颇干预外事且以不谨闻帝与辅臣议将废之而后已为左右所逼即帘钩自缢死年三十五諡昭懐】
　　发明【自杀未有不书故者不书故无故者也无故何以自杀必有任其责者焉刘氏虽有干政不谨之非然处置得宜防范有法禁交通之渐严出入之途可也行将废黜彼何能堪况刘氏哲宗之后徽宗尊为太后则名分已不可废矣今以小过逼后自缢然则徽宗之心何心哉故直书太后刘氏自杀则正名定分而徽宗不能辞其责矣】
　　广义【太后者刘婕妤也其轻浮佻侻尝争座而搆正后孟氏之废固难以母仪天下哲宗特以其多材艺而立之耳呜呼天下母岂多艺者之可为邪然而自杀者必其心有愧怍而不可居于人上故也分注所谓不谨闻者意自见矣】
　　三月朔日食○夏四月邓洵仁罢○作玉清和阳宫【在福宁殿东奉安道象帝所生之地也】
　　发明【作不宜作也作和阳奉安道像则其名义已非正矣古之圣王宁薄于自奉而厚于神人不以无益之事费民财不以无益之作劳民力虽宫室之卑饮食之菲奚顾焉徽宗置讲议司以敛天下之财置应奉局以罗天下之物赏邉功以啓天下之兵作和阳以竭天下之力日积月累无一而非失人心之事人心既失天命必离迨至宣和之末始悔而罢之则天下怨入骨髓虽欲改之不
<史部,史评类,御批续资治通鉴纲目,卷九 >可得已故纲目特书以着其奢纵之甚云尔】
　　以薛昂为尚书右丞○閠月改公主为帝姬○五月塟
　　昭懐皇后○颁新燕乐
　　【诏曰大晟之乐已荐之郊庙而未施于宴飨比令有司播之教坊试于殿庭无惉懘焦急之声可颁之天】
　　【下其旧乐悉禁】
　　秋八月以何执中为少师○九月赐方士王老志号洞防先生王仔昔号通妙先生
</div>
    <div class="pagination">
<a href="御批续资治通鉴纲目_page39.html">上一页</a><span>...</span><a href="御批续资治通鉴纲目_page35.html">35</a><a href="御批续资治通鉴纲目_page36.html">36</a><a href="御批续资治通鉴纲目_page37.html">37</a><a href="御批续资治通鉴纲目_page38.html">38</a><a href="御批续资治通鉴纲目_page39.html">39</a><span class="current-page">40</span><a href="御批续资治通鉴纲目_page41.html">41</a><a href="御批续资治通鉴纲目_page42.html">42</a><a href="御批续资治通鉴纲目_page43.html">43</a><a href="御批续资治通鉴纲目_page44.html">44</a><a href="御批续资治通鉴纲目_page45.html">45</a><span>...</span><a href="御批续资治通鉴纲目_page41.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
