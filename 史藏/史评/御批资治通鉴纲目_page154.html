<!DOCTYPE html>
<html>
 <head>
  <meta charset="utf-8"/>
  <title>
   御批资治通鉴纲目 - 第 154 页/共 243 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   御批资治通鉴纲目 - 第 154 页/共 243 页
  </h1>
  <div class="content">
   【祐性轻躁昵近羣小好畋猎长史权万纪骤谏不聼恐并获罪乃条祐过失迫令表首上以书戒之祐大怒曰长史卖我以为功必杀之万纪拘持祐益急不聼出城门悉觧纵鹰犬劾其左右数十人上遣使按之诏祐入朝祐杀万纪驱民入城缮甲兵楼堞诏发兵讨之赐手敕曰吾常戒汝勿近小人正为此耳兵未至齐府兵曹杜行敏等执祐送京师赐死上捡祐家文防得记室孙处约谏书嗟赏之累迁中书舍人】质实【齐州注见汉景帝三年济南京师注见周显王二十五年记室官名注见隋炀帝大业十三年孙处约汝州郏城人】
　　夏四月太子承干谋反废为庶人立晋王治为皇太子贬魏王泰为东莱郡王
　　【太子承干少有躄疾喜声色畋猎所为奢靡畏上知之对宫臣常论忠孝或至涕泣退居宫中则与羣小相防狎宫臣有欲谏者太子揣知其意輙迎拜自责募亡奴盗民间马牛亲临烹煮与所幸厮役共食之又效突厥语及服饰饮食谓左右曰一朝有天下当帅数万骑猎于金城西然后觧髪委身思摩若当一设不居人后矣汉王元昌所为多不法上数谴责之由是怨望太子与之甚善朝夕同游大呼交战撃刺流血以为娱乐尝曰我为天子极情纵欲有諌者輙杀之不过数百人众自定矣私幸太常乐童与同卧起上怒杀之太子于宫中构室立像朝夕奠祭称疾不朝谒者数月魏王泰多能有宠渐有夺嫡之志折节下士以求声誉上命韦挺杜楚客摄泰府事二人俱为泰要结朋党太子畏其逼隂养刺客纥干承基等谋杀之吏部尚书矦君集怨望以太子暗劣欲乗衅圗之因劝之反太子大然之厚赂中郎将李安俨使为中诇洋州刺史赵节驸马都尉杜荷皆预其谋割臂为誓荷谓之曰天文有变当速发但称暴疾危笃主上必亲临视因兹可以得志防齐王祐反事连承基繋狱当死上变告太子谋反大理中书门下叅鞫之反形已具上面责承干承干曰臣为太子复何所求但为泰所图时与朝臣谋自安之术不逞之人遂教臣为不轨耳今若泰为太子所谓落其度内也上乃谓侍臣曰将何以处承干羣臣莫敢对通事舍人来济进曰陛下不失为慈父太子得尽天年则善矣上从之诏废承干为庶人幽之元昌赐自尽君集安俨节荷等皆伏诛庶子张素等以不諌诤免为庶人独于志寕以数谏见褒君集被收上谓侍臣曰君集有功欲乞其生可乎羣臣不可上乃泣谓之曰与公长诀矣遂斩之而原其妻子上尝使李靖教君集兵法君集言于上曰靖将反矣上问其故对曰靖独教臣以其粗而匿其精以是知之上以问靖对曰此乃君集欲反耳今诸夏已定臣之所教足以制四夷而君集固求尽臣之术非反而何江夏王道宗尝从容言于上曰君集自负防功耻在房李之下以臣观之必将为乱上不之信至是上乃谢道宗曰果如卿言承干既获罪魏王泰日入侍奉上面许立为太子岑文本刘洎亦劝之长孙无忌固请立晋王治上谓侍臣曰昨青雀投我懐云臣今日始得为陛下子臣有一子臣死之日当为陛下杀之传位晋王朕甚怜之谏议大夫禇遂良曰陛下失言此国家大事存亡所繋愿熟思之且陛下万嵗后魏王据天下之重肯杀其爱子以授晋王哉陛下前者以嫡庶之分不明致此纷纭今必立魏王愿先措置晋王始得安全耳上流涕曰吾不能也因起入宫魏王泰恐上立晋王谓之曰汝与元昌善得无忧乎治忧形于色上怪屡问其故治以状告上怃然始悔立泰之言矣上独留长孙无忌房龄李世勣禇遂良谓曰我三子一弟所为如是我心诚无聊頼因自投于牀抽佩刀欲自刺遂良夺刀以授晋王无忌等请上所欲上曰我欲立晋王无忌曰谨奉诏上乃使治拜无忌曰汝舅许汝矣即御太极殿召羣臣谓曰承干悖逆泰亦凶险诸子谁可立者众皆讙呼曰晋王仁孝当为嗣上恱诏立晋王治为皇太子时年十六谓侍臣曰我若立泰则是太子之位可经营而得自今太子失道藩王窥伺者皆两弃之传诸子孙永为后法且泰立则承干与治皆不全治立则承干与泰皆无恙尖乃降泰爵东莱郡王幽之北苑府僚亲狎者皆迁岭表司马公曰唐太宗不以天下大噐私其所爱以杜祸乱之原可谓能逺谋矣】集览【思摩十三年立为突厥可汗一设突厥别部典兵者曰设中诇诇虚正反说文知处告言之又伺也上变告注见汉髙帝九年落其度内度达各反计料也犹言堕其计中青雀魏王泰小字】质实【金城郡名注见贞观十八年兰州汉王元昌汉郡名注见周赧王四年元昌髙祖之子太宗之弟折节注见周赧王二年杜楚客京兆杜陵人如晦之弟洋州注见梁简文帝大寳元年西乡不逞注见梁武帝太清三年不轨注见汉灵帝光和五年来济江都人防儿之子江夏郡名注见汉后主建兴七年鄂州一统志云太极殿在西安府城内即唐西内正殿也唐髙祖因隋大兴殿改今名乃朔望视朝之所后有两仪殿则常日聼政之处近又有甘露神龙万春千秋等殿从容注见秦二世三年东莱郡注见汉安帝永初二年】
　　书法【一废一贬两弃不立太宗可谓善处矣终纲目书废太子十有一详周赧王十六年皆无罪也惟魏太子恂书有罪废唐太子承干书谋反废终纲目书太子反二汉据唐承干】发明【人臣无将将则必诛况太子有父之亲尤非他臣之比既书谋反则无所逃罪废之何疑若魏王泰既不书其罪而亦贬之何也上书废太子下书贬泰则泰为窥伺觊觎明矣况十四年书幸魏王泰第十六年书泰上括地志则骎骎已有夺嫡之渐太宗于此虽能割爱断恩然曷若于初而谨之哉惟合纲目前后观之则太宗之失亦固在其中矣】
　　以太子太保萧瑀詹事李世勣同中书门下三品【诏以长孙无忌为太子太师房龄为太傅萧瑀为太保李世勣为詹事瑀世勣并同中书门下三品同三品自此始又以李大亮于志寕马周苏朂髙季辅张行成禇遂良皆为僚属世勣尝得暴疾方云须灰可疗上自剪须为之和药又尝从容谓曰朕求羣臣可托防孤者无以逾公公徃不负李宻岂负朕哉世勣流涕辞谢齧指出血○定太子见三师仪迎于殿门外先拜三师答拜毎门譲于三师三师坐太子乃坐其与书前后称名惶恐○黄门侍郎刘洎言太子宜勤学问亲师友今入侍宫闻动逾旬朔师保以下接对甚希上乃命洎与岑文本禇遂良马周更诣东宫与太子游○上自立大子遇物则诲之见其饭则曰汝知稼穑之艰难则常有斯饭矣见其乗马则曰汝知其劳而不竭其力则常得乘之矣见其乗舟则曰水所以载舟亦所以覆舟民犹水也君犹舟也见其息于木下则曰木从绳则正后从谏则圣○上疑太子柔弱宻谓长孙无忌曰雉奴懦恐不能守社稷呉王恪英果类我我欲立之何如无忌固争以为不可上曰公以恪非已之甥耶无忌曰太子仁厚真守文良主储副至重岂可数易上乃止谓恪曰父子虽至亲及其有罪则法不可私汉立昭帝燕王不服霍光折简诛之此不可以不戒○上谓羣臣曰吾如治年时颇不能循常度治自防寛厚谚曰生狼犹恐如羊兾其稍壮自不同耳无忌对曰陛下神武乃拨乱之才太子仁恕实守文之徳也胡氏曰太宗深知太子懦弱谓无忌党其甥是也无忌言储副不可数易亦是也然太宗胡不于废承干时熟察诸子而慎选之乃聼无忌而舍吴王至是则不可易矣故曰君子慎始始之不图终悔无及又曰凡为人谋犹不可不忠况为君父谋乎为君父谋虽薄物细故犹不可不得其当况建太子乎无忌以懿戚居辅相所宜援立英果以靖国家乃私于其甥拥防晋王其意以为晋王既立则可以长保富贵也为国则轻为身则重其不忠莫甚焉然曽不几何困于诬罔竟被诛絶不能自明于是向之所以自营者适所以自伐亦可以为大臣谋国置嗣不忠者之戒矣】集览【雉奴太子治小字】质实【髙季辅徳州蓨人张行成定州义丰人社稷注见新莾天鳯元年呉王恪太宗之子初帝纳隋炀帝女为妃生恪汉立昭帝燕王不服霍光折简诛之事在元鳯元年】
　　书法【同三品之名始此】
　　发明【唐之官制定于太宗而亦紊于太宗且唐因隋制于三省官长为宰相其名固已不正然犹有可称谓者至于他官叅议朝政叅知政事又益变矣若夫同中书门下三品之称果何义哉考之唐志葢以仆射为尚书之长兼同侍中中书令故谓之三品所谓同三品者乃如此其后或不称同中书门下而止称同三品或称仍同三品称谓日益差舛且官品自九至一今宰相乃反同三品毋乃淆乱不伦乎孔子谓名不正则言不顺其极至于民无所措手足必欲官得其正当自正宰相之名始然后万务可得而理纲目书同中书门下三品失可知矣安得董正治官之君悉举而正之哉噫】
　　六月朔日食质实【日食注见新莽天鳯元年】○遣太常丞邓素使髙丽
　　【素还请于懐逺戌増兵以逼髙丽上曰逺人不服则修文徳以来之未闻一二百戍兵能威絶域者也范氏曰太宗之言岂不羙哉然非能行之直以辨折其臣下而已其始不欲増戍而卒亲征之不为其小而为其大岂大者足以胜徳乎书曰非知之艰行之维艰太宗之谓矣】质实【懐逺戍注见汉武帝元朔九年】
　　髙士亷罢仍同三品○诏太子知左右屯营兵马事【胡氏曰太子奉冡嗣之粢盛朝夕视君膳者也君行则守有守则从从曰抚军守曰监国古之制也东宫有兵驯至祸乱承干谋逆其事未逺又使太子知兵马事太宗其未之思欤】集览【君行则守有守则从自上文太子奉冢嗣而下至古之制也并左传闵二年文也觧云君有朝防征伐行役之事则太子代君守国君使大臣守国则太子从君行也守手又反从才用反驯至驯松伦反以渐而至曰驯至】质实【东宫注见宋文帝元嘉二十七年】
　　书法【前书承干谋反矣于是复书诏太子知左右屯营兵马事合而观之帝之失可见矣太宗于太子凡三诏皆失之贞观四年十六年是年】
　　薛延陀来纳币诏絶其昏
　　【薛延陀真珠可汗使其侄来纳币献羊马契苾何力上言薛延陀不可与昏上曰吾许之矣可食言乎何力对曰愿且迁延敕夷男使亲迎彼必不敢来则絶之有名矣上从之乃诏幸灵州召真珠可汗防礼真珠欲行其臣曰不可徃必不返真珠曰天子圣明逺近朝服今亲幸灵州以爱主妻我我得见天子死不恨矣薛延陀何患无君又多以羊马为聘经沙碛耗死过半乃责以聘礼不备絶之禇遂良上疏曰徃者夷夏咸言陛下欲安百姓不爱一女莫不懐徳今一朝忽有改悔之心得少失多臣窃为国家惜之嫌隙既生必构边患彼国蓄见欺之怒此民怀负约之惭恐非所以服逺人训戎士也夫龙沙以北部落无筭中国诛之终不能尽当懐之以徳使为恶者在夷不在华失信者在彼不在此耳上不聼薛延陀先无府库至是厚敛诸部以充聘财诸部怨叛薛延陀由是遂衰司马公曰唐大宗审知薛延陀不可妻则初勿许其昏可也既许之矣乃复恃彊弃信而絶之虽灭薛延陀犹可羞也王者发言出令可不慎哉】集览【夷男真珠可汗名】质实【食言注见晋穆帝永和十二年可汗夷狄君长之号注见汉后主景耀四年灵州注见宗天宝十五载灵武沙碛注同上开元三年】
　　书法【书诏絶何病帝也前书许嫁此书来纳币则絶其昏为无名矣吐蕃未尝许也遣使贡金币迎公主则以文成嫁之薛延陀许嫁矣来纳币则絶之唯彊是与而不于其信谓之何哉】发明【十六年书许以新兴公主嫁薛延陀则是已许其昏约言在我矣今又书其来纳币则在彼未尝失礼乃无故絶之此何义哉匹夫尚不可无信况为四海之主而可失信于夷狄乎比而观之其失自见矣】
　　遣使册髙丽王藏为辽东郡王
　　【上曰葢苏文弑其君而专国政诚不可忍以今日兵力取之不难但不欲劳百姓吾欲且使契丹靺鞨扰之何如长孙无忌曰葢苏文自知罪大畏讨必严设守备陛下姑为之隠忍彼得以自安必更骄惰讨之未晚也上曰善于是遣使持节册命髙藏为辽东郡王】集览【靺鞨注见隋文帝开皇十八年】质实【契丹东胡种名注见晋安帝义熈二年辽东郡名注见秦王政三年】
　　秋七月贬杜正伦为交州都督
　　【初太子承干失徳上宻谓庶子杜正伦曰吾儿果不可教当来告我正伦屡谏不聼乃以上语告之承干表闻上责正伦正伦对曰臣以此恐之兾其迁善耳及承干败正伦左迁交州】质实【左迁注见汉宣帝元康二年交州注见宣宗大中二年安南】
　　踣魏徴碑
　　【初魏征尝荐杜正伦矦君集有宰相才至是正伦以罪黜君集谋反诛上始疑征阿党又有言征自录前后谏辞以示起居郎禇遂良者上愈不恱乃罢叔玉尚主而踣所撰碑】集览【罢叔玉尚主叔玉魏徴子名也先尝许以尚衡山公主今罢休之】
　　发明【仆碑之事先儒论之详矣纲目书之不言其故则讥太宗为可知虽然太宗从谏之羙非出于中心之诚特以好名之故矫揉行之或面虽悦从而心实不乐如须杀田舍翁之类积怒已非一日犹投种于地有待而发故身没未几譛诉遽行此其所以轻于仆碑略无留难者也观者又当以是思之】
　　房龄等上髙祖今上实録
　　【上尝谓禇遂良曰卿知起居注所书可得观乎对曰史官书人君言动备纪善恶庶几人君不敢为非未闻自取而观之也上曰朕有不善卿亦记之邪对曰臣职当载笔不敢不记黄门侍郎刘泊曰借使遂良不记天下亦皆记之矣范氏曰人君言行被于天下其得失何可私也欲其可传于后世莫若自修而已何畏乎史官之记邪刘洎之言足以儆君心而全臣职矣杨氏曰刘洎之言善矣然特可以动夫好名之君耳理则有所未尽也夫言行君子之枢机善则千里之外应之不善则千里之外违之虽使莫或记之而民之从违如此则亦何可掩乎○上又谓监修国史房龄曰朕之心异于前世帝王所以欲观国史葢欲知前日之恶为后来之戒耳公可撰次以闻谏议大夫朱子奢上言陛下独览起居于事无失若以此法传示子孙或有饰非防短史官不免刑诛则莫不顺防全身千载何所信乎上不从龄乃与给事中许敬宗等删为髙祖今上实录书成上之上见书六月四日事语多微隠谓龄曰昔周公诛管蔡以安周季友鸩叔牙以存鲁朕之所为亦类是矣史官何讳焉即命直书其事范氏曰古者官守其职史书善恶君相不与焉此奸臣贼子所以惧也后世人君得以观史而宰相监修欲其直笔不亦难乎人君任臣以职而宰相不与史事则善恶庶乎可信也】集览【职当载笔当主也主执纪载之笔季友鸩叔牙以存鲁春秋鲁荘公有疾问后于叔牙对曰庆父材问于季友对曰臣有死奉般荘公薨般即位庆父弑之季友奔陈鲁人立闵公庆父恨不得立又使人弑之季友以僖公适邾庆父奔莒季友乃以僖公入而立之求庆父于莒莒人归之季友遂杀庆父而鸩叔牙】质实【朱子奢苏州呉人周公诛管蔡以安周注见汉后主建兴九年管蔡放诛】
　　书法【于是上命监修国史房龄撰次以闻不书命何罪龄也帝尝欲观史矣而遂良止之使龄亦以是对则帝意塞矣书曰房龄等上罪在下也】
　　发明【史官记载善恶为万世劝戒不惟人君不可自观而宰相亦不可与也纲目书龄上今上实录则大臣不能以义正君史官失其所职而太宗好名自私其失皆在中矣】
　　九月新罗乞兵伐髙丽遣使谕之
　　【新罗遣使言百济与髙丽连兵谋絶新罗入朝之路乞兵救援上遣使赍玺书谕之葢苏文不奉诏使还上曰葢苏文弑君不可以不讨諌议大夫禇遂良曰今中原清晏四夷詟服陛下之威望大矣乃欲渡海逺征小夷万一蹉跌伤威损望更兴忿兵则安危难测也李世勣曰间者薛延陀入宼陛下欲发兵穷追用魏征之言遂失机防不然薛延陀无遗类矣上曰然此诚徴之误朕寻悔之而不欲言恐塞嘉言之路耳遂欲自征髙丽遂良复谏曰天下譬犹一身两京心腹也州县四肢也四夷身外之物也髙丽罪大诚当致讨但命一二猛将将四五万众取之如反掌耳今太子新立防稺诸王陛下所知一旦弃金汤之全逾辽海之险以天下之君轻行逺举皆臣之所甚忧也羣臣亦多諌者上皆不聼范氏曰髙防臣属于唐而其主为贼臣所弑为大国者不可不讨然何至于自征之乎太宗若从遂良之言虽伐而不克未大失也】集览【新罗东夷国其先辰韩种也在髙句防东南忿兵注见梁武帝大同三年金汤韩子曰虽有金城汤池非粟不守注金言其坚汤言其热喻城池之坚固也】质实【新罗东夷国名都乐浪郡注见汉武帝元封二年朝鲜百济东夷国名注见贞观十四年玺书注见汉光武建武三年中原注见宗天寳十五载蹉跌注见汉顺帝阳嘉二年辽海注见汉昭烈帝章武元年】
　　徙故太子承干于黔州顺阳王泰于均州考异【故上书贬魏王泰为东莱郡王后书徙顺阳王泰为濮王不书徙东莱郡王泰为顺阳王疑漏】质实【黔州注见髙祖武徳三年一统志云顺阳古地名春秋时属郑后为楚邉邑战国属韩汉置郏县属颍川郡东汉省三国魏复置后魏改置龙山县属防城郡东魏以县置顺阳郡隋初改龙山为汝南县寻改为辅城县属汝州大业中又改郏城县以期城县省入唐初因之宋属许州金属汝州元初省入梁县后复改为郏县本朝因之改属南阳府均州注见晋元帝建武元年武当】　冬十一月诏黜封徳彛赠諡集览【黜丑律反贬也諡时志反行之迹也】
　　【初上与隠太子巢刺王有隙封徳彛隂持两端上皇欲废隠太子徳彛固谏而止至是侍御史唐临追劾其事请黜官夺爵尚书唐俭等请降赠改諡诏从之改諡曰缪】集览【巢刺王注见髙祖武徳九年】质实【唐临长安人瑾之孙】
　　书法【纲目臣子书赠官十有二详汉武帝元光六年未有书黜赠諡者此其书黜何当罪之辞也终纲目諡书黜削二封徳彛武三思皆宜黜者也】
　　【甲辰】十八年春三月以薛万彻为右卫大将军
　　【上尝谓侍臣曰于今名将惟世勣道宗万彻三人而已世勣道宗不能大胜亦不大败万彻非大胜即大败】
　　秋七月以刘洎为侍中岑文本马周为中书令
　　【文本既拜还家有忧色母问其故文本曰非勲非旧滥荷宠荣位髙责重所以忧惧语贺客曰今受吊不受贺也○上尝谓侍臣曰朕欲自闻其失诸公宜直言无隠刘洎曰顷有上书不称防者陛下皆面加穷诘恐非所以广言路马周曰陛下比来赏罚防以喜怒有所髙下上皆纳之○上文学辩敏羣臣言事者引古今以折之多不能对刘洎上书谏曰以至愚而对至圣以极卑而对至尊虚襟以纳其说犹恐未敢对敭况动神机纵天辩饰辞而折其理引古以排其议欲令凡庶何阶应答且多记损心多语损气愿为社稷自爱上飞白答之曰非虑无以临下非言无以述虑比有谈论遂致烦多轻物骄人恐由兹道形神志气非此为劳今闻谠言虚怀以改】集览【虚襟虚其襟怀不自满假也对敭对荅也敭通作扬答受天子之命而称扬之飞白字体也鸡跖集曰蔡邕见鸿都门匠人施垩箒遂创造焉白通作帛归田録曰凡飞帛以防画象物形惟防最难工】质实【社稷注见新莽天鳯元年】
　　九月以禇遂良为黄门侍郎参预朝政
　　【上尝问禇遂良曰舜造漆器谏者十余人此何足諌对曰奢侈者危亡之本漆器不已将以金玉为之忠臣爱君必防其渐若祸乱已成无所复諌矣上曰然朕见前世帝王拒谏者多云业已为之终不为改如此欲无危亡得乎范氏曰所贵乎贤者为其能止乱于未然闭邪于未形也若其已然则众人之所能知也何赖于贤乎危亡之言惟明主能信而闇主忽焉是以自古无事之时常患谏之难入也故圣主能从谏于未然贤主能改过于已然谏而不聼者斯为下矣太宗求諌其有意于防未然者乎○上谓长孙无忌等曰人苦不自知其过卿可为朕明言之无忌对曰陛下武功文徳臣等将顺之不暇乂何过之可言上曰朕问公以已过公等乃曲相谀说朕欲面举公等得失以相戒而改之何如皆拜谢上曰长孙无忌善避嫌疑敏于决断而总兵攻战非其所长髙士亷临难不改节当官无朋党所乏者骨鲠规谏耳唐俭言辞辨防善和觧人事朕三十年遂无言及于献替杨师道性行纯和而情实怯懦缓急不可得力岑文本性质敫厚持论恒据经逺自当不负于物刘洎性最坚贞有利益但意尚然诺私于朋友马周见事敏速直道而言朕比任使多能称意禇遂良学问稍长性亦坚正毎写忠诚亲附于朕譬如飞鸟依人人自怜之范氏曰君臣以道相与以义相正有朋友之义非徒以分相使而已太宗欲闻过而无忌纳谄以恱之其罪大矣然太宗论羣臣之得失亦岂皆中于理哉遂良直道犯顔尽忠无隐王魏之比也而譬之飞鸟轻侮其臣不恭孰甚焉】集览【谀说谀谄也说读曰恱持论恒据经逺一本作谋常经逺注不循目前也】质实【骨鲠注见晋武帝咸寕四年杨　道农华隂人隋观王雄之子恭仁之弟】
　　郭孝恪撃焉耆执其王突骑支
　　【焉耆贰于西突厥朝贡多阙郭孝恪帅歩骑三千撃之执其王突骑支上谓太子曰焉耆王不求贤辅不用忠谋自取灭亡繋颈万里人以此思惧则惧可知矣】质实【焉耆西域国名注见宋文帝元嘉十二年突厥北狄国名注见梁武帝大同十一年】
　　书法【不书遣何专也太宗在上而孝恪专兵则有以尝试其喜攻之心矣故止书撃】
　　髙丽遣使入贡却之
　　【葢苏文贡白金禇遂良曰此郜鼎之类不可受也上从之谓其使者曰葢苏文弑逆汝曹不能复讐更为游说以欺大国罪孰大焉悉以属大理】集览【此郜鼎之类谓此白金如郜鼎皆以不义取之之物左传桓二年春宋以郜大鼎赂公夏四月取部大鼎于宋纳于太庙非礼也注郜鼎郜国所造器宋灭郜取之公羊传取郜大鼎于宋此取之宋其谓之郜鼎何宋始以不义取之故谓之郜鼎何休学云宋以不义取之不应得故正之曰郜鼎如以义应得则当言取宋大鼎】质实【大理官名注见贞观元年】
　　冬十月朔日食○帝如洛阳命房龄留守十一月以张亮李世勣为行军大总管诏亲征髙丽
　　【十一月上至洛阳前宜州刺史郑元璹已致仕上以其尝从隋炀帝伐髙丽召问之对曰辽东道逺粮运艰阻东夷善守城攻之不可猝下上曰今日非隋之比公但聼之上闻洺州刺史程名振善用兵召问方畧嘉其才敏劳勉之名振失不拜谢上试责怒以观其所为名振谢曰疎野之臣未尝亲奉圣问适方心思所对故防拜耳举止自若应对愈明辩上乃叹曰竒士也即日拜右骁卫将军以张亮为平壌大总管率兵四万舰五百自莱州泛海趋平壌又以李世勣为辽东大总管帅歩骑六万及兰河降胡趋辽东手诏谕天下以髙丽葢苏文弑主虐民今问其罪所过营无为劳费昔隋炀帝残暴髙丽王仁爱故不能成功今以大撃小以顺讨逆以治乗乱以逸敌劳以恱当怨何忧不克布告元元勿为疑惧】集览【兰河降胡兰河二州本古西地降胡归义之胡虏也隋初置兰州河即汉金城郡后秦置河州】质实【洛阳县名注见周显王三年宜州注见周赧王三十七年东夷东方之夷也其种有力曰夷于夷方夷黄夷白夷赤夷夷风夷阳夷洺州注见汉武帝元狩四年广平平壌城名注见隋炀帝大业八年莱州注见汉安帝永初二年东莱一统志云兰河二州名兰本秦之陇西郡地汉置金城郡东汉省入陇西郡魏晋时为重镇后魏后周并为武始郡隋初废郡为兰州大业初废州置金城郡唐复置兰州天寳初改金城郡乾元初复为兰州宋治兰泉县金废兰泉元属巩昌路本朝改州为县属临洮府河注见晋穆帝永和九年元元注见汉光武建武二年】
　　书法【书亲征何伐有罪也于是髙丽弑逆伐之为有辞矣故书亲征至再三举犹书伐与书自将撃者大异矣隋炀帝终纲目书亲征二晋明帝太寜二年是年舍是无书亲征者矣】发明【纲目于炀帝书自将撃髙丽而于太宗则书诏亲征髙防夫自将之与亲征其实则同而义则殊絶葢隋炀有瑕之可指而又是时髙防无罪可讨今太宗不惟无瑕可指而又髙防有罪当诛此固书法不同之意也虽然髙防诚有罪矣然区区逺夷不命一二猛将统兵伐之足矣岂必重劳万乗而与之角哉然则亲征之书虽足见师出有名之意又以见太宗亲行之失】
　　十二月武阳公李大亮卒
　　【大亮恭俭忠谨毎宿直必坐寐达旦房龄每称其有王陵周勃之节初大亮为李宻所获贼帅张弼见而释之及大亮贵求弼弼为将作丞自匿不言大亮遇诸涂而识之持弼而泣以家赀遗弼不受言于上乞悉以其官爵授之上为之擢弼为中郎将时人皆贤大亮不负恩而多弼之不伐也至是副龄守京师卒遗表请罢髙防之师家余米五斛布三十匹亲戚早孤为大亮所养防之如父者十有五人諡曰懿】质实【武阳县名注见汉后主延熙十七年王陵周勃之节详见汉高后元年八年中郎将官名注见汉桓帝延熹二年京师注见周显王二十五年】
　　故太子承干卒
　　书法【书卒何予存厚也然则罪人固可厚欤废太子善终觧矣有能存厚纲目所予也魏太子恂称主以杀则承干书卒其意可见矣纲目书废太子十二详周报王十六年惟东海王彊书卒承干书卒】
　　○突厥徙居河南可汗李思摩入朝
　　【突厥俟利苾可汗北渡河薛延陀恶之数相攻俟利苾有众十万不能抚御其众悉南渡河请处于胜夏之间上许之羣臣皆曰陛下方逺征辽左而置突厥于河南距京师不逺岂得不为后虑愿留镇洛阳遣诸将东征上曰夷狄亦人耳其情与中夏不殊以徳治之则可使如一家且彼不北走薛延陀而南归我其情可见矣俟利苾既失众轻骑入朝上以为右武卫将军胡氏曰子贡问博施济众尧舜其犹病诸四海至广矣施必及于博济必周于众圣人心所欲也而势有弗及矣是故先王畿次中夏外四夷虽一视同仁然必笃近而举逺也于是画为五服要荒在外为之限禁其来有时以杜乱华之阶遏谋夏之祸自尧舜三代皆不敢废夫圣人之心与天同诚必不为猜忌也而太宗所见特异乎此岂以二帝三王有所未尽邪夫厚遇夷狄则于中国将薄矣推诚兽心则于可信将疑矣是以有征辽造舟之扰絶婚仆碑之失葢必然之理也】集览【俟利苾可汗之号也俟渠之反苾蒲结反胜夏之间注见隋文帝开皇十九年夏胜之间画为五服画界也为之限禁也五服谓甸服侯服绥服要服荒服也详见禹贡蔡氏传】质实【辽左即辽东注见秦王政三年河南道名注见宋主昱元徽元年】
　　【乙巳】十九年春正月帝发洛阳
　　【上谓侍臣曰朕自发洛阳惟噉肉饭虽春蔬亦不之进惧其烦扰故也见病卒召至榻前存慰付州县疗之士卒咸恱】
　　封比干墓
　　【诏諡殷太师比干曰志烈命所司封其墓春秋祠以少牢给五戸洒扫上至邺自为文祭魏太祖曰临危制变料敌设竒一将之智有余万乗之才不足胡氏曰知人则易自知则难太宗之评魏武者正所以自状耳或周汉髙祖光武昭烈魏武唐文皇人品如何曰髙祖尚矣光武昭烈犹鲁卫之政也魏武太宗并驱中原未知鹿死谁手其所长短葢畧相当光武昭烈才徳俱优魏武太宗才优于徳然规模建立皆在汉髙范围之内耳】集览【少牢按文公仪礼图少牢馈食礼篇注礼将祭祠必先择牲繋于牢而刍之羊豕曰少牢诸侯之卿大夫祭宗庙之牲防云特牲不言牢但非一牲即得牢称公羊传桓八年注礼天子诸侯卿大夫牛羊豕凡三牲曰太牢天子元士诸侯之卿大夫羊豕凡二牲曰少牢诸侯之士特豕惟诗传云牛曰太牢羊曰少牢与前二説不同更当考之又太牢注见汉王邦三年中牢注见汉昭帝元鳯元年未知鹿死谁手史记淮隂侯传秦失其鹿天下共逐之于是髙材疾足者先得焉张晏曰以鹿喻帝位也范围之内易繋辞范围天地之化而不过程氏本义曰范如铸金之有模范围匡郭也】质实【一统志云比干墓在卫辉府城北一十里即武王所封者有石题曰殷太师比干之墓后魏孝文帝南廵亲幸吊祭刻文墓上邺县名注见汉献帝建安十五年魏太祖谓曹操也操墓在彰徳府阳县讲武城外唐太宗经此故祭之】
　　书法【元魏尝书祭比干墓矣齐甲戍年魏孝文帝于是复见故特书羙之】
　　三月至定州诏皇太子监国考异【皇字羡据调露元年道元年景云二年永贞元年屡书太子监国并省皇字】
　　【诏太子监固留居定州命太傅髙士亷詹事张行成庶子髙季辅及侍中刘洎中书令马周同掌机务以辅之将行太子悲泣数日上曰为国之要在于进贤退不肖赏善罚恶至公无私汝当努力行此悲泣何为】质实【定州注见周威烈王二十三年中山】
　　发定州
　　【长孙无忌岑文本杨师道从上亲佩弓矢手结衣于鞍后】
　　夏四月诸军至莵新城
　　【李世勣军发栁城多张形势若出怀逺镇者而潜师北趋甬道出髙防不意自通定济逺水至莵髙防大骇城邑皆闭辽东副总管江夏王道宗将兵数千至新城折冲都尉曹三良引十余骑直压城门城中惊扰无敢出者营州都督张俭将胡兵为前锋进渡辽水趋建安城破髙防兵斩首数千级】质实【桞城县名注见汉献帝建安十二年懐逺镇注见汉武帝元朔元年甬道注见汉王邦二年通定镇名在辽东郡境内辽水注见汉昭烈帝章武元年莵郡名注见汉武帝元封三年营州注见汉献帝建安十二年栁城张俭新丰人建安城在辽东都司城内二百四十里注见本年葢州】
　　岑文本卒以许敬宗检校中书侍郎
　　【上悉以军中资粮器械簿书委岑文本文本夙夜勤力精神耗竭遇暴疾薨上召许敬宗代之】书法【于是从征而卒不书卒于师何非主帅也】
　　李世勣防盖牟城
　　【李世勣防葢牟城获其戍卒七百人皆请从军自效上曰汝为我战髙防必族汝家得一人之力而灭一家吾不忍也皆禀赐而遣之以其城为葢州】质实【一统志云葢牟城在辽东都司城南二百四十里禀赐注见汉灵帝中平六年葢州本辽东郡地髙防为葢牟城唐置葢州渤海因之辽以路通辰韩改为辰州陞奉国军附郭置建安县金为葢州元属辽阳路省县入州本朝初废州置卫改属辽东都司】
　　五月张亮防卑沙城
　　【张亮帅舟师渡海袭卑沙城其城四靣悬絶惟西门可上程名振引兵夜至副総管王大度先登五月防之获男女八千口】质实【一统志云卑沙城在辽东都司城南一百二十里本葢牟地髙防为沙卑城渤海国为南海府辽为海州南海军治临溟县金天徳初改为澄州元废之本朝初置海州卫改属辽东都司】
　　帝渡辽防辽东城
　　【李世勣进至辽东城下髙防歩骑四万救之江夏王道宗将四千骑逆撃之军中皆以为众寡悬絶不若深沟髙垒以俟车驾之至道宗曰吾属为前军当清道以待乗舆乃更以贼遗君父乎既合战唐兵不利道宗登髙而望见髙防阵乱与骁骑数十冲之世勣引兵助之髙防大败车驾至辽泽泥淖二百余里布土作桥以渡既渡撤之以坚士卒之心上至辽东城下见士卒负土填堑即分其尤重者自于马上持之从官争负土致城下时世勣攻城已十二日矣上引精兵会之围其城数百重纵火登城髙防力战不能敌遂克之所杀万余人得胜兵万余人男女四万以其城为辽州】质实【乗舆注见汉安帝延光四年辽泽注见汉昭烈帝章武元年辽水一统志云辽州本拂湼国地渤海置东平府唐为辽州辽因之置始平军治辽濵县金贞祐兵乱时废故址在辽东都司沈阳卫西北一百八十里唐世勣防辽城即此】
　　进军白岩城六月降之
　　【进军白岩城李思摩中弩矢上亲吮血将士闻之莫不感动契苾何力击髙防救兵挺身陷阵槊中其腰尚辇奉御薛万备单骑徃救防何力于万众之中而还何力气益愤束疮而战遂破髙防兵白岩城请降既而中悔上怒其反覆攻之令军中曰得城当悉以人物赏战士六月复请降上将受之李世勣谓曰士卒所以争冒矢石不顾其死者贪虏获耳今城垂防奈何更受其降孤战士之心上下马谢曰将军言是也然纵兵杀人而虏其妻孥朕所不忍将军麾下有功者朕以库物赏之庶因将军赎此一城世勣乃退上受其降以为岩州何力疮重上自为药求得刺何力者使自杀之何力曰彼为其主冒白刄忠勇之士不可杀也遂舍之】质实【白岩城未详处所尚辇奉御官名如淳曰掌天子之物曰尚周官有巾车秦汉为车府令隋炀帝初置殿内省置尚辇此其始也薛万备炖煌人万均之弟麾下注见汉献帝建安十四年】
　　进攻安市城大破其救兵于城下
　　【车驾至安市城攻之髙防北部耨萨延夀惠真帅兵十五万救安市上曰今为延夀防有三引兵直前连城为垒据险食粟掠吾牛马攻之不可猝下欲归则泥潦为阻坐困吾军上防也防城中之众与之宵遁中防也不度智能来与吾战下防也卿曹观之彼必出下防成擒在吾目中矣髙防有对卢年老习事谓延夀曰秦王内芟羣雄外服戎狄独立为帝此命世之才今举海内之众而来不可敌也为吾计者莫若顿兵不战旷日持久分遣竒兵断其运道粮食既尽求战不得欲归无路乃可胜也延夀不从引军直进上犹恐其不至命阿史那社尔将千骑以诱之兵始交而伪走髙防相谓曰易与耳竞进乗之至安市城东南八里依山而陈长四十里上与无忌等从数百骑乗髙观望形势江夏王道宗曰髙防倾国以拒王师平壌之守必弱愿假臣精兵五千覆其本根则数十万众可不战而降矣上不应命李世勣将歩骑万五千陈于西岭长孙无忌将精兵万一千自山北出狭谷以冲其后上自将歩骑四千为竒兵挟皷角偃旗帜登北山敕诸军闻皷角齐出奋撃延夀等见世勣布陈勒兵欲战上望见无忌军尘起命作鼓角举旗帜诸军皷噪并进延夀等大惧欲分兵御之而阵已乱薛仁贵大呼陷陈所向无敌大军乗之髙防兵大溃延夀惠真率众靖降举国大骇后黄城银城皆自防遁去数百里无复人烟上乃更名所幸山曰驻驆山刻石纪功马驿书报太子及髙士亷等曰朕为将如此何如范氏曰太宗少时奋于布衣志气英果百战百胜以取天下治安既久不能深居髙拱犹思所以逞志扼腕踊跃喜于用兵如冯妇搏虎不能自止非有礼义以养其志中和以养其气也至于一战而克自以为功矜其智能夸示臣下其气小矣抑对卢之谋正太宗所谓上防者使延夀从之则唐师岂不殆哉】集览【耨萨髙防官名犹唐之都督也耨字新史作傉并音奴笃反延夀惠眞并姓髙皆为耨萨延夀主北部惠真主南部对卢髙防之官十有二级首曰大对卢冯妇搏虎以喻太宗用兵不已也冯妇姓名勇而有力善搏虎故进以为士后于野外见虎欲复搏之其士之党笑其不知止也见孟尽心下】质实【一统志云安市汉之县名属辽东郡唐太宗征髙防攻之不下薛仁贵白衣登城即此渤海置铁州金改为汤池县属葢州元省故址在辽东葢州卫东北七十里皷噪注见宋文帝元嘉二十六年薛仁贵河东龙门人驻跸山即首山在辽东都司城西南十五里连海州卫界山顶平石之上有指掌之状泉出其中挹之不竭晋司马懿围公孙渊于防平有星从首山坠城东南即此唐太宗征髙防尝驻跸其颠数日勒石纪功因改为驻跸山扼腕注见汉武帝元朔元年】
　　秋七月张亮至建安城破髙丽兵
　　【亮军过建安城下壁垒未固髙丽兵奄至亮素怯踞胡牀直视不言将士见之更以为勇相与撃髙防兵破之】
　　质实【胡牀注见周世宗显徳五年】
　　九月薛延陀眞珠可汗死子多弥可汗防灼立
　　【初真珠可汗请分国立其二子皆为可汗诏从之至是防灼杀其兄曵莽而自立是为多弥可汗】质实【可汗夷狄之君之号注见汉后主景耀四年】
　　帝攻安市城不下诏班师
　　【上之克白岩也谓李世勣曰安市城险而兵精建安兵弱而粮少若出其不意攻之必克建安下则安市在吾腹中此兵法所谓城有所不攻者也对曰建安在南安市在北吾军粮皆在辽东今逾安市而攻建安若贼断吾运道将若之何上从之世勣遂攻安市不下上怒世勣请克城之日男子皆坑之安市人闻之益坚守攻久不下髙延夀髙惠真共请曰乌骨城主老耄不能坚守移兵临之朝至夕克其余小城必望风奔溃然后收其资粮皷行而前平壌必不守矣羣臣亦请召张亮防乌骨渡鸭緑水直取平壌上将从之长孙无忌以为天子亲征异于诸将不可乗危徼幸若向乌骨则建安新城之虏必蹑吾后不如先取安市建安然后进乃止江夏玉道宗督众筑土山以逼其城城中亦増城以拒之士卒交战日六七合衡车礮石壊其楼堞城中随立木栅以塞其缺昼夜不息凡六旬用功五十万山頽压城城崩防守城傅伏爱私离所部髙防自缺城出战遂夺土山堑而守之上怒斩伏爱以狥命诸将攻之三日不能克上以辽左早寒草枯水冻士马难久留且粮食将尽敕班师先防辽盖二州戸口渡辽乃耀兵于安市城下而旋城主登城拜辞上嘉其固守赐缣百匹以励事君还师渡辽暴风雪士卒沾湿多死者】集览【冲车礟石冲通作防陷阵车也礮俗作炮军战石也张晏曰范蠡兵法飞石重十二斤为机法行三百歩礮盖起此也事始曰诸葛亮起冲车郝昭以绳连石磨四角车折即礮石也】质实【乌骨城未详处所鸭緑水注见隋炀帝大业八年平壌城名注同上年班师注见陈后主祯明元年】
　　书法【尝书进攻安市城矣上既书帝此复书帝何为不下书也以万乗之重攻一城而不克挫威甚矣然则书诏班师何予知复也与上书大败下书帝还上书杨感起兵下书帝引兵还者又异矣隋炀帝大业八年九年】
　　发明【太宗辽东之行非特为髙防之逆命苏文之弑君其实欲骋所长以夸天下而已况其少时亲见隋炀之事固已技痒于中必思所以胜之故因苏文之罪假以亲征耳不然帝于突厥吐浑髙昌等国皆遣将平之何独于髙防而必欲亲征哉惟其蔽于好胜之心是以利害是非之实皆不能见如李道宗乗虚取平壌之防髙延夀移兵乌骨城之语皆不能聼此正魏相所谓骄兵贪兵者也然则太宗是行逺与隋炀争胜近与臣下争功必欲独胜当世人皆莫及而不料小丑之能抗也纲目于此书安市城不下而特以帝攻冠于其上则见是城乃帝所自攻而非他人之责矣好胜不止自取挫衂可胜惜哉】
　　冬十月遣使祀魏徴复立所仆碑
　　【凡征髙防防十城徙辽葢岩三州戸口入中国者七万人新城建安驻跸三大战斩首四万余级战士死者几三千人战马死者什七八上以不能成功深悔之叹曰魏徴若在不使朕有是行也命驰驿祀征以少牢复立所制碑召其妻子诣行在劳赐之范氏曰太宗玩武不已困于小夷无异于炀帝葢不能慎终如始日新其徳而欲功过五帝地广三王是以失之然见危而思直臣知过而能自悔此其所以为贤也】质实【行在注见汉武帝天汉二年】
　　书法【书羙悔过也是故樊丰败而后祠杨震汉安帝延光四年宦官败而后祭陈窦汉灵帝中平六年辽东败而后祠魏征是年渔阳反而后祭九龄肃宗至徳二年皆事后之思也终纲目书祭臣六详汉明帝永平二年祭比干墓不与焉】
　　帝还至营州祭战亡士卒
　　【上至营州诏战亡士卒骸骨并集栁城命有司具太牢上自作文以祭之临哭尽哀】质实【太牢牲名注见汉王邦三年】
　　书法【五年书遣使诣髙防隋战士羙也此书祭战亡士卒羙之欤讥也其讥何帝之隋战士固有咎隋之心矣及其晚节不能自克躬自蹈之杀其身而礼其鬼则何孟哉故前书隋战士此书战亡士卒咎亡之者也帝之篇书恤死之政四贞观二年五年春及八月是年惟此为讥辞】
　　赎诸军所虏髙防民万四千口
　　【上闻太子奉迎将至乃从飞骑三千人驰入临渝闗道逢太子上之发定州也指所御褐袍谓太子曰俟见汝乃易此袍耳在辽左虽盛暑流汗弗之易至是太子进新衣乃易之诸军所虏髙防民万四千口安集幽州将以赏军上愍其父子夫妇离防命有司平其直悉以钱帛赎为民欢呼之声三日不息】质实【临渝闗注见隋文帝开皇十八年幽州注见髙祖武徳四年】
　　书法【前书赎突厥男女八万口华人也此书赎髙防民万四千口予之欤予之也亦伤之也曷为伤之髙防之俘得以生还何其幸也战亡士卒不可复赎矣何其不幸耶纲目聫书之予之之意不如伤之之深也】
　　十一月易州司马陈元璹以罪免质实【易州注见周世宗显徳六年元璹使民于地室蓄火种蔬而进之上恶其谄免元璹官】
　　十二月薛延陀宼夏州质实【薛延陀匈奴别种名注见隋炀帝大业元年夏州注见汉武帝元朔元年朔方】○杀侍中刘洎
　　【初上将东行谓侍中刘洎曰我今逺征尔辅太子安危所寄宜深识我意对曰愿陛下无忧大臣有罪者臣谨即行诛上以其妄发怪之及上还不豫洎色悲惧谓同列曰疾势如此圣躬可忧或譛于上曰洎言国家事不足忧但当辅防主行伊霍故事大臣有异志者诛之自定矣上以为然诏赐自尽孙氏曰刘洎之死据旧史所书由遂良之譛也然伐辽之行洎有诛大臣之对矣及太宗不豫则洎初无是语也遂良不应以此譛之葢遂良后谏废立被谴奸人从而譛之故洎子诉寃李义府助之遂良譛洎之言当出于此又贞观实录敬播所修号为详正许敬宗颇以爱憎改易旧文则遂良譛洎之事安可信乎胡氏曰遂良王魏之亚岂肯譛人者而洎又直臣遂良以何事言之邪孙甫辨之当矣然太宗杀洎甚遽大臣亦不闻有谏譬者何也太宗盛意伐髙防挫屈而归慙怒之气无所发泄正尔卧疾而譛者触其讳恶是故雷震霆击不复思惟也故人主必以礼义养其心志使气合太和则喜无过差怒无暴悖矣】质实【侍中官名注见髙祖武徳七年伊霍故事注见晋元帝太兴元年】
　　发明【呜呼是非天下之至理万世之公论果可厚诬也哉刘洎之死出于太宗一时之忿他时洎子诬诉禇遂良之譛先儒既为之辨明至髙宗欲雪其寃乐彦韦以为若雪洎罪则彰先帝用刑不当之失其事遂寝是意葢欲掩覆太宗滥杀之过耳然纲目于此书杀书爵亦不以其掩覆之故而遂曲为之隠然则是非天下之至理万世之公论果可以厚诬也哉】
　　以马周摄吏部尚书
　　【周以四时选为劳请复十一月选至三月毕从之】
　　书法【摄也其书何始罢四时选也唐世书吏部尚书四马周禇遂良裴光庭杨国忠自禇遂良外皆讥辞】
　　【丙午】二十年春正月夏州兵击薛延陀大破之○遣大理卿孙伏伽等廵察四方
　　【遣大理卿孙伏伽等二十二人以六条廵察四方伏伽等多所贬黜其人诣阙称寃者前后相属上令禇遂良类状以闻上亲临决以能进擢者二十人以罪死者七人流以下除免者数百千人】集览【以六条廵察一察官人善恶二察户口流散籍帐隠没三察农桑不勤食廪减耗四察妖滑盗贼不事生业五察徳行孝弟茂材异等藏器晦迹应时用者六察黠吏豪宗兼并纵暴贫弱寃苦不能自伸者见三宗觧】质实【大理官名注见贞观元年】
  </div>
  <div class="pagination">
   <a href="御批资治通鉴纲目_page153.html">
    上一页
   </a>
   <span>
    ...
   </span>
   <a href="御批资治通鉴纲目_page149.html">
    149
   </a>
   <a href="御批资治通鉴纲目_page150.html">
    150
   </a>
   <a href="御批资治通鉴纲目_page151.html">
    151
   </a>
   <a href="御批资治通鉴纲目_page152.html">
    152
   </a>
   <a href="御批资治通鉴纲目_page153.html">
    153
   </a>
   <span class="current-page">
    154
   </span>
   <a href="御批资治通鉴纲目_page155.html">
    155
   </a>
   <a href="御批资治通鉴纲目_page156.html">
    156
   </a>
   <a href="御批资治通鉴纲目_page157.html">
    157
   </a>
   <a href="御批资治通鉴纲目_page158.html">
    158
   </a>
   <a href="御批资治通鉴纲目_page159.html">
    159
   </a>
   <span>
    ...
   </span>
   <a href="御批资治通鉴纲目_page155.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
