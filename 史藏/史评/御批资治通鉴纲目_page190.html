<!DOCTYPE html>
<html>
<head>
    <meta charset="UTF-8">
    <title>御批资治通鉴纲目 - 第 190 页/共 243 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御批资治通鉴纲目 - 第 190 页/共 243 页</h1>
    <div class="content">　　秋七月以司农少卿裴延龄判度支事
　　【陆贽请以李巽权判度支上许之既而复欲用延龄贽言度支凖平万货刻吝则生患寛假则容奸延龄诞妄小人用之恐伤圣鉴上不从胡氏曰徳宗兴邪而弃正恶直而喜防好佞而恱欺多疑而与诞裴延龄兼是四恶故得行其说惜乎陆贽论之不详去之不力也是则姤隂日进阳道将剥不可遏隠论之详去之力犹不行焉奉身而退可也而贽犹隠忍以居位再失之矣】集览【姤隂日进易姤女壮勿用取女程氏传曰一隂始生扵下渐长而盛隂盛则阳衰矣姤乃方进之隂渐壮而敌阳者是以不可取阳道将剥易剥不利有攸往程氏传曰卦五隂而一阳隂始自下生渐长至扵盛极羣隂长盛消剥一阳之时众小人剥防君子故君子不利有所往唯当巽言晦迹以免小人之害】
　　天下四十余州大水
　　【溺死者三万余人】
　　八月遣使宣抚诸道
　　【陆贽以大水请遣使赈抚上曰闻所损殊少即议优恤恐生奸欺贽奏曰流俗之多徇诏谀揣所恱意则侈其言度所恶闻则小其事制备失所恒病扵斯且今遣使巡抚所费者财用所收者人心茍不失人何忧乏用乎上曰淮西贡赋既阙不必遣也贽曰陛下息师含垢宥彼渠魁惟兹下人所宜矜恤昔秦晋讐敌穆公犹救其饥而况帝王怀柔万邦惟徳与义寜人负我无我负人乃遣中书舍人奚陟等宣抚诸道胡氏曰自汉初有寜我负人无人负我之说凡尚诈谋争功利者率用之终亦自蹈其患则未有知反其失如陆相之言者嗟呼无我负人推而大也忠恕之道也寜人负我守而固也知命之事也敬舆之学其真洙泗之徒欤】质实【渠魁注见代宗广徳元年渠帅敬舆陆贽表字秦晋讐敌穆公犹救其饥事详左传僖十三年】
　　书法【太宗之世水四十余州矣不书大此其书大何无不大也延龄大用小人之隂盛矣终纲目书大水六十三详汉文帝元年连州郡者十有一详宋孝武孝建二年无大扵四十余州者矣水书四十余州二太宗贞观七年是年水患书救灾之政七详汉武帝元狩三年】
　　发眀【上书四十余州大水下书遣使宣抚诸道此亦可谓得救灾之意矣是时陆贽当国故其所行如此徳宗犹以恐生奸欺为言向非贽委曲开谕帝亦未必能从然则欲考相臣之事业者当以其时所行之事观之则得矣】
　　韦臯攻吐蕃维州获其大将质实【维州注见代宗大歴十四年】○九月减江淮运米令京兆边镇和籴
　　【陆贽言扵上曰邉储不赡由措置失当蓄敛乖宜故也今戍卒不扵守臣守臣不总扵元帅至有一城之将一旅之兵各降中使监临皆承别诏委任每有冦至方从申覆比防徴发救援防已获胜罢归吐蕃之比中国众寡之势不敌然彼攻有余我守不足者彼之号令由将而我之节制在朝彼之兵众合并而我之部分离析故也此所谓措置失当者也顷设就军和籴之法以省运制加倍之价以劝农此令初行人皆恱慕而有司竞为纎啬不时敛藏遂使豪家贪吏反操利权贱取扵人以俟公私之乏度支物估转髙军城谷价转贵空申簿帐为指囷仓计其数则亿万有余考其实则百十不足此所谓蓄敛乖宜者也旧制闗中歳运东方租米至有斗钱运斗米之言习闻见而不逹时宜者则以为国之大事不计费损习近利而不防逺患者则以为不若畿内和籴为易臣以为两家之语互有长短将制国用须权重轻食不足而财有余则弛财而务实仓廪食有余而财不足则缓食而啬用货泉近嵗闗辅屡丰公储委积江淮水潦米贵加倍闗辅宜加价以籴而无钱江淮宜减价以籴而无米而运彼所乏益此所余可谓习闻见而不逹时宜矣今江淮斗米直百五十钱运至东渭桥僦直又约二百而市司估籴三十七钱耗其九而存其一馁彼人而伤此农制事若斯可谓深失矣每年江淮运米百一十万斛至河隂太原留七十万斛而以四十万斛输东渭桥今二仓见米犹有三百二十余万斛京兆诸县斗米不直钱七十请令来年江淮止运三十万斛至河隂而河隂太原以次运至京师其江淮所停八十万斛委转运使每斗取八十钱扵水灾州县粜之以救贫乏计得钱六十四万缗减僦直六十九万缗先令戸部以二十万缗付京兆籴米以补渭桥之阙数斗用百钱以利农人以一百二万六千缗付邉镇使籴十万人六年之粮余十万四千缗以充来年和籴之价其江淮米钱僦直并委转运使折市绫绢絶绵以输上都偿先贷戸部钱诏行其防边备浸充】集览【纎啬汉货殖传宛孔氏其盈得愈于纎啬注纎细也啬爱也言所获盈余多于细者也货泉索隠曰钱本名泉言货之流行如泉也故周有泉府之官景王乃铸大钱布泉者言货流布民间闗辅注见代宗大歴六年委积注见宋主昱元徽二年】质实【东渭桥注见汉髙后八年渭桥河隂县名注见汉光武建武十五年平隂太原府名注见齐眀帝建武三年并州京兆郡名注见宗开元十一年】
　　冬十一月朔日食○贬姜公辅为吉州别驾质实【吉州注见晋安帝元兴元年】
　　【姜公辅乆不迁官诣陆贽求迁贽宻语之曰闻窦相奏拟上有怒公之言公辅惧请为道士上问其故公辅不敢泄贽语以闻参言为对上怒贬公辅遣中使责参胡氏曰公辅之眷眷扵迁秩陋矣至扵黄冠之请躁动詟所以异扵浅丈夫者防希是故君子不可不知道不知道则富贵能淫之贫贱能移之威武能屈之虽欲不如是葢莫能自免也】集览【窦相谓窦参也姜公辅姓名也辅音戸詟晋灼曰古悚字心战惧也詟之涉反失气言也】
　　十二月以柏良器为右领军
　　【神策大将军柏良器募才勇之士以易贩鬻者监军窦文玚恶之左迁右领军自是宦官始専军政矣】质实【左迁注见宪宗元和八年】
　　【癸酉】九年春正月初税茶
　　【凡州县产茶及茶山外要路皆估其直什税一从盐铁使张滂之请也滂又奏税钱别贮俟有水旱代民田税自是嵗收钱四十万缗未尝以救水旱也滂又奏奸人销钱为铜器以求赢请悉禁铜器铜山聴人开采无得私卖胡氏曰天地生物凡以养人取之不可悉也张滂税茶则悉矣夫弛山泽之禁以予民王政也必不得已聴商旅贸迁而薄其征息盗夺止狱讼佐国用其利亦大矣张滂王涯岂足効哉】书法【书初何谨始也自帝有此书至文宗书增茶税至马氏书收茶税帝啓之也徳宗即位至是十四年而作俑害民之事层见叠出纲目于是三志其始焉是故作两税法书始建中元年行间架陌钱书初建中四年立税茶法书初是年皆罪其始为民害也】
　　发眀【凡良法美意行扵盛帝眀王之世者后世皆废不举至扵刻剥掊敛之政出扵暴君污吏之手者后世则踵而行之又从而増益推广之如盐铁酤之类是也税茶之法前此未有徳宗始创而行之自此遂为不可易之法书初税茶葢亦志作俑之端谨其始耳呜呼民生口腹之物自是悉出于官矣】
　　二月以张升云为义武节度使赐名茂昭质实【义武节度注见周威烈王二十三年中山】
　　书法【书赐名何美也曷为美之茂昭四请除代曰吾不欲子孙染扵污俗可谓不负国矣纲目赐名不书甚美书甚恶书终纲目书赐名五杨国忠李正已张茂昭田宏正朱全忠惟茂昭宏正以美书】
　　○城盐州
　　【初盐州既陷塞外无复保鄣吐蕃常阻絶灵武侵扰鄜坊诏发兵城盐州又诏泾原山南劒南各发兵深入吐蕃以分其势城之二旬而毕命节度使杜彦光戍之由是灵武银夏河西获安】集览【保鄣注见周威烈王二十三年鄜坊二州名俱在陜西鄜音敷本汉冯翊属县隋置鄜城郡唐置鄜州坊本汉冯翊地周扵今州界置马坊唐立坊州】质实【灵武郡名注见太宗贞观二十年灵州鄜坊二州名注见肃宗上元元年山南道名注见汉献帝建安十二年襄阳郡劒南道名注见晋武帝泰始八年益州河西郡名注见汉安帝元初元年月支】
　　三月贬窦参为驩州司马寻赐死
　　【初窦参恶李巽出为常州刺史及参贬汴州节度使刘士寜遗参绢五十匹巽奏参交结藩镇上大怒欲杀参陆贽曰刘晏之死罪不眀白至使叛臣得以为辞参之贪縦天下共知至扵潜懐异图事迹暧昧若遽加重辟骇动不细及更贬参驩州司马又命理其亲党贽曰罪有首从法有重轻参既防宥亲党亦应末减上从之既又欲籍其家赀贽曰在法反逆者尽没其财赃汚者止徴所犯皆湏结正然后收籍今罪法未详若簿录其家恐以财伤义时宦官恨参尤深谤毁不已竟赐死扵路窦申杖杀货财奴婢悉传送京师胡氏曰世传陆敬舆有憾扵窦参挤而杀之其说甚恠此以小人之腹度君子之心者也以其言观之有是邪孔子有言以徳报怨何以报徳以徳报徳以直报怨贽扵参非以徳报怨也以直行事耳使参有死罪贽佐天子用刑赏称物平施可也贪不报之名取忘怨之美宜死而生之又安得为直乎】集览【应末减应平声当也末亦减之义按韵防末字下注减也引唐书宋璟传末宥轻繋称物平施称尺证反施始豉反汉律歴志权者称物平施知轻重也易谦卦君子以裒多益寡称物平施伊川传曰称物之多寡以均其施与使得其平也】质实【常州注见隋炀帝大业十二年毘陵汴州注见周显王二十九年大梁暧昧不眀貌藩镇注见肃宗上元二年驩州注见隋炀帝大业元年】
　　夏五月以赵憬为门下侍郎与贾耽卢迈同平章事【先是上使人谕陆贽曰自今要重之事勿对赵憬陈论当宻封手疏以闻又苗晋卿往年摄政尝有不臣之言诸子皆与古帝王同名今不欲眀行斥逐宜各除外官又卿清慎太诸道馈遗一皆拒絶恐事情不通鞭靴之类受亦无伤贽上奏曰昨臣所奏惟憬得闻陛下以至劳神委曲防防是扵心膂之内尚有形迹之拘职同事殊鲜克以济恐爽无私之徳且伤不吝之眀古者爵人扵朝刑人扵市惟恐众之不覩事之不彰是以君上行之无愧心兆庶聴之无疑议凡是譛诉之事多非信实之言利扵中伤惧扵公辩或云嵗月已乆不可究寻或云事体有妨须为隠忍或云恶逆未露宜假他事为名或云但弃其人何必眀言责辱词皆近理意实矫诬伤善售奸莫斯为甚若晋卿父子实有大罪则当公议典宪若被诬枉岂令隂受播迁夫监临受贿盈尺有刑至扵士吏之微尚当严禁矧居风化之首反可通行贿道一开展转滋甚鞭靴不已遂及金玉目见可欲何能自窒扵心已与交私岂能中絶其意乎至是憬反疑贽排己置之门下由是与贽有隙】集览【爽无私之徳爽亡也无私之徳注见代宗广徳元年奉三无私以劳天不伤不吝之眀伤损也书仲虺之诰改不吝注成汤有则改无所吝惜】正误【恐爽无私之徳今按爽差也书故有爽徳古注训爽为眀非陆贽之言为是盈尺有刑今按唐律诸监临之官受所监临财物者一尺笞四十诸监临主司受财而枉法者一尺杖一百不枉法者一尺杖九十】质实【卢迈河南县人】
　　韦臯遣兵攻吐蕃防五十栅○董晋罢○云南王异牟寻遣使上表
　　【吐蕃云南日益相猜韦臯复遗云南王书欲与共袭吐蕃驱之云岭之外独与云南筑大城扵境上置戍相保永同一家至是异牟寻遣使诣臯上表请弃吐蕃归唐臯遣其使者诣长安上赐异牟寻诏令臯遣使慰抚之胡氏曰邺侯思扞吐蕃故力劝徳宗与回纥和亲而招云南大食天竺以分吐蕃之势此后吐蕃稀为边患然唐室之祸乃卒起扵云南以此知中国当以自治为彊扵非我族类者画郊圻固封守来则不拒不来不彊然后不召患扵藩篱之外矣】集览【邺侯李泌也画郊圻固封守拒国百里曰郊天子千里曰圻圻与畿通封起土界也守音始究反偹也谓但当规画郊圻之制度坚固封疆之守备耳书毕命篇申画郊圻慎固封守以康四海蔡氏传曰申者申眀之也慎者戒严之也封域障塞嵗乆则易湮世平则易玩当时缉而屡省之乃所以尊严王畿王畿安则四海安矣】
　　秋七月诏宰相迭秉笔以处政事
　　【贾耽陆贽赵憬卢迈为相百官白事更让不言乃奏请依至徳故事宰相迭秉笔旬日一易诏从之其后日一易之】
　　发眀【宰相顿有数人天下何由得治昔人尝有是言矣是时如贾耽赵憬卢迈皆无足言独陆贽才徳俱优使徳宗果欲经纶庶务则一贽足任其责必若用贽而参以羣庸是犹以骐骥与驽骀并驾耳贽于此时已宜逺引何待贬逐而后去哉书诏宰相迭秉笔以处政事尚可以得行其志乎此君子所以不为徳宗惜而为陆贽惜也】
　　置欠负耗防染练库
　　【戸部侍郎裴延龄奏检责诸州欠负钱八百余万缗收抽贯钱三百万缗呈様物三十余万缗请别置库以掌之欠负皆贫人无可偿抽贯钱给用旋尽呈様染练皆左藏正物延龄徙置别库虚张名数以惑上上信之以为能富国而宠之京城西汚湿地生芦苇数畆延龄奏称咸阳有陂泽数百顷可牧廐马上使阅视无之亦不罪也左补阙权徳舆奏曰延龄取常赋支用未尽者充羡余以为己功县官市物再给其直以充别贮边军自今春以来并不支粮陛下必以延龄孤贞独立时人丑正流言何不遣信臣覆视究其本末眀行赏罚今众口諠于朝市岂皆为朋党邪上不从】集览【抽贯钱即除陌钱之法也注见建中四年留其二十有三丑正流言谓丑害正直者流言以谤毁之也左传昭二十八年恶直丑正】质实【左藏注见代宗大歴十四年咸阳县名注见周显王十九年】
　　书法【徳宗尝书置琼林大盈库矣扵是再书讥也延龄之欺甚矣】
　　发眀【欠负皆贫人无可偿耗防则抽贯钱给用旋尽染练皆左藏正物以之置库果何谓哉裴延龄之奸欺自非徳宗愚蔽孰从而信之故书置欠负等库若徳宗之自置然者澄源正本之论也】
　　八月太尉中书令西平忠武王李晟卒考异【此误书諡】考证【当去忠武二字分注諡忠武】
　　【胡氏曰晟非特良将乃贤相也徳宗置之闲防七年而死向使陪侍庙堂参断国政至扵七年其有益扵国可胜数哉】
　　冬十二月宣武军乱逐其节度使刘士寜
　　【刘士寜淫乱残忍军中苦之兵马使李万荣得众心防士寜出畋数日不返万荣召亲兵诈之曰敇徴大夫入朝以吾掌留务汝辈人赐钱三十缗众皆聴命乃分兵闭城士寜逃归京师陆贽请选朝臣宣劳徐察事情此安危彊弱之防不可不审上欲令万荣知留后贽复奏曰万荣鄙躁殊异纯良得志骄盈不悖则败况茍邀不顺茍允不诚君臣之间势必嫌阻与其图之扵滋蔓不若絶之扵萌芽且为国之道以义训人将教事君先令顺长若使倾夺之徒便得代居其任非独长乱之道亦开谋逆之端但选能臣命为节度奨万荣而别加宠任褒将士而厚赐资装揆其大情理必寜息上不从范氏曰以下犯上以臣逐君此为国者所深恶圣王之法必诛而无赦者也不惟不讨而又赏之使天下皆无君岂得不偪天子乎礼曰政不正则君位危为国者必严上下之等眀少长之序使不相陵越者盖君欲自安也唐之人主壊法乱纪无政刑矣其何以为天下乎】质实【宣武军注见周显王二十九年大梁】
　　书法【纲目之法逐杀主帅而就代之则书其主名扵是逐士寜者李万荣也上以万荣代之则其不书主名何罪士寜也士寜淫虐以失众心纲目畧逐者所以示惩也然则逐其主帅就以为代奈何而不书纲目至是不一书矣以为是唐世之故常不足复深讥之也贞元十一年程怀信逐懐直义同】
　　【甲戌】十年春正月劒南西山羌蛮来降○云南击吐蕃大破之遣使来献捷
　　【韦臯遣其节度巡官崔佐时赍诏诣云南佐时至吐蕃使者数百人先在其国异牟寻令佐时衣牂牁服而入佐时曰我大唐使者岂得衣小夷之服异牟寻不得已夜迎之佐时大宣诏书异牟寻恐惧失色歔欷受诏佐时因劝异牟寻悉斩吐蕃使者去其所立之号复南诏旧名异牟寻皆从之与佐时盟扵防苍山神祠先是吐蕃征兵扵云南异牟寻遣五千人前行自将数万人踵其后袭击吐蕃大破之取十六城虏其五王降其众十余万遣使献捷】集览【牂牁注见汉武帝元光五年】质实【歔欷注见汉光武建武元年南诏南夷国名注见宗开元二十六年点苍山神祠按一统志在大理府城西北防苍山中峯下按防仓山髙千余仞有峯十九苍翠如玉盘亘三百余里山顶有髙河泉深不可测又有瀑布诸泉流注为锦浪等十八川蒙氏封为中岳至国朝初沭英征大理出防苍后立旗帜以乱之遂克其城即此山也】
　　二月以刘澭为秦州刺史
　　【初刘怦卒刘济在莫州其母弟澭以父命召济而以军府授之济以澭为瀛州刺史许他日代已既而济用其子为副大使澭怨之擅通表朝廷遣兵防秋济怒击澭破之澭遂将所部诣京师号令严整在道无一人敢取人鸡犬者上嘉之以为秦州刺史军中不击柝不设音乐士卒病者澭亲视之死者哭之】集览【澭扵容反】质实【莫州注见周世宗显徳六年刘澭幽州昌平人秦州注见汉光武建武元年天水瀛州注见汉帝更始二年河间击析注见陈髙祖永定二年】
　　以李复为义成节度使
　　【复辟卢坦为判官监军薛盈珍数侵军政坦据理以拒之盈珍常曰卢侍御所言公我固不违也】质实【义成节度注见懿宗咸通十年】
　　夏六月昭义节度使李抱真卒
　　【李抱真卒其子缄秘不发丧诈为抱真表求以职事授己都虞王延贵素以义勇闻上知抱真已卒遣中使第五守进往观变且以军事委延贵守进至谓缄曰朝廷已知相公捐舘令王延贵权知军事侍御宜发防行服缄愕然出谓诸将曰朝廷不许缄掌事诸君意如何众莫对缄乃发防守进召延贵宣口诏令视事趣缄赴东都寻以延贵为节度使赐名防休】集览【昭义即泽潞藩镇也自李抱真始有州五曰并汾晋泽潞】质实【昭义节度注见周赧王五十三年上党中使注见宗开元十五年舘注见代宗永泰元年东都注见秦荘襄王元年三川】
　　遣使立异牟寻为南诏王
　　【云南王遣其弟献地图土贡及吐蕃所给金印请复号南诏诏以袁滋为册使赐以银窠金印异牟寻北面跪受册印因与使者宴出宗所赐器物指老笛工歌女曰皇帝所赐兹乐惟二人在耳滋曰南诏当深思祖考子子孙孙尽忠扵唐异牟寻拜曰敢不敬承使者之命】集览【册使注见髙祖武徳二年兹乐兹注见汉光武建武二十二年】
　　冬十二月陆贽罢为太子賔客
　　【陆贽为相奏论备邉六失以为措置乖方课责亏度财匮于兵众力分于将多怨生于不均机失于遥制夫闗中戍卒不习土风身苦邉荒心畏戎虏或利王师之败乘扰攘而东溃或防弃城镇揺逺近之心岂惟无益实亦有损可谓措置乖方矣自顷权移扵下柄失于朝将之号令既鲜克行之扵军国之典常又不能施之扵将罪以隠忍而不彰功以嫌疑而不赏使忘身效节者获诮扵等夷率众先登者取怨扵士卒偾军蹙国者不懐扵愧畏缓救失期者自以为智能可谓课责亏度矣虏每入冦将帅虚张威势惟务徴发益师无裨备御之功重増供亿之有司所入半以事邉闾井日耗征求日繁可谓财匮扵兵众矣夫兵以气势为用者也气聚则盛散则消势合则威析则弱自顷分割朔方列为三使其余镇军数且四十既无军法下临惟以客礼相待可谓力分扵将多矣理戎之要在扵练覈优劣之科以为衣食等级之制使能者企及否者息心今穷邉长镇之兵皆百战伤夷之余终年勤苦而常有冻馁之色关东戍卒怯扵应敌而衣粮所颁厚逾数等又有素非禁旅遥神防其扵廪赐之饶遂有三倍之益可谓怨生扵不均矣自顷邉军去就裁断多出宸戎虏驰突迅如风飚驿书上闻旬月方报守土者以兵寡不敢抗敌分镇者以无诏不肯出师贼既縦掠退归此乃陈功告防将帅幸扵总制在朝不忧罪累陛下又以为大权由已不究事情可谓机失扵遥制矣臣谓宜罢诸道防秋令本道但供衣粮募戍卒愿防及蕃汉子弟多开屯田官为收籴冦至则人自为战时至则家自力农又择文武能臣为陇右朔方河东三元帅縁邉诸镇有非要者随便并之然后减奸滥虚浮之费以丰财定衣粮等级之制以和众宏委任之道以宣其用悬赏罚之典以考其成如是则戎狄威懐疆场寕谧矣上虽不能尽用心甚重之范氏曰眀君用人而不自用故恭已而成功多疑之君自用而不用人故劳心而败事且戎事在邉而人主自将行兵扵千里之外决策扵九重之中虽有方叔召虎之臣不得自便此非敌国之所败乃人主自败其师也○贽又以郊赦已近半年而窜谪者尚未霑恩乃为三状拟进上以所拟超越不从贽曰王者待人以诚有责怒而无猜嫌有惩沮而无怨忌斥逺以儆其不恪甄恕以勉其自新行法而暂使左迁念材而渐加进叙人知复用谁不増修何忧乎乱常何患乎蓄憾如其贬黜便谓奸凶恒处防闲长从摈弃则悔者无由自补蕴才者终不见伸凡人之情穷则思变含凄念乱或起于兹矣○上性猜忌不委任臣下官无大小必自选用一经谴责终身不收好以辩给取人不得敦实之士贽又谏曰登进以懋庸黜退以惩二者迭用理如循环故能使黜退者克励以求复登进者警饰以恪居上无滞疑下无蓄怨又曰眀王不以辞尽人不以意选士如或好善而不择所用恱言而不验所行进退随爱憎之情离合系异同之趣是由舍防墨而意裁曲直弃权衡而手揣重轻虽甚精微不能无谬又曰中人以上迭有所长茍区别得冝付授当器及乎合以成功亦与全才无异但在眀鉴大度御之有道而已以一言称惬为能而不核虚实以一事违忤为咎而不考忠邪称惬则付任逾涯不思其所不及违忤则罪责当不恕其所不能则职司之内无成功君臣之际无定分矣上不聴○贽又奏请均节财赋凡六条其一论两税之弊曰旧制租调庸法天下均一虽欲转徙莫容其奸故人无摇心而事有定制兵兴以来版图隳壊执事知弊之宜革而遂失其原知简之可从而不得其要遽更旧法以为両税但取大厯中一年科率最多者以为定数夫财之所生必因人力故先王之制赋入必以丁夫为本不以务穑增其税不以辍稼减其租则播种多不以殖产厚其征不以流寓免其调则地着固不以饬励重其役不以窳怠蠲其庸则功力勤両税之立惟以资产为宗不以丁身为本由是务轻资而乐转徙者恒脱扵徭税敦本业而树居产者每困扵征求此乃诱之为奸驱之避役创制之首不务齐平供应有烦简之殊牧守有能否之异所在徭赋轻重相悬所遣使臣意见各异计奏一定有加无除又大歴中供军进奉之类既收入両税今扵两税之外复又并存望稍行均减以救雕残其二请两税以布帛为额曰谷帛者人之所为钱货者官之所为也是以国朝着令租出谷庸出绢调出缯纩布曷有禁人铸钱而以钱为赋者哉今之两税独以钱谷定税所征非所业所业非所徴遂或增价以买其所无减价以卖其所有一增一减耗损已多望勘会诸州初纳两税年绢布定估比类当今时价加贱减贵酌取其中总计合税之钱折为布帛之数其三论长吏以增戸加说阙田为课绩曰长人者罕能推忠恕之情体至公之意以倾夺邻境为智能以招萃逋逃为理化舍彼适此者既为新收而有复倐往忽来者又以复业而见优唯安居不迁者则使之日重敛之日加请详定考绩若管内阜殷税额有余任其据戸口均减以减数多少为考课等差其十分减三者为上课减二者次焉减一者又次焉如或人多流亡加税见戸比较殿罚法亦如之其四论税限廹促曰蚕事方兴已输缣税农功未艾遽敛谷租上司之绳责既严下吏之威暴愈促有者急卖而耗其半直无者求假而费其倍酧望更详定征税期限其五请以税茶钱置义仓以备水旱其六论兼并之家私敛重扵公税请为占田条限裁减租价事皆不行范氏曰泉货所以权物之轻重流扵天下则为用积扵府库不为利也盖谷帛出扵民而官不可为也钱出扵官而民不可为也取其所有而与其所无则上下皆济矣是故以谷帛为赋则民不得不耕织以奉公上此驱之扵农桑也如不取其所有而取其所无则民之所有弃之必贱矣官之所无收之必贵矣谷帛轻则民为之者少钱重则物贱者多是以利壅扵上民困扵下至扵田野荒杼柚空由取其所无故也为法者必使民去末而反本则富国之道也○裴延龄以官吏太多自今缺员请勿复补而收其俸以实府库上欲修神龙寺延龄奏同州有木数千株皆可八十尺上曰开元天寳间求美材扵近畿犹不可得今安得有之对曰天生珍材固待圣君乃出开元天寳何从得之又奏检阅左藏扵粪土中得银十三万两杂货百万有余请入杂库以供别支大府少卿韦少华抗表称皆月申见在之物请加推验上不许延龄由是恣为诡谲防之不疑上亦颇知其诞妄但以其好诋毁人冀闻外事故亲厚之羣臣畏之莫敢言惟盐铁使张滂京兆尹李充司农卿李铦以职事相闗时证其妄而贽独以身当之日陈其不可用上不恱待延龄益厚贽以上知待之厚事有不可常力争之所亲或规其太鋭贽曰吾上不负天子下不负所学他无所恤延龄日短贽扵上赵憬宻以贽所讥弹延龄事告之故延龄益得以为言上由是信延龄而不直贽贽与憬约至上前极论延龄奸邪上怒形扵色憬黙而无言遂罢贽为太子賔客范氏曰延龄之亲宠陆贽之废黜赵憬实为之助憬之罪大矣必若治之以春秋之法憬其为诛首与】集览【偾军蹙国偾音奋张晏曰偾僵也谓军不严整若僵仆也蹙国犹言亡国也记射义篇贲军之将亡国之大夫注贲读为偾偾犹覆败也亡国亡君之国者也偾又通作奔诗行苇篇注奔军之将注奔音奋覆败也供亿注见太宗贞观四年伤夷夷亦伤也左传命军吏察夷伤后书金疮曰金夷风飚飚与焱通卑遥反尔雅扶摇风谓之焱郭璞注旋风也记月令焱风暴雨注回风为焱本又作飘驿书注见陈宣帝大建七年乘驿方叔召虎注见晋康帝建元元年方召版图按周礼版图注以版为之今时乡戸籍谓之户版务穑専力农事也左传务穑劝分寙怠寙勇主反嬾也此寙字不从穴汉书喆寙偷生而亡积聚顔师古曰啙寙言不勤作也啙音紫寙也新收而有复复芳目反除也谓其新至而除免赋役绳责注见汉文帝十四年以法绳之兼并之家大家兼役小民富者并役贫者杼柚空杼直吕反机之持纬者柚音逐机之受经者空尽也诗大东篇注言赋敛重丝麻皆尽杼柚不作】质实【疆注见汉灵帝建寜二年权衡注见周显王十九年两税唐食货志曰自开元以后租庸调法弊代宗时始以畆定税至徳宗相杨炎遂作两税法夏输无六月秋输无十一月是两税之始也】
　　【乙亥】十一年夏四月贬陆贽为忠州别驾
　　【裴延龄譛李充张滂李铦党扵陆贽防旱延龄奏言贽等失势怨望言天旱民流度支多欠诸军刍粮动摇众心其意非止欲中伤臣而已后数日上猎苑中适有军士诉度支不给马刍上意延龄言为信遽还宫贬贽为忠州别驾充滂铦皆为诸州长史初阳城自处士征为諌议大夫拜官不辞人皆想望风采曰城必谏诤死职下及至诸諌官纷纷言事细碎天子益厌之而城方与客日夜痛饮人莫能窥其际皆以为虚得名耳前进士韩愈作争臣论以讥之城亦不以屑意及陆贽等坐贬上怒未觧中外惴恐以为罪且不测无敢救者城即帅拾遗王仲舒补阙熊执易崔邠等守延英门上疏论延龄奸佞贽等无罪上大怒欲罪之太子为营救乃解令宰相谕遣之金吾将军张万福闻諌官伏閤趣徃大言贺曰朝廷有直臣天下必太平矣遂徧拜城等万福武人年八十余自此名重天下时朝夕相延龄城曰脱以延龄为相当取白麻壊之恸哭扵廷李繁者泌之子也城尽数延龄恶欲宻论之使繁缮写繁径以告延龄延龄先诣上一一自解疏入上以为妄不之省范氏曰论者或讥城以在职乆而不言贽若不贬则无所成其名矣是不然城有待而为者也遏裴延龄为相救陆贽将死终身废放死无所憾自古处士之有益扵国如城者鲜矣后世犹责之无已其不成人之美亦甚哉胡氏曰阳城贤矣惜其未尽善也诸諌官言事细碎信为有失城登諌司至是七年岂皆无大事可言乎开悟人君必有其渐防遏邪佞必以其微陆相见疎延龄被眷夫岂一日之积毫厘不伐至用斧柯则其用力多而见功寡矣故君子以为城未知隂阳消长之义者也丝纶之言非可坏之物天子之廷非恸哭之地使上必欲相延龄先闻此言逐城而后行之有何不可故如城所为山人处士疎野之态尔虽然谠论一发正气凛然陆免扵死裴不果相其有功扵唐甚大则城亦未可訾也陆公在翰林諌争十从六七自为相十从三四故愚惜其去之之晚有违乎不可则止之义也】集览【死职下句絶城必因諌获罪而死扵此职及至本传作既兴草茅守延英门守去声诣也延英殿名伏閤俯伏閤下而极諌也注见陈宣帝大建十三年入閤取白麻壊之唐制封王拜相用白麻写制不用印壊音恠毁之也按李肇翰林故事制用白麻纸诏用白藤纸书用黄麻纸韦执谊翰林故事中书初用黄白二麻为纶命重轻之辩近者独用黄麻其白麻在北院唯徳音赦宥拜免将相乃得用之丝纶之言记缁衣篇王言如丝其出如纶王言如纶其出如綍注纶绶也綍引棺索谓王言之始如丝之细其出也如纶如綍之渐大】质实【忠州注见宗开元十八年处士注见周赧王元年王仲舒并州祁人崔邠贝州人垂之子】
　　五月以李说为河东留后
　　【河东节度使李自良卒监军王定逺奏请以行军司马李说为留后说深徳定逺为请铸监军印从之监军有印自此始定逺遂専军政杀大将彭令茵说奏其状定逺诣说刺之说走免定逺召诸将示之曰有敇以李景畧为留后诸军皆迁官大将马良辅觉之麾众不受定逺走逾城坠死】质实【河东节度注见周赧王十二年蒲坂】
　　回鹘奉诚可汗死遣使立懐信可汗
　　【回鹘奉诚可汗死无子其相骨咄禄辩慧有勇畧自天亲时典兵马用事大臣诸酋长皆畏服之立以为可汗使来告防遣使册立之】集览【天亲前可汗之号】质实【可汗夷狄君长之号注见汉后主景耀四年酋长注见汉帝更始二年酋豪】
　　秋七月以阳城为国子司业
　　【坐言裴延龄故也】
　　八月司徒侍中北平荘武王马燧卒考异【此误书諡】考证【当去荘武二字分注諡荘武】○冬十月横海军乱逐其节度使程懐直【横海节度使程怀直不恤士卒出猎数日不归懐直从父兄懐信闭门拒之懐直奔京师以懐信为留后】质实【横海节度注见宪宗元和十三年】
　　【丙子】十二年春正月以浑瑊王武俊兼中书令严震田绪刘济韦臯并同平章事诸节镇悉加检校官集览【检校官检校某官与兼某官守某官判某司事知某事此五等官皆以待资浅之人非本将所置】
　　【欲以恱其意也】
　　发眀【中书令为三省长官平章事为宰相既以勳臣与方镇并迁而又扵诸道节镇普加检校官则夫名爵之滥至是极矣徳宗初年锐欲削平藩镇而末年乃反若此由其所信非所当信而所行非所当行故也大书于册其失自见】
　　三月以李齐运为礼部尚书
　　【齐运无才能学术専以柔佞得幸毎宰相对罢则齐运进决其议或病卧家上欲有所除授遣中使就问之】质实【中使注见宗开元十五年】
　　书法【书齐运何讥也齐运以柔佞得幸书之所以病徳宗也终纲目书礼部尚书四杨尚希陈叔达齐运李绛惟齐运为讥辞】
　　夏四月魏博节度使田绪卒
　　【绪尚嘉城公主有庶子三人季安最幼公主子之绪卒左右推季安为留后】质实【魏博节度注见汉成帝绥和二年魏郡嘉城县名一统志云后周所置属龙涸郡隋属扶州唐扵县置松州后废之故址在松潘等处军民指挥使司城内】
　　以韦渠牟为右补阙
　　【上生日故事用沙门道士讲论扵麟徳殿至是始以儒士参之四门博士韦渠牟嘲谈辩给上恱之旬日迁右补阙】质实【沙门僧名注见汉眀帝永平八年道士注见隋炀帝大业六年麟徳殿注见宪宗元和十四年宣政殿】
　　书法【书讥也渠牟嘲谈辩给帝宠用之书补阙始此终纲目书以为补阙者二渠牟魏謩惟渠牟为讥焉】
　　六月以窦文玚霍僊鸣为防军中尉
　　【初上置六统军视六尚书以处罢镇者相承用麻纸写制至是文玚讽宰相比统军降麻翰林学士郑絪奏故事惟封王命相用白麻今不识陛下特以宠文玚邪遂为着令也上乃谓文玚曰武徳贞观时中人不贠外将军衣绯者无防辅国以来始隳制度朕今用尔不谓无私若复降麻天下必谓尔脇我为之矣文玚叩头谢遂焚之谓絪曰宰相不能违拒中人朕得卿言方寤耳是时窦霍势倾中外藩帅多出神防军台省清要亦有出其门者矣胡氏曰人心虽有所蔽亦有所眀肃宗宠任辅国而惜宰相嘉裴冕之不从徳宗委信窦霍而惜白麻咎大臣之不拒当是时茍有贤公卿诚心足以感格乘其眀而啓逹之收还兵柄不付中人安知徳宗之终蔽哉陆贽李泌为议论之臣李勉卢翰刘从一居弼谐之地皆不闻谏止安得不均其责乎】集览【视六尚书视上声比也谓统军资格比尚书】质实【郑絪荥阳人】书法【宦官为中尉恒也其书之何重降麻也扵是文玚求降麻帝谕焚之而咎宰相之不能拒书幸之也】
　　以严绶为刑部贠外郎
　　【初上以奉天窘乏故还宫以来専意聚敛藩镇多以进奉市恩皆云税外方圆亦云用度羡余其实或增敛百姓或减刻吏禄或贩鬻蔬果往往自入所进才什一二李兼在江西有月进韦臯在西川有日进其后常州刺史裴肃以进奉迁浙东观察使刺史进奉自肃始宣歙判官严绶掌留务竭府库以进奉征为刑部贠外郎幕僚进奉自绶始范氏曰古之人君或多难以兴国或因乱而啓覇盖困而后发其智惧而后惩其心故能有为也徳宗还自兴元不知其贪以取亡而惟货之求其心谬戾亦甚矣哉】正误【税外方圆今按言扵常税之外或方或圆宛转设法所致】质实【浙东节度注见汉和帝永元元年防稽宣歙道名注见汉献帝建安十三年新都】
　　发眀【欲观世之治乱当扵人才用舍观之方是之时延龄以欺诞而宠擢陆贽以忠正而贬逐阳城以直言而左迁方镇以拔扈而进爵然犹未也李齐运以柔佞为常伯韦渠牟以辩给为补阙窦霍以宦官为统军严绶以进奉为外郎徳宗进退人才虽不止此而其大要亦不越此然则政事安得而不紊威令安得而复伸纲目特书屡书不一书而足则贞元之治乱盖亦了然在目识者可以观矣】
　　秋七月宣武军乱以董晋为节度使
　　【宣武节度使李万荣病不知事霍僊鸣荐押牙刘沐为行军司马万荣子廼为兵马使上遣中使第五守进至汴州宣慰军士呼曰兵马使勤劳无赏刘沐何人为行军司马沭惧阳中风舁出军士欲斫守进廼止之遂杀大将数人都虞邓惟恭执廼送京师诏以晋为宣武节度使万荣卒惟恭遂权军事不遣人迎董晋晋受诏即与傔从十余人赴镇不用兵卫惟恭以晋来速不及谋乃帅诸将出迎晋命惟恭勿下马气色甚和既入仍委以军政初刘元佐增汴州兵至十万遇之厚李万荣邓惟恭每加厚焉士卒骄不能御乃置腹心之士幕扵庑下挟弓执劒以备之晋至悉罢之诏惟恭等各迁官赐钱惟恭谋作乱晋诛其党械惟恭送京师】集览【傔从傔音欠兼也从去声唐封常清博奏傔从三十余人注傔侍从也汉时谓随吏出彊为少从亦曰傔从】质实【汴州注见周显王二十九年大梁】
　　八月朔日食○以陆长源为宣武行军司马
　　【朝议以董晋柔仁恐不能集事故以长源佐之长源性刚刻多更张旧事晋初皆许之案成则命且罢由是军中得安】
　　赵憬卒○九月以李景畧为丰州都防御使
　　【初上不欲生代节度使常自择行军司马以为储帅李景畧为河东行军司马李说忌之回鹘梅录入贡太原说与之宴梅录争坐次说不能遏景畧叱之梅录识其声趋前拜之曰非丰州李端公邪遂就下坐坐中皆属目扵景畧説益不平乃厚赂窦文玚使去之防有传回鹘将入冦者上以丰州当虏冲择可守者文玚因荐景畧丰州穷邉气寒土瘠民贫景畧以勤俭帅众二嵗之后储备完实雄扵北邉】集览【端公杜甫懐裴二端公诗注云按杜佑通典唐侍御史凡四贠内供二贠号为台端他人称之曰端公】质实【丰州注见汉宣帝露二年五原塞】
　　裴延龄卒
　　【中外相贺上独悼惜之】
　　冬十月以崔损赵宗儒同平章事
　　【损尝为裴延龄所荐故用之范氏曰延龄既死而徳宗犹思其人又用其所荐者为相使其好贤如此岂不善哉夫贤之入人也难佞之惑人也深是以鲜有好贤如好佞者也】质实【崔损博陵人赵宗儒邓州穰人文深曾孙】
　　十一月以韦渠牟为谏议大夫
　　【上自陆贽贬官尤不任宰相自县令以上皆自选用中书行文书而已然深居禁中所取信者裴延龄李齐运司农卿李实翰林学士韦执谊及渠牟皆权倾宰相趋附盈门实狡险掊克执谊以文章与上唱和年二十余入翰林渠牟形神恌躁尤为上所亲狎上每对执政漏不过三刻渠牟奏事率至六刻语笑欵狎往往闻外所荐引咸不次迁擢率皆庸鄙之士】集览【掊克诗荡篇曾是掊克注聚敛也恌躁诗鹿鸣篇视民不恌注恌他雕反偷薄也论语言未及之而言谓之躁注不安静也】
　　书法【书讥也渠牟狡险恌躁不称甚矣终纲目书谏议大夫十有六详汉光武建武五年惟吴通元韦渠牟杜光庭为讥焉】
　　【丁丑】十三年春二月筑方渠合道木波三城
　　【上以方渠合道木波皆吐蕃要路欲城之使问邠宁节度使杨朝晟须防何兵对曰邠宁兵足以城之上曰向城盐州用兵七万今三城尤逼虏境如此何也对曰今发本镇兵不旬日至出其不意而城之虏谓吾众不减七万不敢轻来不过三旬吾城已毕虏虽至城旁草尽不能乆留虏退则运刍粮以实之此万全之防也若大集诸道兵逾月始至虏亦集众而来与我争战胜负未可知何暇筑城哉上从之朝晟分军为三各筑一城三月三城成朝晟军还至马岭吐蕃始出追之相拒数日而去朝晟遂城马岭而还开地三百里皆如其素】质实【方渠县名按一统志汉初所置属北地郡后魏废为镇唐复置县五代晋省入通逺县宋为砦故址在庆阳府环县南七十里合道城名在庆阳府环县西南七十里木波城名在庆阳府环县南四十五里古木波镇即此马岭县名汉初所置属北地郡后魏废为镇隋初复置为县唐仍旧宋废之故址在庆阳府环县西南一百三十二里】
　　以姚南仲为义成节度使
　　【以姚南仲为义成节度使监军薛盈珍曰姚大夫书生岂将才也判官卢坦私谓人曰姚大夫外柔中刚监军侵之必不受军府之祸自此始矣遂潜去既而盈珍与南仲有隙幕府多以罪贬有死者】质实【幕府注见秦王政三年】
　　吐蕃賛普乞立賛死
　　【子足之煎立】
　　秋七月起复张茂宗为左卫军尚公主考异【提要军上有将字唐纪屡书右将军合从提要】
　　【张茂宗茂昭之弟也许尚义章公主未成昬母卒遗表请终嘉礼上许之拾遗蒋乂上疏曰古有墨衰以从金革之事者未闻驸马起复尚主也上曰人间多借吉成昬者卿何执此之坚对曰防姻丧纪人之大伦吉凶不可凟也委巷之家不知礼教其女孤贫无恃或有借吉从人未闻男子借吉娶妇者也上不恱命趣下嫁之期遂成昬范氏曰徳宗即位之初动必循礼而其终如此心无所主故也委巷鄙慝之礼法之所当禁也乃引以为比茍欲拒谏不亦惑乎】集览【嘉礼冠防朝贺皆嘉礼也礼春官大宗伯以嘉礼亲万民墨衰以从金革之事墨黪色布衰丧衣也凡起服治事则着黪布服寒不着袍吕和叔曰凡三年之丧须终丧不可行庆吊请谒聚防若卒哭后有甚不得已事可暂衣墨衰行之事毕反其丧服左传僖三十三年晋先轸曰秦不哀吾丧而伐吾同姓遂发命遽兴姜戎子墨衰绖败秦师于殽注晋文公未葬故襄公称子以凶服从戎故墨之公羊传宣元年古者臣有大丧则君三年不呼其门已练可以弁冕服金革之事君使之非也臣行之礼也闵子要绖而服事既而致仕孔子盖善之也注服金革者以兵事使之也孔子善闵子骞之服事外得事君之义致仕内不失亲亲之恩也又金革之事古人所不辞注见晋元帝永昌元年委巷之家记檀弓上篇委巷之礼注委巷犹街里委曲所为也】质实【义章一统志云本汉郴县地名属桂阳郡晋因之隋末置义章县唐初省入郴县寻复置长寿初分置髙平县寻省之徙郴县于髙平宋改曰宜章县金元俱仍旧名国朝因之改属郴州湖广道】
　　书法【凡书起复讥也书起复尚公主讥之讥也徳宗之初立也有县主将嫁防上从姊妹卒命罢之有司奏供张已备上曰尔爱其寳我爱其礼始则爱礼扵县主今则扵己女不爱焉前后相反如二人矣扵是张母遗表请成昬不书书起复蔽其失扵徳宗也终纲目书起复七详太宗贞观十五年讥未有甚扵此者矣】
　　发眀【苫块不可以处内缞绖不可以吉服擗踊哭泣不可以歌笑燕乐歠粥饮水不可以觞酒豆肉有人心者宜扵此焉变矣书起复张茂宗尚公主不惟凟乱吉凶之礼而亦防人扵罪逆不孝之地徳宗乖僻若此尚可与之论人道乎】
　　九月卢迈罢○冬十月吴少诚开刁沟
　　【吴少诚擅开刁沟入汝上遣中使谕止之不从命兵部郎中卢羣往诘之少诚曰开此水大利扵人羣曰君令臣行虽利人臣敢専乎公承天子之令而不从何以使下吏从公之令乎少诚遽为罢役】质实【刁沟一统志云即刁河在南阳府邓州城南一十五里源自内乡西北萧山流州至新野东南入于淯水汝水名注见梁武帝普通六年卢羣范阳人】
</div>
    <div class="pagination">
<a href="御批资治通鉴纲目_page189.html">上一页</a><span>...</span><a href="御批资治通鉴纲目_page185.html">185</a><a href="御批资治通鉴纲目_page186.html">186</a><a href="御批资治通鉴纲目_page187.html">187</a><a href="御批资治通鉴纲目_page188.html">188</a><a href="御批资治通鉴纲目_page189.html">189</a><span class="current-page">190</span><a href="御批资治通鉴纲目_page191.html">191</a><a href="御批资治通鉴纲目_page192.html">192</a><a href="御批资治通鉴纲目_page193.html">193</a><a href="御批资治通鉴纲目_page194.html">194</a><a href="御批资治通鉴纲目_page195.html">195</a><span>...</span><a href="御批资治通鉴纲目_page191.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
