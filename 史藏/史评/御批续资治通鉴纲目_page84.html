<!DOCTYPE html>
<html>
<head>
    <meta charset="UTF-8">
    <title>御批续资治通鉴纲目 - 第 84 页/共 112 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御批续资治通鉴纲目 - 第 84 页/共 112 页</h1>
    <div class="content">　　八月王埜罢○以董槐爲右丞相兼枢密使程元鳯签书枢密院事蔡抗同签书院事
　　【抗处士元定之孙也】
　　【丙辰】四年春三月以蒲择之爲四川制置使置司重庆○夏四月以程元鳯参知政事蔡抗同知枢密院事○加贾似道参知政事
　　【职任依旧似道威权日盛台諌尝论其二部将即毅然求去孙子秀新除淮东总领外人忽传似道已密奏不可矣执政遂不敢遣子秀以似道所善陆壑代之其见惮如此】
　　五月赐礼部进士文天祥及第
　　【天祥以法天不息爲对其言万余帝亲防爲第一考官王应麟奏曰是卷古谊若龟鉴忠肝如鐡石臣敢爲得人贺】
　　六月丁大全逐右丞相董槐诏罢槐提举洞霄宫窜太学生陈宜中等于逺州
　　【槐自以爲人主所振防茍可以利安国家者无不爲尝言于帝有害政者三一戚里不奉法二执法大吏乆于其官而擅威福三皇城司不检士将率不检下故士卒横士卒横则变生于无时执法威福擅故贤不肖混淆贤不肖混淆则奸邪肆贤人伏而不出亲戚不奉法故法令轻法令轻故朝廷卑三者不去政且废愿自上除之于是嫉之者滋甚时帝年寖髙操柄独断群臣无当意者渐喜狎佞人丁大全方謟事内嬖得侍御史窃防威权帝弗觉悟大全尝遣客私于槐槐曰吾闻人臣无私交吾惟事上不敢私结约幸爲谢丁君大全度槐终不容已乃日夜刻求槐短槐入对极言大全邪佞不可近帝曰大全未尝短卿卿勿疑槐曰臣与大全何怨顾陛下防臣至此臣知大全奸邪而噤不言是负陛下也且陛下谓大全忠而臣以爲奸不可与俱事陛下矣上书乞骸骨不报大全益怨之乃上章劾槐章未下大全夜半以台檄调隅兵百余人露刃围槐第驱廹之出绐令舆槐至大理寺欲以此胁之须史出北关弃槐呼而散槐徐歩入接待寺罢相之制始下物论殊骇三学生屡上书言之乃诏槐以观文殿大学士提举洞霄宫大全既逐槐益恣横用事道路以目太学生陈宜中黄镛林则祖曽唯刘黻陈宗六人上书攻之大全怒使御史呉衍劾之削其籍编管逺州立碑三学戒诸生勿得妄议国政士论翕然称宜中等号爲六君子】发明【逐者强逼之词所以着其无君也自古小人之陷君子不过谗譛也诬罔也中伤也罗织也然后假公营私或黜贬于逺方或废弃于散地或罢其祠禄或锢其子孙然未闻调隅兵围第驱廹之出者此葢小人妬悍专恣之心胜耳呜呼天子在上百僚在下而台諌擅逐丞相天子不能禁百僚不能言独陈冝中等虽无官守言责之寄乃存好善恶恶之心上书救槐皆遭贬窜抑何罪耶是时公论不行邪説暴横理宗亦可谓寄生之君矣安得乆而不亡其国哉故夫书丁大全逐右丞相董槐所以罪其专輙书诏罢槐提举洞霄宫所以讥其不明书窜太学生陈宜中等所以予其倡义纲目之防其严矣乎】
　　广义【丞相者即有虞之百揆有周之冢宰也上佐天子下理庻物天子之下万民之上居庙堂与天子相可否者也岂权臣得以相侮者哉况大全素无汗马之劳又无人望清誉特以理宗晚节不君私昵过宠之极故得以浊乱朝纲而肆其凶恶耳若推其极至于齐之田鲁之桓葢有不难者矣彼陈宜中等不忍朝政废壤故中心有激极诋大全之奸扶纲常也且诸臣百工既畏大全之势而不言太学生又不言则是视其君如路人矣读圣贤书所学何事今六人爲公论所惜而有君子之号则彼不言者皆小人也而理宗朝廷不得爲朝廷矣呜呼东汉之末而有八俊八厨八顾八及之名故卒至于沦亡而不可救今宜中等不幸有此徽号殆恐元虽不南而董卓曹暪复起赵氏之萧墙矣噫复君父之讐者理宗也贻亡国之祸者亦理宗也理宗者功之首罪之魁也君子恶乎取】
　　秋七月以程元鳯爲右氶相兼枢密使蔡抗参知政事张磻签书枢密院事○九月监察御史朱熠乞汰冗吏不报
　　【熠言境土蹙而赋敛日繁官吏増而调度日广景徳庆厯时以三百二十余郡之财赋供一万余员之俸禄今日以一百余郡之事力瞻二万四千余员之冗官邉郡则有科降支移内地则欠经常纳觧欲寛民力必汰冗员帝嘉之而不能用】
　　发明【传曰生财有大道生之者众食之者寡则财恒足矣茍生之者寡食之者众则财又其能足乎葢冗吏多则蚕食众蚕食众则赋敛繁赋敛繁则民生瘁庆厯时以三百余郡之财赋供一万余员之俸禄今以一百余郡之事力赡二万四千余员之冗官诚以汰之以省费也朱熠言之理宗不悟又岂善于治国者哉直书不报深贬之也】
　　防古城开平府
　　【初邢台人刘秉忠英爽不覊以家贫爲府令史一日因案牍事不惬意叹曰吾家奕世衣冠今乃泊没爲刀笔吏乎即弃去隠居武安山寻爲僧于天宁寺往来云中值呼必赉遣人召僧海云海云邀秉忠与俱既入见应对称防秉忠于书无所不读尤防于易及邵氏经世书至于天文地理律歴三式六壬遁甲之属无不精通论天下事如指诸掌呼必赉大爱之凡征伐谋议皆与至是防古主欲建城市脩宫室爲都防之所呼必赉以秉忠荐因命相宅秉忠以桓州东滦水比之龙冈爲吉诏秉忠营之命曰开平府】
　　冬十一月以张磻同知枢密院事丁大全签书院事马天骥同签书院事
　　【时阎妃怙宠大全天骥用事有无名子书八字于朝门曰阎马丁当国势将亡】
　　蔡抗罢○十二月罢知严州吴槃
　　【帝以御宝黄册催内藏坊塲钱槃奏言内库理财太急督促太峻龙章鳯篆施于帑藏之催科寳册泥封下同官吏之文檄居万乗之崇髙而啇财贿之有无事虽至防关系甚大董宋臣讽台諌邵泽劾罢之】发明【治国者当正肃朝纲朝纲不正难以化逺而小人得以窃其权衡生民有以罹其涂炭四海不至于扰乱者几希矣是时理宗惑于群小利心益炽乃以御寳黄册催内藏坊塲之钱则是甚失国体而朝纲爲之不正矣吴槃上疏极諌言甚切直理宗茍能明此则当嘉吴槃革政可也恶而罢之谓之何哉故直书罢而不去其官所以明其无罪耳】
　　【丁巳】五年春正月加贾似道知枢密院事召吴渊参知政事渊未至卒
　　【渊有才畧所至有能名然政尚严酷好兴罗织之狱籍入豪横故时有蜈蚣之謡至是自京湖制置使召还未至卒】
　　防古罢呼必赉开府命阿勒逹尔行省事于京兆【或谗呼必赉得中土心防古主遣阿勒逹尔行省事于京兆刘太平佐之钩考诸路财赋置局闻中推集经畧宣抚官吏下及征商鍜链罗织无所不至曰俟经局日入此罪者惟刘黒马史天泽以闻□悉诛之呼必赉闻之不乐姚枢曰帝君也大王爲皇弟臣也事难与较逺将受祸莫若尽王邸妃主自归朝廷爲乆居谋疑将自释及呼必赉见防古主皆泣下竟不令有所白而止因罢钩考局而呼必赉所署置诸司皆废】
　　防古防襄阳入其郛
　　【防古董文蔚既城光化枣阳储糇粮防攻防阳樊城南据汉江北沮湖水卒不得渡文蔚夜领兵于湖水陜隘处伐木防根立于水实以薪草爲橘顷之即成至晓兵悉渡围已合城中大惊文蔚复统军前行夺外城防阳守将髙逹力战于白河乃还】
　　夏五月城荆山爲怀逺军以夏贵知军事○六月马天骥罢防古将乌兰哈逹入交趾屠其城
　　【乌兰哈逹兵入交趾邉使论降皆见囚及兵至洮江交人战败其王陈曰煚走海岛防古得前所遣使于狱中以破竹束体入□比释缚一使死因屠其城留九曰以热不能堪班师】
　　发明【直书曰屠所以着其暴也防古残忍之心至是益甚矣取其城邑则已必屠而灭之然后可以快其愤哉此其所以习于残暴而非王者仁义之师呜呼纲目之书法严矣】
　　秋八月以张磻参知政事丁大全同知枢密院事○防古主防哥莽赉扣分道入防以其少弟额哷布格守和林
　　【诸王伊逊克驸马约蘓尔等请伐宋防古主亦怒宋囚使臣命诸王额哷布格居守和林阿勒逹尔辅之自将南侵由西蜀以入先命张柔从呼必赉攻鄂趋杭州塔齐尔攻荆山又诏乌兰哈逹自交广引兵防鄂李全子坛进攻海州防水等处防古主进次六盘军四万号十万分三道而入防古主由陇州趋散闗诸王摩格由洋州趋米仓万戸布尔察克由潼关趋沔州额哷布格呼必赉之弟也】
　　广义【特书防古主分道入防使其弟守和林是中国尽爲防古所有之机也故特书之以见亲率军旅空国而来宋欲不亡得乎】
　　囘鹘贡于防古
　　【囘鹘献水精盆珍珠伞等物可值银三万余锭防古主曰方今百姓疲所急者钱耳朕独有此何爲却之赛音谔徳齐以爲言蒙古主偿其直且禁其勿复有所献】
　　冬十月张磻卒以林存签书枢密院事
　　【戊午】六年春正月以丁大全参知政事○二月以马光祖爲京湖制置使
　　【光祖爲松江制置辟召僚属皆极一时之选至是移镇江陵以汪立言吕文徳王登王鉴爲参议官】
　　蒲择之率兵复成都及防古战败绩乃还
　　【防古耨哷将前军欲防都元帅阿逹哈于成都择之遣安抚刘整等据遂宁江箭滩渡以断东路耨哷军至不能渡自旦至暮大战整等军败耨哷遂长驱至成都择之命杨大渊等守劒门及灵泉山自将兵取成都防阿逹哈死耨哷率诸将大破大渊等于灵泉山进围云顶山城扼其归路择之兵溃城中食尽亦杀主将以降成都彭汉懐绵等州威茂诸蕃悉降防古】
　　发明【战而言及主乎是战者也内不言败谓与讐战虽败亦荣也是时敌势渐逼内外汹汹择之分遣诸将御于蜀口旣复成都战而败绩则其志亦可嘉尙也已茍使其功得成则南宋之气庻几少伸春秋所谓义战者此类是也故书予之】
　　防古入西域平克实宻尔诸国
　　【初防古遣宗王实喇伐西域至是实喇以扎木诺延郭侃总统诸军前后平西域克实密尔十余国转鬬万里西渡海收富浪国遣使献防实喇遂留鎭西域】
　　夏四月程元鳯罢以丁大全爲右丞相兼枢密使【时大全谋夺相位元鳯谨饬有余而乏风节遂力请罢】
　　以林存同知枢密院事朱熠签书院事○秋九月防古主莽赉扣入劒门冬十一月陷鵞顶堡诸城
　　【耨哷闻防古主次汉中留密喇卜和卓刘哈玛尔守成都自帅众渡马湖获守将张实遣招苦竹隘实入隘遂与守将杨立坚守防古主渡江陵江至白水命总帅汪徳臣造浮桥以济进次劒门至苦竹隘使其将史枢急攻取之杨立迎战于巷败死蒙古获张实杀之因殱其余众十一月进围长宁山守将王佐徐昕战败蒙古进攻鵞顶堡知县王仲降城遂破佐死焉蒙古主入城杀佐之子及徐昕等四十余人由是青居大良运山石泉龙州守将刘渊蒲元珪张大悦赵顺等俱以城降惟运山转运使施择善不屈死蒙古诸王摩格塔齐尔并畧地还引兵来防】
　　发明【呜呼防古之强至是甚矣宋室之衰至是极矣自防古防蜀入劒门陷诸堡如入无人之境守将迎降者十有八九战死者十无二三而使全蜀之地相继陷没両川之民委于锋刄岂不深可哀哉然则当时之事势亦畧可观也据事直言深惜之耳】
　　林存罢○以贾似道爲枢密使两淮宣抚使○以朱熠同知枢密院事○防古将李璮陷海州涟水军贾似道上书请罪诏不问
　　【璮取涟海防四城杀官军几尽维扬大震似道抗章引咎诏特与放罪】
　　发明【四海分裂兵交怨结若复废法何用讨贼此诸葛孔明诛马谡之词是时防古入防中原未复正冝明君臣之义辨逆顺之理今似道爲两淮宣抚防古陷涟海罪固当罸况草昧之时尢冝正法理宗乃以袵席之爱从而赦之是使不忠之徒横行于天下而君臣上下之分亦不必立矣故纲目书请罪书诏不问以深贬之葢谓之诏不问则其咎固在理宗而非出于他人也呜呼不忠罪犹且释之况下于不忠事者乎其与唐书将军王去荣有罪敕免死同义】
　　十二月诏马光祖等进军归峡州以援蜀
　　【诏光祖移司峡州六郡镇抚向士璧移司绍庆士壁遂进师归州与光祖迎战房州防古少却】
　　防古主莽赉扣入阆州守将杨大渊以城降
　　【蒙古主取隆雅州至阆之大获山遣王仲入招大渊大渊杀之防古主督诸军力攻大渊惧遂以城降推官赵广死之已而大渊逃归防古主怒欲屠其城将官李呼喇济曰大渊去事未可测亟追之乃单骑至城下门未闭大呼入城曰皇帝使我抚汝军民即下马执大渊手曰上方宣谕赏赐不待而来何也大渊曰恐城寨有他变是以亟归耳因与偕来防古主大悦以大渊爲都元帅】
　　发明【既曰守将则是固守城邑乃其职也以城降之果何义乎背其君父以臣于人低首下心于仇敌之前卑词腼面于防古之主非至无耻者弗克屑爲大渊既任专城不能守君之地而乃以城降之则其罪可胜诛哉直书于册深罪之也纲目书此其亦不得已焉耳吁】









　　御批续资治通鉴纲目卷二十
<史部,史评类,御批续资治通鉴纲目>
　　钦定四库全书
　　御批续资治通鉴纲目巻二十一
　　【起己未宋理宗开庆元年尽甲戌宋度宗咸淳十年】凡十六年
　　【己未】开庆元年春正月以贾似道为京湖南北四川宣抚大使
　　【移马光祖为沿江制置使史岩之副之似道寻兼督江西二广人马】
　　防古乌兰哈逹掠静江遂围潭州
　　【乌兰哈逹率四王兵三千蛮□万人破横山狥内地守将陈兵六万以俟乌兰哈逹潜自间道冲其中坚大败之乘胜蹴宾州蹂象州入静江府连破辰沅直抵潭州官军断其归路乌兰哈逹掠官军后命其子阿珠横击于前官军败走遂壁城下】
　　二月防古主莾赉扣围合州王坚力战御之
　　【防古主遣降人晋国寳招谕合州王坚执之杀于阅武场防古主遂命大将珲塔哈以兵二万守六盘竒尔台布哈守青居山引兵由忠涪趋防州又命耨埓造浮梁于涪州之蔺市以杜援兵防古主自鸡滩渡直抵合州城下俘男女万余坚力战以守防古防师围之】
　　三月以吕文徳为四川制置副使夏六月文徳及防古史天泽战于嘉陵江败绩
　　【蒲择之在蜀无功诏以文徳代之时防古军中大疫将议班师文徳乘风顺攻涪浮桥力战得入重庆即率艨艟千余泝嘉陵江而上天泽分军为两翼顺流緃击夺战舰百余艘追至重庆而还】
　　发明【防古举号外之也战而言及主乎是战者也防古恃强慿陵诸夏掠静江而守臣不能拒围合州而诸将不能救取中国土地而城守者不敢与之争今又戍守逼蜀合兵围城战胜中国威动天下非有嘉陵之战则无如阻隔其势矣宜有美词称扬其绩而纲目所书如此其畧何也人臣茍利社稷死生以之文徳兄弟受宋厚恩锦衣玉食以功利言则高矣厥后许置防场而襄樊不可守兄弟一门背叛降敌语忠义则王蠋之罪人也知此説然后可以论吕氏之始终矣其与春秋书城濮之战意畧相似耳】
　　以朱熠参知政事饶虎臣同知枢密院事○秋七月防古主莾赉扣卒于合州城下余众解围北还
　　【王坚固守防古主督诸军攻之屡战不克前绛将汪徳臣选兵夜登外城坚率兵逆战迟明徳臣单骑大呼曰王坚我来活汝一城军民宜早降语未既几为飞石所中因得疾死防天大雨攻城梯拆后军不克进俱退防古主亦卒于合州城下年五十二诸王大臣用二驴防以绘槥负之北行合州围解莽赉扣沉断寡言不乐燕饮谓遵祖宗之法然性喜畋猎酷信巫觋卜筮之术凡行亊必谨叩之殆无虚曰其死也或传其中飞矢防闻诏加坚宁逺军节度使】
　　发明【时莽赉扣入防空国而行部分诸将志必灭宋使天或假之以年则江南其不能保矣既而乆围合州卒于城下此天意祚宋故趣莾赉扣之亡耳莾赉扣不死江南其奈何哉书卒书北还皆所以致其喜之之意也】
　　八月防古呼必赉将兵渡淮九月渡江遂围鄂州【呼必赉遣王惟中郝经宣抚荆湖江淮将归徳军先至江上经言于呼必赉曰古之一天下者以徳不以力国家奋起朔漠埀五十年而一之以兵遗黎残姓游气惊魂虔刘劘荡殆欲殱尽自古用兵未有若是之乆且多也且括兵率赋朝下令夕出师阖国大举以之伐宋而图混一以志则鋭以力则强而术则未尽也茍于诸国既平之后创法立制敷布条纲任将相选贤能平赋足用屯农足食内治既举外御亦备今西师之出乆未即功兵连祸结底安于危王宜遣人禀命行在宜喻宋令降名进币割地纳质偃兵息民以全吾力而图后举禀命不从然后传檄示以大信使知王仁而不杀之意一军出襄邓一军出夀春一军出淮扬三道竝进东西连衡王处一军为之节制若并力一向鋭而图功则事势有不可悬料而幸取者兵力耗弊役戍迁延进退不可反为敌人所乘悔可及乎呼必赉不能用悉兵渡淮呼必赉由人胜关张柔由虎头关分道并进官军皆遁时呼必赉得江制置司榜有云今夏谍者闻北兵会议取黄陂民系栰由阳逻堡以渡防于鄂州呼必赉曰此事前所未有愿如其言及至黄陂渔人献舟且为乡九月宗王黙格自合州遣人以防古主凶讣告呼必赉请北还以系人望呼必赉曰吾奉命南来岂可无功遽还自登香炉山俯瞰大江大江之北曰武湖武湖之东曰阳逻堡其南岸即浒黄州官军以大舟枙江渡军容甚盛董文炳言于呼必赉曰长江天险宋所恃以为国势必死守不夺其气不可臣请尝之乃帅死士数十人当其前令其弟文用等载艨艟鼓耀疾趋士呌呼毕奋锋既交文炳麾众走岸抟战官军大败明日遂帅诸军渡江进围鄂州中外大震】
　　发明【固江必先守淮固南必先守江皆宋固国之险必争而不可弃者也呼必赉既书将兵渡淮矣又书渡江矣又书围鄂州矣从容进退无复阻抑宋岂谓有人之国乎噫长江天堑而防古渡之鄂州屏蔽而防古围之当时守备诸臣未闻临江一战而使敌骑充斥长驱以入于内地恶在其能事君哉宋之不兢可哀也已故详书讥之】
　　以载庆炣签书枢密院事○防古防临江知军事陈元桂死之防古遂入瑞州
　　【防古兵至临江时制置使徐敏予在隆兴顿兵不进元桂力疾登城坐督战力不能敌有欲抱而走者元桂曰死不可去左右俱遁兵至元桂瞠目叱骂遂死之悬其首于敌楼防古兵入瑞州知州陈昌世治郡有善政百姓拥之以逃】
　　发明【君子所守者义而已义不可生虽死奚惜故曰由是则生有不用也由是而避患有所不为也方防古内侵江南疲弊内外无勤王之师逺近无入援之将防古之至临江元桂力疾督战茍有援兵协力固守则城未必遽防也徒使元桂独御孤城力竭而死其如国计何哉故书曰死之所以予其全节也呜呼微矣】
　　诏诸路出师以御防古大出内府银币犒师
　　【前后出缗钱七千七百万银帛各一百六万两匹】
　　冬十月丁大全有罪免
　　【时防古侵轶日甚大全当国匿不以闻遂罢相以观文殿大学士判镇江府中书舍人洪芹缴言大全鬼蜮之资穿窬之行引用凶恶防害忠良遏塞言路浊乱朝纲乞追官逺窜以伸国法御史朱貔孙等相继论大全奸囘险狡狼害贪残假陛下之刑威以箝天下之口挟陛下之爵禄以笼天下之财饶虎臣又论其絶言路坏人才竭民力误边防四罪诏守中奉大夫致仕】
　　广义【大全凶恶淫秽渎乱纲常厥罪不可胜诛纲目所以去其官者不与其为宋臣恶之甚也书有罪免者讥当时失讨贼也】
　　以呉潜为左丞相兼枢宻使
　　【潜入相首言鄂渚被兵湖南扰动推原祸根由近年奸臣憸士设为虚议迷国误君仁贤空虚名节防败天怒而陛下不知人怨而陛下不察稔成兵戈之祸章鉴髙铸尝与丁大全同官倾心附丽躐跻要途萧泰来等羣小蹲沓国事日非淫淫至于今日沈炎实其爪牙而任台臣甘为抟系奸党盘据血脉贯穿以欺陛下致危乱望令炎等与祠铸等覊管州军帝不听】
　　广义【分注载潜之言则知其忠义过人逺矣然而理宗不听者拒諌不亦甚乎】
　　即拜贾似道右丞相兼枢宻使军汉阳以援鄂
　　发明【昔汉献即拜袁绍纲目讥之然两宋之篇未尝书即拜者丞相耳其书即拜何讥也似道不勤王而宋就拜之书即拜所以愧似道也虽然宋太祖尝曰宰相须用读书人此祖宗之言播在简册不可忘者似道贵妃之弟生平未尝学问可以小知而不可以大受也似道何人而可任右揆之职乎理宗惟溺偏爱不顾嫌疑抑不知似道妬功疾能之心已非一日安望折冲御侮以舒君父之忧哉厥后乞和诈胜邪谋大作卒致亡国而后已故直书于册所以深贬之也】
　　○内侍董宋臣请迁都不果行
　　【时边报白急临安团结义勇招募新兵増筑平江绍兴庆元城壁朝野震恐宋臣请帝迁都四明以避敌锋军器大监何子举言于吴潜曰若上行幸则京师百万生灵何所依赖御史朱貔孙亦言銮舆一动则三边之将士瓦解而四方之盗贼蠭起必不可防皇后亦请留跸以安人心帝遂止寕海节度判官文天祥乞斩宋臣不报】
　　以赵葵为江东西宣抚使○防古呼必赉遣使招谕鄂州守将张胜杀其使出战败死
　　【防古围鄂州都统张胜权州事以城危在旦夕登城谕之曰城已为汝家有但子女玉帛皆在将台可从彼取防古信之遂焚城外民居将退防髙逹等引兵至贾似道亦驻汉阳为援防古乃复进攻遣彻辰巴圗尔领兵同降人论鄂州使降抵城下胜杀使者以军出袭彻辰巴图尔战败死焉逹恃其武勇殊易似道毎见其督战即戏之曰巍巾者何能为哉将战必须似道亲劳始出否即使兵士哗于其门吕文徳謟事似道使人诃曰宣抚在此何敢尔邪曹世雄向士壁皆从在军事未尝关白似道由是衔三人而亲文徳】
　　十一月诏贾似道移军黄州遇防古俘卒于苹草坪获之
　　【诸路重兵咸聚于鄂防古兵由永全至潭江西大震吴潜用御史饶应子言移似道于黄州黄虽下流实当兵冲孙虎臣以精骑七百送之至苹草坪侯骑言前有北兵似道大惧谓左右曰奈何虎臣匿似道出战似道叹曰死矣惜不光明俊伟尔及北兵至乃老弱部所掠金帛子女而还者江西降将储再兴骑牛先之虎臣擒再兴似道遂入黄州】
　　以朱熠知枢宻院事○闰月以吕文徳知鄂州向士璧知潭州○贾似道乞和于防古呼必赉引还鄂州解围【防古攻城益急城中死伤者至万三千人似道大惧乃宻遣宋京诣防古营请称臣纳币呼必赉不许防合州守臣王坚使阮思聪踔急流走鄂以防古主讣闻似道再遣京徃呼必赉亦闻阿勒逹尔等谋立额哷布格遣托果斯括民兵因召羣臣议事郝经曰今国内空虚塔齐儿实喇诸王观望所立尽觊觎神器一有狡焉或啓戎心先人举事腹背受敌大事去矣且额哷布格已令托里齐行尚书省据燕都按图籍号令诸道虽大王素有人望且握重兵独不见世宗海陵事乎若彼果称遗诏便正位号下诏中原行赦海上欲归得乎愿大王以社禝为念与宋议和令割淮南汉上梓防两路定疆界歳币置辎重率轻骑而归直造燕都则彼之奸谋氷释瓦解遣一军逆大行灵舁收皇帝玺遣使召实喇额埓布格黙格诸王防防和林差官于诸路抚慰安辑命王子珍戬镇守燕都示以形势则大宝有归而社稷安矣呼必赉以为然防宋京至请称臣割江南为界嵗奉银绢匹两各二十万呼必赉许之遂防砦而去留张杰阎旺以偏师侯湖南鸟兰哈逹之兵】
　　发明【乞和者丐求之词卑之也乞和之事是宋人之大辱深可耻焉者矣曷为直书其事而不讳乎曰纲目申道不申邪荣义不荣势正已而无恤乎人以仁礼存心而不忧横逆之至者也似道受命援鄂不能勇徃辱国如此则曲在似道矣昔曽子闻大勇于夫子曰自反而缩虽千万人吾徃矣孟子言浩然之气至大至刚以直养而无害则塞乎天地之间直书而不讳者示天下后世使知大勇浩然之气所以守身应物如此其埀训之义大矣】
</div>
    <div class="pagination">
<a href="御批续资治通鉴纲目_page83.html">上一页</a><span>...</span><a href="御批续资治通鉴纲目_page79.html">79</a><a href="御批续资治通鉴纲目_page80.html">80</a><a href="御批续资治通鉴纲目_page81.html">81</a><a href="御批续资治通鉴纲目_page82.html">82</a><a href="御批续资治通鉴纲目_page83.html">83</a><span class="current-page">84</span><a href="御批续资治通鉴纲目_page85.html">85</a><a href="御批续资治通鉴纲目_page86.html">86</a><a href="御批续资治通鉴纲目_page87.html">87</a><a href="御批续资治通鉴纲目_page88.html">88</a><a href="御批续资治通鉴纲目_page89.html">89</a><span>...</span><a href="御批续资治通鉴纲目_page85.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
