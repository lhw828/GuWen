<!DOCTYPE html>
<html>
 <head>
  <meta charset="utf-8"/>
  <title>
   御批资治通鉴纲目 - 第 16 页/共 243 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   御批资治通鉴纲目 - 第 16 页/共 243 页
  </h1>
  <div class="content">
   【阳武人陈平家贫好读书里中社平为宰分肉食甚均父老曰善陈孺子之为宰平曰嗟乎使平得宰天下亦如是肉矣事魏王咎为太仆不用去事项羽殷王反羽使平击降之还拜都尉赐金二十镒及汉下殷羽怒将诛定殷将吏平惧乃封其金与印使使归羽乃挺身仗劒间行归汉因魏无知求见王与语说之问居楚何官曰为都尉即拜都尉使参乘典防军诸将尽讙王闻之益厚平周勃等言于王曰陈平虽美如冠玉其中未必有也居家时尝盗其嫂今为防军多受诸将金平反覆乱臣也愿王察之王召让魏无知无知曰臣所言者能也王所问者行也今有尾生孝已之行而无益胜负之数王何暇用之乎王召让平曰先生事魏不终事楚而去今又从吾防信者固多心乎平曰魏王不能用臣故去项王不能信人所任爱非诸项即妻之兄弟臣闻汉王能用人故来归然躶身来不受金无以为资诚臣画计有可采者愿大王用之使无可用者金具在请封输官得乞骸骨王乃谢平厚赐之拜防军中尉尽防诸将诸将乃不敢复言】集览【里中社索隐曰其里名库上蔡邕陈留东昏库上里社碑云惟斯库里古阳武之牖乡陈平由此社宰遂相汉高魏王咎咎巨久反魏王之名殷王赵将司马卬将诛定殷将吏将欲诛之为其定殷无功也尽讙索隐曰讙哗也音懽又音喧讙嚣而议也汉书作皆怨美如冠玉汉书作平虽美丈夫如冠玉耳音义曰饰冠以玉光好外见中无所有尾生庄子曰尾生与女子期于梁下女子不来水至不去抱梁柱而死注尾生一本作微生或曰即微生高也有信行孝已殷高宗子有孝行事亲一夜五起母早死高宗惑后妻之言放之而死所任爱所用皆所爱者躶身来初平惧羽诛乃封所赐金与印还羽而渡河舟人疑其有金目之欲杀平平乃解衣臝而佐刺船示无怀挟】正误【所任爱今按当谓所任用亲爱者】
　　汉王至洛阳为义帝发丧告诸侯讨项籍
　　【汉王至洛阳新城三老董公遮说曰顺徳者昌逆徳者亡兵出无名事故不成故曰明其为贼敌乃可服项羽无道放杀其主天下之贼也夫仁不以勇义不以力大王宜率三军为之素服以告诸侯而伐之则四海之内莫不仰徳此三王之举也于是汉王发丧哀临三日告诸侯曰天下共立义帝北面事之今项羽弑之大逆无道寡人悉发闗中兵收三河士愿从诸侯王击楚之杀义帝者胡氏曰天下苦秦诸侯并起名其师者曰诛无道秦可矣今秦已灭诸侯各有分地而汉又起兵虽曰项羽为政不平顾亦伸已私忿耳非义兵也及董公献言汉王大临然后项羽弑君之罪无所容于天地之间而天下归于汉王可坐而防矣故随何陈此义而下九江郦生陈此义而下全齐于是楚人背无所倚右断其臂虽欲不亡不可得矣】集览【新城三老董公遮说新城乡名三老官名说音税百官表秦法十里一亭十亭一乡乡置有秩三老一人掌教化又择乡三老中一人为县三老楚汉春秋云董公八十二岁其名未详秦世隐士遮道而说遂封为成侯乐彦云横道自言曰遮说放杀放逐也杀读曰弑下之杀同分地分扶问反凡裂地以封诸侯其受封者皆有分也】
　　书法【汉之初起纲目书起兵楚遣入闗书伐皆有名之师也秦既灭矣诸侯皆就国矣而汉王复以失职兴兵虽曰不为无辞然其为説亦微矣故纲目止书曰还定三秦而已及是三军缟素声项籍弑君之罪而肆伐焉则义师也故纲目以讨书之而项籍自是斥名】
　　发明【前已书籍大逆之罪此又书汉王为义帝发丧告诸侯讨项籍则籍为天下之罪人不可自立于世而汉之师为有名矣表而出之既以声羽之大恶又以予汉之讨贼也】
　　夏四月齐王荣弟横立荣子广为王击王假走之○汉王率五诸侯兵伐楚入彭城项籍还破汉军以汉太公吕后归
　　【项羽虽闻汉东欲遂破齐而后击汉以故汉王得率五诸侯兵凡五十六万人伐楚彭越收魏地得十余城至是将其兵三万人归汉请立魏后汉王曰西魏王豹真魏后乃以彭越为魏相国将其兵畧梁地遂入彭城收其货寳美人日置酒高防羽闻之自以精兵三万还击破汉军汉军入谷泗及睢水死者二十余万人水为不流围汉王三匝防大风昼晦王乃得与数十骑遁去欲归沛收家室道逢子盈及女载以行而太公吕后为楚军所获诸侯复背汉与楚王间往从吕后兄周吕侯于下邑收其兵胡氏曰盘水可奉而志难持六马可调而气难御使汉王于是时兢兢业业如初入闗中见羽鸿门则亦何至于败哉今志不持而气为帅狃于小胜而逸欲生焉是以至于此耳且是行也直欲破羽之国都欤则宜亟还荥阳以主待客可也若欲致羽而与战欤则宜分部诸将据险邀击可也今乃淹留引曰肆志宠乐而羣臣亦寂无谏者岂良平诸公不在行欤呜呼危哉】集览【五诸侯兵徐广曰塞王翟王魏王殷王河南王应劭曰雍翟塞殷韩韦昭曰时雍已败乃塞翟殷韩魏也顔师古曰诸家之说皆非此年十月常山王张耳降河南王申阳降韩王郑昌降魏王豹降虏殷王卬皆汉东之后故知此为五诸侯也刘贡父曰张耳奉头鼠窜安得有兵五诸侯者葢陈余其一也谷泗瓉曰谷泗二水皆在沛郡彭城县睢水徐广曰睢水在彭城灵壁县东入泗括地志云睢水首受浚仪县蒗荡渠水东经临虑县入泗过沛其西行千二百里矣睢音虽子盈汉王子名盈是为惠帝王间往间去声从微道而往也周吕侯徐广曰名泽晋灼曰外戚表周吕令武侯泽也吕县名封于吕以为国顔师古曰周吕封名令武其諡也苏林以姓名侯非也下邑徐广曰在梁括地志云宋州砀山县本下邑县在宋州东北五十里盘水可奉奉读曰捧盘水注见汉文帝六年六马天子五辂驾六马分部处分部署也】质实【一统志云谷水在河南府永宁县北七十里源出熊耳山下过崤底经韩城流入洛山海经山西有村曰墦冢谷水出焉泗水注见秦始皇二十八年睢水在徐州城南六十里昔楚项羽败汉兵睢水上水为之不流即此下邑战国时宋之地名秦属砀郡汉置下邑县属梁国后魏置砀郡于此北齐以己吾县省入下邑隋属亳州后属宋州金始改夏邑县属宋州元初并入睢阳寻复置属归徳州以谷熟县省入本朝因之属开封府】
　　发明【汉王诚有为君讨贼之心则宜痛心疾首缟素为资期于罪人斯得而后已今始入彭城籍尚逋诛遽乃饮酒高会谓之何哉故书伐书入而不书讨则汉之名义索然已尽然后籍得以破汉军而太公吕后皆为所虏岂不深可惜哉】
　　汉王遣随何使九江
　　【初项羽击齐征兵九江黥布称疾遣将将数千人往及汉入彭城布又不佐楚羽由是怨之至是汉王西过梁地问羣臣曰吾欲捐闗以东等弃之谁可与共功者张良曰九江与楚有隙彭越与齐反梁地此两人可急使而汉将独韩信可属大事当一面捐之此三人则楚可破也王谓左右曰孰能为我使九江令倍楚留项王数月我取天下可以百全谒者随何请使王遣之】集览【捐之此三人捐委也音余专反】书法【凡使称名不辱命也非是书使而已终纲目使称名者三十二汉随何刘敬陆贾张骞苏武蜀汉宗□邓芝再书陈震宗预燕梁琛魏于仆门李顺梁徐陵周杜杲伊娄谦唐刘文静郑元璹陈大徳邓素和逢尧萧昕韦伦再书李揆李年五代李承勲李严姚坤陈觉李徳明孙晟惟刘敬陈大徳邓素陈觉为讥】
　　五月汉王至荥阳
　　【王至荥阳诸败军皆会萧何发闗中老弱未傅者悉诣荥阳汉军复大振楚以故不能过荥阳而西汉遂筑甬道属之河以取敖仓粟】集览【老弱未傅服防曰傅音付索隐音附孟康曰古者二十而傅三年耕有一年储故二十三年而后役之如淳曰律年二十三傅之畴宫各从其父畴内学之高不满六尺二寸以下为罢癃汉仪注云民年二十三为正一岁为卫士一岁为材官骑士习射御骑驰战陈年五十六为衰老乃得免为庶民就田里今老弱未尝傅者悉诣军谓未二十三为弱过五十六为老傅着也未著名籍给公家徭役者悉发之以至汉屯所以补其空缺筑甬道属之河恐敌抄掠辎重故筑垣墙如街道是为甬道属之欲反与河连也敖仓敖地名在荥阳西北山上诗搏兽于敖是也括地志云敖山在郑州荥阳西十五里秦置太仓于此故名敖仓】质实【一统志云敖仓在开封府河阴县北二十里敖本山名秦初敖氏筑仓于上因以名山厥后始皇置太仓于此故名敖仓汉郦食其劝高帝据敖仓之粟又高帝因敖山筑甬道下汴水即此】
　　书法【至危之也何危乎汉王仗义讨贼贼未除而置酒高会取危之道也后书汉王走入闗走渡河甚矣详丁酉年】
　　魏王豹叛汉○汉王还栎阳立子盈为太子
　　发明【太子国储副君宗祧所主是时汉方倥偬乃能首建国本亦可谓知所先务矣特书于册盖予之也】
　　○汉兵围废丘雍王邯自杀尽定雍地
　　书法【亡国之君其辞五死之上也执虏次之以归次之获次之降为下纲目亡国之君自杀三雍王邯霸王籍梁主瑱】
　　○闗中饥人相食
　　书法【闗中何汉所都也于是汉方外败而根本之地饥人相食汉之业亦殆矣哉然则萧何之任重矣萧何之功大矣终纲目书人相食十是年汉武帝建元三年元鼎三年新莽甲戌年壬午年安帝永初三年再书桓帝元嘉元年永寿元年晋武帝太元十二年】
　　○秋八月汉王如荥阳命萧何守闗中立宗庙社稷【王如荥阳命萧何侍太子守闗中为法令约束立宗庙社稷事有不及奏决者辄以便宜施行上来以闻计闗中戸口转漕调兵以给军未尝乏絶】集览【上来以闻应劭曰俟主上来还乃以施行之事奏闻】发明【易之萃涣皆言王假有庙葢谓王者萃聚天下之道与天下涣散之时其总摄人心无过于建立宗庙使之知所归仰此圣人特于萃涣二卦发其义也是时汉方立国适当萃聚之初而国兵新破人无固志又有涣散之疑汉王于此乃能首立宗庙社稷可谓深得萃涣之义矣纲目书之文无美词而美在其中孰谓不修文学之君其所设施乃能深合圣经之防是岂剽悍祸贼徒知以斩刈屠戮为事者可同日语哉】
　　汉韩信击魏虏王豹遂北击赵代
　　【汉使郦生说魏王豹且召之豹不听曰汉王慢而侮人骂诸侯羣臣如骂奴耳吾不忍复见也于是汉王以韩信为左丞相与灌婴曹参俱击魏王问食其魏大将谁也对曰柏直王曰是口尚乳臭安能当韩信骑将谁也曰冯敬曰虽贤不能当灌婴歩卒将谁也曰项它曰不能当曹参吾无患矣信亦问魏得无用周叔为大将乎曰柏直也信曰竖子耳遂击虏豹定魏地信请兵三万人愿以北举燕赵东击齐南絶楚粮道王遣张耳与俱九月破代兵禽夏说】
　　【丁西楚三年汉三年○是岁赵代九江三国亡酉二大国并衡山临江燕齐韩五小国凡七国】冬十月韩信大破赵军禽王歇斩代王余遣使下燕
　　【韩信张耳击赵赵聚兵井陉口号二十万广武君李左车谓陈余曰信耳乘胜逺鬬其锋不可当今井陉之道车不得方轨骑不得成列其势粮食必在后愿假臣竒兵三万从间道絶其辎重足下深沟高垒勿与战彼前不得鬬退不得还野无所掠不十日而两将之头可致麾下否则必为二子所禽矣余尝自称义兵不用诈谋竒计不用左车防信间视知之大喜乃敢遂下未至井陉口止舍夜半传发选轻骑二千人人持一赤帜从间道萆山而望赵军戒曰赵空壁逐我即疾入赵壁防其帜而易之令裨将传餐曰今日破赵会食乃使万人先行出背水陈赵望见皆大笑平旦信建大将旗皷皷行出井陉口赵开壁击之大战良久于是信耳佯弃皷旗走水上军赵果空壁逐之信所遣骑驰入赵壁防赵帜立汉帜水上军皆殊死战赵军已失信等欲归壁见帜大惊遂乱遁走汉兵夹击大破之斩陈余禽赵王歇诸将毕贺因问曰兵法右倍山陵前左水泽今背水而胜何也信曰兵法不曰陷之死地而后生置之亡地而后存乎且信非得素拊循士大夫也所谓驱市人而战之非置死地使人自为战彼将皆走尚可得而用之乎诸将皆服信以千金募生得李左车者解其缚东乡坐师事之问曰仆欲北攻燕东伐齐何若而有功左车谢曰臣败亡之虏何足以权大事信曰诚令成安君听足下计信亦已禽矣今愿委心归计足下勿辞左车曰将军虏魏王禽夏说不终朝而破赵二十万众威震天下此将军之所长也然众劳卒罢其实难用燕若不服齐必自彊此将军之所短也善用兵者不以短击长而以长击短为将军计莫若按甲休兵北首燕路而遣辩士奉书于燕暴其所长燕必不敢不听从燕已从而东临齐虽有智者不知为齐计矣兵固有先声而后实者此之谓也信从其防燕从风而靡遣使报汉请以张耳王赵汉王许之】集览【麾下麾大将之旗也所以指麾正义曰麾通作戏并吁危反间视间谍窥视而得知止舍句絶顔师古曰舍犹息也传发汉书音义曰传令军中使发萆山而望如淳曰萆音蔽依山自覆蔽也索隐曰谓令从间道向前望见陈余军营即住仍须隐山自蔽勿令赵军知裨将传餐裨音皮将之偏副史记餐作飱注飱音餐索隐曰小饭曰飱谓立驻传飱而食待破赵后方乃大食也走水上军走去声疾趋也正义曰绵蔓水一名阜将一名回星自并州流入井陉界按韩信背水阵陷之死地即此水北首首式究反向也】质实【一统志云绵蔓水在眞定府井陉县南门外源发山西平定州流至县界与甘陶河合】
　　是月晦日食○十一月晦日食
　　书法【自癸丑书日食至是四十五年然后复书秦政代立以来至于国亡乃皆未尝日食岂秦之徳有以胜妖欤日君象也秦闰位也其不足以当天审矣终纲目一岁再食廿五是年汉惠帝七年文帝三年安帝元初元年灵帝建宁元年光和元年昭烈帝章武二年晋丙戌年癸巳年甲午年武帝太康九年愍帝建兴四年元帝建武元年宋己巳年陈辛巳年甲申年丁亥年壬辰年乙未年癸卯年唐太宗贞观元年中宗嗣圣廿年景龙元年宗开元廿年代宗永泰十四年连月而食者二而已是年汉文帝三年一岁三食者不与焉晋惠帝光熈元年自是日食始书月】
　　发明【入纲目二百年书日食者屡矣皆不举其月日者史官失于纪录可知也至是书月书晦自是而后凡日食当晦朔者即以晦朔书其非晦朔者即以月书此固纲目之凡例也】
　　○十二月随何以九江王布归汉
　　【随何至九江说黥布曰汉王使臣敬进书大王御者窃怪大王与楚何亲也布曰寡人北乡而臣事之何曰大王与楚俱为诸侯而北乡臣事之者必以楚为彊可托国也项王伐齐身负版筑为士卒先大王宜悉众自将为楚前锋乃发四千人以助楚汉入彭城项王未出齐也大王宜悉兵渡淮日夜防战彭城下乃无一人渡淮者埀拱而观其孰胜夫托国于人者固若是乎大王提空名以乡楚而欲厚自托臣窃为大王不取也然大王不倍楚者以汉为弱也夫楚虽彊天下负之以不义之名以其背盟约而杀义帝也今汉王收诸侯守荥阳下蜀汉之粟坚守而不动楚人深入敌国老弱转粮进不得攻退不得解楚不如汉其势亦易见矣大王不与万全之汉而自托于危亡之楚臣窃为大王不取也布阴许之未敢泄楚使者在传舍方急责布发兵何直入曰九江王已归汉楚何以得发兵因说布杀楚使而攻楚楚击破之布乃间行与何归汉十二月至汉汉王方踞牀洗足召布入见布悔怒欲自杀及出就舍帐御食饮从官皆如汉王居布又大喜过望汉益其兵与俱屯成皐】集览【帐御食饮从官御食饮者御用饮食也正义曰汉王以布先分为王恐其自尊大故峻礼令布折服己而美其帷帐厚其饮食多其从官以悦其心权道也】正误【帐御食饮今按帐御谓帷帐及凡服御之具也】
　　书法【书以何归功何也布未决归而何能以之汉得布而有天下之势成矣是故九江之归汉未决而随何能以之则书随何以陶侃以赴难未勇而温峤能以之则书温峤以晋成帝咸和三年东荆州兵之赴长安未果而赵刚能以之则书赵刚以梁甲寅年皆归功以之者也】
　　汉遣郦食其立六国后未行而罢
　　【楚数侵夺汉甬道汉军乏食郦食其曰昔汤放桀武王伐纣皆封其后秦伐诸侯灭其社稷今诚能立六国后其君臣百姓必皆戴徳慕义愿为臣妾大王南乡称霸楚必敛祍而朝王曰善趣刻印先生因行佩之矣未行张良来谒王方食具以告良良曰臣请借前箸为大王筹之昔汤武封桀纣之后者度能制其死生之命也今大王能制项籍之死命乎武王入殷发粟散钱偃革为轩休马放牛示不复用今大王能之乎且天下游士离亲戚弃坟墓从大王游者徒欲望咫尺之地今复立六国后游士各归事其主大王谁与取天下乎且夫楚惟无彊六国复挠而从之大王焉得而臣之诚用客谋大事去矣汉王辍食吐哺骂曰竖儒防败而公事令趣销印荀悦曰夫立防决胜之术有三一曰形二曰势三曰情形者言其大体得失之数也势者言其临时进退之宜也情者言其心志可否之实也防同事等而功殊者三术不同而已矣故立六国于陈涉所谓多已之党而益秦之敌取非其有而予人行虚惠而获实福也立六国于汉王所谓割已之有以资敌设虚名而受实祸也故耳余食其所説同而得失异此同事而异形者也战国相持无临时之急一战胜败未必存亡故累力待时承敌之毙此卞庄刺虎之说也楚赵与秦势不并立安危之机呼吸成变而宋义欲待秦赵之毙此同事而异势者也伐赵之役韩信泜上孤军必死无二而赵以内顾之士攻之彭城之难项羽丧其国都士卒愤激而汉以怠惰之卒应之故俱在水上而胜败不同此同事而异情者也故曰权不可预议变不可先图与时迁移应物变化此设防之机也】集览【借前箸张晏曰求借所食之箸用以指画也或解云借前世汤武箸明之事以筹度今时之不若也偃革为轩如淳曰革兵革也轩赤黻乘轩也谓偃武备而治礼乐苏林曰革兵车也轩朱轩皮轩也谓废兵车而用乘车也休马放牛书武成篇王来自商至于丰乃偃武修文归马于华山之阳放牛于桃林之野示天下弗服楚惟无彊六国复挠而从之挠女敎反弱也留侯世家注汉书音义曰惟当使楚无彊彊则六国弱从之也索隐曰荀悦汉纪云此事独可使楚无彊彊则六国屈挠而从之也韦昭云今无彊楚者若六国立必复屈挠从楚也是二说之意同防败而公事留侯世家注几音祈几殆近也而公汉王自谓也立六国于陈涉先陈涉亦曾立六国后自为树党卞庄刺虎卞庄鲁卞邑大夫庄子也陈轸传秦惠王曰今韩魏相攻救之便勿救便陈轸对曰卞庄刺虎闻于王者乎庄子欲刺虎馆竖子止之曰两虎方且食牛食甘必鬬鬬则大者伤小者死从伤而刺之一举必有双虎之名庄子然之有顷二虎果鬬庄子从伤者刺之果有双虎之功今韩魏相攻此犹二虎之鬬泜上泜水出恒山正义曰在赵州賛皇县界泜音迟索隐曰苏林音袛晋灼音邸按地理志音脂则苏音为得】质实【一统志云泜水在眞定府临城县西北二十五里源发元氏县经高邑栾城达宁晋入葫芦河史记韩信斩成安君于泜水上即此】书法【未卒事不书书未行而罢何幸之也凡未行而罢之例有二有幸之之辞有惜之之辞纲目书未行罢免者五汉遣郦食其立六国后魏遣兵迎吴降将汉后主景耀四年幸之也成帝诏立辟雍汉绥和元年莽以费兴为荆州戊寅年刘琨段匹防讨石勒晋元帝建武元年惜之也书既而罢之六详新莽辛巳年书寻罢之四详唐中宗景龙四年书不果行十一详汉成帝绥和二年不果一不行一书不至二详汉明帝永平四年】
　　发明【汉欲立六国后其得失先儒论之详矣纲目特书未行而罢者盖所以着汉王无我速于从谏之美也】
　　夏四月楚围汉王于荥阳亚父范增死
　　【汉王谓陈平曰天下纷纷何时定乎平曰项王骨鲠之臣亚父钟离眜之属不过数人耳项王为人意忌信谗诚能捐金行间以疑其心破楚必矣王乃与平黄金四万斤不问其出入平多纵反间言眜等功多不得裂地欲与汉灭楚而分其地羽果疑眜等及楚围荥阳急汉王请和羽使至汉陈平为太牢具举进而佯惊曰吾以为亚父使也乃持去而更以恶草具进使归以报羽大疑亚父亚父欲急攻下荥阳羽不听亚父怒曰天下事大定矣君王自为之愿请骸骨归未至彭城疽发背死】集览【骨鲠之臣注见晋武帝咸宁四年亚父如淳曰亚次也羽尊之次于父犹齐桓公称管仲曰仲父钟离眜钟离覆姓眜名也字从目从末莫曷反为太牢具举进凡用牲系养曰牢诗传云牛曰太牢羊曰少牢举进谓举鼎爼来也记少仪曰其礼太牢则以牛左肩臂臑折九个少牢则以羊左肩七个犆豕则以豕左肩五个注折断分之也皆用左者右以祭也又注见唐太宗贞观十九年少牢更以恶草具进汉书音义曰草粗也索隐曰战国防云食冯谖以草具如淳曰稿草麤恶之具馔】
　　书法【蛮夷书死盗贼书死增楚臣也则曷为以死书项氏弑君贼也而增为之谋主是亦贼焉耳然则其书亚父何书亚父见其为贼所尊也终纲目卒书死者六楚范增莽母妻王舜扬雄皆贼之也胡僧不空夷之也唐代宗大厯九年】
　　发明【纲目于人臣例书卒虽列国亦然惟夷狄盗贼则书死范增楚之谋主既书亚父乃以死书之何哉项籍负弑逆之罪增始与之同列乃从而北面事之况义帝之立出于增之本谋籍弑其所立增力能诛则诛之不能诛则死之又否则去之可也既不能然乃甘心臣事弑君之贼助桀为虐是亦弑逆之人尔故纲目于其死而贬之所以正天讨示王法使为人臣者当知去就之义为万世之戒也呜呼其防严矣】
　　五月汉王走入闗彭越击楚楚还兵击之汉王复军成皐
　　【楚围荥阳益急汉将军纪信曰事急矣臣请诳楚乃乘王车出东门曰食尽汉王降楚楚皆之城东观王乃令周苛守荥阳而与数十骑出西门去羽烧杀信王入闗收兵欲复东辕生曰愿君王出武闗羽必南走王深壁勿战令荥阳成皐间且得休息而韩信等亦得安辑赵地连燕齐王乃复还荥阳则楚备多而力分复与之战破之必矣王从之羽果南王不与战会彭越破楚军杀薛公羽东击越汉王复军成皐】
　　六月楚破彭越还防荥阳及成皐汉王走渡河夺韩信军遣信击齐
　　【项羽既破彭越还防荥阳烹周苛遂围成皐汉王逃去北渡河宿小脩武晨自称汉使驰入赵壁张耳韩信未起即卧内夺其印符以麾召诸将易置之令耳守赵信收赵兵未发者击齐楚遂防成皐欲西王欲捐成皐以东而屯巩洛以距楚郦生曰王者以民为天而民以食为天夫敖仓天下转输久矣闻其下藏粟甚多楚拔荥阳不坚守敖仓乃引而东此天所以资汉也愿急进兵收取荥阳据敖仓之粟塞成皐之险杜太行之道距蜚狐之口守白马之津以示诸侯形制之势则天下知所归矣王乃复谋取敖仓杨氏曰韩信之军禁防疏阔如此使敌人投间窃发则信可得而虏矣岂古所谓节制之兵信亦有所未逮与】集览【汉王逃去索隐曰逃徒凋反轻身而忽出也史记汉高本纪作汉王跳徐广曰跳音逃如淳曰走也晋灼按刘泽传跳驱至长安注跳徒调反通俗文云超通作跳也小脩武晋灼曰在大脩武东地理志河内脩武县正义曰脩武本殷之甯邑按韩诗外传武王伐纣到于邢丘勒兵于甯遂更名甯曰脩武括地志云今懐州获嘉古脩武也巩县名属河南周考王封威公子惠公之少子于巩号为东周惠公即此洛注见周显王三年蜚狐之口蜚古文飞字如淳曰蜚狐在代郡西南正义曰蜚狐县有蜚狐谷地道记云上党郡恒山北行四百五十里得恒山岌号蜚狐口舆地要览曰蜚狐道在今蔚州蜚狐县北入妫州懐戎县即古蜚狐口也又注见五代晋高祖天福元年白马之津索隐曰即黎阳津也南界魏郡白马县括地志云白马故城在滑州卫南镇西南二十四里戴延之西征记白马城在卫故曹邑也今濬州即汉黎阳县州东一里五步有黎阳津亦名白马津】质实【一统志云小脩武汉之县名属河内郡东魏省之故城在怀庆府脩武县东四里汉高帝得韩信军小脩武即此又详见周赧王四十一年巩周巩伯之邑名西周惠公封少子班于巩是为东周汉始置巩县属河南郡治故巩城魏晋因之后魏属成皐郡北齐属洛州隋徙治洛口唐宋金元皆仍旧本朝因之属河南府蜚狐口古之地名汉置广昌县属代郡东汉属巾山国晋属代郡后周治五龙城隋仁寿初改曰飞狐县属易州唐初侨治易州之遂城遥属蔚州贞观中复故地宋陞为飞狐军辽复为飞狐县金元仍旧本朝复改广昌县属大同府白马津在大名府濬县西二里黎阳故城之东又名黎阳津汉郦食其所谓守白马之津即此处也】
　　秋七月有星孛于大角
　　书法【书孛始此终纲目书孛五十三是年汉文帝后七年景帝二年中二年中三年武帝建元三年四年六年元狩三年四年元封元年再书后元二年昭帝始元三年宣帝地节元年神爵元年黄龙元年元帝初元五年成帝建始元年元延元年哀帝建平二年三年新莽壬午年汉光武建武十五年三十年明帝永平二年十八年章帝建初元年二年安帝永初三年顺帝永和六年桓帝建和三年延熹四年灵帝光和元年三年五年中平五年献帝初平四年建安五年九年十一年十二年十七年二十三年后主建兴十四年再书己丑年丁酉年晋惠帝永兴二年成帝咸康六年哀帝兴宁元年安帝隆安四年唐太宗贞观十五年孛紫宫六汉宣帝黄龙元年是年大丧光武建武三十年间二岁大防章帝建初二年间一岁太后防灵帝中平五年明年大丧己丑年丁酉年孛太微四汉明帝永平十八年逾月大防灵帝光和五年间一岁黄巾起晋成帝咸康六年明年后防唐太宗贞观十五年间一岁太子以反废惟于紫于太微非分裂之代无不有大应者】
　　○八月汉王军小脩武遣人烧楚积聚
　　【汉王得韩信军复大振引兵临河南乡欲复与楚战郑忠说止王乃使刘贾卢绾渡白马津入楚地佐彭越烧楚积聚以破其业】
　　书法【特笔也事有闗于成败之故者虽小事纲目必书之汉初书烧楚积聚中兴书袭取莽辎重壬午年曹操书破绍辎重兴平五年皆特笔也】
　　彭越下梁十七城楚复击取之
　　【彭越下梁地十七城项羽闻之使曹咎守成皐戒曰即汉欲战慎勿与战而自引兵东击越所下城围外黄数日乃降羽欲尽阬之外黄令舍人儿年十三说羽曰彭越强劫外黄外黄恐故且降以待大王今又阬之百姓安所归心哉且如此则从此以东十余城皆莫可下矣羽从之梁复为楚】集览【外黄令舍人儿外黄县名其县令之舍人儿也文頴曰舍人主厩内小吏官名顔师古曰舍人本亲近左右之通称后遂以为私属官号瓉曰称儿者以其幼弱故系其父春秋传曰仍叔之子是也括地志云故周城即外黄地在汴州雍丘东正义曰故黄城在睢州考城东二十四里以县有黄沟因名焉强劫强其两反劫持也威驱势劫也】质实【一统志云外黄汉之县名属陈留郡晋废之故城在开封府县东北左传鲁惠公败宋师于外黄即此】
　　汉王遣郦食其说齐下之
　　【郦食其说汉王曰今燕赵已定惟齐未下诸田宗彊近楚多诈虽遣数万之师未可以岁月破也臣请得奉明诏说齐王使为东藩王曰善郦生乃说齐王曰王知天下之所归乎王曰不知也请问之生曰归汉王曰何也生曰汉王先入咸阳收天下兵以责义帝之处立诸侯之后与天下同其利天下贤才乐为之用项王有倍约之名有杀义帝之负记人之罪忘人之功贤才怨之莫为之用故天下之事归于汉王可坐而防也今又已据敖仓塞成皐守白马距蜚狐天下后服者先亡矣齐王纳之遂与汉平而罢守备日与生纵酒为乐韩信欲东兵闻之而止蒯彻说曰将军受诏击齐而汉独发间使下之宁有诏止将军乎且郦生一士伏轼掉三寸舌下齐七十余城将军以数万众岁余乃下赵五十城耳为将数岁反不如一竖儒之功乎信遂渡河】集览【责义帝之处项羽弑义帝于江中不知处所故汉王责之蒯彻姓名也后避武帝讳史改彻曰通伏轼食其本传伏作冯注冯读曰凭据也伏亦凭也轼注见周威烈王二十三年必式三寸舌索隐曰春秋纬云舌在口长三寸象斗玉衡】
　　【戊西楚四年戌汉四年】冬十月汉韩信袭破齐齐王烹郦食其走高密集览【高宻战国齐地北海郡高密县在临淄之东今密州是属益都路】质实【一统志云高密古邑名春秋齐封晏婴于此汉初置高密县取境内密水为名文帝时为胶西国宣帝改为高密国东汉国除以县属北海郡晋属城阳郡宋属高密郡隋唐皆属密州元属胶州本朝因之改属莱州府】○汉王复取成皐与楚皆军广武
　　【汉数挑楚战曹咎不出使人辱之咎怒渡兵汜水半渡汉击破之咎自刭汉王乃引兵渡河复取成皐军广武就敖仓食羽闻之亦还军广武相守楚食少乃为高爼置太公其上告汉王曰今不急下吾烹太公王曰吾与若俱北面受命懐王约为兄弟吾翁即若翁必欲烹而翁幸分我一杯羮羽怒欲杀之项伯曰为天下者不顾家杀之无益秪益祸耳羽谓汉王曰天下匈匈数岁徒以吾两人愿与王挑战决雌雄毋徒苦天下父子为也王笑谢曰吾宁鬭智不能鬬力因数之曰羽负约王我于汉罪一矫杀卿子冠军罪二救赵不报而擅劫诸侯入闗罪三烧秦宫室掘始皇帝冢私其财罪四杀秦降王子婴罪五诈阬秦子弟新安二十万罪六王诸将善地而徙逐故主罪七出逐义帝自都彭城夺韩梁地罪八使人阴杀义帝江南罪九为政不平主约不信天下所不容大逆无道罪十也吾以义兵从诸侯诛残贼使刑余罪人击公何苦乃与公挑战羽大怒伏弩射汉王伤胸王乃扪足曰虏中吾指因病创卧张良强请起行劳军以安士卒王从之疾甚因驰入成皐】集览【挑战李竒曰挑身独战不复须众也瓉曰挑徒了反擿娆敌以求战如古之致师郑曰致师者致其必战之志也古者将战必先使勇力之士犯敌汜水正义曰汜敷劒反括地志云汉高即位坛在曹州济阴界张晏曰泛水在济阴取其汜爱大而润下索隐曰汜音似张晏谓在济阴盖在济水之阴非彼济阴郡也瓉曰今成皐城东汜水是也汜水源出洛州汜水县东南三十二里方山广武孟康曰于荥阳县西二十里筑两城相对为广武在敖仓西三皇山上戴延之西征记三皇山有二城东曰东广武西曰西广武各在一山头相去百步汴水从广涧中东南流今涸高爼爼机之类李竒曰军中巢橹方面人谓之爼姚察按左氏楚子登巢车以望晋军杜预谓车上橹也故李氏云军中巢橹又引时人亦谓此为爼也括地志云东广武城有高坛即项羽坐太公爼上者今名项羽堆亦名太公亭顔师古曰爼所以荐肉示欲烹之故置爼之上若翁若犹言尔汝而也后皆仿此匈匈音凶又上声諠扰之义扪足扪音门摸也伤胸而扪足故以安众心也病创创读曰疮伤也】质实【一统志云汜水源出开封府汜水县西方山东南流入黄河广武城名在开封府河阴县北一十里广武三皇二山之上葢二山相连其上有东西广武二城即楚汉相拒处也】
　　楚救齐十一月汉韩信击破之杀其将龙且虏齐王广田横自立为齐王战败走信遂定齐地
　　【楚使龙且将兵二十万救齐或曰汉兵逺鬬穷战其锋不可当齐楚自居其地兵易败散不如深壁令齐王使其信臣招所亡城亡城闻王在楚来救必反汉汉兵客居其势无所得食可不战而降也且曰吾知韩信为人易与耳寄食于漂母无资身之防受辱于袴下无兼人之勇不足畏也且救齐不战而降之吾何功今战而胜齐半可得也进与汉军夹潍水而陈信夜令人囊沙壅水上流旦渡击且佯败还走且喜曰吾固知信怯也遂追之信使决壅囊水大至且军大半不得渡信急击杀且追至城阳虏齐王广田横遂自立为齐王灌婴击走之尽定齐地】集览【龙且韦昭曰且子闾反潍水潍音维地理志潍水出琅邪箕屋山东北经台昌入海括地志云宻州莒县山潍水所出大半大音泰韦昭曰凡数三分有二为大半城阳地理志济阴郡南有泰山城阳括地志云濮州雷泽县本汉郕阳故城古郕伯国在濮州东南九十里索隐曰郕亦作成周武王封弟季载于成其后代迁城之阳故名城阳】质实【一统志云潍水源出青州府莒州西北九十里箕屋山之东北达宻州城阳古莒子国之地名春秋战国俱属齐汉灭秦置城阳国于此东汉因之三国魏改为城阳郡唐省之故城在青州府莒州境内汉文帝封朱虚侯章即此】
　　发明【秦为无道天下共起而亡之至羽背约王沛公于巴蜀故汉王之东纲目以还定三秦书之用见三秦固沛公所宜有也其后籍负弑逆之诛于是汉之举兵一则曰讨籍二则曰伐楚又以见师出为有名矣若夫诸侯各受分地与汉并立初非有可指之罪汉志于一天下以彊食弱是以韩信之出于赵魏则书击于燕则书下于齐则书袭至楚遣龙且则书救春秋凡救未有不善者善则攻者非矣力鏖彊战信之所以立功者如此他时不得其死良有以也君子观纲目所书之意断可识矣汉与秦项果可以大相逺乎】
　　汉立张耳为赵王○汉王还栎阳留四日复如广武书法【特笔也汉王可谓不敢自暇矣虽禹之辛壬癸甲何以过之光武之篇书颍川盗起帝还宫六日讨平之皆特笔也二祖创业之初其勤如此后世犹有书幸冯石府留饮十日者矣汉安帝建光元年】
　　○春二月汉立韩信为齐王征其兵击楚
　　【韩信使人言于汉王曰齐伪诈多变反覆之国也请为假王以镇之汉王大怒骂曰吾困于此旦暮望若来乃自立邪张良陈平蹑王足附耳语曰汉方不利宁能禁信之自王乎不如因而立之使自为守不然变生王悟复骂曰大丈夫定诸侯即为真王何以假为二月遣良操印立信为齐王征其兵击楚项羽闻龙且死大惧使武涉说信欲与连和三分天下信谢之曰臣事项王官不过郎中位不过执防言不听画不用故倍楚而归汉汉王授我上将军印予我数万众解衣衣我推食食我言听计用故吾得至于此夫人深亲信我我倍之不祥虽死不易幸为信谢项王武涉已去蒯彻知天下权在信乃说之曰天下初发难也忧在亡秦而已今楚汉分争使天下之人肝胆涂地暴骸中野不可胜数楚人乘利席卷威震天下然迫西山而不得进者三年矣汉王距巩洛阻山河一日数战无尺寸之功此所谓智勇俱困者也今两主之命县于足下莫若两利而俱存之三分天下鼎足而居其势莫敢先动足下据强齐从燕赵因民之欲西向为百姓请命则天下风走而响应矣葢闻天与不取反受其咎时至不行反受其殃愿足下熟虑之信曰汉王遇我甚厚吾岂可以乡利而倍义乎彻曰始张耳陈余相与为刎颈之交及争张黡陈泽之事耳遂杀余泜水之南头足异处今足下交于汉王必不能固于二君之相与也而事多大于张黡陈泽者故臣窃以为足下必汉王之不危已亦误矣野兽已尽而猎狗烹愿足下深虑之且勇畧震主者身危功盖天下者不赏今足下戴震主之威挟不赏之功欲持是安归乎信谢曰先生休矣吾方念之数日彻复说曰夫听者事之候也计者事之机也听过计失而能久安者鲜矣故智者决之断也疑者事之害也审毫厘之小计遗天下之大数智诚知之决弗敢行者百事之祸也夫功者难成而易败时者难得而易失时乎时乎不再来信犹豫不忍倍汉又自以功多汉终不夺我齐遂谢彻彻因去佯狂为巫】集览【执防张晏曰郎中宿卫执防之人也衣衣下衣于既反食食下食读曰饲从燕赵从子容反言可与燕赵约为从亲风走走音奏言疾趋如风也刎野之交注见周赧王三十六年争张黡陈泽之事事在秦二世三年相与如淳曰言二人相与交善也必汉王必谓必信之也其意谓汉王不可必听者事之候顔师古曰谓能听善谋也】正误【从燕赵今按从如字使燕赵服从已也】
　　秋七月汉立黥布为淮南王考异【按秦二世二年书吕臣走得英布军汉王元年书英布为九江王葢布本姓英此书黥布刋本误也】考证【黥当作英○谨按汪氏曰英布误作黥布布姓英氏秦时坐法黥故史传书为黥布如吕臣走得英布军英布为九江王既皆以姓名书岂于汉封立之际掲其为刑人当作英布为是】○八月汉初为算赋
　　【民年十五以上至五十六出赋钱人百二十为一算治库兵车马】
　　书法【书初何志始也算赋以治库兵车马则军兴之制也自是遂为常法故谨书之是故汉高帝算赋则书初武帝酤则书初天汉三年桓帝田亩税钱则书初延熹八年晋孝武增税米则书初太元八年唐定租庸调则书初武徳七年徳宗两税则书始建中元年间架陌钱则书初建平四年税茶则书初贞元九年皆重其始取民也】
　　北貉燕人致枭骑助汉集览【北貉貉北方豸种索隐曰貉即濊也与高丽同种在辰韩之北朝鲜之东东穷大海枭骑最勇健曰枭】
　　书法【致助何顺辞也夷蛮借兵之辞五曰致助曰请助曰入援顺辞也曰发兵尊辞也曰遣使以某兵至敌辞也曰乞兵卑辞也曰求救急辞也莫善于汉之致助唐之请助者矣蛮夷借兵始此终纲目书蛮夷借兵八是年隋大业十三年唐天实十五载再书寳应九年兴元元年五代唐丙申年晋辛亥年北汉】
　　○汉王令军士死者吏为棺敛送其家
　　书法【书嘉恤死也战国之世杀人多者至二十四万未有书恤死之政者书恤死始此汉之兴宜哉终纲目书恤死之政五是年唐太宗贞观二十五年再书十九年五代汉庚戌年】
　　○汉以周昌为御史大夫○楚与汉约中分天下九月归太公吕后于汉解而东归
　　【项羽自知少助食尽韩信又进兵击之汉遣侯公说羽请太公羽乃与汉约中分天下鸿沟以西为汉以东为楚九月归太公吕后解而东归汉王欲西归张良陈平曰汉有天下大半楚兵饥疲今释弗击此养虎自遗患也王从之程子曰张良才识髙逺有儒者气象而亦以此说汉王则其不义甚矣】集览【鸿沟文頴曰于荥阳下引河东南为鸿沟以通宋郑陈蔡曹卫与济汝淮泗防于楚即今官渡水也应劭曰在荥阳东南二十里张华云大梁城在浚仪县北县西北渠水东经此城南又北屈分为二渠其一渠东南流始皇凿引河水以灌大梁谓之鸿沟今之汴河是汉楚会此处其一渠东经阳武县南为官渡水按张华此说是】质实【一统志云鸿沟在开封府河隂县之东即楚汉分界处北接广武山与荥泽相连】
　　书法【书楚与汉约何不以背约累汉王也故太公实请而以楚归为文讨贼天下之大义也背约不足以累之】
　　发明【当是时汉彊楚弱政自不必约和然太公在楚未有取之之计也上书中分天下继书归太公于汉则汉之此举为请太公明矣然纲目书楚与汉约而不书汉与楚约则见欲和者出于楚之本心而汉王不急于救父其恶葢自不言可知况汉既得太公乃始背惠食言进兵攻楚故此明书解而东归而下书汉王追项籍至固陵则汉王违信背约之失又可知矣】














　　御批资治通鉴纲目卷二下
&lt;史部,史评类,御批资治通鉴纲目&gt;
　　钦定四库全书
　　御批资治通鉴纲目卷三上
　　【起己亥汉髙帝五年尽甲申汉文帝后七年】凡四十六年
　　【己亥】汉太祖髙皇帝五年冬十月王追项籍至固陵齐王信魏相国越及刘贾诱楚周殷迎黥布皆防十二月围籍垓下籍走自杀楚地悉定考异【黥亦当作英】
　　【十月汉王追项羽至固陵齐王信魏相国越期防不至楚击汉军大破之汉王复坚壁自守谓张良曰诸侯不従柰何对曰楚兵且破二人未有分地其不至固宜君王能与共天下可立致也信之立非君王意不自坚且其家在楚欲得故邑越本定梁地亦望王而君王不早定今能出捐此地以许两人使各自为战则楚易破也王之于是信越皆引兵来十一月刘贾围夀春诱楚大司马周殷殷畔楚举九江兵迎黥布皆防十二月羽至垓下兵少食尽信等以大军乗之羽败入壁汉及诸侯兵围之数重羽夜闻汉军四面皆楚歌乃大惊曰汉皆已得楚乎是何楚人之多也起饮帐中悲歌忼慨泣数行下左右皆泣莫能仰视于是羽乃乗其骏马从八百余骑直夜溃围南出驰走渡淮至隂陵迷失道问一田父田父绐曰左左乃防大泽中汉骑将灌婴追及之至东城乃有二十八骑汉追者数千人羽引骑依四溃山为陈谓其骑曰吾起兵八嵗七十余战未甞败北遂覇天下今卒困此此天亡我非战之罪也今日固决死愿为诸君决战必溃围斩将令诸君知之乃分其骑为四队四乡汉军围之数重羽令四面骑驰下期山东为三】
　　【处于是大呼驰下斩汉一将与其骑防为三处汉军不知羽所在乃分军为三复围之羽复驰斩汉一都尉杀数十百人复聚其骑亡其两骑耳谓其骑曰何如皆曰如大王言于是羽欲东渡乌江亭长檥船待曰江东虽小地方千里众数十万亦足王也今独臣有船愿大王急渡羽笑曰籍与江东子弟八千人渡江而西今无一人还縦江东父老怜而王我我独不愧于心乎乃刎而死楚地悉定独鲁不下王欲屠之至城下犹闻诵之声为其守礼义之国为主死节因持羽头示之乃降以鲁公礼塟羽于糓城亲为发哀哭之而去诸项氏枝属皆不诛封项伯等四人为列侯赐姓刘氏诸民畧在楚者皆归之太史公曰羽放逐义帝而自立怨玉侯叛已难矣自矜功伐奋其私智而不师古欲以力征经营天下国亡身死尚不觉寤乃引天亡我非战之罪岂不谬哉杨子曰汉屈羣策羣防屈羣力楚憞羣防而自屈其力屈人者克自屈者负天曷故焉】集览【固陵县名晋灼曰即光州固始括地志云固陵在陈州宛邱西北四十二里亦望王为句王去声垓下李竒曰聚邑名在沛之洨县张揖三苍注云垓堤名在沛郡正义曰垓是髙冈絶巗今犹髙三四丈其聚邑及堤在垓之侧因名垓下今在亳州真源东十里楚歌顔师古曰楚人之歌犹言吴讴越吟也九江兵归汉故多楚声忼慨壮士不得志直夜直读曰值当也古字例以直为值隂陵地理志九江郡隂陵县案九江今无为州是方舆胜览和州乌江县西北四十五里有隂陵山即项羽迷失道处括地志云隂陵故城在濠州定逺西北六十里绐曰左句絶绐欺言也欺令向左去东城地理志九江郡东城县括地志云故城在濠州定逺东南五十里乌江地理志乌江在东城县括地志云乌江亭即和州乌江县按左传黄津口即项羽东渡乌江也方舆胜览乌江县东四里有乌江浦即亭长檥船待项王处檥船徐广曰檥音仪孟康曰音蚁附也附船着岸也如淳曰南方人谓整船向岸曰檥谷城杜预曰属济北括志志云东平东阿县东二十五里有谷城山述征记云项羽墓在谷城县西北三里杨子曰下文皆子重黎篇文汉屈羣策按子注觧汉能屈己以用羣臣之防谓羣策无能出汉之右者羣策屈羣力羣力皆为羣策所制故曰屈羣力楚憞羣策而自屈其力憞徒对反废也言楚既废羣防而不能用是自屈其力也宋咸曰憞恶也项羽有一范增而不能用其恶羣防可知矣天曷故焉言天岂故为之哉亦人事也】正误【亦望王今按王如字亦望为王也绐曰左今按田父绐曰左左两字各自为句上左字田父欺令项羽向左去也下左字羽从其言而向左去也】质实【一统志云固陵地名在开封府陈州城西北三十里垓下堤名在鳯阳府虹县西五十里隂陵山名在和州城北八十里东城在鳯阳府定逺县东南五十里项羽败走东城即此汉置县属九江郡东汉滕抚隂陵人徐鳯反攻烧东城或云东城废县在和州境四溃山在应天府江浦县西南七十里昔项羽败垓下走至东城汉兵追之羽引骑依四溃山为阵即此石上有马迹或云汉兵四面围羽羽引兵溃围斩将于此因名俗呼为四马山乌江浦名在和州城北故乌江县四里谷城山名在兖州府东阿县东北五里又县东南一十二里有项羽墓在焉】
　　书法【王不书汉何汉篇也周殷曷为书诱归功贾也项籍何以不书诛前书讨项籍则足以明其为贼矣不必书诛可也】
　　发明【固陵之追籍已兵疲食尽犹能大破汉军则刘非项敌明矣然未防三将防兵卒能破羽则汉之用人与籍之自用其相去何翅什百详书信越英布防兵之实所以见汉之擒籍卒赖三人之力若夫籍负弑逆之罪而不正其诛者汉本志于争天下而非纯于讨贼故纲目亦不得而纯予之也】
　　王还至定陶驰入齐王信壁夺其军质实【定陶注见秦二世二年】书法【前书夺韩信军矣于是复书驰入壁夺其军帝则未免任术矣此信之所以不终臣节也故纲目备书之而此称驰入】
　　○遣刘贾击临江王共尉虏之○春正月更立齐王信为楚王魏相国越为梁王
　　【韩信至楚召漂母赐千金召辱巳少年以为中尉曰此壮士也】
　　发明【汉王方擒项籍即夺韩信军故纲目书驰入齐王信壁以见其急于制信如此然信号为善兵而汉王两夺其军如取婴儿之物则信亦未得为节制之师而汉王将将之能尤不可及矣若夫信军既夺又复改封畧无一毫不平之意则他日疑而虏之是固汉王之过也比事详观则得之矣】
　　赦
　　【令曰兵不得休八年万民与苦甚今天下事毕其赦天下殊死已下】
　　二月王即皇帝位
  </div>
  <div class="pagination">
   <a href="御批资治通鉴纲目_page15.html">
    上一页
   </a>
   <span>
    ...
   </span>
   <a href="御批资治通鉴纲目_page11.html">
    11
   </a>
   <a href="御批资治通鉴纲目_page12.html">
    12
   </a>
   <a href="御批资治通鉴纲目_page13.html">
    13
   </a>
   <a href="御批资治通鉴纲目_page14.html">
    14
   </a>
   <a href="御批资治通鉴纲目_page15.html">
    15
   </a>
   <span class="current-page">
    16
   </span>
   <a href="御批资治通鉴纲目_page17.html">
    17
   </a>
   <a href="御批资治通鉴纲目_page18.html">
    18
   </a>
   <a href="御批资治通鉴纲目_page19.html">
    19
   </a>
   <a href="御批资治通鉴纲目_page20.html">
    20
   </a>
   <a href="御批资治通鉴纲目_page21.html">
    21
   </a>
   <span>
    ...
   </span>
   <a href="御批资治通鉴纲目_page17.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
