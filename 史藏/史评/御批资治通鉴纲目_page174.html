<!DOCTYPE html>
<html>
<head>
    <meta charset="UTF-8">
    <title>御批资治通鉴纲目 - 第 174 页/共 243 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御批资治通鉴纲目 - 第 174 页/共 243 页</h1>
    <div class="content">　　【江华司马王琚性豪侈与李邕皆自谓耆旧久在外意怏怏李林甫恶其负材使气欲因事除之因别遣罗希奭按邕与裴敦复皆杖死邕才艺出众卢藏用常语之曰君如干将莫邪难与争锋然终虞缺折耳邕不能用林甫又奏分遣御史赐皇甫惟明韦坚等死希奭所过杀迁谪者李适之仰药琚自缢适之子霅迎防至东京林甫令人诬告杀之给事中房琯坐与适之善贬宜春太守林甫恨韦坚不已遣使于循河及江淮州县求坚罪収系纲典船夫徴剥逋负延及邻伍死者甚众至林甫卒乃止】集览【干将莫邪正义曰二劒名也将无明音但人皆读作锵邪余遮反汉书音义曰干将韩王劒师也索隐曰应劭云干将吴大夫善冶者与欧冶子同师俱能为劒欧冶子在越铸劒五口三口入于吴一曰盘郢二曰鱼肠三曰湛卢吴王阖闾得而宝之以故使劒匠作劒二口匠作劒不成干将曰昔吾师作冶金鐡之精不销夫妻俱入炉中然后成物于是其妻乃断发剪爪与夫望炉俱跃遂投炉中乃成故阳曰干将隂曰莫邪阳作龙文隂作漫理终虞虞虑也所过杀迁谪者罗希奭所经过处应有坐迁谪者尽杀之纲典主漕运案牍之吏】质实【江华郡名注见中宗嗣圣七年道州房琯河南人宜春郡名注见高宗仪鳯元年】
　　书法【于是邕与敦复皆以勣党坐杖死不书敦复何畧之也曷为畧之敦复林甫党也党于林甫而卒为所杀亦自取矣故不书然则王琚适之则曷为止以自杀书上书杀某某某下书某某自杀则其自杀也有廹之而然矣】
　　发明【世之治也昆虫草木皆得其生世之乱也公卿大夫不得其死观纲目所书自栁勣杜有邻以至李邕王琚李适之等皆当时荐绅不免无罪见杀则民之无告而死者又可知矣古人乱邦不居无道则隐盖为此也虽然明皇蔽于林甫虽爱子犹且不免况大夫士乎】
　　除绞斩条
　　【上慕好生之名令应绞斩者皆重杖流岭南其实有司率杖杀之】
　　书法【书予之也纲目防刑之政书除十详汉惠帝四年皆予之也】
　　令天下嫁母服三载考异【提要嫁上有为字】集览【嫁母服三载嫁母谓父卒母嫁礼降服杖期今乃令天下为嫁母服三年文公家礼曰子为父后则为嫁母无服】
　　书法【尝敇五服并从经传矣既又加母党服于是又令嫁母服三载纲目并书之得失昭然矣】发明【自武韦増加母服屡见讥于君子然妇人自崇其党无足言者今宗乃无故令天下嫁母服三载果何谓哉夫嫁母于义已絶犹増重如此则逮事之母当如何耶此于理不通而不可以强推者是不独知母而不知父而已大书于册可胜叹哉】
　　○令士通一艺以上皆诣京师
　　【上欲广求天下之士命通一艺以上皆诣京师李林甫恐草野之士对防斥其奸恶建言举人卑贱恐有俚言汚浊圣听乃令郡县精加试练送省覆试具名闻奏既而至者皆试以诗赋论遂无一人及弟者林甫乃以野无遗贤上表称贺】
　　书法【于是林甫艰之覆试无一人及第者则其书之何甚宗之暗也终纲目书举经士六详汉平帝元始四年具文无如天宝者矣】
　　以安禄山兼御史大夫
　　【禄山体肥腹垂过膝外若痴直内实狡黠令其将刘骆谷留京师诇朝廷指趣嵗献俘虏杂畜竒禽异兽珍玩之物不絶于路其在上前应对敏给杂以诙谐上尝戯指其腹曰此胡腹中何所有其大乃尔对曰更无余物止有赤心耳上悦又尝命见太子禄山不拜左右趣之拜禄山曰太子何官上曰此储君也朕千秋万歳后代朕君汝者也禄山曰臣愚向者唯知有陛下一人不知乃更有储君不得已然后拜上以为信然益爱之上尝晏勤政楼独禄山于御座东间设金鸡障置榻使坐其前命杨铦娣弟皆与禄山叙兄弟禄山得出入禁中因请为贵妃儿上与贵妃共坐禄山先拜贵妃上问何故对曰胡人先母而后父上悦】质实【诙谐注见汉武帝建元三年】
　　发明【禄山胡人目不知书御史大夫乃风宪之长朝廷清选以之兼职可谓非其伦矣直笔书之亦足贻千古之笑也】
　　夏四月王忠嗣觧河东朔方节度
　　【李林甫以忠嗣功名日盛恐其入相忌之安禄山潜蓄异志托以御防筑雄武城请忠嗣助役欲留其兵忠嗣先期而徃不见禄山而还数奏禄山必反林甫益恶之忠嗣固辞河东朔方节度许之】
　　冬十月如骊山温泉名其宫曰华清考异【如上漏帝字】质实【骊山注见秦始皇三十七年一统志云温泉在西安府临潼县东南二里骊山之麓秦始皇于此砌石起宇汉武重加修饰华清宫在骊山下唐太宗所建以温汤所在初名温泉宫宗改曰华清治汤为池环山列宫室每歳临幸内有飞霜九龙长生明珠等殿久废今汤存焉】
　　书法【未有书名其宫者书名其宫何讥溺爱也与前书更集仙为集贤者大异矣】
　　○将军董延光攻吐蕃石堡城不克十一月以哥舒翰充陇右节度使贬王忠嗣为汉阳太守
　　【王忠嗣以部将哥舒翰为大斗军副使李光弼为河西兵马使翰本突骑施别部酋长光弼契丹王楷洛之子也皆以勇畧为忠嗣所重每嵗积石军麦熟吐蕃輙来获之无能御者翰先伏兵于其侧虏至断其后夹击之无一人得返自是不敢复来上欲使忠嗣攻吐蕃石堡城忠嗣上言石堡险固吐蕃举国守之非杀数万人不能克臣恐所得不如所亡不如厉兵秣马俟其有衅然后取之上意不快将军董延光请行上命忠嗣分兵助之忠嗣不得已奉诏而不尽如其所欲李光弼曰大夫以多杀士卒之故不欲成延光之功虽廹于制书实夺其谋也何以知之今以数万众授之而不立重赏士卒安肯为之尽力乎然此天子之意也彼无功必归罪于大夫大夫何爱数万叚帛不以杜其谗口乎忠嗣曰今以数万之众争一城得之未足以制敌不得亦无害于国故忠嗣不欲为之忠嗣今受责天子不过以一将军归宿卫其次不过黔中上佐忠嗣岂以数万人之命易一官乎光弼曰大夫能行古人之事非光弼所及也延光过期不克言忠嗣沮挠军计上怒李林甫因使人告忠嗣欲拥兵奉太子敕徴忠嗣入朝委三司鞫之上闻哥舒翰名召见悦之以为陇右节度使而诏三司曰吾儿居深宫安得与外人通谋此必妄也但劾忠嗣沮挠军功翰之入朝也或劝多赍金帛以救忠嗣翰曰若直道尚存王公必不寃死如其将防多赂何为三司奏忠嗣罪当死翰力陈其寃上感悟贬忠嗣汉阳太守范氏曰王忠嗣可谓贤将矣不为无益害有益不以所得易所亡不顾一身之危而惜士卒之命其可谓贤将矣然忠嗣知石堡之不可取莫若固守前议均之得罪不亦宜乎既黾勉奉诏而复挠其谋使谗人得以借口岂忠嗣思之未至邪○李林甫屡起大狱以杨钊有掖庭之亲乃引以为援事有防渉东宫者皆指擿使之奏劾付罗希奭吉温鞫之钊因得逞其私志所挤防诛夷者数百家幸太子仁孝谨静张垍高力士常保防于上前故林甫终不能间也】集览【哥舒翰哥舒虏复姓元和姓纂云哥舒本突骑施别部之号后因为氏焉大斗军凉州有大斗军因大斗防谷为名黔中上佐黔中注见周显王七年上佐官名也别驾长史司马通谓之上佐指擿指示桃擿也垍其致反】质实【哥舒翰营州桞城人积石军莫详处所惟河州卫军民指挥使司城西北一百二十里有积石闗唐置军于此防守未知是否智者察焉厉兵秼马注见晋孝武太元十七年汉阳郡名本春秋郧国地战国属楚秦属南郡汉为江夏郡安陆县地三国属魏后属吴皆为重镇晋立沌阳县为江夏郡治后郡移治安陆县宋齐梁并属江夏郡后周属竟陵郡隋属复州大业初属沔阳郡唐置沔州治汉阳县天宝初改汉阳郡乾元初复为沔州宝歴初州废周世宗平淮南以汉阳县置军宋熈宁中废为县绍兴中复置军元至元中陞为汉阳府本朝因之湖广道掖庭注见汉光武建武二年】
　　杀戸部侍郎杨愼矜
　　【慎矜为上所厚李林甫浸忌之慎矜与王鉷父中表兄弟也故引鉷入台及鉷迁中丞慎矜犹名之鉷意不平慎矜不之觉也尝与之私语防书慎矜与术士史敬忠善敬忠言天下将乱劝慎矜于临汝山中买庄避乱林甫知鉷与慎矜有隙诱使图之鉷乃遣人以飞语告慎矜隋炀帝孙与凶人徃来家有防书谋复祖业上大怒収慎矜繋狱命杨钊卢同之使吉温捕敬忠于汝州敬忠与温父善温防时敬忠尝抱抚之及捕获温不与语鎻其颈驱之马前使吏诱之曰杨慎矜已欵服惟湏子一辨解意则生不然必死敬忠求纸温不答敬忠恳请哀切乃令答辨还鞫愼矜引以为证慎矜皆引服惟搜防书不获使卢入长安搜其家袖防书入闇中出诟曰逆贼深藏秘记以示愼矜叹曰吾不蓄防书此何从在吾家哉吾应死而已于是兄弟皆赐死妻子流岭南连坐者数十人】集览【与王鉷父中表兄弟王鉷之父名晋中表兄弟犹言外内兄弟也尔雅姑之子外兄弟也舅之子内兄弟也又魏杨阜称外兄姜叙而皇甫谧列女传云姜叙姑子杨阜则舅子称姑子为外兄弟姑子称舅子为内兄弟或曰两姨之子为外兄弟姑舅之子为内兄弟临汝河南汝州属县名今汝州梁县是有临汝店】质实【一统志云临汝县名唐初所置属汝州后废之故城在南阳府汝州西南六十里汝州注见汉光武建武二年梁县】书法【慎矜掊克罪人也书爵书杀何甚林甫也愼矜私语防书信有罪矣不至杀也诬而杀之甚矣】
　　十二月以天下岁贡赐李林甫
　　【命百官阅嵗贡物于尚书省悉以车载赐李林甫上或时不视朝百司悉集林甫第门台省为空林甫子岫为将作监颇以满盈为惧尝从林甫游后园指役夫言曰大人久处钧轴怨仇满天下一朝祸至欲为此得乎林甫不乐曰势已如此将若之何先是宰相皆以徳度自处驺从不过数人林甫自以多结怨常虞刺客出则歩骑百余人为左右翼金吾静街前驱在数百歩外居则重闗复壁如防大敌一夕屡徙牀虽家人莫知其处】集览【钧轴钧陶瓦轮也其中旋转者取周回调均之义轴车轴也所以持轮者钧轴皆在物之要者故谓宰相秉钧当轴言其居中用事也左右翼顔师古曰旁引其骑若鸟翼之为也军左翼曰啓右翼曰胠楚辞天问篇曰并驱击翼何以将之文公集注云六韬曰翼其两旁疾击其后金吾注见汉武帝太初元年又注见汉光武建武十二年】
　　书法【书病宗也自书籍以来未有此赐矣纲目书赐金三赐银器一赐钱一赐谷二赐帛四赐服二赐第二赐锦防一赐丝一赐物一未有大于此者也】
　　发明【自林甫专政至是十有二年凡见于纲目所书者初无一善可纪而宗方且倚之为股肱心膂若何而不亡哉书以天下嵗贡赐林甫盖自古所无也使林甫而果贤者其可以货取乎】
　　以高仙芝为安西四鎭节度使
　　【仙芝本高丽人从军安西骁勇善骑射累官四镇节度副使小勃律王及其旁二十余国皆附吐蕃贡献不入讨之不克制以仙芝为行营节度使讨之自安西行百余日至连云堡破之遣将军席元庆将千骑前行谓曰小勃律闻大军至其君臣百姓必走山谷第呼取出缯帛称敕赐之大臣至尽缚之以待我元庆如其言仙芝至斩其附吐蕃者数人急遣元庆徃斫娑夷藤桥甫毕而吐蕃救至娑夷即弱水不能胜草芥藤桥阔尽一矢力修之朞年乃成仙芝虏小勃律王及吐蕃公主而还上以仙芝为安西四镇节度使仙芝署封常清判官任以军事自唐兴以来邉帅皆用忠厚名臣不久任不遥领不兼统功名著者徃徃入为宰相其四夷之将虽才畧如阿史那社尔契苾何力犹不专大将之任皆以大臣为使以制之及开元中天子有吞四夷之志为邉将者十余年不易始久任矣皇子则庆忠诸王宰相则萧嵩牛仙客始遥领矣盖嘉运王忠嗣专制数道始兼统矣李林甫欲杜邉帅入相之路以胡人不知书乃奏言文臣为将怯当矢石不若用寒族胡人胡人则勇决习战寒族则孤立无党陛下诚以恩洽其心彼必能为朝廷尽死上悦其言始用安禄山至是诸道节度使尽用胡人精兵咸戍北邉天下之势偏重卒使禄山倾覆天下皆出于林甫专宠固位之谋也范氏曰明皇蔽于吞灭四夷欲求一切之功是以林甫得以行其计人君茍不能以义制欲迷而不复何所不至哉】集览【小勃律注见开元十年第呼句絶第但也但呼之令其出也第通作弟汉郦食其传第言之陈胜传弟令毋斩契苾何力契苾虏复姓何力其名契诘歴反苾蒲结反庆忠庆王名琮忠王即肃宗也名亨并领节度不出閤一切之功一切注见汉顺帝阳嘉元年】正误【第呼取出缯帛称敕赐之今按通鉴本文作第呼出取缯帛赐之纲目倒出字也】质实【髙丽东夷国名注见汉武帝元封二年朝鲜安西四镇注见髙宗永淳元年弱水注见宋武帝元嘉六年阿史那社尔突厥处罗可汗之子贞观十年率众入朝授左骑卫大将军契苾何力鐡勒莫贺可汗之孙贞观六年率众内附擢左领军将军】
　　书法【至是诸道节度多胡人矣林甫为之也】







　　御批资治通鉴纲目卷四十三下
<史部,史评类,御批资治通鉴纲目>
　　钦定四库全书卷
　　御批资治通鉴纲目卷四十四上
　　【起戊子唐宗天寳七载尽戊戊唐肃宗乾元元年】凡十一年
　　【戊子】七载夏四月以髙力士为骠骑大将军
　　【力士承恩岁久中外畏之太子亦呼之为兄诸王公呼之为翁驸马軰直谓之爷自李林甫安禄山軰皆因之以取将相然性和谨少过不敢骄横故天子终亲任之士大夫亦不疾恶也初上自东都还李林甫牛仙客知上厌巡幸乃増近道粟赋及和籴以实闗中数年蓄积稍丰上谓力士曰朕不出长安近十年天下无事朕欲悉以政事委林甫何如对曰天子巡狩古之制也且天下大柄不可假人彼威势既成谁敢复议之者上不恱力士顿首谢罪上意乃觧力士自是亦不敢深言天下事矣胡氏曰力士虽曰恭谨然其罪亦大矣力士审能为明皇忠计者宻主张九龄而去李林甫佐佑王忠嗣而去安禄山论功较绩夫孰与议既不能然反使安李因巳以取将相他日虽有大柄假人拥兵太重之说亦安能囬二人已盛之势哉不谨于大而谨于小知所以保身而不知所以保国此固小人之事于力士何责焉以当时得誉于士大夫而无疾恶之者故不可不辨也】质实【东都注见秦庄襄王元年三川闗中注见楚义帝元年长安县名注见汉惠帝五年廵狩注见隋炀帝大业六年】
　　五月羣臣上尊号○赐安禄山铁劵质实【鐡劵注见汉髙帝十二年丹书铁劵】
　　书法【汉为功臣铁劵不书此何以书讥宠过也禄山之反帝之宠过实启之书铁劵始此终纲目书铁劵三是年安禄山徳宗兴元二年李怀光昭宗龙纪二年王行谕皆终反者也】
　　○以杨钊判度支事考异【据后书贵妃姊则此当书贵妃从兄钊】考证【以杨钊当作以贵妃兄杨钊○谨按唐自髙宗以后数十年间载罹女祸明皇以英武之资亲定内难何乃昧于近监复蹈聚麀之耻而天下大乱贵妃与则天伤人伦之教无相逺者幸而贵妃与杨钊不及则天诸武故内患小而易去禄山大过昌宗易之故外患大而难平虽平之唐室由是日微矣纲目书贵妃姊为夫人故又当加贵妃兄于杨钊之上用昭逺监于方来也】
　　【钊善窥上意所爱恶而迎之以聚敛骤迁岁中领十五使恩幸日隆苏冕曰设官分职各有司存政有恒而易守事归本而难失经逺之理舍此奚据洎奸臣广言利以邀恩多立使以示宠使上心荡而益奢人情怨而成祸宇文融首唱其端杨愼矜王鉷继遵其杨国忠终成其乱仲尼云宁有盗臣而无聚敛之臣诚哉是言矣】
　　冬十一月以贵妃姊为国夫人考异【姊上当有诸字或三字贵妃姊三人皆有才色上呼之为姨出入宫掖并承恩泽势倾天下至是封韩虢秦国夫人与铦锜五家凡有请托府县承迎峻于制敇四方赂遗惟恐居后上所赐与五家如一竞开第舍极其壮丽一堂之费动逾千万既成见他人有胜己者輙毁而改为虢国尤为豪荡】集览【韩虢秦三州名韩注见髙祖武德八年虢注见宋文帝元嘉十二年莘秦注见汉光武建武元年天水】
　　书法【书封后女弟有之矣吕嬃元乂妻未有书妃姊者也书封妃姊帝之宠滥甚矣】
　　改防昌县曰昭应
　　【或言元皇帝降于华清宫之朝元阁故也】质实【防昌县注见汉成帝鸿嘉元年新丰华清宫注见天宝六载朝元阁按一统志在西安府临潼县东南二里骊山上唐建遗址尚存】
　　发明【无道之世其政事施设无非乖舛然没而不书则无以见其乱亡之由姑以是岁观之书髙力士为骠骑则见其尊用宦者书羣臣上尊号则见其滛侈自居书赐安禄山铁券则见其宠信胡雏书杨钊判度支则见其任小人而穷聚敛书贵妃姊为国夫人则见其宠女谒而轻名器书改会昌县曰昭应则见其信妖人而事神恠夫以一岁之间畧无一善可书则余岁从可知矣故凡易治而乱转安而危是岂一朝一夕之积宗自恃太平委政林甫养成天下之乱一败涂地其祸至于唐亡而未已纲目特书屡书葢亦有不获已焉耳葢亦有不容已焉耳】
　　十二月哥舒翰筑神威军应龙城
　　【由是吐蕃不敢近青海】质实【青海注见汉和帝永元十四年西海吐蕃西种名注见太宗贞观八年】
　　书法【赭圻斥温优也此其斥翰何归功翰也自筑此城而吐蕃不敢近青海则翰之功多矣故称名以臣筑城一也有以功书者张仁愿筑三受降城中宗景龙二年翰筑应龙城是年髙骈筑罗城僖宗干符三年是也有以伉书者温城赭圻晋哀帝兴宁元年知诰城金陵五代唐癸巳年是也美恶不嫌同辞】
　　云南王归义死考异【提要死误作卒】质实【云南郡名注见汉武帝元狩元年滇子閤罗凤嗣】
　　【己丑】八载春二月帅群臣观左藏赐杨钊金紫考异【帅上漏帝字】
　　【是时州县殷富仓库积粟帛动以万计钊请令粜变为轻货输京师屡奏帑藏充牣古今罕俦故上帅羣臣观之赐钊紫衣金鱼上由是视金帛如粪壤赏赐无限】集览【紫衣金鱼髙祖初给随身鱼袋三品以上赐紫则给金鱼五品以上赐绯则给银鱼】质实【左藏注见代宗大暦十四年京师注见周显王二十五年充牣注见宋眀帝太始元年】
　　书法【凡书观讥也自观左藏而帝之侈心益张矣终纲目书观十详汉武帝元鼎元年书赐服二详周显王五年皆讥也舍是无书观者矣舍是无书赐服者矣】
　　发明【财聚则民散财散则民聚宗非甚昏懵者然见货贿而恱非特有愧于不殖货利之君亦独不思何自而得乎书帅群臣观左藏赐杨钊金紫是国以利为利而不以义为利也虽欲不亡胡可得乎】
　　夏四月杀咸宁太守赵奉璋
　　【奉璋告李林甫罪二十条未达林甫讽御史逮捕以为妖言杖杀之胡氏曰自古杀忠谏者必亡人君以此犹亡其国宰相以此岂不亡其家与身乎然奉璋官非諌臣职非御史出位而言其死自取之也】质实【咸宁郡名未详沿革】
　　五月停折冲府上下鱼书
　　【先是折冲府皆有木契铜鱼朝廷征发下敕书契鱼都督郡府参验皆合然后遣之自募置彍骑府兵日壊死亡不补器械耗散畧尽府兵入宿卫者谓之侍官言其为天子侍卫也其后本卫多以假人役使如奴长安人羞之至以相诟病其戌边者又多为边将苦使利其死而没其财由是应为府兵者皆逃匿至是无兵可交李林甫遂奏停折冲府上下鱼书是后府兵徒有官吏而已彍骑之法天寳以后稍亦变废应募者皆市井负贩无赖子弟未尝习兵时承平日乆议者多谓中国兵可销于是民间挟兵器者有禁子弟为武官父兄摈不齿猛将精兵皆聚于西北边中国无武备矣】集览【相诟病记儒行篇妄常以儒相诟病注诟病犹耻辱也诟音遘又呼候反摈不齿摈斥也不齿注见开元二年】质实【折冲府注见开元十年府兵府兵注同上年彍骑注同上十三年市并注见汉顺帝阳嘉三年臣生自草茅】书法【府兵至是尽废矣故终志之】
　　发明【天下虽安忘战必危故古人搜苖狝狩寓兵于农所以当无事而为有事之防也府兵太宗之善制子孙不能脩弊补废振而起之一变于张说而其制大壊至是无兵可交况彍骑之法又变是举天下之大无一人以将之也书停折冲府上下鱼书其为弛备不亦甚乎】
　　六月加圣祖及诸帝后号諡
　　【太白山人李浑防上言见神人言金星洞有玉板石记圣主福寿之符命王鉷求获之上以符瑞相继上圣祖号曰大道元皇帝髙祖諡曰神尧太宗曰文武髙宗曰天皇中宗曰孝和睿宗曰贞帝曰大圣皇帝后曰顺圣皇后范氏曰尭舜禹汤文武之君諡号惟一而已旣称天以诔之则子孙不可得而改也髙宗不师古昔始改祖宗旧諡天寳以后増加复重至繁而不可纪夫祖宗茍有髙世之功徳则曰文曰武足矣若其无功徳而子孙妄加之则是诬之而使天下后世以为讥玩也故孝子慈孙之欲显其亲莫若使名副其实而不浮则天下心服之矣未闻以諡号繁多为贵也唐之典礼不经甚矣】集览【称天以诔之注见秦始皇二十六年使名副其实而不浮记表记篇先王諡以尊名耻名之浮于行也注諡者行之迹名声誉也言先王论行以为諡以尊名者使声誉可得而尊言也在上曰浮君子勤行成功声誉逾行是所耻】质实【太白山按一统志在西安府武功县南九十里山极髙上常积雪望之皓然谚云武功太白去天三百山下军行不得鸣鼔角鸣则疾风暴立至上有洞即道书所谓第十一洞天也】发明【加諡之非论者多矣然唐史及通鉴皆备载之至纲目一切削去止书庙号独髙祖书神尧太宗书文武宗书明皇而已此固纲目笔削之深意不以无谓之浮名淆乱于方册之间者也】
　　哥舒翰攻吐蕃石堡城防之集览【石堡城注见开元十七年】
　　【哥舒翰帅兵六万攻吐蕃石堡城其城三靣险絶惟一径可上吐蕃但以数百人守之贮粮食积木石唐兵前后屡攻之不能克翰进攻数日不防召禆将髙秀岩张守瑜欲斩之二人请三日期防之士卒死者数万顷之翰又遣兵于赤岭西开屯田以谪卒二千戌应龙城吐蕃大集戍者尽没】质实【屯田注见髙宗龙朔三年】
　　书法【信安王祎尝复石堡矣书曰攻吐蕃防石堡城虽不书复而城固唐城也于董延光书曰攻吐蕃石堡城不克于哥舒翰书曰攻吐蕃石堡城防之系石堡于吐蕃何也石堡一城得之未足以制敌不得亦无害于国系石堡于吐蕃所以见其不必争也翰能得之士卒死者犹数万则不克者又可知矣以一彼一此之城而毎捐数万人以争之仁者不为也系石堡于吐蕃纲目之意防矣】
　　羣臣请加尊号
　　【凡十二字】
　　发明【唐人至无谓者莫甚于加尊号之事然前史犹载其所上之号曰开元天地大寳圣文神武应运皇帝至纲目止书群臣请加尊号而不着其词者正以滛名无实故特削之耳或者顾谓纲目之于通鉴失之节畧岂不过哉自后加尊号者皆仿此】
　　始禘祫于太清宫质实【禘祫癸名注见汉平帝元始五年】
　　【庚寅】九载春正月群臣请封西岳许之质实【西岳注见周安王十五年泰华】○二月以姚思艺为检校进食使
　　【时诸贵戚竞以进食相尚上命宦官姚思艺为检校进食使水陆珍羞数千盘一盘费中人十家之产】集览【珍羞礼天官膳夫羞用百有二十品珍用八物注羞出于牲及禽兽以备滋味谓之庶羞而品味未得尽闻八珍注见髙祖武徳九年】
　　书法【非事也非名也书丑之】
　　发明【呜呼菲饮食而致孝乎鬼神所以为禹自朝至于日中昃不遑暇食所以为文王古圣人非固啬于自奉也罗八珍于前所食不过适口岂必重为侈靡而暴珍天物哉明皇以一口腹之防至于水陆珍羞列数千盘一盘费中人十家之产而又置使以领之自以为能享玉食之奉也未几逆胡反叛出次咸阳距宫阙不四十里日中犹未得食仅有民献粝饭杂以豆麦皇孙軰争以手掬须臾而尽犹未能饱又命军士诣村落求食当是之时囘视前日珍羞果安在哉乃知古人不求侈靡所以长有其有明皇过求侈靡遂至不能保其所有纲目特书以姚思艺为检校进食使葢前所未有而明皇穷极奢侈专意口腹之欲则亦不言自见矣欲免粝饭之乞得乎】
　　关中旱西岳祠灾制罢封祀质实【西岳祠按一统志在西安府华隂县东五里祠有唐宗所制华山碑在焉国朝载在祀典】
　　书法【制罢封祀何讥也封泰山非也封西岳益非也又不得已而罢故书讥之太宗诏封泰山以星孛罢髙宗诏封泰山以有疾罢宗许封西岳以祠灾罢纲目歴历书之所以讥也终纲目书罢封三详贞观十五年书停封一贞观二十一年】
　　○夏四月流宋浑于潮阳质实【潮阳按一统志本汉海阳县地晋始置潮阳县属义安郡以在大海之北故名隋属潮州唐永徽初省天寳初复置宋元俱仍旧至本朝因之改属潮州府初吉温因李林甫得进及杨钊恩遇浸深温遂去林甫而附之为画代林甫执政之策御史中丞宋浑林甫所厚也求得其罪使钊奏而逐之以剪其心腹林甫不能救也】
　　五月赐安禄山爵东平郡王质实【东平郡注见汉献帝兴平元年唐将帅封王自此始】
　　书法【汉兴初赐爵止左庶长宣帝以后皆侯矣唐初犹皆书公敬晖等始赐爵王则以功故也于是而继书禄山滥已甚矣终唐之世书赐爵王者八敬晖等安禄山仆固怀恩郭子仪李元忠郭昕韦臯杨行宻武士彠追赐不与焉】
　　秋八月以安禄山兼河北道采访处置使质实【河北道注见汉成帝绥和二年魏郡】○求殷周汉后废韩介酅公
　　【处士崔昌上言国家宜承周汉以土代火魏周隋皆閠位不当以其子孙为二王后事下公卿集议集贤院学士卫包上言集议之夜四星聚于尾天意昭然上乃命求殷周汉后为三恪废韩介酅公】集览【国家宜承周汉周木徳汉火德故木生火今唐得土徳以土代火宜矣魏周隋皆闰位林駉至论曰自魏至隋皆非正统不足继汉故崔昌议去而不用夫自魏至隋皆不足继汉则继汉者唐也魏周隋皆非命之运如岁月之余分为闰也又秦为闰位注见汉昭烈帝章武元年三恪左传襄二十五年郑子产曰昔虞阏父为周陶正我先王以其神明之后也庸以元女配胡公而封诸陈以备三恪注阏父舜之后元女武王之长女胡公阏父之子满也周得天下封夏后于杞殷后于宋又封舜后谓之恪凡三王后为三国其礼转隆示敬而已故曰三恪韵防载古客字皆读如恪三恪如孔丛子礼之如賔客也宗初以魏周隋后为三恪取其近世今乃求殷周汉后为三恪韩介酅初封魏周隋之后三国名】质实【处士注见周赧王元年韩介酅三州名韩注见髙祖武徳八年介注见晋惠帝元兴元年介休酅注见隋防帝义宁二年】
　　冬十月得妙宝眞符
　　【山人王翼上言见元皇帝言寳僊洞有妙寳眞符命张均等求得之时上尊道教慕长生故所在争言符瑞李林甫等皆请舍宅为观以祝圣寿上恱范氏曰秦始皇汉武帝皆雄才之主乃为方士所欺玩无异于婴儿人君惟防俭寡欲则邪謟无自而入矣其心一有所蔽鲜不为惑也明皇不正其心故小人争为幻以惑之其神明精爽旣夺矣此所以飬成大乱也】质实【寳仙洞莫详处所按一统志吉安府永新县东二十五里石灰山有寳僊圣洞洞内有石天石罗汉石观音又有石鼔击之有声后有石龙喷泉又有后洞深长逾半里中有石房石牀等类及有石乳石燕其石色白而细邑人皆凿取为灰随凿而随合此洞未知是否姑录之以备参考焉】
　　书法【寳符藏符不书此何以书讥惑也田崔之诈人能言之帝亦知之是可以悟矣再而至三反有眞符之得焉符岂果眞乎哉甚矣帝之难悟也帝之惑至是有不可得而揜者矣故特书讥之】发明【唐兴至是已百余载使老氏果有其神何不见于武徳贞观永徽开元之间而独见之天寳末年乎书得妙寳眞符其诬罔妖妄尤可耻也】
　　安禄山入朝
　　【禄山屡诱奚契丹饮以莨菪酒醉而阬之动数千人函首以献前后数四至是请入朝上命有司先为起第于昭应禄山至戏水杨钊兄弟姊妹皆徃迎之上幸望春宫以待之禄山献奚俘八千人上命考课之日书上上考前此听禄山于上谷铸钱五垆禄山乃献钱様千缗】集览【莨菪酒莨菪音浪荡药草名用以酿酒本草莨菪子味苦甘寒有毒】质实【奚契丹东胡别种注见睿宗太极元年昭应县名注见汉成帝鸿嘉元年新丰戏水注见秦二世二年望春宫按一统志在西安府城东南一十二里浐水西岸隋文帝所建炀帝改曰长乐宫上谷郡名注见秦王政三年】
　　制追复张易之兄弟官爵
　　【杨钊张易之之甥也奏乞雪易之兄弟制引易之兄弟迎中宗于房陵之功复其官爵仍官其子】质实【房陵县名注见汉献帝建安二十四年】
　　发明【易之浊乱宫闱不啻墙茨之丑旣行诛削付之不问可也今乃下制复其官爵则是自彰乃祖之恶耳直笔书之可媿甚矣】
　　赐杨钊名国忠
　　【钊以图防有金刀请改之也】质实【图防注见汉平帝元始四年】
　　书法【书赐名何讥不践其名也赐名不书据崔旰赐名宁程华赐名日华王延赏赐名防休何重顺赐名敬韩雄赐名中乐行逹赐名彦愼嗢没斯赐名思忠并不书甚恶甚美书书国忠书正已书寳臣书国昌书全忠书賛华其恶也书茂昭书正其美也非是不书书赐名始此终纲目书赐名五杨国忠李正已张茂昭田正朱全忠书赐姓三娄敬徐世勣罗艺书赐姓名三李寳臣李国昌李賛华不书赐书削夺一宋文通赐名李茂贞不书赐书复其姓名一李绍贞复姓名霍彦威】
　　南诏反防云南郡
　　【杨国忠徳鲜于仲通荐为剑南节度使仲通性褊急失蛮夷心故事南诏常与妻子俱谒都督过云南太守张防陁皆私之又多所征求南诏王閤罗鳯忿怨发兵反攻防云南杀防陁取夷州三十二】质实【剑南节度注见晋武帝泰始八年益州南诏西南夷国名注见开元二十六年】
　　【辛卯】十载春正月免驸马程昌裔官
　　【杨氏五宅夜游与广平公主从者争西市门杨氏奴挥鞭及公主衣公主坠马昌裔下扶之亦被数鞭公主泣诉于上上为之杖杀杨氏奴明日免昌裔官不听朝谒】质实【广平县名注见汉光武建武二十年】
</div>
    <div class="pagination">
<a href="御批资治通鉴纲目_page173.html">上一页</a><span>...</span><a href="御批资治通鉴纲目_page169.html">169</a><a href="御批资治通鉴纲目_page170.html">170</a><a href="御批资治通鉴纲目_page171.html">171</a><a href="御批资治通鉴纲目_page172.html">172</a><a href="御批资治通鉴纲目_page173.html">173</a><span class="current-page">174</span><a href="御批资治通鉴纲目_page175.html">175</a><a href="御批资治通鉴纲目_page176.html">176</a><a href="御批资治通鉴纲目_page177.html">177</a><a href="御批资治通鉴纲目_page178.html">178</a><a href="御批资治通鉴纲目_page179.html">179</a><span>...</span><a href="御批资治通鉴纲目_page175.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
