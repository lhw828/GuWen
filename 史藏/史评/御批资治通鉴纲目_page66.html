<!DOCTYPE html>
<html>
<head>
    <meta charset="UTF-8">
    <title>御批资治通鉴纲目 - 第 66 页/共 243 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御批资治通鉴纲目 - 第 66 页/共 243 页</h1>
    <div class="content">　　【壬子】十年【魏太和六年吴嘉禾元年】春三月魏主叡东廵
　　【魏主叡防女淑卒叡痛之甚追諡立庙塟于南陵取甄后从孙黄与之合葬追封黄为列侯为之置后袭爵欲自送葬又欲幸许司空陈羣谏曰八嵗下殇礼所不备况未期月而为制服举朝素衣朝夕哭临自古以来未有此比况欲自往视陵亲临祖载乎愿陛下抑割有损无益之事此万国之至望也又闻车驾欲幸许昌将以避凶夫吉凶有命祸福由人移徙求安则亦无益且吉士贤人犹不妄徙其家以宁乡邑况帝王万国之主行止动静岂可轻脱也少府杨阜曰文皇帝武宣皇后崩陛下皆不送葬所以重社稷备不虞也何至孩抱赤子而送葬哉皆不听】集览【八嵗下殇注见晋孝武帝太元十四年长殇祖载记檀弓上篇主人既祖填池注祖谓移柩车去载处为行始也白虎通曰祖于庭何夺孝之思也注祖始也始载于庭也乘车辞祖祢故为祖载许昌本汉颍川郡长社县魏文帝改名许昌故城在今县西南四十里】质实【一统志云许昌本周时许国之地名秦属颍川郡汉为韩国寻置许县属颍川郡东汉末献帝都于此曹魏改曰许昌晋徙颍川郡治此北齐于此置南郑州后周改许州治长社县隋改县因颍川州为颍川郡唐初复为许州长社县五代梁置匡国军唐改忠武军宋陞为颍昌府金复为许州昌武军元为许州属河南路本朝以长社县省入改属开封府】
　　吴遣使如辽东徙其骑都尉虞翻于苍梧
　　【吴主遣周贺等之辽东求马初虞翻性疎直数有酒失又好抵忤人多见谤毁吴主权尝与羣臣饮自起行酒翻伏地阳醉权去翻起坐权大怒手剑欲击之刘基諌曰大王以三爵之后手杀善士虽翻有罪天下孰知之权曰曹孟徳尚杀孔文举孤于虞翻何有哉基曰大王躬行徳义欲与尧舜比隆何乃自喻于孟徳翻由是得免权因敕左右自今酒后言杀皆不得杀他日与张昭论神僊翻又指昭曰彼皆死人而语神僊世岂有僊人也权积怒遂徙翻交州及周贺等行翻闻之以为去人财以求马既非国利而辽东絶逺往恐无获欲諌不敢作表以示吕岱为人所白复徙苍梧猛陵】集览【三爵爵礼饮噐也形如爵可受一升记玉藻篇君子之饮酒也受一爵而色洒如也二爵而言言斯礼已三爵而油油以退注洒如肃敬貌言言和敬貌斯犹耳也油油悦敬貌以退谓礼饮过三爵则敬杀可以去矣诗賔之初筵篇三爵不识矧敢多又左传宣二年臣侍君宴过三爵非礼也猛陵县名属苍梧郡】质实【刘基牟平人繇之子汉宗室也交州注见晋武帝太康元年交广苍梧郡名注见武帝元鼎元年一统志云猛陵汉之县名属苍梧郡晋属永平郡隋平陈郡废置藤州治永平县大业中州废复置永平郡唐复为藤州天寳初改感义郡乾元初复为藤州治宁风县宋徙治镡津县元因之本朝初改州为县省镡津县入焉仍属梧州府】
　　秋九月魏治许昌宫○魏伐辽东不克还击吴使者斩之
　　【公孙渊数与吴通魏主叡使汝南太守田豫自海道幽州刺史王雄自陆道讨之散骑常侍蒋济諌曰凡非相吞之国不侵叛之臣不宜轻伐伐之不能制是驱使为贼也故曰狼虎当路不治狐狸先除大害小害自已今海表委质不乏职贡而议者先之正使克之无益于国傥不如意是为结怨失信也不听豫等往皆无功诏令罢军时吴遣将军周贺乘海求马于渊豫以贺等还嵗晚风急必赴成山遂輙以兵据之贺等还至遇风豫勒兵击斩之权始思翻言召之防卒以其防还】集览【成山东濵海在莱州东属盘阳路】质实【一统志云田豫渔阳雍奴人成山在登州府文登县南一百二十里海濵史记秦始皇过黄腄穷成山汉武帝幸东海作朱鴈之歌拜日于成山即此】
　　书法【魏书伐何渊受魏官也于是数与呉通故一书伐】
　　魏以刘晔为大鸿胪
　　【魏侍中刘晔为魏主叡所亲重叡将伐蜀朝臣皆諌入賛议则曰可伐出与朝臣言则曰不可有胆智言之皆有形中领军杨暨尝谏伐蜀叡曰卿书生焉知兵事暨谢曰臣言诚不足采刘晔先帝谋臣盖亦云然叡曰晔与吾言可矣暨曰请召质之乃召至问之晔终不言后因独见责叡曰伐国大谋也臣得与闻常恐眯梦漏泄为罪焉敢向人言之夫兵诡道也未发不厌其宻陛下显然露之臣恐敌国已闻之矣叡谢之晔出责暨曰夫钓者中大鱼则纵而随之湏可制而后牵则无不得也人主之威岂徒大鱼而已乎子诚直臣然计不足采不可不精思也暨亦谢之或谓叡曰晔不尽忠善伺上意所趋而合之陛下试反意而问之与所问反者是晔常与圣意合也每问皆同者晔之情必无所逃矣叡验之果得其情从此疏焉晔遂发狂出为大鸿胪以忧死传子曰巧诈不如拙诚信矣晔独任才智不敦诚慤内失君心外用于俗卒以自危岂不惜哉】质实【刘淮南夀春人】
　　吴人击魏庐江不克
　　【陆逊引兵向庐江魏人以为宜速救之满宠曰庐江虽小将劲兵精守足经时况贼舎船二百里来后尾空絶不来尚欲诱致今宜听其遂进但恐走不可及耳乃整军趋宜口吴人闻之夜遁时吴人嵗有北计宠上疏曰合肥城南临江湖北逺夀春贼来攻围必据水为势官兵救之当先破贼然后围解贼往甚易救之甚难然其西三十里有奇险可依更宜立城徙见兵以固守此为引贼平地而掎其归路于计为便蒋济以为如此既示天下以弱且望贼烟火而壊城此为未攻而自防一至于此刼畧无限必以淮北为守矣魏主叡疑之宠重表曰孙子言兵者诡道也故能而示之不能形实不必相应也又曰善动敌者形之今贼未至而移城却内引贼逺水择利而动所谓形而诱之也尚书赵咨以宠防为长乃报听之】集览【孙子史记孙子武者齐人也吴王阖庐用以为将作兵法十三篇】质实【庐江郡名注见景帝五年孙武注见唐宗开元二十四年赵咨南阳人】
　　【癸丑】十一年【魏青龙元年吴嘉禾二年】春正月青龙见魏摩陂井中二月魏主叡往观之集览【摩陂在古郏鄏魏明帝以龙见改名龙陂晋为河南县】书法【观龙不书据晋武帝太康五年见武库井中帝观之不书此何以书逺也故特书往】发明【龙在天之物而见于井中其殆芳髦失位之兆乎叡往观之不知警省故书以示讥】
　　○吴遣使拜公孙渊为燕王
　　【公孙渊遣校尉宿舒等奉表称臣于吴吴主权大悦遣太常张弥执金吾许晏等将兵万人金寳珍货九锡备物乘海授渊封为燕王举朝皆諌以为渊未可信但可遣兵吏防送其使而已权不听张昭曰渊背魏惧讨逺来求援非本志也若渊改图欲自明于魏两使不反不亦取笑于天下乎权反覆难昭昭意弥切权不能堪案刀而怒曰吴国十人入宫则拜孤出宫则拜君孤之敬君亦为至失而数于众中折孤孤常恐失计昭熟视曰臣虽知言不用每竭愚忠者诚以太后临崩呼老臣于牀下顾命之言故在耳因涕泣横流权掷刀于地与之对泣然卒遣弥晏往昭称疾不朝权土塞其门昭于内以土封之】
　　夏闰五月朔日食○六月魏洛阳宫鞠室灾○公孙渊斩吴使者献首于魏魏封渊为乐浪公
　　【渊知吴逺难恃乃斩张弥等首传送于魏魏拜渊大司马封乐浪公吴主权闻之大怒曰朕年六十世事难易靡所不尝近为防子所前却令人气踊如山不自截防子头以掷于海无顔复令万国就令颠沛不以为恨陆逊上疏曰陛下破操乌林败备西陵禽羽荆州斯三虏者当世雄杰而皆摧其锋矣方将荡平华夏总一大猷今乃不忍小忿而轻万乘之重违堂之戒此臣之所惑也臣闻行万里者不中道而辍足图四海者不懐细而害大今彊冦在境荒服未庭乃逺惜辽东之众与马而捐江东万安之业乎仆射薛综尚书陆亦上疏曰北冦与国壤地连接茍有间隙应机而至所以越海求马于渊者为此故也而更弃本追末捐近治逺忿以改规激以动众斯乃猾虏所愿闻非大吴之至计也且沓渚去渊道里尚逺今到其岸兵势三分使彊者进取次当守船又次运粮行人虽多难得悉用若渊狙诈与北未絶动众之日唇齿相济若其不然畏威逺迸使天诛稽于朔野山虏乘间而起恐非万安之长虑也权乃止数遣人慰谢张昭昭固不起权忽出过其门呼昭昭辞疾笃权烧其门以恐之昭亦不出乃灭火驻门良久昭诸子共扶昭起权载以还宫深自克责昭乃朝防初弥等至襄平渊欲图之乃先分散其吏兵中使秦旦张羣杜徳黄彊等六十人置莬旦等议曰吾观此郡形势甚弱若焚其城郭杀其长吏为国报耻然后伏死足以无恨孰与偷生茍活长为囚虏乎于是隂相结约未发为人所告旦等皆走时羣病疽创着郲不能前乃推旦彊使前徳留守羣采菜果食之旦彊行数日得逹句骊因宣权诏于其王位宫位宫即使人迎羣徳并遣还吴奉表称臣旦等至吴皆拜校尉】集览【为鼠子所前却呼渊曰鼠子憎贱之也前却轩轾之义言为渊所侮防渚防水名辽东有防氏邑襄平城名辽东郡所理】质实【乐浪郡名注见武帝元封三年乌林峯名注见献帝建安二十年西陵县名注见周赧王三十六年荆州注见献帝建安十二年薛综沛郡竹邑人陆吴郡人逊之弟襄平县名注见秦王政三年莬郡名注见武帝元封三年句骊东夷国名注见新莽始建国四年】
　　吴主权自将攻魏新城不克
　　【吴主权出兵欲围新城以其逺水积二十余日不敢下船满宠谓诸将曰孙权得吾新城必于众中有自大之言今来虽不敢至必当上岸耀兵以示有余乃潜遣歩骑六千伏肥水隐处权果上岸伏军卒起击之斩首数百或有赴水死者】集览【新城合肥新城】质实【新城注见延熙十六年肥水详注见齐主寳卷永元二年】
　　以马忠为庲降都督
　　【庲降都督张翼用法严夷帅刘胄叛丞相亮以叅军马忠代翼召翼令还其人谓翼宜速即罪翼曰吾临战塲代人未至当运粮积糓为灭贼之资岂可以黜退之故而废公家之务乎于是统摄不懈代到乃发忠因其资破胄斩之】集览【庲降都督按南中八郡志庲降本南中地名音来绛武侯征南中因以名官即罪即就而伏罪】质实【张翼武阳人马忠阆中人】
　　【甲寅】十二年【魏青龙二年吴嘉禾三年】春二月丞相亮伐魏
　　【初丞相亮劝农讲武作木牛流马运米集斜谷口治邸阁息民休士三年而后用之至是悉众十万由斜谷伐魏遣使约吴同时大举】集览【木牛流马武侯出军至祁山始以木牛运后出斜谷以流马运杜佑通典注按亮集督军廖立杜叡胡忠等推意作木牛流马其木牛法方腹曲胫一股四足头入领中舌着于腹载多而行少特行者数十里羣行者三十里曲者为牛头双者为牛脚横者为牛领转者为牛足覆者为牛背方者为牛腹者为牛舌曲者为牛肋刻者为牛齿立者为牛角细者为牛鞅摄者为牛秋牛御双辕人行六尺牛行四歩人不大劳牛不饮食其流马法尺寸之数肋长三尺五寸广三寸厚二寸二分左右同前轴孔分墨去头四寸径中二寸前脚孔分墨去头四寸五分长一寸五分广一寸前杠孔去前脚孔分墨二寸七分孔长二寸广一寸后轴孔去前杠孔分墨一尺五寸大小同后杠孔去后脚孔分墨二寸二分后杠孔分墨四寸五分前杠长一尺八寸广二寸厚一寸五分后杠与等板方囊二枚板厚八分长二尺七寸髙一尺六寸五分广一尺六寸毎板受米二斛三斗从上杠孔去肋下七寸前后同上杠孔去下杠孔分墨一尺三寸孔长一寸五分广七分八孔同前后四脚广二寸厚一寸五分形制如象靬长四寸径面四寸三分孔径中三脚杠长二尺一寸广一寸五分厚一寸四分靬居言反弓衣也】质实【斜谷注见成帝元延三年褒斜】
　　三月魏山阳公卒考证【下当分注諡曰汉孝献皇帝○谨按凡例曰凡正统之君废为王公而死者书卒而注其諡后仿此】质实【山阳国名注见献帝建安二十五年】
　　【魏主叡素服发防山阳传国至晋永嘉中乃为胡冦所灭】
　　书法【山阳公自废至是十五年矣于是书卒书魏山阳公美存厚也陈留卒书姓名山阳则曷为不书汉帝故不忍书也然则安乐公非帝乎安乐异世非汉比也是故山阳公不书姓名唐酅公不书姓名自魏山阳公十五年卒其后晋安乐公刘禅八年卒归命侯孙皓四年卒陈留王曹奂三十八年卒魏启之也山阳传国至晋永嘉始为胡防所灭魏于前代可谓厚矣终纲目防国之君书卒六山阳晋安乐归命陈留陈叔宝后唐杨溥书薨一唐酅公】
　　夏四月魏大疫崇华殿灾○丞相亮进军渭南魏大将军司马懿引兵拒守亮始分兵屯田考异【上条夏字上漏圈子丞相亮至郿军于渭水之南司马懿引军渡渭背水为垒以拒之谓诸将曰亮若出武功依山而东诚为可忧若西上五文原诸将无事矣亮果屯五丈原郭淮曰亮若跨渭登原连兵北山隔絶陇道摇荡民夷非国之利也懿乃使淮先据北原堑垒未成汉兵大至淮逆击却之亮以前者数出皆以运粮不继使已志不伸乃分兵屯田为久驻之基耕者杂于渭濵居民之间而百姓安堵军无私焉】集览【武功县名属扶风括地志云雍县南七里故城一名武功在渭水南盩厔县西界今干州武功县是五文原在扶风郿县域中】质实【郿县名注见灵帝中平六年渭水注见髙帝五年一统志云武功秦之县名以武功山水为名旧在郿县境东汉徙治古斄城晋属始平稷后魏改美阳县后周复为武功县唐改属京兆府五代唐时属鳯翔府寻还属京兆府宋割属醴州金改为武亭县元复为武功县属干州本朝因之改属西安府五文原在鳯翔府郿县西三十里汉诸葛亮据渭南与魏司马懿相拒屯兵即此处北山注见文帝三年】
　　五月吴主权击魏秋七月魏主叡自将击却之
　　【吴主权入居巢湖口向合肥新城众号十万又遣陆逊诸葛瑾入江夏沔口向襄阳孙韶张承入淮向广陵淮隂魏满宠欲率兵救新城将军田豫曰贼欲质新城以致大军耳宜听使攻城挫其锐气其疲怠然后击之可大克也若便进兵适入其计矣散骑常侍刘劭曰可先遣歩骑数千声进道引出贼后拟其归路要其粮道贼必震怖遁走不战自屈矣宠又欲防新城守致贼夀春魏主叡不听曰先帝东置合肥南守襄阳西固祁山贼来輙破于三城之下者地有所必争也纵权攻新城必不能防敕诸将坚守吾将自往攻之比至度权已走矣乃使秦朗督歩骑二万助司马懿拒汉勅懿但坚守以挫其锋彼进不得志退无与战久停则粮尽虏畧无所获则必走走而追之全胜之道也乃御龙舟而东满宠募壮士焚吴攻具吴吏士多病又闻叡至遂退陆逊遣人奉表于权为魏逻者所得诸葛瑾闻之甚惧与逊书速其去逊未荅方催人种葑豆与诸将奕棊射戏如常瑾来见逊逊曰今兵将意动且当自定以安之施设变术然后出耳今若便退贼谓吾怖而来相蹙必败之势也乃宻与瑾立计令瑾督舟船逊悉上兵马以向襄阳城魏人素惮逊名遽还赴城瑾便引船出逊徐整部伍张拓声势歩趋船魏人不敢逼行到白围托言往猎遣周峻等击江夏新市安陆石阳斩获千余人而还】集览【葑豆葑芜菁也豆菽也】质实【一统志云巢湖在庐州府巢县西一十五里一名焦湖周围四百余里港汊大小三百六十占合肥舒城庐江巢四邑之境汉永平中湖尝出黄金郡国志昔有巫言居巢县门石龟口出血当防为湖未防有人以猪血戏涂之巫见之惊走地果防又青髙议古巢一日江水暴涨寻复故道沟有巨鱼万斤三日乃死合郡皆食之独一姥素好善不食忽有老叟曰此吾子也不幸罹此祸汝不食其肉吾将厚报之东门石龟目赤城当防姥日往视有稚子欺之以朱传龟目姥见急登山而城防为湖江夏郡名注见献帝建安十三年沔口注同上年襄阳县名注见献帝建安十二年广陵郡名注见武帝元朔五年淮南国淮隂县名注见献帝建安元年刘劭邯郸人诸葛瑾琅邪阳都人亮之兄新市地名注见新莽地皇三年安陆县名注见新莽地皇二年石阳汉之县名属江夏郡东汉废之故城在黄州府黄陂县西吴征江夏围石阳不克而还即此孙韶富春人本姓俞孙防爱之赐孙姓列之属籍】
　　八月魏葬汉孝献皇帝于禅陵质实【一统志云禅陵在懐庆府脩武县北葬汉献帝以其禅位于魏故名】
　　书法【书魏葬予存厚也终纲目灭国之君书葬五山阳公晋陈留王宋晋恭帝陈梁孝元帝石晋故唐主惟晋恭帝弑书葬故讥之】
　　○丞相武乡侯诸葛亮卒于军长史杨仪引军还前军师魏延作乱仪击斩之考证【击斩当作讨诛】
　　【亮数挑战懿不出乃遗以巾帼妇人之服懿怒上表请战魏主叡使卫尉辛毗杖节为军师以制之姜维谓亮曰贼不复出矣亮曰彼本无战情所以固请者以示武于众耳将在军君命有所不受茍能制吾岂千里而请战邪亮遣使者至懿军懿问其寝食及事之烦简而不及戎事使者曰诸葛公夙兴夜寐罚二十已上皆亲览焉所噉食不至数升懿告人曰孔明食少事烦其能久乎亮病笃帝使仆射李福省侍因谘大计与亮语已别去数日复还亮曰孤知君还意公所问者公琰其宜也福谢前实失不谘请公百年后谁可任大事者故輙还耳又请其次亮曰文伟可又问亮不荅八月薨长史杨仪整军而出百姓奔告懿懿追之姜维令仪反旗鸣鼓若将向懿者懿不敢偪于是仪结陈而去入谷然后发防防赠印绶諡曰忠武百姓为之谚曰死诸葛走生仲逹懿闻之笑曰吾能料生不能料死故也亮尝推演兵法作八阵图至是懿案行其营垒叹曰天下奇才也追至赤岸不及而还初前军师魏延勇猛过人善养士卒每欲请兵万人与亮异道防于潼闗如韩信故事亮不许延常谓亮怯不能尽用巳才仪为人干敏亮每出军仪规画分部筹度粮谷咸取办焉延性矜髙当时皆下之唯仪不假借延以为至忿亮深惜二人之才不忍偏废也费祎使吴主曰杨仪魏延牧竖小人虽尝有鸣吠之益然己任之势不得轻若一朝无诸葛亮必为祸乱诸君愦愦独不知虑此乎祎曰仪延不协起于私忿而无黥韩难御之心今方扫除彊贼混一函夏功以才成业由才广若防其后患舎而不用是犹备风波而逆废舟檝非长计也亮病笃作退军节度令延断后姜维次之延或不从军即自发亮薨仪令费祎往揣延意延曰丞相虽亡吾自见在府亲官属便可将防还葬吾自当率诸军击贼云何以一人死废天下之事邪且魏延何人当为杨仪作断后将乎仪等乃案亮成规引还延果大怒搀仪未发率所领先归烧絶阁道与仪相表叛逆一日之中羽檄交至帝以问董允蒋琬咸保仪而疑延仪等槎山通道昼亱兼行亦继延后延据南谷口逆击仪等将军何平叱先登曰公亡身尚未寒汝辈何敢乃尔士卒知曲在延皆散延逃奔汉中仪遣将斩之夷三族始延欲杀仪等冀时论以已代诸葛辅政故不北降魏而南击仪实无反意也初亮表于帝曰臣成都有桑八百株薄田十五顷子弟衣食自有余饶不别治生以长尺寸臣死之日不使内有余帛外有赢财以负陛下至是卒如其言长史张裔尝称亮曰公赏不遗逺罚不阿近爵不可以无功取刑不可以贵势免此贤愚所以佥忘其身者也陈夀曰亮为相国抚百姓示仪軶约官职从权制开诚心布公道尽忠益时者虽讐必赏犯法怠慢者虽亲必罚服罪输情者虽重必释防辞巧饰者虽轻必戮善无微而不赏恶无纎而不贬庶事精练物理其本循名责实虚伪不齿终于邦域之内畏而爱之刑政虽峻而无怨者以其用心平而劝戒明也可谓识治之良才管萧之亚匹矣○初长水校尉廖立自谓才名宜为亮副怏怏怨谤亮废立为民徙之汶山及亮薨立泣曰吾终为左衽矣李平闻之亦发病死平常冀亮复收已得自补复防后人不能故也习凿齿曰昔管仲夺伯氏骈邑三百没齿而无怨言圣人以为难亮使廖立泣李严致死岂徒无怨言而已哉夫水至平而邪者取法鉴至明而丑者亡怒以其无私也况大人君子懐乐生之心流矜恕之徳法行于不可不用刑加乎自犯之罪爵之而非私诛之而不怒天下有不服者乎】集览【巾帼帼古获反妇人防冠也以巾上覆髪如帕之类又音古对反续汉舆服志夫人绀缯帼释名皇后首饰上有珠歩则摇之八阵图武侯八阵图凡三一在沔阳之髙平旧垒一在广都之八阵乡一在鱼复永安宫南江滩水上其法六十四阵天衡十六阵居两端地轴十二阵居中间天前冲四阵居右后冲四阵居左地前冲六阵居前后冲六阵居后风八阵附天云八阵附地合为八阵天衡并前后冲二十四阵合风八阵为三十二阳地轴并前后冲二十四阵合云八阵为三十二隂逰兵二十四阵在六十四阵之后凡行军结阵合战设疑补阙全在逰兵天地之前冲为虎翼风为蛇蟠兵家先隂以右为前又风从虎虎与蛇皆隂类同位西北也天地之后冲为飞龙云为鸟翔兵家后阳以左为后又云从龙龙与鸟皆阳类同位东南也以天地风云为四正以龙虎鸟蛇为四竒所谓八阵也每以二阵相从一阵之中又有两阵一战一守中外有轻重之权隂阳有刚柔之节彼此有虚实之地主客有先后之数按汉礼仪志立秋之日兵官皆肄孙吴兵法六十四阵则是古有之非武侯创为也方舆胜览及少陵诗注与此别今未暇録不假借不以温辞悦色礼下之也假借并去声混一函夏犹言混一中原也函谓函谷闗闗之东为中夏故曰函夏见在府见读曰现府谓行军之幕府羽檄魏武帝奏事曰令边有警輙露檄插羽按此言则是以鸟羽插于檄曰羽檄以示疾速若飞防后人防料后之人必不复收録我也】正误【丞相虽亡吾自见在府亲官属便可将丧还今按吾自见在当为句府字属下句】质实【一统志云杨仪襄阳人文伟费祎表字诸葛武侯八阵图凡三一在城都府新都县北三十里牟弥镇者一百二十有八当头阵法也一在防州府城南者六十有四方阵法也一在汉中府沔县东南一十里定军山下者二百五十有六下营法也其阵聚细石为之各髙五尺皆布列相当中间相去九尺正中间南北巷悉方广五尺各六十四聚或为人散乱及为夏水所没水退复如故又有二十四聚作两层其后每层各十二聚晋桓温伐蜀经之以为常山蛇势潼闗注见献帝建安十六年费祎江夏人南谷口未详处所唯临洮府渭源县西二十五里有南谷山未知是否黥韩谓黥布韩信管萧谓管仲萧何赤岸未详处所唯汉中府城西有赤崖乃诸葛亮与兄瑾书云前赵子龙退师烧壊赤崖以比阁道即此未知此处是否张裔成都人长水校尉注见顺帝阳嘉二年廖立武陵人汶山郡名注见武帝元鼎六年】
　　书法【凡书卒于军嘉死事也故具官爵姓亮自书出屯汉中以图中原至是凡五书伐魏一书战街亭败绩二书围陈仓斩其将三书防武都隂平四书败司马懿杀张郃于是书进军书屯田皆可纪也唯街亭一败马谡之罪耳亮方为足食计而以卒于军书矣纲目书卒于军八未有以丞相书者书丞相武乡侯诸葛亮卒于军军国之可痛深矣此纲目所甚惜也自是至晋诸臣卒具官爵者十二人诸葛亮司马孚司马攸张温峤陶侃王导郗鉴何充谢安袁宏桓冲○书军还可矣书杨仪何嘉仪也于是新防元帅全军而归仪可谓能权矣】
　　发明【呜呼亮自经畧中原至是首尾仅八载纲目五书伐魏一战街亭一次成固一围陈仓祁山一防武都隂平一斩王双败司马懿杀张郃至于是举书进军渭南分兵屯田懿虽引兵拒守甘受巾帼妇人之服势已穷蹙而亮乃告终天不祚汉使之功业不就谓之何哉然亮受遗托孤之际盖尝以竭股肱之力効忠贞之节继之以死为告至其出军上表又以鞠躬尽力死而后已为言由今观之可谓不食其言矣书卒于军以见殁于王事之实其讨贼之义死而不屈至今凛凛犹有生气其视曹马辈欺孤弱寡狐媚以取人家国者曽犬彘之不若世岂可以成败论人物哉不有纲目特书屡书表而出之则孔明亦若而人耳噫】
　　以吴懿为车骑将军督汉中蒋琬为尚书令总统国事【时新防元帅逺近危悚琬防处羣僚之右既无戚容又无喜色神守举止有如平日由是众望渐服】质实【汉中郡名注见周赧王四年】
　　遣中郎将宗预使吴
　　【吴人闻诸葛亮卒恐魏乘衰取蜀増巴邱守兵万人一欲以为救援二欲以事分割汉人闻之亦増兵永安以备非常预至吴吴主权问之对曰东益巴邱之戌西增白帝之守皆事势宜然俱不足以相问也权嘉其抗直礼之亚于邓芝】质实【宗预南阳安众人巴邱山名注见献帝建安十五年永安县名注见昭烈帝章武二年白帝城名注见献帝建安十七年】
　　吴以诸葛恪为丹阳太守
　　【恪以丹阳山险民多果劲自求为官出之三年可得甲士四万众议以丹阳地埶险阻与吴郡会稽新都番阳四郡邻接周旋数千里山出铜铁自铸甲兵俗好武尚气仗兵野逸时覩间隙出为冦盗战则蠭至败则鸟窜自前世所不能覉皆以恪计为难恪父瑾闻之亦叹曰恪不大兴吾家将赤吾族也恪盛陈其必防吴主权乃拜为丹阳守使行其防】质实【诸葛恪琅邪阳都人瑾之子丹阳郡名注见明帝永平十三年防稽郡名注见和帝永元元年吴郡注见献帝建安五年新都郡名注见献帝建安十三年番阳郡名注见秦二世二年】
　　冬十一月魏洛阳地震○吴潘濬平武陵蛮质实【潘濬武陵人武陵郡名注见灵帝中平三年】
　　【乙卯】十三年【魏青龙三年吴嘉禾四年】春正月魏太后郭氏卒
　　【魏主叡数问甄后死状于太后由是太后以忧卒】
　　书法【不书以忧卒何罪不在魏主也】
　　中军师杨仪有罪废徙汉嘉自杀
　　【杨仪既杀魏延自以为宜代诸葛亮秉政而亮平生宻指以仪狷狭意在蒋琬仪至成都拜中军师无所统领仪自以年宦先琬才能逾之由是怨愤形于声色后军师费祎往慰省之仪语曰往者丞相初亡吾若举军就魏处世宁当落度如此邪祎宻表其言诏废为民徙汉嘉县自杀】集览【落度不得志貌度音铎】质实【一统志云汉嘉东汉之县名属蜀郡晋于县置汉嘉郡元魏废之故址在雅州名山县境内】
　　夏四月以蒋琬为大将军録尚书事费祎为尚书令○魏作洛阳宫
　　【魏主叡好土功既作许昌宫又治洛阳宫起昭阳太极殿筑总章观髙十余丈力役不已农桑失业陈羣諌曰昔禹承唐虞之盛犹卑宫室而恶衣服况今防乱之后人民至少边境有事乎昔刘备多作传舎兴费人役太祖知其疲民也今中国劳力亦吴蜀之所愿此安危之机也惟陛下虑之叡荅曰王业宫室亦宜并立灭贼之后岂可复兴役邪此君之职萧何之大畧也羣曰昔汉祖已灭项羽宫室焚烧是以萧何建武库太仓皆是要急然髙祖犹非其壮丽今二虏未平诚不宜与古同也且人之所欲莫不有辞况乃王者莫之敢违若必欲作之固非臣下言辞所屈若卓然囘意亦非臣下所及也汉明帝欲起徳阳前殿钟离意諌而止后复作之谓羣臣曰钟离尚书在不得成此殿也夫王者岂惮一臣盖为百姓也叡为之少省○叡耽于内宠自贵人以下至掖庭洒扫凡数千人廷尉髙柔谏曰周礼天子后妃以下百二十人既已盛矣窃闻后庭之数今复过之圣嗣不昌殆或由此臣愚以为可妙简淑媛以备内官之数其余尽遣还家且以育精养神专静为寳则螽斯之徴可庶而致矣叡报之曰輙克昌言他复以闻是时猎法严峻杀禁地鹿者身死财产没官柔复上疏曰百姓供役田者既减复有鹿暴所伤不赀至如荥阳左右周数百里畧无所入方今天下生财者少而麋鹿之损者多请除其禁○叡又欲平北芒作台观以望孟津卫尉辛毗谏曰天地之性髙髙下下今欲反之既非其理加以损费人功民不堪役叡乃止少府杨阜上疏曰尧尚茅茨而万国安其居禹卑宫室而天下乐其业及至殷周或堂崇三尺度以九筵耳桀作璇室象廊纣作倾宫鹿台以防其国楚灵筑章华而身受祸秦皇作阿房二世而灭夫不度万民之力以从耳目之欲未有不亡者也陛下当以尧舜殷周为法桀纣楚秦为戒而乃自暇自逸惟宫室是饰必有危亡之祸矣君作元首臣为股肱存亡一体得失同之臣虽驽怯敢忘斯义言不切至不足以感寤陛下谨叩棺沐浴伏俟重诛叡感其忠手笔诏荅叡常着裐被缥绫半防阜问曰此于礼何法服也叡黙然自是不法服不见阜阜又上疏欲省宫人乃召御府吏问后宫人数吏对曰禁宻不得宣露阜怒杖而数之曰国家不与九卿为宻反与小吏为宻乎叡愈严惮之○散骑常侍蒋济上疏曰昔句践养胎以待用昭王恤病以雪仇今二敌彊盛当身不除百世之责也以陛下神武舎其缓者专心讨贼臣以为无难矣中书侍郎王基上疏曰古人以水喻民曰水所以载舟亦所以覆舟顔渊曰东野子之御马力尽矣而求进不已殆将败矣今事役劳苦男女离旷愿陛下深察东野之敝留意舟水之喻汉文之时唯有同姓诸侯贾谊忧之以为置火积薪之下而寝其上今冦贼未殄猛将拥兵检之则无以应敌久之则难以遗后使贾谊复起必深切于曩时矣○殿中监督役擅收兰台令史仆射卫臻奏案之诏曰殿舎不成吾所留心卿推之何也臻曰古制侵官之法非恶其勤事也诚以所益者小所堕者大也臣每察校事类皆如此若又纵之惧羣司遂将越职以至陵夷矣尚书孙礼固请罢役诏曰钦纳谠言促遣民作监者复奏留一月礼径至作所称诏罢之叡虽不能尽用直言然皆优容之】集览【尧尚茅茨史记尧之有天下也土阶三尺茅茨不翦注以茅覆屋曰茨堂崇三尺度以九筵周礼冬官考工记殷人重屋堂崇三尺周人明堂度九尺之筵东西九筵南北七筵注重屋王宫正堂也崇髙也明堂明政教之堂筵席也每筵长九尺谓东西之广为八丈一尺南北之广为六丈三尺着裐着服之也裐小儿及蛮夷之头衣被缥绫半防被衣之也缥普沼反青白色也半防短袂衣国家天子之称也注见武帝元光五年句践养胎以待用先是吴伐越越王句践保栖会稽后吴赦越句践反国遂令国中壮者无娶老妻老者无娶壮妇女子十七未嫁丈夫二十不娶父母冇罪将免身者以告于孤令医守之生男二贶以壶酒一犬生女二赐以壶酒一豚生子三孤以乳母其子欲仕量其居好其衣饱其食而简锐之后卒伐吴而灭之见吴越春秋昭王恤病以雪仇先是齐伐燕杀燕君哙其太子平立是为昭王吊死问孤与百姓同甘苦后国内殷富士卒皆乐战遂使乐毅伐齐齐君地出走其相淖齿杀之古人以水喻民荀子哀公篇孔子曰君者舟也庶人者水也水则载舟水则覆舟君以此思危则危将焉而不至矣又见孔子家语六本篇东野子之御孔子家语顔囘篇鲁定公问顔囘曰子闻东野毕之善御乎对曰善则善矣其马将必佚后三日牧来诉曰东野毕之马佚两骖曵两服入于廐公闻之召囘问曰子谓其马将佚奚以知之囘曰以政知之昔舜巧于使民不穷民力造父巧于使马不穷马力是以舜无佚民造父无佚马今东野毕之御升车执辔御体正矣骤驰骋朝礼毕矣歴险致逺马力尽矣而犹求进不已臣是以知之且闻人穷则诈马穷则佚自古未有穷其下而能无危者也又荀子哀公篇佚作失注失读曰逸奔逸也御体作衘体注衘与马体各得其正也】质实【髙柔陈留圉人螽斯之征螽斯蝗属诗国风篇螽斯羽诜诜兮宜尔子孙振振兮荥阳县名注见秦庄襄王元年北芒山名注见灵帝中平六年孟津注见帝更始二年鹿台注见唐髙祖武徳四年阿房宫名注见秦始皇三十五年章华台名注见武帝建元五年王基曲城人卫臻陈留襄邑人孙礼涿郡人兰台注见章帝元和元年汉明帝起徳阳前殿钟离意諌而止事在永平三年】
　　书法【魏主叡即位九年书大营宫室立听讼观治许昌宫用民多矣去年书崇华殿灾天意亦可知也于是又作洛阳宫焉其逆天戒亦甚矣继有崇华殿灾之书宜哉】
　　秋七月魏崇华殿灾
　　【魏主叡以殿灾问太史令髙堂隆曰此何咎也对曰易传曰上不俭下不节孽火烧其室又曰君髙其台天火为灾人君务饰宫室不知百姓空竭故天应以旱火从髙殿起也又诏问隆汉柏梁灾而大起宫殿以厌之其义云何对曰此越巫所为非圣贤之训也今宜罢遣民役清扫所灾之处不敢有所立作则莆嘉禾必生其地矣】集览【汉栢梁灾汉武太初元年柏梁台灾遂作建章宫以厌胜之厌之厌益渉反禳也胜服也萐莆音霎甫白虎通曰瑞草也王者孝道至则萐莆生昔尧之时生于庖防叶大于门不摇自搧饮食以助供】质实【髙堂隆泰山平阳人】
　　书法【一崇华也两年两灾天戒凛凛矣纲目悉书之所以戒土木也】
　　八月魏立子芳为齐王询为秦王
　　【魏主叡无子养二王为巳子宫省事秘莫知其所由来者或云芳任城王楷之子也】
　　魏复立崇华殿
　　【魏主叡复立崇华殿更名九龙通引谷水过殿前为玉井绮栏蟾蜍受神龙吐出使博士马钧作司南车水转百戏作者三四万人陵霄阙始构有鹊巢其上魏主以问髙堂隆对曰诗曰惟鹊有巢惟鸠居之今始构阙而鹊巢之天意若曰宫室未成身不得居将有他姓制御之耳天道无亲惟与善人今宜休罢百役增崇徳政则可以转祸为福矣叡性严急督脩宫室有稽限者亲召问之言犹在口身首已分散骑常侍王肃谏曰陛下临时所刑皆有罪之吏也然众庶不知谓为仓卒愿下之吏暴其罪而诛之无使污宫掖而为逺近所疑且人命至重难生易杀是以圣贤重之昔汉文帝欲杀犯跸者张释之曰方其时上使诛之则已今下廷尉廷尉天下之平不可倾也臣以为大失其义廷尉天子之吏也犹不可以失平而天子之身反可以惑谬乎斯重于为已而轻于为君不忠之甚也不可不察】集览【司南车黄帝与蚩尤战于涿鹿蚩尤起大雾将士不知所之帝遂作指南车周成王时越裳氏重译来献使者迷失归路周公锡骈车以指南后其噐俱亡汉张衡魏马钧继作其噐无传宋武平长安得此车而制不精祖冲之复造之后魏太武使郭善明造弥年不就又命马岳造成而为善明鸩死其法遂絶唐元和中典作金公元以是车及记里皷上之宪宗以备法驾晋志云刻木为僊人衣以羽衣立车上车虽囘转而手常指南大驾出为先导之乘以正四方】质实【谷水注见唐闵帝应顺元年汉文帝欲杀犯跸者张释之云云事在文帝三年】
　　书法【前再书崇华殿灾矣于是再立逆天戒孰甚焉故书复宗更集僊为集贤则书集贤唐开元十三年于是更名九龙殿则曷为不书不书九龙书崇华所以着其逆天戒也是故秦不恤人怨而作阿房则书复秦二世元年魏不畏天戒而立崇华则书复是年终纲目作宫殿书复者二而已】
　　冬十月魏中山王衮卒质实【中山国名注见周威烈王二十三年】
　　【衮疾病令官属曰男子不死于妇人之手亟以时成东堂堂成舆疾往居之又令世子曰汝幼为人君知乐不知苦必将以骄奢为失者也兄弟有不良之行当造防谏之谏之不从流涕喻之喻之不改乃白其母犹不改当以奏闻并辞国土与其守宠罹祸不若贫贱全身也此亦谓大罪恶耳其微过细故当掩覆之遂卒】
　　魏杀鲜卑轲比能
　　【先是轲比能诱保塞鲜卑歩杜根以叛杀魏将军苏尚董弼二人遂走幕北复杀歩杜根至是幽州刺史王雄使人刺杀之种落离散边陲遂安】质实【幽州注见唐髙祖武徳四年】
　　魏张掖涌石负图
　　【张掖柳谷口水溢涌寳石负图状象灵龟立于川西有石马七及鳯凰麒麟白虎牺牛璜玦八卦列宿孛彗之象又有文曰大讨曹诏书班天下以为嘉瑞任令于绰以问钜鹿张臶臶曰夫神以知来不追已往祥兆先见而后废兴从之今汉久亡魏已得之何所追兴祥兆乎此石当今之变异而将来之符瑞也】集览【牺牛宗庙之牲也色纯曰牺璜玦璜半璧佩下之饰也玦亦玉佩如环而有缺任令钜鹿郡任县之令任音壬】质实【一统志云张掖汉之郡名取张国臂掖之义后又置属国都尉以主蛮夷降者魏晋并因之后魏改张掖军寻改军为郡又置西凉州西魏更名甘州取州东甘浚山泉味甘冽为名周复为张掖郡唐初为甘州天寳初复为郡乾元初复为甘州宋初为西夏所据改镇夷郡又改宣徳府元改甘肃路寻改甘州路本朝初为甘肃卫寻分置甘州左右中前后五卫陜西行都指挥使司任汉之县名属广平国东汉属钜鹿郡晋属广平郡后赵石氏改置苑乡县寻改为清苑县属襄国郡隋初复改为任县属邢州后省之唐复置宋省入南和寻复改属信徳府金属邢州元省入邢台县寻复置属顺徳路本朝因之改属顺徳府钜鹿郡名注见灵帝中平元年】
　　书法【有书陨石者矣有书立石者矣未有书涌石者涌石负图而文曰大讨曹天之弃曹氏也决矣而诏颁天下以为嘉瑞亦愚矣哉终纲目书陨石十二石立二书涌石一而已】
　　魏以马易珍物于吴
　　【魏主叡使人以马易珠玑翡翠玳瑁于吴吴主权曰此皆孤所不用而可以得马孤何爱焉与之】书法【前书徴珍物讥玩物也至以有用易无用书曰以马易甚讥之】
　　【丙辰】十四年【魏青龙四年吴嘉禾五年】春吴铸大钱
　　【一当五百】
　　书法【书大钱何讥也于是书大钱一当五百失轻重之中矣书大钱始此终纲目书大钱六是年延熈元年吴丁亥年宋唐肃宗乾元元年二年五代己未年唐】
　　三月吴娄侯张昭卒
　　【昭容貌矜严有威风吴主权以下皆惮之卒年八十一遗令辐巾素冠敛以时服】质实【一统志云娄秦之县名属会稽郡汉初因之东汉及魏晋皆属吴郡隋省唐始置华亭县属苏州五代晋时属秀州宋改秀州为嘉兴府而华亭仍为属邑元陞县为华亭府嘉兴路寻改为松江府以府北有松江故名本朝因之直京师】
　　夏四月帝如湔观汶水旬日而还集览【如湔观汶水如往也地理志蜀郡有湔县湔水出玉垒山按玉垒山又在汶山郡汶川县东汶江在焉】质实【一统志云湔汉之县名属广汉郡晋并入汉州故城在成都府城东北一百二十三里汶水在成都府城南七里乃蜀守李氷所穿之江通成都皆可行舟溉田万顷】
　　书法【凡书观讥也旬日而还甚讥之也是故桓帝之幸冯石府书留饮十日后主之观汶水至旬日而还皆讥之讥也】
　　发明【观鱼于棠春秋特笔以讥之丞相亮卒至是未及再期而后帝所为已若此书观汶水旬日而还则其慢弃国政逺事逸游忽社稷之重纵耳目之欲而当时大臣亦无能谏止其恶其失皆具见于直笔之间矣虽无縁崖之冦尚能久有其国乎】
　　○武都氐王苻健降质实【武都氐注见武帝元鼎六年武都郡】○冬十月有星孛于大辰又孛于东方
　　【魏髙堂隆上疏曰古者将营宫室宗庙为先居室为后今郊庙未定而崇饰居室士民失业外人咸云宫人之用与军国之资畧齐民不堪命皆有怨怒夫采椽卑宫唐虞大禹之所以重皇风也玉台琼室夏癸商辛之所以犯昊天也今宫室过盛天彗章灼斯乃慈父恳切之训当崇孝子祗耸之礼不宜有忽以重天怒魏主叡不悦侍中卢毓进曰臣闻君明则臣直古之圣王惟恐不闻其过此臣等所以不及隆也叡意乃解毓植之子也】集览【有星孛于大辰春秋昭十七年有星孛于大辰注大辰房心尾也公羊传大火为大辰伐为大辰北辰亦为大辰注大火谓心左传心为大火是也伐参伐也大火与伐天所以示民时早晚天下所取正故谓之大辰北辰北极天之中也常居其所心伐所在故曰亦也心者天子明堂布政之宫亦为孛彗者邪乱之气扫故置新之象也又有星孛于东方注见武帝元封元年采椽太史公自序曰墨者亦尚尧舜道言其徳行曰堂髙三尺采椽不刮正义曰采取木为椽桷不刮削也卑宫孔子曰卑宫室而尽力乎沟洫夏癸夏帝履癸天下谓之夏桀商辛商帝辛天下谓之商纣】正误【采椽今按史记注采栎木也汉书作采注柞木也即栎木】质实【卢毓涿郡涿人】
　　书法【元封之元尝书又孛矣然书秋不书月则同时也未有同月书又孛者一月再孛甚大异也终纲目书孛不一三国书又孛者再若其一月再孛则是年而已矣】
　　魏司空陈羣卒
　　【羣前后数上封事輙削其草虽子弟莫知也或讥其居位拱黙及正始中诏撰名臣奏议朝士乃见羣諌事皆叹息焉袁子曰或云杨阜岂非忠臣哉人主之非则勃然触之与人言未尝不道答曰夫仁者爱人施之君谓之忠施之亲谓之孝今为人臣直诋其君之非而播扬其恶可谓直士未为忠臣也若陈羣则不然谈论终日未尝言人主之非书数十上外人不知君子谓羣于是乎长者矣】
　　魏令公卿举才徳兼备之士
　　【时司马防以兖州刺史王昶应选昶为人谨厚名其兄子曰黙曰沈子曰浑曰深为书戒之曰吾以四者为名欲尔曹顾名思义不敢违也夫物速成则疾亡晩就则善终朝华之草夕而零落松栢之茂隆寒不衰是以君子戒于阙党也夫能屈以为伸譲以为得弱以为彊鲜不遂矣毁誉者爱恶之原而祸福之机不可轻也人或毁已当退而求之于身若已有可毁则彼言当矣无可毁则彼言妄矣当则无怨于彼妄则无害于身又何报焉谚曰救寒莫如重裘止谤莫如自修斯言善矣】质实【兖州注见献帝兴平二年王昶晋阳人】
　　【丁巳】十五年【魏景初元年吴嘉禾六年】春正月魏黄龙见以三月为夏四月
　　【髙堂隆以魏得土徳故其瑞黄龙见宜改正朔易服色以变民耳目魏主叡从之遂以建丑之月为正服色尚黄牲用白】
　　书法【建丑也然则书以三月为四月可矣书夏四月何讥非古也三代改正不改月数汉初承秦建亥书冬十月则秦汉虽改正而其为冬自若也今改月数以三为四末论也而以春为夏是变易四时之实矣故书夏讥之终纲目书改正五详始皇二十六年】
　　夏六月魏地震
　　书法【纲目书地震一百一而汉世居九十地道之变未有多于汉者也自是五十年不书地震至晋武太康九年而后书迄纲目之终所书亦不过当十之一岂地道之安其常哉记注盖多畧矣】
　　○魏以陈矫为司徒
　　【矫初为尚书令刘尝譛之矫惧其子骞曰主上明圣大人大臣今若不合不过不作公耳尚书郎廉昭以才能得幸好抉摘羣臣细过以媚上尝奏左丞罚当闗不依诏抵罪矫当连坐黄门侍郎杜恕上疏曰陛下忧劳万机或亲灯火而庶事不康刑禁日弛原其所由非独臣不尽忠亦委任不专而俗多忌讳故也臣以为忠臣不必亲亲臣不必忠有疏者毁人而陛下疑其私报所憎誉人而陛下疑其私爱所亲左右或因之以进憎爱之说遂使疏者不敢毁誉至于政事损益亦有所嫌陛下当思所以广朝臣之心厉有道之节反使如廉昭者扰乱其间臣惧大臣遂将容身保位坐观得失也昔周公戒鲁侯曰不使大臣怨乎不以言不贤则不可为大臣为大臣则不可不用也故能者不敢遗其力而不能者不得处非其任今陛下于羣臣知其不尽力也而代之忧其职知其不能也而教之治其事岂徒主劳而臣逸哉虽圣贤并世终亦不能以此为治也陛下又患台阁禁令不宻人事请属不絶作迎客出入之制以恶吏守寺门斯未得为禁之本也昔汉安帝时少府窦嘉辟廷尉郭躬无罪之兄子犹见奏劾近司校尉孔羡辟大将军狂悖之弟而有司嘿然盖陛下自无必行之罚以絶阿党之原耳夫纠擿奸宄忠事也然而世憎小人行之者以其不顾道理而茍求容进也若陛下不考其终始必以违众忤世为奉公密行白人为尽节焉有通人大才而不能此邪诚顾道理而弗为耳使天下皆背道而趋利则人主之所最疾者也陛下何乐焉恕畿之子也○魏主叡尝卒至尚书门矫跪问曰陛下欲何之曰欲案行文书耳矫曰此自臣职分非陛下所宜临也若臣不称职请就黜退叡慙而反叡尝问矫司马公忠贞可谓社稷之臣乎矫曰朝廷之望也社稷未之知也】集览【怨乎不以句絶以用也宻行白人宻秘也白告说也】正误【罚当闗不依诏今按东观汉记汝郁徴诣公车台遣两当闗扶入文选絶交书注汉置当闗之职欲晓即至门呼人使起此言尚书左丞曹璠行罚于当闗之人而不依诏令故廉昭奏其罪陈矫为尚书令当连坐也】质实【陈矫东阳人郭躬阳翟人杜畿杜陵人】
　　魏制三祖为不毁之庙
　　【魏有司奏以武皇帝为太祖文皇帝为髙祖今皇帝为烈祖三祖之庙万世不毁诏从之孙盛曰夫諡以表行庙以存容未有当年而逆制祖宗未终而豫自尊君魏之羣臣于是乎失正矣】
　　秋七月魏击辽东不利公孙渊自称燕王
　　【公孙渊数对国中賔客出恶言魏主叡欲讨之以母邱俭为幽州刺史俭上疏曰陛下即位以来未有可书吴蜀恃险未可卒平聊可以此方无用之士克定辽东光禄大夫卫臻諌曰渊生长海表相承三世外抚戎夷内脩战射而俭欲以偏军长驱朝至夕卷妄矣不听使俭率诸军屯辽东南界玺书徴渊渊遂发兵逆俭于辽隧俭与战不利引军还渊因自立为燕王改元绍汉置百官诱鲜卑以扰北方】集览【母邱复姓顔师古曰母邱曼邱本是一姓语有慢急耳母音无辽隧县名属辽东郡隧本作队然亦音遂】质实【一统志云母邱俭闻喜人辽隧汉初县名属渤海郡晋因之隋以后俱为永丰县辽改僊乡县金废之故城在辽东海州卫西六十里三国魏时公孙渊禆将拒司马懿即此处】
　　皇后张氏崩考证【下当补书葬敬哀皇后于南陵○谨按凡例曰凡正统之后特葬曰葬某諡皇后于某陵陈夀志云后主敬哀皇后建兴十五年薨葬南陵】○九月魏大水○魏主叡杀其后毛氏
　　【郭夫人有宠于魏主叡毛后爱弛叡逰后园曲宴极乐夫人请延皇后叡不许因禁左右不得宣毛后知之明日谓叡曰昨逰北园乐乎叡以左右泄之杀十余人因赐后死】
　　书法【魏尝书杀夫人甄氏矣不斥魏主丕于是而斥魏主叡何甚叡也毛氏不得与宴薄有问焉常情也而赐之死叡亦忍甚矣哉纲目书杀其后二是年毛氏晋穆帝永和十一年秦梁氏废而杀之三详桓帝延熹八年为人所杀不与焉】
　　冬十月魏营圆方丘南北郊
　　【魏用髙堂隆议营洛阳南委粟山为圆丘诏曰汉承秦乱废无禘礼曹氏世系出自有虞今祀皇皇帝天于圆丘以虞舜配祭皇皇后地于方丘以舜妃伊氏配祀天神于南郊以武帝配祭地祗于北郊以武宣皇后配】集览【圆方丘南北郊羣书考索曰古者祀天于南郊而地上之圆丘者南郊之丘也丘圆而髙所以象天此所谓为髙必因丘陵也祭地于北郊而泽中之方丘者北郊之丘也丘方而下所以象地此所谓为下必因川泽也泰坛南郊之坛也以之燔柴泰圻北郊之坎也以之瘗埋言泰坛则自然之丘言泰圻则人为之坛也祭礼必于自然之丘所以致敬燔瘗必于人为之坛所以尽宗庙之礼禘礼礼记祭法虞夏禘黄帝殷周禘帝喾注此禘谓祭昊天于圆丘也续汉书三年一祫祫以冬十月五年一禘禘以夏四月源流至论曰论禘祫之义者郑谓祫大于禘王肃谓禘大于祫贾逵谓一祭二名此诸儒之説异同也然祫则合食而已毁庙未毁庙之主皆合食于太祖非唯天子有祫而诸侯皆得有祫禘则禘其祖之所自出如礼记祭法唯天子有禘而诸侯不得有禘此禘尊祫卑诚万世常行之典郑贾説皆非也又祫祭注见平帝元始五年地祗説文地神提出万物者也祗字古作示礼太宗伯掌地示之礼】质实【一统志云委粟山在河南府城东三十里魏明帝景初间营为圆丘至今形制尚存】
　　书法【圆方丘泽髙下之义古也皆取诸丘非矣既立圆方丘又有南北郊益非矣故书讥之下书晋并圆方丘之祀于南北郊善晋也丙戌年】
　　吴以诸葛恪为威北将军
　　【恪至丹阳移书属城长吏令各保疆界明立部伍从化平民悉令屯居乃内诸将罗兵幽阻但缮藩篱不与交锋俟其谷稼将熟輙纵兵芟刈使无遗种平民屯居畧无所犯于是山民饥穷稍稍自首恪复厚慰抚之勅下不得拘执臼阳长胡伉得旧恶民困迫暂出者缚送府恪以伉违教斩以狥民间闻之老幼相携而出嵗期人数皆如本规恪自领万人余分给诸将呉主权嘉其功拜为威北将军封都乡侯徙屯庐江皖口】集览【乃内句絶令屯居于内地也臼阳索隐曰臼音菊县名属丹阳郡】正误【从化平民悉令屯居乃内诸将罗兵幽阻今按当于居字句絶乃内属下句内当音纳三国志诸葛恪传作乃分内诸将】质实【丹阳郡名注见明帝永平十三年都乡县名注见章帝章和二年庐江郡名注见景帝五年一统志云皖口地名在安庆府城西一十里一名山口镇】
　　魏铸铜人起土山于芳株园
</div>
    <div class="pagination">
<a href="御批资治通鉴纲目_page65.html">上一页</a><span>...</span><a href="御批资治通鉴纲目_page61.html">61</a><a href="御批资治通鉴纲目_page62.html">62</a><a href="御批资治通鉴纲目_page63.html">63</a><a href="御批资治通鉴纲目_page64.html">64</a><a href="御批资治通鉴纲目_page65.html">65</a><span class="current-page">66</span><a href="御批资治通鉴纲目_page67.html">67</a><a href="御批资治通鉴纲目_page68.html">68</a><a href="御批资治通鉴纲目_page69.html">69</a><a href="御批资治通鉴纲目_page70.html">70</a><a href="御批资治通鉴纲目_page71.html">71</a><span>...</span><a href="御批资治通鉴纲目_page67.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
