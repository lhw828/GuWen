<!DOCTYPE html>
<html>
<head>
    <meta charset="UTF-8">
    <title>御批续资治通鉴纲目 - 第 66 页/共 112 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御批续资治通鉴纲目 - 第 66 页/共 112 页</h1>
    <div class="content">　　张浚渡江李显忠大败金人复宿州
　　【显忠兵傅州城金人来拒显忠大败其众追奔二十余里宏渊至谓显忠曰招抚真关西将军也显忠闭营休士为攻城计宏渊等不从显忠引麾下杨椿上城开北门不逾时防其城宏渊等殿后趣之始渡濠登城城中巷战又斩首级数千人擒八千余人遂复州中原震动防闻帝手书劳张浚曰近日邉报中外鼓舞十年来无此克防既而宏渊欲发仓库犒卒显忠不可移军出城止以见钱犒士士皆不恱诏以显忠为淮南京东河北招讨使宏渊副之】
　　帝率羣臣诣徳寿宫上寿
　　【天中节也嵗以为常】
　　以辛次膺参知政事洪遵同知枢密院事○李显忠邵宏渊之师溃于符离
　　【赫舍哩志寜自睢阳引兵攻州李显忠击却之金博索复自汴率歩骑十万来攻州晨薄城下列大阵显忠谓宏渊并力夹攻宏渊按兵不动显忠独以所部力战俄而敌大至显忠用克敌弓射郤之宏渊顾众曰当此盛夏摇扇于清凉且犹不堪况烈日被甲苦战乎人心遂揺无复闘志至夜中军统制周宏鸣鼔大噪阳为敌兵至与邵世雍刘侁各以所部兵遁继而统制左师渊统领李彦孚亦遁显忠移军入城统制张训通张师顔荔泽张渊等以显忠宏渊不恊各遁去金人乗虚复来攻城显忠竭力捍御斩首二千余积尸与牛马墙平城东北角敌兵二十余人已上百余歩显忠取军所执斧斫之敌始退郤显忠叹曰若使诸军相与掎角自城外掩击则敌兵可尽敌帅可擒河南之地指日可复矣宏渊又言金添生兵二十万来傥我兵不返恐不测生变显忠知宏渊无固志势不可孤立叹曰天未欲平中原邪何沮挠如此遂夜引还至符离师大溃是举所丧军资噐械殆尽幸而金不复南时张浚在旴显忠徃见浚纳印待罪浚以刘寳为镇江诸军都统制乃渡淮入泗州抚将士遂还扬州上疏自劾】
　　发明【春秋荀林父有邲之败者盖由所任之非人耳故易曰弟子舆尸使不当也是时李显忠邵宏渊各懐疑忌不相救援而宏渊以轻佻之才临之是弟子舆尸而又不正也故纲目于此以自溃为文若曰二将之众无有能溃之者宋自溃之云尔夫以孝宗鋭志恢复张浚専意吊伐而事已沮挠如此然则殆非天欤嗣是孝宗顿挫人讳言兵而和议之说又滋矣岂不深可哀哉】广义【武王曰予有臣三千惟一心盖出师御敌未有心之不一而能成功者今宏渊之贰显忠若此尚何望士卒之用命哉观夫宏渊顾众之言固可以识其败矣盖不待积尸与牛马墙平而后见也曰然观分注所载则此师之溃合罪宏渊何纲目书曰李显忠邵宏渊之师溃于符离若无轻重者哉曰二将不恊罪在宏渊显忠亦不得辞其责也彼显忠败萧琦于州之日宏渊欲发仓库以犒士是矣夫何显忠以虹县小忿未释止以见钱犒士士皆不恱此所以致宏渊之不平而溃是师也学者合而观之则纲目原情定罪之意可识矣】
　　六月朔日食○汪澈罢以周葵参知政事○贬张浚为江淮宣抚使安置李显忠于筠州
　　【初宿师之还士大夫主和者皆议浚之非帝赐浚书曰今日边事倚卿为重卿不可畏人言而懐犹豫前日举事之初朕与卿任之今日亦须与卿终之浚乃以魏胜守海州陈敏守泗州戚方守濠州郭振守六合治髙邮巢县两城为大势脩滁州闗山以扼敌冲聚水军淮阴马军夀春大饰两淮守偹帝复召浚子入奏事浚附奏曰自古有为之君心腹之臣相与恊谋同志以成治功今臣以孤踪动輙掣肘陛下将安用之因乞骸骨帝览奏谓栻曰朕待魏公有加虽乞去之章日上朕决不许帝对近臣言必曰魏公未尝斥其名每遣使至督府必令视浚饮食多少肥瘠如何至是帝以符离师溃乃议讲和召汤思退为醴泉观使奉朝请而下诏罪已于是尹穑附思退劾浚遂降授浚封进枢密使充宣抚治扬州显忠责授果州团练副使筠州安置而邵宏渊仍前建康都统制后朝廷知其故复显忠太尉奉祠】
　　发明【成大功者不以小挫而贰其心谋大事者不以微嫌而介其意一胜一败兵家之常符离之溃但当责其成功不宜与之计较如孙权独断而有赤壁之胜晋武独断而成平呉之功是也夫师溃之失乃邵宏渊之惑众耳初非张浚显忠之过也今而于浚显忠则贬之于宏渊则赦之是岂赏罚之公哉故纲目以无罪例书其意盖可见耳】
　　广义【孝宗书曰朕倚魏公如长城不为浮言揺动至是贬之者是用贤之不専也周公戒成王曰自一话一言我则末惟成徳之彦以乂我受民惜乎孝宗未之讲也】
　　辛次膺罢
　　【次膺以疾祈免且奏曰王十朋虽上亲擢天下皆知臣荐其贤汤思退召将至亦知臣尝疏其奸遂罢奉祠陛辞帝甚惜其去次膺奏曰臣与思退理难同列帝曰有谓思退可用者次膺曰今日之事恐非思退能办思退固不足道窃恐有悮国家尔】
　　广义【次膺以直道事孝宗进贤退不肖可谓敬君之大者也孝宗礼貌次膺尝呼其官而不名亦可谓尊贤之至者也君臣相遇非其时乎夫何孝宗五月以次膺参知政事至是仅一月而次膺即罢去者盖其意以孝宗徒礼貌而不能行其道故也善乎太公告武王曰举贤而不用是有举贤之名而不得其贤之实其孝宗之谓乎】
　　秋七月以汤思退为尚书右仆射同平章事兼枢密使○八月复以张浚都督江淮军马
　　【陈俊卿以浚降秩徙治上疏曰若浚不用宜别属贤将如欲责其后效降官示罚可也今削都督重权寘扬州死地如有奏请台谏沮之人情解体尚何后效之图议者但知恶浚而欲杀之不复为宗社讣愿下诏戒中外恊济使浚自劾疏入帝悟即复浚都督浚遂以刘实为淮东招抚使】
　　金人复以书来求地及嵗币诏淮西安抚干办官卢仲贤报之
　　【赫舍哩志宁以书贻三省密院云故疆嵗币如旧及称臣还中原归正人即止兵不然当俟农隙往战帝以付张浚浚言金彊则来弱则止不在和与不和汤思退秦桧党也急于求和陈康伯周葵洪遵等皆上疏谓敌意欲和则我军民得以休息为自治之计以待中原之变而图之是万全之计也工部侍郎张阐独曰彼欲和畏我邪爱我邪直欵我耳力陈六害不可许帝意亦然姑随宜应之乃遣卢仲贤持报书如金师云海泗唐邓等州乃正隆渝盟之后本朝未遣使之前得之至于嵗币固非所较第两淮凋瘵之余恐未如数仲贤陛辞帝勅以勿许四郡而思退等命许之张浚奏仲贤小人多妄不可委信不聼既而命廷臣议金师所言四事其说不一帝曰四州嵗币可与名分归正人不可从也】
　　冬十月立贤妃夏氏为皇后
　　【帝初纳郭直卿之女为妃生邓王愭庆王恺恭王惇邵王恪而薨袁州宜春人夏恊有女竒之以资纳于宫中为呉太后阁中侍御郭妃薨太后以夏氏赐帝至是立为后恊既纳女资匮居贫乃归客袁之僧舍号夏翁而死后访得其弟执中补阁门祗侯执中与其妻至京宫人讽使出之择配贵族欲以媚侯执中不为动他日后亲为言执中以宋语对后不能夺执中既贵始从师学作大字颇工复善骑射帝闻其才欲召用之执中谢曰他日无累陛下保全足矣人以此益贤之】
　　十一月卢仲贤还有罪除名遣审议官胡昉如金军【仲贤至州布萨忠义惧之以威仲贤皇恐言归当禀命遂以忠义遗三省密院书来上其画定四事一欲通书称叔侄二欲得唐邓海泗四州三欲嵗币银绢之数如旧四欲归彼叛臣及归正人仲贤还帝大悔张浚遣子栻入奏仲贤辱国无状帝怒遂下大理问其擅许四州之罪夺三官寻除名窜郴州汤思退奏以王之望金国通问使龙大渊副之许割弃四州求减嵗币之半初之望为都督府参赞军事不欲战请入朝因奏人主论兵与臣下不同惟奉承天意而已窃观天意南北之形已成未易相兼我之力可絶淮而北犹敌之不可越江而南也移攻战之力以自守自守既固然后随几制变择利而应之思退悦其言故奏遣之防右正言陈良翰言前遣使已辱命大臣不悔前失而复遣王之望是金不折一兵而坐收四千里要害之地决不可许四郡也若嵗币则俟得陵寝然后与庻为有名今议未决而之望遽行恐其辱国不止于仲贤愿先驰一介往俟议决然后行未晚也遂以胡昉为金国通问所审议官张浚亦力言金未可与和请帝幸建康以图进兵乃乃手诏王之望等并一行礼物并囬待命上境而令胡昉先往谕金以四州不可割之意如必欲得四州则当进还使人罢和议矣】
　　广义【于是敌势寝弱南渡稍振虽不允其所需固亦无害孝宗惑耗思退奸言悔之何及无乃信任不专之所致欤】
　　诏庭臣集议和金得失召张浚还
　　【陈康伯等言金人来通和朝廷遣卢仲贤报之其所论最大者三事我所欲者削去旧礼彼亦肯从彼所欲者嵗币如数我不深较其未决者彼欲得四州而我以祖宗陵寝钦宗梓宫为言未之与也乞召张浚归国特垂咨访仍命侍从台谏集议帝从之羣臣多欲从金人所请张浚及湖北京西宣谕使虞允文起居郎胡铨监察御史□安中上疏力争以为不可与和汤思退怒曰此皆以利害不切于已大言悮国以邀羙名宗社大事岂同剧帝意遂定浚在道闻王之望行上疏力办其失曰自秦桧主和隂懐他志卒成逆亮之祸桧之大罪未正于朝致使其党复出为恶臣闻立大事者以人心为本今内外之议未决而遣使之诏已下失中原将士四海倾慕之心他日谁复为陛下用命哉人心既失如水之覆难以复收而况于天则不顺于义则不安窃为陛下忧之不聼】
　　发明【呜呼宋人惟狃偷安之陋习而不思逺大之图也金敌之讐暴白天下痛心扼腕无时可忘茍与之和是忘亲释怨非人子乎然则和金得失了然在目何必议乎当时羣臣议论靡定大抵台諌之言为是而宰相之言为非然而竟从宰相之和议者盖由狃偷安之陋习而不能改也且敌不可信其理固然若谓和议可信旋即败盟且嵗币曰増国用屡耗以不可必恃之空言而遽撤沿江之邉偹吁亦过矣金人慿陵畧无忌惮矧帝所目撃而不容已者既而议之未决复召张浚及浚言不聼恶在其为能召哉直书于册义自见矣】
　　以朱熹为武学博士既而罢之
　　【熹应召入对言君父之讐不与共戴天今日所当为者非战无以复讐非守无以制胜时相汤思退方倡和议不悦除武学博士后与洪适论不合而归】
　　发明【书既而罢之惜之之词也盖君子之事君忠贞而已初未尝阿狥以为媚灶之态也朱子召对以复讐为言见忤权奸而复罢其职诗云悠悠旻天曰父母且无罪无辜乱如此怃昊天已威予慎无罪昊天防怃予慎无辜此盖大夫伤于防无所控告而诉之于天也呜呼君子小人不容并立君子得志则小人藏小人得志则君子遁当相胜而不能相同者是以用君子者必退小人而后可后之有天下者岂不知所审择也哉】
　　十二月陈康伯罢以汤思退张浚为尚书左右仆射并同平章事兼枢密俊仍都督江淮军马
　　发明【罢康伯而相思退此君子小人之不能并立也以思退张浚为相此君子小人之不可共政也后书罢浚判福州此其验耳贤否无别谓之何哉】
　　【甲申】二月【金大定定年】春正月金人执胡昉寻遣还
　　【昉至金金人以失信执之帝闻昉被执谓浚曰和议不成天也自此事当归一矣诏王之望以币还既而布萨忠义以书进金主金主览之曰行人何罪即遣还邉事令元帅府从宜措画】
　　三月张浚视师江淮金军退
　　【初汤思退恐和议不成奏请以宗社大计奏禀上皇而后从事帝批示三省曰金无礼如此卿犹欲议和今日敌势非秦桧时比卿议谕秦桧不若思退大骇隂谋去浚遂令王之望等驿奏兵少粮乏楼橹器械未备人言委四万众以守泗州非计帝惑之防戸部侍郎钱端礼言兵者凶噐愿以符离之溃为戒早决国是为社稷至计乃召浚行视江淮时浚所招徕山东淮北忠义之士以实建康镇江两军凡万二千人万弩营所招淮南壮士及江西羣盗又万余人陈敏统之以守泗州凡要害之地皆筑城堡其可因水为险者皆积水为匮増置江淮战舰诸军弓矢器械悉备金人方屯重兵为虚声协和有刻日决战之语及闻浚复视师亟撤兵归于是淮北之来归者日不絶山东豪杰悉愿受节度浚以萧琦契丹望族沈勇有谋欲令尽领降众且以檄谕契丹约为应援金人益惧】
　　发明【张浚鋭志殄敌之事可贯金石至今以为凛凛然非忠义素着何以得此纲目于去年夏书张浚使李显忠邵宏渊分道伐金五月书张浚渡江李显忠大败金人复州至此又书张浚视师江淮金军退皆以见连年敌人侵逼至此未尝一与交兵自屈而去无非张浚全徳所致此则书法之意也呜呼张浚有功于宋若此真可谓社稷之臣矣书以美之宜哉】
　　夏四月罢张浚判福州
　　【汤思退讽右正言尹穑论浚防扈且费国不赀奏令张深守泗不受赵廓之代为拒命复论督府参议官冯方罢之俊乃请解督府诏以钱端礼王之望宣谕两淮而召浚还端礼入奏言两淮名曰备守守未必备名曰治兵兵未必精盖诋浚也浚留平江凡八上疏乞致仕帝察浚之忠欲全其去乃命以少师保信节度使判福州左司谏陈良翰侍御史周操言浚忠勤人望所属不当使去国皆坐罢】
　　广义【南宋之不复振者盖有由矣髙宗时有岳飞秦桧防之孝宗时有张浚汤思退挠之呜呼秦汤二贼壊岳张之功于垂成厥罪曷可胜诛虽然使髙孝二宗如周宣王汉光武则虽百桧千汤安敢贡其奸耶】
　　六月朔日食○秋七月洪遵罢○撤两淮邉备
　　【汤思退急欲和好之成自壊邉备罢筑寿春城防万弩营兵辍脩海船毁拆木匮不推军功赏典及撤海泗唐邓之戍】
　　发明【和不可恃敌不可盟盖义可以敝秦狼仁可以蹶项虎故宁焚石勒之币而无宁和匈奴之亲宁出渭桥之师而无宁假突厥之援口血未干秦兵又至于郊之外矣六国之地有限暴秦之欲无厌其难何如邪重门击柝以御暴客守闗之常理王公设险以守其国固邦之要法明于此义则张浚不可罢而邉备不可撤也譬犹启我门墙而曰盗必不入也宁有此道乎孝宗惑权奸之言恃和戎之策匿怨而友其人尚为圣人所耻况匿怨而和仇敌之国乎孝宗有恢复之志大臣存姑息之心讵不深可惜哉据事直书深贬之也】
　　八月少师保信节度使魏公张浚卒
　　【浚既去朝廷遂决弃地求和之议浚犹上疏言尹穑奸邪必误国事且劝帝务学亲贤或劝浚勿复以时事为言浚曰君臣之义无所逃于天地间吾荷两朝厚恩久居重任今虽去国惟日望上心感悟茍有所见安忍弗言上如欲复用浚浚当即日就道不敢以老疾为辞如若等言是诚何心哉闻者耸然行次余干得疾手书付二子栻枸曰吾尝相国不能恢复中原雪祖宗之耻即死不当塟我先人墓左塟我衡山足矣数日而薨赠太保后帝思浚忠加赠太师谥忠献浚幼有大志及为熙河幕官徧行邉垒览观山川形势时时与旧戌将握手饮酒问祖宗以来守邉旧法及军阵方畧之宜故一旦起自疏逺当枢筦之任悉能通知邉事本末在京城中亲见二帝北行皇族被俘生民炭誓不与敌俱存故终身不主和议时论以浚之忠大类汉诸葛亮然亮能使魏延杨议终其身不为异同浚以呉玠故遂杀曲端亮能容法孝直浚不能容李纲赵鼎而又诋之兹所以不及亮也吕中曰浚有社稷大功者五建复辟之勲发储嗣之议诛范琼以立国基用呉玠以保全蜀却刘麟以定江左世但以富平符离之役议之然曹彬岐沟之败其丧师蹙国亦不下富平符离岂可以一眚而掩其大徳乎】
　　发明【南宋以来士大夫惟知息兵和敌为良图而以梗和攻战为非计知逆顺之势谨内外之防而终身不主和议者惟张浚一人而已然前忌于汪黄中忌于秦桧而此又为汤思退所忌符离之溃防间纷纷赍志以没讵不惜哉故纲目于浚之卒而特书其官爵所以深予之也】
　　广义【呜呼魏公可谓忠有余而见不逮者也盖秦桧主和议魏公主恢复其臧否固无待于论矣当夫绍兴二年八月髙宗榜秦桧罪于朝堂示不复用其幸大矣且秦桧和议之非既寝则魏公恢复之志可行矣未几魏公反荐桧为醴泉观使兼侍读则桧渐用事而和议之非复作矣故其恢复之志终见沮抑于桧也后虽屡陈奏疏力言恢复动则掣肘于桧被桧逺窜连州且欲肆毒如岳武穆焉臣故曰魏公可谓忠有余而见不逮者也】
　　以贺允中知枢密院事○遣宗正少卿魏杞使金【汤思退奏遣杞如金议和书称侄大宋皇帝某再拜奉于叔大金皇帝嵗币二十万帝面谕杞曰今遣使一正名二退师三减嵗币四不发归附人杞条陈十七事拟问对帝随事画可陛辞奏曰臣将防出疆岂敢不勉万一无厌愿速加兵帝善之兵部侍郎胡铨言敌不可和臣恐再拜不已必至称臣称臣不已必至请降请降不已必至纳士纳士不已必至舆□舆榇不已必至如晋帝青衣行酒而后为快今日举朝之士皆妇人也不聼○钱端礼又请遣国信所大通事王抃如金师持周葵书致于布萨忠义及赫舍哩志宁】
　　金以完顔守道为尚书左丞
　　【金主谓守道曰卿等每奏皆常事凡治国安民及朝政不便于民者未尝及也如此则宰相之任谁不能之】
　　九月以王之望参知政事○诏汤思退都督江淮军马思退辞不行
　　【思退急于求和讽侍御史尹穑言乞置狱取不肯撤备及弃地者二十余人论罪因擢穑谏议大夫至是命思退都督江淮固辞乃以杨存中为同都督】
　　发明【书辞不行罪逆命也畏缩怯弱此固小人之情也孝宗于逆命之事尚不诘责天下之事何有大于此者哉直书辞不行则峻词拒絶防扈无君之心着矣】
　　广义【都督军事戎机之重者也思退専于求和而孝宗反以都督之任委之宜其辞而不行也虽然废阁诏命人臣之大罪也于时孝宗不罪思退其不纲可见矣】
　　冬十月贺允中罢○诏辅臣晚对便殿
　　【诏曰朕每聼朝议政顷刻之际意有未尽自今执政大臣或有奏陈宜于申未间入对便殿庶可坐论得尽所闻期跻于治】
　　金兵复渡淮十一月魏胜拒战于淮阳败绩死之楚州防
　　【汤思退以帝悔悟恐事不成隂遣孙造谕敌以重兵脇和金布萨忠义等遂议渡淮魏杞行次旴忠义遣赵房长问杞所以来之意求观国书杞曰书御封也见主当廷授房长驰白忠义疑国书不如式又求割商秦之地及归正人且欲嵗币二十万杞以闻帝命尽依初式许割四州嵗币亦如其数再易国书忠义犹以未如所欲遂以赫舍哩志宁分兵自清河口以犯楚州都统制刘寳弃地遁时胜奉诏専一措置清河口金人乗间以舟载噐甲糗粮自清河出欲侵边胜觇知之帅忠义士拒于河口金兵诈称欲运粮往泗州由清河口入淮胜欲御之刘寳戒以方议和不可金兵轶境胜帅诸兵拒于淮阳自卯至申胜负未决图克坦克宁帅生兵至胜与力战矢尽依土阜为阵谓士卒曰我当死此得脱者归报天子乃令歩卒居前骑兵为殿至淮隂东十八里中矢坠马死楚州遂防】
　　发明【甚矣宋人求和之无益也是时和戎之使未息肩而金兵渡淮矣楚州防矣滁和失矣然则汤思退之图召衅启侮虽万死何足以偿误国之罪乎兹以和议之故诸将皆无战心独魏胜亲帅所部拒于淮阳战败而死其忠盛矣茍使沿边诸将恊力以御敌则魏胜安至于遽亡而楚州安至于遽防哉故纲目以全节予之宜矣】
　　广义【抑考魏胜起自山东勤王初非世臣食禄将种特以忠自许乃能克敌制胜所向无前始终不渝厥志至此力竭死敌故纲目以死节予之呜呼观魏公之节义则凡食君之禄而不死封疆者其果何人也哉】
　　金人入濠州
　　【都统制王彦弃昭关走】
　　以杨存中都督江淮军马
　　【时诸军各守分地不相统一存中集诸将调防之于是始更相为援朝议欲舍淮保江存中持不可乃已】
　　汤思退以罪窜永州
　　【言者论其主和误国之罪遂落职永州居住太学生张观等七十二人伏阙上书论思退及王之望尹穑奸邪误国钩致敌人之罪乞斩三人以谢天下并窜其党洪适晁公武而用陈康伯胡铨陈良翰王十朋金安节虞允文王大寳陈俊卿黄中龚茂良张栻刘夙查防以济大计思退行至信州闻之忧悸而死思退与张浚同相而始终不合浚以雪耻复雠为志思退每借保境息民为言而已】
　　广义【大抵学校者礼义相先之地而公论之所从出者也苐观张观等所论人物臧否而当黜陟者何其当哉昔者郑处春秋列国而子产不毁乡校者其亦有见于此况乎君万乗而帝中国者奚可偏聼独任以废学校之公论哉】
　　复以陈康伯为尚书左仆射同平章事兼枢密使钱端礼签书枢密院事虞允文同签书院事
　　【金兵犯淮人情惊骇时张浚已卒皆望康伯复相乃自绍兴召拜康伯力疾至阙下诏子安节壻文好谦掖以见减拜赐坐间日一防朝许乗肩舆至殿门给扶升殿非大事不署帝又思允文之言故并而用之】
　　诏王之望劳师江上闰月金人侵扬州之望有罪免【金人至扬州或请击之杨存忠不敢渡江独临江固垒以自守之望与汤思退表里専以割地啖敌为得帝计诏督府择利害击金军之望下令诸将不得妄进朝廷趣行之望言王抃既还不可冒小利害大计言者论之逐免】
　　发明【上书金人侵扬州下书之望有免罪则之望坐致女真之侵明矣之望固思退之党表里为奸皆愿割地啖敌偷安求和者也思退既窜之望犹存则是未尝窜思退也之望受命劳师而乃下令沮战则其懐奸误国厥罪深矣安有敌既入境勿与交兵而恣其攻掠者乎宋自靖康以来主和议者未尝不以此说愚宋孝宗不悟可胜惜哉故纲目特书有罪以示其贬】
　　广义【汤思退王之望相继为恶者也故前书汤思退以罪窜永州此书王之望有罪免书法皆以罪言者所以深着二奸之恶也】
　　周葵罢○十二月以钱端礼参知政事虞允文同知抠密院事王刚中签书院事
　　【刚中在蜀时呉璘姚仲王彦皆以大将建节雄于一方守师以文治则玩于柔而号令不行以武竞则窒于暴而下情不通惟刚中检身以法示人以礼不立崖堑恩威并行羽檄纷沓从容裁决皆中机防及去蜀士民懐之】
　　金以女真字译经史
　　【乙酉】乾道元年【金大定五年】春正月召杨存中还
　　【罢都督府以存中为宁逺昭庆节度使又罢两淮及陜西河东宣抚招讨司】
　　二月陈康伯卒
　　【康伯以经济自任临事明断帝尝谓辅臣曰康伯有噐量其从容不迫可比晋谢安至是奏事出殿门疾作舆至第卒】
　　三月以虞允文参知政事王刚中同知枢密院事○魏杞还自金始正敌国礼
　　【金馆伴张恭愈以国书称大宋脇杞去大字杞拒之其言天子神圣才杰奋起人人有敌忾意北朝用兵能保必胜乎金君臣环聼拱竦金主许损嵗币不发归正人命元帅府罢兵分戌杞卒正敌国礼而还帝慰籍甚厚先是王抃自金师还得二帅报书遂赦沿边被兵州军诏畧曰此遣王抃逺抵颍濵得其要约寻澶渊盟誓之信仿大辽书题之仪正皇帝之称为叔侄之国嵗币减十万之数地界如绍兴之时怜彼此之无辜约叛亡之不遣可使归正之时咸起宁居之心洪适所草也论者谓前日之所贬损四方盖未闻知今着之赦文失国体矣】
　　发明【始正者更新之词宋自绍兴十一年书奉表称臣于金至是已逾三纪其屈辱亦甚矣人神既愤挺生孝宗以复雠为己任以正名为己责爰革君臣之礼聊为叔侄之称庻几少伸抑欝之气而差强人意耳虽然宋金世雠万世难泯孝宗徒有复雠之志而无复雠之形三四年间惟以正敌国礼为讲和之羙图恢复雪耻付之不问遣使通贺往来不絶岂不深可叹哉若孝宗者难免庄公之责矣此纲目予而未尽予之辞也】
　　广义【杞之此行可谓不辱君命者矣使为使者皆能如杞则所伸顾不多邪虽古宋使宛丘无以加杞诗云莘莘征夫每懐靡及杞之谓欤】
　　夏六月王刚中卒以洪适签书枢密院事
　　【适拜签书帝谓钱端礼虞允文曰三省事可与洪适共议自是东西府始同斑奏事】
　　秋八月立邓王愭为皇太子大赦
　　【愭帝长子也】
　　虞允文罢以洪适参知政事叶颙签书枢密院事○钱端礼罢
　　【时久不置相端礼以首参闚之甚急太子愭夫人端礼女也殿中侍御史唐尧封论端礼帝姻不可任执政坐迁太常少卿馆阁士相与上疏排端礼者皆被斥吏部侍郎陈俊卿言本朝不以戚属为相最有深意陛下所宜守帝纳其言端礼憾之出俊卿知建宁及太子立端礼不得已引嫌奉祠】
　　九月以汪澈知枢密院事○冬十二月以洪适为尚书右仆射同平章事兼枢密使汪澈为枢密使叶颙参知政事
　　【丙戌】二年【金大定六年】春二月金左丞相布萨忠义卒
　　【忠义谦以接下敬儒重士与人交侃侃如也善驭将卒能得其死力为宰辅数年知无不言故能以外戚兼任将相以功名终】
　　发明【凡卒敌国臣録贤也布萨忠义谦以接下敬儒重士乃金之贤臣耳故特具官以予之是故臣之贤者则虽外邦与国必褒而不弃见君子之心乐与人为善矣后皆仿此】
　　三月洪适罢
　　【适以文学闻望遭时遇主自中书舍人半嵗四迁至右相然无大建明以究其所学防霖适引咎乞免帝从之】
　　以魏杞同知枢密院事夏四月汪澈罢
　　【澈在抠府帝密访人材澈荐百有十八人尝奏言臣起寒逺所以报国无私不欺尔其自奉清约贱贵弗渝】
　　五月修建康行宫○叶颙罢以魏杞参知政事林安宅同知枢密院事蒋芾签书院事○秋八月林安宅免【以劾叶颙子受金失实出居筠州】
　　冬十一月汰冗兵○宁逺昭庆节度使杨存中卒【存中出入卫四十年忠义勇敢而寡过大小二百余战未尝大衂上皇最眷念之】
　　发明【一字之褒羙于华衮一言之贬若挞市朝存中出入卫州十余年忠义勇敢而寡过是亦中兴之良将也卒而具官岂过予乎】
　　十二月以叶颙知枢密院事○以叶颙魏杞为尚书左右仆射并同平章事兼枢密使蒋芾参知政事陈俊卿同知枢密院事
　　【先是帝犹鞠戏又将逰猎白石俊卿上疏力谏至引汉桓灵唐敬穆以为戒后数日入对帝迎谓曰前日之奏备见忠谠朕决意用卿矣遂有是命】
</div>
    <div class="pagination">
<a href="御批续资治通鉴纲目_page65.html">上一页</a><span>...</span><a href="御批续资治通鉴纲目_page61.html">61</a><a href="御批续资治通鉴纲目_page62.html">62</a><a href="御批续资治通鉴纲目_page63.html">63</a><a href="御批续资治通鉴纲目_page64.html">64</a><a href="御批续资治通鉴纲目_page65.html">65</a><span class="current-page">66</span><a href="御批续资治通鉴纲目_page67.html">67</a><a href="御批续资治通鉴纲目_page68.html">68</a><a href="御批续资治通鉴纲目_page69.html">69</a><a href="御批续资治通鉴纲目_page70.html">70</a><a href="御批续资治通鉴纲目_page71.html">71</a><span>...</span><a href="御批续资治通鉴纲目_page67.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
