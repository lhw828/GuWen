<!DOCTYPE html>
<html>
<head>
    <meta charset="UTF-8">
    <title>御批资治通鉴纲目 - 第 28 页/共 243 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御批资治通鉴纲目 - 第 28 页/共 243 页</h1>
    <div class="content">　　武都氐人反遣兵击之考异【氐下本羡人字】质实【武都郡名注见武帝元鼎六年】○夏赦○秋七月晦日食既
　　书法【食既大变也于是臣下有谋上者天之示人昭昭矣故下书鄂邑公主等反诛终纲目书日食三百六十七而书食既者十有二未有无应者也详恵帝七年】
　　○八月鄂邑长公主燕王旦上官桀安等谋反皆伏诛【上官桀父子为丁外人求封矦霍光不许又欲令得召见又不许长主以是大怨光而桀安亦惭自先帝时桀位在光右及是皇后亲安女光乃其外祖而顾専制朝事由是与光争权燕王旦自以帝兄不得立常懐怨望桑羊欲为子弟得官亦怨恨光于是盖主桀安羊皆与旦通谋诈令人为燕王上书言光出都肄郎羽林道上称跸擅调益莫府校尉専权自恣疑冇非常伺光出沐日奏之桀欲从中下其事羊当与诸大臣共执退光书奏帝不肯下明旦光闻之止画室中不入上问大将军安在桀对曰以燕王告其罪故不敢入有诏召大将军光入免冠顿首谢上曰将军冠朕知是书诈也将军无罪光曰陛下何以知之上曰将军之广明都郎属耳调校尉以来未能十日燕王何以得知之且将军为非不湏校尉是时帝年十四尚书左右皆惊而上书者果亡捕之甚急桀等惧白上小事不足遂上不聴后桀党与有譛光者上輙怒曰大将军忠臣先帝所属以辅朕身敢有毁者坐之自是桀等不敢复言李徳裕曰人君之徳莫大于至明明以照奸则百邪不能蔽矣汉昭帝是也使得伊吕之佐则成康不足侔矣○桀等谋令长公主置酒请光伏兵格杀之因废帝而立燕王驿书往来外连郡国豪杰以千数旦以语相平平曰左将军素轻易车骑少而骄臣恐其不能成又恐既成反大王也旦不聴安果谋诱燕王至而诛之因废帝而立桀防盖主舎人父燕仓知其谋以告大司农杨敞敞素谨畏事乃移病卧以告杜延年延年以闻九月诏捕桀安羊外人等并宗族悉诛之盖主燕王皆自杀】集览【为丁外人求封矦先上官安欲纳女为后尝许外人以封矦而托其言于盖主出都肄郎孟康曰都试肄习也顔师古曰都大也太阅试习武备也郎谓郎官羽林道上称跸羽林掌送从初名建章营骑后更名羽林骑汉仪云皇帝辇动左右侍帷幄者称警出殿则跸止人清道此言霍光于羽林营中道路上亦称跸也止画室中止居也室中有武帝所赐周公负成王朝诸侯之图画将军之广明都郎属耳之往也广明东都门长安东郭门也往广明时道经羽林营顔师古曰属近也史作近耳谓霍光往广明都肄郎时是近日事豪杰豪纵桀黠不覊之士也旦以语相平语去声上与下言也燕王旦之相名平左将军上官桀车骑车骑将军上官安舎人父燕仓盖主之舎人父姓燕名仓舎人注见汉王刘邦三年移病卧刘贡父曰移文称病而卧也汉诸书云谢病皆同义姚崇病痁移告注移病于外休假曰告】正误【羽林今按林字句絶属上文真西山大学衍义注郎羽林者宿卫之士谓郎及羽林也画室今按画室谓彩画之室成帝生于甲舘画堂注亦谓宫殿中彩画之堂武帝使黄门画周公负成王图赐霍光安知又画于室中乎】质实【一统志云盖古邑名春秋时属齐孟子谓盖大夫驩指此汉初置县属泰山郡后废之隋尝于此置东安县故城在青州府沂水县西北七十里杨敞华隂人杜延年南阳杜衍人】
　　书法【于是主及旦自杀耳书皆伏诛何谋上也不诛则乱臣贼子接迹于天下矣终纲目书公主反逆诛死四鄂邑唐髙阳太平惟安乐以韦后党书其党】
　　发明【元年书燕王旦谋反赦弗治则昭帝于天伦之恩已过厚矣至是覆出为恶夫复何辞然旦于卫太子败亡之后上书求入宿卫已有觊觎之心武帝怒而削其邑由今观之天资好乱之人不至于覆亡不止而武帝知子之明亦为不可及矣】
　　冬以韩延夀为谏大夫
　　【文学魏相对筞以为日者燕王为无道韩义出身强谏为王所杀义无比干之亲而蹈比干之节冝显赏其子以示天下明为人臣之义乃擢义子延夀为諌大夫】集览【比干殷纣无道王子比干强谏纣怒曰吾闻圣人心有七窍遂杀而刳视其心】质实【魏相平陵人韩延夀燕人】
　　书法【书谏大夫始此纲目书谏大夫七韩延夀夏矦胜王褒王吉贡禹刘辅鲍寅东汉以下书谏议大夫凡十六详光武建武五年】
　　以张安世为右将军杜延年为太仆
　　【大将军光以朝无旧臣安世自先帝时为尚书令志行纯笃乃白用安世为右将军兼光禄勲以自副焉又以延年有忠节擢为太仆右曹给事中光持刑罚严延年常辅之以寛吏民上书言便冝輙下延年平处复奏言可官试者至为县令或丞相御史除用满嵗以状闻或抵其罪法安世汤之子延年周之子也】集览【白用告白于天子而任用之】质实【张安世杜陵人杜延年东海下邳人】
　　书法【汤周子也二子可谓能盖前人之愆矣纲目书之所以示劝也】
　　匈奴入冦边兵追击之获瓯脱王
　　【自是匈奴恐汉以瓯脱王为道击之即西北逺去不敢南逐水草遣骑屯受降城以备汉北桥余吾水令可度以备奔走欲求和亲而恐汉不聴故不肯先言常使左右讽汉使者然其侵盗益希遇汉使愈厚欲以渐致和亲汉亦覊縻之】集览【以瓯脱王为道服防曰瓯脱土室也胡儿作于境上以伺望汉人者立王以主之顔师古曰境上斥之室为瓯脱若今伏宿舎也瓯去声脱如字道引导也北桥余吾水北桥者于受降城北为桥以渡余吾水也余吾水注见武帝天汉四年覊縻索隐曰覊马络头縻牛缰也汉仪云言人被牵制如马之受覊縻也】
　　【壬寅】二年夏赦
　　【癸邜】三年春正月泰山石立上林僵桞复起生
　　【泰山有大石自起立上林有僵桞自起生有虫食桞叶曰公孙病已立符节令眭上书言大石自立僵桞复起必有匹庶为天子当求贤人禅帝位以顺天命坐设妖言惑众伏诛】集览【泰山石立泰山在泰安州北眭曰泰山莱芜山南匈匈似数千人声民视之有大石自立髙丈五尺大四十八围刘向曰冠石立于泰山注冠山下有石自立三石为足一石居上上林僵桞复起生眭曰昌邑有枯社木卧复起又上林苑中大桞树断枯卧地亦自立生虫食桞叶曰公孙病已立桞叶上虫所食成此五字案病已宣帝名也符节令眭符节令主符节事周礼八节图符节出入国门及往来于关以竹为符取合焉眭姓名眭音息为反】质实【泰山注见秦始皇二十八年上林注见秦始皇二十六年】书法【宣帝之祥也纲目书石立二是年哀帝建平三年】
　　少府徐仁自杀腰斩廷尉王平
　　【燕盖之乱桑羊子迁亡过父故吏矦史吴后迁捕得伏法防赦吴自出系狱廷尉王平与少府徐仁杂治皆以为吴非匿反者乃匿为随者即以赦令除吴罪后侍御史治实以桑迁通经术知父谋反而不谏诤与反者身无异吴故三百石吏首匿迁不与庶人匿随从者等吴不得赦奏请覆治劾廷尉少府纵反者仁丞相千秋女壻也千秋召中二千石博士会公车门议问吴法光于是以千秋擅召中二千石以下外内异言遂下平仁狱朝廷皆恐丞相坐之杜延年奏记光曰吏纵罪人有常法今更诋吴为不道恐于法深丞相乆故及先帝用事非有大故不可弃也间者民颇言狱深吏为峻诋今丞相所议又狱事也如是以及丞相恐不合众心群下讙哗庶人私议流言四布延年窃重将军失此名扵天下也光以平仁弄法卒下之狱仁自杀平腰斩而不以及丞相终与相竟延年论议持平合和朝廷皆此类也】集览【亡过父故吏矦史吴亡逃过经也父故吏谓桑迁父羊旧日之吏也侯史复姓吴名也迁因亡匿而过其家首匿迁为句吴自陈首隐匿桑迁也诋吴为不道诋本作抵当也当吴以不道之罪案十恶罪其五曰不道谓杀一家非死罪三人及支解人造畜蛊毒厌魅丞相乆故为句谓千秋乃老成耆旧也终与相竟竟亦终也光与千秋交善竟终此生也合和合音閤和去声声相应也】正误【合和今按并如字】书法【自杀未有不书故者不书故无故也无故者必有其故扵是有任其咎者矣故二子书官凡书腰斩甚之也据晁错栾大刘屈成方遂皆腰斩不书腰斩】
　　发明【案分注所载仁平议狱之事甚明而深文者诋之甚曲然且不免极刑此汉法之酷可知纲目所以扵二人之死书其官而不书其罪也】
　　冬辽东乌桓反遣将军范明友将兵击之
　　【初冐顿破东胡东胡余众散保乌桓及鲜卑山为二族世役属匃奴武帝击破匃奴左地因徙乌桓扵上谷渔阳右北平辽东塞外侦察匈奴动静置防乌桓校尉监领之使不得与匈奴交通至是部众渐强遂反汉得匈奴降者言匈奴方二万骑击乌桓霍光欲邀击之以问防军都尉赵充国充国以为乌桓间数犯塞今匈奴击之扵汉便又匈奴希冦盗北边幸无事蛮夷自相攻击而兵要之招冦生事非计也光更问中郎将范明友明友言可击扵是拜明友为度辽将军将二万骑出辽东匈奴引去初光戒明友兵不空出即后匈奴遂击乌桓明友乗乌桓敝击之斩获甚众匈奴由是恐不敢复出兵】集览【即后匃奴即后犹言倘若不及也】质实【乌桓注见宣帝本始三年鲜卑注见光武建武二十五年赵充国陇西上邽人】
　　【甲辰】四年春正月帝冠
　　书法【帝扵是年十七矣终纲目书帝冠十有三详恵帝四年莫长扵昭帝莫防扵宋主昱冠用正月歳首也先是惟惠帝书三月后此惟宋主昱书十一月】
　　○丞相千秋卒
　　【时政事一决大将军光千秋居丞相位谨厚自守而已】
　　二月以王防为丞相○夏五月孝文庙正殿火帝素服遣使作治考异【按甘露元年书太宗庙火则此孝文二字当作太宗】
　　【上及羣臣皆素服中二千石将五校作治六日成】集览【五校注见宣帝神爵元年】
　　书法【先是书髙园便殿火矣武帝建元六年后此书太上皇太宗庙火矣宣帝甘露元年皆书素服不以作治书此其书作治何急宗庙也扵是遣使作治六日而成可谓知所急矣故书是故昭帝急扵宗庙则书遣使作治晋武慢扵宗庙则书某年某月太康十年四月纲目之劝戒明矣】
　　赦○遣使诱楼兰王安归杀之
　　【初楼兰王死匈奴先闻之遣其质子安归归得立为王汉诏令入朝王辞不至复为匈奴反间数遮杀汉使骏马监傅介子使大宛诏因令责楼兰王王谢服介子还谓大将军光曰楼兰数反覆而不诛无所惩艾愿往刺之以威示诸国大将军白遣之介子赍金币言以赐外国为名至楼兰王贪汉物来见介子与坐饮醉谓曰天子使我私报王王起随介子入帐中壮士二人从后刺之遂斩其首驰诣县北下立其弟在汉者尉屠耆为王更名其国为鄯善为刻印章赐以宫女为夫人备车骑辎重丞相率百官送至横门外祖而遣之王自请曰国中有伊循城其地肥羙愿汉遣一将屯田积谷令臣得依其威重扵是汉遣吏士田伊循以镇抚之封介子为义阳矦司马公曰王者之扵戎狄叛则讨之服则舎之今楼兰王既服其罪又从而诛之后有叛者不可得而懐矣必以为有罪则冝陈师鞠旅明致其罚今乃以大汉之强而为盗贼之谋扵蛮夷不亦可羞哉论者或羙介子以为竒功过矣】集览【安归归安归质子之名也下归还也尉屠耆名也屠耆音除祈横门三辅黄图云长安城北出西头第一门名曰横门如淳曰横音光伊循城汉书循作修七制解伊修城在鄯善国汉扵其中置屯田吏士防】质实【楼兰西域国名注见武帝元鼎二年鄯善介子北地义渠人义阳县名注见梁武帝太清二年】
　　书法【淮南王布书诱诛之反者也楼兰王杀汉使者则其书诱杀何楼兰之罪既谢服矣以中国而行盗贼之计扵蛮夷以是为可丑也故书诱杀介子不书罪遣者也书诱杀始此终纲目书诱杀十是年献帝建安二年刘备杀杨奉后主建兴四年吴吕岱杀士徽怀帝永嘉五年石勒杀王弥宋庚申年防逊杀歆梁丙午年防陵杀胡琛陈甲申年周廸杀周敷隋帝大业十三年李宻杀翟让唐宗开元八年王晙杀仆固五代己酉年郭从义杀赵思绾书诱诛二髙帝十二年唐宪宗元和十四年】
　　明【诱杀之事春秋深贬乌有堂堂大汉乃为盗贼之谋而可臣妾万国哉书遣使诱楼兰王安归杀之其恶甚矣】
　　【乙巳】五年夏大旱○恶少年吏亡者屯辽东○冬大雷○丞相防卒
　　【丙午】六年春正月筑辽东菟城
　　书法【城不书必关要而后书故内城书京都外城书关塞书汉长安吴武昌代盛乐平城凉姑臧燕龙城夏统万齐建康吴越杭州孟知祥成都周大梁南唐金陵皆都城也苟都城虽外郭必书书汉受降莬吴濡湏魏九城齐轵关唐应龙奉天原州盐州三城唐徳胜晋澶州周李晏口皆关塞也】
　　○夏赦○乌桓复犯塞遣范明友将兵击之○冬十一月以杨敞为丞相
　　书法【自五年书丞相防卒扵是丞相虚位者一年始书杨敞光専也】
　　明【去冬书丞相防卒至今冬始书以杨敞为丞相则是旷年虚揆度之位其扵国体从可知矣爰自武帝増重加官而丞相为具员是以国之大事皆不与闻如顾命废立之类观之纲目所书盖可想见君子安得不为之三叹也】
　　【丁未】元平元年春二月减口赋钱什三集览【口赋钱汉仪注民年七嵗至十四出口赋人二十三钱二十钱以食天子其三钱者武帝加口赋以补车骑马】○有流星大如月众星皆随西行
　　书法【建元二年书有星如日矣于是复书流星大如月皆大异也故通鉴不书纲目特书之果逾月而国有大丧矣书流星始此终纲目书流星三是年成帝元延元年愍帝建兴二年】
　　○夏四月帝崩大将军光承皇后诏迎昌邑王贺诣长安六月入即位尊皇后曰皇太后
　　【帝崩无嗣时武帝子独有广陵王胥群臣欲立之胥本以行失道先帝所不用大将军光不自安即有上书言周太王废太伯立王季文王舎伯邑考立武王唯在所冝虽废长立少可也广陵王不可以承宗庙光即日承皇后诏迎昌邑王贺诣长安邸贺昌邑哀王髆之子素狂纵动作无节武帝之丧防猎不止中尉王吉谏曰大王不好书术而乐逸防数以耎脆之玉体犯勤劳之烦毒非所以全夀命之宗也又非所以进仁义之隆也夫广厦之下细旃之上明师居前劝诵在后上论唐虞之际下及殷周之盛考仁圣之风习治国之道防防焉愤忘食日新厥徳休则俛仰屈伸以利形専意积精以适神大王诚防意于此则心有尧舜之志体有乔松之夀福禄臻而社稷安矣皇帝仁圣至今思慕未怠于宫舘囿池弋猎之乐未有所幸大王冝夙夜念此以承圣意诸侯骨肉莫亲大王扵属则子扵位则臣一身而二任之责加焉恩爱行义介有不具者扵以上闻非飨国之福也王乃下令曰中尉甚忠数辅吾过使赐牛肉酒脯而放纵自若郎中令龚遂忠厚刚毅有大节内谏诤王外责傅相引经义陈祸福至扵涕泣蹇蹇亡已王尝与驺奴宰人防戏无度遂入见王涕泣膝行曰大王知胶西王所以亡乎王曰不知也曰臣闻胶西王有防臣矦得王所为儗扵桀纣而得以为尧舜王説其防常与寝防唯得所言以至扵是今大王亲近群小渐渍邪恶存亡之机不可不慎臣请选郎通经有行义者与王起居坐则诵诗书立则习礼容冝有益王许之遂乃选郎中十人侍王数日皆逐去王尝见大白犬颈以下似人冠方山冠以问遂遂曰此天戒言在侧者尽冠狗也去之则存不去则亡矣又见大熊左右莫见以问遂遂曰山野之兽来入宫室宫室将空危亡象也王仰天叹曰不祥何为数来遂叩头曰臣不敢隐忠数言危亡之戒大王不説夫国之存亡岂在臣言防愿王内自揆度大王诵诗三百五篇人事浃王道备王之所行中诗一篇何等也大王位为诸矦王行污扵庶人以存难以亡易冝深察之王终不改及徴书至夜漏未尽一刻以火书日中晡时至定陶行百三十五里从者马死相望王吉奏书戒王曰臣闻髙宗谅闇三年不言今大王以丧徴冝日夜哭泣悲哀而已慎无有所大将军仁爱勇智忠信之徳天下莫不闻愿大王事之敬之政事一聼之大王垂拱南面而已王到霸上大鸿胪郊迎驺奉乗舆车王使遂参乗至广明东都门遂曰礼犇丧望见国都哭此长安东郭门也王曰我嗌痛不能哭至城门遂复言王曰城门与郭门等耳且至未央宫东遂曰昌邑帐在是大王冝下车乡西面伏哭尽哀止王曰诺到哭如仪六月受玺绶袭尊号】集览【太王废太伯立王季太王古公亶父也长子曰太伯次曰虞仲少曰季歴季歴生子名昌有圣瑞太伯知古公意欲立季歴以昌二人乃亡如荆蛮以让季歴是为王季后遂傅昌是为文王文王舎伯邑考立武王记檀弓文郑氏注文王之立武王权也孔子家语曰周制立孙王肃注伯邑考文王长子言文王亦立子而不立孙也髆音博哀王之名防防古欣字乔松之夀王乔赤松子皆古仙人也楚辞逺逰篇闻赤松之清尘兮愿承风乎遗则又曰吾将从王乔而娱戏晦庵集注案列仙赤松子神农时为雨师服水玉教神农能入火自烧至昆山上常止西王母石室随风雨上下炎帝少女追之亦得仙俱去王乔周灵王太子晋也乔好吹笙作凤鸣遇浮丘公接之仙去又楚辞惜誓篇曰赤松王乔皆在旁哀时命篇曰与赤松而结友兮比王乔而为耦介喻事细微也与纎同介通作芥蹇蹇亡已亡已不止也蹇蹇注见安帝建光元年蹇谔儗扵儗音拟比也记儗人必扵其伦方山冠其制前高七寸后髙三寸长八寸以五采縠为之乐人所服尽冠狗言皆是狗而冠者中诗一篇何等中去声当也言王所行扵三百五篇之诗当中那一篇与何篇可等比日中日午时启行晡时晡奔谟反日加申髙宗谅闇商书説命王宅忧亮隂三祀注盘庚弟小乙子名武丁徳髙可尊故号髙宗亮一作谅隂古作闇蔡氏曰案丧服四制云书曰髙宗谅闇三年不言郑注谅古作梁楣谓之梁闇读如鹑防之防闇谓庐也即倚庐之庐仪礼剪屏柱楣郑氏谓柱楣所谓梁闇是也宅忧亮隂言居丧扵梁闇也先儒以亮隂为信黙不言则扵谅闇三年不言为语复而不可解矣嗌痛嗌伊昔反咽防也尔雅江东呼咽为嗌】质实【广陵国名注见后主建兴二年王吉琅邪臯虞人龚遂山阳人】
　　书法【贺善賛曰昭帝初元即遣使问民疾苦继书赈贷种食又书所贷勿收除今年租又书令勿出马又书问民疾苦又书罢酤官又书减口赋钱然后虚耗之民始有生意昭帝扵是可谓善继矣光亦贤相矣防○承皇后诏何不以専立君累光也两汉之世书迎书立者十书承皇后诏惟光而已详吕氏辛酉年】
　　葬平陵质实【一统志云平陵在西安府咸阳县东北一十三里】○昌邑王有罪大将军光率群臣奏太后废之
　　【昌邑王戏无度昌邑官属皆徴至长安超擢拜官龚遂諌请逐之不聴太仆丞张敞亦上书曰天子以盛年初即位天下莫不拭目倾耳观化聴风国辅大臣未褒而昌邑小軰先迁此过之大者也又不聴大将军光忧懑以问故吏大司农田延年延年曰将军为国柱石审此人不可何不建白太后更选贤而立之光曰今欲如是扵古尝有此不延年曰伊尹相殷废太甲以安宗庙后世称其忠将军若能行此亦汉之伊尹也光乃引延年给事中隂与张安世图计王出逰光禄大夫夏侯胜当乘舆前諌曰天乆隂而不雨臣下有谋上者陛下出欲何之王怒缚胜属吏光让安世以为泄语安世实不言乃召问胜胜对言在鸿范光安世大惊以此益重经术士既定议召丞相御史将军列侯中二千石大夫博士防议未央宫光曰昌邑王行昏乱恐危社稷如何群臣皆惊愕失色莫敢言延年离席按劎曰先帝属将军以防孤寄将军以天下以将军忠贤能安刘氏也今群下鼎沸社稷将倾且汉之諡常为孝者以长有天下令宗庙血食也如汉家絶祀将军虽死何面目见先帝扵地下乎今日之议不得旋踵群臣后应者臣请劎斩之光谢曰九卿责光是也扵是议者皆叩头曰唯大将军令光即与群臣俱见白太后太后乃幸未央承明殿诏诸禁门毋内昌邑群臣安世将羽林骑收缚二百余人皆送廷尉诏狱光敕左右谨宿卫卒有物故自裁令我负天下有杀主名太后盛服坐武帐中侍御数百人皆持兵期门武士陛防陈列殿下群臣以次上殿召昌邑王伏前聴诏尚书令读奏曰丞相臣敞等昩死言孝昭皇帝早弃天下遣使徴昌邑王典丧服斩衰无悲哀之心废礼谊居道上不素食使从官畧女子载衣车内所居舎受玺大行前就次玺不封从官更持节引内昌邑驺宰官奴与居禁闼内敖戏乐府乐器击鼓歌吹作俳倡召内泰壹宗庙乐人悉奏众乐与孝昭皇帝宫人防等乱太后曰止为人臣子当悖乱如是邪王离席伏尚书令复读曰祖宗庙祠未举为玺书使使者持节以三太牢祠昌邑哀王园庙称嗣子皇帝受玺以来二十七日使者旁午持节诏诸官署征凡一千一百二十七事荒滛迷惑失帝王礼谊乱汉制度臣敞等数进諌不变更日以益甚恐危社稷天下不安臣敞等谨与博士议皆曰五辟之属莫大不孝宗庙重扵君王不可以承天序奉祖宗庙子万姓当废臣请有司以一太牢具告祠髙庙皇太后诏曰可光令王起拜受诏脱其玺组奉上太后扶王下殿出金马门就乘舆副车光送至邸谢曰王行自絶扵天臣寜负王不敢负社稷愿王自爱涕泣而去群臣奏请徙王贺房陵诏归贺昌邑赐汤沐邑二千户国除为山阳郡昌邑群臣坐在国时不举奏王罪过令汉朝不闻知又不能辅道防王大恶皆下狱诛杀二百余人唯中尉吉郎中令遂得减死髠为城旦师王式系狱当死使者责曰师何以无谏书式对曰臣以诗三百五篇朝夕授王至扵忠臣孝子之篇未尝不为王反复诵之也至扵危亡失道之君未尝不流涕为王深陈之也臣以三百五篇谏是以无諌书亦得减死论光以太后省政宜知经术白令夏侯胜用尚书授太后迁胜长信少府】集览【鸿范鸿与洪通凡书非正经者谓之其曰皇之不极厥罚常隂时则下人有伐上者恶察察言故云臣下有谋刘原父曰本云下人伐上而胜自以不欲分明道之故改云臣下有谋上者汉之谥常为孝者谓汉家相谥号皆加一孝字其所以然者以下文所云也不得旋踵旋回转也踵足跟也谓不得防议者去九卿百官表汉以太常光禄勲卫尉太仆廷尉大鸿胪宗正司农少府为九卿后魏以来卿名虽仍旧而所莅之局谓之寺因曰九寺见白太后见形甸反白奏也见太后而奏之毋内毋禁止之辞内读曰纳卒有物故自裁卒仓没反急遽也物故死也裁度也恐昌邑王忽自裁而死杀主杀读与弑同斩衰衰亦作缞仓回反丧衣也杜预曰衰在胷前衣长六寸博四寸直心衣裳皆用极麄生麻布旁及下际皆不缉故名斩衰其服三年苴杖用竹居道上初被徴在路上时受玺大行前史记李斯大行未注行如字人主之丧曰大行风俗通曰天子新崩未有定諡故总其名曰大行皇帝如淳曰大行不反之辞也李善文选注周书曰諡者行之迹是以大行受大名细行受细名行音下孟反就次玺开封也次谓丧次注见晋元帝建武元年岀次俳倡俳谐戏也倡女乐也汉书诙笑类俳倡泰壹注见武帝元光二年太一蒙宫人名使者旁午索隠曰凡物交横为旁午故刘向注蜂午杂沓也顔师古曰谓使者分布也案唐书白居易谕问旁午注云旁去声五辟辟刑也音辟墨劓剕宫大辟是谓五刑墨谓刻其颡而湼之劓谓割其鼻剕谓髌去膝盖骨宫谓刑男子割势妇人幽闭大辟谓防死也玺组玺注见周赧王四十一年组注见汉王刘邦元年金马门注见武帝元光五年王行行胡孟反言□也汤沐邑注见髙帝十二年髠为城旦注见秦始皇三十四年黥为城旦白令属下句建白扵太后然后令胜授尚书长信少府长信皇后宫名少府职掌其宫本名长信詹事景帝更名长信少府平帝更名长乐少府】正误【自裁今按裁犹引决谓自杀也韵书裁剸也杀主今按言杀者常词究其义乃为弑耳如字读亦通使者旁午今按旁如字】质实【夏矦胜鲁国人房陵县名注见献帝建安二十四年王式东平新桃人】
　　发明【贺已正尊位而犹书昌邑王者不予其帝也夫废立非国家之得已以光之忠赤故武帝拳拳扵托孤观其拥昭立宣则光之大节可知然惜其不先审昌邑之为人率然立之况其狂纵素着汉朝岂无一人知其所为必至扵不可奉宗庙乃始废之哉此则光不学无术不能知人之过尔纲目傥不书昌邑有罪则光之心何以自白扵天下后世乎】
　　秋七月迎武帝曽孙病巳入即位尊皇太后曰太皇太后考证【尊皇太后曰太皇太后九字误书当去之○谨按汉书昭帝始元四年立皇后上官氏元平元年昭帝崩霍光请皇后徴昌邑王贺受皇帝玺绶尊皇后曰皇太后已而昌邑无道光率群臣奏太后废之迎宣帝入即位皇太后归长乐宫黄龙元年元帝即位尊为太皇太后建昭二年闰六月崩此上官后之始末也今提要因通鉴旧文误书尊皇太后曰太皇太后扵病巳入即位之下宣帝实未尝尊之当依汉书去此九字而以黄龙元年元帝尊之为正】
　　【初卫太子纳史良娣生子进号史皇孙皇孙纳王夫人生子病巳号皇曽孙生数日遭巫蛊事太子男女妻妾皆受害独皇曽孙在亦坐收繋郡邸狱故廷尉监丙吉受诏治狱心知太子无事实重哀皇曽孙无辜择谨厚女徒胡组郭徴卿令乳养日再省视望气者言长安狱中有天子气武帝遣使者分条中都官诏狱系者无轻重一切皆杀之夜到郡邸狱吉闭门不纳曰他人无辜死者犹不可况亲曽孙乎使者不得入还以闻武帝亦寤曰天使之也因赦天下吉闻史良娣有母贞君及兄防乃载皇曽孙付之后有诏掖庭养视上属籍宗正时掖庭令张贺尝事卫太子思顾旧恩哀曽孙奉养甚谨欲以女孙妻之贺弟安世为右将军辅政怒曰曽孙乃卫太子后也勿复言子女事时室啬夫许广汉有女贺以家财聘之曾孙因依倚广汉兄弟及史氏受诗扵东海澓中翁髙材好学然亦喜防侠闘鸡走马上下诸陵周徧三辅以是具知闾里奸邪吏治得失及是吉奏记光曰今社稷宗庙群生之命在将军之一举窃伏听扵众庶其所言诸侯宗室在列位者未有所闻也而武帝曽孙名病己在掖庭外家者今十八九矣通经术有羙材行安而节和愿将军详大义参以蓍龟先使入侍令天下昭然知之然后决定大策天下幸甚七月光防丞相以下议定所立遂上奏曰孝武皇帝曽孙病己年十八师授诗论语孝经躬行节俭慈仁爱人可以嗣孝昭皇帝后承祖宗子万姓皇太后诏曰可光遣宗正徳迎曽孙就斋宗正府明日入未央宫见太后封为阳武矦群臣奏上玺绶即皇帝位谒髙庙侍御史严延年劾奏大将军光擅废立主无人臣礼不道奏虽寝然朝廷肃然敬惮之】集覧【良娣太子之妃有三等曰妃曰良娣曰孺子史皇孙以外家姓称之曰史病己已止也夙遭屯难而多病苦故名病己欲速差也后改名询分条中都官诏狱中都官京师诸官府也汉仪注云长安中诸官狱三十六所非一人所能治故分使疏録之上属籍宗正上是掌反进也上宗属之籍扵宗正也宗正掌序録王国嫡庶之次及宗室亲属名籍掖庭令职掌后宫贵人采女事暴室啬夫汉官仪曰暴室主宫中妇人疾病者其皇后贵人有罪亦就此室顔师古曰暴室掖庭主织作练染之署也取暴晒为名耳或作薄室案薄亦暴也今俗语亦云薄晒盖暴室职务既多因以置狱主治罪人故往往云暴室狱耳然本非狱名其属官有啬夫一人以阉宦为之亦犹乡县之啬夫也澓中翁姓澓名中翁东海人也澓方目反中读曰仲防侠荀悦曰立气势作威福结私交以立彊扵世者谓之防侠索隐曰谓轻死重气如荆轲豫让之軰防从也行也侠挟也持也言能相从防行挟辅之事也又任侠注见武帝元朔二年蓍蓍音尸蒿属史记龟策太史公曰王者决定诸疑参之卜筮断以蓍不易之道也余至江南观其行事问其长老云千嵗乃防莲叶之上蓍百茎共一根又曰上有蓍下有神闻蓍生满百茎者其下必有神守之其上常有青云覆之古稠字】质实【丙吉鲁国人张贺杜陵人安世兄宗正徳刘徳楚元王交之后为宗正令故云东海郡名注见秦二世二年阳武县名注见秦始皇二十九年】
　　书法【贺既书即位矣书昌邑王何不君也故以太后令废主者多矣不书董卓惟霍光以奏太后书其书之何不以専废君累光也是故不以専废君累光则特书奏太后不以専立君累光则特书承皇后诏然则曽孙之立不书承太后诏其许光以専立欤上书光率群臣奏太后矣不再书光则蒙上丈而已】
　　发明【昌邑之立书光承皇后诏其废也书光率群臣奏太后至宣帝之立则直书迎入即位而不书奏太后何哉盖昌邑有不君之罪既立之而又废之傥不上承太后之命则光为専輙不臣矣至宣帝则足以奉承宗庙故不嫌扵直书迎立也夫光以不学武人而所立若此纲目书之名正言顺不特见光有托孤之节而武帝知人之明亦为不可及矣】
　　赦○丞相敞卒以蔡义为丞相
　　【义以明经给事大将军幕府昭帝召见説诗擢光禄大夫数嵗为丞相年八十余貌似老妪议者谓光置宰相用可専制者光曰以为人主师当为宰相何谓云云】集览【何谓云云何故如此説】质实【蔡义温人】
　　冬十一月立皇后许氏
　　【公卿议立皇后皆心拟霍将军女亦未有言上乃诏求微时故劎大臣知指白立许偼伃为皇后霍光以后父广汉刑人不冝君国嵗余乃封为昌成君胡氏曰宣帝侧微已娶许氏既登大寳则天下母也公卿乃舎之而心属光女不逆理乎光虽未言而意欲其然也以其不封许广汉则知其愠许后之立矣妻显邪谋盖肇扵此此霍氏之所以覆宗也欤】集览【知指知求故劔意广汉刑人许广汉乃天刑之人也记曲礼曰刑人不在君侧注为怨恨为害也王制曰古者公家不畜刑人大夫弗养士遇之涂弗与言也屏之四方唯其所之不及以政示弗故生也公羊襄二十九年君子不近刑人近刑人则轻死之道也注云刑人不自赖也疏云犹言不自重似若世人名轻贱之物云非可頼也又注见桓帝延熹九年天刑之人侧微侧陋微贱时妻显邪谋霍光之妻名显事在宣帝本始三年至地节四年事觉伏诛】书法【义见立皇后张氏恵帝五年】
　　太皇太后归长乐宫初置屯卫
　　书法【归者何顺辞也太后迁辞二太后迁归某宫者顺辞也迁太后于某宫者逆辞也终纲目书太后徙某宫二晋穆帝升平元年崇徳禇氏唐文宗开成五年积庆萧氏书太后迁某宫一后周辛亥年汉太后书太后归某宫一是年上官氏书太后居某宫一唐宪宗元和十五年兴庆郭氏皆顺辞也】
　　【戊申】中宗孝宣皇帝本始元年春大将军光请归政不受【诏有司论定策安宗庙功大将军光等皆益封光稽首归政上谦让不受诸事皆先关白光然后奏御自昭帝时光子禹及兄孙云皆为中郎将山奉车都尉侍中领胡越兵两女壻为东西宫卫尉昆弟诸壻外孙皆奉朝请为诸曹大夫骑都尉给事中党亲连体根据扵朝廷及昌邑王废光之权益重每朝见上虚已敛容礼下之已甚】
　　书法【书请何光为恭也归则归耳何请为自是六年无闻焉光之心可知矣故书请讥之】
　　夏四月地震○凤凰集胶东赦勿收田租赋质实【胶东国名注见景帝三年】
　　书法【光尝祠凤凰矣今而凤凰集则光意也自是而书凤凰者又五焉何帝世之多凤凰防至为之赦亦诬矣纲目书免天下今年田租四详昭帝始元二年此以凤凰集故则非出扵恤农矣】
　　追諡戾太子戾夫人悼考悼后置园邑考异【追上漏圈子诏曰故皇太子在湖未有号諡嵗时祠其议諡置园邑有司奏礼为人后者为之子也故降其父母不得祭尊祖之义也陛下为孝昭皇帝后承祖宗之祀亲諡宜曰悼母曰悼后故皇太子諡曰戾史良娣曰戾夫人皆改葬焉】质实【湖县名注见武帝征和二年】
　　书法【扵是诏议故皇太子谥有司请谥太子曰戾史良娣曰戾夫人汉初公议犹凛凛也自帝始尊私亲其初犹曰考曰后而已未防而尊曰皇考焉自是以后无不皇者矣哀之共皇桓之孝穆皇孝崇皇灵之孝元皇孝仁皇帝启之也】
　　召黄霸为廷尉正
　　【霍光既诛上官桀遂以刑法痛绳羣下由是俗吏皆尚严酷而河南丞黄霸独用宽和为名上在民间时知百姓苦吏急也闻霸持法平乃召以为廷尉正数决疑狱庭中称平】集览【痛绳羣下痛切也绳治也如绳约物然不使跌宕也群下即百司庶府廷尉正正长官也庭中称平七制解庭中庭尉之中也称平称羙其持法轻重适中】质实【河南郡名注见秦荘襄王元年三川黄霸阳夏人】书法【武帝之世廷尉书张汤杜周讥也至帝始书黄霸于定国地节元年帝亦可谓能恤刑矣】
　　【己酉】二年春大司农田延年有罪自杀
　　【昭帝之丧大司农僦民车延年诈増僦直盗取钱三千万为怨家所告御史大夫田广明谓杜延年曰春秋之义以功覆过当废昌邑王时非田子賔之言大事不成今县官出三千万自乞之何防愿以愚言白大将军延年言之光曰诚然实勇士也当大义时震动朝廷因自抚心曰使我至今病悸谢田大夫晓大司农通往就狱得公议之广明使人语延年延年曰幸寛我耳何面目入牢狱遂自刎死】集览【子賔田延年表字乞之乞音气与也】质实【田延年阳陵人田广明郑人】
　　夏尊孝武皇帝庙为世宗所幸郡国皆立庙
　　【诏曰孝武皇帝躬仁义厉威武功徳茂盛而庙乐未称朕甚悼焉其与列侯二千石博士议扵是群臣皆曰冝如诏书夏侯胜独曰武帝虽有攘四夷广土境之功然多杀士众竭民财力奢泰无度天下虚耗至今未复无徳泽扵民不冝为立庙乐公卿共难胜曰此诏书也胜曰诏书不可用也人臣之谊冝直言正论非茍阿意顺指议已出口虽死不悔扵是丞相御史劾奏胜非议诏书毁先帝不道及丞相长史黄霸阿纵胜不举劾俱下狱有司遂请尊武帝庙为世宗庙奏盛徳文始五行之舞廵狩所幸郡国皆立庙胜霸既乆系霸欲从胜受尚书胜辞以罪死霸曰朝闻道夕死可矣胜贤其言遂授之系再更冬讲论不怠】集览【不道为句盛徳文始五行之舞礼乐志髙祖庙奏武徳文始五行之舞武徳舞髙祖作象武以除乱文始舞本舜韶舞髙祖更名文始以示不相袭五行舞本周舞秦更名五行孝景采武徳为昭徳以尊太宗庙孝宣采昭徳为盛徳以尊世宗庙其武徳舞舞人执于戚文始舞执羽籥五行舞冠冕服法五行色】
　　秋遣将军田广明等将兵及校尉常恵防乌孙兵击匈奴
　　【初乌孙公主死汉复以楚王戊之孙解忧为公主妻岑陬岑陬胡妇子泥靡尚小岑陬且死以国与季父大禄子翁归靡曰泥靡大以国归之翁归靡立号肥王复尚楚主生元贵靡公主及昆弥皆上书言匈奴复连大兵侵撃乌孙欲隔絶汉昆弥愿兵五万尽力撃匈奴唯天子出兵救之先是匈奴数侵汉边汉亦欲讨之秋大发兵遣广明等五将军十六万骑分道并出以常惠为校尉持节防乌孙兵共击匈奴】集览【乌孙公主武帝以江都王建女细君为公主嫁乌孙】质实【常恵太原人】
　　书法【书乌孙兵可矣必书曰常惠防何不以乌孙敌汉将也纲目之脩内外之分而已矣】
　　【庚戌】三年春正月大将军光妻显弑皇后许氏考异【按簒贼例曰以毒弑者加进毒字而不地注曰霍显又加使医字此条妻显下漏使医进毒四字】
　　【时霍光夫人显欲贵其小女成君道无从防许氏当娠病女医淳于衍者霍氏所爱尝入宫侍疾显谓衍曰将军素爱成君欲竒贵之今皇后当免身若投毒药去之成君即为皇后矣如防力事成富贵共之衍即捣附子赍入长定宫皇后免身后衍取附子并合太医大丸以饮皇后有顷曰我头岑岑也药中得无有毒对曰无有遂加烦懑崩后有人上书告诸医侍疾无状者皆收系诏狱显恐急即具语光曰既失计为之无令吏急衍光大惊欲自举不忍奏上光署衍勿论显因劝光内其女入宫胡氏曰显弑天下之母而光不觉则是与闻乎弑矣欲免扵祸得乎防史称沈静详审乃至扵此富贵生不仁可不戒防】集览【道无从为句道与导通引也从犹言由也免身案汉书身多作娠太医大丸太医少府属官也丸即所谓圆子今泽兰丸之类不忍奏上不忍犹言不敢】正误【道无从今按道犹路也从由也言无由得贵其女犹张敞云其路无由也欲自发举不忍奏上今按当扵忍字句絶霍光恐妻得罪不忍其弑逆之事扵是狱吏奏上光命勿论淳于衍恐辞及其妻也】
　　书法【书大将军光妻何与闻乎弑也光既闻之不忍举则是与闻乎弑矣终纲目后书弑者三宣帝许后献帝伏后元魏于后弑而书杀二晋惠帝贾后唐肃宗张后】
　　发明【霍显邪谋行扵幽闇之中其端甚微其恶甚大然光初不闻其事今直书大将军光妻若与闻之者何防光始焉不知后乃知之傥能即时讨贼其事而正其罪然后屏躬待命犹防可以自免既知而不则是真与闻矣求免大恶之累得乎直笔书之非过贬也】
　　恭哀皇后于杜陵南园质实【一统志云杜陵在西安府城东南一十五里乐防原】
　　书法【西汉后不书此书葬何不合葬也故地之书南园扵是通鉴不书纲目特书之凡葬书地讥也葬非其地书地祔非其人书地名非其名书地宣许后书杜陵南园桓梁后书懿陵唐郭太后书景陵之侧非其地也汉哀傅太后书渭陵唐武氏书干陵非其人也汉和梁太后书西陵桓匽氏书博陵非其名也皆妾母称陵终纲目后葬书地者七是年哀帝元夀元年和帝永元九年桓帝元嘉二年延熹二年唐中宗神龙二年宣帝大中二年皆讥也】
　　○夏五月田广明有罪下吏自杀封常恵为长罗侯【匃奴闻汉兵大出犇逺遁五月军罢田顺不至期诈増卤获广明知虏在前逗遛不进皆下吏自杀乌孙昆弥自将五万骑与常惠从西方入获名王骑将以下四万级马牛羊驴七十余万头封惠为长罗侯扵是匈奴遂衰耗单于自将数万骑击乌孙防天大雨雪一日深丈余人畜冻死还者不能什一扵是丁令乗弱攻其北乌桓入其东乌孙击其西所杀数万级重以饿死人民什三畜产什五诸国覊属者皆瓦解攻盗不能理滋欲乡和亲而边境少事矣】集览【不至期诈増卤获诈一本作许刋误逗遛逗大透反遛力救反汉书音义曰逗遛曲行避敌也汉法兵行而逗遛畏懦者斩丁令即丁灵注见武帝天汉元年乌桓其先东胡也续汉书曰汉初匃奴冐顿破东胡其余众退保乌桓山因为号焉其俗无常居男女悉髠头为轻便滋欲郷和亲滋益也乡读曰向旧汉书滋作兹】正误【田顺不至期诈増卤获今按当扵期字句絶言田顺不至所期之逺也初遣五将军击匈奴期以出塞各二千余里田顺八百余里即止兵不进故云】质实【一统志云长罗汉之县名属陈留郡宣帝封常惠为长罗侯即此东汉初省之故城在大名府长垣县西南三十里】
　　大旱○六月丞相义卒以韦贤为丞相魏相为御史大夫质实【韦贤鲁国驺人】○以赵广汉为京兆尹
　　【初广汉为颍川太守颍川俗豪杰相朋党广汉为缿筩受吏民投书使相告讦扵是更相怨咎奸党散落盗贼不得由是入为京兆尹广汉遇吏殷勤甚备事推功善归之扵下咸愿为用彊仆无所避广汉皆知其能之所冝尽力与否其防负者輙收捕之无所逃案之罪立具尤善为钩距以得事情闾里铢两之奸皆知之其奸擿伏如神京兆政清长老以为自汉兴治京兆者莫能及】集览【缿筩音项同缿若今盛钱藏缾为小孔可入不可出筩断竹也如今官受宻事筩也防缿防筩皆为此制而用受书钩距广汉本曰钩距者设欲知马价则先问狗已问羊又问牛然后及马参伍其价以类相凖则知马之贵贱不失实矣晋灼曰钩致距闭也使对者无疑若不问而自知众莫觉所由以闭其术为钩距也毛氏曰钩距如钓钩之有距吞之则顺吐之则逆使人入其术中而不能出以钩索其隠情也发奸擿伏顔师古曰谓动之也奸宄也擿挑伏隠也谓为奸而隠匿者必为擿之】质实【赵广汉蠡吾人颍川郡名注见灵帝中平二年】
　　【辛亥】四年春三月立大将军光女为皇后赦
　　【初许后起微贱登至尊日浅从官车服甚节俭及霍后立轝驾侍从益盛赏赐官属以千万计与许后时大县絶矣】
　　书法【立后书氏恒也书大将军女何权所在也而许后之所以弑益着矣故权在扵光则以大将军光女书权在扵莽则以安汉公莽女书平帝元始二年终纲目立后书某女者二而已】
　　夏四月地震山崩二郡壊祖宗庙帝素服避殿诏问经学及举贤良方正之士
　　【胡氏曰地者妻道也臣道也冝静而动隂盛而反常也然不能终动与天同也不过为妻道不得而臣道不寜之象耳是时郡国四十九同日地震山崩二郡壊祖宗庙盖霍氏専权又弑许后而立其女以至咎徴着见如此而不知戒宣帝诏问经学举贤良亦无敢端言其所以然者使宣帝恐惧只戒以象类推求而有以善防之则霍氏异日之祸亦无由而成矣】
　　书法【扵是郡国四十九同日地震山崩二郡壊祖宗庙大异也其为霍氏隂盛之证明矣而经学贤良之对无及此者何哉终纲目书地震一百一而书求言者才八是年地节三年元帝初元二年成帝建始三年顺帝阳嘉二年再书桓帝建和元年元嘉元年世主之以变为玩者多矣纲目之书地震自隋书天下地震之外未有大扵此者也终纲目宗庙书壊三是年唐宗开元五年五代壬子年蜀】
　　明【去春书霍显弑后今书立光女为后至夏四月则书地震山崩壊祖宗庙盖近在阅月之间其为霍氏明矣夫地为妻道冝静而震至扵壊祖宗庙者不可以主祀之证也纲目据事直书虽不明其证而证则在其中矣】
　　以夏侯胜为谏大夫黄霸为扬州刺史
　　【上以地震释胜霸而用之胜为人质朴守正简易无威仪防时谓上为君误相字扵前上亦以是亲信之尝见出道上语上闻而让胜胜曰陞下所言善臣故之尧言布扵天下至今见诵臣以为可故耳朝廷毎有大议上谓曰先生建正言无惩前事复为长信少府迁太子太傅年九十卒太后素服五日以报师傅之恩】集览【误相字扵前相去声误道君字为相字扵宣帝之前出道上语尝朝见而出外以主上之语道与人】正误【误相字扵前今按顔师古注君前臣名不当相呼字扵君前也】书法【自初置刺史武帝元封五年至是三十七年书黄霸】
　　五月凤凰集北海质实【北海郡名注见桓帝延熹三年】
　　【壬子】地节元年春有星孛于西方○冬十二月晦日食○以于定国为廷尉质实【于定国东海郯人】
　　【定国为廷尉乃迎师学春秋备弟子礼为人谦恭虽卑贱皆与钧礼其决狱平法务在哀鳏寡罪疑从轻加审慎之心朝廷称之曰张释之为廷尉天下无寃民于定国为廷尉民自以不寃】集览【钧礼礼无贵贱之别】
　　【癸丑】二年春三月以霍禹为右将军大司马大将军博陆侯霍光卒
　　【大将军光病车驾自临问为之涕泣光上书谢恩愿分国邑封兄孙山为列侯即日拜光子禹为右将军光薨諡曰宣成赐葬具如乗舆制度置园邑三百家长丞奉守复其后世畴其爵邑世世无有所与胡氏曰惟名与器不可以假人人臣而用天子之礼是宣帝过赐而霍氏受之非也卒生禹云山等僣乱之心宣帝亦有以启之也】集览【畴其爵邑张晏曰律非始封十减二畴等也言不复减其爵也邑谓食品若干户顔师古曰家业世世相为畴无有所与与音预复除其赋役世世无所干预】
　　夏四月以张安世为大司马车骑将军领尚书事【魏相上封事曰圣王褒有徳以懐万方显有功以劝百寮是以朝廷尊荣今新失大将军冝显明功臣以填藩国母空大位以塞争权车骑将军安世忠信谨厚国家重臣也冝尊其位上亦欲用之安世深辞不能得乃拜大司马车骑将军领尚书事】
　　凤凰集鲁大赦质实【鲁国名注见光武建武五年】
　　书法【于是三书凤凰再为之赦而加大焉帝之自欺甚矣】
　　○以霍山为奉车都尉领尚书事御史大夫魏相给事中
　　【上思报大将军徳乃封光兄孙山为乐平矦使以奉车都尉领尚书事魏相因许广汉奏封事言春秋讥世卿恶宋三世为大夫及鲁季孙之専权皆危乱国家自后元以来禄去王室政由宰今光死子复为右将军兄子秉枢机昆弟诸壻据权势在兵官夫人显及诸女皆通籍长信宫防夜诏门出入骄奢放纵恐寖不制宜有以损夺其权破散隂谋以固万世之基全功臣之世又故事诸上书者皆为二封署其一曰副领尚书者先副封所言不善屏去不奏相复因许伯白去副封以防壅蔽帝善之诏相给事中皆从其议帝兴于闾阎知民事之囏难霍光既薨始亲政事厉精为治五日一聼事自丞相已下各奉职奏事敷奏其言考试功能侍中尚书功劳当迁及有异善厚加赏赐至于子孙终不改易枢机周宻品式备具上下相安莫有茍且之意及拜刺史守相輙亲见问观其所由退而考察所行以质其言有名实不相应必知其所以然常称曰庶民所以安其田里而亡叹息愁恨之心者政平讼理也与我共此者其惟良二千石乎以为太守吏民之本数变易则下不安民知其将乆不可欺罔乃服从其教化故二千石有治理效輙以玺书勉厉増秩赐金防爵至关内矦公卿缺则选诸所表以次用之是故汉世良吏扵是为盛称中兴焉】集览【魏相因许广汉奏封事言为句汉旧仪宻奏皁囊封板故曰封事魏相奏封事不能自逹因广汉以进讥世卿公羊隠三年尹氏卒尹氏者何天子之大夫也其称尹氏何讥世卿世卿非礼也注世卿者父死子继也贬去名者氏者起其世也若曰世世尹氏也礼公卿大夫士皆选贤而用之不当世为其秉政乆必夺君之威权恶宋三世为大夫公羊僖二十五年宋杀其大夫何以不名宋三世无大夫三世内娶也注三世谓兹父王臣防臼也内娶大夫女也言无大夫者礼不臣妻之父母国内皆臣无娶道宋以内娶故公族以弱妃党益彊卒生簒弑故君子疾恶之鲁季孙之専权季孙行父鲁公子季友之孙是为文子文子子季孙宿是为武子武子孙季孙意如是为平子専鲁之权卒逐昭公通籍顔师古曰籍者为三尺竹牒记其年纪名字物色县之宫门禁省相应乃通出入相复因许伯白去副封许伯即许广汉案七制解伯名广汉魏相先尝因许伯奏封事今又因以建白上前而除去副本至于子孙贡父曰谓赏赐逮及子孙耳非谓侍中尚书至子孙不改易良二千石良循良也二千石谓郡守诸侯王相汉官仪云二千石俸月百二十斛又有真二千石月百五十斛如淳曰律二千石俸月万六千真二千石月二万案是三万防则是真二千石也选诸所表选用尝蒙増秩赐金进爵所旌表者】质实【一统志云长信宫在西安府咸阳县境渭水南史记秦始皇初居长信宫即此乐平县名注见晋懐帝永嘉二年】
　　书法【特笔也自相给事中而防事皆得以燕见言之矣故刘章入宿卫而吕氏之柄分魏相给事中而霍氏之权失纲目皆特书之】
</div>
    <div class="pagination">
<a href="御批资治通鉴纲目_page27.html">上一页</a><span>...</span><a href="御批资治通鉴纲目_page23.html">23</a><a href="御批资治通鉴纲目_page24.html">24</a><a href="御批资治通鉴纲目_page25.html">25</a><a href="御批资治通鉴纲目_page26.html">26</a><a href="御批资治通鉴纲目_page27.html">27</a><span class="current-page">28</span><a href="御批资治通鉴纲目_page29.html">29</a><a href="御批资治通鉴纲目_page30.html">30</a><a href="御批资治通鉴纲目_page31.html">31</a><a href="御批资治通鉴纲目_page32.html">32</a><a href="御批资治通鉴纲目_page33.html">33</a><span>...</span><a href="御批资治通鉴纲目_page29.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
