<!DOCTYPE html>
<html>
<head>
    <meta charset="UTF-8">
    <title>御批资治通鉴纲目 - 第 153 页/共 243 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御批资治通鉴纲目 - 第 153 页/共 243 页</h1>
    <div class="content">　　【流鬼去京师万五千里濵于北海】
　　夏五月矦君集灭高昌以其地爲西州
　　【高昌王文泰闻唐兵起谓其国人曰唐去我七千里而沙碛居二千里地无水草寒风如刀热风如烧安能致大军乎及闻唐兵临碛口忧惧发疾卒子智盛立刻日将葬诸将请袭之矦君集曰天子以高昌无礼故使吾讨之今袭人于墟墓之间非问罪之师也于是皷行而进诘朝攻之及午而克智盛出降君集分兵畧地下其二十二城户八千四十六上欲以高昌为州县魏徴谏曰文泰有罪故王诛加之今罪人已死其子又服宜抚其百姓存其社稷复立其子则威徳被于遐荒四夷皆恱服矣若以为州县当复遣兵镇守劳费不赀死亡相继而陛下终不得高昌撮粟尺帛以佐中国所谓散有用以事无用也上不从以其地为西州置安西都防府去年计天下州府凡三百五十八县千五百一十一至是又平高昌唐地东极于海西至焉耆南尽林邑北抵大漠皆为州县凡东西九千五百一十里南北一万九百一十八里】集览【撮粟撮三指取之也说文六十四黍为圭四圭为撮】质实【西州注见齐明帝建武四年高昌诘朝注见梁武帝大同二年安西都防府注见高宗永淳元年】
　　书法【唐灭国多矣虽夷狄未有书灭者此其书灭何病唐也高昌非有猾夏之罪而徒恃兵力以击灭之故纲目前书击此书灭】
　　发明【以文观之取一国而郡其地诚盛举也以理观之利人上地夺而有之义安在哉魏徴之諌非不明白而太宗不从者好大之心蔽之也纲目于前书击于后书灭则高昌无罪可讨唐人彊暴不义义皆见矣】
　　以刘仁軓爲栎阳丞
　　【初陈仓折冲都尉鲁宁坐事系狱自恃高班慢骂陈仓尉刘仁軓仁軓杖杀之州司以闻上怒追至长安将面诘而斩之仁軓曰鲁宁对臣百姓辱臣如此臣实忿而杀之辞色自若魏徴侍侧曰隋末百姓彊而陵官吏多如鲁宁之比隋是以亡上乃擢仁軓为栎阳丞上将幸司州校猎仁軓上言大稔未获使农民供猎事治道葺桥动费一二万工愿少停旬日则公私俱济矣上赐玺书嘉纳迁新安令】集览【栎阳注见周显王八年】质实【陈仓县名注见汉安帝元初四年刘仁軓尉氏人司州注见秦荘襄王元年成臯新安县名注见楚义帝元年】
　　书法【邑丞未有书者书仁軓何嘉能官也】
　　冬十一月诏李淳风考定戊寅厯
　　【时戊寅厯以癸亥为十一月朔李淳风表称古厯分日起于子半今岁甲子朔冬至而傅仁均减余稍多子初为朔遂差三刻用乖天正请更加考定从之】
　　诏更定服制
　　【礼官奏请加高祖父母服齐衰五月嫡子妇服期嫂叔弟妻夫兄舅皆服小功从之范氏曰人莫不有本自高祖以上推而至于无穷茍或知之何可忘其所从来也然既逺矣则服有时而絶而先王之意非以服尽而亲絶也后世不逹于礼者或益之或损之皆出于私意不足法也嫂叔之无服古之人岂独于此无恩乎传曰其夫属乎父道者妻皆母道也嫂不可以为母则无属而又不可以属乎妻道也故逺之以明人伦也凡防服从先王之礼则正矣】集览【服尽而亲絶注见汉元帝永光四年亲尽宜毁】
　　以太常卿韦挺爲封禅使
　　【百官复请封禅诏许之也】
　　书法【前书议封禅礼讥也此书封禅使甚讥之纲目封禅者五君秦始皇汉武帝光武高宗元宗一后周武氏书封禅使一而已】
　　贬司门员外郎韦元方爲华隂令
　　【司门员外郎韦元方给给使过所稽缓绐使奏之上怒出元方为令魏徴諌曰宦者轻为言语易生患害独行逺使深非事宜渐不可长上纳其言】质实【华隂县名注见周显王三十七年隂晋】
　　十二月下矦君集等狱既而释之
　　【君集之破高昌也私其珍宝将士竞为盗窃君集不能禁为有司所劾诏下君集等狱岑文本上防曰命将出师主于克敌茍能克敌虽贪可赏若其败绩虽廉可诛是以黄石公曰使智使勇使贪使愚故智者乐立其功勇者好行其志贪者急趍其利愚者不计其死今君集等虽自诖纲罗愿録其微劳而宥之则虽屈法而徳弥显矣上乃释之又有告薛万均私高昌妇女者付大理对辩魏徴諌曰臣闻君使臣以礼臣事君以忠今遣大将军与亡国妇女对辩实则所得者轻虚则所失者重上遽释之高昌之平也诸将皆即受赏行军总管阿史那社尔以无敇防独不受及别敕既下乃受之所取惟老弱故而已】质实【黄石公秦之隐君子也着素书六篇知秦之将亡汉之将兴乃以是授张良为汉王师后不知其所终今有庙在淮安府邳州黄石山上高昌西域国名注见齐明帝建武四年】
　　书法【君集贪不戢下则罪也其以无罪书下某狱何微也君集灭高昌其功大矣小过不録可也而下之狱书曰下某等狱其示议功之法婉而成章矣继书释之嘉改过也】
　　以张素爲银青光禄大夫
　　【上闻素在东宫数諌争擢银青光禄大夫行左庻子元素尝为刑部令史上尝对朝臣问之素深以为耻諌议大夫禇遂良上防以为君能礼其臣乃能尽其力素虽出寒微陛下重其才擢至三品翼賛皇储岂可复对羣臣穷其门戸乎孙伏伽亦尝为令史及贵或于广坐自陈徃事一无所隐】集览【皇储储陈如反嗣也副贰也太子副君故谓之皇储】
　　诏诸州有犯十恶罪者勿劾刺史
　　【戴州刺史贾崇以所部有犯十恶者御史劾之上曰昔唐虞大圣贵为天子不能化其子况崇为刺史独能使其民比屋为善乎若坐是贬黜则州县互相掩蔽纵舎罪人矣自今勿劾但令明加糺察如法施罪】集览【十恶罪一曰谋反谓谋危社稷二曰谋大逆谓谋宗庙山陵及宫阙三曰谋叛谓谋背国从伪四曰恶逆谓殴及谋杀祖父母父母伯叔父母姑兄姊外祖父母夫夫之祖父母父母五曰不道谓杀一家非死罪三人及攴觧人造畜蛊毒厌魅六曰大不敬谓盗大祀神御之物銮舆服御物及伪造御寳合和御药误不如本方及封题误若造御膳犯食禁御幸舟船常御之殿误不牢固指斥銮舆情理切害厌呪求爱媚而淑銮舆及对捍制使而无人臣之礼七曰不孝谓告言诅詈祖父母父母及祖父母在别籍异财若奉养有阙居父母防身自嫁娶若作乐释服从吉闻祖父母父母防匿不举哀诈称祖父母父母死八曰不睦谓谋及卖缌麻已上亲殴告夫及大功以上尊长小功尊属九曰不义谓杀本属府主刺史县令见受业师吏卒杀五品以上官长及闻夫防匿不举哀若作乐释服从吉及改嫁十曰内乱谓奸小功以上亲父母妾及与和者糺察糺与紏通吉酉反弹治也察廉视也周礼大司冦紏万民注紏谓割察也】质实【一统志云戴州即古之缗国春秋时为宋邑汉置东缗县属山阳郡东汉析置金乡县以山为名晋以东缗省入属高平国后魏以昌邑县省入唐于县置金州防改为戴州后州废以县属兖州五代周属济州宋金仍旧元属济寜路至本朝改属兖州府比屋王莽传尧舜之世比屋可封注比蒲麋反并也连也】












　　御批资治通鉴纲目卷三十九下
<史部,史评类,御批资治通鉴纲目>
　　钦定四库全书
　　御批资治通鉴纲目卷四十
　　【起辛丑唐太宗贞观十五年尽辛酉唐髙宗龙朔元年】凡二十一年
　　【辛丑】十五年春正月以文成公主嫁吐蕃
　　【吐蕃复遣其相禄东赞来请昏上嘉其善应对欲以琅邪公主外孙段氏妻之辞曰臣国中有妇父母所聘不可弃也且赞普未得谒公主陪臣何敢先娶上益贤之然欲抚以厚恩竟不从其志命江夏王道宗持节送文成公主于吐蕃赞普大喜慕中国衣服仪衞之羙为公主别筑城郭宫室而处之其国人皆以赭涂面公主恶之赞普禁之亦渐革其猜暴之性遣子弟入国学受诗书胡氏曰禄东赞虽夷狄然知敬父母之命守伉俪之情则当聼其义成其羙乃中国礼义之教矣欲抚以厚恩者独无他道乎】集览【伉俪之情伉俪敌也配偶也左传不能庇其伉俪】质实【吐蕃西域属注见贞观八年琅邪公主琅邪郡名注见汉光武建武五年公主髙祖之女段纶之妻注见晋安帝隆安五年陪臣注见汉武帝元朔二年文成郡名注见陈宣帝大建五年定阳】
　　书法【前书吐蕃防松州矣其败之其请昏皆不书特书以公主嫁吐蕃何病唐也唐世以是为抚戎之长防不复知昏非类忘讐耻之为可辱矣不书请昏所以深病之也】发明【自汉髙祖误聼娄敬之言结昏匈奴后世遂以为常而不之耻然是时中国甫定疮痍未瘳冒顿方强边陲屡警汉祖不修文学不知礼义之所自出故娄敬得入其说以为一时权宜之举】
　　【唐太宗聪明冠古动以帝王为法况今中国方强四夷敛袵聼命之不暇大非汉初之比胡为反袭其迹而不知耻哉自是而后遂为唐家故事不可复止是皆失于贻谋之不善也目于汉止书遣娄敬徃结和亲则见其有不得已之意于唐直书以文成公主嫁吐蕃则见其权出于己得已而不己之意其罪唐为可知矣惜哉】
　　如洛阳宫考异【如上漏帝字】○夏四月诏以来年二月有事于泰山质实【泰山注见秦始皇二十八年】○命太常博士吕才刋定隂阳杂书
　　【上以近世隂阳杂书讹伪尤多命太常博士吕才刋定上之才皆为之叙质以经史其序宅经曰近世巫觋妄分五姓如张王为商武庾为羽似取谐韵至于以栁为宫以赵为角又复不类或同出一姓分属宫商或复姓数字莫办征羽此则事不稽古义理乖僻者也叙禄命曰禄命之书多言或中人乃信之然长平坑卒未闻共犯三刑南阳贵士何必俱当六合今亦有同年同禄而贵贱悬殊共命共胎而夭夀更异此皆禄命不验之着明者也其叙曰古者卜葢以朝市迁变泉石交侵不可前知故谋之龟筮近代或选年月或相墓田以为穷逹夀夭皆因卜筮所致按礼天子诸侯大夫皆有月数是古人不择年月也春秋九月丁巳定公雨不克戊午日下是乃克是不择日也郑简公司墓之室当路毁之则朝而窆不毁则日中而窆子产不毁是不择时也古之者皆于国都之北兆域有常处是不择地也今以妖巫妄言遂于擗踊之际择地选时以希富贵或云辰日不可哭泣遂莞尔而对吊客或云同属忌于临圹遂吉眼不送其亲伤教败礼莫斯为甚识者以为确论】集览【长平坑卒秦将白起攻赵时赵军长平秦杀其将赵括坑其降卒四十万事在周赧王五十五年南阳贵士汉光武时彭宠李通邓晨来歙邓禹岑彭贾复呉汉陈俊任光朱祐杜茂马成马武刘隆韩歆赵熹张堪冯鲂蔡少公李轶李守尹敏等皆南阳人并贵士也司墓之室郑掌公墓大夫徒属之家】质实【吕才博州清平人巫觋注见汉隠帝干祐三年龟筮龟注见汉武帝元平元年筮揲蓍以占也擗踊注见宋孝武帝大明六年莞尔小笑貎】
　　五月有星孛于太微诏罢封禅质实【星孛于太防星孛注见汉后主建兴十四年太微注见汉景帝后三年】
　　【从禇遂良之请也】
　　书法【书罢封禅何讥也罢之矣何讥马罢以星变则可讥矣纲目书罢封三太宗之封泰山以星孛罢是年髙宗之封嵩山以有疾罢道元年宗之封西岳以祠灾罢天寳九载皆讥也终纲目书孛五十三详汉王邦三年舍是无书者矣】
　　起复于志宁为太子詹事
　　【詹事于志寜遭母防起复旧职太子治宫室妨农功好郑卫之乐宠昵宦官役使司驭不许分畨私引突厥入宫志寕上书切谏太子大怒遣刺客张师政纥干承基杀之二人入其第见志寕寝处苫块竟不忍杀胡氏曰太子之于詹事学为父子马学为君臣焉太宗使志寕辅导太子而夺其防岂其未之思欤然志寕不能力辞乃以无事之时从金革之例冒哀居官则何以训太子乎宜太子之不纳其谏也然太子之欲杀志寕则是刺客之不如矣其不能终宜哉】集览【夺其防记杂记君子不夺人之防注重防礼也又亦不可夺防也注不可以轻之于已也以无事之时从金革之例谓于志寕遭母防而起复为太子詹事不可与从金革危急之事一例论也金革之事注见晋元帝永昌元年又注见唐徳宗贞元十三年】质实【詹事官名注见髙祖武徳七年寝处苫块注见陈宣帝大建六年】
　　书法【未有书起复者据袁粲不书书起复何讥也非有金革之事夺人之防自夺其防皆非矣故虽以旧职起复而书若新职者所以志其非金革也书起复始此终纲目书起复七是年于志寜宗闻元二十一年张九龄徳宗贞元十三年张茂宗宪宗元和四年卢从史长庆元年田布昭宗天复二年韦贻范五代戊申年史肇皆讥也免者其惟田布乎】
　　发明【志寕夺防处职而苫块自若则是未尝免防也故书起复志寕而不书志寕起复则罪太宗之意为多而罪志寕之意为少然志寕既知其非礼昌若坚辞不就则免君子之讥矣】
　　西突厥咄陆可汗杀沙鉢罗可汗○遣职方郎中陈大徳使髙丽
　　【大徳初入其境欲知山川风俗所至城邑以绫绮遗其守者遂得游歴见中国人隋末从军没于髙丽者因问亲戚存没大徳曰皆无恙咸涕泣相告数日后隋人望之而哭者徧于郊野大徳归言于上上曰髙丽本四郡地耳吾发卒数万取之不难但山东州县雕瘵未复吾不欲劳之耳范氏曰大徳出使絶域当布宣徳泽以懐逺人使声教所及无思不服而以赂遗诡诈为谍于外国失使之职岂不辱乎】质实【髙防东胡国名注见汉武帝元封二年朝鲜山东道名注见宋文帝元嘉二十五年】
　　书法【使书名羙也此其羙之欤讥也然则其具官何若曰以职方出使而赂遗诡诈以为间于外国非使人之体矣启太宗征辽之举者大徳也故书讥之终纲目使书名三十二详汉髙帝五年】
　　冬十一月以李世勣为兵部尚书
　　【并州长史李世勣在州十六年令行禁止民夷懐服上曰隋炀帝劳百姓筑长城以备突厥卒无所益朕惟置李世勣于晋阳而边尘不惊其为长城岂不壮哉因有是命】质实【并州注见齐明帝建武三年晋阳县名注见周威烈王二十三年】
　　薛延陀攻突厥遣李世勣等将兵讨破之考异【讨当作撃】考证【世勣当去世字讨当作撃】
　　【薛延陀真珠可汗闻上将东封曰天子封泰山边境必虚我以此时取思摩如拉朽耳乃命其子大度设发诸部兵合二十万撃突厥思摩不能御帅部落入长城保朔州遣使告急诏遣世勣等分道撃之诸将辞行上戒之曰薛延陀负其彊盛逾漠而南行数千里马已疲痩见利不能速进不利不能速退吾已敕思摩烧薙秋草彼粮糗日尽野无所获卿等俟其将退与思摩一时奋撃破之必矣十二月世勣败薛延陀于诺真水斩首三千余级捕虏五万余人大度设脱身走值大雪人畜冻死者什八九世勣还军定襄】集览【烧薙记月令季夏大雨时行利以杀草注薙谓迫也芟草也薙他计反又直履反】质实【一统志云长城在大同府北一十里春筑土色皆紫又曰紫塞朔州注见汉髙帝六年马邑定襄县名注见晋懐帝永嘉六年】
　　书法【夷蛮相攻恒也撃之过矣书讨何思摩唐所立也延陀既奉诏矣于是又违诏而攻之则罪也故书讨】
　　【壬寅】十六年春正月魏王泰上括地志
　　【泰好学司马苏朂说泰以古之贤王皆招士著书故泰奏请脩括地志于是大开舘舍门庭如市至是上之○泰月给逾于太子禇遂良上防曰圣人制礼庶子虽爱不得逾嫡所以塞嫌疑之渐除祸乱之源也若当亲者疎当尊者卑则佞巧之奸乗机而动矣今魏王新出阁宜示以礼上从之上又令泰徙居武徳殿魏徴曰此殿海陵昔尝居之陛下爱魏王常欲使之安全宜毎抑其骄奢不可处之嫌疑之地上遽遣泰归第】质实【海陵县名注见周世宗显徳五年齐王元吉伏诛諡为海陵王故云】
　　书法【献文不书此何以书讥宠过也于是泰请招士著书门庭如市夺嫡之志此其渐矣故特书之】
　　徙死罪者实西州质实【西州注见齐明帝建武四年髙昌】○括浮民附籍○以岑文本专知机宻
　　书法【专知机宻何讥也国家机宻凡腹心大臣皆与知之梁书朱异掌机政甲辰年唐书岑文本专知机宻是年皆讥也】
　　○夏六月诏太子用库物有司勿为限制
　　【诏太子用库物有司勿为限制于是太子发取无度左庶子张素上太子书曰恩防未逾六旬用物已过七万骄奢之极孰云过此苦药利病苦言利行伏惟居安思危日慎一日太子恶之令戸奴隂伺撃之几毙胡氏曰按周官内府膳夫酒正有王及后世子不防之文以愚度之非武王周公之法也夫日用之切身者莫大乎膳服而易以溺人者莫若酒今以尊贵之故惟意所取不限多少则珠襦玉食长夜之饮由此起矣岂圣人节以制度自家刑国之道哉或者以为冡宰之职量入为出得以九式佐王均节财用是以虽曰不防而防在其中特不使有司以法沮止若自下而制上者耳是或一说也太宗之诏葢不考于此而失之诸贤在朝亦不闻以为不可何哉】质实【不防之文礼天官膳夫嵗终则防惟王及后世子之膳不防酒正唯王及后之饮酒不防外府唯王及后之服不防注不防计多少优尊者其颁赐诸臣则计之也防古外反九式佐王礼天官大宰以九式均节财用一曰祭祀之式二曰賔客之式三曰防荒之式四曰羞服之式五曰工事之式六曰币帛之式七曰刍秣之式八曰匪颁之式九曰好用之式注式谓用财之节度也均节之使无有余不足之患】质实【冡宰官名注见陈宣帝大建九年】书法【承干不子太宗有以启之矣故谨书之】
　　发明【汉武帝误用公羊复讐之说而穷征伐王安石误用国服取民之说而行青苖知好古而不能用古其必至于此夫贵不与骄期而骄自至富不与奢期而奢自至歉嵗之粟如金乐嵗之粟如土人之情见有余则必不顾惜见不足则必裁约之况乎志欲无涯茍非有以撙节而限制之则亦何所不至贤如太宗乃过爱其子至诏有司用物勿为限制此则误用周官世子不防之说也彼承干者徳性非良一承此防是纳之于奢侈纵欲之域耳夫六典之书其可用于后世者尚多太宗未能举行一二乃独取其不防之説以陷乃子于过恶之地此则不善用圣经之过也纲目于此特以诏太子书之言诏则责有所归矣惜哉】
　　秋七月以长孙无忌为司徒房龄为司空○九月以魏徴为太子太师
　　【初魏征有疾上手诏问之且言不见数日朕过多矣若有闻见可封状进来征上言比者弟子陵师奴婢忽主下多轻上渐不可长又言陛下临朝常以至公为言退而行之未免私僻或畏人知横加威怒欲葢弥彰竟有何益征宅无堂上命辍小殿之材以构之五日而成仍赐以素屏褥几杖等以遂其所尚征上表谢上手诏曰处卿至此葢为黎元与国家何事过谢防上问侍臣以国家急务禇遂良曰太子诸王宜有定分此为最急时太子承干失徳魏王泰有宠羣臣日有疑议故遂良对及之上乃曰方今羣臣忠直无逾魏徴我遣傅太子用絶天下之疑乃以征为太子太师征以疾辞上曰知公疾病可卧防之征乃受诏范氏曰太子魏王方争羣臣有党太宗使征为太子师以重太子也不闻吿其君以嫡庶之别训太子以祸败之戒处父子凡弟危疑之际依违而已岂其疾之耄乎卒之身没而见疑防人得以间之惜哉○上尝谓侍臣曰朕虽平定天下其守之甚难徴对曰臣闻战胜易守胜难陛下之言及此宗庙社稷之福也○上尝问征比来朝臣殊不论事何也对曰陛下虚心采纳必有言者凡臣狥国者寡爱身者多彼畏罪故不言耳○房龄髙士亷遇少府少监窦徳素于路问北门近何营缮徳素奏之上怒譲龄等曰君但知南牙政事北门小营缮何预君事龄等拜谢魏徴进曰龄等为陛下股肱耳目于中外事岂有不应知者使所营是则当助成之非则当请罢之不知何罪而责亦何罪而谢也上甚愧之○上尝问侍臣曰或君乱而臣治或君治而臣乱孰愈魏徴对曰君治则善恶明赏罚当臣安得而乱之茍为不治纵暴愎谏虽有良臣将安所施上曰济文宣得杨遵彦非君乱而臣治乎对曰彼才能救亡耳乌足为治哉】集览【欲葢弥彰左传昭三十一年欲葢而名章言为恶者欲掩葢其名而名反彰露也北门唐分宦寺为北司故称北门南牙唐分宰相为南司故称南牙】质实【齐文宣名洋神武帝髙欢之子庙号文宣帝】
　　西突厥寇伊州安西都防郭孝恪撃败之
　　【西突厥咄陆可汗既并沙鉢罗之众自恃彊大遣兵宼伊州郭孝恪撃败之初髙昌既平嵗发兵千余人戍守其地禇遂良上疏曰陛下取髙昌调人屯戍破产办装死亡者众设使张掖酒泉有烽燧之警陛下岂得髙昌一夫斗粟之用终当发陇右诸州兵食以赴之耳然则河西者中国之心腹髙昌者他人之手足奈何糜本根以事无用之土乎愿择髙昌子弟使君其国永为藩辅内安外寕不亦善乎上弗聼及是上悔之曰魏徴禇遂良劝我复立髙昌吾不用其言今方自咎耳范氏曰有国者防师之祸小而或以覇得地之祸大而或以亡是故先王患徳之不足而不患地之不广患民之不安而不患兵之不彊封域之外声教所不及者不以烦中国也太宗不从忠谏卒自咎悔况不若太宗之彊盛而可为乎】质实【安西都防注见髙宗永淳元年伊州注见汉明帝永平十六年髙昌西域国名注见齐明帝建武四年张掖郡名注见晋安帝隆安元年酒泉郡名注见汉武帝元朔三年熢燧注见齐髙帝建元四年陇右郡名注见秦王政三年陇西河西郡名注见汉安帝元初元年】
　　西突厥咄陆可汗为其下所逐遣使立射匮可汗【西突厥咄陆可汗撃破米国不分虏获与其下又斩其将泥孰啜泥孰啜部将胡禄屋袭撃之咄陆走保白水胡城所部诣阙请废之更立可汗上遣使立莫贺咄之子为乙毗射匮可汗帅诸部撃咄陆咄陆败之使人招其故部落皆曰使我千人战死一人独存亦不汝从咄陆自知不为众所附乃奔吐火罗】集览【米国唐国之支庶王者吐火罗西域国居葱岭西古大夏之地元魏时号吐呼罗】正误【米国今按隋书米国都那宻水西旧康居之地其姓昭武康国王之支庶唐书同集览刋误作唐国】
　　冬十月郢公宇文士及卒质实【郢县名注见周赧王三十六年】
　　【上尝止树下爱之士及从而誉之不已上正色曰魏征尝劝我逺佞人我不知佞人是谁意疑是汝今果不谬士及叩头谢至是卒諡曰纵范氏曰大禹曰何畏乎巧言令色孔壬孔子曰佞人殆夫佞人者止于谀悦顺从而已而近之必至于殆何也彼佞人者不知义之所在而惟利之从故也利在君父则从君父利在权臣则附权臣利在敌国则交敌国利在戎狄则亲戎狄忠臣则不然从义而不从君从道而不从父使君不陷于非义父不入于非道故虽有所不从将以处君父之安也君有不义不从也而况于权臣乎父有不道不从也而况于他人乎古之佞者其始未必有悖逆之心及其患失则无所不至故终至于弑君而亡国是故尧舜畏之而孔子以为殆人君可不逺之乎】
　　书法【裴寂书卒而已士及佞人也具官卒之何见帝之宠爱终其身也是故讥寡恩则裴寂止书卒而不为贬讥宠佞则士及具官卒而不为褒纲目之防深矣】
　　发明【当时佞人如封伦裴寂軰卒纲目皆削其官今士及乃独书爵何耶士及之佞太宗亦既知之乃不能斥而逺之故纲目于其卒也反书其爵以着太宗不能去佞之失此正古人所谓恶恶不能去者夫岂以是予士及哉纲目之微词奥义如此要在观者深考而黙察之则得矣】
　　许以新兴公主嫁薛延陀
　　【上谓侍臣曰薛延陀屈彊莫比今御之有二防茍非发兵殄灭之则与之婚姻以抚之耳房龄对曰兵凶战危臣以为和亲便先是契苾何力归省其母于凉州防契苾部落皆欲归薛延陀何力不可部落埶之以降何力防佩刀东向大呼曰岂有大唐烈士而受屈虏庭因割左耳以自誓上闻契苾叛曰何力心如铁石必不叛我防有使者自薛延陀来具言其状上即命兵部侍郎崔敦礼特节使薛延陀许以新兴公主妻之以求何力何力由是得还】质实【凉州注见中宗景龙二年崔敦礼咸阳人新兴县名注见梁武帝大同七年】
　　书法【纲目书以公主嫁外国九详汉景帝五年未有书许以者此其书何许嫁非请也据髙祖武徳八年西突厥请昏许之无故而许之无故而絶之帝之失大矣故下书薛延陀来纳币诏絶其昏皆讥失信也】
　　十一月髙丽泉盖苏文弑其王建武
　　【髙丽东部大人泉葢苏文凶暴多不法其王及大臣议诛之葢苏文知之勒兵尽杀诸大臣因驰入宫手弑其王立王弟子藏为王自为莫离支其官如中国吏部尚书也葢苏文状貎雄伟意气豪逸身佩五刀左右莫敢仰视亳州刺史裴思荘奏请伐髙丽上曰髙丽职贡不絶为贼臣所弑朕甚哀之但山东雕吾未忍言用兵耳】集览【泉葢苏文葢苏文或号葢金自云生水中以惑人故姓泉氏葢音公盍反】质实【亳州注见汉献帝建安十五年】
　　书法【夷蛮书杀建武书弑何进建武也先是建武奉诏遣还中国人俘前后万数且又请颁唐厯武徳中嘉其防顺赐册封之则唐藩也不可以夷蛮治之矣故特书弑】
　　广州都督党仁有罪徙钦州
　　【髙祖之入闗也党仁将兵有功其后歴官所至有声迹至是为广州都督坐赃当死上欲宥之召五品以上谓曰法者人君所受于天不可以私今朕私党仁而欲赦之是自乱其法上负于天欲席藁于南郊三日日一进蔬食以谢罪羣臣以为自贬太过顿首固请上乃降手诏曰朕有三罪知人不明一也以私乱法二也善善未赏恶恶未诛三也于是黜仁为庶人徙钦州】集览【善善未赏恶恶未诛上善字羙之也上恶字憎疾之也韵防毛诗曰凡善恶之善则上声彼善而善之则去声孟子王如善之是也又诗善善之功上字亦去声国语云齐桓公之郭问父老曰郭何故亡对曰郭公善善而恶恶也桓公曰若子之言则贤君也何至于亡父老曰善善而不能用所以亡也公羊传昭二十年君子之善善也长恶恶也短恶恶止其身善善及子孙注恶恶并如字一读上恶乌路反】质实【广州注见秦始皇三十三年南海席藁注见梁武帝普通六年钦州注见隋文帝开皇十七年】
　　十二月猎于骊山考异【猎上漏帝字】
　　【上猎于骊山登山见围有断处顾谓左右曰吾见其不整而不刑则堕军法刑之则是吾登髙临下以求人之过也乃托以道险引辔入谷以避之】质实【骊山注见秦始皇三十七年】
　　书法【羙存厚也帝于是三书猎矣终纲目书猎十有三详周显王十四年汉桓帝居其三唐太宗居其三后唐荘宗居其三惟太宗非讥辞】
　　诏议反逆縁坐律
　　【刑部以反逆縁坐律兄弟没官为轻请改从死敕八座议之议者皆以为秦汉之法反者族夷宜如刑部之请给事中崔仁师馼曰古者父子兄弟罪不相及奈何以亡秦酷法变隆周中典上从之】质实【八座官官注见贞观十年】
　　【癸夘】十七年春正月郑公魏徴卒考异【当分注諡文贞】
　　【魏征寝疾上与太子同至其第指衡山公主欲以妻其子叔玉征薨命百官赴防给羽葆鼓吹陪昭陵其妻裴氏曰徴平生俭素今以羽仪非其志也悉辞不受以布车载柩而上登苑西楼望哭尽哀自制碑文并为书石谓侍臣曰人以铜为镜可以正衣冠以古为镜可以见兴替以人为镜可以知得失魏徴没朕亡一镜矣】集览【羽葆注见晋穆帝永和三年昭陵长孙皇后之陵墓在雍州醴泉县】质实【一统志云衡山古邑名本周糜子国秦属长沙郡汉为长沙国湘南县地三国呉置衡阳县属衡阳郡晋改曰衡山隋以湘西湘乡二县省入属潭州徙治白马峯下唐复徙治于此属衡州宋初属潭州复属衡州后又属潭州元属衡州本朝因之属衡州府鼓吹注见晋武帝太康三年昭陵在西安府醴泉县九朡山有庙存马】
　　以张亮为洛州都督
　　【矦君集自以有功而下吏怨望有异志防亮出为洛州君集谓曰我平一国来逢嗔如屋大郁郁殊不聊生公能反乎与公反亮密以闻上曰卿与君集皆功臣语时旁无他人若下吏君集必不服卿且勿言待君集如故】质实【张亮郑州荥阳人洛州注见秦荘襄王元年三川】
　　图功臣于凌烟阁
　　【上命图画功臣长孙无忌赵郡王孝防杜如晦魏征房龄髙士亷尉迟敬徳李靖萧瑀叚志刘基屈突通殷开山柴绍长孙顺徳张亮矦君集张公谨程知节虞世南刘政防唐俭李世勣秦叔寳等于凌烟閤】质实【一统志云凌烟阁在西安府城中唐之西内太极殿之东乃太宗所建圗画功臣二十四人于上】
　　书法【十八学士圗像文学馆不书此何以书录功臣也是故麒麟图功臣则书汉宣帝甘露三年云台圗功臣则书汉明帝永平三年凌烟图功臣则书是年终纲目书圗功臣三舍是无书者矣】
　　齐州都督齐王祐反伏诛
</div>
    <div class="pagination">
<a href="御批资治通鉴纲目_page152.html">上一页</a><span>...</span><a href="御批资治通鉴纲目_page148.html">148</a><a href="御批资治通鉴纲目_page149.html">149</a><a href="御批资治通鉴纲目_page150.html">150</a><a href="御批资治通鉴纲目_page151.html">151</a><a href="御批资治通鉴纲目_page152.html">152</a><span class="current-page">153</span><a href="御批资治通鉴纲目_page154.html">154</a><a href="御批资治通鉴纲目_page155.html">155</a><a href="御批资治通鉴纲目_page156.html">156</a><a href="御批资治通鉴纲目_page157.html">157</a><a href="御批资治通鉴纲目_page158.html">158</a><span>...</span><a href="御批资治通鉴纲目_page154.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
