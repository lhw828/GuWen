<!DOCTYPE html>
<html>
<head>
    <meta charset="UTF-8">
    <title>御批资治通鉴纲目 - 第 238 页/共 243 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御批资治通鉴纲目 - 第 238 页/共 243 页</h1>
    <div class="content">　　书法【书官以杀杀无罪也一日而杀大臣三又将益之无道甚矣故斥书名威旣书反则其不书杀何承祐宠信谗邪多杀大臣是亦一夫而已耳故特书杀以为万世戒此纲目之变例也不然纲目岂厚于未成君之赟而独薄于立三年之承祐哉纲目君弑书杀者八详周报王四年唯承祐以独夫书杀为变例焉】
　　发明【汉主一旦无故屠其大臣故邠肇章皆书杀而不去其官则曲在汉主明矣郭威遇祸举兵而不免书反者威有令将之心因乱而为已利也汉主书杀而不书弑者已实有罪故也权其轻重而折衷之兹纲目之所以为纲目也欤】
　　汉迎武宁节度使刘赟于徐州质实【武宁节度注见秦始皇二十八年彭城】
　　【郭威帅百官起居太后奏请早立嗣君太后诰曰河东节度使崇忠武节度使信皆髙祖之弟武宁节度使赟开封尹承勲髙祖之子其令百官议择所宜赟崇之子也髙祖爱之养视如子郭威王峻入见太后请以勲为嗣太后曰勲乆羸疾不能起令左右以卧榻举之示诸将诸将乃信之于是郭威与峻议立赟帅百官表请太后诰遣太师冯道及枢密直学士王度秘书监赵上交诣徐州奉迎威之讨三叛也见诏书处分军事皆合机宜问谁为之使者以范质对威曰宰相器也至是令草诰令具仪注苍黄之中讨论撰定皆得其宜】集览【具仪注具备也所谓仪注盖有礼度仪制存焉苍黄急遽貌犹言仓卒也杜甫哭韦大夫之晋诗南过骇苍卒注苍采莽反卒七没反】
　　朗州兵至潭州楚王希广遣兵拒之
　　【马希萼遣蛮兵围玊潭攻岳州刺史王赟拒之希萼使人谓赟曰公非马氏之臣乎不事我欲事异国乎为人臣而怀二心岂不辱其先人赟曰先父为先王将六破淮南兵今大王兄弟不相容赟常恐淮南坐收其弊一旦以遗体臣淮南诚辱先人耳大王茍能释憾罢兵兄弟雍睦如初赟敢不尽死以事大王兄弟岂有二心乎希萼慙引兵去至长沙马希广遣刘彦瑫许可琼马希崇李彦温韩礼拒之】质实【一綂志云玉潭五代唐之镇名在长沙府城西一百二十六里属宁乡县】
　　汉太后临朝
　　【郭威帅羣臣请之也】
　　书法【纲目书太后临朝御殿称制称诏者二十二详汉惠帝七年舎是无书者矣】
　　汉以王峻为枢密使王殷为侍卫都指挥使
　　发明【二人皆郭威之党也故书之以见大权之所归】
　　○汉诛刘铢及其党
　　【刘铢李洪建及其党皆枭首于市而赦其家郭威谓公卿曰刘铢屠吾家吾复屠其家怨讐反覆庸有极乎由是数家获免王殷屡为洪建请威不许】
　　书法【于是戮及洪建不书何专罪铢也赵村之变铢有力焉纲目诛例有二书伏诛者重辞也直书诛者快辞也刘铢直书诛而削其官甚快之之辞也】
　　蜀施州刺史田行臯伏诛质实【一綂志云施州隋末所置治清江县唐初江南道开元中改清江郡天寳初改清化郡乾元初复为施州宋属四川防路元初因之以清江县省入改属防州路至本朝初改为施州卫军民指挥使司湖广道】
　　【行臯奔荆南髙保融曰彼贰于蜀安肯尽忠于我执之归于蜀伏诛】
　　契丹入宼屠内丘陷饶阳汉遣郭威将兵击之考证【当去入宼二字防当作入】质实【一綂志云内丘隋之县名初属赵州寻改属邢州唐宋金俱仍旧元属顺德路而本朝因之改属顺德府饶阳注见汉帝更始二年】○汉以范质为枢密副使○马希萼陷潭州杀楚王希广而自立
　　【初蛮酋彭师暠降于楚楚人恶其犷直希广独怜之以为强弩指挥使师暠常欲为希广死及朗兵至师暠登城望之言于希广曰朗人骤胜而骄杂以蛮兵攻之易破也愿假臣歩卒三千自巴溪渡江出岳麓之后至水西令许可琼以战舰渡江腹背合击必破之前军败则其大军自不敢轻进矣希广将从之时马希萼已遣间使以厚利啖许可琼可琼谓希广曰师暠诸蛮族类安可信也可琼世为楚将必不负大王希广乃止命诸将皆受可琼节度屡造其营计事可琼诈称廵江与希萼会约为内应彭师暠一旦见而叱之拂衣入见曰可琼将叛国人皆知请速除之无贻后患希广曰可琼许侍中之子岂有是邪师暠退叹曰王仁而不断败亡可翘足俟也希广信巫觋及僧语塑鬼于江上举手以却朗兵又作大像于高楼手指水西怒目视之朗州将何敬眞望韩礼营旌旗纷错曰彼众已去击之易破也朗人雷晖潜入礼寨手劒击礼不中军中惊扰敬眞等乗其乱击之礼军大溃于是朗兵水陆急攻长沙指挥使吴宏小门使杨涤相谓曰以死报国此其时矣各引兵出战自辰至午朗兵小却刘彦瑫按军不救彭师暠战于城东北隅可琼举全军降希萼长沙遂防朗兵及蛮兵大掠三日希崇帅将吏诣希萼劝进吴宏见希萼曰不幸为许可琼所误今日死不愧先王矣彭师暠投槊于地大呼请死希萼叹曰铁石人也皆不杀希萼入府捕希广获之自称楚王以希崇为节度副使谓将吏曰希广懦夫为左右所制耳吾欲生之可乎朱进忠曰大王三年血战始得长沙一国不容二主它日必悔之乃赐希广死希广临刑犹诵佛书彭师暠葬之于浏阳门外希萼召拓防恒欲用之恒称疾不起】集览【犷直犷古猛反説文太犷犷不可附也前汉房凤传后叙传曰犷犷亡秦灭我圣文注顔师古曰犷粗恶貌言无亲也巫觋説文能斋肃事神明者觋音刑狄反在男曰觋在女曰巫礼春官凡以神仕者注疏云男阳有两称曰巫曰觋女隂不变直名曰巫无觋称】质实【一綂志云岳麓山名在长沙府善化县西南亦名灵麓峯即衡山七十二峯之一上有岳麓书院下有石方平土人于此望拜南岳名拜岳石浏阳三国吴之县名属长沙郡取浏阳水为名隋省入长沙县唐复置属潭州宋仍旧元陞为州至本朝复为县改属长沙府】
　　汉刘赟发徐州
　　【赟留右都押牙巩廷羙教练使杨温守徐州与冯道等西来在道仗卫皆如王者左右呼万嵗郭威至滑州留数日赟遣使慰劳诸将受命之际相顾不拜私相谓曰我辈屠防京城其罪大矣若刘氏复立我辈尚有种乎】
　　汉郭威至澶州自立而还王峻王殷遣兵拒刘赟以太后诰废为湘隂公令郭威监国
　　【威至澶州将发将士数千人忽大噪曰天子须侍中自为之将士已与刘氏为仇不可立也或裂黄旗以被威体共挟抱之呼万嵗震地因拥威南行威乃上太后牋请奉汉宗庙事太后为母下书抚谕大梁士民勿有忧疑至七里店窦贞固帅百官出迎拜谒劝进赟至宋州王峻王殷闻澶州军变遣郭崇威将七百骑徃拒之又遣马铎将兵诣许州廵检崇威忽至宋州赟大惊阖门登楼诘之对曰澶州军变郭公遣崇威来宿卫赟召崇威登楼执手而泣崇威以郭威意安谕之时防圣指挥使张令超帅部兵为赟宿卫徐州判官董裔説赟曰观崇威视瞻举措必有异谋道路皆言郭威已为帝而陛下深入不止祸其至哉请急召张令超谕以祸福使夜以兵刼崇威夺其兵明日掠睢阳金帛募士卒北走晋阳彼新定京邑未暇追我此防之上也赟犹豫未决是夕崇威密诱令超令超帅众归之赟大惧郭威召冯道先归赟谓之曰寡人此来所恃者以公三十年旧相故无疑耳今事危矣公何以为计道默然客将贾贞数目道欲杀之赟曰汝辈勿草草无预冯公事胡氏曰郭威旣入京师虽未簒立天下知其必代汉矣冯道与通腹心已乆承命而行闻召而返是以去来宿留资威之速取也可不谓之老奸宿猾乎○崇威迁赟于外舘杀其腹心董裔贾贞等数人太后诰废赟为湘隂公马铎引兵入许州刘信惶惑自杀太后诰以侍中监国百官藩镇相继上表劝进威营歩军将校醉扬言向者澶州骑兵扶立今歩兵亦欲扶立威斩之】集览【数目道句絶频数注目于冯道宿留句絶或作须留本作一作宿留并先就力就反史记汉武本纪宿留海上注顔师古曰谓有所须待也増韵注踌躇停待之貌】质实【一綂志云湘隂刘宋之县名属湘东郡梁以县置岳阳郡及罗州陈罢州存郡隋初废郡并湘隂入岳阳县寻改岳阳曰湘隂属巴陵郡唐以罗县省入属岳州宋属潭州元陞为州至本朝改为县属长沙府】
　　南汉以宫人为女侍中
　　【南汉主以宫人卢琼仙黄琼芝为女侍中朝服冠带参决政事宗室勲旧诛戮殆尽惟宦官林延遇等用事】
　　书法【纲目书女侍中者二魏元陆令萱是年舎是无书者矣】
　　【辛周太祖郭威广顺元年○北汉主刘崇干祐亥四年○是嵗周代汉北汉建国凡五国三镇】
　　郭威称皇帝国号周
　　【汉太后下诰授监国符寳即皇帝位制曰朕周室之裔虢叔之后国号宜曰周改元大赦凡仓塲库务掌纳官吏无得收斗余称耗旧所进羡余物悉罢之犯窃盗及奸者并依晋天福元年以前刑名罪人非反逆无得诛及亲族籍没家赀唐庄宗明宗晋高祖各置守陵十戸汉高祖陵职员宫人荐享守戸并如故初唐衰多盗更定峻法窃盗赃三匹者死晋天福中加至五匹奸者男女并死汉法窃盗一钱以上皆死故周主即位首革其弊初杨邠以功臣国戚为方镇者多不闲吏事乃以三司军将补都押牙孔目官内知客其人自恃敕补多专横节度使不能制至是悉罢之命史肇亲吏李崇矩访肇亲族崇矩言弟福今存初肇使崇矩掌其家赀之籍由是尽得其产皆以授福周主贤之使皇子荣帐下】
　　汉太后迁居西宫
　　【号昭圣太后】
　　书法【以自迁为文恕周主也终纲目太后以自迁为文者五汉昭帝元平元年上官氏书归晋穆帝升平元年禇氏书徙居唐宪宗元和十五年郭氏书居文宗开成五年萧氏书迁居是年舎是无书者矣】
　　汉河东节度使刘崇表请湘阴公归晋阳
　　【初崇闻隐帝遇害欲起兵南向闻迎立湘隂公乃止曰吾儿为帝吾又何求太原少尹李骧阴説崇曰观郭公之心终欲自取公不如疾引兵逾太行据孟津俟徐州相公即位然后还镇则郭公不敢动矣不然且为所卖崇怒曰腐儒欲离间吾父子命左右曵出斩之骧呼曰吾负经济之才而为愚人谋事死固甘心家有老妻愿与之同死崇并其妻杀之及赟废崇乃遣使请赟归晋阳周主报曰湘隂公比在宋州今方取归必令得所公勿以为忧】集览【太行注见周安王十五年孟津注见汉帝更始二年徐州相公谓刘赟】
　　汉湘阴公故将巩廷羙等举兵徐州
　　【廷羙杨温闻湘隂公赟失位奉赟妃董氏据徐州拒守以俟河东援兵周主使赟以书谕之】书法【书故将何予义也故书举兵书死之终纲目书故将七陈安晋元帝太兴三年麻秋张贺度穆帝永和二年刘黒闼唐辛巳年巩廷羙是年皆予义也惟利几于楚故将书反汉髙帝五年公师藩以成都故将书宼晋惠帝永兴二年为讥辞舎是无书故将者矣】
　　发明【廷羙可谓知义矣书故将所以见其不忘旧君书举兵所以见其不肯事讐是皆予之之词是以他日城防见杀遂以死节书之也然廷羙之死欧阳氏虽甚嘉之又疑其死状不明夫旣坚守不下死而后已尚何疑之有哉至胡氏又以赟旣见杀廷羙复何所为之説则是人臣以存亡易节有所为而为之岂所以为训耶然则欲知廷羙之事者要当以纲目为的】
　　契丹使至大梁
　　【契丹之攻内丘也死伤颇多又値月食军中多妖异契丹主惧引兵还遣使请和于汉防汉亡刘词送其使者诣大梁周主遣将军朱宪报聘且叙革命之由】
　　书法【书至大梁何不为周使也于是契丹遣使于汉至则汉亡矣纲目纪实故不书遣使如周是故唐未立国则止书突厥使至太原汉已亡国则止书契丹使至大梁皆録实也】
　　周以王殷为邺都留守
　　【周主以邺都镇抚河北控制契丹欲以腹心处之以殷为留守领军如故仍以侍卫司从赴镇】
　　周主为故汉主承祐举哀成服
　　书法【汉书为义帝发丧予义也此其书何着欺也前书杀其主承祐后书为故汉主承祐举哀再书承祐纲目之意微矣故葬于頴陵不书是年八月】
　　○汉泰宁军节度使慕容彦超遣使入贡于周质实【一綂志云泰宁军唐乾元初所置治瑕丘县五代周改为兖州宋复为泰宁军重和初改为袭庆府金仍为兖州复为泰宁军又改泰定军元初复为兖州济宁路至本朝初陞为兖州府山东道】
　　【彦超遣使入贡于周周主虑其疑惧赐诏慰安之】
　　周主威弑汉湘隂公赟于宋州汉刘崇称帝于晋阳考证【分注当书是为北汉】
　　【刘崇即位于晋阳仍用干祐年号所有者并汾忻代岚宪隆蔚沁辽麟石十二州之地以判官郑珙赵华同平章事次子承钧为侍卫亲军都指挥使副使李存瓌为代州防御使谓诸将曰朕以髙祖之业一朝坠地今日位号不得已而称之顾我是何天子汝曹是何节度使邪由是不建宗庙祭祀如家人宰相俸钱月止百缗节度使止二十缗自余薄有资给而已闻湘隂公死哭曰吾不用忠臣之言以至于此为李骧立祠嵗时祭之】集览【并注见齐明帝建武三年汾注见梁武帝中大通三年忻注见齐明帝建武三年代注见晋安帝义熈十一年岚注见后汉髙祖天福十二年宪注同上年蔚注见唐宗开元十年麟注见世宗显德四年】质实【一綂志云宋州隋初所置治宋城县大业初改州曰梁郡唐初为宋州后为睢阳郡五代梁置宣武军唐改归德军宋陞为南京应天府治宋城金改府曰归德复改宋城曰睢阳元因之至本朝降为州以睢阳县省入改属开封府隆五代汉之州名治祁县周末废之故城在太原府祁县东南三十五里沁隋之州名治沁源县大业初改为义宁郡唐初复为沁州属河东路天寳初改阳城郡乾元初复曰沁州宋于铜鍉县界置威胜军寻以州省入金复改沁州元平阳路至本朝初以附郭铜鍉省入直山西道辽唐之州名治乐平县寻改为箕州中和间复为辽州天寳初为乐平郡乾元初复为仪州五代梁复改辽州宋熈宁中州废入平定军元丰中复置辽州治辽山县金仍旧元属平阳路至本朝以辽山县并入直山西道石后周之州名治石离县隋初改为离石郡唐初复为石州天寳初改为昌化郡乾元初复为石州元因之至本朝以离石县省入改属太原郡】
　　书法【书弑何宜立也宜立也故以节度使封公而书废以湘隂公见杀而书弑皆纲目之变例也湘隂书弑则承祐书杀之意明矣刘崇称帝以汉冠之予崇正也】
　　发明【于汉主承祐则书杀于湘隂公赟则书弑承祐既已帝汉而赟则未成乎君何其轻重之失伦耶夫隐帝信用羣小屠戮大臣赵村之窜死于乱兵故纲目但以杀书之至于湘隂之事威旣与举朝议之又奉太后之命遣将相奉迎则固欲戴之为君而为汉社稷宗祧之主矣威为汉之臣子而戕其社稷宗祧之主则其罪有所归矣书法如此夫岂过哉若夫刘崇称帝即书于下者又以见崇有绍续本国之意故亦书而及之也】
　　周罢四方贡献珍食诏百官上封事
　　【周主谓王峻曰朕起于寒微备尝艰苦遭时丧乱一旦为帝王岂敢厚自奉养以病下民乎命峻疏四方贡献珍羙食物诏悉罢之又诏曰朕生长军旅不亲学问未知治天下之道文武官有益国利民之术各具封事以闻以苏逢吉之第赐王峻峻曰是逢吉所以族李崧也辞而不处胡氏曰使峻持是心而不变岂有商顔之责乎】集览【逢吉所以族李崧事在汉隐帝干祐元年商顔之责王峻于周主前语言不逊贬商州司马事在后年史记河渠书穿渠自征引洛水至商顔下注服防曰顔音崖索隐曰征音惩县名在冯翊商顔山名在商州小顔云顔又如字商山之顔譬如人之顔頟也亦犹山岭象人之颈领】书法【尝书诏太官勿受郡国异味矣汉光武建武十三年又书诏太官勿受逺国珍羞矣汉和帝永元十五年又书省荐新物二十三种矣汉安帝永初六年于是复书周罢四方珍食皆羙之也又诏百官各上封事周主即政之初于是有可纪者矣】
　　北汉主遣其子承钧将兵伐周不克
　　书法【书伐何汉正周簒也】
　　○二月周主以其养子荣为镇宁节度使质实【一綂志云镇宁五代晋之军名治澶水县汉周因之宋陞为开德府徙治濮阳县金初改为澶州后改为开州属大名府元仍旧至本朝以濮阳东明二县省入仍改属大名府】
　　【选朝士为之僚佐以王敏中崔颂为判官王朴为掌书记朴东平人也】
　　发明【古人于族类尤重而后世乱之此纲目所以必书其养子者亦是别生分类之意也】
　　楚遣使入贡于唐○周主毁汉宫寳器
　　【周主悉出汉宫中寳玊器碎之于庭曰凡为帝王安用此物闻汉隐帝日与嬖宠于禁中嬉戏珍玩不离侧兹事不逺宜以为鉴仍戒左右自今珍华悦目之物毋得入宫胡氏曰召公曰不贵异物则民乃足明王受逺迩所献者惟服食器用而已郭太祖起于卒伍非知古训者独鉴于汉隐偶合帝王之盛节其识有过人者矣五代之君世宗为上唐明宗次之周太祖次之其余无称焉】
　　书法【书羙崇俭也萧齐书去乗舆金银饰则为讥矫也周祖书毁汉宫寳器则为羙诚也】发明【乱极生治此天地盈虚之数也五代之乱极矣周主始得国而罢贡献珍异毁汉宫寳器又诏百官上封事此皆乱极生治之意也故纲目比而书之亦所以为斯世幸尔】
　　契丹遣使如周周报之○北汉遣使如契丹乞师【初契丹主闻北汉主立使其招讨使潘实讷遗刘承钧书北汉主使承钧复书言本朝沦亡欲循晋室故事求援北朝契丹主大喜至是北汉主遣使如契丹乞兵】
　　书法【纲目前书夷蛮借兵七矣未有书乞师者书乞师何卑辞也志雪讐耻虽卑辞无贬焉借外兵之辞五莫卑于乞师莫急于求救石敬瑭详汉高帝四年】
　　发明【北汉复讐其名近正然以中国求援夷狄则是变而失正矣乞者卑屈请求之意未几又受其册命至于防兵伐周然终无益于事亦可以为借助非类者之戒也】
　　楚将王逵周行逢作乱入于朗州
　　【楚王希萼旣得志多思旧怨杀戮无度纵酒荒淫悉以军府事委马希崇希崇复多私曲政刑紊乱籍民财以赏士卒士卒犹以不均怨望遣刘光辅入贡于唐唐主待之厚光辅密言湖南民疲主骄可取也唐主乃以边镐将兵屯袁州潜图进取楚小门使谢彦颙本希萼家奴以首靣有宠希萼使坐诸将之上诸将皆耻之希萼命朗州指挥使王逵副使周行逢帅所部兵治府舎执役甚劳又无犒赐士卒皆怨窃言曰我辈从大王出万死取湖南何罪而囚役之且大王终日酣饮岂知我辈之劳苦乎逵行逢闻之相谓曰众怨深矣不早为计祸及吾曹帅众逃归时希萼醉左右不敢白明日始遣兵追之不及直抵朗州逵等乗其疲乏伏兵纵击死伤殆尽逵等以希萼兄子光惠为节度使】集览【以首面有宠注见宋明帝防始元年面首】
　　周克徐州巩廷羙死之○周加吴越王俶诸道兵马都元帅○夏四月唐淮南饥
　　【周濵淮州镇言淮南饥民过淮籴谷周主诏曰彼之生民与此何异无得禁止】
　　蜀以伊审征知枢密院事
　　【审征蜀髙祖之甥也少与蜀主相亲狎及知枢密以经济为己任而贪侈回邪与王昭逺相表里蜀政由是浸衰矣】
　　吴越奉其废王倧居东府
　　【吴越王俶徙倧居东府为筑宫室治园圃娱悦之嵗时供馈甚厚】
　　书法【衣锦军书迁戊申年此其书奉何嘉俶也于是俶为之筑宫室治园圃以娱悦之故书奉然则前书故王此则曷为以废王书若曰废矣人能奉之厚之至也纲目一字之防深矣哉】
　　北汉遣使如契丹
　　【契丹主遣使如北汉告以周使田敏来约嵗输钱十万缗北汉主使郑珙以厚赂谢契丹致书称侄请行册礼】
　　周遣将军姚汉英如契丹契丹留之○周夏州附于北汉○周以王峻范质李谷同平章事
　　【初周主讨河中已为人望所属李谷时为转运使周主数以微言讽之谷但以人臣尽节为对周主以是贤之即位首用为相时国家新造四方多故王峻夙夜尽心知无不为军旅之谋多所裨益范质明敏强记谨守法度李谷沈毅有器略论议忼慨善譬喻以开主意】集览【忼慨忼口朗反慨口溉反顔师古曰忼慨竭诚也又倜傥貎慨通作忾晋陆机议论忼忾是也】
　　楚朗州将王逵等逐其节度使推刘言为留后
　　【武平节度使马光惠愚懦嗜酒王逵周行逢何敬真谋以辰州刺史刘言骁勇得夷狄心欲迎以为副使言知逵等难制曰不徃将攻我乃单骑赴之既至众废光惠推言权武平留后求节于唐亦称藩于周】书法【节度使何马光惠也愚懦嗜酒故削之不书】
　　契丹遣使如北汉册命其主崇更名旻○契丹燕王舍音弑其主乌云而自立舒噜讨杀舎音而代之
　　【北汉遣兵伐周契丹欲引兵防之与酋长议诸部不欲南强之行至新州燕王舎音作乱弑契丹主而自立齐王舒噜逃入南山诸部奉之以攻舎音立舒噜为帝改元应厯北汉主复以叔父事之请兵以击晋州契丹主年少好游戏毎夜酣饮逹旦乃寐日中方起国人谓之睡王后更名明】
　　书法【夷蛮书杀恒也此其书弑何进之也曷为进之于是乌云约汉伐周引兵防之诸部不欲以是遇弑则乌云盖近乎知义者矣故进之书弑】
　　楚将徐威等伏诛废其君希萼立希崇为武安留后楚人复立希萼居衡山考异【提要伏诛作作乱据分注当从提要】
　　【希萼遣指挥使徐威陆孟俊等帅部兵立寨于城西北隅以备朗兵不存抚役者将卒皆怨怒谋作乱希崇知其谋希萼宴将吏威等使人先驱马十余入府自帅其徒执斧斤白梃声言絷马奄至坐上纵横击人希萼逾垣走威等执囚之杀谢彦颙立希崇为武安留后纵兵大掠幽希萼于衡山县刘言遣兵趣潭州声言讨其簒夺之罪希崇发兵拒之希崇亦纵酒荒淫为政不公语多矫妄国人不附初希萼入长沙彭师暠虽免死犹杖背黜为民希崇以为师暠必怨之使送希萼于衡山师暠曰欲使我为弑君之人乎奉事逾谨衡山指挥使廖偃与其季父廵官匡凝谋帅庄戸乡人与师暠共立希萼为衡山王以县为行府断江为栅编竹为战舰召募徒众数日至万余人州县多应之】集览【絷马句絶絷陟立反字本作説文绊马足也左传韩厥执马前又韩愈祭桞子厚文天脱覊注马绊前连之以覊】质实【一綂志云衡山县晋初所置属衡阳郡隋以湘西湘乡二县省入属潭州徙治白马峯下唐复徙治于此属衡州宋初属潭州复属衡州后又属潭州元属衡州至本朝因之改属衡州府】
　　冬十月唐遣边镐将兵击楚马希崇降
　　【徐威等见希崇所为知必无成又畏朗州衡山之逼欲杀希崇希崇大惧密奉表请兵于唐唐主命边镐将兵万人趣长沙镐入醴陵希崇遣天策府学士拓防恒奉笺请降恒叹曰吾乆不死乃为小儿送降状希崇帅弟侄迎拜镐下马称诏劳之时湖南饥馑镐大发马民仓廪赈之楚人大悦胡氏曰拓防恒言旣不用杜门不出盖贤者也送降文之行其不得已邪则向者杜门何意哉人莫易于露其才莫难于晦其用意者恒虽称疾未甞去官所以至是不能自免耳使其当希声杀高郁之时退耕于野则无此辱矣】
　　契丹北汉防兵伐周攻晋州质实【晋州注见周威烈王二十三年晋阳契丹遣萧伊济将奚契丹五万防北汉兵伐周北汉主自将兵二万攻晋州三面置寨昼夜攻之巡检使王万敢与都指挥使史彦超何徽等共拒之】集览【奚契丹奚注见陈宣帝太建十三年契丹注见晋安帝义熈二年】
　　书法【书伐何正也卢芳匃奴连兵入塞则书宼于是契丹在焉则曷为以伐书建武真人旣即位矣芳以伪昌引夷入伐是亦夷也故书宼刘崇汉綂周主簒立事与东汉之初霄壤矣故虽契丹犹得书伐所以深咎周也然则曷为先契丹汉受其册也故先之纲目予义恶非义是故隋氏簒周则突厥以千金公主而得书伐隋周主簒汉则契丹以北汉而得书伐周皆特笔也其为为义之劝非义之戒至深切矣终纲目以外加内书伐者二而已】
　　发明【契丹狄也不书宼而书伐固有北汉存焉北汉主兵而以契丹加其上者彼固自屈于契丹也狄汉防伐而不殊狄与汉者汉旣与之共功则不得而殊之也书法如此其严矣哉】
　　唐遣刘仁赡将兵取岳州
　　【仁赡取岳州抚纳降附人忘其亡唐百官共贺湖南平起居郎高逺曰我乗楚乱取之甚易观诸将之才但恐守之甚难耳司徒李建勲曰祸其始于此乎唐主未尝亲祠郊庙礼官以为请唐主曰俟天下一家然后告谢及一举取楚谓诸国指挥可定魏岑侍宴言俟陛下定中原乞魏博节度使唐主许之岑趋下拜谢其主骄臣侫如此】集览【人忘其亡为句言楚人皆如忘记其楚国之丧亡盖德刘仁赡抚纳之而人心安故也】
　　唐以边镐为武安节度使迁马氏之族于金陵
　　【马希萼望唐人立已为潭帅而潭人恶希萼共请边镐为帅镐趣希崇希萼入朝希崇与宗族及将佐千余人号恸登舟送者皆哭响振川谷希萼亦与将佐士卒万余人东下】
　　十一月周遣王峻救晋州
　　【诏诸军皆受峻节度听以便宜从事得自选择将吏】
　　南汉取桂州尽有岭南地
　　【马氏兄弟争国南汉主以内侍使吴怀恩将兵屯境上伺间进取希广遣彭彦晖将兵备之以为桂州都监判军府事静江节度副使马希隐恶之潜遣人告防州刺史许可琼可琼方畏南汉之逼即弃州引兵趣桂州与彦晖战于城中彦晖败奔衡山怀恩据防州进兵侵掠奄至城下希隐奔全州桂州遂溃怀恩因以兵畧定廵属尽有岭南之地】质实【一綂志云防州唐初所置治立山县属桂州宋以速区防山二县省入而本朝初省入平乐县故址在平乐府城南二百一十里全州五代晋所置治清湘县永州宋荆湖路元改置全州路而本朝初改路为府后改为州省清湘县入焉桂林府】
　　十二月周主自将救晋州不果行
　　【王峻留陜州旬日周主以北汉攻晋州急议自将由泽州路与峻防兵救之十二月朔诏以三日西征峻言于周主曰晋州城坚未易可防刘崇兵锋方鋭不可力争所以驻兵待其衰耳陛下新即位不宜轻动若车驾出泥水则慕容彦超引兵入汴大事去矣周主闻之以手提耳曰几防吾事乃勑罢亲征】书法【凡救书次讥也此书不果行其讥欤幸之也周主将行王峻谏止不然则慕容入汴殆非虚语矣终纲目救书不果行一而已】
　　周遣使将兵赴郓州廵检质实【郓州注见唐宪宗元和七年】
　　【泰宁节度使慕容彦超闻徐州平疑惧愈甚乃招纳亡命畜聚薪粮潜以书结北汉又求援于唐周主遣使与誓彦超益不自安反迹益露乃遣閤门使张凝将兵赴郓州廵检以备之】
　　周王峻至晋州契丹北汉兵夜遁
</div>
    <div class="pagination">
<a href="御批资治通鉴纲目_page237.html">上一页</a><span>...</span><a href="御批资治通鉴纲目_page233.html">233</a><a href="御批资治通鉴纲目_page234.html">234</a><a href="御批资治通鉴纲目_page235.html">235</a><a href="御批资治通鉴纲目_page236.html">236</a><a href="御批资治通鉴纲目_page237.html">237</a><span class="current-page">238</span><a href="御批资治通鉴纲目_page239.html">239</a><a href="御批资治通鉴纲目_page240.html">240</a><a href="御批资治通鉴纲目_page241.html">241</a><a href="御批资治通鉴纲目_page242.html">242</a><a href="御批资治通鉴纲目_page243.html">243</a><a href="御批资治通鉴纲目_page239.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
