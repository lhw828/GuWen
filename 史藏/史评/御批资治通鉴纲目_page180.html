<!DOCTYPE html>
<html>
<head>
    <meta charset="UTF-8">
    <title>御批资治通鉴纲目 - 第 180 页/共 243 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御批资治通鉴纲目 - 第 180 页/共 243 页</h1>
    <div class="content">　　八月加李辅国兵部尚书
　　【辅国求为宰相上曰以卿之功何官不可为其如朝望未孚何辅国乃讽仆射裴冕等使荐已冕曰吾臂可防宰相不可得上大恱辅国衔之】
　　九月置道场于三殿
　　【上以天成地平莭于三殿置道场以宫人为佛菩萨北门武士为金刚神王召大臣膜拜围绕】集览【天成地平莭书大禹谟地平天成孔氏传曰水土治曰平五行叙曰成蔡氏传曰言水土既平万物得以成遂菩萨梵语菩萨华言普济也按释典云菩之为言了也萨之为言见也谓智慧了见也北门武士左右羽林将军掌綂北衙禁兵曰北门金刚佛氏有金刚之号取金有百链不壊之义也膜拜胡人礼拜也膜音谟韵防举要曰胡人拜称南膜穆天子传膜拜而受注云长跪拜也】正误【天成地平莭今按此乃肃宗生日九月三日也以是日为天成地平莭】
　　书法【书置道场讥也于三殿甚讥之也日食再既不闻恐惧修省之实加辅国以尚书置道场于三殿肃宗所以应天者盖如此且帝以佛能祸福而以宫人为之污防甚矣书曰于三殿非地也是故晋孝武之立佛精舎书内殿肃宗之置道场书三殿武宗之筑望僊书禁中皆讥之讥也】发眀【前书立太一坛此书置道场于三殿其失一也肃宗上危其父下杀其子内受制于其妻而欲求媚鬼神将谁欺哉书以讥之宜矣】
　　制去尊号及年号以建子月为嵗首
　　【范氏曰肃宗信禳祈之小数以为更制改号可以致福而弭祸夫畏鬼神听巫觋者匹妇之愚也以天下之君为之不亦异哉】质实【巫觋注见汉隐帝干祐三年】
　　书法【书讥也肃宗所以应天者又如此天之再谴其为辅国张后眀矣七月而食既八月而加辅国尚书是犹父母怒此而复以此反之有不甚其怒乎方且置道场去尊号改正朔以厌之果何益哉纲目歴厯书之垂戒深矣】
　　制除五品以上官令举一人自代
　　书法【授官举人自代始此】
　　○江淮大饥○冬十月楚州牙将髙干杀其刺史李藏用质实【楚州注见晋孝武大眀三年山阳】
　　【江淮都统崔圎署李藏用为楚州刺史防度支租庸使以刘展之乱诸州用物无凖奏请徴验诸将往往卖产以偿之藏用恐其及已尝与人言颇有悔恨其牙将髙干挟故怨告藏用反杀之崔圎遂簿责藏用将吏将吏皆附成其状独孙待封坚言不反圎命斩之或谓曰子何不従众以求生待封曰吾始従刘大夫奉诏书来赴镇人谓吾反李公起兵灭刘大夫今又以李公为反如此谁则非反者吾寕就死不能诬人以非罪遂斩之】集览【簿责以文簿次第一一责之】
　　建子月受朝贺如正旦仪○贬刘晏为通州刺史质实【一统志云通州本汉巴郡宕渠县之东界东汉析置宣汉县晋省之刘宋复置属南宕渠郡南齐属巴渠郡梁改置东关郡及置万州西魏改为通州隋初郡罢大业初改州为通川郡唐初复为通州天寳初改为通川郡乾元初复改为通州宋初改为达州以宣汉等县省入元仍旧国朝初改州为县又以通州县省入属防州府或告鸿胪卿康谦与史朝义通事连司农卿严荘俱下狱京兆尹刘晏遣吏防守庄家庄怨晏告其道禁中语矜功怨上乃贬晏荘而诛谦胡氏曰严庄死有余罪不可以其降而贳之幸其自败正名行辟夫岂不可又寛宥焉且晏诚有矜功怨上之言不轻于荘之背叛杀逆之罪乎】集览【建子月以十一月为嵗首肃宗改制度故不以数纪月以斗所建辰为名眀年建寅月复称正月鸿胪卿注见汉武帝太初元年道禁中语道说宫禁中语话也徳宗时杜黄裳劝韦执谊请太子监国执谊惊曰丈人甫得一官奈何启口议禁中事行辟辟毘亦反刑法也】
　　以元载为度支盐鐡转运等使
　　【度支郎中元载敏悟善奏对上爱其才委以江淮漕运数月遂代刘晏掌财利载以江淮虽经兵荒其民犹有赀产乃按籍举八年租调之违负及逋逃者计其大数而徴之择豪吏为县令督之不问负之有无察民有粟帛者发徒围之籍其所有而中分之甚者取八九谓之白着有不服者严刑以威之民聚山泽为羣盗州县不能制】集览【白着民有赀产无因而彊取之故谓之白着】
　　上朝太上皇于西内考异【上上字当作帝太字羡】
　　【先是山人李唐见上上方抱防女谓唐曰朕念之卿勿恠也对曰太上皇思见陛下计亦如陛下之念公主也上然泣下然畏张后不敢诣西内至是始徃朝范氏曰阳失其所以为阳则制于阴刚失其所以为刚则制于柔肃宗失其所以为君故制于小人女子至不敢见其父而况能保四海乎】集览【然涕流貌音胡畎反】
　　书法【自辅国刼迁于是逾年矣始一书朝徒以脇于张后故也又五月而上皇违世矣肃宗之罪其何以自赎哉】
　　【壬寅】寳应元年春建寅月李光弼抜许州质实【许州注见汉后主建兴十年许昌】○建卯月河东军乱杀其节度使邓景山【初王思礼为河东莭度使资储丰衍积米百万斛管崇嗣代之为政寛弛耗散殆尽上闻之以邓景山代之景山至钩校出入将士隐没者皆惧有禆将抵罪当死诸将请之不许其弟请代之亦不许请入一马以赎罪乃许之诸将怒曰我曽不及一马乎遂杀景山上以景山抚御失所以致乱遣使慰谕以安之诸将请以兵马使辛云京为莭度使従之】质实【钩校即钩考注见闵帝应顺元年】
　　行营兵杀都綂李国贞节度使荔非元礼
　　【绛州粮赐不充朔方行营都统李国贞屡以状闻朝廷未报军中咨怨又以国贞治军严思郭子仪之寛突将王元振因谋作乱矫令于众曰来日修都统宅具畚锸待命士卒皆怒曰朔方健儿岂修宅夫邪元振帅之执国贞置卒食于前曰食此而役其力可乎国贞曰修宅则无之军食则屡奏而未报诸君所知也众欲退元振曰今日都统不死则我軰死矣遂杀之镇西北庭行营兵亦杀其莭度使荔非元礼推禆将白孝徳为帅朝廷因而授之】集览【畚锸音本挿左传宣二年寘诸畚注畚以草索为之筥属史记田单传身操版锸注锸鍫也】质实【绛州注见宋文帝元嘉二十三年东雍】
　　发眀【所贵乎天子者为其能守上下之分严等级之防也故曰君将纳民于轨物而人君者所以管分之枢要者也等而下之士卒之事偏禆偏禆之事主帅亦犹主帅之事天子严其下正所以卫其上耳肃宗在唐虽仅能克复二京然紊乱名分实始于此盖自前日平卢置帅由军士废立于是军权倒置遂不可解纲目于去冬书楚州牙将杀其刺史今春书河东军杀其莭度使又书行营兵杀都统及莭度皆不闻朝廷有防置之命徐而考之或付之不问或就军中所欲立者授以莭钺自是而后承为常至于唐亡而后已君子观纲目前后所书则知唐之亡也由于藩镇而藩镇之祸实始于肃宗所谓丘夷则渊实下陵则上替其来非一日矣有天下者可不鍳哉】
　　建辰月赐郭子仪爵汾阳王知诸道行营
　　【绛州诸军剽掠不已朝廷忧其与太原乱军合非新进诸将所能镇服以郭子仪为汾阳王知诸道莭度行营兼兴平定国等军副元帅发京师粟帛数万以给绛军时上不豫羣臣莫得进见子仪请曰老臣受命将死于外不见陛下目不瞑矣上召入卧内谓曰河东之事一以委卿子仪至军王元振自以为功子仪曰吾为宰相岂受一卒之私邪收元振及其党四十人皆杀之云京闻之亦按诛杀邓景山者数十人由是河东诸镇率皆奉法】质实【汾阳县名注见隋炀帝大业十三年兴平军名注见楚义帝元年废丘定国军名注见宗开元十一年同州】
　　以来瑱为淮西河南节度使
　　【召山南东道莭度使来瑱赴京师瑱乐在防阳讽将吏上表留已复得还镇吕諲及中使往来者言瑱曲收众心恐久难制上乃割商金均房别置观察使令瑱止领六州行军司马裴茙谋夺瑱位宻表瑱倔彊难制请以兵取之上以为然以瑱为淮西河南莭度使外示宠任实欲圗之宻敕以茙代瑱为防御使】集览【商金商古商国后魏上洛郡周为商州金即汉之西城郡西魏改金州均房均秦属南阳隋置均州房本隋房陵郡唐改房州裴茙姓名茙如终反】质实【防阳府名注见汉献帝建安十二年商金均房四州名商注见晋元帝元兴元年上洛金注见汉后主建兴十八年西城均注见晋元帝建武元年武当房注见汉献帝建安二十四年河南莭度注见秦荘防王元年三川】
　　萧华罢以元载同平章事领度支转运使如故
　　【李辅国以求宰相不得怨萧华言华専权请罢之而相载上不许固请不已上乃従之】
　　书法【李辅国请之也自韦伦被代而莭度皆出于辅国矣自萧华罢去而宰相亦出于辅国矣宰相职无不统而复领使则是下行有司之事也书领度支转运使如故深讥之凡书如故皆讥也终纲目书如故四是年代宗广徳元年僖宗中和元年五代庚戌年惟郑畋非讥辞】
　　建巳月楚州得寳玉十三枚
　　【楚州言尼真如恍惚登天见上帝赐以寳玉十三枚云中国有灾以此镇之羣臣表贺范氏曰尧命重黎絶地天通盖恶巫觋矫妄而诬天防民也后世主昬于上民迷于下黩乱天地无所不有肃宗父子不相信妖由人兴故奸伪得以惑之获寳不一月而二帝崩吉防之验亦可覩矣】集览【尼真如尼女僧即所谓比丘尼也名真如尧命重黎絶地天通书吕刑文蔡氏传曰以书考之乃舜之事重即羲黎即和也吕氏曰治世公道昭明民晓然知祸福之所由不求之茫昧之间当三苖昬虐民之得罪者莫知其端相与听于神祭非其鬼天地人神之典杂糅渎乱此妖诞之所以兴人心之所以不正也在舜当务之急首命重黎修明祀典絶地天之通严幽明之分焄蒿妖诞之说举皆屏息】质实【恍惚犹依稀也见不审貌亦作彷佛】
　　书法【上书得寳玉十三而下书大防二杀后一寳之为应乃如此书所以示鍳戒也终纲目书得寳一而已矣】
　　发明【宗得妙寳真符未防而有渔阳之变肃宗得寳玉十三枚未防而两宫不保是皆妖人附防以投之耳直书于防识者可以观矣】
　　太上皇崩考异【太字羡皇下漏天帝二字】
　　【太上皇崩年七十八上自仲春寝疾闻上皇登遐疾转剧乃命太子监国】
　　复以建寅为正月
　　书法【魏主叡尝建丑矣汉后主建兴十五年不三年而复武后尝用周正矣中宗嗣圣六年十一年而复于是肃宗建子亦不一年而复是年夏时信不可易也自是终纲目无书改正者矣】
　　○帝崩李辅国杀皇后张氏考异【杀当作弑按北魏宣武之后于氏暴疾殂分注人皆咎髙氏宫禁事秘莫能详也纲日特书髙肇弑其主之后于氏则此当书弑不当书杀尹氏曲为之说非朱子意也】考证【杀当作弑○谨按唐书张皇后谓太子曰李辅国久典禁兵制敕皆従之出擅逼迁圣皇其罪甚大阴谋作乱不可不诛张后虽云有隙而辅国罪诚可诛代宗果能従母之令明正其罪上告君父而显诛之则肃宗未至遽崩母后不致遇弑下可全昆弟之命上可振朝廷之威宦寺之祸或由此而息欤一失其机反被辅国矫太子命迁后于别殿幽杀之及其二子有累代宗之徳多矣尹氏发眀云直书曰杀者非予辅国也所以正张后之罪尔发明不正弑逆之罪而正受弑者之罪其说抑未然乎若然其说则恐世之为人奴者杀其主母而不谓之弑何足以昭监戒于将来也哉今故推眀正例杀当作弑】
　　【初张后与辅国相表里专权用事晚更有隙内射生使程元振党于辅国上疾笃后召太子谓曰辅国久典禁兵阴与程元振谋作乱不可不诛太子泣曰陛下疾甚危不告而诛必致震惊恐不能堪也太子出后召越王系选宦官授甲以诛辅国元振知其谋宻告辅国以兵送太子于飞龙廐勒兵收系迁后于别殿时上在长生殿使者逼后下殿宦官宫人惊散眀日上崩辅国等杀后并系及兖王僴范氏曰肃宗信任李辅国上不保其父中不保其身下不保其妻子此近小人之祸也可不戒哉可不戒哉】集览【僴下板反】质实【程元振京兆三原人越州名注见汉和帝永元元年防稽长生殿注见宗天寳六载华清宫兖州名注见汉献帝兴平二年】
　　书法【贺善賛曰肃宗趣取大物而子道悖制于张后而夫道夺脇于辅国而君道失杀齐王倓而父道亏纲目厯书而深病之傥防郭李唐之克复未可知矣○曹操于伏后髙肇于于后皆书弑此其书杀何罪张后也张后为妻而制其夫为妇而逆其舅是大罪逆人也故不书弑是故晋贾后书杀唐张后书杀皆罪之也终纲目书皇后弑者二汉许后伏后书杀者二晋贾后唐张后列国之后书弑者一魏于后】
　　发明【皇后天下之母体宸极辅国以家奴贼之书弑可也而以杀书何耶张后与辅国表里擅权杀建宁迁上皇钳制天子挠乱国政今又挟越王以造祸使其事成则太子亦不得立而唐危矣纲目权其轻重直书曰杀固非予辅国也所以正张后之罪尔若夫辅国専横之恶又自不言可知皇后且犹杀之如猎狐兎然况余人乎】
　　太子即位考证【当作太子豫即位】
　　【辅国引太子素服与宰相相见遂即位辅国恃功益横明谓上曰大家但居禁中外事听老奴防分上内不能平以其方握禁兵外尊礼之号为尚父而不名事无大小皆咨之羣臣出入皆先诣辅国辅国亦晏然防之】集览【大家犹言天家蔡邕独防曰天子无外以天下为家百官小吏不敢指斥天子故称天家亲近侍従官则称大家号为尚父太公望为周师尚父说者谓可尚可父天子师也刘向别录师之尚之父之故曰师尚父】质实【禁中注见宋孝武大眀六年】
　　以李辅国为司空兼中书令
　　书法【前书为太仆卿矣又书加兵部尚书矣于是复为司空是三公也宦者书为司空魏有刘腾唐有辅国】
　　发明【书以辅国为司空兼中书令文无贬词然以一宦者而居上公之职又兼中书长官则唐室之卑従可知矣贻是祸者非肃宗乎】
　　○敕大小钱皆当一
　　【民始安之】
　　书法【唐世钱币七变肃宗居四至是而民始安之自此终唐世无书改铸者矣】
　　李光弼使田神功击史朝义大破之考异【击当作讨】
　　【史朝义自围宋州数月城中食尽果毅刘昌曰仓中犹有麴数千斤请屑食之不过二十日李太尉必救我李光弼至临淮诸将以朝义兵尚彊请南保扬州光弼曰朝廷倚我以为安危我复退缩朝廷何望径趣徐州使兖郓莭度使田神功进击朝义大破之先是神功既克刘展留连扬州闻光弼至乃还光弼在徐州惟军旅之事自决之众务悉委判官张傪傪吏事精敏区防如流诸将事之如事光弼由是军中肃然东夏以宁先是神功见官属皆平受其拜及见光弼与傪抗礼乃大惊徧拜官属曰神功出于行伍不知礼仪诸君亦胡为不言成神功之过乎】集览【宋州今睢州是注见汉景帝三年睢阳张傪姓名也傪仓含反】质实【果毅军名注见太宗贞观十年刘昌开封人扬州注见汉武帝元朔五年淮南徐州注见秦始皇二十八年彭城兖郓二州名兖注见前郓本鲁地汉为寿良县地东汉属廪丘县后周置清泽县及髙平郡隋初罢郡改县为万安后改为郡以廪丘省入大业初改置郓城县属东平郡唐初因之乾元间改置郓州以郓城县属五代周罢州以县属济州宋因之金以水患徙盘沟村元属济宁路管国朝因之改属兖州府军旅注见梁武帝中大通二年一旅之众】
　　书法【书使何归功光弼也神功自平刘展大肆暴横留连扬州其非心乎王室明矣自非光弼号令岂能成功故特书使若都将李晟则不书使矣代宗大歴三年】
　　复以来瑱为山南东道节度使
　　【来瑱闻徙淮西大惧上言淮西无粮请俟收麦而行又讽将吏留已上欲姑息许之裴茙屯谷城既得宻敕即帅麾下趣防阳瑱以兵逆之且问来故对曰尚书不受朝命故来瑱曰吾已防恩复留镇此因取敕告示之茙惊惑瑱縦兵击之擒送京师赐死范氏曰肃宗信谗黜陟不明以藩镇为饵欲诱反侧之臣故刘展来瑱相继叛乱皆朝廷易置不以其道故也且瑱未失臣节而行裴茙簒夺之谋使茙克瑱而代其位不若瑱跋扈之为愈也夫藩臣倔彊阻兵得一贤相足以制之谋及宦者得无乱乎】集览【藩镇唐自安禄山史思明之乱肃宗幸长安分河北地付授叛将后遂效战国肱髀相依以土地传子孙谓之藩镇】质实【谷城县名注见汉髙帝五年反侧之臣谓反叛不正之人犹汉光武纪所谓反侧子是也跋扈注见汉质帝本初元年倔彊注见汉髙帝十一年】
　　书法【书复以何美改过也肃宗信用迩言专以节镇饵其臣而图之非瑱复请而代宗察焉则瑱亦刘展矣然则姑息是乎曰瑱之跋扈未明也与其以诈失人不若徐为之计也使瑱果跋扈则割其四州必不肯嘿无一辞而淮西之徙必不畏惧而上请矣】
　　六月进李辅国爵博陆王考证【当加宦者于李辅国之上○谨按李辅国宦官之罪首也宦者拜官有之未闻为三公者封侯有之未闻进王爵者为三公封王自辅国始或曰均为辅国也既书宦者于兼太仆卿之上进王爵何必复书乎曰汉封单超为列侯又以为车骑将军皆书宦者于其上考之凡例加于除官以着其与政加于封爵以着其有功先儒谓宦寺之祸甚于女宠汉唐倾危实由此軰可不诫哉可不诫哉】
　　【程元振谋夺李辅国权宻言于上请稍加裁制解辅国行军司马及兵部尚书出居外第于是道路相贺辅国始惧上表逊位诏罢中书令而进其爵】
　　书法【宦者封侯过矣未有封王者也虽曰实夺其权然非所以示后世矣故书讥之宦者封王终纲目一而已】
　　发眀【以一阉尹而宠之以宰相封之以王爵自有中人以来未之有也其为可丑不亦甚哉】
　　以刘晏为度支转运盐铁等使○秋七月郭子仪入朝【时程元振用事忌子仪功高任重数譛之子仪不自安奏请解副元帅节度使遂留京师】质实【京师注见周显王二十五年】
　　台州袁晁作乱质实【台州注见晋孝武太元二年临海】○以程元振为骠骑大将军考异【以下漏宦者二字】考证【当书宦者于程元振之上】质实【骠骑注见汉武帝元狩二年】
　　发明【呜呼唐室宦者之祸相寻于无穷乌得而不乱哉是时乱根尚在而代者已踵其后故书以元振为大将军则是一辅国未去一辅国已生矣祸乱果何时而弭乎吁】
　　○九月以来瑱同平章事○贬裴冕为施州刺史【左仆射裴冕为山陵使议事与程元振相违贬为刺史】质实【施州注见中宗嗣圣三年仆射官名注见秦始皇三十四年】
　　回纥举兵入援冬十月以雍王适为天下兵马元帅讨史朝义大败之取东京及河阳贼将薛嵩张忠志以州降
　　【上遣中使刘清潭使于回纥修旧好且徴兵讨史朝义时回纥登里可汗已为朝义所诱云唐室继有大防中原无主清潭谓曰先帝虽弃天下今皇帝即广平王也回纥乃为起兵至三城见州县皆为丘墟有轻唐之志乃困辱清潭清潭遣使言状京师大骇上遣殿中监药子昻往劳之初毘伽阙为登里求昏肃宗以仆固怀恩女妻之上令怀恩往见可汗为言唐家恩信不可负可汗恱自陜州大阳津渡河食太原仓粟与诸道俱进制以雍王适为天下兵马元帅以药子昂魏琚为左右厢兵马使韦少华李进为行军司马会诸道节度使及回纥于陕州进讨史朝义上欲以郭子仪为适副程元振鱼朝恩等沮之而止加仆固懐恩同平章事领诸军节度行营以副适适至陕州囘纥屯于河北适与僚属往见之可汗责适不拜舞药子昂对以礼不当然囘纥将车鼻曰唐天子与可汗约为兄弟可汗于雍王叔父也何得不拜舞子昂曰安有中国储君向外国可汗拜舞乎且两宫在殡不应舞蹈力争久之车鼻遂引子昂等各鞭一百遣适归营琚少华遂死诣军发陜州仆固懐恩与回纥为前锋郭英乂鱼朝恩为殿李抱玉自河阳入李光弼自陈留入防于洛阳陈于横水懐恩遣骁骑及囘纥并南山出贼栅东北表里合击大破之朝义悉其精兵十万救之官军击之不动镇西莭度使马璘曰事急矣遂单骑奋击夺贼两牌突入万众中贼左右披靡大军乗之而入贼众大败斩首六万级捕虏二万朝义将轻骑数百东走懐恩进克东京及河阳城获伪中书令许叔冀懐恩留囘纥营河阳使其子玚帅歩骑万余逐朝义至郑州再战皆防汴州降囘纥入东京肆行杀掠死者万计朝义自濮州北渡河懐恩追败之于卫州贼将田承嗣等将兵四万与朝义合复来拒战仆固玚击破之于是朝义邺郡莭度使薛嵩以相卫洺邢四州降于李抱玉恒阳莭度使张忠志以恒赵深定易五州降于辛云京抱玉等入其营嵩等皆受代居无何仆固懐恩皆令复位由是抱玉云京各表懐恩有贰心朝廷宜宻为备懐恩亦上疏自理上慰勉之】集览【毘伽阙前可汗之号登里之父适古活反雍王之名车鼻囘纥将名也车昌遮反披靡史记汉书汉军皆披靡并上声正义曰披靡精体低垂也韵会注披靡震慴貌】质实【三城注见梁武帝大同四年河阳三城一统志云大阳津即茅津在河南府陜州城北四里一名陕津春秋时秦伯伐晋自茅津济封崤尸而还即此防雍州名注见宗开元十一年京兆为殿注见汉昭烈章武二年后殿陈留县名注见秦二世三年南山注见周安王十五年伊阙马璘岐州扶风人河阳城在懐庆府孟县西南三十里春秋天王狩于河阳即此汉置县隋文帝于此建河阳宫濮州注见周安王五年濮阳邺郡注见汉元帝建昭二年魏郡相卫洺邢四州相注同上年魏郡卫注见秦王政六年朝歌洺注见汉武帝元狩四年广平邢注见楚义帝元年襄国恒阳县名注见宗天寳十五载张忠志营州栁城人安禄山假子恒赵深定易五州恒注见汉光武建武九年常山赵注见汉景帝三年赵国深注见穆宗长庆二年下博定注见周威烈王二十三年中山易注见周世宗显徳六年囘纥匈奴别种注见太宗贞观元年】
　　书法【于是遣刘清潭使囘纥徴其兵其不书徴兵何讳之也据至徳元载书徴兵回纥曷为讳之囘纥既至三城乃困辱使者故讳之讳之则曷为书入援朝义之败东京之复回纥与有功焉固不得不书之也】
　　发明【前日两京之复借助回纥纲目皆不书之者不予夷狄之有其功也今焉举兵入援何为复书之哉夫当逆胡反叛之初二京覆没肃宗以欲速之心急于讨贼为迎侍上皇之举是以借兵收复故纲目亦亮其不得已之意寓诸书法之间所以尊中国而存大体耳若夫代宗之初则非前日之比思明既死余孽仅存李郭诸贤效忠宣力正自不必外求援兵况是时虏酋恃功浸肆桀骜甚至杀辱使人縦兵屠掠卒启入宼之祸故纲目于此直书囘纥入援者所以深罪唐人不能自立好与异类共功召乱纳侮为后戒耳然则或书或不书皆有深意君子不可不察也】
　　盗杀李辅国
　　【上在东宫以李辅国专权心甚不平及嗣位以辅国有杀张后之功不欲显诛之夜遣盗入其室窃辅国首及一臂而去敕有司捕盗遣中使存问其家仍赠太傅胡氏曰不平辅国专横者公心也不欲显诛之者私意也公与私特在利己不利己之间人君可不慎乎夫张后正位申宫犹太子之母也辅国遣使者以太子命逼后下殿幽而杀之其为太子累大矣而犹以为功乎】集览【累大累力伪反荀子王覇萹不得道以持之则大累也注累犹辱也】正误【其为太子累大矣今按累谓罪相连及也】质实【东宫注见宋文帝元嘉二十七年】
　　书法【书盗杀何病唐也辅国罪恶滔天明正刑诛固已晚矣而行盗贼之计直书盗杀病帝之不防刑也是故唐不能诛李辅国而使盗杀之则书盗晋不能诛杨光逺而使李守贞杀之则书李守贞因其实而録之而上之不能刑着矣终纲目书盗杀十一书遣盗杀三详周威烈王二十四年】发明【李辅国脇天子迁上皇贼国母其罪大矣按法行辟死有余辜代宗乃遣盗杀之何欤夫以天子而行盗贼之谋是亦盗贼而已书盗杀李辅国不知所谓盗者何人哉可愧甚矣】
　　十一月以张忠志为成徳军节度使赐姓名李寳臣【初辛云京引兵将出井陉常山禆将契丹王武俊说张忠志曰河东兵精锐出境逺鬭不可敌也且吾以寡当众以曲遇直战则必离守则必溃公其圗之忠志乃降制复以为莭度使赐姓名李寳臣寳臣擢武俊为先锋兵马使】集览【契丹王武俊王武俊本契丹奴皆部】质实【成徳军莭度注见汉光武建武九年常山片陉县名注见秦王政十八年常山郡名注见汉光武建武九年】
　　书法【赐姓名不悉书防盟没斯赐李思忠宋文通赐李茂贞叚凝赐李绍钦王晏球赐李绍防温韬赐李绍中朱友谦赐李继麟皆不书甚美书甚恶书书寳臣讥不践其名也赐姓名始此终纲目书赐姓名三李寳臣李国昌李賛华书赐姓三娄敬徐世勣罗艺书赐名五详宗天寳九载】
　　以仆固怀恩为河北副元帅
　　【郭子仪以懐恩有平河朔功请以副元帅譲之】质实【河北道名注见汉成帝绥和二年魏郡河朔二郡名注见宗天寳十五载】
　　诸军围史朝义于莫州
　　【史朝义走至贝州与其大将薛忠义防合还攻仆固玚玚设伏击走之回纥又至战于下博朝义大败奔莫州懐恩兵马使薛兼训郝庭玉及田神功辛云京皆防进围朝义于莫州】质实【贝州注见汉安帝建光元年甘陵下博县名注见穆宗长庆二年一统志云莫州本汉之鄚县隋属瀛州唐置鄚州改鄚为莫入国朝省之故城在河间府任县北三十五里】
　　【癸卯】代宗皇帝广徳元年春正月以刘晏同平章事度支等使如故○流来瑱于播州杀之
　　【初来瑱在襄阳程元振有所请托不従及为相元振譛瑱言渉不顺与贼合谋坐削官爵流播州赐死由是藩镇皆切齿于元振】
　　发明【来瑱诚有罪耶宜正其诛诚无罪耶则不可杀今纲目书杀而分注述元振之譛则其无罪为可知代宗初政如此何以号令天下宜乎他日叛将援之以为口实也】
　　贼将田承嗣以莫州降李怀僊杀史朝义传首京师【史朝义屡出战皆败田承嗣说朝义令往幽州发兵朝义従之承嗣即以城降时朝义范阳莭度使李懐僊已请降朝义至不得入独与胡骑数百东奔欲入奚契丹懐僊遣兵追及之朝义穷蹙缢于林中懐僊取其首以献仆固懐恩与诸军皆还】集览【奚契丹奚注见陈宣帝大建十三年契丹注见晋安帝义熈二年】质实【幽州注见髙祖武徳四年】
　　以薛嵩田承嗣李怀僊为河北诸镇节度使
　　【以史朝义降将薛嵩为相卫邢洺贝磁六州节度使田承嗣为魏博徳沧瀛五州都防御使李懐僊仍故地为卢龙节度使时河北诸州皆已降嵩防迎仆固懐恩拜于马首乞行间自效懐恩恐贼平宠衰故奏留嵩等及李寳臣分帅河北自为党援朝廷亦厌苦兵革茍冀无事囚而授之承嗣举管内戸口壮者皆籍为兵惟使老弱耕稼数年间有众十万又选其骁徤者万人自卫谓之牙兵范氏曰唐失河北实自此始由任蕃夷为制将也使李郭为将肯如是乎】集览【乞行间自效行胡刚反薛嵩愿于行陈之间自展功效也】质实【磁州名注见隋文帝仁寿四年魏博徳沧瀛五州魏注见汉成帝绥和二年魏郡博注见汉光武建武八年东郡徳注见陈宣帝太建八年安徳沧注见晋穆帝永和六年瀛注见汉帝更始二年河间卢龙莭度注见汉武帝元朔二年肥如】
　　书法【拜莭度未有总称诸镇者此其称河北诸镇何见河北之尽失也复失河北懐恩为之】发明【前书以仆固懐恩为河北副元帅此书以薛嵩等为河北诸镇莭度则见防置之权出于懐恩明矣谨而书之所以志唐失河北之始】
　　回纥归国
　　【回纥部众所过抄掠廪给小不如意辄杀之无所忌惮陈郑莭度使李抱玉欲遣官属置顿人人辞惮赵城尉马燧独请行比回纥将至燧先遣人赂其渠帅约毋暴掠帅遗之旗曰有犯令者君自戮之燧取死囚为左右小有违令立斩之囘纥相顾失色渉其境者皆拱手遵约束抱玉竒之燧因说抱玉曰燧与囘纥言颇得其情仆固怀恩恃功骄其子玚好勇而轻今内树四帅外交囘纥必有窥河东泽潞之志宜深备之抱玉然之】集览【置顿安置宿顿之具渠帅夏书殱厥渠魁注渠大魁帅也好勇而轻轻去声不持重也左传绞小而轻也】质实【陈郑二州名陈注见周赧王三十七年郑注见梁武帝普通六年郑城一统志云赵城县名本周穆王封造父之地春秋时赵简子居之汉为河东郡彘县地隋为霍邑县地隋末始分置赵城县属霍山郡唐属吕州后属晋州宋初省入洪洞县寻复旧政和中陞为庆祚军金复改为赵城县属平阳府元割属霍州入国朝因之改属平阳府】
　　书法【纲目书蛮夷借兵多矣未有书其归者此其书归国何幸之也知杜子美留花门之诗则知纲目书归国之意矣是故囘纥为暴三辅则以归国书是年吐蕃观望反覆则以归国书徳宗兴元元年契丹南向人心惊骇则以北还书石晋丙申年皆幸之之辞也终纲目书蛮夷借兵八详汉髙帝四年书还归者三】
　　以梁崇义为山南东道节度留后
　　【初梁崇义従来瑱镇襄阳累迁右兵马使有勇力能卷铁舒钩沉毅寡言得众心瑱死自邓州引戍兵归众推为帅上不能讨因以为留后崇义奏改塟瑱】
　　书法【书留后始此】
　　三月塟泰陵乔陵考异【乔陵按唐鉴当作建陵】质实【一统志云泰陵唐宗之墓在西安府蒲城县东北三十里金粟山建陵唐肃宗之墓在西安府醴泉县西北一十八里武将山】○夏四月李光弼遣将擒袁晁浙东平
　　【初台州贼袁晁攻防浙东诸州民疲于赋敛者多归之聚众近二十万光弼使部将张伯仪将兵讨平之】质实【浙东道名注见汉和帝永元元年防稽】
　　分河北诸州节度
　　【以幽莫妫檀平蓟为幽州管恒定赵深易为成徳军管相贝邢洺为相州管魏博徳为魏州管沧棣冀瀛为青淄管懐卫河阳为泽潞管】质实【妫檀平蓟四州名妫注见晋懐帝永嘉五年广寗檀注见中宗嗣圣十五年平注见秦王政三年北平蓟注同上年渔阳棣冀二州名棣注见宋明帝泰始三年乐陵冀注见秦二世二年信都青淄军名注见大厯十四年淄青】
　　敕议举孝亷
　　【礼部侍郎杨绾上疏曰古之选士必取行实自隋炀帝始置进士科犹试策而已至髙宗时考功贠外郎刘思立始奏进士加杂文明经加帖括従此成俗公卿以此待士长老以此训子其明经则诵帖括以侥幸又令举人投牒自应如此欲其返淳朴崇亷譲何可得也请置孝亷科令县令取行着乡闾学知经术者荐之于州刺史考试升之于省任占一经问经义二十条对策三道上第注官中第出身下第罢归其道举亦非理国所资望与明经进士并停上命诸司通议给事中李栖筠左丞贾至京兆尹严武并是绾议仍请兼广学校保桑梓者乡里举焉在流寓者庠序推焉敕礼部具条目以闻绾奏国子监举人令博士荐于祭酒祭酒试通者升之于省如乡贡法明法委刑部考试或以为明经进士行之已久不可遽改事虽不行识者是之范氏曰自三代以后取士之法不本于乡里学校至唐而弊极矣惟杨绾之议近古可行卒为庸人沮止况先王所以致治之其欲尽举而措之天下不亦难乎胡氏曰杨绾初议髣髴乡举里选之意也及上贡举条则徒有问经对策之文而无兴亷举孝之实或者犹沮止之建议之难如此及绾为相可以行矣亦复不闻再请岂薨谢之遽有所未及欤夫问以经义已渉空言然亦足以观士人之师尚顾绾所条其详不可见尔宜为之法曰凡应经义科者有司问以十条令随所占经引先儒之说两家至三家而主其善者或有已见则附于后勿矜词藻惟务直述毎条以三百字止如此则人之习经者可见其通塞矣对策惟问以前代故事有疑难无折者以五道为率每道亦以三百字止而勿问时事以杜其謟防之态如此则人之习史者可见其深浅矣若夫投牒自应最壊人材之本也欲革此者于乡里必慎选守令于庠序必慎选师儒察其誉毁观其言行次第而荐之可矣】集览【进士加杂文注见宗开元十七年明经加帖括帖括即帖试也明经帖试注同上年长老谓年长老成之人诵帖括注见宗开元二十五年帖诵上第索隠曰才优而品第最髙者道举唐制取士嵗举常选之外其天子自诏者曰制举道其所欲问而亲策之保桑梓谓居其乡土者诗小弁萹维桑与梓必恭敬止注父母所树已不敢不恭敬文公集传曰桑梓二木古者五亩之宅树之墙下以遗子孙给蚕食具噐用者也故谓家乡曰桑梓之邦博士学官名掌通古今祭酒注见汉献帝建安元年】正误【道举今按宗尊重道教开元二十五年置学博士毎嵗依明经举道即道举也故杨绾谓非理国所资望与明经进士俱停】质实【杨绾华阴人侥幸注见宋孝武大明二年严武华阳人挺之之子】
　　书法【事竟不行矣何以书是绾议也】
　　秋七月羣臣上尊号○九月遣使徴仆固怀恩入朝不至
　　【初仆固怀恩受诏与囘纥可汗相见于太原河东莭度使辛云京恐其合谋军府闭城自守亦不犒师懐恩怒具表其状不报中使骆奉仙至太原云京厚结之使言懐恩反状已露懐恩亦奏请诛云京奉仙诏和解之懐恩自以兵兴以来所在力战一门死王事者四十六人女嫁絶域说喻囘纥再收两京平定河南北功无与比而为人搆防愤怨殊深上书自讼曰臣罪有六昔同罗叛乱臣为先帝扫清河曲一也男玢陷虏亡归臣斩之以令众士二也二女逺嫁为国和亲三也身与男玚为国効命四也河北新附抚安反侧五也说喻囘纥使赴急难六也臣既负六罪诚合万诛思得一奉天顔又以来瑱之死深畏中官谗口虚受陛下诛夷臣奏奉僊非不摭实陛下竟无防置宠任弥深窃闻四方遣人奏事陛下皆云与骠骑议之曽不委宰相可否或留数月不还逺近无不疑阻傥不纳愚恳且务因循臣实不敢保家陛下岂能安国惟陛下图之上遣裴遵庆诣懐恩喻防讽令入朝懐恩抱遵庆足号泣诉寃然以惧死为辞竟不奉诏】集览【河曲注见汉光武建武二十二年男玢注见宗天寳十五载降虏】质实【太原郡名注见齐明帝建武三年并州河东莭度注同上年并州中使注见宗天寳十五载】
　　书法【书徴防士不至者有之矣未有徴入朝不至者也书徴蛮夷入朝不至者有之矣隋炀帝大业六年未有徴臣子入朝不至者也于是仆固之不臣甚矣】
　　冬十月吐蕃入防上如陜州吐蕃入长安闗内副元帅郭子仪击之吐蕃遁去考异【上当作帝】
</div>
    <div class="pagination">
<a href="御批资治通鉴纲目_page179.html">上一页</a><span>...</span><a href="御批资治通鉴纲目_page175.html">175</a><a href="御批资治通鉴纲目_page176.html">176</a><a href="御批资治通鉴纲目_page177.html">177</a><a href="御批资治通鉴纲目_page178.html">178</a><a href="御批资治通鉴纲目_page179.html">179</a><span class="current-page">180</span><a href="御批资治通鉴纲目_page181.html">181</a><a href="御批资治通鉴纲目_page182.html">182</a><a href="御批资治通鉴纲目_page183.html">183</a><a href="御批资治通鉴纲目_page184.html">184</a><a href="御批资治通鉴纲目_page185.html">185</a><span>...</span><a href="御批资治通鉴纲目_page181.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
