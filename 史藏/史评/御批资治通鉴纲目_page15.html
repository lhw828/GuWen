<!DOCTYPE html>
<html>
<head>
    <meta charset="UTF-8">
    <title>御批资治通鉴纲目 - 第 15 页/共 243 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御批资治通鉴纲目 - 第 15 页/共 243 页</h1>
    <div class="content">　　○齐王儋弟荣逐王假立儋子市为王而相之○秦下右丞相冯去疾左丞相李斯吏去疾自杀要斩斯夷三族以赵高为中丞相考异【谨按封拜例曰凡宦者除拜当书者皆加宦者字据此宦者初拜相当书宦者或云始皇三十七年已书宦者赵高但汉延熹二年两书宦者单超不嫌重复此不书宦者传漏耳】
　　【二世数诮让左丞相李斯居三公位如何令盗如此斯恐惧重爵禄乃阿二世意以书对曰夫贤主者必能行督责之术者也故申子曰有天下而不恣睢命之曰以天下为桎梏夫不能行督责之术专以天下自适而徒劳形苦神以身徇百姓若尧禹然则是黔首之役非畜天下者也故谓之桎梏也惟明主能行督责以独断于上则权不在臣下然后能灭仁义之涂絶谏说之辩荦然行恣睢之心而莫之敢逆如此羣臣百姓救过不给何变之敢图二世说于是行督责益严税民深者为明吏杀人众者为忠臣刑者相半于道而死人日成积于市秦民益骇惧思乱郎中令赵高恃恩专恣多以私怨杀人恐大臣言之乃说二世曰天子所以贵者但以闻声羣臣莫得见其面也今坐朝廷谴举有不当则见短于大臣非所以示神明于天下也不如深拱禁中与臣及侍中习法者待事事来有以揆之则大臣不敢奏疑事天下称圣主矣二世乃不坐朝廷事皆决于高李斯以为言高乃见斯曰关东羣盗多而上益发繇治阿房宫臣欲谏为位贱此真君侯之事君何不谏期曰上居深宫欲见无闲高曰请候上闲语君于是待二世方燕乐妇女居前使人告斯可奏事矣斯至上谒如此者三二世怒高因曰沙丘之谋丞相与焉今陛下为帝而丞相贵不益其意亦望裂地而王矣且其长男由守三川楚盗皆其傍县子以故公行过三川闻其文书相往来未得其审故未敢以闻且丞相居外权重于陛下二世乃使人按验三川守与盗通状斯闻之乃上书言高罪二世曰赵君为人精亷强力下知人情上能适朕朕实贤之而君疑之何也且朕非属赵君当谁任哉斯又与右丞相冯去疾将军冯劫进谏曰羣盗并起皆以戍漕转作事苦赋税大也请且止阿房宫作者减四边戍转二世曰君不能禁盗又欲罢先帝所为是上无以报先帝次不为朕尽忠力何以在位下吏按罪去疾劫自杀斯自负其辩有功无反心乃就狱二世属高治之责与由反状收捕宗族賔客榜掠千余斯自诬服而从狱中上书自陈前功幸二世寤而赦之高使弃去不奏又使其客十余辈诈为御史谒者侍中更往来覆讯斯斯更以实对辄复榜之后二世使人验斯斯以为如前终不敢更言所使按三川守由者至则楚兵已击杀之矣高皆妄为反辞以相傅遂具斯五刑论要斩咸阳市斯顾谓其中子曰吾欲与若复牵黄犬俱出上蔡东门逐狡兎岂可得乎遂父子相哭而夷三族二世乃以高为中丞相事皆决焉】集览【重爵禄重爱惜也范睢传虞卿解相印与魏齐亡走侯嬴曰虞卿不敢重爵禄之尊申子名不害郑之贱臣也主刑名恣睢邹诞生曰恣音资睢于余反刘氏曰恣如字睢香萃反恣睢谓恣行为防恶之貌也正义曰睢仰白目怒貌索隐曰恣睢犹放纵谓肆情恣纵也荦然荦力角反卓荦超絶也发繇发兴繇役也欲见无闲史记汉文本纪愿请闲言索隐曰包恺音闲言欲向空闲处语也记曲礼侍坐于君子若有告者曰少闲愿有复也注闲音闲复白也由守三川李斯之子名由为三川郡守三川注见秦庄襄王元年傍县子谓皆三川郡近县之人戍漕转戍守边也漕转水运也榜掠汉书注刘伯庄曰榜掠音彭亮并笞击也榜通作篣亦作搒相傅傅音附相傅防也以辞语牵合曰傅防上蔡地理志汝南上蔡县索隐曰古蔡国也正义曰上蔡在豫州北七十里今蔡州县夷三族张晏曰夷灭也父母兄弟妻子尽诛灭之也如淳曰三族父母妻族也】正误【戍漕转作事苦今按胡三省注戍征戍也漕水运也转陆运也作役作也史记下文有云请且止阿房宫作者减省四边戍转】质实【一统志云上蔡古蔡国周武王封弟叔度于蔡成王封其子蔡仲即此汉置上蔡县属汝南郡后魏改临汝县北齐省隋初置武津县大业中复曰上蔡唐属蔡州宋金元并仍旧本朝因之属汝宁府】
　　书法【书下某某吏何非其罪也下吏之辞有三书下某吏征某下吏无罪之辞也书某有罪下吏某以罪下吏皆有罪之辞也然则斯无罪乎斯固有罪而秦杀之不以其罪尔于是将军冯劫同下吏自杀不书畧之也纲目书下某吏下某狱十九冯去疾等相国何绛侯勃条侯亚夫萧望之陈咸王章刘辅郑崇王嘉鲍宣梁竦周纡郅寿虞诩李固皇甫规杨彪侯君集征下狱六收下狱一捕下狱一详汉景帝中二年书要斩始此纲目书要斩二是年汉昭帝元凤三年凡书要斩甚之也】
　　章邯击破楚军于定陶项梁死集览【定陶县属济隂在济阴沉水之阳按济阴隋改曹州】质实【一统志云定陶秦之县名本尧所居之地汉初封彭越为梁王都此后以县属济阴国宣帝时为定陶国后魏为西兖州治隋属济阴郡唐初属曹州寻降为镇宋置广济军兼置定陶县熈宁中军废以县属曹州后复置军金废军仍以县属曹州本朝改属兖州府】
　　【项梁再破秦军益轻秦有骄色宋义谏曰战胜而将骄卒惰者败今卒少惰矣秦兵日益臣为君畏之弗听二世悉起兵益章邯击楚军大破之定陶梁死怀王徙都彭城并项羽吕臣军自将之号羽为鲁公】
　　楚立魏豹为魏王○章邯击赵围赵王于钜鹿楚以宋义为上将军救之质实【钜鹿注见汉灵帝中平元年】
　　【章邯以楚地兵不足忧乃北击赵破邯郸张耳以赵王走钜鹿王离围之陈余北收兵得数万人军其北章邯军其南赵数请救于楚楚王闻宋义先防武信君必败召与计事大说之因以为上将军项羽为次将范增为末将以救赵义号卿子冠军诸别将皆属焉】集览【钜鹿地理志冀州有钜鹿郡括地志云邢州平乡县钜鹿故城也按邢州今顺徳府是先防武信君必败先前防料也武信君项梁也宋义尝以梁有骄色谏曰将骄卒惰者败后果败死卿子冠军刘伯庄曰王之孙为王孙公之子为公子卿子谓卿之子也文頴曰卿子时人相褒尊之辞上将故言冠军张晏曰冠者加于首上言功冠诸军之上也】
　　楚遣沛公伐秦
　　【初楚懐王与诸将约先入定关中者王之是时秦兵尚强诸将莫利先入关独项羽怨秦奋势愿与沛公西诸老将曰羽慓悍猾贼尝攻襄城襄城无遗类所过无不残灭且楚数进取皆败不如更遣长者扶义而西告喻秦父兄秦父兄苦其主久矣今诚得长者往无侵暴宜可下羽不可遣独沛公素寛大长者可遣王乃遣沛公收陈王项梁散卒以伐秦】集览【莫利顔师古曰不以入关为利慓悍猾贼汉高本纪作慓悍祸贼顔师古曰慓疾悍勇也祸贼好为祸害而残贼也慓匹妙反扶义而西言仗大义而西往也顔师古曰扶或作杖杖者倚任之意】
　　发明【三代而下惟汉唐为盛其得天下亦畧相似然唐祖自即位以前皆书其名而沛公自起兵之后即不以名书之何哉沛公举兵诛无道秦其名义甚正秦既不得而臣之则称以沛公宜矣若夫唐公既尊隋炀为太上皇又立其子而事之则君前臣名固其理也纲目循名责实初非厚于汉而薄于唐要在读者深察而黙识之可也】
　　【甲午】三年【楚二赵二齐二燕三魏二韩二年】冬十一月楚次将项籍矫杀宋义而代之大破秦军虏其将王离
　　【宋义至安阳留四十六日不进项羽曰秦围赵急宜疾引兵渡河楚击其外赵应其内破秦军必矣宋义曰今秦攻赵战胜则兵罢我乘其敝不胜则我皷行而西必举秦矣因下令曰有猛如虎狠如羊贪如狼强不可使者皆斩之遣其子襄相齐送之无盐饮酒高防天寒大雨士卒冻饥项羽曰今岁饥民贫卒食半菽而饮酒高防不引兵渡河因赵食并力攻秦乃曰承其敝夫以秦之强攻新造之赵其势必举何敝之承且国兵新破王坐不安席扫境内而属将军国家安危在此一举今不恤士卒而徇其私非社稷之臣也十一月羽晨朝义即其帐中斩之出令军中曰宋义与齐谋反王阴令籍诛之诸将莫敢枝梧共立羽为假上将军遣使报命于王王因以羽为上将军钜鹿兵少食尽张耳数召陈余余不敢前耳又使张黡陈泽让之要与俱死余使二人将五千人先尝秦军皆没齐师燕师及耳子敖来救亦未敢击秦羽乃使蒲将军将二万人渡河絶秦饷道余复请兵羽乃悉引兵渡河已渡皆沈船破甑烧庐舍持三日粮以示士卒必死无还心与秦军遇九战皆破之章邯引却遂虏王离时诸侯军救钜鹿者十余壁莫敢纵兵及楚击秦皆从壁上观楚战士无不一当十呼声动天地观者人人惴恐既破秦军诸侯将入辕门膝行而前莫敢仰视羽由是始为诸侯上将军诸侯兵皆属焉赵王既得出张耳责让陈余问黡泽所在疑余杀之余怒解印绶予耳耳不受余起如厠客有说耳者曰天予不取反受其咎君急取之耳乃佩其印绶收其麾下余遂与数百人去之河上泽中渔猎】集览【安阳索隐曰按傅寛传从攻安阳扛里则安阳扛里俱在河南师古以为今相州安阳县时北兵犹未渡河不应即至相州安阳今检后魏地形志已氏县有安阳城隋改已氏为楚丘今宋州楚丘县西北四十里安阳故城是也引兵渡河正义曰渡相州漳河也无盐地理志东平郡有无盐县括地志云无盐今郓州东宿城是卒食半菽瓉曰士卒食蔬菜以菽杂半之也说文菽豆也羽晨朝义项羽于早晨朝见宋义莫敢枝梧如淳曰梧音悟枝梧犹枝捍也瓉曰小柱为枝邪柱为梧谓诸将皆慴服莫敢枝梧营救也要与俱死要约也约与俱往攻秦而致死战先尝秦军崔浩曰尝犹试也耳子敖耳之子名敖诸侯将诸侯及诸将辕门张晏曰军行以车为阵辕相向为门故曰辕门礼天官掌舍曰设宫车辕门】质实【一统志云安阳秦之县名属山阳郡汉改为已氏县属济阴郡隋改为楚丘县唐初属宋州后省之故城在兖州府曹县东南五十里漳河在彰徳府林县西北二十里无盐古国名秦置县属砀郡汉省之故城在兖州府东平州三十五里】
　　书法【书大破秦军何恶秦也然则籍无贬乎书次将书矫杀则籍之罪着矣是故邯郸之救书大破秦军而无忌袭夺之罪不可逃钜鹿之救书大破秦军而项籍矫杀之罪不可掩此功过之权衡也】
　　发【月不直书曰楚将而必曰次将者正其以下犯日上之罪也不直书曰杀宋义而必曰矫杀者正其专辄无君之罪也籍始见于纲目而罪已如此他日虽欲自立于天下尚可得乎】
　　春二月沛公击昌邑彭越以兵从
　　【越昌邑人常渔钜野泽中为羣盗楚兵起泽间少年相聚百余人请越为长越谢曰臣不愿也强请乃许之与期旦日日出防后期者斩至期多后或至日中于是越谢曰臣老诸君强以为长今期多后不可尽诛诛最后者一人皆笑曰何至是请后不敢越竟斩之徒属皆惊莫敢仰视乃畧地收散卒得千余人至是以其兵归沛公】集览【昌邑地理志山阳有昌邑括地志云在曹州城武县东北三十二里梁丘故城是钜野注见汉献帝兴平二年】质实【一统志云昌邑秦之县名属薛郡汉初改属山阳郡武帝封子髆为昌邑王于此后国除以其地并入郡故城在兖州府城西南一百八十里金乡县界内钜野泽在兖州府钜野县东五里一名大野泽南北三百里东西一百余里禹贡大野既潴周礼薮曰大野皆此元末为黄河所决遂涸】
　　沛公使郦食其说陈留下之
　　【沛公过高阳高阳人郦食其家贫落魄为里监门其里人有为沛公骑士者食其谓曰诸侯将过此者吾问之皆握龊自用不能听大度之言今闻沛公慢而易人多大畧此眞吾所愿从游若见沛公谓曰臣里中有郦生年六十余长八尺人皆谓之狂生生自谓非狂骑士曰公不好儒客冠儒冠来者辄解而溺其中与人言常大骂未可以儒生说也郦生曰第言之骑士从容言之沛公至传舍则使人召郦生生至入谒沛公方踞牀使两女子洗足而见生生长揖不拜曰足下欲助秦攻诸侯乎且欲率诸侯破秦也沛公骂曰竖儒天下同苦秦久矣故诸侯相率而攻秦何谓助秦攻诸侯乎生曰必聚徒合义兵诛无道秦不宜踞见长者公乃辍洗而起延生上坐问计生曰足下兵不满万欲以径入强秦此所谓探虎口者也夫陈留天下之冲又多积粟臣善其令请得使之令下于是遣生行而引兵随之遂下陈留号生为广野君为说客使诸侯其弟商亦聚众四千人来属沛公】集览【高阳人郦食其索隐曰陈留圉县有高阳乡司马彪曰圉有高阳亭括地志云圉城在汴州雍丘西南正义曰郦食其音厯异基落魄应劭曰魄音托落魄志行衰恶之貌顔师古曰失业无次也郑氏曰魄音薄晋灼曰落薄落托义同为里监门战国齐防顔斶对齐宣王曰夫监门闾里士之贱者也鲍彪曰闾在乡里在野并五百家皆有门握龊郦生本传龊作齱应劭曰握齱急促貌齱音若捉邹氏音鹿角反韦昭曰握齱小节也溺其中溺乃吊反小便也溲溺于冠之中从容从七恭反从容不迫之貌索隐曰谓从任其容止不矜庄也传舍传者转转相传之义音株恋反舍亭也犹今馆驿竖儒顔师古曰沛公轻之言其庸劣无智若童竖也陈留古兖州郡今开封府县臣善其令正义曰言我与陈留县令相亲善请得使之令下令平声索隐曰彼自归伏曰下言我请得为使而往说之可令其归伏广野君韦昭曰广野在河内山阳县】质实【一统志云高阳里名在开封府杞县西二十九里陈留古地名春秋时属郑后为陈所并故曰陈留秦始置陈留县汉为陈留郡治晋末郡县皆废隋初复置属宋州后属梁郡唐初属杞州又改属汴州五代属开封府宋金元仍旧本朝因之复属开封府】
　　夏四月沛公攻颍川略南阳秋七月南阳守齮降【四月沛公攻颍川因张良略韩地闻赵将司马卬欲渡河入关公乃攻平阴絶河津南出轘辕六月畧南阳郡守齮战败走保宛沛公引兵过之张良曰今不下宛宛从后击强秦在前此危道也公乃夜从他道还围宛七月齮降封殷侯引兵而西无不下者所过亡得卤掠秦民皆喜】集览【颍川秦颍川郡汉献徙都之改曰许昌后周改许州韩地战国防韩分晋得南阳及颍川之父城定襄颍阳颍阴长社阳翟东接汝南西接农得新安宜阳平隂正义曰县在河东汾州轘辕故关名在河南缑氏县东南索隐曰轘辕为九十二曲是险道名也南阳郡属荆州括地志云在邓州东北百二十里郡守齮索隐曰齮音蚁郡守之名失其姓守音狩按汉书景帝中二年始更郡守为太守殷侯韦昭曰殷在河内正义曰以商帝盘庚国殷中之地改商为殷在相州安阳即北冢殷虚也南去朝歌百三十六里亡得卤掠史记亡作毋应劭曰卤掠与虏畧通按左传襄二十一年晋栾盈出奔过于周周西鄙掠之注掠音亮夺也】质实【一统志云颍川秦之郡名治长社县汉为韩国寻置许县属颍川郡东汉末献帝都于此曹魏改曰许昌晋徙颍川郡治此北齐于此置南郑州后周改许州治长社县隋改县因颍川州为颍川郡唐复为许州长社县五代梁置匡国军唐改忠武军宋陞颍昌府金复为许州昌武军元为许州属河南路本朝以长社县省入改属开封府平阴注见汉光武建武十五年轘韩闗在河南府登封县西北轘辕岭下南阳秦之郡名治宛县以其在中国之南而居阳地故曰南阳汉因秦制领于荆州刺史光武起兵舂陵更始立于淯水皆在此地晋为南阳国宋齐并为南阳郡后魏于穰县置荆州以郡属焉隋初罢郡置邓州治穰改宛为南阳县唐初于南阳县置宛州寻罢五代至宋因之金置申州元陞为南阳府本朝因之河南道殷秦之县名属邯郸郡汉省之故城在大名府内黄县东南三十三里】
　　章邯以军降楚
　　【章邯军棘原项羽军漳南相持未战秦军数却二世使人让邯邯恐使长史欣请事留司马门三日赵高不见欣恐走还报曰赵高用事于中下无可为者今战胜高疾吾功不胜不免于死愿熟计之陈余亦遗邯书曰将军居外久多内郤有功亦诛无功亦诛且天之亡秦无愚智皆知之将军何不与诸侯为从约分王其地孰与身伏鈇质妻子为戮乎邯狐疑阴使羽约未成羽引兵连战大败之邯复请降乃与盟于洹水上立以为雍王置楚军中而使欣将其军为前行】集览【棘原地名在钜鹿郡南漳南漳水之南也括地志云漳水今俗名栁河在邢州平乡县南司马门正义曰凡言司马门者宫垣内兵卫所在四面皆有司马主武事总言之外门为司马门如淳曰宫卫令诸出入殿门公车司马门乘轺传者皆下不如令罚金四两下无可为者言不可复为军旅事也内郤郤与隙通怨也伏鈇质鈇与斧通莝斫刀也质与锧通椹也郭璞注三苍云古者斩人伏于椹上而斫之故云伏鈇质公羊传加之鈇质注要斩之罪战国秦防范睢曰胸不足以当椹质要不足以待斧钺狐疑离骚经心犹豫而狐疑注狐多疑而善听河氷始合狐欲渡必帖耳先听无水声而后过故人过河氷者要须狐行然后敢渡因谓多疑者为狐疑也见六帖又注见秦孝文王元年犹豫为前行史记项籍本纪注行胡郎反汉书项籍传作行前注置前而行也】质实【一统志云漳水在顺徳府平乡县西南一十里源出山西潞州发鸠山流经此县下至南和县即禹贡之漳水也俗又名栁河】
　　书法【凡降讥也以军降甚讥之也以军降则非力屈而降也】
　　八月沛公入武闗赵高弑帝于望夷宫立子婴为王九月子婴讨杀高夷三族考异【讨杀高当作讨高诛之据罢免例讨某诛之注赵高之类】考证【杀当作诛○谨按凡例曰凡诛叛逆成大罪曰讨某诛之注云秦赵高汉韩王信诸吕子七国之类夫赵高亡秦其罪浮于韩王信诸吕子七国之叛汉也如韩王信诸吕子七国皆已曰诛于赵高误书曰杀今当正之】
　　【初中丞相赵高欲专秦权恐羣臣不听乃持鹿献于二世曰马也二世笑曰丞相误邪谓鹿为马问左右或黙或言鹿高因阴中诸言鹿者以法后羣臣皆畏之莫敢言其过八月沛公攻屠武闗高前数言闗东盗无能为至是二世使责让高高惧乃与其壻咸阳令阎乐谋诈为有大贼召吏发卒使乐将之至望夷宫殿门缚卫令仆射曰贼入此何不止遂杀之射郎宦者或走或格格者辄死入射上幄坐帏二世怒召左右皆惶扰不鬭旁有宦者一人侍不去二世谓曰公何不早告我乃至于此对曰使臣早言皆已诛安得至今乐前数二世曰足下骄恣诛杀无道天下皆畔其自为计二世曰吾愿得一郡为王弗许愿为万戸侯又弗许愿与妻子为黔首乐曰臣受命丞相为天下诛足下足下虽多言臣不敢报麾其兵进二世自杀赵高曰秦故王国始皇君天下故称帝今六国复立宜为王如故便乃立子婴为秦王以黔首葬二世苑中九月高令子婴朝见受玺子婴称疾不行高自往请子婴遂刺杀高三族其家以徇】集览【阴中中竹仲反阴中害之也望夷宫张晏曰在长陵西北长平观道东故亭处是也临泾水作之以望北夷括地志云望夷宫在雍州咸阳东南缚卫令句絶谓卫士令士皆系缚之二世本纪作赵高诈诏卫士令士皆素服持兵内乡郎宦者郎谓郎官宦者黄门阍寺之属足下蔡邕曰羣臣士庶相与言故呼在殿下阁下足下侍者执事者而先与之言因卑达尊之义皆谦辞也】正误【缚卫令仆射今按史记二世本纪赵高诈为有大贼令阎乐将吏卒至望夷宫殿门缚卫令仆射曰贼入此何不止卫令曰周庐设卒甚谨安得贼敢入宫乐遂斩卫令李斯传赵高诈诏卫士令士皆素服持兵内乡入告二世曰山东羣盗兵大至葢乐所缚者卫令及仆射当于射字句絶其曰贼入此何不止乃阎乐问词非仆射语也赵高令士皆持兵内乡即本纪诈为有贼之事令士之令平声谓使令也非谓上等士也】质实【一统志云望夷宫在西安府泾阳县东南八十里秦建临泾水以望北夷】
　　书法【纲目废君而弑之者二十贼讨者四弑君者七十三弑书杀者八贼讨者二十六葢什得二三焉详周赧王五年乱岂有已哉】
　　发明【二世之死与隋炀之死何异赵高之逆与宇文化及之逆何殊然二世书帝而隋炀书其君广何哉二世固为无道不过为赵高所愚以至此极若夫炀之不道则有不可胜言者矣故所书不同如此纲目循名责实虽均为乱亡之事亦权衡轻重于其间观者不可不察也】
　　沛公击峣闗破之
　　【秦遣兵拒峣闗沛公欲击之张良曰未可愿益张旗帜为疑兵而使郦生陆贾徃说秦将啗以利秦将果欲连和沛公欲许之良又曰不如因其怠而击之沛公遂引兵击秦军大破之】集览【峣闗峣倪么反峣山闗在京兆南晋太康地记武闗当南阳冠军县西峣闗又在武闗西括地志云雍州蓝田县东南有蓝田闗即秦之峣闗也】质实【一统志云峣闗秦初所置在西安府蓝田县东南九十八里后周改青泥闗隋唐以来改名蓝田闗】
　　【乙楚义帝心元西楚霸王项籍元汉王刘邦元韩三年未○雍王章邯塞王司马欣翟王董翳西魏王豹河南王申阳殷王司马卬代王赵歇常山王张耳九江王英布衡山王吴芮临江王共敖辽东王韩广燕王臧荼胶东王田市齐王田都济北王田安元年○是歳秦亡新旧大国三小国十七为二十国而韩塞翟辽东胶东齐济北七国皆亡○又韩王郑昌齐王田荣元年定十五国】考异【楚义帝心元分注楚义帝心西楚霸王项籍汉王刘邦及诸小国名本系朱注皆当用白字】冬十月沛公至霸上秦王子婴奉玺符节以降
　　【沛公至霸上秦王子婴素车白马系颈以组封皇帝玺符节降轵道旁诸将请诛之沛公曰始懐王遣我固以能寛容且人已降杀之不祥乃以属吏贾谊曰秦以区区之地致万乘之权招八州而朝同列百有余年然后以六合为家殽函为宫一夫作难而七庙堕身死人手为天下笑者何也仁义不施而攻守之势异也胡氏曰攻守无异势秦以诈力得之岂有能施仁义之理邪】集览【系颈以组应劭曰组天子之韨也系颈者以示降服欲自杀也诗话云组间次五彩为之记内则组紃疏云薄濶为组似绳者为紃紃音巡轵道索隐曰轵音只汉书宫殿疏云轵道亭东去霸城观四里观东去霸水百步苏林云在长安东十三里括地志云轵道在雍州万年东北十六里苑中招八州史记作抑八州而朝同列索隐曰谓秦强而抑八州使朝已也汉书招八州注招音翘举也海内九州其一则天子之县余八州在外记王制八州八伯是也殽函字与崤函通崤谓崤山今陜县东二崤是也元和志云东崤至西崤三十五里在秦闗之东汉闗之西括地志云崤山一名嵚岑山在洛州永宁县西北即古之崤道也函谓函谷在陜西桃林县南十二里有洪溜涧水山形如函故称函闗路在谷口故名函谷七庙堕堕与隳通废也记王制天子七庙三昭三穆与太祖之庙而七注此周制七者太祖及文王武王之祧与亲庙四太祖后稷也】质实【一统志云轵道在西安府城东一十三里崤山在河南府永宁县北六十里函谷在河南府新安县东二里】
　　沛公入咸阳还军霸上除秦苛法
　　【沛公西入咸阳诸将皆争取金帛财物萧何独先入收丞相府图籍藏之以此得具知天下阨塞户口多少强弱之处沛公见秦宫室帏帐寳货妇女欲留居之樊哙谏曰凡此奢丽之物皆秦所以亡也公何用焉愿急还霸上无留宫中不听张良曰秦为无道故公得至此夫为天下除残贼宜缟素为资今始入秦即安其乐此所谓助桀为虐且忠言逆耳利于行毒药苦口利于病愿听哙言公乃还军霸上悉召父老豪杰谓曰父老苦秦苛法久矣诸侯约先入闗者王之吾当王闗中与父老约法三章耳杀人者死伤人及盗抵罪余悉除去凡吾所以来为父老除害非有所侵暴毋恐乃使人与秦吏行乡县邑告喻之秦民大喜争持牛羊酒食献享军士公让不受曰仓粟多不欲费民民又益喜惟恐沛公不为秦王】集览【阨塞阨乙革反又于卖反亦塞也塞悉则反缟素为资尔雅曰缟皓也注缟缯之精白者素无采饰也晋灼曰资借也欲令沛公反秦奢泰服俭素以为借也抵罪应劭曰抵至也当也除秦酷政但至于罪也李斐曰伤人有曲直盗贼有多少罪名不可预定故凡言抵罪未知抵何罪也张晏曰秦法一人犯罪举家及隣伍皆坐之今但当其身坐父子兄弟罪不相及】
　　书法【特笔也汉之所以得天下也以此故高帝入咸阳则书曰除秦苛法光武至河北则书曰除莽苛政二汉之兴宜哉】
　　发明【前年书楚遣沛公伐秦则沛公奉词伐罪师为有名矣是年书秦王子婴降沛公则沛公仗义入闗已能诛无道秦矣至此还军霸上除秦苛法掲而书之则仁义之举虽未足以追配汤武然亦庶防不嗜杀人之意者夫秦以苛酷结怨于民沛公入秦首除其虐如救焚拯溺深得吊民之理其寛大爱人雍容气象于兹可想孟子有言民之归仁也犹水就下故虽三代之得天下亦不过如是而已惟合前后所书观之则汉业之兴非茍然者孰谓其起于叛亡亭长而能若是乎】
　　项籍诈阬秦降卒二十余万于新安
　　【项羽率诸侯兵欲西入闗先是诸侯吏卒繇戍过秦中秦人遇之多无状及秦军降楚诸侯吏卒乘胜折辱奴虏使之秦吏卒多怨窃言羽计众心不服至闗必危于是夜击阬二十余万人新安城南而独与章邯及长史欣都尉翳入秦】集览【遇之多无状遇待也无状谓待之多不以礼其状无可寄言也新安邑名去农东三百余里汉武徙函闗于此括地志云新安故城在洛州渑池县东二十里】质实【一统志云新安春秋时西周地秦名新安汉置新安县属河南郡晋因之后周改东垣县置中州后省州置新安郡隋复改东垣为新安县属谷州后省州以县属河南郡唐初属洛州后属河南府宋及金元俱仍旧本朝改属河南府】
　　书法【前书阬降卒四十万矣于是再见着残也终纲目书阬降卒二周赧王五十五年是年舍是无书者矣】
　　发明【白起杀降虽后世兵家者流亦恶之秦亡之亟起与有力焉籍方欲入闗诛无道秦乃挟诈而阬降卒至于二十余万众如水益深如火益烈其斩刈之惨复一秦耳果何以慰斯民之望哉纲目于此不止书阬而书曰诈阬则籍之罪又浮于起矣】
　　沛公遣兵守函谷闗项籍攻破之遂屠咸阳杀子婴掘始皇帝冢大掠而东质实【一统志云秦始皇冢在西安府临潼县东南二里骊山下或说沛公急遣兵守函谷闗无内诸侯军沛公从之项羽至大怒攻破之进至戏飨士卒欲击沛公时羽兵四十万在鸿门沛公兵十万在霸上范增曰沛公居山东时贪财好色今入闗财物无所取妇女无所幸此其志不在小急击勿失羽季父项伯素善张良夜驰告之欲与俱去良曰良为韩王送沛公今有急亡去不义因固要伯入见沛公公奉巵酒为寿约为婚姻曰吾入闗秋毫不敢有所近籍吏民封府库而待将军所以守闗者备他盗耳日夜望将军至岂敢反乎愿伯具言臣之不敢倍徳项伯许诺曰旦日不可不蚤自来谢去具以告羽且曰人有大功而击之不义不如因善过之羽曰诺沛公旦日从百余骑来见羽谢羽因留饮范增数目羽举所佩玉玦示之者三羽不应增出使项庄入前为寿请以劒舞因击沛公杀之庄入为寿毕防劒起舞项伯亦防劒起舞常以身翼蔽沛公庄不得击于是张良出见樊哙告以事急哙带劒拥盾直入瞠目视羽头髪上指目眦尽裂羽曰壮士赐斗巵酒一生彘肩哙立饮啗之羽曰能复饮乎哙曰臣死且不避巵酒安足辞夫秦有虎狼之心天下皆叛怀王与诸将约曰先入咸阳者王之今沛公先破秦入咸阳劳苦功高未有封爵之赏而将军听细人之说欲诛有功之人此亡秦之续耳窃为将军不取也羽无以应命之坐沛公遂起如厠脱身独骑哙等歩从趣霸上留张良使谢羽羽问沛公安在良曰闻将军有意督过之脱身独去已至军矣因以白璧一双献羽玉斗一双与增羽受璧增防劒撞破玉斗曰唉竖子不足与谋夺将军天下者必沛公也吾属今为之虏矣居数日羽引兵西屠咸阳杀秦降王子婴烧宫室火三月不灭掘始皇帝冢收货寳妇女而东秦民大失望韩生说羽曰闗中阻山带河四塞之地肥饶可都以霸羽见秦残破又思东归曰富贵不归故乡如衣绣夜行耳韩生退曰人言楚人沐猴而冠果然羽闻之烹韩生】集览【鸿门地名在戏西续汉志云新丰东十七里旧大道北下阪口名也姚察曰在新丰古城东未至戏水道南有断原南北洞门是项伯顔师古曰伯其字也索隐曰名缠字伯陵奉巵酒为寿汉高本纪奉玉巵为太上皇寿应劭注巵饮酒礼器也灌夫传起为寿如淳注上酒为称寿非大行酒来谢去来谢句絶去字为句谓项伯回去也数目频数动目以谕之玉玦玦玉佩也如环而有缺左传闵二年卫懿公与石祁子玦注玦玉玦也示以当决断也即此曰唉为句徐广曰唉乌来反索隐音虚其反皆叹恨发声之辞阻山带河战国秦防被山带渭注言山闗之险阻如被河渭之围绕如带四塞之地正义曰东有黄河函谷蒲津龙门合河等闗南有南山及武闗峣闗西有大陇山及陇山闗大震乌兰等闗北有黄河南塞是谓四塞之地沐猴而冠张晏曰沐猴狝猴也虽着人衣冠心不类人索隐曰言狝猴不任久着冠带以喻楚人性躁暴】质实【一统志云鸿门阪名在西安府临潼县东一十七里即汉高帝防项羽处旧有鸿门亭在焉】
　　书法【上书沛公还军霸上除秦苛法下书项籍诈阬降卒二十余万此书屠咸阳杀子婴掘始皇冢大掠而东刘项之仁暴分矣汉楚之兴亡兆矣书屠何着暴也子婴不书王已降也书屠始此终纲目书屠八项籍宋辛酉年北凉屠炖煌梁庚午年侯景屠广陵唐大厯三年李晟屠定秦堡光啓三年孙儒屠高邮光化二年刘仁恭屠贝州五代丁未年契丹屠相州庚戌年契丹屠内丘书发冢始此终纲目山陵书发七项籍汉建武二年赤眉建康元年盗发宪陵初平元年董卓晋建兴三年盗发杜霸唐天福二年盗发简陵戊辰年温韬发昭陵书烧园陵不与焉汉顺帝永和六年】发明【沛公入闗其雍容寛大之气象见于纲目之所书者蔼然可想今此书籍破闗掘冢屠杀大掠其飘忽震荡之势如雷电鬼神之不可测虽秦人之暴亦未若是之烈其视沛公眞鸱枭之比祥鸾尔后之欲观刘项之得失者当以是考之】
　　春正月项籍尊楚怀王为义帝
　　【项羽既入闗使人致命懐王王曰如约羽怒曰怀王者吾家所立耳非有功伐何以得专主约天下初发难时假立诸侯后以伐秦然被坚执鋭暴露三年灭秦定天下者皆将相诸君与籍力也怀王虽无功固当分地而王之乃阳尊怀王为义帝又曰古之帝者地方千里必居上游乃徙义帝于江南都郴】集览【初发难时服防曰谓兵初起时也难乃惮反暴露暴蒲北反亦露也上游游即流也谓当居水之上流郴音五林反县名秦属长沙汉属荆州今郴州是】质实【一统志云郴秦之县名属长沙郡汉初于郴置桂阳郡属荆州晋属江州隋废郡置郴州大业初复为桂阳郡唐置郴州天寳初江南道五代晋改为敦州汉复为郴州荆湖南道元置郴州路本朝改为郴州直湖广道】
　　二月项籍自立为西楚霸王集览【西楚史记猗顿传曰夫自淮北沛郡陈州汝南南郡此西楚也彭城以东东海吴郡广陵此东楚也衡山九江江南豫章长沙此南楚也孟康曰旧名江陵为南楚吴为东楚彭城为西楚】
　　【王梁楚地九郡都彭城】质实【彭城注见秦始皇帝二十八年】
　　立沛公为汉王
　　【项羽与范增疑沛公而业已讲解又恶负约以巴蜀道险秦之迁人居之乃曰巴蜀亦闗中也立沛公为汉王王巴蜀汉中都南郑而三分闗中王秦降将以距塞汉路】集览【业已讲解苏林曰讲和也索隐曰解折伏也汉书作媾解注苏林曰媾和也是媾之与讲俱训和也已然曰业言虽有疑心然事已和解也巴蜀二郡名巴郡注见周显王五年蜀郡注见汉后主建兴三年汉中注见汉光武建武二年南郑注见周安王十五年】
　　章邯为雍王
　　【王咸阳以西都废丘】集览【废丘韦昭曰周时名太丘懿王所都秦欲废之故曰废丘地理志汉高引水灌废丘章邯自杀更名槐里县属扶风括地志云废丘故城在雍州始平东南十里】质实【一统志云废丘古地名周为太丘地秦名废丘汉初置槐里县后析置茂陵平陵二县三国魏改平陵曰始平晋置始平郡领槐里始平等县后魏省始平郡以县属扶风郡唐改始平曰金城县至徳初置兴平军寻改为县宋金元仍旧本朝因之改属西安府】
　　司马欣为塞王
　　【王咸阳以东都栎阳以故尝有徳于项梁也】集览【塞王塞名桃林正义曰古塞国在长安之东括地志云今陜州桃林县以西至潼闗皆是桃林塞栎阳注见周显王八年】质实【一统志云桃林塞在河南府灵寳县西至潼闗即周武王放牛处】
　　董翳为翟王
　　【王上郡都高奴以劝章邯降楚也】集览【翟王索隐曰翟音狄或音宅文頴曰本上郡也项羽更名曰翟高奴索隐曰今鄜州高奴城正义曰上郡邑括地志云延州城即汉高奴县也】质实【一统志云高奴秦之县名属上郡三国魏省之故城在延安府鄜州城东五里】
　　徙魏王豹为西魏王
　　【王河东都平阳项籍自欲取梁地也】
　　立申阳为河南王集览【申阳姓名张耳之嬖臣】
　　【都洛阳以先下河南迎楚也】
　　司马卬为殷王
　　【王河内都朝歌以定河内有功也】集览【殷王殷注见秦二世三年河内注见汉桓帝延熹九年朝歌故城在今卫州东北本妹邑也书酒诰明大命于妹邦注妹地名纣所都朝歌以北是】质实【朝歌邑名注见秦王政六年】
　　徙赵王歇为代王集览【代王古代国汉置云中鴈门代郡】质实【一统志云代古国名春秋时为晋地战国时属赵秦置代县属代郡汉封代王于此为代国东汉末废后魏于此置灵丘县后周兼置蔚州隋郡废州存大业初州废唐复置蔚州治灵丘至徳初改安边郡后复为蔚州辽置忠顺军金为蔚州元至元初省州为灵仙县属州寻复为州属宣徳府本朝因之改属大同府】
　　【居代】
　　立张耳为常山王
　　【王赵地治襄国以从入闗也】集览【常山注见汉光武建武九年襄国地理志故邢侯国秦置信都县属钜鹿括地志云今邢州城本汉襄国】质实【一统志云襄国本周时之邢国地春秋时属晋战国时属赵秦置信都县属钜鹿郡项羽改襄国汉属钜鹿常山二郡及赵广平二国晋时为石勒所据石虎改置襄国郡后魏改为襄国县后周仍于县立郡隋初废郡以县属洛州开皇中置邢州大业初复改为襄国郡唐初为邢州置总管府天寳初改为钜鹿郡乾元初复为邢州五代梁为保义军节度唐改为安国军宋陞为信徳府金改邢州仍置安国军元初置元帅府寻改安抚司中统初陞顺徳府至元初改为顺徳路本朝改为顺徳府直京师】
　　英布为九江王
　　【都六以为楚将常冠军也】集览【九江地理志九江在庐江郡浔阳县英布为九江王是也正义曰九江郡寿州是楚考烈王自陈徙寿春号曰郢至王负刍为秦将王翦武所灭秦于此置九江郡应劭曰自庐江浔阳分为九江按郡国志今无为军秦九江郡也汉高更置淮南国罗璧识遗曰今详秦九江郡今淮东江西诸郡是汉复置九江郡今淮东滁和眞濠寿等州是】质实【一统志云九江秦之郡名春秋时为六蓼国地楚迁都于此秦为寿春邑置九江郡汉初为淮南国武帝时复为九江郡东汉为扬州刺史治所晋置淮南郡东晋改寿阳郡元魏置扬州梁改豫州东魏北齐复为扬州陈为豫州后周又为扬州皆治于此隋初置寿州后改淮南郡唐为寿州天寳初改寿春郡乾元初复为寿州五代唐为顺化军南唐改清淮军宋置寿春府后改安丰军元置安丰路本朝改为寿州以寿春县省入属凤阳府六古国名故城在庐州府舒城县东南六十里又注见秦二世二年】
　　吴芮为衡山王
　　【都邾以率百粤从入闗也】集览【衡山地理志安国六县汉衡山国也详注见汉景帝四年邾江夏邑正义曰邾城在黄州黄岗东南括地志云故邾城在潭州东南百二十里春秋邾国也楚灭邾迁其人于淮南因以名县】质实【一统志云邾古国名楚灭其君号其国为邾城秦属南郡汉置邾县属江夏郡后废之故城在黄州府城西北一百二十里项羽立吴芮为衡山王即此】
　　共敖为临江王
　　【都江陵以击南郡功多也】集览【共敖姓名共音恭临江秦时南郡汉改临江国江陵禹贡荆州春秋楚之郢都三国吴立荆州后宋为江陵府】质实【临江注见汉献帝建安十二年南郡江陵注见汉献帝建安十二年荆州】
　　徙燕王广为辽东王
　　【都无终】集览【无终燕郡邑在蔚州蜚狐县北七里本春秋山戎国名左传襄四年无终子使孟乐如晋】正误【无终今按项籍徙燕王广为辽东王都无终其地当在辽东汉书地理志右北平郡有无终县注古无终子国又后汉田畴归无终亦其地也】质实【一统志云无终春秋时国名汉为无终县属右北平元魏属渔阳郡后省唐复置属幽州后为玉田县属蓟州宋为经州金复为玉田县元仍旧本朝因之属顺天府】
　　燕将臧荼为燕王
　　【都蓟以从楚救赵入闗也】集览【蓟字与通音计广阳郡邑属幽州分按地理志秦渔阳郡也】质实【一统志云蓟秦之县名属渔阳郡汉因之魏晋属幽州隋初徙州于此后复置渔阳郡唐置蓟州取古蓟门闗以名天寳初改渔阳郡乾元初复为蓟州辽置尚武军宋改广州军金属中都路元仍为蓟州大都路本朝因之以渔阳县省入改属顺天府】
　　徙齐王市为胶东王
　　【都即墨】集览【胶东括地志云即墨故城在宻州胶水县东南六十里即胶东国即墨注见上胶东】质实【一统志云即墨齐之邑名以其地临墨水故名即墨汉置县为胶东国治东汉属北海国晋属济北国北齐省隋复于不其故城东北二十七里复置即墨县即今治唐宋仍旧元属胶州本朝改属莱州府】
　　齐将田都为齐王考异【据上文书申阳为河南王张耳为常山王承上徙魏豹赵歇之下皆书立则此燕将齐将上皆漏立字】
　　【都临菑以从楚救赵入闗也】质实【一统志云临菑本齐国营丘地秦置临菑县属北海郡汉置营陵县为北海郡治所东汉又置临淄县为齐国治北齐省临淄入益都县隋复置临淄县属北海郡唐属青州宋属镇海军金属益都府元并入益都县后复置本朝因之属青州府】
　　田安为济北王
　　【都博阳以下济北引兵降楚也】集览【博阳在济北索隐曰按地理志属汝南济北郡在济水北即谷城也正义曰济北国今齐州卢县是】
　　夏四月诸侯罢兵就国○汉以萧何为丞相遣张良归韩
　　【初汉王以项羽负约怒欲攻之萧何曰虽王汉中之恶不犹愈于死乎王曰何也何曰今众不如百战百败不死何为夫能诎于一人之下而信于万乘之上者汤武是也臣愿大王王汉中养其民以致贤人收用巴蜀还定三秦天下可图也王曰善乃就国以何为丞相项王使卒三万人从汉王之国楚与诸侯之慕从者数万人张良送至褒中王遣良归韩良因说王烧絶所过栈道以备盗兵且示羽无东意胡氏曰人有常言皆曰用贤所以养民也萧相国乃谓养民以致贤人何也曰此无所因袭独见之言也夫天之立君以为民也君之求臣以行保民之政也臣之事君以行安民之术也故世主无养民之心则天下之贤人君子不为之用而上之所得者莫非残民害物之人是以民心日离君势日亡秦之辙可以鉴矣萧何有见乎此而高祖闻言即悟汉业之兴不亦宜哉】集览【三秦雍王章邯塞王司马欣翟王董翳项羽三分闗中地而王之是谓三秦褒中括地志云汉中郡褒中县又名南郑正义曰即褒城也又注见汉成帝元延三年褒斜】质实【一统志云褒中古襄国汉置褒中县属汉中郡以地在褒谷中故名晋义熈末改褒中县后魏置褒中郡隋初改褒内县寻改曰褒城后复为褒中唐贞观初复为褒城县宋仍旧元徙治于山河堰东南五里本朝因之属汉中府】
　　五月齐田荣击走齐王都遂弑胶东王市自立为齐王秋七月使彭越击杀济北王安又击破西楚军
　　【田荣闻项羽徙田市而立田都为齐王大怒拒击都走之因留市不令之胶东市畏羽窃亡之国荣怒追击杀之是时彭越在钜野有众万余人无所属荣与越将军印使击田安杀之遂幷王三齐又使越击楚大破其军】集览【三齐汉书音义曰齐与济北胶东也三齐记云右即墨中临淄左平陆谓之三齐】发明【荣与市皆田族也当逐鹿之世民无定主惟力是与籍之徙市王胶东固非本于公道前史皆以荣怒击而杀之为词至纲目始正其弑逆之罪何哉秦二世二年已书荣立市为王而相之至是虽为羽所徙则荣固市之臣也正名定罪复何疑耶夫世故虽有乱离纲常未始或紊观纲目所书如李良之于武臣庄贾之于陈胜臧荼之于燕广荣之于市皆按其罪而诛之于以见昏乱之中天理未尝或亡扶三纲立人极其垂世教也大矣故曰纲目修而乱臣贼子惧】
　　西楚杀韩王成张良复归汉
　　【项王以张良从汉王废韩王成而杀之良遂间行归汉良多病未尝特将尝为画防臣时时从汉王】书法【前归沛公不书书沛公得张良矣此其书复归汉何成不杀良不归书复归者良心也良之心奈何一于为韩而已矣】
　　发明【前此良已书归韩矣至是韩王见杀于楚良乃归汉则子房始终为韩之心益暴白于天下纲目合而书之盖有深意】
　　汉王以韩信为大将留萧何给军食八月还定三秦雍王邯迎战败走废丘塞王欣翟王翳降
　　【初淮阴人韩信家贫无行不得推择为吏又不能治生商贾钓于城下有漂母见其饥而饭之信喜曰吾必有以重报母母怒曰大丈夫不能自食吾哀王孙而进食岂望报乎淮阴少年或众辱之曰若虽长大好带刀劒中情怯耳能死刺我不能死出我袴下于是信熟视之俛出袴下一市皆笑及项梁渡淮信仗劒从之后又数以防干羽不用亡归汉未知名坐法当斩其辈皆已斩次至信信仰视适见滕公曰上不欲就天下乎何为斩壮士滕公竒其言壮其貌释不斩与语说之言于王王亦未之竒也信数与萧何语何竒之王至南郑将士皆歌讴思归多道亡者信度何等已数言王不我用即亡去何不及以闻自追之人言于王曰丞相何亡王怒如失左右手居一二日何来谒王骂曰若亡何也曰臣不敢亡追亡者耳王曰所追者谁曰韩信也王复骂曰诸将亡者以十数公无所追追信诈也何曰诸将易得如信国士无双王必欲长王汉中无所事信必欲争天下非信无足与计事者顾王防安决耳王曰吾亦欲东耳安能郁郁久居此乎何曰计必东能用信信即留不然信终亡耳王曰吾为公以为将何曰信不留也王曰与为大将何曰幸甚于是王欲召信拜之何曰王素慢无礼今拜大将如呼小儿此信之所以去也必欲拜之择日斋戒设坛具礼乃可耳王许之诸将皆喜人人自以为得大将至拜乃韩信也一军皆惊礼毕上坐王曰丞相数言将军将军何以教寡人乎信辞谢因曰大王自料勇悍仁彊孰与项王王黙然良久曰不如也信再拜贺曰唯信亦以为大王不如也然臣尝事项王请言项王之为人也项王喑恶叱咤千人皆废然不能任属贤将此匹夫之勇耳见人慈爱言语呕呕至人有功当封爵者印刓敝忍不能予此妇人之仁也虽霸天下不居闗中而都彭城背约而以亲爱王诸侯不平逐义帝置江南所过残灭民不亲附名虽为霸实失天下心故其彊易弱今大王诚能反其道任天下武勇何所不诛以天下城邑封功臣何所不服以义兵从思东归之士何所不散且三秦王将秦子弟数岁所杀亡不可胜计又欺其众降诸侯及项王阬秦卒惟此三人得脱秦父兄怨之痛入骨髓而楚彊以威王之大王入闗秋毫无所害除秦苛法于诸侯之约又当王闗中而失职入汉中秦民无不恨者今举而东三秦可传檄而定也王大喜自以为得信晚遂部署诸将留萧何收巴蜀租给军粮食八月从故道出章邯迎战败走废丘王至咸阳欣翳皆降张良遗项王书曰汉王失职欲得闗中如约即止不敢东又以齐梁反书遗之羽以故无西意而北击齐】集览【无行谓无善行也漂母漂匹妙反韦昭曰以水打絮为漂饭之饭符晚反饲之也自食读曰饲王孙苏林曰如言公子也盖尊称之耳袴下袴一作胯胯股间也索隐曰胯枯化反然寻此文作袴欲依字读胡为不通何必须要作胯下滕公夏侯婴无所事信张晏曰无所用信喑恶叱咤千人皆废索隐曰喑乌鸩反恶乌路反叱尺栗反咤卓嫁反喑恶懐怒气叱咤发怒声喑恶叱咤汉书作意乌倅嗟李竒曰皆废言皆失气不敢当也孟康曰废伏也张晏曰废偃也言语呕呕索隐曰呕匈于反悦言也字与姁通汉书作姁姁邓展曰和好貌印刓敝忍不能予汉书音义曰刓乌丸反刓角之刓讹缺也言封爵之印虽已刻而手弄角讹不忍授也郦食其传曰项王为人刻印刓而不能授孟康曰刓断无复廉锷也瓉曰项羽吝于爵赏刓惜侯印不能以封人索隐曰按郭象注庄子云立法而刓断无圭角汉书作玩言玩惜不忍授人也闗中三辅旧事曰东有函谷闗南有峣闗武闗西有散闗北有萧闗居四闗之中故名闗中以亲爱王以所亲所爱者皆封王何所不散顔师古曰散谓四散而立功也索隐曰用东归之兵击东方之敌此敌无不散败也欺其众降诸侯先是秦围钜鹿羽遣兵救之秦军数却二世使人让章邯邯遂降羽羽立为雍王置楚军中乃使长史欣为上将将秦军前行是年羽将诸侯兵三十万畧地至河南遂西到新安及秦军降诸侯诸侯吏卒乘胜奴虏折辱之可传檄而定索隐曰檄尺书也传檄书以责所伐者顔师古曰可传檄而定言不足用兵也从故道出地理志武都有故道县括地志云凤州两当县汉故道也故亦作固后魏置固道郡西魏改凤州】正误【自食今按食如字王孙今按韩信钓于城下漂母必素识之信欲重报盖非一饭称王孙安知非韩国之后邪以亲爱王今按以亲爱王诸侯不平八字通为一句】质实【一统志云故道秦之县名属陇西郡即春秋时氐羌所居之地汉初属武都郡晋陷于氐后魏置两当郡及县因界内两当水为名隋废郡以县属凤州唐因之宋徙治广乡镇元仍旧属徽州本朝因之改属巩昌府】
　　书法【给军食未有书者此其书何特笔也汉之业萧何为之】
　　西楚立郑昌为韩王○燕王荼弑辽东王广
　　书法【皆王矣其书弑何广故君也虽并立为王而君臣之分不可泯纲目之书法严矣哉是故荼尝臣广则书燕王荼弑辽东王广苌尝臣坚则书后秦王苌弑秦王坚晋孝武帝太元十年】
　　○王陵以兵属汉
　　【陵沛人聚党居南阳至是始以属汉楚执其母欲以招之其母因使者语陵曰汉王长者终得天下无以我故持二心遂伏劒而死】
　　【丙西楚二年汉二年○是岁楚常山河南韩殷雍魏七申国皆亡凡二大国及代九江衡山临江燕齐六小国为八国又赵王歇后元代王陈余韩王信皆元年而齐王假王广代立定十二国】考异【西楚二年汉二年提要分注无是岁止定十二国六十三字】冬十月西楚霸王项籍弑义帝于江中
　　【项籍使人趣义帝行其大臣稍稍叛之籍乃宻使吴芮黥布共敖击杀之江中】
　　发明【呜呼君臣天地之大义也臣之事君犹子之事父亘古今而不可易是以陈恒之事孔子已告老矣且沐浴请讨岂非天地大变天理之所不容故不忍与之并立乎世此盖万世之通谊也籍世为楚将北面事之义帝懐王之孙项梁立以为君大义已定籍何得而弑之乎况籍起自偏裨矫杀卿子冠军宰割天下率徇已私义帝不能诛籍而籍反弑帝其恶可胜道哉揭而书之称国称爵称名所以着籍彊暴大逆之罪至是始无所容于天地之间然后义兵可举人皆得而诛之矣宻击江中果可以欺天下乎】
　　陈余以齐兵袭常山王耳走汉代王歇复为赵王立余为代王
　　【初田荣数负项梁又不从楚击秦以故不封陈余不从入闗亦不封客或说羽曰张耳陈余一体今耳王余不可不封羽不得已封之三县余怒使人说齐王荣曰项羽为天下宰不平尽王诸将善地徙故王于丑地愿大王资余兵击常山复赵王齐王许之共袭常山耳亡走汉余迎代王歇复王赵歇立余为代王余留傅赵王而使夏说守代】集览【夏说即成受君也说音悦】
　　汉王如陜镇抚闗外父老○河南王阳韩王昌降汉○十一月汉立韩王孙信为韩王○汉王还都栎阳质实【栎阳注见周显王八年】○春正月楚击齐王荣败走死楚复立田假为齐王
　　【项羽所过烧夷城郭室屋阬其降卒系虏老弱妇女多所残灭齐民相聚叛之】
　　三月汉王渡河魏王豹降虏殷王卬以陈平为护军中尉
</div>
    <div class="pagination">
<a href="御批资治通鉴纲目_page14.html">上一页</a><span>...</span><a href="御批资治通鉴纲目_page10.html">10</a><a href="御批资治通鉴纲目_page11.html">11</a><a href="御批资治通鉴纲目_page12.html">12</a><a href="御批资治通鉴纲目_page13.html">13</a><a href="御批资治通鉴纲目_page14.html">14</a><span class="current-page">15</span><a href="御批资治通鉴纲目_page16.html">16</a><a href="御批资治通鉴纲目_page17.html">17</a><a href="御批资治通鉴纲目_page18.html">18</a><a href="御批资治通鉴纲目_page19.html">19</a><a href="御批资治通鉴纲目_page20.html">20</a><span>...</span><a href="御批资治通鉴纲目_page16.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
