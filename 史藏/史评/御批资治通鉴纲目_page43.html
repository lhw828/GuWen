<!DOCTYPE html>
<html>
<head>
    <meta charset="UTF-8">
    <title>御批资治通鉴纲目 - 第 43 页/共 243 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御批资治通鉴纲目 - 第 43 页/共 243 页</h1>
    <div class="content">　　【郡国群盗处处并起郡县追讨到则解散去复屯结冬十月遣使者下郡国听群盗自相紏擿五人共斩一人者除其罪吏虽逗留回避故纵者皆勿问听以禽讨为效其牧守令长坐界内有盗贼而不收捕者又以畏愞捐城委守者皆不以为负但取获贼多少为殿最唯蔽匿者乃罪之于是更相追捕贼并解散徙其魁帅于他郡赋田受禀使安生业自是牛马放牧不收邑门不闭】集览【畏愞汉法军行逗留畏愞者斩顔师古曰愞乃管反怯也赋田赋给与也受禀注见文帝十一年禀食】
　　书法【特笔也书善之】
　　卢芳降立以为代王
　　【卢芳与闵堪使使请降帝立芳为代王堪为代相赐缯二万匹因使和集匈奴初匈奴闻汉购求芳贪得财帛故遣芳还降既而芳以自归为功不称匈奴所遣单于复耻言其计故赏遂不行由是大恨入冦尤深芳入朝南及昌平有诏止令更朝明嵗】集览【昌平汉上谷郡军都县新莽改昌平县唐改燕平石晋仍为昌平今属大兴府更朝更改朝见之期】质实【一统志云昌平汉之县名属上谷郡东汉属广阳郡晋属燕国后魏属昌平郡后周废之唐复置昌平县五代唐改为燕平县石晋复为昌平县辽金元仍旧至本朝改属顺天府】
　　复行五铢钱
　　【马援奏宜如旧铸五铢钱上从之天下頼其便】
　　书法【自元鼎元年书铸五铢更莽四变帝至是始复行之自是至于灵帝无改焉则以五铢得轻重之中故也】
　　【辛丑】十七年春正月以赵憙为平原太守
　　【初懐县大姓李子春二孙杀人懐令赵憙穷治其奸二孙自杀收系子春京师贵戚为请者数十憙终不听赵孝公良病上临视之问所欲言良曰素与李子春厚今犯罪懐今赵憙欲杀之愿乞其命帝曰吏奉法律不可枉也更道他所欲良无复言既薨上追思良乃贳出子春迁憙为平原太守】集览【懐县注见周威烈王六年】质实【赵憙南阳宛人平原郡名注见建武五年】
　　二月晦日食○冬十月废皇后郭氏立贵人隂氏为皇后
　　【郭后宠衰数懐怨怼上怒之废后立贵人阴氏为皇后诏曰异常之事非国休福不得上夀称庆郅恽言于帝曰臣闻夫妇之好父不能得之于子况臣能得之于君乎是臣所不敢言虽然愿陛下念其不可勿乱大伦使天下有议社稷者帝曰恽善恕己量主知我必不有所左右而轻天下也】集览【怨怼怼音坠亦怨也父不能得之于子七制解云父且不能彊其子恕己量主恕已谓诿其责于己量主谓揣其意于君量平声知我必不有所左右七制解云光武自谓恽知我废后必无所徧狥而轻视天下也此帝自餙辞】正误【恕己量主今按谓能推已之心以度人也知我必不有所左右而轻天下今按此谓必不偏爱而动摇国本也太子彊乃郭后所生恐后既废并及太子】
　　书法【纲目书废后多矣未有继书立后者继书立阴氏着郭氏所以废也是故有阴氏而后郭氏废是年有郁久闾氏而后乙弗氏废梁戊午年有武氏而后王氏废唐永徽六年纲目皆聨书之所以志祸本也纲目中书废立后三而已】
　　进右冯翊公辅为中山王考异【提要作沛王后无徙中山王辅为沛王八字】○帝如章陵
　　【帝幸章陵修园庙祠旧宅观田庐置酒作乐赏赐时宗室诸母因酣悦相与语曰文叔少时谨信与人不欵曲唯直柔耳今乃能如此帝闻之大笑曰吾治天下亦欲以柔道行之】集览【欵曲顔师古曰周旋貎】质实【章陵县名注见新莽地皇三年】
　　十二月还宫○以莎车王贤为汉大将军
　　【是嵗莎车王贤复遣使奉献请都防帝赐贤西域都防印绶及车旗黄金锦绣敦煌太守裴遵上言夷狄不可假以大权又令诸国失望诏书收还都防印绶更赐贤以汉大将军印绶其使不肯易遵迫夺之贤由是始恨而犹诈称大都防移书诸国悉服属焉】质实【莎车国名注见武帝元鼎二年敦煌郡名注见唐庄宗同光二年】
　　书法【西域之不安自此始故谨书之】
　　以马援为伏波将军讨交阯考异【讨当作击据下文徴侧徴贰书斩则此不当书讨也】
　　【徴侧等冦乱连年诏长沙合浦交阯具车船修道桥通障谿储粮谷拜马援为伏波将军以扶乐侯刘隆为副南击交阯】质实【长沙国名注见献帝兴平元年合浦郡名注见武帝元鼎六年交阯郡名注同上年】
　　【壬寅】十八年春二月蜀郡守将史歆反遣吴汉等讨之○三月帝如河东祠后土○马援与徴侧徴贰战大破之【援縁海而进随山刋道千余里至浪泊上与徴侧等战大破之追至禁谿贼遂散走】集览【随山刋道禹贡随山刋木蔡氏传曰随山之势相其便宜斩木通道】质实【一统志云浪泊在安南交州府东关县一名西湖马援既平交阯谓官属曰吾弟少游常哀吾慷慨有大志叹曰士生一世但取衣食才足为郡县吏守坟墓使乡里称为善人足矣至求赢余自苦耳吾在浪泊西里间贼未灭时下潦上雾毒气薰蒸仰视飞鸢跕跕堕水中念少游语何可得也】
　　夏四月帝还宫○五月旱○卢芳复反犇匈奴
　　【芳自昌平还内自疑惧遂复反匈奴遣数百骑迎芳出塞芳留匈奴中病死】质实【昌平县名注见建武十六年】
　　秋七月吴汉防成都诛史歆○罢州牧置刺史
　　【癸卯】十九年春正月尊孝宣皇帝庙为中宗始祠元帝以上于太庙成帝以下于长安徙四亲庙于章陵
　　【五官中郎将张纯与太仆朱浮奏议礼为人子事大宗降其私亲当除今亲庙四以先帝四庙代之大司徒渉等奏立元成哀平四庙上自以昭穆次第当为元帝后遂追尊宣帝曰中宗始祠昭帝元帝于太庙成帝哀帝平帝于长安春陵节侯以下于章陵其长安章陵皆太守令长侍祠胡氏曰王莽簒时汉祚既絶光武扫平祸乱奋然崛起虽祖高祖而帝四亲非与哀朝尊崇藩统同事于义未有大不可者一闻纯等建议断然从之章陵四祠蔑有异等寡恩之譛不闻于当年失礼之议不生于后代以是较之宣哀过举益明而礼所载为人后者为其父母降而不得祭岂可违而不守哉】集览【事大宗注见成帝绥和元年昭穆郑曰父为昭面南子为穆靣北昭明穆钦也取昭以照下穆以顺上为义】质实【张纯京兆杜陵人】
　　马援斩徴侧徴贰
　　【进击余党都阳等降之峤南悉平援与越人申明旧制以约束之自后骆越奉行马将军故事】集览【峤南峤渠庙反岭也尔雅山鋭而高曰峤广州记曰马援到交阯于峤南立铜柱为汉之极界骆越注见文帝元年】
　　妖贼单臣等据原武夏四月臧宫破斩之考异【据永初三年书海贼张伯路四年书青州刺史法雄讨张伯路熹平元年书防稽妖贼许生三年书吴郡司马孙坚讨许生斩之则此条破字当作讨】
　　【妖贼单臣傅镇等相聚入原武城自称将军诏太中大夫臧宫将兵围之数攻不下帝召公卿诸侯王问方畧皆曰宜重其购赏东海王阳独曰妖巫相刼势无久立其中必有悔欲亡者但外围急不得走耳宜小挺缓令得逃亡逃亡则一亭长足以禽矣帝然之即敕宫撤围缓贼贼众分散遂防原武斩臣镇等】集览【单臣姓名虏复姓可单氏后改单氏音多寒反又常演反原武本郑州县今属开封府挺缓记月令仲夏挺重囚注挺犹寛也音大顶反】质实【一统志云原武汉之县名属河南郡三国仍旧后魏属荥阳郡北齐省之隋置原陵县唐改为原武县属郑州宋省入阳武县后复置金元改属郑州至国朝因之属开封府】
　　六月废皇太子彊为东海王立东海王阳为皇太子改名庄考异【皇字羡据景帝七年书废太子荥为临江王建初七年书废太子庆为清河王皆省皇字郭后既废太子彊意不自安郅恽说太子曰久处疑位上违孝道下近危殆不如辞位以奉养母氏太子从之数因左右及诸王陈其恳诚愿备藩国上不忍迟回者数嵗六月戊申诏曰春秋之义立子以贵东海王阳皇后之子宜承大统皇太子彊崇执谦退愿备藩国父子之情重久违之其封彊为东海王立阳为皇太子改名庄袁宏曰夫建太子所以重宗统一民心也非有大恶于天下不可移也世祖中兴汉业宜遵正道以为后世法今太子之德未亏于外内宠既多嫡子迁位可谓失矣然东海归藩谦防之心弥亮明帝承统友于之情愈笃虽长防易位兴废不同父子兄弟至性无间夫以三代之道处之亦何以过乎胡氏曰春秋之义立子以长不以功以德不以贵无立子以贵之説也借如立贵者彊非后子乎盖不得于义故不得于言曰春秋之义立子以贵东海王阳皇后之子宜承大统则是得失之分不待辨而自明矣○帝以太子舅阴识守执金吾阴兴为卫尉皆辅导太子识性忠厚入虽极言正议及与賔客语未尝及国事帝敬重之兴虽礼贤好施而门无游侠与同郡张宗上谷鲜于裒不相好知其有用犹称所长而逹之友人张泛杜禽与兴厚善以为华而少实但私之以财终不为言是以世称其忠后帝欲以兴为大司徒兴固让曰臣不敢惜身诚亏损盛德不敢茍冐帝遂听之以沛国桓荣为议郎使授太子经车驾幸太学防诸博士论难于前荣辨明经义每以礼譲相厌不以辞长胜人儒者莫之及又诏诸儒生雅歌击磬尽日乃罢帝使左中郎将钟兴授皇太子及宗室诸侯春秋赐兴爵关内侯兴辞以无功帝曰生敎训太子及诸王侯非大功邪兴曰臣师少府丁恭于是复封恭而兴遂固辞不受】集览【迟回注见灵帝建宁元年春秋之义立子以贵公羊传隠元年立适以长不以贤立子以贵不以长何休注适谓适夫人之子尊无与敌故以齿子谓左右媵及侄娣之子位有贵贱又防其同时而生故以贵也礼适夫人无子立右媵右媵无子立左媵左媵无子立嫡侄娣适侄娣无子立右媵侄娣右媵侄娣无子立左媵侄娣质家亲亲先立娣文家尊尊先立侄适子有孙而死质家亲亲先立弟文家尊尊先立孙其双生也质家据见立先生文家据本意立后生皆所以防爱争也娣侄注见成帝建始二年重久违之重犹言难也鲜于裒鲜于复姓裒名也鲜音僊裒音抔不相好好去声素不与之交好以礼譲相厌礼谓礼仪让谓谦逊厌益渉反胜也孔子曰能以礼让为国乎何冇雅歌击磬雅歌注见九年磬乐石也今大成乐中石磬是】正误【以礼让相厌今按厌服也】质实【钟兴汝南汝阳人丁恭山阳东缗人】
　　书法【于是太子意不自安愿备藩国则何以置书废后废矣太子欲不废得乎书曰废太子所以深探其情也】
　　发明【书废后废太子皆不书其故是帝无故废之也然太子之废非帝本心特以其恳请不已故从之尔纲目何不以太子彊请就藩国书之要之郭后既废而阴后有子太子彊意不自安其所以使之不自安者谁欤使彊不自致其请亦岂能久于其位哉直书曰废皇太子则其轻动国本废嫡立庶诒谋不善其失皆自见矣惜哉】
　　赐雒阳令董宣钱三十万
　　【陈留董宣为雒阳令湖阳公主苍头白日杀人因匿主家吏不能得及主出行以奴骖乗宣候之驻车叩马以刀画地大言数主之失叱奴下车因格杀之主即还宫诉帝帝大怒召宣欲棰杀之宣叩头曰愿乞一言而死帝曰欲何言宣曰陛下圣德中兴而纵奴杀人将何以治天下乎臣不须棰请自杀即以头击楹流血被面帝令小黄门持之使宣叩头谢主宣不从彊使顿之宣两手据地终不肯俯主曰文叔为白衣时藏亡匿死吏不敢至门今为天子威不能行一令乎帝笑曰天子不与白衣同因敕彊项令出赐钱三十万宣悉以班诸吏由是能搏击豪彊京师莫不震栗】集览【数主之失数计其失而一一责之格杀不用噐械而白手杀之彊项彊渠良反言不低屈也】
　　书法【赐钱不书书董宣何交美之也曷为美之宣不畏彊御帝不私其亲而容之非徒容之又赏赐焉可谓交尽其善矣终纲目书赐钱一而已】
　　秋九月帝如南顿赐复二嵗
　　【上幸南阳进幸汝南南顿县舍置酒防赐吏民复南顿田租一嵗父老前叩头言愿赐复十年帝曰天下重器常恐不任日复一日安敢逺期十嵗乎吏民又言陛下实惜之何言谦也帝大笑复增一嵗】集览【汝南豫州属郡本秦三川郡汉为汝南郡宋为蔡州今改汝宁府南顿本汝南郡顿县古顿子国也顿迫于陈其后南徙因名南顿属陈州在蔡州东北赐复赐与复除令勿输徭赋也复音福】质实【一统志云汝南春秋沈蔡二国地名秦属颍川郡汉初为汝南国后置汝南郡刘宋立司州号其城曰悬瓠后魏改为豫州东魏置行台后周置总管府后改舒州寻复曰豫州又改为溱州后改蔡州汝南郡如故隋初废郡大业初废州复为汝南郡治汝阳县唐初置豫州天寳初改汝南郡乾元初复为豫州寳应初仍改蔡州宋为淮康军节度使金改镇南军元为蔡州后陞为汝宁府至国朝因之属河南道】
　　【甲辰】二十年春二月还宫○夏四月大司徒渉下狱死大司空融坐免
　　【戴渉坐入故太仓令奚渉罪下狱死帝以三公连职策免窦融】
　　发明【戴渉之死不书其罪岂滥杀耶下书大司空融坐免曰坐则知渉实有罪而融连坐之矣此以一字见义也】
　　五月大司马广平侯吴汉卒质实【一统志云广平汉之县名属广平国东汉属钜鹿郡曹魏于县置广平郡北齐以曲梁县省入隋置武安郡唐属魏州宋属洺州金以魏县并为广平县元仍旧至本朝因之属广平府】
　　【汉病笃车驾亲临问所欲言对曰臣愚无所知识愿陛下愼无赦而已及薨诏送如大将军霍光故事汉性彊力每从征伐帝未安常侧足而立诸将见战陈不利或多惶惧失其常度汉意气自若方整厉器械激扬吏士帝时遣人观大司马何为还言方修战攻之具乃叹曰吴公差强人意隠若一敌国矣每当出师朝受诏夕则引道初无办严之日及在朝廷斤斤谨质形于体貌汉尝出征妻子在后买田宅汉还让之曰军师在外吏士不足何多买田宅乎遂尽以分与昆弟外家故能任职以功名终】集览【彊力彊大而有力吴公差彊人意谓吴汉甚起发人意思无办严之日治行李曰办严今曰无办严有素备也斤斤谨质斤音靳尔雅斤斤察也李廵曰精详之察孙炎曰重慎之察诗执竞篇斤斤其明】
　　匈奴冦上党天水扶风质实【上党郡名注见周赧王五十三年天水郡名注见建武元年扶风郡名注见周显王八年岐县】○六月以蔡茂为大司徒朱浮为大司空
　　【太子太傅张湛自郭后之废称疾不朝帝彊起之欲以为司徒湛辞疾笃不能复任朝事遂罢之而用茂浮】质实【蔡茂河内懐人朱浮沛国萧县人】
　　徙中山王辅为沛王
　　书法【东汉封子不悉书东海王阳不书封此何以书辅废后子也后虽被废而帝之加思其子犹若此以进为中山王书徙为沛王书予存厚也下书以郭况为大渪胪义同】
　　○以郭况为大鸿胪
　　【帝数幸况第赏赐金帛丰盛莫比京师号况家为金穴】质实【郭况眞定藁人郭后之弟】
　　冬十二月遣马援屯襄国
　　【马援自交阯还平陵孟冀迎劳之援曰方今匈奴乌桓尚扰北边欲自请击之男儿要当死于边野以马革裹尸还耳何能卧牀上在儿女子手中邪冀曰谅为烈士当如是矣十二月匈奴再冦天水扶风上党援自请击帝许之使出屯襄国诏百官祖道援谓黄门郎梁松窦固曰凡人富贵当使可复贱也如卿等欲不可复贱居高坚自持勉思鄙言】集览【襄国注见汉王刘邦元年祖道注见武帝征和三年】质实【平陵县名注见成帝元延元年梁松安定乌氐人窦固平陵人融之从子】
　　【乙巳】二十一年春正月乌桓与匈奴鲜卑连兵入冦【代郡以东尤被乌桓之害其居止近塞朝发穹庐暮至城郭五郡民庶家受其辜至于郡县损壊百姓流亡边陲萧条无复人迹秋八月帝遣马援与诸谒者分筑堡塞稍兴立郡县或空置太守令长招还人民乌桓居上谷塞外白山者最为彊富援将三千骑击之无功而还】集览【五郡武威张掖酒泉敦煌金城此河西五郡边陲陲与垂通逺边也堡塞堡小城也塞先代反风俗通曰塞者壅塞夷狄也秦筑长城土皆紫色因曰紫塞白山郭义恭广志西域有白山通嵗有雪一名雪山括地志云山在伊州伊吾县北百二十里一名析罗漫山地理志伊州在敦煌大碛外索隠曰白山本名天山一名祁连山葢匈奴呼天为祁连也又祁连注见武帝元朔三年】
　　书法【鲜卑始见纲目】
　　鲜卑冦辽东太守祭肜击走之
　　【鲜卑万余骑冦辽东太守祭肜率数千人迎击之自被甲陷阵虏大犇投水死者过半遂穷追出塞虏急皆弃兵裸身散走是后鲜卑震怖畏肜不敢复闚塞】质实【祭肜颍川颍阳人遵之从弟也】
　　冬匈奴冦上谷中山质实【上谷郡名注见秦王政三年中山国名注见周威烈王二十三年】○西域十八国遣子入侍请都防不许
　　【莎车王贤浸以骄横欲兼并西域数攻诸国诸国愁惧车师前王鄯善焉耆等十八国俱遣子入侍愿得都防帝以中国初定北边未服皆还其侍子厚赏赐之诸国闻都防不出而侍子皆还大忧恐乃与敦煌太守檄愿留侍子以示莎车言侍子见留都防寻至冀且息其兵裴遵以状闻帝许之】集览【莎车注见武帝元鼎二年车师前王注同上年焉耆注见新莽始建国五年见留句絶见音形甸反】质实【敦煌郡名注见唐庄宗同光二年冀县名注见建武八年】
　　【丙午】二十二年春闰正月帝如长安祠高庙上陵○二月还宫○夏五月晦日食○秋九月地震○冬大司空浮免以杜林为大司空○以刘昆为光禄勲
　　【初昆为江陵令县有火灾昆向火叩头火寻灭后为农太守虎皆负子渡河帝闻而异之徴昆代林为光禄勲帝问昆曰前在江陵反风灭火后守农虎北渡河行何德政而致是事对曰偶然耳左右皆笑帝叹曰此乃长者之言也顾命书诸策】集览【江陵注见汉王刘邦元年光禄勲百官表郎中令秦官汉武更名光禄勲瓒曰主郎内诸官故曰郎中令应劭曰光明禄爵勲功也顔师古曰勲犹阍也主宫殿门户之职顾命书诸策回视曰顾竹简曰策回顾史官令冩入史策】质实【刘昆陈留东昬人农郡名详注见献帝兴平二年】
　　青州蝗○匈奴单于舆死子蒲奴立求和亲许之【匈奴中连年旱蝗赤地数千里人畜饥疫死耗大半单于畏汉乗其敝乃遣使诣渔阳求和亲帝遣中郎将李茂报命】
　　书法【书求又切于书请者矣书求和亲始此终纲目书求和亲三求昬二请和亲四请昬一及和亲一详文帝六年】
　　诏罢边郡亭候招降乌桓质实【乌桓东胡国名注见宣帝本始三年乌桓乗匈奴之弱击破之匈奴北徙数千里幕南地空诏罢诸边郡亭候吏卒以币帛招降乌桓】集览【幕南注见献帝建安二十五年沙漠亭候注见建武十二年亭障】
　　西域复请都防不许遂附于匈奴
　　【西域诸国侍子久留敦煌皆愁思亡归莎车王贤知都防不出击破鄯善攻杀龟兹王鄯善王安上书愿复遣子入侍更请都防都防不出诚迫于匈奴帝报曰今使者大兵未能得出如诸国力不从心东西南北自在也于是鄯善车师复附匈奴班固曰孝武之世图制匈奴患其兼从西国结党南羌乃表河曲列四郡开玉门通西域以断匈奴右臂隔絶南羌月氏单于失援由是逺遁而幕南无王庭矣然通西域近有龙堆逺则葱岭身热头痛悬度之阨淮南杜钦雄之论皆以为此天地所以界别区域絶外内也西域诸国各有君长兵众分弱无所统一虽属匈奴不相亲附匈奴能得其马畜旃罽而不能统率与之进退与汉隔絶道里又逺得之不为益弃之不为损盛德在我无取于彼故自建武以来西域思汉威德咸乐内属数遣使置质于汉愿请都防圣上逺览古今因时之宜辞而未许虽大禹之序西戎周公之让白雉太宗之郤走马义兼之矣】集览【龟兹王句絶龟兹西域小国在大宛国西天竺国东孙奕示儿编曰前书龟音丘兹音慈今龟音勾丘反兹音沮惟反盖急言耳章懐説兼从西国兼并从亲也过秦论曰合从缔交注从与纵通此言兼从西国谓与西域诸国兼并合从也河曲列四郡河西九曲本西戎地在河关县西公羊传曰河千里而一曲案曲言其隈地也四郡谓酒泉武威张掖敦煌王庭注见武帝元狩四年龙堆孟康曰白龙堆也形如土龙身无头有尾高大者二三丈卑者丈余皆东北向相似也在西域中楼兰王所居地葱岭注见和帝永元二年身热头痛悬度之阨顔师古曰阨塞也碍也西域有大小头痛之山赤土身热之阪过之令人身热无色头痛呕吐也悬度注见成帝河平四年旃罽旃与氊同罽通作西胡毳布织毛为之置质此质如字读大禹之序西戎书禹贡西戎即叙注西方戎落皆就次叙美禹之功及戎狄也周公之让白雉越裳氏献白雉曰天之无烈风淫雨海不扬波三年矣意者中国有圣人乎盍往朝之周公谦让而归之成王称先王神致荐于宗庙太宗之郤走马太宗文帝也时有献千里马者帝曰鸾旗在前属车在后朕乗千里马独先安之】正误【置质今按质谓质子也音致】质实【一统志云白龙堆在陜西行都司故敦煌郡正西关外白龙堆沙是也】
　　书法【先是再书请都防不许矣于是三书其三书何嘉自治也帝亦可谓有定见矣】发明【前书请都防不许今书复请都防不许则帝不勤逺畧务内不务外之意晓然见矣汉业鼎安宜哉】
　　【丁未】二十三年夏五月大司徒茂卒○秋八月大司空林卒○以玉况为大司徒集览【玉况姓名玉音肃况许放反字从水或从以误也章懐曰玉况字文伯京兆人】○冬十月以张纯为大司空质实【张纯杜陵人放之子安世孙也】○武陵蛮反遣将军刘尚击之败没
　　【尚泝沅水入武谿击之尚轻敌深入蛮乗险邀之尚一军悉没】集览【武谿武陵县西三十里有武山山半有槃瓠石水出谓之武陵溪一名徳胜泉】质实【一统志云沅水在常徳府城南上自辰州府界流入桃源县境经此东流至龙阳县北入洞庭湖武谿即武陵溪也在常徳府城西三十里源出武山入沅水】
　　鬲侯朱祜卒质实【一统志云鬲汉之县名属平原郡东汉末省入平昌县故城在济南府徳州城东一百六十里】
　　【祜为人质直尚儒学为将多受降以克定城邑为本不存首级之功】集览【首级案秦法以斩一人首赐爵一级故因谓斩首为级】
　　书法【建武功臣多矣书卒者十二人皆显功者也祜无显功则何以书祜为将多受降不存首级之功盖贤将也故特书之】
　　【戊申】二十四年春正月匈奴南边八部立日逐王比为南单于欵塞内附
　　【初匈奴单于与弟右谷蠡王知牙师以次当为左贤王左贤王次即富为单于单于欲传其子遂杀知牙师乌珠留单于有子曰比为右薁鞬日逐王领南边八部比见知牙师死出怨言曰以兄弟言之右谷蠡王次当立以子言之我前单于长子我当立遂内怀猜惧庭防稀阔单于疑之乃遣两骨都侯监领比所部兵及单于蒲奴立比益恨望密遣汉人郭衡奉匈奴地图诣西河太守求内附两骨都侯颇觉其意劝单于诛比比弟斩将王在单于帐下闻之驰以报比比遂聚八部兵四五万人待两骨都侯还欲杀之骨都侯且到知其谋亡去单于遣万骑击之见比众盛不敢进而还八部大人共议立比为呼韩邪单于欵五原塞愿永为藩蔽扞御北虏事下公卿议者皆以为天下初定中国空虚不可许五官中都将耿国独以为宜如孝宣故事受之令东扞鲜卑北拒匈奴率厉四夷完复边郡帝从之于是分为南北匈奴】集览【右谷蠡王右音有左右手之右也下仿此又注见昭帝始元二年右薁鞬日逐王右薁鞬匈奴官号薁于六反鞬纪言反七制作日逐王比注日逐匈奴贵王之号贱于左贤王比其名也骨都侯匈奴官号亦有左右索隠曰骨都异姓大臣斩将王比子弟也失其名欵五原塞注见宣帝甘露二年】
　　秋七月遣马援征武陵蛮考异【按征伐例用兵于臣子之叛乱者曰征曰讨于夷狄曰伐曰攻曰击据前年书武陵蛮反遣将军刘尚撃之则此误作征】
　　【武林蛮冦临沅遣谒者李嵩中山太守马成讨之不克马援请行帝愍其老未许援曰臣尚能被甲上马帝令试之援据鞍顾盻以示可用帝笑曰矍铄哉是翁遂遣率中郎将马武耿舒等将四万余人征五溪援谓友人杜愔曰吾受厚恩年迫日索常恐不得死国事今获所愿甘心瞑目但畏长者家儿或在左右与从事殊难得调介介独恶是耳】集览【武陵禹贡荆州之域秦为黔中郡光武改名武陵郡今常徳府是临沅县名属武陵以南临沅水故名焉今常徳府元江县是矍铄哉是翁矍铄轻徤貎东观记矆哉是翁注矆许防反五溪郦道元水经注沅水出牂牁郡且兰县去武陵界分五溪五溪谓雄溪樠溪酉溪潕溪辰溪皆槃瓠子孙所居谓之五溪蛮也汉书注五溪今在辰州年迫日索迫逼也索尽也谓嵗月老也畏长者家儿谓权要子弟可畏也明年果为梁松所搆陷或在左右与从事本作或在左右或与从事得调句絶调和也】质实【一统志云武陵汉之郡名治索县王莽改为建平郡东汉复为武陵郡治临沅县三国时初属蜀后属吴梁改为沅州隋改为朗州唐初因之后改为武陵郡宋初改为朗州后陞常徳府元改为常徳路至国朝改为常徳府属湖广道临沅汉之县名为武陵郡治所以南临沅水故名晋因之隋初改为武陵县属朗州后改属武陵郡唐属朗州宋属常徳府元属常徳路至国朝因之属常徳府五溪在辰州府卢溪县西武山郦道元水经武陵有五溪谓雄溪樠溪酉溪潕溪辰溪皆槃瓠子孙所居谓之五溪蛮也】
　　冬十月匈奴南单于遣使入贡
　　【南单于奉藩称臣上以问朗陵侯臧宫宫曰匈奴饥疫分争臣愿得五千骑以立功帝笑曰常胜之家难与虑敌吾方自思之】质实【朗陵县名注见明帝永平十五年臧宫颍川郏人】
　　【己酉】二十五年春正月貊人鲜卑乌桓并入朝贡
　　【辽东徼外貊人冦边太守祭肜招降之肜又以财利抚纳鲜卑大都防偏何使招致异种络绎欵塞肜曰审欲立功当归击匈奴斩送头首乃信耳偏何等即击斩匈奴持头诣郡其后相攻輙送首级受赏赐自是匈奴衰弱边无冦警鲜卑乌桓并入朝贡肜为人质厚重毅抚夷狄以恩信故皆畏而爱之得其死力】集览【徼外貊人徼吉吊反境也顔师古曰谓以木石水为界晋灼曰西南之徼犹东北之塞也貊注见新莽始建国四年薉貉偏何大都防姓名络绎欵塞韵防注往来不絶曰络绎字通作落驿鲜卑乌桓本皆东胡种汉初匈奴冐顿破东胡其余众散保乌桓山鲜卑山为二族】质实【鲜卑乌桓注见梁武帝大同十一年突厥】
　　南单于击北单于破之来请使者监防考异【南上漏匈奴二字提要北单于作北匈奴】
　　【南单于遣其弟左贤王莫将兵万余人击北单于弟薁鞬左贤王生获之北单于震怖却地千余里南单于复遣使诣阙贡献求使者监防遣侍子修旧约】
　　三月晦日食○夏新息侯马援卒于军诏收其印绶【马援军至临乡击破蛮兵初援尝有疾虎贲中郎将梁松来候之独拜牀下援不答松意不平诸子问曰梁伯孙帝壻贵重朝廷公卿以下莫不惮之大人柰何独不为礼援曰我乃松父友也虽贵何得失其序乎援兄子严敦并喜讥议通轻侠援前在交阯还书诫之曰吾欲汝曹闻人过失如闻父母之名耳可得闻口不可得言也好议论人长短妄是非政法此吾所大恶宁死不愿闻子孙有此行也龙伯高敦厚周愼口无择言谦约节俭亷公有威吾爱之重之愿汝曹效之杜季良豪侠好义忧人之忧乐人之乐父丧致客数郡毕至吾爱之重之不愿汝曹效也效伯高不得犹为谨敕之士所谓刻鹄不成尚类鹜者也效季良不得陷为天下轻薄子所谓畵虎不成反类狗者也伯高者山都长龙述也季良者越骑司马杜保也防保仇人上书讼保为行浮薄乱群惑众伏波将军万里还书以诫兄子而梁松窦固与之交结帝召松固以讼书及援诫书示之松固叩头流血而得不罪诏免保官擢拜龙述为零陵太守松由是恨援及挼讨武陵蛮军次下隽有两道可入从壶头则路近而水险从充则涂夷而运逺耿舒欲从充道援以为弃日费粮不如进壶头搤其咽喉充贼自破以事上之帝从援策进营壶头贼乗高守隘水疾船不得上防暑甚士卒多疫死援亦中病乃穿岸为室以避炎气贼每升险鼔噪援輙曵足以观之左右哀其壮莫不为之流涕耿舒与兄好畤侯弇书曰前舒上书当先击充粮虽难进而兵马得用军人数万争欲先奋今壶头竟不得进大众怫鬰行死诚可痛惜前到临乡贼无故自致若夜击之即可殄灭伏波类西域贾胡到一处輙止以是失利今果疫疾皆如舒言弇得书奏之帝乃使梁松乗驿责问援因代监军防援卒松因是搆陷援帝大怒追收援新息侯印绶初援在交阯常饵薏苡实能轻身胜瘴气军还载之一车及卒后有上书譛之者以为昔所载还皆明珠文犀帝益怒援妻孥惶惧与严草索相连诣阙请罪帝乃出松书以示之方知所坐上书诉寃前云阳令朱勃诣阙上书曰窃见故伏波将军马援间者南讨立陷临乡师已有业未竟而死吏士虽疫援不独存惟援得事朝廷二十二年北出塞漠南渡江海触冒害气僵死军事名灭爵絶国土不传海内不知其过众庶未闻其毁家属杜门不归墓怨隙并兴宗亲怖栗死者不能自列生者莫为之讼臣窃伤之愿下公卿平援功罪宜絶宜续以厌海内之望帝意稍解胡氏曰梁松坐马援书叩头流血帝所亲见也而使之乗驿责援代监其军援请营壶头耿舒请从充道两事俱上帝从援策寻复听舒咎援失利诬陷之言又自松口帝平日料敌制胜明见万里之外乃于此举屡失事宜得非春秋既髙智有所困耶不然有臣如援而不保令终其为君徳之累岂小小哉】集览【临乡七制注临乡乡名属武陵县松父松之父名统下隽注见晋惠帝大安二年壶头山名也山在石开处数十丈其上名曰天门在辰州沅陵县东山边有石窟即马援所穿室以避炎气者武陵记曰此山头与东海方壶山相似神僊多所游集因名壶头方舆记曰山形似壶因以名山从充充县名属武陵郡从者由也好畤侯畤音止好畤县名属右扶风耿弇所封邑也今京兆府干州属县怫鬰行死怫鬰蕴积也行死犹言将死魏武帝乐府曰中心何怫鬰薏苡实薏苡药名味甘微寒主风湿痹下气乆服轻身延年文犀犀南徼外兽尔雅注形似水牛猪头二角一在顶一在鼻文犀即通天犀角上白缕直至端妻孥孥子也通作帑记中庸注古者谓子孙曰帑与严草索相连严援之兄子名晋灼曰古者相随坐罪不至扑刑者令衣褐帯索相随以执役所谓胥靡者是间者犹言近间也以厌海内之望厌益渉反伏也望怨也】正误【以厌海内之望今按厌塞也满也望愿望也】质实【一统志云山都秦之县名属南阳郡汉因之东汉为侯国后废之故城在襄阳府城南中庐镇龙述京兆人杜保同上零陵郡名注见晋武帝太康元年壶头山名在辰州府城东百三十里以山头与东海方壶相似故名汉建武间武陵蛮叛马援等征之进营壶头防暑甚士卒多疫死援穿山为室以避炎气今山边有石窟即援所居室也充汉之县名属武陵郡晋废之唐复置寻省之故城在岳州府慈利县西二百四十里耿舒茂陵人弇之弟好畤汉之县名属右扶风后周省之故城在西安府干州城东七里新息县名注见平帝元始四年云阳汉之县名昭帝所置属安定郡晋宋以后俱仍旧唐初废之故址在西安府泾阳县西北七十里】
　　书法【春秋书卒于师嘉死事也上书卒于军下书收其印绶帝之失大矣特书诏讥之终纲目书卒于军八诈建武九年】
　　发明【君臣之交难矣哉马援当云扰之初择君而事一见世祖恢廓大度知其帝王有真即委质臣服帝亦推诚用之由是奋其智能建立事功为中兴名臣及其晚节乃不能自保况援此行止于未能成功而已非有败军杀将之罪何为怒之若此纲目书援卒于军则见其没于王事之实书诏收印绶则见其无罪可书之实由是观之明如光武皆如马援犹不保始终况他人乎吁】
　　冬十月监军谒者宗均矫制告谕群蛮降之
　　【谒者宗均监援军援既卒军士疫死者大半蛮亦饥困均乃与诸将议曰今道逺士病不可以战欲权承制降之何如诸将莫敢应均曰夫忠臣出境有可以安国家専之可也乃矫制调伏波司马吕种守沅陵长命种奉诏书入虏营告以恩信因勒兵随其后蛮夷震怖冬十月共斩其大帅而降于是均入贼营散其众遣归本郡为置长吏而还群蛮遂平均未至先自劾矫制之罪上嘉其功迎赐以金帛】质实【一统志云沅陵本秦黔中郡地名汉初为长沙国下隽县地后置沅陵县属武陵郡晋因之陈为沅陵郡治隋辰州治此唐宋元仍旧至本朝因之为辰州府治所仍属焉】
　　书法【矫制虽有功必书矫纲目之修君臣之义而已矣】
　　辽西乌桓内属置校尉以领之
　　【是嵗辽西乌桓大人郝旦等率众内属诏封乌桓渠帅为侯王君长者八十一人使居塞内布于縁边诸郡令招来种人给其衣食遂为汉侦候助击匈奴鲜卑时司徒掾班彪上言乌桓天性轻黠好为寇贼若乆故纵而无总领者必复掠居人但委主降掾吏恐非所能制臣愚以为宜复置乌桓校尉诚有益于附集省国家之边虑帝从之于是始复置校尉于上谷寗城开营府并领鲜卑赏赐质子嵗时互市焉】集览【寗城县属上谷郡案上谷今保定路易州是】质实【辽西乌桓注见献帝建安十年上谷郡名注见秦王政三年】
　　【庚戌】二十六年春正月诏増百官俸
　　【千石已上减于西京旧制六百石已下増于旧秩】
　　初作夀陵
　　【帝曰古者帝王之皆陶人瓦器木车茅马使后世之人不知其处太宗识终始之义景帝能述遵孝道遭天下反覆而霸陵独完受其福岂不羙哉今所制地不过二三顷无为山陵陂池裁令流水而已使迭兴之后与丘陇同体胡氏曰光武幸南阳宗戚丐复十年帝曰天下至重日复一日敢望许久邪及夀陵初作即有迭兴之念此皆理所必至而人所讳言者明逹如是宜其永终天禄享国久长也】集览【作夀陵夀陵即原陵也去洛阳十五里帝生前豫作陵墓故曰夀陵案作夀陵非礼也家语曰孔子在宋见桓魋自为石椁冉子仆曰礼凶事不豫此何谓也孔子曰既死而议谥谥定而卜既而立庙皆臣子之事非所豫属也况自为之哉陶人陶瓦为人之形也礼记注以陶去土而为之故谓之陶陂池顔之推刋谬正俗曰东观记光武作夀陵云为山陵陂池案陂池当读如坡陁犹言靡迤耳言不须髙作山陵但令小隆起坡迤然裁得流泄水潦耳今读者谓为陂池令得流水此读非也使迭兴之后与丘陇同体丘小山陇大阪也谓异时易姓受命之后庶使陵墓与丘陇之形体无别丐复愿赐复事在十九年】书法【皇帝践阼即起陵邑汉旧制也于是帝即位二十六年矣始作夀陵制度简易故特书初美之也是故宣帝作杜陵书初光武作夀陵书初明帝作夀陵书初皆乆而后作者也】
　　立南单于庭置使匈奴中郎将以领之
　　【遣中郎将叚郴副校尉王郁使南匈奴立其庭去五原西部塞八十里诏听南单于入居云中始置使匈奴中郎将将兵卫防之】
　　秋南单于遣子入侍考异【南上漏匈奴二字】
　　【诏赐单于冠带玺绶车马金帛甲兵仗器又转河东米糒牛羊以赡给之令中郎将将弛刑五十人随单于所处参辞讼察动静单于嵗尽輙遣奉奏送侍子入朝汉遣谒者送前侍子还单于庭赐单于及阏氏左右贤王以下缯防合万匹嵗以为常于是云中五原朔方北地定襄鴈门上谷代八郡民归于本土遣谒者分将弛刑补治城郭发遣边民在中国者布还诸县皆赐以装钱转给粮食时城郭兵墟扫地更为上乃悔前徙之】集览【弛刑弛或作施亦音防有赦令罪人去其钳鉄赭衣谓之弛刑即输赎徒作者】
　　冬徙南单于居西河美稷
　　【冬南单于五骨都侯子复将其众三千人归南部北单于使骑追击悉获其众南单于遣兵拒之逆战不利于是复诏单于徙居西河美稷因使叚郴王郁留西河拥防之令西河长史嵗将骑二千弛刑五百人助中即将卫防单于冬屯夏罢自后以为常南单于既居西河亦列置诸部王助汉扞戍北地朔方五原云中定襄鴈门代郡皆领部众为郡县侦逻耳目北单于惶恐颇还所畧汉民以示善意钞兵每到南部下还过亭堠輙谢曰自击亡虏薁鞬日逐耳非敢犯汉民也】集览【亡虏薁鞬日逐薁鞬日逐于二十四年附汉故称亡虏】质实【西河郡名注见周威烈王二十三年美稷县名注见安帝永初二年】
　　【辛亥】二十七年夏大司徒况卒○五月诏三公去大名改司马曰太尉○以赵憙为太尉冯勤为司徒质实【马勤魏郡人杨曽孙】○北匈奴求和亲不许
　　【北匈奴遣使诣武威求和亲帝召公卿廷议不决皇太子言曰南单于新附北虏惧于见伐故倾耳而听争欲归义耳今未能出兵而反交通北虏臣恐南单于将有二心北虏降者且不复来矣帝然之告武威太守勿受其使臧宫马武上书曰虏今人畜疫死旱蝗赤地疲困乏力不当中国一郡万里死命县在陛下岂宜固守文徳而堕武事乎今命将临塞厚县购赏谕告髙句骊乌桓鲜卑攻其左发河西四郡天水陇西羌胡击其右如此北虏之灭不过数年诏报曰今国无善政灾变不息百姓惊惶人不自保而复欲逺事边外乎孔子曰吾恐季孙之忧不在颛且北狄尚彊而屯兵警备闻之事恒多失实诚能举天下之半以灭大冦岂非至愿茍非其时不如息民自是诸将莫敢言兵事者】集览【赤地空尽无物曰赤臧宫传注赤地言在地之物皆尽也陛下蔡邕曰陛阶也所由升堂也天子必有近臣立于陛侧谓之陛下者群臣与天子言不敢指斥故呼在陛下者与之言因卑达尊之意上书亦如之】质实【武威郡名注见建武十年】
　　夀张侯樊宏卒
</div>
    <div class="pagination">
<a href="御批资治通鉴纲目_page42.html">上一页</a><span>...</span><a href="御批资治通鉴纲目_page38.html">38</a><a href="御批资治通鉴纲目_page39.html">39</a><a href="御批资治通鉴纲目_page40.html">40</a><a href="御批资治通鉴纲目_page41.html">41</a><a href="御批资治通鉴纲目_page42.html">42</a><span class="current-page">43</span><a href="御批资治通鉴纲目_page44.html">44</a><a href="御批资治通鉴纲目_page45.html">45</a><a href="御批资治通鉴纲目_page46.html">46</a><a href="御批资治通鉴纲目_page47.html">47</a><a href="御批资治通鉴纲目_page48.html">48</a><span>...</span><a href="御批资治通鉴纲目_page44.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
