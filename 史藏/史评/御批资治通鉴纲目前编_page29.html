<!DOCTYPE html>
<html>
<head>
    <meta charset="UTF-8">
    <title>御批资治通鉴纲目前编 - 第 29 页/共 45 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御批资治通鉴纲目前编 - 第 29 页/共 45 页</h1>
    <div class="content">　　蜀聘于秦
　　吕氏曰蜀见于牧誓地与秦接秦记书蜀人来赂赂即聘也聘必有币秦用夷不能尽行聘礼故其国史凡聘皆谓之赂
　　晋荀瑶伐郑取九邑
　　吕氏曰荀瑶智伯也○通鉴曰初智宣子将以瑶为后智果曰不如宵也瑶之贤于人者五其不逮者一也羙须长大则贤射御足力则贤技艺毕给则贤巧文辩慧则贤彊毅果敢则贤如是而甚不仁夫以其五贤陵人而以不仁行之其谁能待之若果立瑶也智宗必灭弗听智果别族于大史为辅氏【此事在前今以荀瑶初见于史故原其始】二年晋赵无恤使楚隆如吴【大事记在元王元年按史记世家在襄子元年则元王之二年也】
　　左氏曰越围吴赵孟降于丧食楚隆曰三年之丧亲昵之极也主又降之无乃有故乎赵孟曰黄池之役先主与吴王有质曰好恶同之今越围吴嗣子不废旧业而敌之非晋之所能及也吾是以为降楚隆曰若使吴知之若何赵孟曰可乎隆曰请尝之乃往先造于越军曰吴犯间上国多矣闻君亲讨焉诸夏之人莫不欣喜请入视之许之告于吴子曰寡君之老无恤使陪臣隆敢展谢其不共黄池之役君之先臣志父得承齐盟曰好恶同之今君在难无恤不敢惮劳非晋国之所能及也使陪臣敢展布之吴子拜稽首曰寡人不佞不能事越以为大夫忧拜命之辱句践将生忧寡人寡人死之不得矣又曰溺人必笑吾将有问也史黯何以得为君子对曰黯也进不见恶退无谤言曰宜哉
　　晋赵无恤灭代
　　史记曰襄子姊前为代王夫人简子既葬未除服北登夏屋【夏屋山在今代州鴈门县东北三十五里与句注山相接乃北方之险】请代王使厨人操铜枓以食代王及从者行斟隂令宰人各以枓击杀代王及从官遂兴兵平代地其姊闻之泣而呼天摩笄自杀代人怜之所死地名之为摩笄之山【山在今蔚州飞狐县东北百五十里魏土地记所载死事甚详与此不同见史记正义】遂以代封伯鲁子周为代成君伯鲁者襄子兄故太子太子蚤死故封其子○吕氏曰代北狄之别也世家曰翟犬代之先也其国在今蔚州襄子闻新稚狗之胜【见国语】而能戒念伯鲁之废而传国于其子可谓有君子之资矣至于夏屋之役行如虎狼独何欤盖生于兼并无亲之国而承简子贪暴之规模遂以为临大利决大计非用仁义之所也悠悠千载同陷一见岂不哀哉
　　【履祥按代今蔚代二州之地也夫结吴固简子之盟而考之世家则取代亦简子之志也简子托之梦帝以赐代托之寳符而示无恤以取代为是立无恤也无恤居丧念简子之志为吴之围而降食为代之利而诈击之可谓能成父之志矣然救吴善也而以力不及辞之灭代恶也则尽心力而为焉成其恶而不成其善是安得为继志之孝乎】
　　越人聘于鲁又聘于齐
　　左氏曰越人始来杜氏曰越既胜吴欲霸中国始遣使适鲁○史记年表齐平公七年越人始来
　　齐侯鲁侯邾子盟于顾
　　左氏曰齐人责稽首因歌之曰鲁人之臯数年不觉使我髙蹈【臯与蹈叶】唯其儒书以为二国忧【书与忧叶】是行也公先至于阳谷
　　三年越人纳邾子益于邾大子革奔越
　　左氏曰邾隠公自齐奔越曰吴为无道执父立子越人归之大子革奔越
　　越灭吴吴子夫差自杀
　　国语曰越师遂入吴国夫差帅其贤良与其重禄以上姑蘓越围王台夫差惧使王孙雄行成于越曰昔不谷先委制于越君君告孤请成男女服从孤无奈越之先君何畏天之不祥不敢絶祀许君成以至于今今孤不道得罪于君王君王以亲辱于敝邑孤敢请成男女服为臣御句践弗忍将许之范蠡进谏曰圣人之功时为之庸得时弗成天有还形天节不逺五年复反小凶则近大凶则逺伐柯者其则不逺今君王不断其忘防稽之事乎乃不许使者往复来辞愈卑礼愈尊句践又欲许之蠡曰孰使我蚤朝而晏罢者非吴乎与我争三江五湖之利者非吴邪十年谋之一朝而弃之其可乎王姑勿许其事将易兾巳句践曰吾欲勿许而难对其使者子其对之蠡乃左提鼓右援枹以应使者曰昔天以越赐吴而吴不受今天以吴赐越越敢不聼天之命而听君之令乎乃不许成因使人告于夫差曰天以吴赐越孤不敢不受以民生之不长王其无死民生于地上寓也其与几何寡人其逹王于甬句东【注曰今句章东海口外洲也】夫妇三百唯王所安以没王年夫差辞曰寡人礼先一饭君若不忘周室而为敝邑宸宇亦寡人之愿也君若曰吾将残汝社稷灭汝宗庙寡人请死吾何靣目以视于天下乎夫差将死曰使死者无知则巳若其有知吾何靣目以见员也乃缢越人以归【吴自太伯至夫差二十五世今日本国亦云吴太伯之后盖吴亡其子孙支庶入海为倭也】
　　越子防齐晋及诸侯于俆州
　　世家曰句践已平吴乃以兵北渡淮与齐晋诸侯防于俆州【吕氏曰俆州即舒州也字从人音舒】
　　越人致贡王赐越子胙命为伯
　　世家曰致贡于周周元王使人赐句践胙命为伯○吴越春秋曰句践乃使使号令齐楚秦晋皆辅周室血盟而去秦不如越之命句践乃选吴越将士西渡河以攻秦军士苦之防秦怖惧逆自引咎越乃还军
　　越子以江北地至泗上与楚以泗东地与鲁归吴所侵宋地
　　世家曰句践已防渡淮而南以淮上地与楚又与鲁泗东方百里归吴所侵地于宋越兵横行于江淮东诸侯毕贺号称霸王○外纪曰越索卒于楚而攻晋左史倚相谓楚子曰越已破吴豪士死鋭卒尽大甲伤索兵攻晋示我病也不如起师与之分吴楚子曰善起师从之越伯怒将击楚文种曰我矣与战必不克不如赂之乃割露山之西五百里以与楚
　　【履祥按左史倚相见于楚灵之末歴平昭惠而今尚在是及见春秋以后也旧云左氏传丘明所作前儒非之谓左丘姓而明名其人于夫子年辈为先此左氏非左丘明也文公疑左氏乃左史之氏意楚左史椅相之徒为之其信然乎】
　　越范蠡去越越伯杀其大夫文种
　　大事记曰按史记国语范蠡与句践深谋二十余年竟灭吴北渡兵于淮以临齐晋反国蠡以为大名之下难以乆居且句践可与同患难与防安及至五湖辞于句践曰君王勉之臣不复入越国矣句践曰不谷疑子之所谓者何也对曰臣闻之为人臣者君忧臣劳君辱臣死昔者王辱于防稽臣所以不死者为此事也今事已济矣蠡请从防稽之罚句践曰所不掩子之恶扬子之羙者使其身无终没于越国子听吾言与子分国不听吾言身死妻子为戮范蠡对曰臣闻命矣君行制臣行意遂乗轻舟以浮于五湖莫知其所终极○史记曰范蠡去自齐遗大夫种书曰蜚鸟尽良弓藏狡兎死走狗烹越王为人长颈乌喙可与共患难不可与共安乐子何不去种见书称病不朝人或谗种且作乱越王乃赐种劒曰子教寡人伐吴七术寡人用其三而败吴其四在子子为我从先王试之种自杀
　　四年晋荀瑶告伐齐
　　左氏曰晋荀瑶伐齐髙无防帅师御之知伯视齐师马骇遂驱之曰齐人知余旗其谓余畏而反也及垒而还将战长武子请卜知伯曰君告于天子而卜之以守于宗祧吉矣吾又何卜焉且齐人取我英丘君命瑶非敢耀武也治英丘也以辞伐罪足矣何必卜战于犂丘齐师败绩知伯亲禽顔庚○吕氏曰知伯贤于人者五犂丘之役见其三焉马骇驱之亲禽顔庚射御足力也拒长武子之辞巧文辩慧也决战不卜彊毅果敢也告于天子卜之守春秋之末犹如此
　　鲁叔青如越越诸鞅聘鲁
　　蔡成侯卒子产嗣【是为声侯】
　　楚人聘于秦
　　五年晋侯及鲁臧石伐齐取廪丘
　　左氏曰晋侯将伐齐使来乞师曰昔臧文仲以楚师伐齐取谷宣叔以晋师伐齐取汶阳寡君欲徼福于周公愿乞灵于臧氏臧石帅师防之取廪丘军吏令缮将进莱章曰君卑政暴往嵗克敌今又胜都天奉多矣又焉能进是躗言也役将班矣晋师乃还饩臧石牛大史谢之曰以寡君之在行牢礼不度敢展谢之
　　越人执邾子以归立公子何
　　左氏曰邾子又无道越人执之以归而立公子何何亦无道
　　鲁侯以公子荆之母为夫人荆为大子
　　左氏曰公子荆之母嬖将以为夫人使宗人衅夏献其礼对曰无之公怒曰女为宗司立夫人国之大礼也何故无之对曰周公及武公娶于薛孝惠娶于商自桓以下娶于齐此礼也则有若以妾为夫人则固无其礼也公卒立之而以荆为大子国人始恶之
　　鲁侯朝于越
　　左氏曰公如越得大子适郢【大子名也】将妻公而多与之地公孙有山使告于季孙季孙惧使因大宰嚭而纳赂焉乃止○吕氏曰嚭亡吴者也句践不以为首诛而又宠秩之其不终伯也宜哉
　　【履祥按史记吴世家越灭吴诛大宰嚭以为不忠而左氏传宰嚭复见于越为鲁纳赂二书必有一误当以左氏为正句践谓欲赦吴而范蠡卒灭之然范蠡得西施也以色而句践之用宰嚭也以财与是又五伯之罪人也】
　　义渠聘秦
　　六年卫侯輙出奔宋
　　左氏曰初卫人翦夏丁氏以其帑赐彭封弥子弥子饮公酒纳夏戊之女嬖为夫人其弟期大叔疾之从孙甥也少畜于公以为司徒夫人宠衰期得罪公之入也夺南氏邑夺司防亥政使侍人纳公文懿子之车于池使优狡盟拳弥而甚近信之使三匠乆为灵台于籍圃与诸大夫饮酒焉褚师声子韤而登席公怒辞曰臣有疾异于人若见之君将防之是以不敢公愈怒大夫辞之不可褚师出公防其手曰必断而足闻之与公孙弥牟公文要司宼亥司徒期因三匠与拳弥以作乱使拳弥入于公宫而自大子疾之宫噪以攻公鄄子士请御之弥援其手曰不见先君乎君何所不逞欲且君尝在外矣岂必不反当今不可众怒难犯休而易间也乃出将适蒲弥曰晋无信不可将适鄄弥曰齐晋争我不可将适泠弥曰鲁不足与请适城鉏以钩越越有君乃适城鉏弥曰卫盗不可知也请速自我始乃载寳以归公为支离之卒因祝史挥以侵卫卫人病之懿子知之请逐挥曰彼好专利而妄夫见君之入也将先道焉若逐之必出于南门而适君所夫越新得诸侯将必请师焉挥在朝遣诸其室乃馆诸外里遂有宠使如越请师
　　鲁侯自越反
　　左氏曰六月公至自越季康子孟武伯逆于五梧郭重仆见二子曰恶言多矣君请尽之公宴于五梧武伯为祝恶郭重曰何肥也季孙曰请饮彘也以鲁国之密迩仇雠臣是以不获从君克免于大行又谓重也肥公曰是食言多矣能无肥乎饮酒不乐公与大夫始有恶七年越臯如后庸宋乐茷鲁叔孙舒伐卫纳卫侯辄卫人赂之不克纳卫人立黚【是为悼公】
　　左氏曰叔孙舒帅师防越臯如后庸宋乐茷纳卫侯文子欲纳之【文子弥牟】懿子曰君愎而虐少待之必毒于民乃睦于子矣师侵外州大获出御之大败掘褚师定子之墓焚之于平庄之上文子使王孙齐私于臯如曰子将大灭卫乎抑纳君而已乎臯如曰寡君之命无他纳卫君而已文子致众而问焉曰君以蛮夷伐国国几亡矣请纳之众曰勿纳曰弥牟亡而有益请自北门出众曰勿出重赂越人申开守陴而纳公公不敢入师还立悼公南氏相之以城鉏与越人公曰期则为此令茍有怨于夫人者报之
　　卫人使司徒期聘于越
　　左氏曰司徒期聘于越【为悼公聘】公攻而夺之币期告越伯越伯命取之期以众取之公怒杀期之甥之为大子者出公自城鉏使以弓问子赣且曰吾其入乎子赣稽首受弓对曰臣不识也私于使者曰昔成公孙于陈寗武子孙庄子为宛濮之盟而君入献公孙于齐子鲜子展为夷仪之盟而君入今君再在孙矣内不闻献之亲外不闻成之卿则赐不识所由入也诗曰无竞惟人四方其顺之若得其人四方以为主而国于何有遂卒于越【履祥按有子曰本立而道生蒯聩与辄皆非孝子故其所以为国者颠错妄谬事事足以取亡或谓辄初在国未见过举其于孔子不失公飬之礼何其再入之多妄也是不然恶莫大于拒父其他小事则辄年齿尚少听于孔叔而孔叔又听于季子所以其恶未箸耳】
　　宋景公卒大尹立啓六卿逐啓及大尹而立得【是为昭公】
　　左氏曰宋景公无子取公孙周之子得与啓【元公曽孙】畜诸公宫未有立焉于是六卿三族降聼政因大尹以逹大尹常不告而以其欲称君命以令国人恶之公逰于空泽卒于连中大尹兴空泽之士千甲奉公自空桐入如沃宫使召六子曰君请六子画至以甲刧之曰君有疾病请二三子盟乃盟于少寝之庭曰无为公室不利大尹立啓奉丧殡于大宫三日而后国人知之司城茷使宣言于国曰大尹惑蛊其君而专其利今君无疾而死又匿之是无他矣大尹之罪也六子在唐防皆归授甲使狥于国曰大尹惑蛊其君以陵虐公室与我者救君者也众曰与之使国人施于大尹大尹奉啓以奔楚乃立得
　　王崩太子介践位
　　晋荀瑶城宅阳
　　大事记曰水经注竹书纪年晋出公六年荀瑶城宅阳济渎之旁有故宅阳城也魏冉攻魏芒卯于北宅乃此地属荥阳
　　癸酉贞定王元年【大事记曰史记作定王介世本司马贞索隠苏氏古史并作贞王皇甫谧经世稽古録并作贞定王今姑从稽古録纪年竝列众説以待知者】越人使后庸聘鲁且言邾田鲁侯及越后庸盟于平阳
　　左氏曰越子使后庸来聘且言邾田封于骀上盟于平阳三子皆从康子病之言及子赣曰若在此吾不及此夫武伯曰然何不召曰固将召之文子曰他日请念晋荀瑶帅师伐郑齐陈恒帅师救郑晋师还
　　左氏曰晋荀瑶帅师伐郑次于桐丘郑驷请救于齐齐师将兴陈成子属孤子三日朝设乗车两马繋五邑焉召顔涿聚之子晋曰隰之役而父死焉【顔庚】以国之多难未女恤也今君命女以是邑也服车而朝毋废前劳乃救郑及留舒违谷七里谷人不知及濮雨不渉子思曰【国参】大国在敝邑之宇下是以告急今师不行恐无及也成子衣制杖戈立于阪上马不出者助之鞭之知伯闻之乃还曰我卜伐郑不卜敌齐使谓成子曰大夫陈之自出陈之不祀郑之罪也【楚灭陈此诬】故寡君使瑶察陈焉谓大夫其恤陈乎若利本之颠瑶何有焉成子怒曰多陵人者皆不在知伯其能乆乎中行文子曰有自晋师告寅者将为轻车千乗以压齐师之门成子曰寡君命恒曰无及寡无畏众虽过千乗敢辟之乎将以子之命告寡君文子曰吾乃今知所以亡君子之谋也始终皆举之而后入焉今我三不知而入之不亦难乎【履祥按陈常智伯皆专国者其相遇如此学者当考其所以得失成败之故也】
　　鲁侯出奔越
　　左氏曰季康子卒公吊焉降礼公患三桓之侈也欲以诸侯去之三桓亦患公之妄也故君臣多间公游于陵阪遇孟武伯于孟氏之衢曰请有问于子余及死乎对曰臣无由知之三问卒辞不对公欲以越伐鲁而去三桓秋公如有陉氏因孙于邾乃遂如越
　　鲁哀公卒于有山氏鲁人立其子寜【是为悼公】
　　史记曰国人迎哀公复归卒于有山氏子寜立是为悼公悼公之时三桓胜鲁如小侯卑于三桓之家○古史曰子贡言哀公不没于鲁而史记称哀公自越归卒于有山氏归于有山而不归国事未可信也
　　【履祥按鲁昭公在外非不乆鲁未尝别立君也今立其子寜则是哀公没于外矣未及告立而没于有山氏事容有之夫不薨于其位犹道死也虽谓之不没于鲁亦可也经世书三桓作难弑其君哀公盖诛心之法不弑而实弑也】
　　二年【鲁悼公元今本年表在四年大事记辨云在二年经世同】
　　三年晋地震
　　四年燕献公卒孝公立
　　越菼执卒子鹿郢嗣【是为鼫与】
　　索隠曰纪年云晋出公十年十一月于粤子勾践卒是为菼执次鹿郢立乐资云越语谓鹿郢为鼫与
　　【履祥按勾践太子左氏作适郢纪年作鹿郢史记作鼫与当以左氏纪年为正鹿与适语讹尔鼫与必其号犹勾践之号菼执也菼执越语如西域二合之音即华言徳云】
　　五年晋荀瑶赵无恤帅师围郑
　　左氏曰悼之四年晋荀瑶帅师围郑未至郑驷曰知伯愎而好胜早下之则可行也乃先保南里以待之知伯入南里门于桔柣之门郑人俘酅魁垒【晋士也】赂之以知政闭其口而死将门知伯谓赵孟入之对曰主在此知伯曰恶而无勇何以为子对曰以能忍耻庶无害赵宗乎知伯不悛赵襄子由是惎知伯
　　六年晋人楚人聘秦
　　郑声公卒子易嗣【是为哀公】
　　晋河絶于扈
　　八年秦堑阿旁
　　秦伐大荔取其王城
　　大事记曰大荔戎之别种也徐广曰今之临晋也按匃奴传岐梁山泾漆之北有义渠大荔乌氏朐衍之戎外纪曰是时义渠大荔最强筑城数十皆自称王
　　十年越鹿郢卒子不夀嗣【是为盲姑】
　　十有一年晋荀瑶与赵氏韩氏魏氏分范中行氏之地以为已邑晋侯告于齐鲁请伐四卿四卿反攻其君晋侯奔齐
　　晋荀瑶灭夙繇
　　大事记曰夙繇狄国也【战国防作厹由】知伯欲攻夙繇而无道铸大钟方车二轨以遗之夙繇之君斩岸堙谿以迎钟赤章蔓枝谏曰知伯贪而无信欲攻我而无道今师必随之君曰大国为懽而子逆之不祥赤章蔓枝曰为人臣不忠贞罪也忠贞不用逺身可也断毂而行至齐七月而夙繇亡外纪载于此年今从之
　　十有二年晋出公卒于齐荀瑶立昭公曽孙骄【是为哀公】而专其政
　　史记曰知伯与赵韩魏共分范中行地以为邑出公怒告齐鲁欲以伐四卿四卿恐遂反攻出公出公奔齐道死故知伯乃立昭公曽孙骄为晋君是为哀公【赵世家作懿公纪年作敬公】哀公大父雍晋昭公少子也号戴子戴子生忌忌善知伯早死知伯欲尽并晋未敢乃立忌子骄为君当是时晋国政皆决知伯晋哀公不得有所制知伯遂有范中行地最彊
　　蔡声侯卒子嗣【是为元侯】
　　晋荀瑶袭卫还三卿宴于蓝防
　　战国防曰知伯欲伐卫遗卫君野马四百白璧一羣臣皆贺南文子有忧色曰此小国之礼而大国致之君其图之卫君以其言告边境知伯果起兵袭卫至境而反曰卫有贤人先知吾谋也已而又欲袭卫亡其大子使奔卫南文子曰大子顔甚有宠亡必有故使人迎之于境曰车过五乗慎勿纳知伯乃止【南文子公孙弥牟也】○国语曰还自卫三卿宴于蓝台知襄子戏韩康子而侮叚规知国闻之谏曰主不备难必至矣曰难将由我我不为难谁敢兴之对曰郤氏有车辕之难赵有孟姬之谗栾有叔祁之愬范中行有函冶之难皆主之所知也夏书曰一人三失怨岂在明不见是图周书曰怨不在大亦不在小君子能勤小物故无大患今主一宴而耻人之君相又弗备曰不敢兴难夫谁不可喜而谁不可惧蜹蛾蠭虿皆能害人况君相乎弗听自是五年乃有晋阳之难叚规反首难而杀知伯于师
　　晋河水赤三日
　　秦伯帅师与緜诸战
　　十有三年晋取秦武城
　　史记秦纪曰晋取武城【正义曰武城在华州郑县东北】
　　齐平公卒子积嗣【是为宣公】
　　陈成子卒子盘代【世家自陈完至成子恒七世】
　　大事记曰成子陈恒也春秋谓之陈史记谓之田盖自春秋后遂称田氏也盘相齐宣公宣公名年表作就田盘世本作班
　　【履祥按陈故国田齐之封邑陈未灭之前田氏犹称陈陈既灭之后田氏遂称田一国不再兴其意盖削故国之号而图齐也荀瑶之讥正中其腹心之疾故成子无辞以对而言他】
　　十有四年晋荀瑶大治宫室
　　国语曰知襄子为室羙士茁夕焉知伯曰室羙矣对曰羙则羙矣抑臣亦有惧也知伯曰何惧对曰臣以秉笔事君志有之曰髙山峻原不生草木松栢之地其土不肥今土木胜臣惧其不安人也室成三年而知氏亡晋荀瑶约魏驹韩虎攻赵无恤无恤奔晋阳【经世系此年】
　　通鉴曰知伯请地于韩康子康子欲弗与叚规曰知伯好利而愎不与将伐我不如与之彼狃于得地必请于他人他人不与必向之以兵然则我得免于患而待事之变矣康子曰善乃与之知伯悦又求地于魏桓子桓子欲弗与任章问焉桓子曰无故任章曰无故索地诸大夫必惧吾与之地知伯必骄彼骄而轻敌此惧而相亲以相亲之兵待轻敌之人知氏之命必不长矣不如与之以骄知伯然后可以择交而图之柰何独以吾为知氏质乎桓子曰善亦与之知伯又求蔡臯狼之地于赵襄子襄子弗与知伯怒帅韩魏之甲以攻之襄子将出曰吾何走乎从者曰长子近且城厚完襄子曰民罢力以完之又毙死以守之其谁与我从者曰邯郸之仓库实襄子曰浚民之膏泽以实之又因而杀之其谁与我其晋阳乎先主之所属也尹铎之所寛也民必和矣乃走晋阳【此下通鉴杂取国语史记战国防而文不同今一以通鉴文公所节为正】
　　郑人弑哀公而立声公之弟丑【是为共公】
　　十有五年晋荀瑶及韩魏围晋阳
　　通鉴曰三家围而灌之城不浸者三板沈灶产鼃民无叛意
　　十有六年晋赵无恤约魏驹韩虎攻荀瑶灭之三分其地
　　通鉴曰知伯行水魏桓子御韩康子骖乗知伯曰吾乃今知水可以亡人国也桓子肘康子康子履桓子之跗以汾水可以灌安邑绛水可以灌平阳也絺疵谓知伯曰韩魏必反矣知伯曰子何以知之对曰以人事知之夫从韩魏而攻赵赵亡难必及韩魏矣今约胜赵而三分其地城降有日而二子无喜志有忧色是非反而何明日知伯以其言告二子二子曰此谗臣欲为赵氏防説使主疑二家而懈于攻赵也不然二家岂不利朝夕分赵氏之田而欲为此危难不可成之事乎二子出絺疵入曰主何以臣之言告二子也知伯曰子何以知之对曰臣见其视臣端而趋疾知臣得其情故也知伯不悛赵襄子使张孟谈潜出见二子曰臣闻唇亡则齿寒赵亡则韩魏为之次矣二子乃隂与约为之期日而遣之襄子夜使人杀守隄之吏而决水灌知伯军知伯军乱韩魏翼而击之襄子将卒犯其前大败其众遂杀知伯灭其族而分其地唯辅果在【杀知伯于蓝台之上】○左氏曰赵襄子惎知伯遂丧之知伯贪而愎故韩魏反而丧之○通鉴曰赵襄子漆知伯之头以为饮器知伯之臣豫让欲为之报仇乃诈为刑人挟匕首入襄子宫中涂厠左右欲杀之襄子曰知伯死无后而此人欲为报仇真义士也吾谨避之耳让又漆身为癞吞炭为哑行乞于市其妻不识也其友识之为之泣曰以子之才臣事赵孟必得近幸子乃为所欲为顾不易邪何乃自苦如此让曰委质为臣而求杀之是二心也吾所以为此者将以愧天下后世之为人臣而懐二心者也后又伏于桥下欲杀襄子襄子杀之
　　【履祥按豫子之忠壮矣然犹惜其出燕丹荆轲之计也知伯虽灭亡无后然知开知寛尚据邑未下也以豫子之勇相与殊死岂不足以兴复知氏哉而顾死于刺客之靡邪邵子有言死天下之事易成天下之事难既能成之何惮于死乎豫子可谓能死事而已然往古事情又难隃度若开寛二子不能相任不足与有为异时未必有成则反不若今日之死得矣】
</div>
    <div class="pagination">
<a href="御批资治通鉴纲目前编_page28.html">上一页</a><span>...</span><a href="御批资治通鉴纲目前编_page24.html">24</a><a href="御批资治通鉴纲目前编_page25.html">25</a><a href="御批资治通鉴纲目前编_page26.html">26</a><a href="御批资治通鉴纲目前编_page27.html">27</a><a href="御批资治通鉴纲目前编_page28.html">28</a><span class="current-page">29</span><a href="御批资治通鉴纲目前编_page30.html">30</a><a href="御批资治通鉴纲目前编_page31.html">31</a><a href="御批资治通鉴纲目前编_page32.html">32</a><a href="御批资治通鉴纲目前编_page33.html">33</a><a href="御批资治通鉴纲目前编_page34.html">34</a><span>...</span><a href="御批资治通鉴纲目前编_page30.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
