<!DOCTYPE html>
<html>
<head>
    <meta charset="UTF-8">
    <title>评鉴阐要 - 第 5 页/共 19 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>评鉴阐要 - 第 5 页/共 19 页</h1>
    <div class="content">　　明帝杖撞药崧入牀直令人喷饭
　　宋均为九江守虎皆渡江东去目
　　刘昆既称虎负子渡河宋均在九江虎又渡江东去善政亦视感民何如耳岂有于虎史家侈谈相袭令人致疑循吏之实政其谁之罪耶
　　马后言诸王封域过俭帝谓我子岂宜与先帝子等目
　　马后固不宜请子封而明帝之对亦有失言何则分封已非善政多给更为乱阶妇人不得预朝政以是斥之虽罪后可也至云不宜与先帝子等此尤失之帝王之业固欲其世世承绳以至万世使世世皆行此言必至于无子男之爵立锥之地而后可此则明帝好名矫枉过正之论不自知其蹈于不可循矣故曰虽小道必有可观者焉致逺恐泥
　　章帝
　　时大旱鲍昱因言前治楚事恐未当其罪注
　　昱典治楚事既知寃者过半当时何不即奏而隠忍隔十年因灾变始及之以是为直其谁不能
　　郑众奏耿恭单兵守城凿山为井煮弩为粮以当匈奴宜蒙显爵诏拜恭骑都尉目
　　凿山煮弩与苏武吞氊齧雪同节然以之表忠则可以此为足延累月经年则不经至汉家典属都尉之拜未免失旌功励节之义矣
　　太后诏不许封诸舅爵注
　　我子先帝子之论具见前巻马后此语实明帝好名之意有以启之至马后谦让实足佳然母后而有此诏究所谓好事不如无也
　　封马廖等为列侯纲
　　章帝当成母后谦让之徳斯为真孝曲封外戚以致明徳有长恨之叹尽小节而失大义不但可鄙且可怪矣岂当时史氏亦不无过甚之辞耶
　　诏赐民胎养谷戒俗吏矫饰纲
　　句践早婚嫁重丁男盖小国图霸权宜之术非王道也戒俗吏矫饰足矣天下之大比户皆予以胎养谷三斛何以为继孟子尽信书不如无书之言尽之矣
　　第五伦自言曽却千里马之餽而心不能忘又兄子病夜十往退而寝安己子病不省视而不眠竟夕注
　　伦此言直令人喷饭而史氏方以为诚直吁亦竒矣窦宪杀都乡侯畅太后使宪北击匈奴以赎罪纲
　　不问匈奴应击与否但以宪请赎罪遽令行师此举实为无名
　　和帝
　　聂尚代邓训为校尉欲以恩懐诸羌乃招迷唐使还居大小榆谷迷唐遂与诸种复冦金城塞目
　　邓训得诸部心由张纡失信之后能以恩威服众也聂尚专事招徕适以示弱以致迷唐复叛以姑息为御外夷良计者亦可以鉴矣
　　鲁恭为中牟令螟不入境儿童不捕雏雉注
　　循良自贵实政飞蝗越境儿童不捕雏雉未免夸诞失真与虎不渡河何异耶
　　邓后令禁郡国贡献注
　　郡国贡献本非中壸得预之事今邓后乃以禁絶见称足以觇汉家制度矣
　　安帝
　　封邓隲兄弟为列侯隲辞不受纲
　　邓隲于侯族中尚称贤者然后为大将军本无大功王主以下候望于道光震都鄙又何为者则此辞让亦不过矫情好名之举耳不可谓真贤也
　　诸羌复叛纲
　　诸羌苦豪右徭役是安插既已失宜至叛无器甲而郡县方畏懦不前汉家之政可知矣欲不亡得乎
　　以灾异防免三公仲长统着昌言以论其失注
　　既为三公于宦戚擅权钳口恋职非不能燮理而何然专以灾异诿之则诚过举长统説犹未备
　　司空周章密谋废立事觉自杀目
　　清河之立虽太后之私然章为大臣争之可也争之不从合外廷共立平原王可也无密谋诛人及废后之理其心虽近忠其迹实为乱非人臣正道刘友益谓其死自取当矣
　　羌冦河东縁边令长争上徙郡县以避冦难目
　　百姓不欲徙乃至刈禾稼撤室屋是较羌祸更惨矣然其时安帝未必知也为人上者观此而不思明目达聪诘戎勤政可乎
　　班勇议置西域屯田注
　　班勇所议乃袭超留屯疏勒遗防然其时虚耗特甚勇説本难尽行虽后屯田栁中复通西域为不出勇所料然河西被害实亦有所由也
　　邓太后临朝每躬自减撤以救灾戹目
　　无毁无誉妇人之道躬自减撤以救灾戹岂女后之事耶且前称太后以邓康数谏宗门满盛大怒免官此又称太后诏康等以贵戚食禄面墙弗学为戒记载自相矛盾至此何以传信








　　评鉴阐要巻二
　　钦定四库全书
　　评鉴阐要卷三
　　后汉
　　顺帝
　　孙程等以罪遣就国周举谓不宜忘其援立大德目
　　周举説朱伥以功臣大德不可忘者实椓人也则时称举为忠鲠者亦可见矣
　　大将军梁商卒纲
　　梁商甫殁冀与不疑代起此即王凤覆辙东汉之不为梁氏窃者几希即借宦者诛冀实捄火抱薪之为非曲突徙薪之计也
　　啬夫孙性私赋民钱市衣进父后自首待罪吴祐谓观过知仁还以衣遗其父注
　　掾私赋民钱市衣进父因父言而自首其事即实原其情宥其罪可耳仍以衣遗之民则何辜事出好名不可为训
　　种暠手剑当车目
　　中常侍承帝命召太子恒事也种暠即有所疑随去可也而乃手剑当车是俨然以父子为敌国无诺不俟之谓何史家方誉以为临事不惑可谓无识矣
　　桓帝
　　亷县雨肉纲
　　当时乱政自足以召天变然肉之事则失于竒怪观续汉志引羊祸由于枉诛李固杜乔云云可知
　　马融除南郡太守谒梁不疑梁冀诇知之讽有司劾融贪浊注
　　不疑本与冀为昆弟曾斥张陵之劾冀而史家又谓其好经书不与冀和是自相矛盾矣且李固下狱乃马融所草其倚冀为自固之计者巧矣岂有小忤冀意即不免窜谪者当时记载实不得谓之皆信也
　　陈蕃奏赏滥宠多以致水旱帝颇采其言目
　　采女数千所出仅止五百左右无功降封侯为乡侯如此调停所谓月攘一鸡之类观水旱十伤五六不闻一议赈贷其义自见
　　度尚讨桂阳贼士卒以多获珍宝莫有鬬志尚诡使出猎密焚其营以激厉士卒遂大破诸贼目
　　度尚焚营虽以术御士出于无可如何然较项羽窘迫沉船颇为胜之
　　灵帝
　　封陈蕃为髙阳乡侯不受纲
　　世皆以蕃武并称然武贪援立功即受侯封蕃有旧勋卒辞上赏所见相去甚逺然蕃因武杂考郑飒虽有此曹子何复考为之语终乃以武坐失事机并婴祸败不得辞寡断之讥矣
　　张俭望门投止注
　　张俭亡命迹类岑晊故馥之责俭与贾彪之拒晊所见颇正夫平时既以名士自处罪不逃刑之义尚不能守其名又何足称卒致望门投止连染无辜不亦鄙哉
　　党锢之祸惟申屠蟠独免目
　　申屠蟠未入仕本可以囊括自全独惜陈蕃李膺等号为贤者既得时居位足弭小人之变所处非申屠蟠比乃亦囿于清流虚声率以拘牵坐失事机难辞责贤之备不可徒诿之运会使然也
　　赵苞母为鲜卑所刧质苞出战破贼目
　　程子论赵苞而及徐庶不知庶在当阳与昭烈君臣之分未定尚可言去使庶处苞位亦将舍郡全母乎至方孝孺所言更非正论彼既挟其母以要之欲求两全势必两失首防两端者率用借口为苞计者设计全城可也进战则太速矣然终以死报母则其节有可怜悯而不可竟以不知义罪之矣
　　段颎以阿附王甫自杀目
　　段颎平定两羌汉末将材所谓铮铮佼佼者乃亦阿附阉竖晚节不终虽时势所为然究失卓志矣
　　帝宠张让赵忠等目
　　呼常侍为公母千古竒事如此而不亡国者未之有也王允得张让宾客书与黄巾交通帝责怒让竟不能罪让以事中允目
　　黄巾约封谞等为内应其言犹出于张角弟子至王允奏上张让与黄巾交通之书虽中主亦当立置于法乃反信谗罪允是真亡国之君胡寅以中人以下目之犹为失寛
　　冀州刺史王芬自杀纲
　　王芬谋诛宦官可也至谋废帝是直叛自杀乃自取之无足惜也
　　献帝
　　蔡邕议省和安顺桓四帝庙号目
　　子孙议祖父臣议君此何政耶且当时所当急者不在此也邕汲汲请去已上庙号特媚董卓之为耳所谓逸才多识适足济其邪故孔子训子夏曰毋为小人儒
　　孙坚破董卓卓欲与和亲坚拒之目
　　坚之拒卓词严义正至操责诸将进荥阳未免言大意夸其实别有所图也故操败而坚胜
　　朱儁就李傕之徴谓欲乗傕等之间以济大事注
　　儁与皇甫嵩同着威名乃俱就逆贼之徴而儁较嵩尤陋观其对诸将方谓庸儿小竖变难可乗乃反为刧质大言不慙莫甚于此
　　刘虞讨公孙瓒不克见杀纲
　　虞号为寛厚而军无部伍其惜民庐舍戒无伤余人皆适足自贻伊戚宋襄建文胥用是致乱者然史称瓒居蓟南小城与虞相去不逺又何至兴十万之师乎记载失实比比然矣
　　袁绍围臧洪使陈琳招之不从城陷洪被杀目
　　洪守东郡事迹极类唐张廵其答陈琳云云义正而辞严慷慨有烈士风终能死不失节可谓言行相顾之士矣
　　曹操杀董承纲
　　董承智不及王允而欲效图卓之举非独自杀其身适足以危其主所谓志可矜而智不逮者也然操之得入本由董承与名正讨贼者不可同日语矣
</div>
    <div class="pagination">
<a href="评鉴阐要_page4.html">上一页</a><a href="评鉴阐要.html">1</a><a href="评鉴阐要_page2.html">2</a><a href="评鉴阐要_page3.html">3</a><a href="评鉴阐要_page4.html">4</a><span class="current-page">5</span><a href="评鉴阐要_page6.html">6</a><a href="评鉴阐要_page7.html">7</a><a href="评鉴阐要_page8.html">8</a><a href="评鉴阐要_page9.html">9</a><a href="评鉴阐要_page10.html">10</a><span>...</span><a href="评鉴阐要_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
