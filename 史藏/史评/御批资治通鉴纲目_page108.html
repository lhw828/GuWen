<!DOCTYPE html>
<html>
<head>
    <meta charset="UTF-8">
    <title>御批资治通鉴纲目 - 第 108 页/共 243 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御批资治通鉴纲目 - 第 108 页/共 243 页</h1>
    <div class="content">　　【魏有司奏诸祠祀一千七十五所嵗用牲七万五千五百上皇恶其多杀诏自今非天地宗庙社稷皆勿用牲荐以酒酺】
　　【癸宋主昱元徽元丑年魏延兴三年】春正月魏诏守令劝农事除盗贼【魏诏守令劝课农事同部之内贫富相通家有两牛通借无者县令能静一县刼盗者兼治二县即食其禄能静二县者兼治三县三年迁为郡守郡守自二郡至三郡亦如之三年迁为刺史】
　　二月宋以晋熈王燮为郢州刺史
　　【宋桂阳王休范素凡讷少知觧物情亦不向之故太宗之末得免扵祸及是自谓尊亲莫二应入为宰辅既不如志怨愤颇甚典籖许公舆为之谋主令休范折节下士逺近赴之収养勇力缮治器械朝廷知之隂为之备防夏口阙镇以其地居寻阳上流欲使腹心居之乃以晋熈王燮为刺史而以王奂为长史行事燮始四嵗宋主之弟也复恐其过寻阳为休范所留使自太洑径去休范大怒宻与公舆谋袭建康奂景文之兄子也】集览【少知觧句絶少不甚也知去声心有所知也觧胡买反晓了也奂音焕】正误【少知觧今按知如字】质实【典籖官名注见营阳王景平二年折节注见周赧王二年寻阳郡名注见晋明帝太寜三年夏口地名注见汉献帝建安十三年晋熈郡名注见梁简文帝大寳元年太洑疑是地名未详处所】
　　吐谷浑冦魏魏遣兵讨降之考异【冦当作侵讨当作击】○魏以孔乗为崇圣大夫
　　【乗孔子二十八世孙也】质实【孔乗鲁国人】
　　秋七月魏制河南六州赋法质实【一统志云河南古豫州地汉置豫州刺史察举颍州河南等郡而不常所治东汉置司校尉治洛阳而别置豫州扵谯郡唐扵此置河南道开元中置都畿河南河北三道采访处置使而都畿道治东都河南道治陈留河北道治魏郡宋都扵汴置京东东西二路安抚使以开封河南守臣兼领元扵此置河南江北等处行中书省河南江北道肃政亷访司至本朝置河南等处承宣布政使司领开封彰徳衞辉懐庆河南南阳汝寜七府云】
　　【户收绢一疋绵十斤租三十石】
　　书法【讥重敛也扵是户收绢一疋绵十斤租三十石】
　　冬十月武都王杨僧嗣卒弟文度立降魏考异【立当作嗣】○宋尚书令袁粲以母丧去职
　　【诏以卫军将军摄职粲辞】
　　书法【未有书母丧去职者此其书何嘉守礼也扵是诏粲以衞将军摄职粲固辞当时如粲者盖鲜矣故书嘉之然则刘湛尝以母忧去则曷为不书湛竞者也其去不得已焉耳终纲目书以母丧去二是年袁粲唐宪宗元和二十一年王叔文】
　　发明【母丧去职前此未有书者是时主少国疑奸雄伺隙粲躬受托孤之任所系甚重其可拘常守礼者哉特笔书之非美之也正所以讥其暗扵机事尔】
　　十二月朔日食○柔然侵魏○魏州镇十一水旱【甲宋元徽二年寅魏延兴四年】夏五月宋江州刺史桂阳王休范举兵反攻建康右衞将军萧道成击斩之
　　【休范反帅众二万骑五百发寻阳以书与诸执政称杨运长等蛊惑先帝使建安巴陵无罪被戮请诛之朝廷惶骇萧道成曰昔上流谋逆皆因淹缓至败休范必惩前失轻兵急下乗我无备今宜顿兵新亭白下坚守宫城东府石头以待贼至千里孤军复无委积求战不得自然瓦觧我请顿新亭以当其锋破贼必矣袁粲闻难扶曵入殿内外戒严道成遂出屯新亭张永屯白下沈懐明戍石头道成治垒未毕休范前军已至新林舍舟歩上遣其将丁文豪别趣台城而自以大众攻新亭道成拒战移时外势愈盛众皆失色休范白服登城以数十人自衞校尉黄回张敬皃谋诈降以取之乃出城放仗大呼称降休范信之置扵左右回目敬儿夺休范防身刀斩之持首归新亭道成遣送诣台道逄南军送者弃首扵水挺身得逹唱云已平而无以为验人莫之信休范将士亦不之知其将杜黒骡攻新亭甚急道成拒战自晡逹旦矢石不息防丁文豪破台军进至朱雀桁黒骡遂北趣之王道隆将羽林精兵在门内召刘勔扵石头勔至命撤桁以折南军之势道隆怒曰贼至但当急撃寜可开桁自弱邪勔不敢复言道隆趣勔进战勔战败死黒骡等乗胜度淮道隆走还黒骡追杀之黄门侍郎王蕴重伤而踣或扶之以免扵是中外大震白下石头之众皆溃先是月犯右执法太白犯上将或劝刘勔觧职勔曰吾执心行已无愧幽明灾之来避何可免勔晚年颇慕髙尚立园宅名东山罢遣部曲萧道成谓曰将军受顾命辅幼主而深尚从容废省羽翼一朝事至悔可追乎勔不从而败褚渊弟澄为抚军长史开东府门纳南军拥安成王凖据东府中书舍人孙千龄开门出降宫省恇扰众莫有闘志俄而丁文豪之众知休范已死稍欲退散许公舆诈称桂阳王在新亭士民惶惑诣垒投刺者以千数道成皆焚之登城谓曰刘休范已就戮尸在南岗下我乃萧平南也诸君谛视之刺皆已焚勿惧也即遣陈显逹等将兵入卫袁粲慷慨谓诸将曰今冦贼已逼而众情离沮孤子受先帝付托不能绥靖国家请与诸君同死社稷被甲上马将驱之扵是显逹等引兵出战大破黒骡文豪皆斩之进克东府余党悉平】集览【宫城即台城也注见文帝元嘉三十年委积礼天官宰夫掌牢礼委积注委积谓牢米薪刍委扵伪反积子赐反此二字相连皆同此音投刺书姓名扵奏白曰刺音七赐反投刺所以通姓名而归投也苏氏乡义曰凡见长者用名纸见敌者以下用刺字其文止曰某郡姓名而已有爵者并爵书之】质实【新亭注见晋安帝元兴元年白下城名注见明帝泰始九年东府注见晋安帝元兴元年石头城名注见汉献帝建安十七年新林浦名注见文帝元嘉三年放仗注见晋安帝元兴元年朱雀桁注见晋明帝太寜二年太白星名注见晋穆帝升平元年一统志云东山在应天府城东南三十一里一名土山晋谢安旧隐防稽东山筑此拟之常放情逰赏与从子围棋至夜始还即此从容注见秦二世三年灾注见陈宣帝太建十一年江州注见晋明帝太寜二年建康郡名注见汉献帝兴平二年金陵】
　　柔然遣使如宋○六月宋以萧道成为中领军
　　【道成与袁粲褚渊刘秉更日入直决事号为四贵】
　　宋荆州刺史沈攸之等攻江州克之考异【据凡例当书萧道成讨诛之沈攸之等攻江州平之】
　　【休范之反也沈攸之谓僚佐曰桂阳必声言我与之同若不颠沛勤王必増朝野之惑乃与徐郢湘雍同讨寻阳杀休范二子而还】质实【勤王注见汉献帝建安元年】
　　魏罢门房之诛
　　【魏诏曰下民凶戾不顾亲戚一人为恶殃及阖门朕为民父母深所愍悼自今非谋反大逆外叛罪止其身扵是始罢门房之诛魏太上勤扵为治赏罚严明慎择牧守进亷退贪诸曹疑事旧多奏决又口诏敕或致矫擅至是命事无大小皆据律正名不得为疑奏合则制可违则弹诘尽用墨诏由是事皆精审尤重刑罚大刑多令覆鞫或囚系积年羣臣颇以为言太上曰滞狱诚非善治不犹愈扵仓猝而滥乎夫人幽苦则思善故智者以囹圄为福堂朕特苦之欲其改悔而矜恕尔由是囚系虽滞而所刑多得其宜又以赦令长奸故自延兴以后不复有赦】集览【墨诏非口之诏覆鞫覆审也鞫穷理罪人也以言鞫之也】质实【仓猝急遽貌囹圄狱名注见唐代宗大歴十四年】
　　秋七月柔然冦魏敦煌考异【冦当作侵或作攻】
　　【柔然冦魏敦煌尉多疾击破之尚书奏敦煌僻逺介居二冦之间恐不能自固请徙之凉州羣臣皆以为然给事中韩秀曰敦煌虽逼强冦然人习战闘足以自全而能隔阂二虏使不得通今徙就凉州不唯有防国之名且姑臧去敦煌千余里防逻甚难二虏交通骚动凉州则闗中不得安枕又士民重迁或招外冦为国深患不可不虑也乃止】集览【尉多疾尉姓也音纡勿反隔阂隔障阂阻也】正误【尉多疾今按疾字刋误当作侯】质实【敦煌郡名注见汉武帝元朔三年凉州注见唐中宗景龙二年韩秀昌黎人姑臧县名注见汉光武建武十年闗中注见唐宗开元十一年京兆】
　　九月宋以袁粲为中书监领司徒褚渊为尚书令刘秉为丹阳尹
　　【粲固辞求反居墓所不许渊以褚澄为呉郡司徒长史萧恵明言扵朝曰禇澄开门纳贼更为股肱大郡王蕴力战防死弃而不收赏罚如此何忧不乱渊甚慙乃以蕴为湘州刺史】质实【禇澄阳翟人湘州注见汉献帝兴平元年长沙】
　　书法【去年书粲以母丧去职矣扵是复用则其不书起复何予粲也粲以母丧去职以国难入赴扵是又固求反墓不许而后受之可谓得进退之权矣故不书起复凡书起复讥也是故袁粲以国难不书是年杜暹以金革不书唐宗开元十二年】
　　冬十一月宋主冠
　　【初宋主昱在东宫时喜怒乖节太宗屡敕陈太妃痛捶之及即位内畏太后太妃外惮诸大臣未敢纵逸自加元服内外稍无以制自以李道儿之子故毎防行自称李将军常着小袴衫营署巷陌无不贯穿或夜宿客店或昼卧道傍排突厮养与之交易或遭慢辱悦而受之】集览【李道儿之子明帝先以宫人陈氏赐嬖人李道儿已复迎还而生昱】
　　书法【扵是宋主年十有二自加元服益无所惮矣纲目书帝冠十有三详汉恵帝四年莫长扵汉昭帝莫少扵宋主昱舍是无书帝冠者矣】
　　魏建安王陆馛卒
　　【諡曰贞】
　　【乙宋元徽三年卯魏延兴五年】春三月宋以张敬儿都督雍梁二州军事
　　【敬皃请为雍州萧道成以其人位俱轻不许敬儿曰沈攸之在荆州欲何所作不出敬儿以制之恐非公之利也道成乃以敬儿镇襄阳攸之恐其袭已隂为之备敬儿既至奉事攸之甚至攸之以为诚然敬儿由是得其事迹皆宻白道成】集览【袭已春秋传例轻曰袭杜预曰掩其不备也】质实【襄阳郡名注见汉献帝建安十二年张敬儿冠军人丑之子】
　　夏六月魏初禁杀牛马○宋南徐州刺史建平王景素有罪夺官
　　【景素孝友清令服用俭素好学礼士由是有美誉太宗特爱之时太祖诸子俱尽诸孙唯景素为长宋主凶狂失徳朝野皆属心焉杨运长等欲専权势不利立长君隂欲除之其腹心将佐多劝景素举兵参军江淹独諌之景素不悦人或告之运长等即欲发兵讨之袁粲等以为不可景素亦遣世子诣阙自陈乃夺景素征北将军开府仪同三司】集览【属心属之欲反倾系也顔师古曰属注也】质实【江淹考城人康之子南徐州注见文帝元嘉三十年】
　　【丙宋元徽四年辰魏承明元年】夏六月魏太后冯氏弑其主复称制【初魏尚书李敷李防少相亲善后防为相州刺史受赂为人所告敷掩蔽之魏太上闻之槛车徴防案验当死时敷弟奕得幸扵冯太后太上意已踈之有司以中防讽防告敷兄弟隂事可以得免防谓其壻裴攸曰吾与敷族世虽逺防逾同生情所不忍且吾安能知其隂事将若之何攸曰何为为人死也有冯阐者先为敷所败今询其弟敷隂事可得也防从之令范列敷事三十余条有司以闻太上怒遂诛敷奕防得减死论未防复为尚书冯太后由此怒太上至是宻行鸩毒大赦改元复临朝称制以冯熈为太师中书监熈以外戚固辞乃除洛州刺史显祖祔庙执事之官故事皆赐爵秘书令程骏言建侯裂地帝王所重或以亲贤或因功伐皇家故事盖一时之恩岂可为长世之法乎太后从之谓羣臣曰凡议事当依古典正言岂得但修故事而已太后性聪察知书计晓政事被服俭素膳羞减扵故事什七八而猜忍多权数魏主宏性至孝能承顔顺志事无大小皆仰成焉太后所幸宦者王琚符承祖等皆依势用事官至仆射爵为王公赏赐巨万太卜令王叡得幸扵太后超迁尚书秘书令李冲虽以才进亦由私宠又外礼人望东阳王丕防明根等毎褒赏叡辈輙以丕等参之自以失行畏人议己羣下语言小涉疑忌輙杀之宠臣小过笞捶或至百余寻复待之如初】集览【名也音匹渺反祔庙注见汉灵帝熹平元年配祔膳羞庖人和味必嘉善为膳致滋味为羞礼天官膳夫掌王之食饮膳羞注食饭也饮酒浆也膳牲肉也羞有滋味者凡养生之具大畧有四】质实【李敷赵郡平棘人顺之子洛州注见秦荘防王元年三川程骏曲周人权数谓权谋术数也】
　　书法【太后也书弑何君一而已自非大无道虽太后不免书弑所以明无二上之义也终纲目书妇人行弑者六晋皇后贾氏张贵人魏太后冯氏太后胡氏再弑唐皇后韦氏太后临朝称书复者三是年魏冯氏梁乙巳年魏胡氏唐嗣圣三年武氏】
　　发明【冯后母也亦书弑可乎人君居九五之尊为社稷人神之主宗庙大统所系太后虽母然潜行鸩毒则是絶防正统得罪扵祖宗社稷使魏国有人推求大行致疾之由告诸宗庙絶而废之然后正其弑逆之罪肆诸市朝夫如是则天地神人之愤始纡而宗庙社稷之灵始安扵其位矣昔鲁哀姜预弑二君圣人皆以弑例书之若其去而不返所以深加贬絶夫岂以母故末减其罪哉唐武氏废其所出之子君子犹欲数其罪扵太庙赐之死而防其家况君非己子而又亲行鸩毒者乎以弑书之夫岂过哉】
　　宋加萧道成左仆射刘秉中书令○秋七月宋建平王景素起兵京口不克而死
　　【杨运长阮佃夫等忌建平王景素益甚景素乃与参军殷濔等谋为自全之计遣人往来建康要结才力之士将军黄回等皆与通谋至是羽林监垣祗祖帅数百人自建康犇京口云京师已乱劝令速入景素信之即据京口起兵杨阮遣将军任农夫及黄回等将水军以讨之萧道成知回有异志又命将军李安民等与之偕回不得发遂防京口擒景素斩之党与皆伏诛】质实【羽林注见汉武帝元封二年京口郡名注见晋孝武帝太元十五年京师注见周显王二十五年】
　　书法【景素往年谋反书有罪矣此其书起兵何罪昱也扵是昱立逾三年矣昬狂益甚唯杨阮是从景素心存社稷则其起兵亦不得已耳故一景素也前书有罪今书起兵则以昱之不能改决矣纲目不轻絶人扵恶三年无改然后絶之忠厚之心也是故书有罪所以示为人臣者之义书起兵所以示为人主者之戒】
　　【丁宋顺帝凖升明元巳年魏太和元年】考异【按宋萧道成七月弑宋主昱立安成王凖此当分注宋元徽五年顺帝凖升明元年】春正月魏畧阳氐作乱二月讨平之考异【讨当作击】○三月魏以东阳王丕为司徒质实【东阳县名注见营阳王景平元年】○秋七月宋中领军萧道成弑其主昱而立安成王凖自为司空録尚书事
　　【宋主昱自京口既平骄恣尤甚无日不出从者并执鋋矛无免者民间扰惧行人殆絶鍼椎凿锯不离左右一日不杀则惨然不乐殿省忧惶食息不保阮佃夫等谋因其出执而废之事觉被杀太后数训戎昱昱欲酖之未果尝直入领军府道成昼卧裸袒昱令起立画腹为的引满将射之道成敛板曰老臣无罪乃更以骲箭射中其脐投弓大笑道成忧惧宻与袁粲褚渊谋废立粲曰主上幼年防过易改伊霍之事非季世所行纵使功成亦终无全地渊黙然功曹纪僧真言扵道成曰今朝廷猖狂人不自保天下之望不在袁禇明公岂得坐受夷防道成然之或劝道成犇广陵起兵青冀刺史刘善明曰宋氏将亡愚智共知公神武髙世唯当静以待之因机奋发功业自定不可逺去根本自贻猖蹶道成乃止越郡校尉王敬则潜自结扵道成道成命敬则隂结昱左右杨玉夫杨万年陈奉伯等使伺机便至是昱乗露车与左右扵台冈赌跳仍往青园尼寺晚至新安寺偷狗饮酒醉还玉夫万年刎其首奉伯袖之称敕开门出与敬则敬则驰诣领军府道成戎服乗马而出敬则等从入宫殿中闻昱已死咸称万嵗道成以太后令召诸大臣入议道成谓刘秉曰此使君家事何以断之秉未答道成须髯尽张目光如电秉曰尚书众事可以见付军旅处分一委领军道成让袁粲粲不敢当王敬则防刄跳跃曰天下事皆应闗萧公敢有开一言者血染敬则刄仍手取白纱防加道成首令即位曰事湏及热道成正色呵之褚渊曰非萧公无以了此道成乃下议迎立安成王秉出逄从弟韫问曰事当归兄邪曰已譲领军矣韫拊膺曰兄肉中讵有血邪今年族矣遂以太后令数昱罪恶追废为苍梧王仪衞至东府门安成王令门者勿开以待袁司徒粲至乃入即位时年十一以道成为司空録尚书事骠骑大将军出镇东府刘秉为尚书令袁粲镇石头秉始谓尚书万机本以宗室居之则天下无变既而道成兼总军国布置心膂与夺自専褚渊素相慿附秉粲阁手仰成矣粲性冲静毎有朝命常固辞不得已乃就职至是知萧道成有不臣之志隂欲图之即日受命】集览【鋋矛鋋音蝉説文小矛也汉书注铁把短矛也矛建扵兵车长二丈方言呉楚间谓矛曰鋋骲箭骲平剥反骨镞箭不能伤人伊霍伊尹霍光也殷太甲既立不明伊尹放之桐宫后太甲悔过又从而立之汉霍光立昌邑王贺贺行淫乱遂废之而立宣帝猖蹷失脚貌史炤曰猖狂颠蹶也露车车上无覆盖者】质实【伊霍之事详见梁武帝太清三年广陵郡名注见汉武帝元朔五年淮南青冀二州名注见秦二世二年郯越郡未详处所疑即越州注见汉和帝永元元年防稽台冈未详处所或谓台城注见文帝元嘉三十年军旅注见梁武帝中大通二年安成县名注见明帝泰始三年苍梧郡名注见汉武帝元鼎五年骠骑将军注见晋安帝元兴元年】
　　发明【宋昱罪浮于桀羣小伺间因而毙之乃归狱道成何耶大臣当国防主昏狂竭股肱之力効忠贞之节必不可辅则继之以死尔若养成其恶从而殒之又因以为利则志在簒夺而已舍是将谁咎哉或者谓宋昱之恶与子业等何为彼以国书殊不知子业凶狂权出诸己诸王久在幽絷朝廷莫适为主非有用事大臣足任其责也于时湘东继统亦得扵脱死之余偶然之故非有异志如道成之比是以无所归狱况杨玉夫宻奉道成指授又与贾充倡谋成济抽刀者不同司马昭犹不能免道成何词乎昔赵盾以亡不越境反不讨贼之故躬受大恶之名今道成于玉夫□不惟不能讨又从而爵赏之罪益明矣若以骲箭之事谓道成亦迫扵畏死则鉏之贼嗾犬之难春秋何不以是而恕盾乎此纲目扵宋昱子业之弑所以各异其书者固非厚扵湘东而薄扵道成亦各原其实而已尔观者试思之】
　　魏诏工商贱族有役者止本部丞○九月魏更定律令○宋封杨玉夫等二十五人爵有差
　　书法【玉夫何行弑者也书封定策功若干人有之矣未有行弑而书封爵者也行弑者而显封之至二十五人天理灭矣书悲之也】
　　○冬十月武都王杨文度袭魏仇池防之考异【防当作破按征伐例非正统相攻先发者不曰冦防】质实【仇池县名注见晋恵帝元康六年】○魏杀其徐州刺史李防
　　【防事显祖为尚书信用范防弟瑛諌曰能降人以色假人以财轻徳义而重势利聴其言也甘察其行也贼不早絶之后悔无及不从防与尚书赵黒有隙发其罪黒坐黜为门士黒恨之寝食为之衰少逾年复入领选白冯太后称防専恣出为徐州知太后怨防乃告防谋外叛太后徴至问状引证之防曰汝受我防何忍诬我曰受公防何如公扵李敷公忍之扵敷何为不忍扵公防慨然叹曰吾不用瑛言悔之何及黑复扵中构成其罪诛之然后寝食如故】集览【何如公扵李敷李防之扵李敷事在去年】质实【徐州注见秦始皇二十八年彭城】
　　书法【防证人以自免小人也其书杀何杀之不以其罪也李敷之死太后尝以此弑其君矣扵是又杀防焉以为太后之恶也故特书杀】
　　十一月魏懐州乱讨平之
　　【魏懐州民伊祁茍作乱冯熈讨灭之太后欲屠其城张白泽諌曰凶渠逆党尽已枭夷城中岂无忠良仁信之士柰何不问白黒一切诛之乃止】质实【一统志云懐州古覃懐之地商为畿内地周初为三监及衞地后属晋战国时又为魏衞郑三国地秦为三川河南二郡之北境汉初为殷国寻改河南郡晋为河内汲二郡地后魏置懐州兼置河内郡隋初郡罢州存大业初废州复置河内郡唐初置懐州治野王城天寳初改为河内郡乾元初复为懐州属河北道宋属河北西路金改为南懐州又置沁南军元初复为懐州改懐孟路延祐中又改懐庆路至本朝改为懐庆府河南道】
　　宋荆襄都督沈攸之举兵江陵讨萧道成
　　【初沈攸之与萧道成同直殿省相善至是以道成名位素出已下一旦専制朝权心不平谓元琰曰吾寜为王陵死不为贾充生然亦未暇举兵张敬儿与攸之司马刘攘兵善疑攸之将起事宻问攘兵攘兵寄敬儿马镫一只敬儿乃为之备攸之有素书十数行常韬在襧裆角云是明帝与巳约誓将举兵其妾崔氏諌曰官年已老那不为百口计攸之指襧裆角示之扵是勒兵移檄遣使邀张敬儿及诸州镇同举兵敬儿斩其使他镇亦懐两端攸之遗道成书以为少帝昏狂宜与诸公宻议共白太后下令废之柰何交结左右亲行弑逆移易朝旧布置亲党宫閤管籥悉闗家人吾不知子孟孔明遗训固如此乎足下既有贼宋之心吾寜敢捐包胥之节朝廷凶惧初道成以世子赜行郢州事修治器械以备攸之及征赜为左卫将军赜乃荐司马栁世隆自代谓曰攸之一旦为变焚夏口舟舰沿流而东不可制也若得攸之留攻郢城必未能猝防君为其内我为其外破之必矣及攸之起兵赜行至寻阳众欲倍道趋建康赜曰寻阳地居中流宻迩畿甸留屯湓口内藩朝廷外援夏口保据形胜控制西南今日防此天所置也或以城小难固左中郎将周山图曰今据中流为四方势援不可以小事难之茍众心齐一江山皆城隍也赜乃奉晋熈王燮镇湓口道成闻之喜曰真我子也】集览【寜为王陵死汉髙后欲立诸吕为王以问陵陵曰髙帝刑白马而盟曰非刘氏而王者天下共击之扵是髙后夺之相权陵遂谢病十年而薨不为贾充生三国魏司马昭専权魏主髙贵乡公率宿衞诛之贾充入与魏主战令成济弑之马镫镫丁邓反马鞍具也十数行顔师古曰十行诏书也襧裆音两当衣名也博雅云襧裆谓之袙腹史炤通鉴释文曰其一当背其一当胷故名襧裆子孟孔明霍光字子孟汉武帝病笃遗诏光辅少主是为昭帝后昭帝崩立昌邑王既即位行淫乱遂废之而立宣帝诸葛亮字孔明汉先主病笃召诸葛孔明属以后事孔明曰臣竭股肱之力效忠贞之节继之以死后主袭位孔明辅之包胥之节注见晋明帝太寜二年申胥】质实【寜为王陵死事在汉髙后元年不为贾充生事在汉后主景耀三年檄注见楚义帝元年包胥之节按申包胥楚人仕为大夫与伍员相友善平王杀员父奢兄尚员曰我必覆楚包胥曰我必存之及呉师伐楚入郢包胥乃入秦乞师救楚依庭墙而哭日夜不絶勺水不入口七日秦伯哀之乃出师至楚遂败吴师楚王赏功逃之不受栁世隆防阳人湓口注见晋安帝元兴三年夏口注见汉献帝建安十三年又武昌府城西黄鹄山下有夏口城乃吴主孙权所筑对岸则入沔津故城以夏口为名至刘宋顺帝时栁世隆等守之沈攸之攻之不克梁末陈初周将史寜为上山长梯攻之不能破黄巢之乱止防其外郭盖其城依山负险周廻不过二三里乃知古人筑城欲坚不欲广也郢城在武昌府黄鹄山刘宋郢州治此梁武帝自防阳起兵逼郢城见数百毛人逾堞且泣投黄鹄矶明旦城降子孟孔明子孟事在汉武帝后元元年及昭帝元平元年孔明事在汉昭烈帝章武二年】
　　宋中书监袁粲尚书令刘秉谋诛萧道成不克而死【湘州刺史王蕴与沈攸之深相结与袁粲刘秉宻谋诛道成将帅黄回卜伯兴等皆与通谋道成初闻攸之事起往诣粲粲辞不见通直郎袁逹谓粲不宜示异同粲曰彼若以主防时艰与桂阳时不异刼我入台何辞拒之一朝同止欲异得乎道成乃召褚渊与之连席毎事共之时刘韫为领军将军直入门下省卜伯兴为直閤黄回等诸将皆出屯新亭初褚渊遭忧去职朝廷敦迫不起粲往譬説渊乃从及粲遭忧渊譬説恳至粲遂不起渊由是恨之至是渊谓道成曰西夏事必无成公当先备其内耳粲谋既定将以告渊众谓不可粲曰渊与彼虽善岂容大作同异乃以谋告渊渊即以告道成道成遣军主苏烈薛渊等助粲守石头渊曰不审公能保袁公共为一家否道成曰所以遣卿正为能尽临事之宜使我无西顾之忧耳但努力无多言又以王敬则为直閤与伯兴共总禁兵粲谋矫太后令使韫伯兴帅宿衞兵攻道成扵朝堂回等帅所领为应刘秉等并赴石头本期夜发秉恇扰不知所为晡后即束装尽室犇石头粲惊曰何事遽来今败矣道成闻之使王敬则杀韫及伯兴苏烈等据仓城拒粲王韫闻秉走叹曰事不成矣道成遣戴僧静助烈等攻粲秉逾城走粲下城谓其子最曰本知一木不能止大厦之崩但以名义至此僧静逾城独进最以身衞粲僧静直前斫之粲谓最曰我不失忠臣汝不失孝子遂父子俱死百姓哀之为之謡曰可怜石头城寜为袁粲死不作褚渊生秉父子亦为追者所杀黄回遂不敢发粲简淡平素无经世材好饮酒善吟讽身居剧任不肯当事主事毎往谘决或髙咏对之闲居髙卧门无杂賔物情不接故及扵败裴子野曰袁景倩民望国华受付托之重智不足以除奸权不足以处变萧条散落危而不扶及九鼎既轻三才将换区区斗城之里出万死而不辞盖蹈匹夫之节而无栋梁之具矣】集览【与桂阳时不异宋主昱元徽二年江州刺史桂阳王休范举兵攻建康一朝同句絶朝谓朝廷也敦迫敦劝迫逼也】正误【一朝同止欲异得乎今按一朝同当连下文止字为句朝如字同止犹言同处袁粲言一旦与道成同处行事后虽欲为异其可得乎集览非】质实【景倩袁粲表字九鼎注见周慎靓王五年三才张九韶曰浮而在上者谓之天凝而在下者谓之地命扵其两间者谓之人是谓之三才也】发明【沈攸之众溃无成袁粲谋泄不克是皆不足任讨贼之责然纲目书举兵书讨书谋诛书不克而死皆予之之词者幸其仅能举义不以成败之故而畧之也】
　　沈攸之攻郢城不克
　　【攸之至夏口自恃兵彊有骄色主簿宗俨之劝攸之攻郢城功曹臧寅以郢城地险非旬日可防若不时举挫鋭损威今顺流长驱计日可防既倾根本则郢城岂能自固攸之欲留偏师守郢城自将大众东下栁世隆遣人挑战肆骂秽辱之攸之怒改计攻城世隆随宜拒应攸之不能克】质实【主簿官名注见宋文帝元嘉九年挑战注见汉王邦四年】
　　宋以杨运长为宣城太守
　　【杨运长出守宣城扵是太宗嬖臣无在禁省者矣沈约曰夫人君南面九重奥絶陪奉朝夕义隔卿士阶闼之任宜有司存既而防以狎生信由防固无可惮之姿有易亲之色孝建泰始主威独运而刑政紏杂理难遍通耳目所寄事归近习及觇欢愠惨舒动中主情举无谬防人主谓其身卑位薄权不得重曽不知防慿社贵狐借虎威外无逼主之嫌内有専用之效势倾天下未之或悟及太宗晚运虑经盛衰权幸之徒慴惮宗戚欲使防主孤立永窃国权构造同异兴树祸隙帝弟宗王相继屠勦寳祚夙倾实由扵此矣】集览【孝建泰始孝建孝武帝年号泰始明帝年号防慿社贵西汉中山靖王臣闻社鼷不灌屋防不熏何则所托者然也注鼷小防也以喻左右近习依慿天子之尊而人不敢攻也此亦投防忌器之説狐借虎威楚宣王问羣臣曰吾闻北方之民畏昭奚恤何如江乙对曰虎求百兽而食之得狐狐曰子无噉我天帝令我长百兽子若食我是逆天命子以我为不信我为子先子随我后观百兽见我能无走乎虎以为然随狐而行百兽见皆走虎不知兽之畏已反以为畏狐也今王地方五千里带甲百万而任之扵昭奚恤然北方非畏昭奚恤实畏王之甲兵也见春秋后语】质实【九重注见唐髙祖武徳九年】
　　魏防葭芦斩杨文度以其弟文为武都王质实【葭芦城名注见文帝元嘉二十年】○宋萧道成假黄出顿新亭
　　【道成谓参军江淹曰天下纷纷君谓何如淹曰成败在徳不在众寡公雄武有竒畧寛容而仁恕贤能毕力民望所归奉天子以伐叛逆五胜也彼志鋭而器小有威而无防士卒觧体搢绅不懐悬兵数千里而无同恶相济五败也虽豺狼十万终为我获必矣行南徐州事刘善明言扵道成曰攸之包蔵祸心扵今十年性既险躁才非持重而起事累旬迟回不进一则暗扵兵机二则人情离怨三则有掣肘之患四则天夺其本虑其剽勇轻速掩袭未备决扵一战今六师齐奋诸侯同举此笼中之鸟耳】集览【觧体注见汉桓帝延熹二年搢绅注见汉武帝元朔元年遅回注见汉灵帝建寜元年掣肘之患注见唐徳宗兴元元年天夺其左传宣十五年原叔必有大咎天夺之矣注云心之精爽是谓防言其不敬是乃天夺其精爽也】质实【黄注见汉后主建兴六年】
　　【戊宋升明二年午魏太和二年】春正月宋沈攸之军溃走死萧道成自为太尉都督十六州诸军事
　　【攸之尽鋭攻郢城栁世隆乗间屡破之攸之素失人情但刼以威力及城久不防逃者稍多攸之日夕乗马歴营抚慰而去者不息攸之大怒令军中曰军有叛者军主任其罪于是咸有异计刘攘兵射书入城请降世隆纳之攘兵烧营而去攸之军遂大散诸将皆走寅曰幸其成而弃其败吾不忍为也乃投水死散军更相聚结可二万人随攸之还江陵张敬儿既斩攸之使者即勒兵侦攸之下遂袭江陵诛其子孙攸之将至闻敬儿已据城士卒皆散乃缢而死初荆州参军边荣为府録事所辱攸之为荣鞭杀録事及敬儿将至荣为留府司马或説之降荣曰受沈公厚恩如此一朝缓急便易本心吾不能也城溃军士执以见敬儿敬儿曰边公何不早来荣曰沈公见留守城不忍委去本不祈生何湏见问敬儿曰死何难得命斩之荣懽笑而去荣客程邕之抱荣曰与边公周逰不忍见其死乞先见杀兵人以告敬儿曰求死甚易何为不许乃先杀邕之而后及荣军人莫不垂泣萧道成还镇东府以其子赜为江州刺史嶷为中领军加道成太尉都督南徐等十六州诸军事褚渊为中书监司空吏部郎王俭神彩渊旷好学博闻少有宰相之志道成以为长史待遇隆宻事皆委之】质实【江陵县名注见汉献帝建安十三年王俭临沂人僧绰之子】
　　夏四月宋萧道成杀南兖州刺史黄回
　　【回不乐在郢州固求南兖遂帅部曲趣还因改授之萧道成以回终为祸乱召入东府杀之以萧映行南兖州事】质实【东府注见晋安帝元兴元年】
　　五月魏禁宗戚士族与非类昏偶以违制论○秋八月宋禁公私奢侈
　　【萧道成以大明以来公私奢侈奏罢御府省二尚方雕饰器玩又奏禁民间华伪杂物凡十七条】质实【大明孝武帝年号】
　　宋以萧赜为领军将军萧嶷为江州刺史质实【江州注见汉武帝元鼎五年】○九月朔日食○宋萧道成自为太傅扬州牧加殊礼
　　【萧道成欲倾宋室夜召长史谢朏屏人与语久之朏无言道成虑朏难提烛小儿取烛遣出朏又无言道成乃呼左右朏荘之子也王俭知其防他日请间言扵道成曰功髙不赏古今非一以公今日位地欲终北面可乎道成正色裁之而神彩内和俭因曰俭防公殊眄所以吐所难吐何阳拒之深也宋氏失徳非公岂复寜济但人情浇薄不能持久公若小复推迁则人望去矣岂惟大业永沦七尺亦不可得保道成曰卿言不无理俭曰公今名位故是经常宰相宜絶礼羣后防示变革然当先令褚公知之少日道成造褚渊欵言移晷乃曰我梦得官渊曰今授始尔恐一二年间未容便移道成还以告俭俭曰褚未逹耳即倡议加道成太傅假黄钺道成谓所亲任遐曰禇公不从奈何遐曰彦回惜身保妻子非有竒才异节遐能制之渊果无违异诏进道成假黄大都督中外诸军事太傅领扬州牧剑履上殿入朝不趋賛拜不名】集览【朏敷尾反难提烛小儿难防之意也时唯有一小儿秉烛侍傍道成虑朏难小儿之窃聴故不肯言絶礼羣后羣后诸王公也谓比羣后议礼殊絶出乎其类也舜典班瑞于羣后注羣后即侯牧也彦回褚渊表字】质实【扬州注见汉献帝兴平二年金陵谢朏阳夏人万之孙】
　　冬十月宋以萧映为南兖州刺史萧晃为豫州刺史质实【南兖州注见文帝元嘉三十年豫州注见齐主寳卷永元二年夀阳】○十二月魏太后杀其青州刺史南郡王李恵
　　【恵李夫人之父也冯太后忌之诬以南叛杀之太后以猜嫌所夷灭者十余家而恵所歴皆有善政魏人尤寃惜之】质实【南郡注见汉献帝建安十三年】
　　书法【杀李防止书魏此其斥书太后何太后私也防实小人但杀之不以其罪耳恵之所歴皆有善政则贤也而徒以李夫人之父忌而杀之其私甚矣故斥书之】
　　发明【前杀李防亦冯氏也至是又杀李恵则其恶亦肆矣故特书太后以恶之】
　　宋定音乐
　　【尚书令王僧虔奏朝廷以宫县合和鞞拂节数虽防虑雅体今之清商实由铜爵中庸和雅莫近扵斯而情变聴移亡者将半民间竞造新声烦淫无极宜命有司悉加补缀从之】集览【以宫县合和鞞拂县与悬通县乐器钟磬之属也天子宫县谓四面皆县如宫之有墙也合音閤和去声声相应也鞞骈迷反释名曰鞞裨也裨助鼓节也吕氏春秋曰鞞拂今人作鞞皷之乐也】
　　魏以髙允为中书监
　　【髙允以老疾告归乡里寻复以安车徴至平城拜镇军大将军中书监固辞不许诏乗车入殿朝贺不拜】质实【安车注见汉武帝建元元年平城县名注见汉髙帝七年】
　　【已宋升明三年齐太祖髙帝萧道成建元未元年魏太和三年○是嵗宋亡齐代】考异【提要分注无是嵗宋亡齐代六字】春正月宋以萧嶷为荆州刺史萧赜为仆射○宋以谢朏为侍中
　　【太傅道成以朏有重名欲引参佐命以为左长史尝与论魏晋故事因曰石苞不早劝晋文死方恸哭方之冯异非知机也朏曰晋文世事魏室必将身终北面借使魏行唐虞故事亦当三譲弥髙道成不悦以朏为侍中更以王俭为左长史】质实【石苞不早劝晋文死方恸哭方之冯异非知机也事在晋武帝泰始八年及汉帝更始元年】
　　书法【非闻有事也再书宋以何殊之也殊朏扵嶷赜所以着其非党也是故殊王龚扵梁冀则再书以汉顺帝永和元年殊孔融扵荀彧则再书以汉献帝建安元年殊佃夫扵刘秉则再书宋壬子年殊谢朏扵嶷赜则再书宋是年殊矦瑱扵覇先则再书梁丙子年殊仁赡扵廷构则再书唐五代丁巳年纲目正邪之别严矣】
　　三月朔日食○宋萧道成自为相国封齐公加九锡质实【九锡注见汉平帝元始五年】
　　【以十郡为齐国官爵礼仪并仿天朝】
　　齐公道成杀宋临川王绰
　　【时杨运长为道成所杀绰义庆之子也以凌源令潘智与运长善遣人説之曰君先帝旧人身是宗室近属如此形势岂得久全若招合内外计多有从者智以告道成道成杀之】质实【临川郡名注见晋安帝隆安二年凌源县名未详处所】
　　书法【书宋临川王何齐伉已甚也隐若一敌国矣纲目不系齐扵宋而书曰齐公某杀宋临川王某使若齐人杀宋人云者所以深着其不臣也自是齐事书齐不复系之宋矣】
　　齐以王俭为仆射
　　【宋司空褚渊引何曽自魏司徒为晋丞相故事求为齐官道成不许以王俭为仆射时年二十八】质实【何曽自魏司徒为晋丞相事在晋武帝泰始七年】
　　发明【是时道成犹为宋氏之臣而纲目不系之宋者着其权势之盛已非宋氏之所得臣也夫以曹马之簒犹迟之歴年之久至刘裕代晋亦必南征北伐有功而后取今道成代宋直以乗时攘窃近在旦夕之间其视曹马辈益不及矣观纲目之所书验世道之消长亦徒以发君子之叹而已扵道成何诛】
　　夏四月齐公道成进爵为王考证【进爵上当书自字】
　　【増封十郡】
　　齐王道成杀宋武陵王賛质实【武陵郡名注见汉光武建武二十四年】○齐王道成称皇帝废宋主为汝隂王徙之丹阳以褚渊为司空
　　【宋主下诏禅位于齐而不肯临轩王敬则勒兵入迎太后惧自帅阉人索得之敬则启譬令出宋主收泪谓曰欲见杀乎敬则曰出居别宫耳官先取司马家亦如此宋主泣而弹指曰愿后身世世勿复生天王家宫中皆哭宋主又拍敬则手曰必无过虑当饷辅国十万钱是日百僚陪位侍中谢朏在直当觧玺绶阳为不知曰有何公事诏云觧玺绶授齐王朏曰齐自应有侍中乃引枕卧诏惧使朏称疾朏曰我无疾何所道遂朝服歩出乃以王俭为侍中觧玺绶礼毕宋主出就东邸光禄大夫王琨在晋世已为郎中至是攀车恸哭曰人以夀为懽老臣以夀为戚既不能先驱蝼蚁乃复频见此事呜咽不自胜百官雨泣司空褚渊等奉玺绶诣齐宫劝进渊从弟炤谓渊子贲曰不知汝家司空将一家物与一家亦复何谓齐王即皇帝位奉宋主为汝隂王筑宫丹阳置兵守卫以褚渊为司徒贺者满座炤叹曰彦回少立名行何意披猖至此门户不幸乃复有今日之拜使彦回作中书郎而死不当为一名士邪名徳不昌乃复有期赜之夀渊固辞不拜奉朝请裴顗上表数齐主过恶挂冠径去齐主杀之太子赜请杀谢朏齐主曰杀之蓫成其名正应容之度外耳久之因事废扵家齐主问为政扵参军刘瓛对曰政在孝经凡宋氏所以亡陛下所以得者皆是也陛下若戒前车之失加以寛厚虽危可安循其覆辙虽安必危矣齐主叹曰儒者之言可寳万世】集览【陪位陪侍也尔雅释言曰陪朝也注陪位为朝在直句絶直谓当日侍直也贲音肥褚渊子披猖即披靡猖狂之谓也离骚经何桀纣之昌被兮文公集注昌一作猖被一作披并音匹皮反昌被衣不带貌言桀纣之乱若披衣不带者期頥之夀记曲礼百年曰期頥注期犹要也頥养也不知衣服食味孝子要尽孝道而已瓛胡官反】正误【褚渊子贲今按南史贲字蔚先当音秘易曰贲饰也文饰之义又革卦其文蔚也或曰贲弟名蓁乃桃夭诗其叶蓁蓁之蓁则贲当与有蕡其实之蕡通音坟唯地名人姓则有音肥者与蔚先无义】质实【玺绶注见汉光武建武三年劝进注见晋元帝建武元年丹阳郡名注见汉献帝兴平二年金陵汝隂县名注见齐主寳卷永元二年奉朝请注见汉哀帝元夀元年刘瓛沛郡相人琰六世孙】
　　书法【渊自宋为司空矣扵是齐主以为司徒不拜不书书齐以为司空何渊宋臣也而心乎齐既仍旧位则虽谓齐以之可也上书齐王道成称皇帝下书以渊为司空则渊之为齐佐命可见矣纲目不书不拜所以诛其求名之私书以为司空所以彰其欲盖之迹】
　　发明【上书齐王称帝废主下书以褚渊为司空则是渊为佐命之臣明矣考之纲目曹马刘宋更代之际非无翼賛之人然皆不书于册而此独书褚渊者彼皆其本国之党平时相与为簒窃之计但知助桀不顾吠尧者也至褚渊则以前朝顾命大臣躬受托孤之任乃反卖国扵人则其罪可胜诛哉昔晋荀息受献公之托辅奚齐卓子不克而死故春秋书及其大夫以予之今渊辅佐防君君弑不能死又挈国与人纲目不此之诛尚谁诛耶渊在宋朝固已久居大位盖自泰始二年书渊为吏部尚书七年书渊为仆射是时宋主流涕付渊后事越明年而宋主殂渊与刘勔袁粲蔡兴宗沈攸之并受顾命既而道成弑逆攸之粲皆以讨贼不克而死渊乃腼然无耻手持玺绶劝进齐宫簒事既成躬荷上公之宠鸣玉曵履拜防扵簒君之前使渊稍有人心则宜扵此焉变矣纲目特笔起义大书以渊为司空扵簒国之下亦不以渊固辞司徒而遂已所以诛乱臣讨贼子深加贬絶为千万世失节事贼卖国求利者之戒也书法如此岂苟然哉故曰纲目修而乱臣贼子惧】
　　齐主以其子嶷为扬州刺史质实【扬州注见汉献帝兴平二年金陵】○齐主令羣臣言事
　　【齐主命羣臣各言得失淮南宣城太守刘善明请除宋氏大明泰始以来苛政以崇简易交州险逺宋末政苛遂至怨叛今宜懐以防徳且彼土所出唯有珠寳实非圣朝所湏之急讨伐之事谓宜且停给事黄门郎崔祖思言人不学则不知道此悖逆祸乱所由生也今无员之官空受禄力宜开文武二学令限外官各从所乐依方习业废惰者遣还故郡优殊者待以不次又今陛下虽躬履节俭而羣下犹习侈靡宜褒进朝士之约素清脩者贬退其骄奢荒淫者则风俗可移矣宋元嘉之世事皆责成郡县世祖徴求急速始遣台使督之自是使者旁午公私劳扰闻喜公子良极陈其以为台有求湏但明下诏敕为之期防则人思自竭若有稽违自依紏坐之科今虽台使盈凑防取正属所办徒相疑愤反更淹懈宜悉停之员外散骑刘思效言宋自大明以来征赋有加而天府尤贫小民殆无生意而贵族富室以侈丽相髙乃至山泽之民不敢采食其水草今宜一新王度革正其失齐主皆加褒赏或付有司详择所宜奏行之寻诏二宫诸王悉不得营立屯邸封畧山湖】集览【禄力犹言禄秩也记曲礼有宰食力注宰邑宰也食力谓民之赋税也闻喜子良之封邑注见晋孝武帝太元十年】正误【禄力今按力犹陶潜为令送一力给其子之力谓庶人以力役扵官如今之皂也集览宋文帝元嘉元年台官众力下注力谓仆从也】质实【宣城郡名注见汉明帝永平十三年丹阳大明泰始大明孝武帝年号泰始明帝年号交州注见晋武帝太康元年交广崔祖思东武城人琰七世孙元嘉文帝年号旁午注见晋穆帝升平二年】
　　魏罢候官
　　【魏诏候官千数重罪受赇不列轻罪吹毛发举宜悉罢之更置谨直者数百人使防逻街术执喧闘者而已自是吏民始安其业】集览【街术説文街四通道术邑中道】质实【吹毛发举应劭云求索多端曰吹毛求疵注深求隐僻吹开毛缝以求瑕疵】
　　齐褚渊王俭等进爵有差
　　【处士何防戏谓人曰我作齐书已竟其賛曰渊既世族俭亦国华不頼舅氏遑恤国家防尚之之孙也渊俭母皆宋公主故防云然】质实【处士注见周赧王元年何防潜人】
　　发明【呜呼春秋扵簒逆之臣必诛絶其党与所以孤乱贼之党而絶其依附之心以垂世戒也褚渊王俭皆以公主子为宋大臣主弱国危不能扶持继之以死可也顾以世臣之华冑王室之防亲受权奸一时妪乳之防忍将外王父之家国输之崛起之人平日素所比肩者百拜稽首甘心以为之臣仆曽无愧耻之心呜呼斯人也曽狗彘之不若哉】
</div>
    <div class="pagination">
<a href="御批资治通鉴纲目_page107.html">上一页</a><span>...</span><a href="御批资治通鉴纲目_page103.html">103</a><a href="御批资治通鉴纲目_page104.html">104</a><a href="御批资治通鉴纲目_page105.html">105</a><a href="御批资治通鉴纲目_page106.html">106</a><a href="御批资治通鉴纲目_page107.html">107</a><span class="current-page">108</span><a href="御批资治通鉴纲目_page109.html">109</a><a href="御批资治通鉴纲目_page110.html">110</a><a href="御批资治通鉴纲目_page111.html">111</a><a href="御批资治通鉴纲目_page112.html">112</a><a href="御批资治通鉴纲目_page113.html">113</a><span>...</span><a href="御批资治通鉴纲目_page109.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
