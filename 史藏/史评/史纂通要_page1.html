<!DOCTYPE html>
<html>
<head>
    <meta charset="UTF-8">
    <title>史纂通要 - 第 1 页/共 4 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>史纂通要 - 第 1 页/共 4 页</h1>
    <div class="content">　　钦定四库全书　　　　　史部十五
　　十七史纂古今通要　　　史评类
　　提要
　　【臣】等谨案十七史纂古今通要十七巻元胡一桂撰一桂有易夲义附録纂疏已着録是书自三皇以迄五代裒集史事附以论断前有大徳壬寅自序并地理世系等十三图钱曽读书敏求记曰宋以来论史家汗牛充栋率多厐杂可议以其不讨论之过也此书议论颇精允絶非宋儒隅见者可比一览令人于古今兴亡理治了然胷次朱子称稽古録其言如桑麻菽粟小儿六经了好令读去予于此亦云其推许是书甚至至议其当从资治通鉴帝魏不当从朱子纲目帝蜀则又以久经论定之事务持异议以骇聴不足为一桂病也熊禾勿轩集有胡庭芳史纂通要前序即为此书而作庭芳一桂字也其称史纂通要省文耳此本不载禾序殆偶佚欤乾隆四十六年十月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀











　　钦定四库全书
　　史纂通要巻一
　　元　胡一桂　撰
　　三皇总论
　　三皇之号昉于周礼外史掌三皇五帝之书【周礼注云楚灵王所谓三坟五典是也】而不指其名其次则见于秦博士有天皇地皇人皇之议【史记秦初并天下令议尊号丞相绾御史大夫劫廷尉斯与博士等议曰古有天皇地皇泰皇唐司马贞索隠谓泰皇当作人皇今从之】秦去古未逺意三皇之称此或庶几焉汉孔安国书序乃始以伏羲神农黄帝为三皇少昊颛顼髙辛尧舜为五帝不知果何所本盖孔子于家语自伏羲以下皆称曰帝【家语有宰我问五帝徳季康子问五帝二篇或疑家语非孔子书恐不可以为据然亦甞思之矣西汉去夫子未逺太史公明言孔子所传宰予问五帝徳史记又多引用五帝篇语固已信之况大戴礼亦有五帝徳篇又与家语合纵家语未必真夫子书而皇与帝名称自不可杂也】易大春秋内外有黄帝炎帝之称【易下系称黄帝春秋内左氏外传国语皆有炎帝黄帝之称】吕氏月令虽不可为据然有曰帝太昊帝炎帝帝黄帝亦足以表先秦未尝以伏羲神农黄帝为三皇也至宋五峯胡氏直断以孔子易大以伏羲神农黄帝尧舜为五帝不信而信经其论始定然三皇之号不可泯也则亦以天皇地皇人皇言之但此三者夲无所稽意混茫初开先有天而后有地既有天地则气化而人生焉皇极经世书以元经会所谓天开于子地辟于丑人生于寅至寅始为开物之初意三皇之号由此而称而所谓三坟者亦必因文籍既生之后述上古之事而有是书大抵鸿荒阔逺不可得而详矣【索隠三皇补纪曰天皇氏兄弟十二人地皇氏兄弟十一人人皇氏兄弟九人皆分掌九州然亦不知其何所据今姑附注以偹观览大纪又谓人皇后有有巢氏教民搆木为橹巢夏暑居之亢地为营窟冬寒居之未知稼穑食草木之食未有火化饮禽兽之血而茹其毛先取其皮蔽前后取而蔽后又有燧人氏始教民出火民未知衣服夏多积薪冬则之未有烹炮饮血而茹腥始教之燔炙后世圣人遂有鑚燧改火之法】况夫子于书首唐虞于易首伏羲伏羲以前皆未尝道阙之可也胡氏曰鸿荒之时亦犹日之夜月之晦时之冬焉生消升降终而复始于穆天命不已而成四时之造化于皇羣圣体是以为三纲之礼乐事本乎道道藏于事天生人人成天三皇尸其体五帝妙其用禹汤文武成其功孔子孟轲其学轲之死虽未有得其者惟皇上帝降衷于下民若有恒性何莫由斯道也【此下只称胡氏曰者并系五峯大纪】
　　五帝总论
　　天地肇判邃古遐邈厥详曷闻孔子定书断自唐虞他经则自周礼外惟易系辞称古者包羲氏王天下包羲氏没神农氏作神农氏没黄帝尧舜氏作如斯而已家语记孔子答宰我问五帝徳【家语五帝徳篇答宰我问黄帝颛顼帝喾帝尧帝舜】答季康子问五帝【家语五帝篇答季康子问大昊配木炎帝配火黄帝配土少昊配金颛顼配水】及春秋内外于黄帝尧舜间又有少昊颛顼帝喾焉大戴礼亦有五帝徳篇又帝世皆叙自黄帝次颛顼髙辛尧舜【见司马索隠】与宰我所问合司马氏史记纪五帝又与大戴礼宰我所问合意其本此二书也然皆缺而未偹【黄帝而上缺伏羲神农黄帝而下缺少昊不书】善乎胡氏之论曰皇者初冐天下者也帝者主宰天下者也自燧人而上即三皇之世也包羲神农黄帝尧舜是五君者有先天地开辟之仁后天地制作之义民到于今受其赐故孔子称之黄帝之后少吴颛顼髙辛虽尝帝天下孔子所以越而遗之必称尧舜者以三君居位仅可持其世而己未尝有制作贻万世故也则五帝之名实定矣今愚本之易参之胡氏以定五帝之世亦庶几仲尼之意云耳
　　伏羲
　　帝太昊伏羲氏【帝王世纪风姓母华胥】成纪人也以木徳继天而王【家语古之王者易代改号取法五行更旺相生先起于木太昊首以木徳王天下索隠木徳春令故易称帝出乎震月令孟春其帝太昊是也】都宛丘【今陈州太昊之墟】生而神明徳合天地其王天下也河出图洛出书则而画之始作八卦以通神明之徳以类万物之情因而重之为六十有四又幽赞于神明而生蓍参天两地而倚数观变于隂阳而立卦【见易下系説卦】教民决嫌疑定犹豫使不迷于吉凶悔吝之涂盖非特为万世文字之祖【朱子语録】实开物成务之学也造化之秘泄于此圣道之统亦始于此矣【陈栎寿翁増广通畧】又因龙图之瑞以龙纪官故为龙师而龙名【左昭十七年百官师皆以龙纪召号后同】教民佃渔【佃音田猎也】以罔罟为器教民防姻以俪皮为礼【伉俪之义双也】又教民豢飬六畜【马牛羊豕鸡犬】以充庖厨且以为牺牲享神祗故号伏羲氏亦号包羲氏焉【在位一百十　按胡氏曰世伏羲没女弟女娲袭据尊位循帝年　之迹无所革造始制笙篁号女帝女娲后又有骊连栗陆中央栢皇大庭赫胥尊卢啓统昊英朱襄葛天隂康无怀一十三代皆祖包羲此夫子所不道故不具载姑附见于此又按自伏羲至帝喾所称年皆不可详姑记之】
　　神农
　　炎帝神农氏【世纪姜姓长姜水故姓自黄帝始则羲农姓未可据姑存之母女登少典正妃游华山感龙首而生帝】火徳王【家语】都曲阜【鲁邑】有火瑞以火纪故为火师而火名斵木为耜揉木为耒以教天下之耕日中为市致天下之民聚天下之货交易而退各得其所【易下系辞】此后世农商所由起而斯民生飬之具畧偹矣【増广通畧】又尝百草以有医药而济其疾疢作五弦之琴以咏丰年之歌【大纪】帝崩号曰神农氏焉【在位百　按司马贞补纪四十年　谓神农氏后又有帝临魁帝承帝明帝直帝来帝哀帝榆防通八代五百三十年轩辕兴大纪同亦夫子所不道附见于此云】
　　黄帝
　　黄帝有熊氏姓公孙【史记云名轩辕】有熊国君少典之子【世纪母附寳索隠云长于姬水改姓姬居轩辕之丘因以为名有熊河南新郑是也】都轩辕之丘以土徳王【家语索隐黄龙地螾见土精大五六围螾音引】帝生而神灵弱而能言幼而狥齐【狥疾齐速】长而敦敏成而聪明于时神农氏世衰【世后世神农氏也恐非一君其后世皆称炎帝司马贞有八代之説然国语又谓少典娶有娲氏生炎帝黄帝二帝用师以相济则是兄弟争国也皆不可详矣姑记之】炎帝侵陵诸侯蚩尤【诸侯】肆为强暴轩辕修徳治兵三战而后胜炎帝于阪泉杀蚩尤于涿鹿【燕山路涿州】诸侯归之推轩辕代神农为天子是为黄帝帝披山通道未尝宁居东至于海【登九山及岱宗】西至于崆峒【山名又登陇西鸡头山】南至于江【登熊湘在长沙】北逐薫鬻【北蛮】合符釡山【会诸侯】邑于涿鹿之阿迁徙无常以兵师为营卫有云瑞故其纪官也为云师而云名举风后力牧常先大鸿以当辅佐【郑云风后三公力牧相大鸿鬼防区号佐也】命大挠作甲子【挠奴教反探五行之情又占斗纲所建始作甲子】容成造厯首理算数伶伦造律吕防区占星气容成兼而总之【外纪】六术之中律厯为要厯以斗柄建寅春正月为歳首律以黄钟之宫声发于自然为十二律之夲度量衡之所由出三者合律然后措之天下田可分禄可均礼可制乐可作故律也者万事根夲也又建左右史官以纪言动苍颉沮诵实当其任始作鸟迹篆谓之曰字【大纪苍颉沮诵见鸟兽蹄迹作鸟迹篆其文依类象形而生故谓之曰字】帝又上观天文大明时令乃周行天下以观地理画野分州立步制畒以防不足使八家为井井开四道而分八宅凿井于中以均生产塞欺陵弭闘讼【本纪】又济以舟楫导以服牛乘马门柝杵臼弧矢宫室棺椁书契罔不毕备【易系】夫然后制轩冕别章服使知贵贱有等上下有序各安其分焉其通变而使不倦神化而使民宜垂衣裳而天下治者如此至和氤氲羣生安乐鳯凰巢阿阁麒麟游于郊【大纪】盛矣哉五帝之世也帝四妃二十五子得姓者十有四人为十二姓【姬酉祈已滕箴任荀嬉姞儇依】生人以来得姓之始实由于此自今观之伏羲神农二圣人去洪荒之世未逺也其风犹为朴畧至黄帝之世实为文明之渐故昔之穴居野处者今始有宫室昔之汚樽抔饮者今始有什器昔之结绳而治者今始有书契文字昔之皮革蔽体者今始有冠冕章服其诸制器利用难以枚举骎骎乎非复前日朴野之俗矣胡氏曰是谓徳配天地道之至也制度之经也徳泽流天下至于今人防其惠虽死犹生也后世乃帝得僊术骑龙升天者真妖妄矣防哉言乎【在位一百年】
　　少皥
　　少皥金天氏姬姓黄帝次子【世纪谓嚣继黄帝立即少皥金天氏亦曰青阳氏母曰女节】以金徳王故号金天氏能修太皥之法象日月之明故又号曰少皥氏【大纪】都曲阜少皥之立也鳯鸟适至故纪于鸟为鸟师而鸟名【左氏】又以鳯知天时立鳯鸟氏为厯正【大纪】少皥氏衰九黎乱徳天下之人相惧以神相惑以怪家为巫史民渎于祀灾祸荐至胡氏曰邪説之为人害也乆矣以五帝之时九黎犹乱风教矧汉以来圣学絶灭世衰一世在上之人茍且侥幸功成而气盈利得而志怠崇尚势力而不知仁义者乎故释氏巫祝得以其説诳惑斯民为之荐死求生祈福免祸天下靡然从之在上者恬然不复知礼制刑赏之本在下者安然不复知正身修行之实鬼教浮虚之言徧天下风俗既移孰能不外饰事君之礼内懐背上之心志在伏节死义以三纲为己任临事不茍免乎
　　颛顼
　　颛顼髙阳氏姬姓黄帝之孙昌意之子【家语世纪云母女枢】以水徳王【家语】都帝丘【卫今濮阳后徙髙阳称髙阳氏】颛顼以来官师不能逺纪乃纪于近为民师而命以民事【左氏】帝渊静而有谋疏通而知逺养材以任地履时以象天依鬼神以制义治气以教化洁诚以祭祀北至幽陵南至交趾西至流沙东至蟠木【地理志流沙在张掖居延县海外经东海中有山名度索上有大桃树蟠屈三千里】动静之物小大之神日月所照莫不砥属【史记】盖自少皥之衰神民杂揉帝命南正重司天以属神【少皥子】北正黎司地以属民【髙阳氏子后帝喾使黎并掌重职赐氏祝融卒弟吴回嗣位】絶地天通使无相侵渎革九黎之乱神人不杂万物有序民安其生焉【在位七十八年】
　　帝喾
　　帝喾髙辛氏姬姓黄帝曾孙嚣之孙蟜极之子【史记世纪云帝生而骈齿张晏云髙阳髙辛以所兴地名号颛顼帝喾以字号上古质也】以木徳王都亳【今河南偃师是】生而神异自言其名聪以知逺明以察微顺天之义知民之急仁而威惠而信修身而天下服取地之财而节用之抚教万民而利诲之厯日月而迎送之明鬼神而敬事之其色郁郁其徳嶷嶷【索隠郁郁犹穆穆嶷嶷髙也】其动也时其服也士【索隐服士服言公且亷也】执中而徧天下日月所照风雨所至莫不服从【史记】帝四妃元妃有邰氏女曰姜嫄与帝禋祀上帝而生稷陈锋氏女曰庆都有赤龙之祥孕十四月而生尧于丹陵有娀氏女曰简狄祈于髙禖有飞燕之祥而生契娵訾氏女曰常仪生子贽帝崩贽袭位未乆而殂尧有圣徳初封于陶后封于唐即位是为帝尧【帝喾在位七十年夀百五歳】胡氏曰天地之间有气化有形化人之生虽以形相禅固天地之精也姜嫄克禋克祀以弗无子志之所至气亦至焉气之所至精亦至焉故若履天帝之武而敏歆其祀于是有子不可谓怪而诸儒不悟惑可知也至于防纬之书谓庆都惑赤龙之精而生尧简狄吞鸟之卵而生契则诬矣何者人也乃与繁气交而生子则无是理矣是以载其事而削其词焉西汉薄太后有苍龙据腹之祥而生文帝若非史氏记之详明则后世必谓薄与龙交而生子矣【髙帝召薄姬幸之姬曰昨暮夜妾梦苍据吾腹髙帝曰此贵证也吾为汝遂成之一幸生男是为文帝】是故儒者莫要于穷理理明然后物格而知至知至然后意诚而心不乱
　　帝尧
　　夫子定书断自唐虞以下迄于周于是论二帝三王之治者始有所根据帝尧陶唐氏帝喾子姓伊祈【史记尧名放勲舜名重华禹名文命先儒皆辨其非是】以火徳都平阳【今晋州年十六以唐侯即位邵氏皇极经世书元年甲辰七十二载夀百歳按以后纪年系并用邵氏云】书称其徳曰钦明文思安安者帝之心法也曰允恭克让者帝之身法也钦存于中恭见于外敬为圣学始终之要也不但是也克明俊徳以亲九族则身修而家齐矣九族既睦平章百姓则家齐而国治矣百姓昭明协和万邦则国治而天下平矣圣经明徳二字实自尧发之大学八条亦始于此又不但是也中者天下之大夲事事物物莫不有一中道举天下以与人大事也而授受之际不过曰允执厥中而已圣经中之为义亦自尧发之中庸九经亦始于此然则开千万世圣学之源者尧之功顾不钜乎仲尼祖述尧舜韩子所谓尧以是道之舜禹汤文武周公孔子者即此是也道散于三极之间所望于圣人者裁成天地之道以立人极云耳洪荒之世气浮而为天者不过茫茫一太虚耳固未有度数之分黄帝颛顼虽云造厯盖未详也至帝始命羲和分掌天地四时于是推步之法愈宻日月星辰之丽于天者始则而象之歳分为四时又分为十二月又分为三百六十日因其气盈朔虚又为置闰以应周天之度于是天道可得而成矣质凝为地者亦不过茫茫一块土耳固未有疆理之别也黄帝虽曰分州画埜亦未详也至帝始咨四岳举其能治水者以拯斯民垫溺一朝之命鲧不能治而禹继之其施功之最难者莫如冀壶口龙门等处此盖混沌初分水未有泄积之歳乆冲决奔放愈甚则懐防之害愈烈禹因其势防凿而顺导之若其次第则先青兖徐扬之下流而荆豫梁雍以次底绩弼成五服自甸侯至绥而封建之制以立咸则三壤自畎浍至川而井田之法以成于是地道可得而平矣自羲农黄帝开物成务之后又适当一元文明之会风气骎开剏制立法维其时也典中所载若时若采二节尤有可得而论者若时登庸此盖欲举而受之以登庸之大任也【亦犹舜之征庸禹之奋庸百揆之任也】畴咨之举不以属之他人而以属嗣子丹朱盖可见矣若采虽非若时之比书曰亮采曰载采采盖亦着于其事而有光华者也孔子曰巍巍乎其有成功焕乎其有文章其此之谓矣畴咨之举独以属之共工必其人之有剏法立制之能也此二职者一居道揆以论建于上一居法守以奉行于下二职举而天下之能事毕矣然天下之治得人固难知人尤难一曰嚚讼一曰象恭帝之见则明矣而卒无以当其选者直至七十载逊位之时始得其人曰虞舜舜又荐禹得益稷臯陶诸人以佐之考其事大抵皆在舜厯试之后摄政之时八元八凯之举四凶四罪之去与夫治水征苖又其事之最著者也五典敦五礼庸五服章五刑用法度礼乐彰彰然着明如日月行天亘古常见此又立人之道以叅賛天地化育之所不及者盖万世之功也【此篇系熊去非书说】舜既即位封尧后于唐而为虞賔【外纪封丹朱于实沈之墟以奉其先祀客见天子】
　　帝舜
　　帝舜有虞氏姓姚黄帝之后自昌意至舜七世【史记重华父瞽瞍瞽瞍父桥牛桥牛父句望句望父敬康敬康父穷蝉穷蝉父颛顼颛顼父昌意昌意黄帝之子愚按史记帝王世次昌意曽孙敬康与尧四从兄弟为舜髙祖则舜为尧四世从孙与尧同时尧以二女嫁之是舜以曽祖姑为妻已若可疑又禹与尧亦四从兄弟舜亦禹四世从孙乃先授尧之天下而后授之禹又舜五世从孙乃殛五世从祖于羽山容齐洪氏亦言史记称契十四世为汤弃十五世为文王汤与文王隔六百年为叔侄讥其无是理然则太史公帝王世纪恐未足据也】受尧禅以火徳王都莆阪【今河中府元年丙辰在位六十一载】瞽子父顽母嚚象傲常欲杀舜舜克谐
　　以孝烝烝乂不格奸耕于厯山【河东】厯山皆让畔渔于雷泽【雷夏】雷泽皆让居陶于河濵【济隂定陶陶丘亭是】河濵器不苦窳【游甫反病也】二十以孝闻三十尧欲巽位于四岳四岳辞众咸荐舜荛曰我其试哉女于时观厥刑于二女舜内行弥谨厘降二女于妫汭瞽亦允若尧将使嗣位厯试诸艰命之司徒而五典以从命之百揆而百事以序命之四岳而四门穆穆纳之大麓而烈风雷雨弗迷孟子所谓使之主事而事治主祭而神享者是也既厯三载尧以舜之言皆可底绩遂命舜陟帝位舜让不获乃摄行天子事首察玑衡以齐七政厯象授时所当先也类上帝禋六宗望山川徧羣神摄位致告所当谨也五载一巡守羣后四朝上下之情所当交通无间也仁以恤五刑之用义以断四罪之诛而天下咸服矣荐禹司空往平水土又举益稷以为之辅水土既平禽兽之害人者息人得平土而居之矣其疆理天下又有可言者禹之治水既已别为九州舜复析之为十二者盖以冀之东北为幽西北为并青之正北为营盖自古北狄为中国患此三州正系捍御要害之地于此可见古人经制天下之大畧矣【此意本熊去非书説大纪割青州碣石以北辽东之地为营州割冀州恒山以北燕蓟之地为幽州割冀州大行西北之地为并州南抚交趾西发氐羗北发山戎息慎东长岛夷】二十八载之间真所谓巍巍乎其有成功也尧崩三年防毕而后践天子之位南面而治端拱无为责成于九官四岳十二牧二十二人命禹宅百揆以统之帝不过执其黜陟之权考其成功而已天下之广万事之众初不以身亲之也五十年间有天下而已若不与岂非其得为君之道若是乎居摄以前犹任臣道之劳即位以后可见君道之逸迨夫耄期之后禹摄位之时虽有征苖之事而班师舞羽己为之来格盖至于此徳洽民心而有司不犯恩被动植至海隅苍生盛矣哉太和之极也禹摄位十有七年舜崩【蔡氏书传云史记言舜巡守崩于苍梧之野孟子云舜卒于鸣条未知孰是今零陵九疑山有舜冢云】三年丧毕而后践天子位封舜后于虞而作賔焉盖尝观尧舜禹三圣授受尧之命舜曰允执厥中舜之命禹复益以三言者盖以中之为道汨于人心之危者易陷隠于道心之微者难明故必察之以精而不杂守之以一而不离则危者安微者着自无过不及之差信能执乎此中则天下之大以之贤者此中也以之子者亦此中也推之而为汤武之放伐亦不外乎此中也此舜所以别白人心道心之危微而且诲之以精一用工之要者其虑至深逺矣吁精者明也即尧之所谓明徳一者诚也即尧之所谓钦敬此十六字之为万世心学之要曽谓圣圣相授徒恃势位之尊土宇之广云乎哉胡氏曰愚读五帝书而后知圣人泽及斯民之逺也后世有立功于一时兴利于一邦者人犹追思而祀之是数圣人者有功于天下万世曾不得推苗裔立宗子建庙庭春秋四时飨天下之报也有天下者端拱九重之内治其国家上之天文下之地理中之人伦衣食之原器用之利法度之章礼乐之则谁推明制作之也而忘之乎佛教之兴驾一偏空説失事理之正而其神像乃得蟠据中华名山巍嶪相望又听其雕梁画栋羣沦灭三纲之人而豢养之此何道也其不耕不植侵渔民利耗蠧民财乃细事耳为政者恬不以为虑可悲之甚矣






　　史纂通要卷一
　　钦定四库全书
　　史纂通要卷二
　　元　胡一桂　撰
　　夏
　　夏禹姓姒黄帝孙祖颛顼父鲧【史记颛顼父昌意昌意父黄帝世纪母有莘氏女曰志是为修已】受舜禅以金徳王【家语】都安邑国号夏仍唐虞以建寅之月为歳首【元年丁巳在位二十八年】初尧时洪水滔天下民昬垫试鲧治水九载绩用弗成舜摄位殛鲧羽山命禹嗣父职举益稷为之佐禹以司空治水益作虞掌草木鸟兽弃后稷教民播种禹劳心焦思八年于外三过其门而不入娶于涂山辛壬祭甲启呱呱而泣禹弗子惟荒度土功【涂山国名防稽山阴县厯四日往治水后生启过门不入惟以相度治水为急】陆行乘车水行乘船泥行乘橇【音蕝板为之形如其擿行泥上】山行乘檋【一作梮皆纪録反以鉄如锥头长半寸施履下以土山】首自帝都次兖次青次徐次次荆豫梁雍同九州宅四隩【四方深逺处可居】旅九山【旅祭山之名】涤九川陂九泽方其随山刋木也则暨益奏庶鲜食及其决九川距四海濬畎浍距川也【一畒之问广尺深尺曰方百里广二寻深二仭曰浍濬之至川】则暨稷播奏庶艰食【书益稷篇于艰食下仍有鲜食二字但暨稷只当言艰食鲜食疑衍文】于是别九州之分野差土田之髙下定贡赋之式度立封建井田之经界尽一时经制生养斯民之道矣于是贡金九牧以铸九鼎载所立九州之制度以垂万世【五峰胡氏曰左氏以为鼎者图象百物而为之备使民知神奸也愚切以为诬矣魑魅魍魉自古不以为天下患惟鄙夫鄙妇则或言之缙绅先生不道也王者协于上下以承天休乃以此为事而庸铸之于鼎乎然则禹所铸者何也始除洪水之害别九州之分野差土田之髙下定贡赋之式度立井田封建之经界尽一时生养斯民之道矣又铸于鼎以为万世准耳春秋之时晋郑铸刑书则知古人创立制度欲传乆逺者必于鼎矣】昔箕子有言曰鲧堙洪水汩陈其五行帝乃震怒不畀洪范九畴彞伦攸斁鲧则殛死禹乃嗣兴天乃锡禹洪范九畴彞伦攸叙夫以水土既平则九功修和【六府水火金木土谷三事正徳利用厚生合为九功】九畴锡彞伦叙天人之所闗系有如此者舜既受禅命禹宅百揆禹首进克艰惠廸之谟安止几康之告至于傲慢好游之戒凛凛乎为舜陈之真有忧治世而危明主之意勤于邦俭于家舜之称禹者不过切实之言予何言予思日孜孜禹之自述者初无过髙之论然而不徒从事于议论之间而必有事功之实盖可见矣舜老禅禹位曰天之厯数在汝躬汝终陟元后且致意于人心道心精一执中之禹拜稽首固辞帝曰毋惟汝谐乃受命摄行天子之事如舜之初舜崩三年防毕禹遂即天子位任臯陶伯益以国政【史记】县钟鼓磬铎鼗以待四方之士【曰教寡人以道者击鼓谕以义者击钟告以事者击铎语以戞者击磬有狱讼者击鼗音桃淮南子】建旌旗斿旐以别尊卑等级【禹命奚仲为车正云云管子】兴学校以重明伦之教泣罪人而痛百姓之异心【出是罪人泣之曰尧舜之人皆以尧舜之心为心寡人为君百姓各自以其心为心是以痛之说苑】絶防酒而知后世以亡国【仪狄作酒甘疎之絶防酒曰后世必有以酒亡国者世本】防涂山而戮防风氏之后至【长狄国见家语】今观其纪纲典则闗石和钧王府则有之歌【书五子之歌】禹之功厚徳茂立极埀统为万世凖者至详且备矣后世覩河洛者思禹功见舞大夏者称禹徳盛矣哉不可防也【大夏禹乐名】末年东廵守至防稽而崩【夀一百岁冡在防稽山】盖尝论之禹之于舜者心法授受一中而已天乃锡禹洪范九畴而皇极居五以一御八居中制外亦一中而已而吾夫子称禹乃曰菲饮食而致孝乎鬼神恶衣服而致美乎黻冕卑宫室而尽力乎沟洫禹吾无间然矣何哉盖中道之传心法也吾夫子之论又指其孝心纯至者言之也禹伤父以治水殛死故直以此自任卒之建立伟绩克盖前愆至于禘喾而郊鲧禹之心从可识矣故于宗庙则致其孝于祭服则致其美沟洫则尽其力宁饮食之菲衣服之恶宫室之卑皆不敢暇顾者其心诚不忍一日安于天子之常奉故也夫岂矫情饰伪干誉沽名者之所为哉味吾夫子无间然之言其深有以识禹之心者乎吁孝也者天之经也地之义也民之行也中心仁爱诚敬之至也尧舜之道亦孝悌而已一孝立而万善从之其于立功也乎何有禹崩启遂继世以有天下后世不贤而子实自此始王启即位【元年甲申在位九年】有扈氏威侮五行怠弃三正【扈国扶风鄠县三正子丑寅之正疑古已迭用】启召六卿躬行天罚大战于甘防之有甘誓之书享诸侯于钓台【頴昌府阳翟县有钓台陂】天下咸朝夏后窃尝疑王启嗣位之初何为遽有有扈氏之变也太史公谓启征有扈不服唐孔氏谓尧舜受禅启独继父以是不服今观甘誓声罪之辞不过曰威侮五行怠弃三正而已其不奉正朔之意可见也吁子之事固非出于禹之本心也天与之人与之启不能以逃其责矣然天下之事才出于创见非耳目所常习者不能不起人疑叛之心至重烦王师大战而后防之舜禹嗣位宁有是乎夫子定书而存此篇固见启之奋发有为且着有扈氏不臣之罪而帝王升降之几世变之一防从可识矣启崩太康立【启子元年癸巳在位二十九年】以逸豫防厥徳黎民咸贰乃盘游无度畋于洛表十旬弗反有穷后羿【穷国名羿君名】距于河而废之厥弟五人作五子之歌以致其怨尝观禹之训曰内作色荒外作禽荒甘酒嗜音峻宇雕墙有一于此未或不亡太康一犯禽荒之戒而竟以失邦皇祖之训岂欺我哉羿立太康弟仲康【元年壬戌在位十三年】身为之相仲康肇位四海首命侯掌六师惟时羲和沈乱于酒遐弃厥司至于日食大变尚罔闻知王命侯往征之作征林氏曰羿废太康而立仲康其篡乃在相之世是则仲康犹有以制之也羿之立仲康也方将执其礼乐征伐之权以号令天下而仲康即位之始即命侯掌六师以收其兵权羲和之罪虽曰沈乱于酒然党恶于羿同恶相济故侯承王命往征之以剪羿羽翼故终仲康之世羿不得以逞使仲康尽失其权则羿之簒夏岂待相而后敢耶王崩子王相立【元年乙亥在位二十七年】权已归羿相为羿所逐居商丘依同姓诸侯斟灌斟鄩氏羿恃善射不修民事滛于原兽【好猎】弃武罗伯姻熊髠龙圉【四子羿贤臣】而用寒浞浞伯明后寒之防子弟也【寒国名伯明后寒弃浞于夷羿收之】使相已浞行媚于内【宫人】施赂于外愚弄其民娱羿于畋外内咸服羿犹不悛将归自畋家众杀而烹之夏遗臣靡奔有髙氏【国名】浞自立【壬寅浞簒是年少康生浞终辛巳共四十年】因羿室生浇及豷使浇灭斟灌斟鄩氏杀后相处浇于过处豷于戈【遏戈二国名宋郑间】后緍方娠【王相后】逃出自窦归于有仍【后緍仍国女】生少康为仍牧正【牧官之正】浇使椒求之【椒浇臣】奔有虞【商均所封之国】为之庖正虞君思妻之二姚而邑诸纶【虞邑】有田一成【方十里】众一旅【五百人】能布徳兆谋收夏众抚其官职靡自有鬲收二国之烬【灌鄩遗民】以灭浞而立少康【元年壬午在位二十二年】少康使臣女艾灭浇于过后杼灭豷于戈【即王杼也】有穷遂亡【自王相至此并见左襄四年】少康崎岖乱离之间复禹亦还旧都祀夏配天不失旧物而有夏中兴焉【此下増广通畧】后之言中兴者当自少康始少康其中兴之贤君靡其中兴之贤臣乎论夫羿浞之祸已无夏矣羲黄尧舜以来相之正统其絶者盖四十年区区庖正一成之地一旅之众正复几何患难颠沛濒于殆者数矣而卒能复禹旧迹践天子位岂惟正统所在非盗贼邪气所可奸要亦为之君者有拨乱之志为之臣者有尽忠之节人事既尽能以天道为定命故能臻兹大业呜呼少康靡鬲真人臣子哉虽然少康之有成也推原其故亦由虞君思之为也虞舜之后也一代之兴则先代子孙賔于王家与国同其休慼古人之虑盖深逺矣后世得人之国则絶人之祀不知天道昭明祸亦反踵虞夏商周之祖若孙祚二千年其效断可覩矣【熊去非书论】少康而后杼【少康子元年甲辰在位十七年】槐【王杼子元年辛酉在位二十六年】芒【王槐子元年丁亥在位十八年】泄【芒子元年乙巳在位十六年】不降【泄子元年辛酉在位五十九年】扃【不降弟元年庚申在位二十一年】厪【局子元年辛巳在位二十一年】而孔甲立【不降子元年壬寅在位卅一年】好鬼神事滛乱徳衰诸侯多叛【时天降二龙有雌雄有刘累学扰龙得事孔甲赐姓御龙氏龙一雌死潜醢以食夏后既而求龙刘惧迁于鲁县】又继以皋【孔甲之子元年辛亥在位十二年】发【臯子元年甲申在位十九年】而履癸立是为桀【发子元年癸卯在位五十二年贼人多杀曰桀】自孔甲以来诸侯多叛桀尤无道有力能伸铁钩索灭徳作威天下颤怨【颤音战】伐有施氏有施人以末喜女焉【末一作妹】嬖之为倾宫瑶台酒池肉林池可运船糟堤可望十里一鼔而牛饮者三千人末喜笑以为乐杀直臣闗龙逢囚汤夏台既而得释汤乃与伊尹兴师伐桀战于鸣条【安邑西】克之放于南巢【庐江六县有居巢城桀奔此因以放之也】天下归殷矣人有常言曰五帝官天下三王家天下官天下者定于立贤家天下者定于立嫡然孟子固已言禹荐益于天矣未尝不以官天下为心也异时讴歌朝觐讼狱者乃不之益而之启幸而启贤能敬承继禹之道启之再则循习而以子为当然矣未几太康失邦酿成羿浞之祸者四十年非继以少康之贤禹之宗祀不其殆乎陵迟至于履癸极矣何则嫡之分因前定也而嫡不能以必皆贤也天下生民之任则重也大君者天地父母宗子大臣则宗子之家相也师保之説昉于商书汤尹之所以汲汲焉旁求俊彦启廸后人者其虑固深逺矣大抵天之生大圣大贤固不数其生大奸大恶亦不常见天下惟中才最多是以不可无教大甲成王固中才之主也非有伊尹周公则败度败礼者谁能使之改幼冲有过者又谁为之亢世子之法耶厥后二君卒能克绍前烈为商周之令王者夫岂其性然哉学问之功大师保之责隆也三代而下昭烈孔明盖知此道矣后主以闇弱之质孔明所以为之计虑者深矣微天夺孔明之速汉业犹可维持而未坠也虽然亦在其委任权力如何耳商家一代师保之任迄于其亡然以三仁之贤不能止商辛之暴则于此又将若之何哉后之有天下者立嫡既不可轻易则当慎择师傅而早谕敎之至于托孤受遗之际尤必重其任焉则庶乎其可矣【熊去非书论】夏有天下十七世四百五十八年【按经世书起丁巳终甲午通五十八年浞簒四十年】
　　殷【初号商后盘庚改殷】
　　殷汤姓子名履以水徳王【家语】都亳【今南京谷熟县为南亳即旧都孔安国曰契父帝喾都自契至汤八迁汤自商丘迁亳初契封商今商州后相上居商丘今应天府】汤之先契为之祖契父帝喾母曰简狄为喾次妃生契佐禹治水有功为司徒封于商赐姓子氏十三世为天乙是为成汤【契昭明相上昌若曹圉防振微报丁报乙报丙主壬主癸天乙昭明至天乙十三世皆父子相继汤即位十七年践天子位十三年崩夀百歳】自契至成汤八迁汤始居亳从先王居【先王谓帝喾】以七十里诸侯【契后世为诸侯】为夏方伯葛伯不祀汤始征之【孟子曰汤居亳与葛为邻地理志云葛今梁国宁陵之葛乡】时伊尹有元圣之徳乐尧舜之道于畎畆之中汤三使往聘学焉而后臣之任以国政倚为阿衡汤尝荐伊尹于夏王伊尹丑夏复归于亳因説汤以伐夏救民之事桀杀直臣龙逢众庶莫敢言汤使人哭之桀怒囚汤夏台已而得释汤出见野张网四面祝曰自天下四方皆入吾网汤曰噫尽之矣乃去其三面祝曰欲左左欲右右不用命乃入吾网汉南诸侯闻之曰汤徳至矣及禽兽矣归之者四十余国桀无道益甚残虐万姓诸侯昆吾氏为乱伊尹相汤率诸侯伐昆吾遂伐桀诸侯共推汤为天子既即位以尧舜禹皆揖让天下已独以干戈得之有慙徳曰予恐来世以台为口实仲虺作诰以释其慙汤乃改正朔以建丑之月为歳首歳曰祀反桀之事必民以寛除其邪虐顺民所喜逺近归之然自伐夏之后大旱七年洛坼川竭煎沙烂石太史占之曰当以人祷汤曰吾请自当剪髪断爪身婴白茅自为牺牲祷于桑林六事自责曰政不节欤民失职欤宫室崇欤妇谒盛欤苞苴行欤防夫昌欤何不雨之极也言未既大雨方数千里矣【通厯】当时初置二相以伊尹仲虺为之【通典】后之言三代相业者伊尹盖为称首焉【増广通畧】尝读孟子至三王四事章所谓汤执中立贤无方者亦何取其义至于穷夜旦之所思而汲汲若是乎盖尝攷之虞夏用人不过一二世族而已称八元八凯则髙辛髙阳之才子史记禹契稷世系同所自出孔安国书以益为臯陶子臯陶则髙阳才子庭坚也周以亲亲为重武王兄弟九人周公之鲁康叔之卫若管若蔡若霍若曹若郕若邥皆列为显诸侯召毕亦以周同姓为上公一时大臣之子若孙大抵各以其世虽凡民之俊秀论于王朝不过州闾族党之官出长入治之职如三公吕望六卿苏公诸侯三恪之外异姓亦鲜矣逮至春秋孔门髙弟仕者不过止于家臣一有所进则谓之逺间亲新间旧矣周公谅亦知其未广也故日夜之所思惟以汤之立贤无方为中道今观商书一则曰敷求哲人二则曰旁招俊乂伊尹莱朱巫贤傅説诸大臣非以其亲以其贤也主于贤则有徳是视固不间亲主于亲则未必皆贤且妨天下之贤路矣信矣立贤无方为不易之中道而周公往往言之亦未得尽行其志也因表而出之以为世法云【熊去非书论】或曰唐虞揖逊天下禹徳已衰于子汤放桀武王伐纣而论者乃曰尧以是道之舜舜以是道之禹禹以是道之汤汤以是道之文武中道之相其用何若是之不侔欤曰不然也圣人之道一天而已试尝论之唐虞之时泰和之景象也禹啓之世亨通之嘉会也夏商之末造其天时肃杀之秋乎汤武适当其时革命之举不容不顺乎天而应乎人矣是故天之道生于春长于夏肃杀于秋谓肃杀非天之道不可圣人之道揖逊于唐虞家于夏禹放伐于商周谓放伐非圣人之道亦不可圣人初何尝容心于其间哉与时偕行而已布昭圣武之汤即克寛克仁之主我武惟扬之武即作民父母之元后曾谓汤武果有异于尧舜禹之道哉观四时则知天矣观天则知圣人矣岐而二之者非也汤崩太丁未立外丙二年仲壬四年故太甲立【元年戊申在位三十三年　太丁太子外丙次子仲壬少子伊川程子曰太丁死外丙方二歳仲壬方四歳故太甲立】太丁之子汤之适孙也伊尹祠于先王奉嗣王祗见厥祖侯甸羣后咸在百官緫已以听冢宰伊尹乃明言烈祖之成徳以训于王有伊训之书太甲既立不明于徳欲败度纵败礼伊尹营于桐宫【桐汤葬地名郑云有王离宫焉】宻迩先王其训王徂桐宫居忧三年悔过自怨自艾处仁迁义伊尹乃以冕服奉王归于亳还政于王此太甲三篇之书所以作也太甲由是修徳保惠庶民克终汤业继以沃丁【太甲子元年辛巳在位二十九年】太庚【沃丁弟元年庚戌在位二十五年】小甲【太庚子一作弟元年乙亥在位二十七年】雍己【小甲弟元年壬辰在位十二年】而太戊立【雍己弟元年甲辰在位七十五年】先是雍己之世商道寖衰诸侯或不来王至是亳有祥【妖怪也】桑谷共生于朝【二木合生】一暮大拱【两手搤之曰拱】伊陟相之【伊尹子】巫咸为佐伊陟曰妖不胜徳君之政其有阙欤大戊于是修先王之政明飬老之礼早朝晏退问疾吊防三日桑谷枯死三年逺方重译至者七十六国殷道复兴享国七十五年号曰中宗又继以仲丁【太戌子元年己未在位一十三年】外壬【仲丁弟元年壬申在位一十五年】河亶甲【外壬弟元年丁亥在位九年】祖乙【河亶甲子元年丙申在位一十九年】迁都靡定仲丁自亳迁于嚣【或云河南敖仓是】河亶甲又自嚣迁于相【河北地名】祖乙又自相迁于耿皆河决之患也祖乙而后祖辛【祖乙子元年乙卯在位一十六年】沃甲【祖辛弟元年辛未在位二十五年】祖丁【祖辛子元年丙申在位三十二年】南庚【祖丁弟元年戊辰在位二十五年】阳甲【祖丁子元年癸巳在位七年】而盘庚立【阳甲弟元年庚子在位二十八年】自仲丁至阳甲多废适立弟争位相伐乱凡九世诸侯莫朝盘庚初殷道益衰耿都又有河决之患复欲迁于亳臣民安土重迁盘庚作书以谕之乃从自汤至盘庚凢五迁盘庚既迁从汤所都改商曰殷【徙亳殷地故改亳今偃师】行汤之政殷道复兴小辛【盘庚弟元年戊辰在位二十一年】小已【小辛弟元年己丑在位二十八年】继之时又不竞武丁立【小乙子元年丁巳在位五十九年】恭黙思道梦帝赉良弼以形旁求于天下説为胥靡筑傅岩之野惟肖【傅岩在虞虢界有涧水壊道常使胥靡刑人筑护道説代筑供食筑处有窟曰圣人窟今陜州河北县北七里】爰立作相有説命之书三篇【上篇记得説命相之辝中篇记説为相进戒之辝下篇记説论学之辝】最后记説论学之辞谆勤恳切此学之为王者事尤商一代之家法自成汤学于伊尹以洪其源至傅説相髙宗以浚其流诚有非后世所能及者矣髙宗祭成汤有飞雉升鼎耳而雊祖已训诸王曰惟先格王正厥事【言至道之王遭变正其事而灾自消】髙宗从之不敢荒宁嘉靖殷邦至于小大无时或怨【见书髙宗肜日篇】三年蛮夷编髪重译来朝者六国自是章服多有翟羽【用所贡】既而代荆楚伐鬼方僣乱既夷殷道复兴享国五十有九年号曰髙宗王崩子祖庚立【武丁子元年丙辰在位七年】授祖甲【祖庚弟元年癸亥在位三十三年】王少不义髙宗逺之居处困厄不得志作其即位爰知小人之依能保惠于庶民不敢侮鳏寡又作盘盂诸书以自警戒【二十六篇】自是为廪辛【祖甲子元年丙申在位六年】庚丁【廪辛弟元年壬寅在位二十一年】至于武乙【庚丁子元年癸亥在位四年】复去亳徙河北恣其无道为偶人谓之天神与博令人为行神不胜僇辱之又为革囊盛血仰射之命曰射天猎于河渭之间暴雷震死由太丁【武乙子元年丁卯在位三年】至帝乙【太丁子元年庚午大位三十七年】殷益衰庶长微子启贤箕子劝王以为嗣王以其毋贱不立也立适子受辛是为纣【元年丁未在位三十二年　残义损善曰纣纣母防时生启为后生纣一説太史争之曰有妻子不可立妾子】资辩防疾材力过人手格猛兽智足以拒諌言足以饰非播弃黎老昵比罪人为天下逋逃主聚渊薮乃夷【平也】居弗祀上帝神祗宗庙尚兵百战皆克伐有苏氏获其女妲己嬖之惟言是用作竒技滛巧以悦之使师防作新淫之声北里之舞靡靡之乐厚赋税以实鹿台之财【台大三里髙千尺在朝歌城中】盈钜桥之粟【钜棆仓名】广沙丘苑台以酒为池县肉为林纵男女倮逐其间为长夜之饮作炮烙之刑【膏铜柱下加炭令罪人行輙堕炭中妲己笑】取妲己笑乐刳孕妇斮朝胫醢九侯脯鄂侯囚周侯于羑里【三侯为三公九侯筵好女不喜滛杀之醢其父鄂侯争之遭脯西伯叹崇侯以告囚之河内羑里城】周臣进美女竒物善马得释更赐弓矢斧钺専征伐为西伯西伯卒子发立【纣十七年癸亥命文王为西伯三十三年己巳文王没武王嗣西伯位】时纣恶不悛微子去之以存宗祀比千諌而剖心箕子佯狂为囚奴周西伯发于是帅诸侯伐纣战于收野纣前徒倒戈攻于后以北奔鹿台衣寳玉自焚西伯诛纣及妲己天下归周矣胡氏曰尧舜与贤三王与嫡亦以圣人不世出贤徳无以大相过即定于与嫡所以一民心重天下也然大君人命所系兴亡之本圣人有权焉未尝执一也是以武王虽弟上承文王之命而终不释为君帝乙亦贤君也泥于立嫡而不知纣之足以亡天下也亦不知变之过矣使帝乙而知是道商之卜世犹未可知也虽然商亡矣而人心风俗犹有可得而言者盖天下治乱系风俗风俗之媺恶系人心三代固皆有道之长也而商之一代风俗为最媺毎读商书至终篇纣之亡三仁宁死宁遯宁佯狂为奴所以自靖自献者不敢有一毫负先王之心伯夷扣马一谏凛凛乎万世君臣之大义虽圣人复起不可易也或言防子先抱祭器归周者非也书所谓我不顾行遯我罔为臣仆者去而避纣曷尝有去商即周之事哉归周以全宗祀自是商亡以后事比干之死固已安之箕子之佯狂意柳宗元之论亦深有以察乎其心【柳子厚箕子碑云当其周师未至殷祀未殄比干已死微子已去向使纣恶未稔而自毙武庚念乱以图存国无其人谁与兴理是故人事之或然者也然则先生隠忍为此其有志于斯乎】后来武王下车访道授圣大法而终不为之臣朝鲜长往用广宗祀此其志何如哉不但是也当时为商之臣若民者大率有不肯臣周之心大诰洛诰多方多士诸篇班班可睹虽周人目之为顽在商则不失其为义矣陈同父所谓厯三纪而后世变风移盖当康王之世归周且四千年壮者已老老者已死其逋播遗黎真是至死不贰要亦可见商家一代之人心风俗矣夏未之前闻也周平王以后奄奄如一尫羸病废之人畧无能出一匕强剂以起其生者则所谓养成一代之人心风俗有王者作诚不可以已也【熊去非书论】商有天下共二十八君六百四十四年【按经世书起乙未终戊寅】














　　史纂通要卷二
　　钦定四库全书
　　史纂通要卷三
　　元　胡一桂　撰
　　周
　　周武王姓姬名发以木徳王【家语】都镐京【镐长安县属永兴军武王即位十三年灭商是为元年己卯在位七年】周之先弃为之祖母曰姜嫄为帝喾元妃生弃好稼穑尧举为农师封邰舜命为后稷周自后稷以农事开国公刘克笃前烈【后稷生不窋夏政裒弃稷不务不窋失其官奔戎狄间不窋生鞠鞠生公刘公刘复修后稷之业】庆节国于豳【与邠同今豳州公刘生庆节庆节生皇仆皇仆生差弗差弗生毁隃毁隃生公非公非生髙圉髙圉生亚圉亚圉生公叔祖类】太王去豳邑于岐山之下居焉故号曰周实肇基王迹【公叔祖类生古公亶父即太王有狄难去居岐山豳人从之太王乃贬戎狄之俗营城郭室屋为邑别居之】王娶于齐曰太姜【有邰氏女】美而贤生三子曰太伯仲雍季厯季厯天性恭顺友爱罙笃娶于挚曰太任亦有贤行生圣子昌太王欲立季厯以之昌王薨太伯仲雍承父志逃之荆蛮断髪文身以示不可复用国人于是奉季厯为嗣孔子曰太伯其可谓至徳也已矣三以天下让民无徳而称焉盖谓是也【祖甲时】王季既立有谋能断守正而和照临无蔽勤施无私顺以事上比以亲民庆赏刑威政自己出四邻咸服焉【祖甲至帝乙时】王薨【夀一百歳】文王昌嗣位大劝农桑乃正经界定井田以为彻法耕者九一【一大一妇受田百畆为一井其方一里以百畆为公山八家皆私百畆同养公田是为彻法】仕者世禄闗市讥而不征泽梁无禁罪人不孥鳏寡孤独穷而无告之民文王发政施仁必先斯四者又礼下贤人太颠闳夭散宜生鬻子辛甲南宫括之徒皆来归时文王为三公纣为不道醢九侯脯鄂侯文王窃叹崇侯虎以告纣囚之羑里文王乃取包羲氏易六十四卦次序而演之作为卦下之辞以埀世立教孔子曰易之兴也其当殷之末世周之盛徳耶当文王与纣之事耶是故其辞危危者使平易者使倾其道甚大百物不废惧以终始其要无咎此之谓易之道也既而得释赐以弓矢为殷西伯于时西有昆夷之患北有猃狁之难文王以天子之命命将帅遣戍役以守卫中国吕望时已八十余闻西伯善养老归于周钓于渭文王出猎载以归尊为太公任以大司马虞芮之君争田而质厥成【虞芮乆争质于周入境耕者让畔行者让路入朝士让为大夫大夫让为卿二君慙曰我等小人不可履君子之庭乃相让以所争田为闲田】天下闻而归之者四十余国于是道化所被者益广矣既而伐犬戎伐宻须【姞姓国】败耆国伐顸【音于】伐崇【崇侯虎】而作丰邑自岐徙丰三分天下有其二以服事殷孔子曰周之徳其可谓至徳也已矣史乃谓其隂行善诸侯皆来决平毋乃以小人之心度君子之腹者乎愚尝读周颂至太王实始剪商读鲁论至文王三分天下有其二未尝不慨后之论者皆不能不以辞害意也何以言之太王盖当祖甲之时去髙宗中兴未逺也后一百有六年殷始亡且武王十三年以前尚无非事商之心则剪商之云太王非但不出之于其口亦决不萌之于其心特以其有贤子圣孙有立之志于以望其国祚之绵洪焉尔岂有一亳觊觎之私心哉议者乃谓太王有是心太伯不从遂逃荆蛮则是太王固已尝形之于言矣夫以唐髙祖尚能骇世民之言曽谓太王之贤反不逮之乎诗称实始剪商特谓王季文王之立由于太王以至武王有天下推原其故则剪商实自太王始尔非谓太王真有剪商之心也至于文王三分有二之説夫文王虽大圣诸侯也纣虽下愚天子也安得以诸侯而有天子三分有二之天下哉纵使果有之以纣之暴恶肯容之乎以崇侯虎之鸷害乃不譛毁之乎此必无之事也而夫子有是言者特以文王之圣道化所及极其形容之广云尔岂谓天下三分有二之版图诚归之于周哉且以虞芮一质成之后归文王者四十余国四十国之疆土未必为文王有而四十国之诸侯四十国之人心则归文王矣盖至于武王孟津之会诸侯不期而集者八百国岂八百国之疆土人民先为武王有哉亦心悦诚服而趋之者如归市尔文武之心盖有推之而不能去逃之而不能免者矣如必曰太王实始剪商必曰文王三分天下有其二圣贤立言之意胥失之矣请得以暴白二王之心于千百载之上者【此段与熊去非讲明得之】文王薨武王立【纣二十四年即位实文王为西伯】太公为师周公为辅召公毕公之徒左右王师九年戡黎祖伊恐奔告于纣曰天既讫我殷命惟王淫戏用自絶故天弃我纣曰我生不有命在天祖伊反曰乃罪多参在上乃能责命于天盖有以知殷之必亡矣【见书西伯戡黎篇戡黎多指文王大纪称纣三十二年西伯发戡黎蔡氏书亦有或曰称武王之说】十有三年春大会于孟津【孟地名津渡处在河内孟州河阳县】誓友邦冢君御士庶士【泰誓上篇】惟戊午【蔡氏曰一月二十八日】王次于河朔【河北】羣后以师毕会王乃徇师而誓【泰誓中篇】时厥明【戊午明日】大巡六师明誓众士【泰誓下篇】甲子昧爽【蔡氏曰二月四日】王朝至于商郊牧野乃誓【有枚誓篇临战誓众】纣率其旅若林【七十万人】会于牧野防有敌于我师前徒倒戈攻于后以北血流漂杵【倒戈自戮】于是杀纣以成革命之功【见武成篇】乃还归在丰践天子位南面朝诸侯改正朔以建子之月为歳首始称年与民更始乃反商政政由旧释箕子囚封比干墓式商容闾散鹿台之财发钜桥之粟大赉于四海而万姓悦服于是大建公侯于天下封黄帝后于祝封尧后于蓟封舜后胡公妫满于陈以胡公之父虞阏父尝为周陶正頼其器用妻以元女大姬分以肃慎氏楛矢以备三恪复封夏后东娄公于杞封纣子武庚于殷用其礼乐作賔王家皆为上公是为二王之后封神农后于焦封太公望于齐周公旦于鲁召公奭于燕庶叔髙于毕皆留相周封叔鲜于管叔度于蔡叔处于霍以监殷以殷余民封康叔于朝歌国号卫封叔振铎于曹叔武于郕季载于邥【左传作聃】封庻弟叔绣于滕叔郑于毛又封诸叔于郜于雍于原于郇于酆号仲号叔为文王卿士勲在王室藏于盟府仲封西号【故夏墟】叔封东号【都制】封太伯仲雍后周章为吴伯复封章弟为虞仲【于故夏墟初太伯仲雍奔荆楚荆人义之从者日众东至海上得千余家自立国号句吴太伯薨无子仲雍嗣为吴君武王使求其后得仲雍曽孙周章世君吴矣因封曰吴伯云云】封少昊裔兹舆于莒封祝融安期裔挟于邾封四岳姜姓文叔于许封仲虺弟雍滑后于薛新受封者八百国兄弟之君十有五人同姓者四十余人【并见大纪】以兼制天下【按当时有越禹按少康庶子封会稽迄于周末】后又迹箕子所之东至朝鲜【夷地】就而封之焉不惟是也大之为洪范之陈而万世彞伦之道明【王访于箕子箕子陈洪范之书】次之为丹书之戒而敬怠义欲之辨着【王问尚父黄帝髙阳之道对曰在丹书曰敬胜怠者吉怠胜敬者灭义胜欲者从欲胜义者凶王曰善哉退而铭其席鉴盥盘楹杖带劔矛】纎之为九府圜法之立而泉货之利通【大纪唐虞夏商以珠玊为上币次金帛三等赤黄白赤为上币铜铁为下币名曰众后转曰钱尚父立圜法轻重以铢遹九府之货九局东南西北东南西南东北西北中】报本反始则崇追王祭祀之礼【五峯胡氏曰武王定天下命周公制礼追王大王王季文王上祀先公以天子之礼先公之于先王虽有逺近侯王之制皆吾祖也故一事以天子之礼】垂裕后昆则立教世子之法【大纪世子初学周公以为世子则无为也亢世子法于伯禽使与世子居处出入欲令世子知君臣长幼之道也世子有过则挞伯禽所以示世子以世子之道也】至于建官则惟贤也位事则惟能也重民五教而食防祭之加谨惇信明义而崇徳报功之兼尽此其所以垂拱而天下治【本书武成篇】尚何难之有武王崩成王诵立【武王子年十三即位元年丙戌在位三十七年夀五十】周公应问无穷引之以道太公诚立而敢断辅善而相义以充大其志召公亷洁而切直匡过而諌邪以矫拂其行史佚博闻彊记敏给而善词以承救其遗忘王虽童防而四臣维之故朝廷无过事于时周公以太师位冢宰正百工管叔自以年长而周公居中专政已与二叔监殷屏弃居外羣叔乃流言于国曰公将不利于孺子挻动武庚连淮奄以叛召公不悦周公遂有君奭之书周公乃告二公【召公毕公】曰我之弗辟【音关】我无以告我先王于是决防东征委召公毕公以内事帅师而东作大诰周公居东二年劳来殷民固守其所三监淮夷欲西不得西欲战不得战党与日离乃致辟管叔于商囚蔡叔于郭林以车七乘降霍叔于庶人黜殷命杀武庚命微子启代殷后而外变弭宁矣【史记周公既承王命诛武庚乃命殷王元子启代殷后奉其先祀作微子之命以申之国于宋启史记作开】或曰金縢所谓流言不过羣叔播为中伤之言所谓我之弗辟【音避】居东二年乃是周公避之而居东所谓罪人斯得则周公居东之后王始知流言之为管蔡也于后管叔懐流言之罪挟武庚以叛而后诛之耳岂有兄弟之间方听道涂之言而遽欲致辟之乎曰不然也曷不证之蔡仲之命乎亦惟曰羣叔流言即接以致辟之辞矣曰流言者特微其辞耳三监武庚之叛固已在其中矣盖当是时成王以幼冲而抚新造之邦流言之变危急存亡之所繋周公以身佩安危之寄担当重任抚几不发大事去矣故宁不顾兄弟之亲不恤天下后世之议已事盖有重于此者所以即形为我之弗辟【音辟】我无以告我先王之言而居东二年罪人斯得即东征致辟之事也况谓之曰罪人以其煽乱王室而声其罪耳岂流言仅及周公而遽以罪加之乎由是观之此为何时尚可从容二年之避乎吾知公必不然矣【此段熊去非讲明之意】但外变虽宁而王犹有疑周公之心故周公居东取易三百八十四爻而系之以辞以承文考之志进退存亡不失其正之理筹之熟矣又为鸱鸮诗以贻王王亦未敢诮公秋大熟未获天大雷电以风偃禾防木王启金縢之书将卜天变乃得周公代武王之説【初武王有疾周公册祝请以身代纳金縢】王执书泣曰其勿穆卜昔公勤劳王家予冲人弗及知今天动威以彰周公之徳惟朕小子其新逆【新当作亲逆迎也】王出郊天雨反风禾起歳熟乃归周公于东公是以有东山之诗厥后周公从王东狩伐淮夷遂践奄肃慎来贺亦以三监之变至此而后事之首末俱定也周公复位冡宰握髪吐哺以下白屋之士由是尽知天下贤才之淹滞者狱讼之失情者饥寒之无告者诸侯来朝各告戒之皆曰明哉周公何知我之悉乎【大纪】交趾之南越裳氏重三译而来朝有曰天无烈风滛雨海不扬波三年矣意者中国有圣人乎是以来朝观此则知周公盛徳之感格道化之渐被可见也【越裳献白雉曰天无烈风云云使者迷归路周公作指南车导之期年至其国】初武王谓周公曰洛汭延于伊汭其地四平我南望三涂北望岳鄙顾詹有河伊洛天室宜营周居尔其成之于是成王将宅洛邑居九鼎乃命太保先至洛卜宅作召诰周公继之作洛诰乃营洛邑为王城而郏鄏之鼎以定营成周于东郊而殷民之顽以化【召诰洛诰多士所由作初武王克商迁九鼎洛邑欲都洛未果成王成武王之志命召公相宅周公经营建都洛邑营洛有二所瀍水西建都居九鼎称郏鄏卜世三十卜年七百又称东都乂称王城取中土四方道里均瀍水东迁殷顽民称成周又称东郊取宻迩王室循服其心成王寔都镐特来徃朝诸侯祀清庙于洛】成明堂以朝诸侯【明堂成周公朝诸侯于明堂以颁度量】制周礼以定百王之大法【周礼仪礼二书周公所作】作武乐以象武王之伐功至是周公摄政盖七年矣乃归政于王王犹命周公分正东郊而有多士之书【周公以王命作诰殷遗多士】于后又作无逸立政以戒成王公没【经世书丙戌周公没】王在位尚二十七年读周官之书则知成王设官分职之有伦朝觐巡狩之有法读君陈之书则知成王命君陈以尹兹东郊拳拳不忘殷民之化至于作德日休敬典在德两言则又二篇中切要之论此固成王学力之到而实周公造就之妙欤成王时诸侯分封命宋后殷外【命微子启奉殷祀已注见前】同姓有唐【成王弟叔虞史记五年王与叔虞削桐叶为珪戯封史佚曰天子无戏言遂封尧故墟曰唐侯后号晋春秋时始大】有蔡【蔡叔子蔡仲有蔡仲之命】异姓有熊绎之楚焉【绎祝融后姓芉音靡鬻熊子事文王成王时绎以先人功封夷王时僣称王】康王钊立【钊音昭成王子元年癸亥在位二十六年】太保爽芮伯彤伯毕公卫侯毛公师氏虎臣百尹御事咸受顾命【有顾命篇】康王既尸天子位诰诸侯太保率西方诸侯入应门左毕公率东方诸侯入应门右皆再拜稽首曰今王敬之哉张皇六师无壊我髙祖寡命王若曰庶邦侯甸男卫予一人钊报诰昔君文武建侯树屏在我后之人虽尔身在外乃心罔不在王室用奉恤厥若无遗鞠子羞羣公皆听命【见康王之诰】又册命毕公以成周之众保厘东郊【见毕命】王克遵洪业敬恭神人四夷賔服海内晏然百姓兴于礼义囹圄空虚成康之际天下安宁刑措不用者四十余年有唐虞之风焉【史书】吁文武成康父子祖孙圣贤相继者二百余年后世谓泰和在唐虞成周宇宙间真元会合之运亘千古而再见者欤【増广通略】昭王瑕立【康王子元年己丑在位五十一年】王在位乆不能彊于政治风化稍衰时月有光五色贯紫微井水溢楚人不朝王南征返济汉汉濵人济以胶船中流胶液王及祭公皆溺死【祭畿内国周公之后为王卿士见左僖传】穆王满立【昭王子五十即位元年庚辰在位五十五年】初年举用贤才命君牙为大司徒作君牙有曰心之忧危若蹈虎尾涉于春冰命伯冏为大仆正作冏命有曰怵惕惟厉中夜以兴思免厥愆于时王心未肆也迨夫将征犬戎祭公谋父諌曰先王耀德不观兵有威譲之令有文告之辞又不至则増修于徳无勤民于逺不听遂征之得四白狼四白鹿以归由是荒服不至诸侯有不睦者周徳始衰继又东巡至郑大之谷【音音】起春宵宫集诸方士言神仙事造父得骅骝骐骥驖骊騄耳八骏马献王王喜欲周行天下以求神仙于是西巡乐而忘返作白云黄竹之歌天下愁怨潢池之东徐偃【嬴姓】修饰仁义诸侯多归之者僣称王王闻之驰归造父为御起诸侯师与荆楚合攻徐破之偃王走死赐造父赵城为赵氏【造父嬴姓蜚亷别子季胜之后】未防王又欲出游祭公谋父作祈招之诗以风王【诗曰祈招之愔愔式昭徳音思我王度式如玉式如金形民之力而无醉饱之心】王感而止命修辞令以懐诸侯以柔四夷周室再安末年王在位乆教化衷刑罚繁思有以清之此吕刑之书所以作也胡氏曰穆王耄荒徳虽下衰然能曲尽典狱之情伪以训戒天下后世其仁民之意厚矣孔子所以有取也亦不得中行而与之故思狂狷之意欤其王繄扈【穆王子元年乙亥在位十二年】游于泾上宻康公从受三女之奔其母曰必致之王夫兽三为羣人三为众女三为粲粲美物也而何徳以堪之王犹不堪况尔之小丑乎康公不献一年王灭宻【史记宻姬姓国】女色之倾人国固如此夫懿王囏立【共王子元年丁亥在位二十五年】时王室始衰徙都槐里【汉地理志京兆郡槐里县京兆故长安县也镐在长安南二十里槐里相近王暂居之非迁居槐里一名犬丘】孝王辟方【共王弟元年壬子在位十五年】恶来之后有非子者好马善养息之王命主马汧渭之间马大蕃息王邑之秦封为附庸使续伯益后号秦于时大雹江汉冰牛马死愚谓当嬴秦始封之世而灾异之见杀气若兹履霜之象已兆于此矣天道之倚伏可畏也哉夷王爕立【懿王子元年丁卯在位十六年】觐礼不明王始下堂而见诸侯纲常自此紊矣时荆熊绎五世孙熊渠甚得江汉民和西伐庸东侵扬粤僣立三子为王【立其长子康中子江少子执疵皆为王】卫康公七世孙顷公首壊王制并之地【按朱子谓卫不知何时并得之地而胡氏大纪谓顷公时不知何据姑从之】孟子曰天无二日民无二王孔子曰天下无道礼乐征伐自诸侯出况灭人之国而有之乎斯二者皆陵迟解纽之事何夷王之不能问也可为三叹息者矣厉王胡立【夷王子元年癸未在位十七年并共和三十一年】而诗之变雅始作【民劳板荡等】时荣夷公好専利有宠于王大夫芮良夫諌曰夫利百物之所生也天地之所载也王人者将导利而布之上下使神人百物无不得极犹曰怵惕惧怨之来也今王学専利其可乎匹夫専利犹谓之盗王而行之其归鲜矣荣公若用周必败也不听卒以为卿士用事政益暴虐四夷交侵【荆楚冦南玁狁冦北淮夷冦束】征敛数起虐用其民民不堪命聚而谤王得卫巫【卫国之巫】使监谤以告輙杀国人莫敢言道路以目王喜告召公曰吾能弭谤矣召公曰是障之也防民之口甚于防川川壅而溃伤人必多民亦如之故为水者决之使导为民者宣之使言王不听三年民不堪命作乱流王于彘【晋地汾水之上河东永安也】太子靖匿召公家国人闻而围之召公以其子代之得免二相周公召公【周召之后相周通号周公召公】和协共理国事号称共和共和十四年【始庚申终癸酉】王崩于彘二相奉太子靖即位是为宣王【元年甲戌在位四十六年】周召为辅王承衰乱之后旱灾知惧侧身修行以销天变【见云汉诗】任贤使能兴衰拨乱有山甫以补衮职之阙【仲山甫樊侯也见烝民诗】有申伯以蕃四国之难【申姜姓国见嵩髙诗】命召公平淮夷【召穆公见江汉诗】吉甫伐玁狁【尹吉甫见六月诗】方叔征蛮荆【方叔卿士见采芑诗大纪云时荆楚强盛方叔征之楚震恐去王号】故能复文武之境土会诸侯于东都而周室中兴焉况当是时内有姜后之贤脱簮珥以諌所以辅成早朝晏罢勤于政事者多矣【王尝晏起后脱簮珥待罪永巷以谏自是早朝晏罢见后汉皇后传】惜乎籍田不修虢公徒諌【不修籍于千畆虢文公諌云人之大事在农上帝粢盛所出人之供给所取不听见国语】战千畆而料民【国语西河界休县地名千畆败于姜氏之戎既防师乃料民大原仲山甫諌古不料民不听注简料其数多寡】杀杜伯非其罪【将杀其臣杜伯而非其罪伯之友左儒争不听儒亦死之】祈父白驹黄鸟之诗【变小雅】终不能免诗人之刺则当时司马之职非人贤者之去欲留不可末年生民盖有失其所者矣惜哉宣王时始封其庶弟友于郑是为郑桓公幽王宫【宣王子元年庚申在位十一年】沈湎滛佚防防并进赋敛烦重百姓愁怨不以礼信待诸侯赏罚不当诸侯怨叛泾渭洛三川震【常昭曰镐京地震故三川动】伯阳父曰伊洛竭而夏亡河竭而商亡山崩川竭亡国之证【伯阳父周大夫注禹都阳城伊洛所经商都渭河水所经】未几三川竭岐山崩初王娶于申生太子宜臼后嬖褒姒生伯服又济以虢石父之谀佞【石父为卿】与褒姒譛申后及太子冝白王废后太子而以褒姒为后伯服为太子褒姒骄恣王惑之诗人知其必亡刺之曰燎之方扬宁或灭之赫赫宗周褒姒之【初夏之衰有二龙止王庭言曰余褒之二君夏后卜请漦藏之吉漦龙吐沫也龙立漦在椟厯夏商不敢发厉王未发之漦流于庭王使妇人倮噪化入后宫童妾遭之孕生子弃之宣王时童謡檿弧箕服实亡周国有夫妇鬻是器者王使执之逃见弃女收之奔褒褒人有狱入女赎罪幽王入后宫取嬖之生伯服以出褒号褒姒鼋蜥蜴檿弧弓箕木名服矢房】宜臼奔申王求杀之申不与王伐申申侯与缯人召西夷犬戎攻王王举烽火征兵莫至【初犬戎荐侵王都始为烽燧征兵备不虞王宠褒姒甚欲褒姒笑万方不笑为举烽火诸侯至无冦乃大笑王悦数举其后不信诸侯不至】遂杀王骊山下虏褒姒立伯服为王尽取周赂而去【史记】而西周遂亡论者曰幽王以妾为妻以孽代宗父子夫妇之间纲常灭矣欲不亡得乎【増广通略】当是时郑伯友死于战秦襄公帅师救周力战破戎卫侯和从晋侯仇合诸侯师击戎逐之黜伯服郑世子掘突【武公】收父散兵从诸侯东迎故太子【宜臼】于申归而立之【大纪】是为平王而周辙遂东矣【平王东迁洛邑之王城即周公定鼎之所是为东都】






　　史纂通要卷三
<史部,史评类,史纂通要>
　　钦定四库全书
　　史纂通要卷四
　　元　胡一桂　撰
　　周【下】
　　平王宜臼立东迁洛阳是为东周【元年辛未在位五十一年】王命晋文侯为侯伯赉以秬鬯弓矢赐以河内附庸晋于是始大初使命秦襄公曰戎无道侵夺我岐丰秦能逐戎即有其地至是襄公乘胜取之而西周畿内八百里之地尽为秦有是举周家兴王基业一转而为秦矣又始封襄公为诸侯【赐爵为伯】留卫武公于周以辅政公是年九十五谥郑伯友曰桓公召掘突入为司徒东迁以后政令不行于天下衰弱与诸侯等故孔子删诗降黍离于国风【黍离以下其诗不能复雅谓之王国变风】定书终于文侯之命作春秋起于鲁隐公之元年而托始于平王其以是夫【隐公元年平王四十九年也初成王封周公子伯禽为鲁侯至隐公十三君公惠公庶子名息姑惠公初爱少子立为太子公薨国人不与立隐公】胡氏曰幽王无道虽天下所不与其见杀于犬戎则天下所不忍而平王乃其子也所宜坐薪尝胆飬民训兵帅天下诸侯披其巢宂诛其宗种复居镐京继迹文武成康盖前人之愆则可谓人子矣愚观其命秦晋之词语平而不切志舒而不忘不共戴天之雠轻弃旧都以西事委之于秦而即安于洛邑亡三纲矣夫子定书而取文侯之命何哉平王虽不自饬励而晋侯不失蕃宣之道逐西戎黜伯服扶立冡嗣号令天下莫敢不从使平王稍有仁心义气而辅以晋文卫武则周室中兴矣圣人之心广道大权轻重不失毫厘是以深取晋文而于平王犹有望也及其末年怠惰放纵不可救药日以衰微名号虽存其实与杞宋等矣圣人据事实本天道而作春秋固非众人之所识也愚谓平王不但无仁心义气而已今观其遣戍母家【申国】此扬之水所以作也【王风篇名】朱文公之论曰申侯与犬戎弑幽王乃王法必诛不赦之贼平王与其臣子不共戴天之雠也今平王知有母而不知有父知其立已之为有徳而不知其弑父之为可怨至使复雠讨贼之师反为报施酬恩之举则其忘亲逆理而得罪于天已甚矣平庵项氏曰自天理观之则申侯为平王不共戴天之雠自平王观之则申侯乃其贾充成济也【事见后曹魏髙贵卿公】其戍之宜矣愚亦曰自幽王观之则平王真所谓乱臣贼子无复人心天理之存者矣夫子删诗而存扬之水其刺之也固宜由是论之则春秋托始于平王可以深长思矣王崩桓王林立【平王孙太子之子太子死立林元年壬戌在位二十三年】周之东迁晋郑焉依平王时郑武公庄公为王朝卿士【宣王始封其弟友于郑伯爵子武公掘突武公子庄公寤生】王欲畀虢公政【西虢公亦仕王朝畀政不専任郑伯】郑伯怨王王曰无之于是周郑交质【王子狐质郑郑公子忽质周】继又交恶【王崩周人将畀虢公政夏郑伯帅师取温之麦秋又取成周之禾】至是繻【音需】葛一战祝聃射王中肩【王夺郑伯政郑不朝王伐郑左隐三年桓五年】东周之衰决于此郑伯无君之罪实为首恶其能逃万世之诛乎杜氏乃谓郑志在茍免王伐之为非【杜预注】是诚何见哉庄王佗【桓王子元年乙酉在位十五年】十二年齐小白归国是为桓公用管仲为相卒覇诸侯【小白齐桓公名事见后齐国】胡氏曰齐桓公所以有始而无终者大本不正也使齐桓果有匡天下之志而不求自利则管子者天下之才也当以见诸天王上言文武之勤中述成康之盛下陈今日之衰微盖自幽王灭于西戎秦人力战取丰镐平王东迁于成周虞虢魏芮皆畿内诸侯乗乱各据土宇王畿中断无西偏矣使齐桓管仲人赞于天王匡正畿甸以脩王畧谨五礼以齐诸侯整六军以膺戎狄则周室赫然中兴而王化行矣惜乎齐桓管仲不知出此而溺于饮宴祍席之间也【桓公三夫人王徐姬蔡姬无子而内实多嬖宠故也】厘王【一作僖】胡齐【庄王子元年庚子在位五年】时桓公防北杏【齐地】以平宋乱灭遂【巳亥宋大夫南宫万弑闵公庚辰防遂不至故灭之】防鲁于柯而不渝曹沬之盟【庚子防柯将盟曹沫以匕首刼桓公返鲁侵地公许之后悔管仲谓不可弃信于诸侯遂与沬三败所亡地于鲁沬音昧】一再防鄄【音绢一音真卫地辛丑壬寅两防而宋始服】而齐始覇谓其始为诸侯长也【左庄十四年】胡氏曰【文定公】春秋之世以诸侯主天下盟防自北杏始其后晋文秦穆宋襄楚庄交主夏盟迹此而为之者也惠王阆立【僖王子元年乙巳在位二十五年】有子颓之乱王奔温居郑之栎【郑大都】郑伯虢公帅师杀子颓奉王归周【初庄王欲立少子頺不克惠王即位夺其大臣蒍国园取边伯宫丙午边伯蒍国等五大夫怨王作乱奉頽伐王王奔遂召燕卫立颓郑伯见虢叔请纳王虢叔杀頽及五大夫见左氏史记】王赐桓公为侯伯且谋伐卫以其立子颓也【甲寅】是年桓公与诸侯盟于幽【宋公鲁侯陈侯郑伯同盟】齐定令关市五十而征一赋禄以粟田税上年什取三中年什二下年什一大凶不税其或饥馑则弛而税令诸侯必足三年之食以其余脩兵革不足者助之发齐于是覇公喜曰孤之有管仲犹鸿之有翼也号曰仲父其后公城卫于楚丘【辛酉狄灭卫懿公死卫遗民立戴公庐于曹癸亥城楚丘】迁邢于夷仪【壬戌狄伐邢公与诸侯救之邢溃围出合兵逐狄遂迁邢诸侯城邢】诛哀姜以宁鲁难【鲁庄公薨其弟季友立公爱子班庆父亦公弟与夫人哀姜通弑班立姜娣子开后又弑开而自立姜皆与谋季友遂立公少子申杀庆父桓公以姜乱鲁取于邾而诛之】盟召陵而礼荆楚【乙丑以九国师伐楚责包茅不贡师进次陉楚使屈完如师师退次召陵楚服而礼之也屈完及诸侯盟召陵颖川县】盟首止以定周太子之位【王以后爱子帯故将废太子郑管仲请桓公帅诸侯告王请与太子防太子必无害矣丙寅遂帅诸侯防太子于首止之也】盟寗母而不乗郑人之衅【戊辰伐郑以逃首止之盟也郑太子华聼命于会言于公许以郑为内臣公以有衅欲从之管仲谏止华归得罪郑伯始请盟于齐服故也】皆王之世焉襄王郑立【惠王子元年庚午在位三十三年】时桓公有葵丘之防【庚午盟诸侯葵丘王使宰孔致胙】命管夷吾平戎于王【初惠王欲立少子带废太子郑齐会首止定之壬申带怨不得立召戎伐周癸酉王讨子带子帯奔齐公遂使夷吾平戎于王王飨以上卿礼夷吾辞受下卿礼还】帅诸侯师城縁陵而迁【甲戌淮夷病杞公防诸侯谋救杞丁丑迁縁陵縁陵杞色】其后又征诸侯戍周以舒戎难【丁丑王告难故】明年而公卒【戊寅】于时秦穆公亦已两平晋难立晋君【穆公惠王未年壬戌即位襄王三十一年庚子卒凡三十九年初晋献公因骊之譛杀太子申生重耳奔蒲夷吾奔屈公卒里克杀子奚齐茍息立娣所生卓子里克杀之庚午穆公纳夷吾是为惠公乙酉纳重耳是为文公】晋文公始返国矣【乙酉返国癸巳卒凡九年】王有叔带之乱奔郑告急于晋文公率诸侯纳王诛叔带王飨醴【礼有飨有燕飨有体荐燕有折俎飨之以大礼而又为之设醴酒此盛礼也】命之侑【侑以币帛】请隧【王之礼掘地通道曰隧】弗许曰王章也与之阳樊温原攅茅之田【周之南阳地】其后遂有河阳之狩王赐文公为侯伯然以臣召君文公此举于是乎不可为训矣【初郑怨王与卫滑伐滑王使人助卫请滑郑执之王怒乙酉以狄伐郑遂以狄女隗氏为后子带通焉王出后帯以狄伐周王奔郑狄立带为王丙戌文公纳王诛带己丑文公败楚师于城濮作王宫于河阳践土召王献楚俘诸侯毕朝春秋讳之书曰天王出狩于河阳河阳晋温地践土郑河内地】襄王之元年即宋襄公之元年也【襄公庚午即位甲申卒凡十五年】公虽以覇称仅有立齐孝公一事为可取耳【己卯率诸侯伐齐送齐太子昭立之是为孝公】顷王壬臣【襄王子元年癸卯在位六年】匡王班【顷王子元年己酉在位六年】至定王瑜【匡王弟元年乙卯在位二十一年】时楚庄始覇【顷王六年即位至定王十六年庚午卒凡二十三年】楚本子爵夷王世已僭称王至是伐陆浑之戎【陆浑县属农郡】次雒观兵周郊王使王孙蒲劳师楚子问鼎之大小轻重对曰在徳不在鼎周徳虽衰天命未改鼎之轻重未可问也楚子慙惧而退【乙卯】盖尝夷考五覇迭兴始于庄王十二年【丙申】齐桓公入国至定王之十六年【庚午】楚庄卒而五覇之业终盖厯七王九十五年于此矣齐桓晋文功在王室秦穆定晋君至再已而伐晋伐戎以成覇业【丙子伐晋获惠公丁酉伐晋晋不出封殽尸而还戊戌伐戎王益国十二开地千里】末乃收其贤臣以从死【公卒雍从死者有七十人三良与焉】其不得为诸侯盟主固宜【史记】楚庄初灭庸以自丰【庚戌】至窥周而问鼎已而伐郑伐陈伐宋殆无虚日【丙辰以后伐郑凡五庚申癸亥伐陈乙丑伐宋明年与宋平】宋襄智畧不如桓文彊不如秦楚而兴师乃不禽二毛不鼓不成列区区以姑息为仁义而不能舒防师之戚盂之防见辱于楚【壬午公求覇业求诸侯于楚楚与诸侯会盂宋地楚执公以伐宋已而释之】之战卒殒其躯【癸未公伐郑楚伐宋救郑战于公伤股国人皆咎公公曰君子不重伤不禽二毛】皆自取也虽然五覇莫如桓文矣孰优曰晋文公谲而不正【如丙戌襄王与原田不服胁以兵谍知将降故退一舍又如防丑分曹卫田以速楚战又退三舍以避子玉之类】齐桓公正而不谲【如伐楚责包茅不入王祭不供仗义执言不由谲道】孔子已尝言之又曰桓公九合诸侯不以兵车管仲之力也如其仁如其仁又曰管仲相桓公覇诸侯一匡天下民到于今受其赐微管仲吾其被髪左祍矣【语宪问篇】所以大管仲之功者如此其至然终不能免小器之讥以其徒知挟天子以令诸侯区区为覇齐之举而非有尊王明义之诚心其器量不足称也不然管仲死桓公薨何至五公子争立天下遽不复宗齐乎【戊寅公与管仲属公子昭于宋襄公以为太子郑所生即孝公也五公子谓长卫生无亏少卫生元即惠公葛嬴生潘即昭公宻姬生商人即懿公宋华子生公子雍是也争立大乱数世诸即内嬖如夫人者六人也】噫谓仲为天下之才桓公不以赞天子使王化得行者亦未为笃论矣简王夷立【定王子元年丙子在位十四年】继以灵王泄心【简王子元年庚寅在位二十七年】二十一年庚戌冬十一月庚子孔子生【生于鲁昌平郷陬邑】鲁襄公之二十二年也至敬王时为鲁大司防相定公防齐侯于夹谷齐人归鲁侵疆【辛丑时年五十二侵疆郓隂也】继使仲由为季氏宰堕三都【费郈成】收其甲兵【癸卯】及摄行相事【乙巳】七日而诛少正卯与闻国政三月鲁国大治真儒之效方少见而齐人归女乐沮之于是去鲁奔走宋卫陈蔡之间及归鲁年已六十八矣【哀公十一年丁巳】鲁终不能用乃叙书礼记【有杞宋损益从周等语】删诗正乐【有鲁太师及乐正语】繋易作春秋实绍伏羲尧舜禹汤文武周公以来之道统之万世呜呼盛哉宰我曰以予观于夫子贤于尧舜远矣子贡曰见其礼而知其政闻其乐而知其徳由百世之后等百世之王莫之能违也自生民以来未有夫子也有若曰岂惟民哉麒麟之于走兽鳯凰之于飞鸟太山之于丘垤河海之于行潦类也圣人之于民亦类也出于其类拔乎其萃自生民以来未有盛于孔子也景王贵【灵王子元年丁巳在位二十五年】敬王匄【景王子元年壬午在位四十四年】有子朝之乱至再皆頼晋而后定【子朝景王长庶子爱欲立之防崩国人立长子猛子朝攻杀猛是为悼王晋顷公攻子朝立敬王猛母弟也子朝奔楚十六年子朝之徒复乱敬王奔晋十七年晋定公入王于周】时晋六卿彊公室卑矣而顷公定公犹两平王室之乱为可嘉也三十九年【庚申】鲁哀公之十四年公西狩获麟孔子作春秋所感而起故所以为终也越明年壬戌夏四月乙丑孔子卒【寿七十三】而左实终于哀公二十七年【癸酉即贞定王元年】韩赵魏灭智伯之事焉敬王世曹灭于宋【甲寅】陈灭于楚【癸亥】元王仁【敬王子元年丙寅在位六年】越句践伐呉围之大败呉师呉王夫差栖姑苏山使大夫肉行请成于越曰意者亦欲如防稽之赦孤臣之罪乎句践不忍欲许之范蠡曰防稽之事天以越赐呉呉不取今天以呉赐越越其可逆天乎范蠡乃鼓进兵使者泣而去呉王自杀遂灭呉句践乃以兵北渡淮与齐晋诸侯防徐州致贡于周天子赐胙命为伯诸侯毕贺【初景王二十六年呉败越夫椒乗胜入越越王以甲楯五千栖防稽卑辞乞成于呉呉许越平事见呉国越王尝胆刻励至是修怨灭呉】太史公曰禹之功大矣渐九川定九州至于今诸夏乂安及苖裔句践苦身焦思终灭彊呉北观兵中国以尊周室号称覇王句践可不谓贤哉盖有禹之遗烈焉范蠡二迁皆有荣名名垂后世臣主若此欲无显得乎【史记】贞定王介立【元王子元年壬申在位二十八年】初晋有智氏赵氏韩氏魏氏范氏中行氏为六卿六卿彊専权弗能制智伯既与韩赵魏灭范氏中行氏而分其地【癸未】又约韩魏共伐赵三年不克赵襄子使人告韩魏反共攻智伯灭之而与赵共分其地【丙戍】蔡于王之时亦为楚所灭【甲午】王崩三子争位相伐卒归于考王嵬【贞定王子元年庚子在位十六年初贞定王崩太子去疾立是为哀王三月弟叔袭杀去疾自立是为思王五月少弟嵬杀叔自立是为考王也】王封其弟于河南是为桓公以续周公官职桓公卒子威公立威公卒子惠公立惠公乃封其少子于巩以奉王号东周惠公【史记】而东西周之称又起于此【索隐曰惠公立长子曰西周公又封少子于巩仍袭父号曰东周惠公于是又称东西二周也按世本西周桓公名掲居河南东周惠公名班居洛阳是也复斋胡氏曰其后掲没而长子成公袭有其地小子班専制洛阳兄弟角立史册逸其世数名氏至赧王三十四年楚谋入冦王使东周君谕止之盖班之后也至赧王入秦秦迁西周公于狐聚而河南亡庄襄元年迁东周君于阳人聚而洛阳之巩亡】威烈王午立【考王子元年丙辰在位二十四年】二十三年【戊寅】九鼎震始命晋大夫魏斯赵籍韩防为诸侯【斯文侯籍烈侯防景侯】初考王元年晋幽公立土地所存惟绛曲沃二邑余皆为三家所有公畏其彊反朝于三家王不能讨至此乃命为诸侯司马氏通鉴【名光神宗朝作资治通鉴】续左氏为编年而托始于韩赵魏之事诚以名分所系不容不论而议之也故其言曰幽厉之后周道日衰然文武之祀犹绵绵相属者以子孙尚能守其名分故也今晋大夫灭其君剖分晋国天子既不能讨又使列为诸侯是区区之名分复不能守而并弃之也卒使天下以智力相雄长圣贤之后为诸侯者社稷无不泯絶生民之类糜灭几尽岂不哀哉可谓至论矣自是安王骄立【威烈王子元年庚辰在位二十六年】齐田和迁其君康公于海上食一城以奉先祀【庚寅】王又不能讨反命和为诸侯【壬辰田和防魏文侯及楚卫于浊泽求为诸侯文侯为请于王及诸侯许之乙未乃命和为诸侯】后七年康公薨田氏遂并齐而有之【壬寅】夫固有以啓之也厥后有齐者田姓而姜氏之齐亡【初陈公子完得罪奔齐桓公为工正更姓田氏子孙盛多敬王三十九年田恒弑齐简公其子盘号襄子相齐与三晋通至是奄有其国】未几韩赵魏亦共废晋靖公为家人分其地而晋亡【乙巳】烈王喜立【安王子元年丙午在位七年】齐威王来朝王是时周室微弱诸侯莫朝而齐独朝天下以此益贤威王威王封即墨大夫烹阿大夫于是羣臣耸惧莫敢饰诈务尽其情齐国大治彊于天下【辛亥王召即墨大夫曰子居即墨毁言日至吾使人视田野辟人民给东方以宁是子不事吾左右求助也封之万家邑召阿大夫曰子守阿誉言曰至吾使人视田野不辟人民贫馁赵攻鄄子不救卫取薛陵子不知是子厚币事吾左右求誉也遂烹阿大夫及左右常誉者】王初年韩灭郑并其国因徙都之【丙午】显王扁【烈王弟元年癸丑在位四十八年】在位四十八年间秦发杀机斩首之数自石门龙贾始【丁巳秦败韩赵魏兵石门斩首六万王赐以黼黻之服庚寅惠文王虏魏将龙贾斩首八万】孙膑厐涓俱学兵法仕齐仕魏自相刃靡【初孙厐俱学兵法涓为魏将自知不及膑召至刖其足黥之齐使至魏载之齐威王以为师十五年魏惠王伐赵齐救赵用膑计败魏二十八年魏厐涓伐韩齐救韩用膑计夜杀涓于马陵】卫公孙鞅以刑名之学入秦【八年鞅入秦三十一年孝公卒惠文王诛鞅】郑申不害以黄老之学入韩【十八年郑贱臣申不害以黄老刑名之学干昭侯用为相凡十五年终其身圂治兵彊】苏秦张仪俱事鬼谷先生【王诩】学从横之术秦为从约长并相齐楚燕赵韩魏【佩六国相印】其后张仪相魏又割上郡十五县以赂秦【三十六年以后秦洛阳人仪魏人秦主从合六国以攻秦仪主横离六国以事秦】孟尝君以贱妾之子倜傥饶智术散财飬士食客常数千人盗虚名以重天下【四十八年齐封田婴于薛号靖郭君子田文嗣薛公号孟尝君】而邹人孟轲不逺千里乃以儒术见魏惠王谈仁义于刑名功利战鬬之世【三十三年】固宜圆凿方枘而难入也斯无庸论矣独惟当时事体有可恨者三晋之彊也不以其道立为诸侯是非所当立而立威烈既失之于前三晋既侯石门之战秦特以诸侯伐诸侯何功之有乃赐黼黻之服是非所当赐而赐显王复失之于后周之政刑至是无复有存焉者矣【此一节本林氏之论】故宜日趋于弱致胙【九年致文武胙孝公三十五年致胙惠公】致伯【二十六年致伯孝公】贺即位【三十三年贺惠文王】以飬成彊秦虎狼之故末年敢于僣王而无忌惮【四十四年惠文始称王】诸侯皆从而效之矣【韩魏齐赵遂皆称王】尚何言哉是时楚杀越王无疆越始散服于楚而国亡【四十五年】慎靓王定【显王子元年辛丑在位六年】时楚赵魏韩燕同伐秦秦人开关【函谷】延敌五国之师皆败走【癸卯】明年苏秦死齐【齐大夫与秦争宠刺杀之】张仪遂説魏请成于秦秦与韩赵战胜【甲辰斩首八万】而燕王哙又自以其国与子之而国内大乱矣【乙巳子之相燕哙老属国子之愿为臣至赧王初年齐醢子之杀哙三年燕人立太子平是为昭王】二年孟轲去魏适齐夫孟子自显王三十三年至魏【魏都大梁故亦称梁】至是魏君罂卒去魏适齐逮夫赧王元年复去齐今观其见魏惠而进仁义之説见魏襄而陈不嗜杀之説亦意梁之可与有为也奈何以为迂阔于事情于是絶望于梁而适齐因宣王一牛之不忍啓之以王道井田学校与民同乐厯厯为王言之盖以三代教飬之道望其君也王不能用于是浩然出昼退述尧舜孔子之道而著作焉【胡初翁成性史评】呜呼文武成康遗泽竭王道不行于天下而孔孟生于春秋战国者天也困厄其身弥昌其道宁病圣贤不病万世亦天也讵容以一时之遇不遇计哉赧王延立【慎靓王子元年丁未在位五十九年】东西周分治【索隐曰王赧防弱东西周分王正理各居一都故曰东西周髙诱曰西周王城今河南东周巩今成周洛阳也】王徙都西周【自洛阳徙河南】盖以微弱不能主盟会武公焉依【武公西周君】寄空名于诸侯之上者五十有九年当时自秦楚齐赵魏韩燕七彊国外仅存鲁衞宋中山【乙亥宋灭见下鲁至秦庄襄壬子灭卫至秦二世灭】秦虽尤彊而六国亦非小弱也张仪虽説楚韩齐赵燕事秦归报未至而秦惠王已薨【庚戍】明年而仪亦物故矣宋王偃以雀生史占必覇天下遂灭滕伐薛败齐楚魏乃射天笞地斩焚社稷自速灭亡【乙亥齐湣王与魏楚灭之】齐湣王灭宋而骄乃南侵楚西侵三晋欲并二周为天子【丙子】卒败死于燕乐毅【诸侯害齐之骄暴争合谋丁丑燕乐毅并将秦魏韩赵兵伐齐大败之湣王走莒楚使淖齿弑之燕六月间下齐七十余城】斯无庸论矣赵武灵王变胡服习骑射制林胡灭中山【甲寅秦昭襄立其年武灵变服壬戌破中山】大啓土宇蔺相如叱彊秦于渑池之防【壬戌秦昭襄会赵王渑池赵王为鼓瑟相如请秦王击缶不肯相如张目叱秦王左右王为一击缶】马服君【赵奢所封】败秦将于阏与【音预】之围【辛卯赵惠文时】斯亦彊矣秦之所陵者楚所侵者韩魏耳【注见秦昭襄王下】自赵轻受韩上党之归【己亥秦白起伐韩拔野王上党路絶上党太守径以地归赵受之丁丑秦拔上党而民皆走赵赵廉颇军长平按据上党民】误以赵括代廉颇之将长平之师一防上党竟为秦有【范睢使人反问谓廉颇易与且降矣秦独畏马服君子赵括耳遂以括代颇将其年秦白起竟攻杀括坑降卒四十余万赵人大震】上党者天下之脊也既为秦有韩必折而归之六国其将焉往【此本陈莹中论】于是秦围赵邯郸岁余几不得脱頼楚魏来救解围【壬寅】末年【乙巳】秦取韩阳城负黍【阳城有负黍聚】取赵二十五县王恐与诸侯约从攻秦令毋得通阳城秦怒使将军摎攻西周王奔秦顿首受罪尽献其邑三十六王还周崩秦取九鼎寳器而迁西周公【索隐武公子文公】于狐【音惮孤聚与阳人聚在洛阳南】后七岁【壬子】东周君与诸侯谋伐秦秦庄襄使相国吕不韦灭东西周二周皆入秦春与周君以阳人聚奉祀而周遂亡【聚在河南梁县徐广曰周比亡时几七县河南洛阳谷城平隂偃师巩缑氏也】愚观战国以来功利之习坏烂人心君臣大义澌灭殆尽无复有存焉者六国非特坐视周室之亡而莫之救如齐湣楚襄蓄无王之心乆矣【甲申湣王欲并二周见前戊子楚襄王欲与齐韩共伐秦因欲图周王使东周君谕之乃止】特顾其力有所不赡耳岂惟秦哉而当时之士如苏秦张仪公孙衍【号犀首】苏代苏厉楼缓之徒不足论也乐毅亷颇蔺相如赵奢亦未易以责备也贾谊称齐有孟尝【田文】赵有平原【武灵王弟胜】楚有春申【黄歇】魏有信陵【公子无忌】此四君者皆明智而忠信寛厚而爱人尊贤而重士然孟尝君尝入相秦仅以鸡鸣狗盗之客脱身逃难【癸亥秦昭襄闻君贤请以为相或间之王囚君欲杀之君求解于秦幸请狐白裘已献王客为狗盗盗裘献言于王遣之至罔王悔追之秦法鸡鸣出客客有善为鸡鸣者野鸡间之皆鸣乃得脱归】平原君得毛遂合从于楚【癸卯秦王龁围赵邯郸君求救于楚约客文武备者二十人俱得十九人毛遂自荐卒能説楚王定从救赵】因妇夤縁于魏【君娶魏女公子无忌姊君求敕魏谓无忌曰纵轻胜弃之独不念公子姊耶】幸致春申信陵二君以存赵【楚使黄歇无忌遂盗晋鄙兵符勒兵以救赵】而二君者虽能出身以遣楚太子之归【史记春申君与顷襄王太子完质于秦数年王病恐不起请太子亟归秦不许遂谋遣太子与使者俱亡身自守舍以死当之太子亡归竟得立秦亦不杀歇】虽能接岩穴隐者得侯生毛公薛公之力【史记信陵君得夷门监者侯嬴计盗晋鄙兵符勒兵救赵又得毛公薛公劝云秦攻魏急而公子不归使秦破大梁夷先王宗庙公子何面目立天下乎公子遂趍驾归救魏】而周亡亦无一能倡大义于天下仅有鲁仲连义不帝秦负当世髙士重名【秦围邯郓魏使新垣衍令赵帝秦以説秦解围齐人鲁仲连适游赵折衍云帝泰则连有蹈东海死耳吾不忍为之民也】亦初非为尊周使当时之士有如三老董公之遮説当时之君有如汉王三军缟素为王赧发防为天下诛无道秦名其为贼敌乃可服齐桓晋文之事宁不可复见于今日何计不出此顾乃区区欲与秦鬭智角力卒之賔服恐后以待灭亡之不暇可痛也哉迹周自武王至幽王十二世都镐是为西周自平王至赧王二十三世都洛是为东周【东周至考王子以后又自有东西二周之分】平王以后春秋时也威烈王后战国时也【増广通略】盖尝论之西都自泾舟胶楚泽下堂见诸侯纲常陵迟已为春秋之渐东都自春秋已来弱不可支犹幸五覇挟天子以令诸侯尚寄空名于天下然繻葛倒悬已为战国之渐战国首命韩赵魏为诸侯纲常道尽矣于是七雄竸彊苏秦张仪肆从横之术从者犹知合六国以抗秦横者甘于事秦而不耻事秦者固不知有周抗秦者不过自为亦岂复知有周哉虽然仪秦不足论管仲以其君覇犹不能免小器之讥此东周之不可复西亦犹战国之不可复春秋五覇三王之罪人于仪秦乎何诛又尝合三代论之三代之王有天下一千九百六十九年何圣贤之君无几夏有禹啓少康商有成汤太甲太戊盘庚武丁周有武王成王康王宣王外无闻焉然后之言治者以三代为称首巍巍皇皇卓冠千古而莫及者禹汤文武以圣王之道立经陈纪创法定制其尤卓卓然者如井田封建学校兵师之要靡不备具而又固结之以仁维持之以礼端本洪源自足与天无极故其后世子孙非有刚恶如桀纣幽厉之暴非有柔恶如王赧之衰皆足以世守之而勿失也岂偶然哉周自武王有天下至赧王凡三十五王【哀王思王在外】八百六十七年【按通鉴起己卯终乙巳以秦昭襄王五十二年丙午接周统经世书同】南宫氏曰周自武王至东周君灭而周始亡于秦【盖于秦庄襄元年壬子灭东周君始书秦则周实计八百七十三年】斯实録也后有秉春秋之笔者盍改而正诸【按文公纲日于秦昭襄丙午以后与六国皆分书直至始皇二十六年庚辰并天下方大书但东周亡于壬子未之论也】










　　史纂通要巻四
　　钦定四库全书
</div>
    <div class="pagination">
<span class="current-page">1</span><a href="史纂通要_page2.html">2</a><a href="史纂通要_page3.html">3</a><a href="史纂通要_page4.html">4</a><a href="史纂通要_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
