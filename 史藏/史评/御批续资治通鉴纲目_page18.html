<!DOCTYPE html>
<html>
<head>
    <meta charset="UTF-8">
    <title>御批续资治通鉴纲目 - 第 18 页/共 112 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御批续资治通鉴纲目 - 第 18 页/共 112 页</h1>
    <div class="content">　　【诏许归葬西京史臣曰凖论建太子谓不可谋及妇人谋及中官谋及近臣澶渊之幸刀沮众议竟成隽功古所谓大臣者于斯见之然挽衣留谏而诋同列虽有直言之风而少包荒之量定策禁中不慎所与致启懐政邪谋坐窜南裔勲叶如是而不令厥终所谓臣不宻则失身信哉】
　　发明【凡卒故官录贤也然防凖前既贬为司戸参军而此特书故相者凖无罪不予其贬也权其轻重而书之如此则善善之意盖可见矣】
　　冬十一月禁江南巫邪
　　【先是洪州俗尚鬼多巫觋惑民凡已之所资假神而言无求不得知州夏竦索部中几二千家勒令还农毁其淫祠以闻诏江浙荆湖闽广凡挟邪术害人者悉禁絶之】
　　广义【甚矣滛祠之害人也昏愚者托以免祸求福不惜赀财游惰者借以避役养身不顾廉耻奸顽者倚以惑众诓财不守名节是以农力耗散商旅不兴无不由此甚至宼贼窃发奸宄丛生窥伺国家衰弱而起觊觎之心者率多假此故毁滛祠者实为治之先务也仁宗新服厥命而有是举可谓盖前人之愆者欤纲目于此记其月而地之者其予之之意深矣】
　　置益州交子务
　　【初张咏知益州患蜀人铁钱重不便贸易设质剂之法一交一缗以三年为一界而换之六十五年为二十二界谓之交子使富民主之后富民梢衰不能偿所负争讼不息转运使薛山张若谷请置交子务以权其出入禁私造者帝从其议立务于益州界以百二十五万六千三百缗为额】
　　【甲子】二年夏五月朔司天监奏日食不应
　　【中书奉表称贺】
　　发明【事君不患其无礼患忠之不足盖臣之事君也恐君心之骄则导之以谦让恐君心之侈则导之以节俭恐君心之好征伐则导之以弭兵恐君心之崇宫室则导之以爱民事君之忠大要如此故曰惟大人者为能格君心之非君仁莫不仁君义莫不义一正君而国定矣真宗之朝书日食不应羣臣表贺此书日食不应中书表贺于乎宋庭大臣事君若是疑与古人格君心之非者若不相似然故纲目虽存分注而不书表贺者不予其佞也】
　　秋八月帝临国子监谒孔子
　　发明【甚矣天下不可一日无孔子之功也人主亦不可一日不重孔子之学也夫礼义之所以兴分守之所以立纪纲之所以张耕凿之所以安者非孔子之功耶为天地立心为生民立极为斯道维正统为万世开太平者又非孔子之功耶孔子功用与天地并其可不加崇重之诚乎仁宗即位之初首临太学谒孔子乃所以知为国之先务而崇道之诚为可见焉其维持国夲振作儒风不亦宜哉故纲目特表而出之深美之尔】
　　○冬十一月立皇后郭氏
　　【后平卢节度使崇之孙女时张美人有宠帝欲立之太后不可而止故后虽立而颇见踈】
　　【乙丑】三年冬十月以晏殊为枢宻副使○十一月复茶盐
　　【李谘以实钱入粟实钱售茶二者不得相为轻重既行而商人失厚利怨谤蠭起上疑变法之弊下诏责计置司而遣官行视谘具言新法之便会孙奭等论其烦扰遂罢贴射法官仍给夲钱市茶商人入钱售之茶法复壊解盐亦复榷之】
　　王钦若卒
　　【帝谓辅臣曰钦若久在政府观其所为真奸邪也王曾对曰钦若与丁谓林特陈彭年刘承珪同恶时人目为五鬼奸邪憸伪诚如圣谕】
　　发明【钦若卒而不具官亦有说乎夫钦若私憾宼凖乃搆危语以倾之误国殄民淊天之罪仁宗苟能按罪行辟则钦若岂容但已况其相叶无闻此皆小人所为故纲目于其卒也削其具官以示贬耳若生而幸免死又无讥则何以为笔削之权衡哉】
　　十二月以张知白同平章事张旻为枢宻使
　　【太后防时甞寓旻家旻事之甚谨后徳之故自河阳召还长枢府晏殊言旻无勲劳徒以恩幸被宠天下已有非才之议奈何复用为枢宻使也后不恱旻寻更名】
　　【丙寅】四年夏五月契丹伐回鹘围甘州兵败而还
　　【自是党项凖布诸部皆叛契丹兵将多败死】
　　六月大水
　　【京师大雨平地水数尺壊民舍压死数百人京东西及河北江淮以南皆大水帝避殿减膳肆赦蠲民租抚流民方水之作也宰执晨朝未入有防放朝王曾附中使奏曰天变甚异乃臣等爕理无状岂可退安私室亟请入见陈所以备御之道同列有先归者皆媿服焉】
　　发明【春秋桓元年书秋大水传曰大水者隂逆而与怨气并之所致也桓行逆徳而致隂沴宜矣是时帝徳幼冲初无过咎而大水之应壊民庐舍压死数百人此非小变夫乃太后颛政用人非道之徴乎变不虚生信哉】
　　冬十月朔日食
　　【丁卯】五年春正月朔帝率羣臣朝太后于会庆殿
　　【先是帝白太后欲元日先上太后夀乃受朝太后不可王曾奏曰陛下以孝奉母仪太后以谦全国体请如太后令帝不从】
　　发明【礼莫大于分分莫大于名既不可以公义废私恩亦不可以私恩害公义太后虽仁宗之母而仁宗乃太后之君夫死从子礼之必然岂可先率羣臣北面朝后然后受朝者乎此举也太后既不可宰臣亦不可仁宗违众议而行之则是颠倒错乱名分紊矣仁宗虽全私恩亦废公义岂不深可惜哉纲目特掲而书之所以深讥之也】
　　广义【昔伊尹之告太甲曰立爱惟亲孔子曰立爱自亲始教民睦也盖欲君人者不可以言教当以身教也仁宗于元日先夀太后不亦当乎曾何所见而欲帝先受朝也噫以曾之贤尚尔况不曾者乎】
　　晏殊罢以夏竦为枢宻副使
　　【殊从幸玉清昭应宫从者持笏后至殊怒以笏撃之折齿为御史所论出知宣州寻改应天自五代以来天下学校废壊殊始兴建为诸州倡且延范仲淹以教生徒仲淹敦尚风节每感激论天下事殊深器之竦明敏博学文章典雅材术过人但急于进取喜交结任数倾侧世以奸邪目之】
　　夏五月楚王元佐卒○秋九月以程琳为御史中丞【张知白最器琳当除命喜曰不辱吾笔琳上疏请罢诸土木营造蠲被灾郡县逋租帝嘉纳之未防除知开封府王正子齐雄杀人货其妻子使以病告蒙正聮姻太后家琳察其色词异令有司验之得状太后因琳对谕之曰齐雄非杀人者乃其奴捶之琳曰奴无自专理且使令与已犯同太后黙然卒论如法】
　　【戊辰】六年春二月工部尚书同平章事张知白卒
　　【知白为相慎名器抑徼幸每以盛满为戒虽贵显清约如寒士卒諡文节】
　　发明【宰相所以代天理物当慎惜名器杜抑徼幸恒以盛满为戒必以清约为心则庶防可以得相君之道耳知白于数事皆兼有之宜乎纲目卒而特具其官以予之也】
　　三月朔日食○以张士逊同平章事姜遵范雍为枢宻副使○夏五月赵德明使其子元昊袭回鹘甘州取之【元昊小字威哩性雄毅多大畧善绘画能创制物始圎面髙凖晓浮圗学通蕃汉文字德明虽臣事中国及契丹然于夲国则称帝至是以元昊袭破回鹘夺州遂立为皇太子】
　　发明【徳明既已称帝而不书夏主何不以僣国予德明也轻行而掩之曰袭取者收夺之名皆贬词也夫李氏自继迁谋叛徳明不恭父子相继窃据西夏朝廷无如之何浸滛至于元昊僣号称王肆意无惮矣故纲目因袭甘州之事特谨书之所以志其盛强之渐云】
　　秋八月水
　　【江淮两浙河北皆水遣使安抚】
　　【己巳】七年春正月曹利用罢
　　【时太后临朝中人与贵戚稍能轩轾为祸福而利用以勲旧自处不恤也凡降内恩力持不与左右多怨之太后亦严惮利用称曰侍中而不名利用奏事帘前或以指爪撃带鞓左右指示太后曰利用在先帝时何敢尔耶太后颔之会利用从子汭为赵州兵马监押被酒衣黄衣令人呼万嵗事闻汭杖死内侍罗崇勲请倂罪利用后问诸执政众顾望未有对者张士逊徐曰此独不肖子为之利用大臣宜不知状后大怒王曾复为力解后曰卿甞言利用强横今何解也曾曰利用素恃恩故常以理折之今加以大恶则非臣所知也后意少释乃罢为卫将军知随州】
　　二月参知政事鲁宗道卒
　　【太后临朝宗道屡有献替后甞问唐武后何如主对曰唐之罪人也几危社稷后黙然有小臣方仲弓请立刘氏七庙后问诸辅臣众不敢对宗道独进曰若立刘氏七庙如嗣君何乃止后甞与帝同幸慈孝寺欲乗辇先行宗道以夫死从子之义争之后遽命辇后乘舆宗道刚正嫉恶遇事敢言贵戚用事者皆惮之目为鱼头参政因其姓且言骨鲠也卒谥简肃】
　　发明【宗道刚正嫉恶遇事敢言则其不负是职亦多矣故卒而具官以美之】
　　广义【宗道潜销刘氏僣偪之心不动声色如太阳一出而羣隂自伏也非社稷之器孰能哉纲目于其卒必月之而书其官者盖以此耳】
　　张士逊罢
　　【士逊之相曹利用荐之也利用凭宠自恣而士逊依违其间时人目之为和鼔利用既斥士逊亦罢】
　　以吕夷简同平章事夏竦薛奎参知政事陈尧佐为枢宻副使
　　【初奎知开封府时真宗数宴大臣至有沾醉者奎谏曰今天下诚无事然宴乐无度大臣数被酒失仪非所以重朝廷也真宗善其言及拜参政入谢帝曰先帝甞以卿可大任今用卿先帝意也他日帝谕辅臣曰臣事君鲜有尧终者奎对曰保终之道匪独臣下然也因歴数唐开元天寳时事以闻帝然之】
　　安置曹利用于房州至襄阳自杀
　　【利用复坐私贷官钱再贬崇信节度副使宦者多恶利用必欲致之死以快志内侍杨懐敏送之至襄阳驿以语侵之利用遂投缳而死利用性悍梗少通力裁侥幸而其亲旧或有因縁以进者故及于祸然居位忠荩有守终始不屈死非其罪闻者寃之】
　　发明【自杀未有不书故者不书故无故者也无故曷为自杀必有任其责者矣利用忠荩有守终始不屈而为太后宦官之所忌行至襄阳投缳而死岂不深可叹哉书自杀而不书其故所以深责当时也】
　　复制举诸科
　　【诏复贤良方正等六科以待京朝官之被举及应选者增置书判防萃科以待选人之应书者髙蹈邱园沉沦草泽茂材异等三科以待布衣之被举者又置武举以待方畧智勇之士】
　　广义【考之真宗于祥符二年十二月罢制举诸科者恐上封事者言天书妖妄之非也今仁宗即位未防而遂复之其愿治之心多矣】
　　三月给契丹流民田
　　【契丹饥流民至境上帝曰皆吾赤子也诏给以唐邓州闲田仍令所过给食】
　　发明【孟子曰三代之得天下也以仁其失天下也以不仁契丹饥荒流民至境仁宗恻然慈爱给田赐食殊无彼此之心可谓一视同仁者矣夀年绵逺天下治平不亦宜哉即纲目之所书验仁宗之政事帝吾无间然矣】
　　夏六月玉清昭应宫灾罢王曾知兖州
　　【丁未夜大雨震电宫内火起至晓宫屋尽燬诏繋守卫者于御史狱太后泣对大臣曰先帝竭力成此宫一夕延燎几尽惟长生崇夀二小殿存尔何以称遗防哉范雍抗言曰不若悉燔之先朝以此竭天下之力遽为灰烬非出人意如因其所存又将葺之则民不堪命非所以祗天戒也中丞王曙亦言玉清昭应宫之建非应经义灾变之来若有警者愿除其地罢诸祷祠以应天变有司谏范讽复言此天之戒告不当置狱穷治太后与帝感悟遂减守卫者罪乃下诏不复缮脩以二殿为万夀观罢诸宫观使初太后受册将御大安殿曾执不可及长宁节上夀又执不可皆供帐便殿太后左右姻家梢通请谒曾多裁抑之太后滋不恱会玉清昭应宫灾曾以首相罢出知兖州】
　　发明【天火曰灾真宗竭府库之财极土木之盛跨歴七年而始毕事况此宫非应经义不过崇尚虚无而设耳故纲目不曰火而曰灾以见宋不能毁而天特毁之云尔王曾执法不阿见忤太后兹因灾变而以首相罢出则罚之非其罪矣故纲目不曰王曾罢而曰罢王曾所以明其无辜也昭应官灾而罢首相夫岂应变之道哉】
　　广义【抑考真宗于大中祥符七年冬十一月玉清昭应宫成八年正月帝诣玉清昭应宫上玉皇大天帝圣号又刻天书玉板奉安其中且又圗已之容立侍其侧其尊之可谓至矣今而天反不佑而灾之者何欤盖至公无私者天也天何为而至公乎理焉而已岂有被衮冕如人形者位于苍苍之上邪然以理言谓之天以主宰言谓之帝主宰云者言其善恶之应如影响若以人主宰故也虽曰主宰无非理之自然者耳易曰作善降祥作恶降殃书曰惠迪吉从逆凶此之谓乎今真宗不明乎此妄假天书妄尊天帝殚竭民力以为宫则是非真宗之所谓天帝者必为之震怒夫岂因真宗擎拳曲跽而私以佑之邪若然则凡持斋谨奉者皆得为天帝之子抑岂待真宗图容侍立私亲之而后然邪孔子曰大哉尧之为君也惟天为大惟尧则之当时尧未甞上玉帝之尊号反能与之同其大羣臣亦未甞上尧之尊号后世皆称其为大其见于书不过曰尧曰君曰帝而至今为万世君天下者之首称何欤盖以理萃于尧之一身故也宋之真宗得为尧可矣何苦而欲过于尧哉纲目记其时月而书其灾者所以垂后世君天下者之戒也】
　　秋八月朔日食○以陈尧佐王曙参知政事夏竦为枢宻副使○契丹详衮大延琳据辽阳反冬十月契丹将萧孝穆讨平之
　　【辽东自神册附契丹　榷酤盐面之征冯延休韩绍勲相继为戸部使始　燕法绳之民不堪命防燕荐饥戸部副使王嘉献计造船使其民漕粟以赈之水路艰险多至覆鞭扑搒掠民怨思乱东京锡里军详衮大延琳因之为变遂囚留守萧孝先及其妻南阳公主杀韩绍勲王嘉等以快众情僣号兴辽改元天庆副留守王道平逾城走黑岭告变契丹主徴诸道兵命南京留守萧孝穆为都统以讨之贼兵屡败延琳婴城固守未几孝先穴地而出贼将执延琳以降】
　　发明【契丹兴师未甞书讨此书讨何延琳既书反则是乱臣贼子法所必讨茍不正其名而减其罪则其下肆其欲而无禁何所惩诫哉纲目诛乱讨逆之意深矣】
　　京师地震○十一月出秘阁校理范仲淹通判河中【时帝每以嵗旦冬至率百官上太后夀于会宁殿遂同御大安殿以受朝秘阁校理范仲淹上疏曰天子奉亲于内自有家人礼今顾与百官同列北面而朝亏君体损主威非所以垂法后世也疏入不报晏殊初荐仲淹为舘职闻之大惧召仲淹诘以狂率邀名且将累荐者仲淹正色抗言曰仲淹缪辱公荐每惧不称为知巳羞不意今日反以忠直获罪门下殊不能笞既而又疏请太后还政亦不报遂乞补外出为河中府通判】
　　发明【出者不宜出也仲淹无故曷为出之特因上疏论事见忤太后故耳盖人臣事君义而已国有非义当力争之义不可黙虽鈇钺之威奚畏哉考之分注帝每以嵗旦冬至率百官上太后夀遂同御大安以受朝则失礼甚矣义当言矣仲淹言之不听遂乞补外是有官守者不得其职则去耳故纲目具其官所以明不失所守直书出所以讥疎斥忠贤读者试思之】
　　广义【仲淹刚毅正直无罪可出故月之而书其官并地其左迁者予之也】
　　【庚午】八年秋八月复解盐通商法
　　【上书者言解盐官得利防而民困于转输诏翰林学士盛度等议更其制度上通商五利遂罢三京二十八州军法听商人入钱若金银于京师榷货务受盐两池而民便之自是虽商贾流行而歳课耗矣】
　　九月姜遵卒以赵稹为枢宻副使
　　【时政出宫掖稹厚结刘美家婢以干进用命未下有驰告者稹问东头西头盖意在中书也闻者以为笑谈】
　　发明【治天下者建官惟贤任事惟能惟名与器不可以假人人君之所司也故孟子曰国君进贤如不得已是时太后专权政出宫掖赵稹夤缘势家希求进用则心术不端从可知矣以无赖小人而为枢宻副使名器何滥耶观其东西头之言岂不贻笑于天下哉纲目特书于册文无异词以为后世用人不审之戒耳美恶不嫌同词其义白见】
　　【辛未】九年夏六月契丹隆绪死子宗真立其母萧讷木锦听政
　　【宗真宫人讷木锦所生齐天后萧氏无子取而养之爱同已出宗真立讷木锦自立为皇太后听政宗真改元景福号隆绪曰圣宗初隆绪疾革讷木锦詈皇后曰老物之宠亦有既邪左右希其风防诬齐天后弟谋逆令鞫治之辞连及齐天后宗真闻之曰皇后侍先帝四十年抚育朕躬当为太后今不果何反罪之讷木锦曰此人若在恐为后患宗真曰皇后无子而老亦无能为也讷木锦不从迁之上京】发明【契丹之君卒则书死外之之辞也分注言讷木锦自立为皇太后至此斥其名者所以正其自立之罪不得齿于母后之列耳自是而后例皆仿此】
　　秋七月遣龙圗阁待制孔道辅等使契丹
　　【契丹来告哀帝遣道辅及王随等充贺册及吊祭等使初道辅使契丹契丹燕使者优人以文宣王为戏道辅防然径出敌使主客者邀还坐且令谢道辅正色曰中国与北朝通好以礼文相接今俳优之徒侮慢先圣而不之禁北朝之过也何谢为至是益加礼重道辅孔子四十五世孙也】
　　广义【呜呼契丹之于中国风尚不同各安其习焉今既徃来通好庭列九賔安可令俳优侮光圣哉且自开辟以来未有盛于吾夫子者也故凡帝王之兴罔不争先拜谒惟恐或后者何也诚以为国者一日而背其道则国非其国矣今也契丹待使不惟不敬而反以为戏剧诚不知尊师重道也噫于先圣尚甘心以侮之况其他乎原其所白盖先圣之道莫先于五伦也契丹于五伦何如邪莫重于仁义礼乐也契丹于仁义礼乐又何如邪凡吾先圣之道皆契丹之所恶者也其侮慢也不亦宜乎虽然契丹此举固不足责所可责者宋人与之通使往来讲和耳噫吾夫子天也天亦有囊血而射者也曾何损于天哉契丹之侮亦无损于吾夫子也】
　　冬十月罢翰林学士宋绶
　　【时太后专政而帝未始独对羣臣绶请令羣臣对前殿非军国大事及除拜皆前殿取防书上忤太后意出知应天府】
　　发明【王氏曾曰若从谏谓明臣尽职谓忠是时太后专政而仁宗未始独对羣臣宋绶慨然上书直言切谏则尽职而忠矣太后不能容纳出知应天又岂从谏而明之道哉纲目凡君罢臣而不以罪者皆书罢而不去其官不惟明臣之无罪抑以讥君之失政耳吁】
　　【壬申】明道元年春二月以张士逊同平章事○真宗宸妃李氏卒
　　【李氏杭州人实生帝太后既取帝为己子与杨太妃保护之李氏黙然处先朝嫔御中未尝自异人畏太后亦无敢言者以是帝虽春秋长不自知为李氏出也至是疾革乃自顺容进位宸妃薨太后欲以宫人礼治防于外吕夷简奏礼宜从厚太后遽引帝起有顷复独立帘下召夷简问曰一宫人死相公云云何也夷简对曰臣待罪宰相事无内外皆当预也后怒曰相公欲离间吾母子耶夷简对曰陛下不以刘氏为念臣不敢言尚念刘氏则防礼宜从厚后悟乃以一品礼殡于洪福院夷简又谓入内都知罗崇勲曰宸妃当以后服殓用水银实棺异时勿谓夷简不道及也崇勲惧驰告太后乃许之】
　　三月契丹萧讷木锦弑其主母萧氏
　　【讷木锦虑宗真懐齐天后鞠育之恩因其搜于雪林遣人驰至临潢赐后死后曰我实无辜天下共知待我浴而后就死使者退比反则后已死矣】
　　发明【弑者下杀上之名讷木锦以媵妾杀主母其恶甚矣厥罪大矣纲目正名定置直书杀其主母所以扶名分植纲常明妻妾之等立上下之防严矣律以春秋之义能不正其罪哉故曰麟经絶笔而纲目作】
　　秋七月王曙罢八月以晏殊参知政事杨崇勲为枢宻副使○宫中火诏羣臣言阙失
　　【大内火延及八殿帝移御延福宫百官晨朝而宫门不启辅臣请对帝御拱宸门追班百官拜楼下吕夷简不拜帝使人问其故曰宫中有变羣中愿一见清光上举帘见之乃拜有司究火所起多引宫人属吏御史蒋堂言火起无迹安知非天意陛下宜修徳应变有司乃欲归咎宫人是重天谴也时促开封府具狱程琳命工图火所经处辨其诬伏者且言此殆天灾不可以罪人遂罢狱诏羣臣直言阙失大赦殿中丞滕宗谅秘书丞刘皆请太后还政以答天谴不报】
　　发明【人火曰火何以言之人事感于下天变形于上故耳是时太后専权政事舛错宫中之火安知非太后为之不然何以直书火而不言其故乎仁宗既求直言当纳直谏而滕宗谅刘之言皆切时弊弃而不用则亦虚应故事耳于乎求言不听何必求之故纲目皆削而不书意有在矣】广义【凡书火人火也书灾者天火也】
　　九月复作受命寳
　　【以旧寳册为官火所焚故也】
　　冬十一月夏王赵徳明卒子元昊嗣
　　【是嵗封徳明为夏王未几卒赠太师尚书令兼中书令遣杨吉授元昊三使封西平王契丹亦遣使册元昊为夏国王初元昊数谏其父勿臣宋徳明輙戒之曰吾用兵久疲矣吾族三十年衣锦绮此宋恩也不可负元昊曰衣皮毛事畜牧蕃性所便英雄之主当覇王耳何锦绮为既袭封明号令以兵法勒诸部凡六日九日则见官属仿中国置文武班立蕃汉学自中书令宰相枢宻使以下皆分命蕃汉人为之以衣冠采色别士庶贵贱每举兵必率部长与猎有获则下马环坐而饮割鲜而食各问所见择取其长因避父讳改明道为显道称于国中】
　　以杨崇勲为枢宻使
　　【癸酉】二年春二月彗星见于东北
　　【光芒长二尺司天言含誉星见然观者皆以为彗】
　　发明【彗者恶气兵之象也见于东北东北位属震方震一阳而二隂乃隂盛阳防之徴盖天子为阳宫庭为隂中国为阳属国为隂是时太后专政一应也不逾年而赵元昊反二应也然则天人相感之际如影之随形响之应声甚可畏也是以人君当终日干干钦崇天道而无盈成之侈焉】
　　太后有事于太庙
</div>
    <div class="pagination">
<a href="御批续资治通鉴纲目_page17.html">上一页</a><span>...</span><a href="御批续资治通鉴纲目_page13.html">13</a><a href="御批续资治通鉴纲目_page14.html">14</a><a href="御批续资治通鉴纲目_page15.html">15</a><a href="御批续资治通鉴纲目_page16.html">16</a><a href="御批续资治通鉴纲目_page17.html">17</a><span class="current-page">18</span><a href="御批续资治通鉴纲目_page19.html">19</a><a href="御批续资治通鉴纲目_page20.html">20</a><a href="御批续资治通鉴纲目_page21.html">21</a><a href="御批续资治通鉴纲目_page22.html">22</a><a href="御批续资治通鉴纲目_page23.html">23</a><span>...</span><a href="御批续资治通鉴纲目_page19.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
