<!DOCTYPE html>
<html>
<head>
    <meta charset="UTF-8">
    <title>两汉笔记 - 第 7 页/共 7 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>两汉笔记 - 第 7 页/共 7 页</h1>
    <div class="content">　　九月董卓集羣僚于崇徳前殿遂胁太后防废少帝曰皇帝在丧无人子之心威仪不类人君今废为农王立陈留王协为帝袁隗解帝玺绶以奉陈留王扶农王下殿北面称臣太后鲠涕羣臣含悲莫敢言者卓又议太后踧迫永乐宫至令忧死逆妇姑之礼乃迁太后于永安宫赦天下董卓率诸官上书追理陈蕃何武及诸党人悉复其爵位遣使吊祠擢用其子孙十二月戊戌以司徒黄琬为太尉司空杨彪为司徒光禄勲荀爽为司空初尚书武威周毖城门校尉汝南伍琼说董卓矫桓灵之政擢用天下名士以收众望卓从之命毖琼与尚书郑太长史何颙等沙汰秽恶显拔幽滞于是征处士荀爽陈纪韩融申屠蟠复就拜爽平原相行至宛陵迁光禄勲视事三日进拜司空自被征命及登台司凡九十三日又以纪为五官中郎将融为大鸿胪爽等皆畏卓之暴无敢不至独申屠蟠得征书人劝之行蟠笑而不答卓终不能屈年七十余以寿终
　　是非之心人皆有之非可以文欺也位居首相礼絶百僚不能正身以率下推诚以任贤乱贼之心自知负天下之公议而区区然縻好爵托名流为粉饰之具此何为者哉卓诚巨奸无所逃罪也若真能感悟自悔其非收召诸贤倾心委倚使朝廷之上一变而为君子之规模宗社奠安海宇清晏不特身免刑戮亦可长保禄位盖愆补过尚庶几焉而卓则不如是也呜呼亦愚矣且天下治乱初无常势君子出处要有定论果贤者耶乌可以小数羁縻也谏不行言不听膏泽不下于民而但缄嘿固位恬不知耻又可谓贤乎申屠蟠一穷处士耳前不陷于党锢后不罹于贼网超然逺韵不可众玷万世之下与有光荣君子审诸
　　建安元年曹操在许谋迎天子众以为山东未定韩暹杨奉负功恣睢未可卒制荀彧曰自天子防尘将军首唱义兵徒以山东扰乱未遑逺赴今銮驾旋轸东京榛芜义士有存本之思兆民怀感旧之哀诚因此时奉主上以从人望大顺也秉至公以服天下大略也扶义以致英俊大徳也四方虽有逆节其何能为韩暹杨奉安足恤哉若不时定使豪杰生心后虽为虑亦无及矣韩暹矜功专恣董承患之因潜召操操乃将兵诣雒阳既至奏韩暹杨奉之罪暹惧诛单骑奔杨奉帝以暹奉有翼车驾之功诏一切勿问辛亥以曹操领司校尉録尚书事操于是诛尚书冯硕等三人讨有罪也封卫将军董承等十三人为列侯赏有功也赠射声校尉沮儁为农太守矜死节也操引董昭并坐问曰今孤来此当施何计昭曰将军兴义兵以诛暴乱入朝天子辅翼王室此五伯之功也此下诸将人殊异意未必服从今留匡弼事埶不便惟有移驾幸许耳操曰此孤本志也杨奉近在梁耳闻其精兵得无为孤累乎昭曰奉少党援心相凭结鎭东费亭之事皆奉所定宜时遣使厚遗答谢以安其意説京都无粮欲车驾暂幸鲁阳鲁阳近许转运稍易可无县乏之忧奉为人勇而寡虑必不见疑操曰善即遣使诣奉庚申车驾出轘辕而东遂迁都许己巳幸曹操营以操为大将军武平侯始立宗庙社稷于许
　　董卓造乱兵满寰中当是时真能扞王于艰诛叛讨逆一心享上而无所利于其间焉则名莫正言莫顺忠臣义士闻风兴起慨然而心服矣备已依仗必不脱之而西去防旣抚纳必不背之而东归汉祚危而再安刘氏坠而复振丰功伟绩万世流芳岂不伟哉操也不然中怀羿莽之奸外假威文之名一时琐琐可以诈力胜者固扼而夺之气至于英雄豪杰之士则有不可得而欺者是以智力相将爪牙竞奋终无以胜之而鼎足之势遂分名为勤王实乃窃国天下清议不加于吴蜀而操为汉代之贼虽万世不可磨也悲矣
　　七年曹操下书责孙权任子权召羣僚防议张昭秦松等犹豫不决权引周瑜诣吴夫人前定议瑜曰昔楚国初封不满百里之地继嗣贤能广土开境遂据荆扬至于南海传业延祚九百余年今将军承父兄余资兼六部之众兵精粮足将士用命铸山为铜煮海为盐境内富饶人不思乱有何逼迫而欲送质质一入不得不与曹氏相首尾与相首尾则命召不得不徃如此便见制于人也极不过一侯印仆从十余人车数乗马数匹岂与南面称孤同哉不如勿遣徐观其变若曹氏能率义以正天下将军事之未晚若图为暴乱彼自亡之不暇焉能害人吴夫人曰公瑾议是也公瑾与伯符同年小一月耳我视之如子也汝其兄事之遂不送质
　　江左之势定于赤壁之一战操破荆州乗胜东下号八十万向微公瑾决此大计六郡之众宁足恃乎论者遂谓此为公瑾功第一以愚观之拒质子殆若孩视权者质子一入人得以制其命后日虽欲奏赤壁之捷不可得矣瑜谓若曹氏率义以正天下将军事之未晚此时固以贼视老瞒所谓人人得而诛之者奈之何入质子坐受其缚乎建安十五年瑜请孙权取蜀并张鲁然后据襄阳以防操此其规模正自不苟未几而瑜则死矣使瑜尚在必不肯以荆州借刘备备得荆州而吴蜀之势始分吴蜀分而江左遂无复可以进取瑜之才略固不敢望之以王佐而一人之身所以系国势者如此愚故悉言之权也不能讨贼以奨王室而乃汲汲称臣于曹氏未簒之先是又在操下矣回视未晚之言抑何背也偷安一隅臣事乱贼僣名窃号终何为哉
　　十二年初琅邪诸葛亮寓居襄阳隆中每自比管仲乐毅时人莫之许也惟颍川徐庶与崔州平谓为信然刘备在荆州访士于襄阳司马徽徽曰儒生俗士岂识时务识时务者在乎俊杰此间自有伏龙凤雏备问为谁曰诸葛孔明厐士元也徐庶见备于新野备器之庶谓备曰诸葛孔明卧龙也将军岂愿见之乎备曰君与俱来庶曰此人可就见不可屈致也将军宜枉驾顾之备由是诣亮凡三往乃见因屏人曰汉室倾頽奸臣窃命孤不度徳量力欲信大义于天下而智术浅短遂用猖獗至于今日然志犹未巳君谓计将安出亮曰今曹操已拥百万之众挟天子而令诸侯此诚不可与争锋孙权据有江东已歴三世国险而民附贤能为之用此可与为援而不可图也荆州北据汉沔利尽南海东连吴防西通巴蜀此用武之国而其主不能守此殆天所以资将军也益州险塞沃野千里天府之土刘璋闇弱张鲁在北民殷国富而不知存卹智能之士思得明君将军旣帝室之胄信义着于四海若跨有荆益保其岩阻抚和戎越结好孙权内脩政治外观时变则霸业可成汉室可兴矣备曰善于是与亮情好日密关羽张飞不悦备解之曰孤之有孔明犹鱼之有水也愿诸君勿复言羽飞乃止
　　三代而下识见超卓忠贯天地如诸葛孔明者葢寡敢轻訾之哉伊尹耕于有莘之野而乐尧舜之道孔明躬耕南阳而乃以管乐自比殆见昭烈又谓霸业可成则其所学非古帝王之学明矣跨有荆益是亮素定之规模也久假荆州于权而不归僞附刘璋于蜀而夺之国两地虽皆汉比之盗贼不足多道然以诈取之则固未可九合诸侯一匡天下亦不如是也荆州旣分吴蜀则旣有违言矣关羽攻樊可谓诛操一大机防而不知孙权之议其后竟使吴魏连和致羽于死回视结好为援之语无乃未醻乎孔明之功固多可纪春秋责贤者备愚是以拳拳犹未满也
　　二十四年魏王操表孙权为骠骑将军假节领荆州牧封南昌侯权遣校尉梁防入贡又遣朱光等归上书称臣于操称说天命以权书示外曰是儿欲踞吾箸炉火上邪侍中陈羣等皆曰汉祚已终非适今日殿下功徳巍巍羣生注望故孙权在逺称臣此天人之应异气齐声殿下宜正大位复何疑哉操曰若天命在吾吾为周文王矣
　　曹操微时闻许邵乱世奸雄之语大喜而去是其贼心已呈露矣建安元年迁帝都许则视汉鼎已若橐中物矣十七年賛拜不名劒履上殿明年封魏公加九锡后二年弑伏后酖皇子明年进爵为王明年夏设天子旌旗出入警跸冬冕十有二旒乗金根车立太子而簒汉之全体已具矣至是孙权上书称臣在廷请正大位而乃托周文王以自诡抑何欤先儒谓东都风俗之美故乱臣贼子犹畏名义而自抑固善以愚观之殆有说焉操奸雄之尤也奋身羣盗之中而所假托以令天下者徒有辅汉之名耳绍术布表虽已诛灭而吴蜀方鼎峙焉一旦去所依凭遂正位号则堂堂敌国皆将与我并帝宁得而御之观操为王备亦称王丕簒帝备即称帝此可见矣乱之实其贯已盈乃独存区区之名忍而未取者岂眞有礼义亷耻之心哉平日奸谋尚欲藏覆庶几假汉室事征讨以遂其混一之图故也未几操死丕即簒汉急急不少辽缓老奸之与儿态昭乎其辩而乃翁踪迹亦不可得而掩矣
　　右献帝在位三十一年建安二十五年曹丕簒汉奉帝为山阳公建兴十一年崩年五十四
　　昭烈帝
　　建安二十六年夏四月丙午汉中王即皇帝位于成都武担之南大赦改元章武以诸葛亮为丞相许靖为司徒【建安二十五年曹丕簒汉是岁已改元黄初矣按昭烈即位奏告之文则曰惟建安二十六年是汉之正朔蜀未尝改也今从之】
　　人心之公天下之正理万世不可磨也故家遗族沦落异邦一旦遇先世奴于道途犹依依不忍有恋主之意况四百年帝王之坠绪有能起而续之者而以偏方逺裔外之可乎建安二十五年冬十月曹丕簒汉明年夏四月昭烈即帝位于蜀是天命犹未絶人心犹未厌而汉氏之脉犹未坠也愚于曹丕特书曰簒而取昭烈系两汉之后以备一代之始末且使乱臣贼子知万世清议凛然如一日庶或知所惧云
　　章武三年帝病笃命丞相亮辅太子以尚书李严为辅帝谓亮曰君才十倍曹丕必能安国终定大事若嗣子可辅辅之如其不才君可自取亮涕泣曰臣敢不竭股肱之力効忠贞之节继之以死帝又为诏敕太子曰人五十称夭吾年已六十有余何所复恨但以卿兄弟为念耳勉之勉之勿以恶小而为之勿以善小而不为惟贤惟徳可以服人汝父徳薄不足効也汝与丞相从事事之如父夏四月癸巳帝崩于永安宫【三国志魏书帝死书崩蜀书主死书殂故资治通鉴因之魏曰帝蜀曰主而死则皆曰殂昭烈嗣武二祖统系于汉非曹氏簒贼之比先儒标题则固帝蜀而书崩矣今特从之】
　　建安十三年或劝刘备攻刘琮荆州可得备曰刘荆州临亡托我以孤遗背信自济吾所不为又十六年厐统劝取益州备曰今之与吾为水火者曹操也操以急吾以寛操以暴吾以仁操以谲吾以忠每与操反事乃可成耳今以小利而失信义于天下奈何防哉言乎方羣雄竞奋狙诈相扼而能作是见也后虽弗克尽如初志此其识虑超逺则固卓絶流俗之上矣故至此日吐出肺腑炳炳烺烺有如此曹操一生奸谲穿窬汉鼎其将死也乃独琐琐下及分香卖履之事眞情所发乌可彊乎或者闻君自取之言遂议昭烈知嗣子庸懦将牢笼孔明而用之者呜呼市井小数安知正大之用心也匹夫椟一簮以自富犹戛戛然为子孙身后之虑汉髙帝百战以有天下迢至岁晚惑于嬖孹竟贻吕氏之祸愚是以三叹为昭烈书之
　　安乐思公
　　建兴五年三月丞相亮率诸军北驻汉中使长史张裔参军蒋琬统留府事临发上疏曰先帝创业未半而中道崩殂今天下三分益州疲敝此诚危急存亡之秋也然侍卫之臣不懈于内忠志之士忘身于外者盖追先帝之殊遇欲报之于陛下也诚宜开张圣听以光先帝遗徳恢志士之气不宜妄自菲薄引喻失义以塞忠谏之路也宫中府中俱为一体陟罚臧否不宜异同若有作奸犯科及为忠善者宜付有司论其刑赏以昭陛下平明之治不宜偏私使内外异法也侍中侍郎郭攸之费祎董允等此皆良实志虑忠纯是以先帝简拔以遗陛下愚以为宫中之事事无大小悉以咨之然后施行必能裨补阙漏有所广益将军向宠性行淑均晓畅军事试用于昔日先帝称之曰能是以众议举宠为督愚以为营中之事事无大小悉以咨之必能使行阵和睦优劣得所也亲贤臣逺小人此先汉所以兴隆也亲小人逺贤臣此后汉所以倾頽也先帝在时每与臣论此事未尝不叹息痛恨于桓灵也侍中尚书长史参军此悉贞亮死节之臣也愿陛下亲之信之则汉室之隆可计日而待也臣本布衣躬耕南阳茍全性命于乱世不求闻达于诸侯先帝不以臣卑鄙猥自枉屈三顾臣于草庐之中谘臣以当世之事由是感激遂许先帝以驱驰后值倾覆受任于败军之际奉命于危难之间尔来二十有一年矣先帝知臣谨慎故临崩寄臣以大事也受命以来夙夜忧叹恐托付不效以伤先帝之明故五月渡泸深入不毛今南方已定兵甲巳足当奨帅三军北定中原庶竭驽钝攘除奸凶兴复汉室还于旧都此臣之所以报先帝而忠陛下之职分也至于斟酌损益进尽忠言则攸之祎允之任也愿陛下托臣以讨贼兴复之效不效则治臣之罪以告先帝之灵若无兴徳之言则责攸之祎允之咎以彰其慢陛下亦宜自谋以谘诹善道察纳雅言深追先帝遗诏臣不胜受恩感激今当逺离临表涕泣不知所言遂行屯于沔阳
　　臣子之节莫大于公忠不公则无以服天下之心不忠则不足以任天下之事出师一表武侯所以光辅少主经略中原者于是乎在可以为后世之法矣尝考亮受顾命是岁即与吴连和又二年平南中又二年始出师汉沔最见当日进取规模慨然自许期于必效此其算略必有一定之见天假之年使得展尽底蕴尚可还中原之旧而武侯不幸死矣侯之死汉运之终欤
　　右安乐思公在位四十一年景耀六年降魏命为安乐县公晋太始七年薨諡曰思年六十六













　　两汉笔记卷十二
</div>
    <div class="pagination">
<a href="两汉笔记_page6.html">上一页</a><a href="两汉笔记.html">1</a><a href="两汉笔记_page2.html">2</a><a href="两汉笔记_page3.html">3</a><a href="两汉笔记_page4.html">4</a><a href="两汉笔记_page5.html">5</a><a href="两汉笔记_page6.html">6</a><span class="current-page">7</span>
    </div>
    <div class="pagination"><a href="index.html">返回目录</a></div>
</body>
</html>
