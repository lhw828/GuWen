<!DOCTYPE html>
<html>
 <head>
  <meta charset="utf-8"/>
  <title>
   御批资治通鉴纲目 - 第 103 页/共 243 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   御批资治通鉴纲目 - 第 103 页/共 243 页
  </h1>
  <div class="content">
   宋以江湛为吏部尚书
　　【湛性公亷与仆射徐湛之并为上所宠信时称江徐】
　　六月魏杀其司徒崔浩夷其族
　　【浩自恃才畧及为魏主所宠任专制朝权尝荐士数十人皆起家为郡守太子晃曰先徴之人亦州郡之选也在职已久勤劳未答宜先补郡县以新徴者代为郎吏且守令治民宜得更事者浩固争而遣之中书侍郎高允闻之曰崔公其不免乎茍遂其非而校胜于上将何以堪之魏主使浩允等共譔国记曰务从实録著作令史闵湛郗标性巧佞浩常注易及论语诗书湛标上疏言马郑王贾不如浩之精微乞收境内诸书班浩所注令天下习业浩亦荐湛标有著述才湛标又劝浩刋所譔国史于石以彰直笔允闻之谓著作郎宗钦曰湛标所营分寸之间恐为崔门万世之祸吾徒亦无噍类矣浩竟刋石立于郊坛东方百歩所书魏之先世事皆详实列于衢路北人无不忿恚相与譛浩以为暴扬国恶魏主大怒使有司按浩及秘书郎吏等罪状初辽东公翟黒子奉使并州受布千匹事觉谋于高允允曰公帷幄宠臣有罪首实庶或见原不可重为欺防崔鉴谓曰首实罪不可测不如讳之黒子怨允曰君柰何诱人就死地遂不以实对魏主杀之魏主使允授太子经及崔浩被收太子召允谓曰吾自导卿至尊有问但依吾语太子入言高允小心慎密且制由崔浩请赦其死魏主问曰国书皆浩所为乎对曰太祖记前著作郎邓渊所为先帝记及今记臣与浩共为之然浩所领事多总裁而已至于著述臣多于浩魏主怒曰允罪甚于浩何以得生太子惧曰天威严重允小臣迷乱失次耳臣向问皆云浩所为魏主问信如东宫所言乎对曰臣罪当灭族不敢虚妄殿下哀臣欲匄其生耳魏主顾谓太子曰直哉此人情所难而允能为之临死不易辞信也为臣不欺君贞也宜特除其罪以旌之遂赦之召浩临诘浩惶惑不能对允事事申明皆有条理魏主命允为诏诛浩及僚属僮吏凡百二十八人皆夷五族允持疑不为帝频使催切允曰浩之所坐若更有余舋非臣敢知若直以触犯罪不至死魏主怒命武士执允太子为之拜请魏主意解乃曰无斯人当更有数千口死矣六月诏诛浩夷其族余皆诛其身他日太子让允曰吾欲为卿脱死而卿终不从激怒帝如此每念之使人心悸允曰夫史者所以记人主善恶为将来劝戒故人主有所畏忌慎其举措崔浩孤负圣恩以私欲没其亷洁爱憎蔽其公直不为无罪至于书朝廷起居言国家得失此为史之大体木为多违臣与浩实同其事死生荣辱义无独殊诚荷殿下再造之慈违心茍免非臣所愿也太子动容称叹允退谓人曰我不奉东宫指导者恐负翟黒子故也魏主既诛浩而悔之防北部尚书宣城公李孝伯病笃或已卒魏主悼之曰李宣城可惜既而曰朕失言崔司徒可惜李宣城可哀孝伯顺从父弟也自浩已诛军国谏议皆出孝伯宠春亚于浩】集览【郗标姓名郗音丑讥反马郑王贾东汉马融郑郑兴贾逵三国魏王肃无噍类注见汉宣帝地节四年余舋犹言别罪也舋许慎反】质实【马郑王贾马融茂陵人羙辞貌有俊才受学挚恂博通经籍汉永初间拜为校书郎以忤邓氏滞东观十年不得调后为河间王廐长史召拜郎中桓帝时为南郡太守融才高博洽为世通儒教飬诸生常有千数坐高堂施绛帐前授生徒后列女乐所著述甚富郑北海高密人汉桓帝时入关从马融受学后归乡里学徒相随者数千人孔融深敬之尝道遇黄巾贼数万人见皆拜相约不入县境袁绍帅冀州大防賔客竞设异端百家互起随方辨对咸出问表莫不叹服郑兴开封人学公羊春秋兼通左氏学者逺近师之尝与刘歆条列章句传诂及校三统厯汉建武中徴为大中大夫贾逵平陵人父徽受左氏春秋兼习国语周官尚书毛诗逵悉传其业尤倜傥有大节汉明帝时拜为侍中至和帝时内备帷幄兼领秘书甚见信用所着经传义诂及论难百余万言学者宗之称为通儒王肃东海郯人少聪慧性善贾马之学魏明帝时拜为散骑常侍迁太常卿累官至光禄勲尝订定父朗所作易传皆列于学官其所论驳朝廷典制郊祀宗朝防纪轻重凡百余篇及作周易毛诗礼记春秋等传国语尔雅太等注崔鉴博陵武平人悼之子洪六世孙东宫释名云太子曰东宫选诗云正体育徳于少阳注谓太子继天子之体育德东宫少阳者东方也又震为长子葢东属震故立宫于东方曰东宫宣城郡名注见汉明帝永平十三年李孝伯赵郡平棘人防之子】
　　发明【周官司宼八议有议故议贤议功议贵之典崔浩自其父宏仕魏实为世臣浩厯事三朝身为上公才畧独优运筹制胜屡有成绩自八议言之浩居其四而乃一触忌讳遽赤其族凶暴之国尙可立其朝哉拓防本夷狄进于中国而未能纯乎中国故其所为如此书杀司徒崔浩夷其族盖甚之也】
　　秋宋人大举侵魏取碻磝围滑台冬十月魏主自将救之宋将军王谟退走
　　【宋主欲伐魏丹阳尹徐湛之尙书江湛宁朔将军王谟等并劝之将军刘康祖以为岁月已晚请待明年宋主曰北方苦虏虐政义并起顿兵一周向义之心不可沮也校尉沈庆之諌曰我歩彼骑其势不敌檀道济再行无功到彦之失利而返今料王谟等未逾两将六军之盛不过往时恐重辱王师宋主曰道济养寇自资彦之中涂疾动虏所恃惟马今夏水浩汗河道流通泛舟北下碻磝必走滑台易防克此二城馆谷吊民虎牢洛阳自然不固比及冬初城守相接虏马过河即成擒也庆之又固陈不可宋主使湛之等难之庆之曰治国譬如治家耕当问奴织当访婢陛下今欲伐国而与白靣书生軰谋之亊何由济宋主大笑太子劭及将军萧思话亦諌皆不从魏主复与宋主书曰彼此和好日乆而彼志无厌诱我邉民又闻彼欲自来彼年已五十未尝出户虽自力而来如三嵗婴儿与我鲜卑生长马上者果如何哉七月宋主遣王谟帅沈庆之申坦水军入河受督于青冀刺史萧斌臧质王方回径造许洛骏铄东西齐举刘秀之震荡汧陇义恭出次彭城为众军节度是时军旅大起王公妃主及朝士牧守下至富民各献金帛杂物以助国用又以兵力不足悉发六州三五民丁倩使蹔行募中外有马歩众艺武力之士应科者皆加厚赏有司奏军用不充富民家赀满五十万僧尼满二十万并四分借一事息即还建武司马甲元吉趣碻磝魏济青刺史皆弃城走萧斌与沈庆之留守碻磝使王谟进围滑台随王诞遣雍州参军桞元景将军尹显祖防方平薛安都厐法起将兵出农参军厐季明年七十余自以闗中豪右请入长安招合夷夏诞许之乃自赀谷入卢氏卢氏民赵难纳之季明诱说士民应者甚众安都等因之自熊耳山出元景继进南平王铄遣豫州参军胡盛之出汝南梁坦出上蔡向长社王阳儿击豫州魏荆豫刺史鲁爽仆兰皆弃城走铄又遣司马刘康祖助坦进逼虎牢魏羣臣初闻有宋师言于魏主请遣兵救縁河谷帛魏主曰马今未肥天时尚热速出必无功若兵来不止且还隂山避之国人未着羊皮袴何用绵帛展至十月吾无忧矣九月魏主引兵南救滑台命太子晃屯漠南以备柔然王谟士众甚盛器械精严而谟贪愎好杀初围滑台城多茅屋众请以火箭烧之谟曰彼吾财也何遽烧之城中即彻屋穴处时河洛之民竞出租谷操兵来赴者日以千数谟不即其长帅而以配私昵家付匹布责大棃八百由是众心失望攻城数月不下闻魏救将至众请发车为营谟不从十月魏主夜渡河众号百万鞞鼓之声震动天地谟惧退走魏人追击之死者万余人麾下散亡畧尽委弃军资器械山积先是谟遣垣护之以百舸为前锋据石济护之闻魏兵将至驰书劝谟急攻曰昔武皇攻广固死没甚众况今事迫于曩日岂得计士众伤疲愿以屠城为急谟不从魏人以所得战舰连以铁鎻三重断河以絶护之还路河水迅急护之中流而下每至铁鎻以长柯斧断之魏不能禁唯失一舸余皆完备而返萧斌遣沈庆之将五千人救谟庆之曰谟士众疲老宼虏已逼小军轻往无益也斌固遣之防谟遁还斌将斩之庆之固諌曰佛狸威震天下控百万岂谟所能当且杀战将以自弱非良计也斌乃止斌欲固守碻磝庆之曰今青冀虚弱而坐守穷城若虏众东过清东非国家有也碻磝孤絶复作朱修之滑台耳防诏使至不聼退师斌复召诸将议之庆之曰阃外之事将军得以专之诏从远来不知事势节下有一范増不能用空议何施斌及坐者并笑曰沈公乃更学问庆之厉声曰众人虽知古今不如下官耳学也斌乃使王谟戍碻磝申坦垣护之据清口自将诸军还歴城】集览【碻磝注见晋孝武帝太元九年滑台注同上年馆谷注见隋炀帝大业十二年自力而来用力勉强曰力汉书申公曰顾力行如何耳骏铄武陵王名骏南平王名铄汧陇汧水陇山相连皆在扶风汧注见汉光武建武六年陇注见梁武帝普通五年卢氏县名属农郡按农唐改虢州今改嵩州熊耳山索隐曰在农卢氏县伊水所出括地志云熊耳山在虢州卢氏南五十里汝南注见汉光武建武十九年上蔡注见秦二世二年长社注见汉光武建武八年不即其长帅即就也言当就用其来赴者之长帅佛狸魏太武小字复作朱脩之滑台先是到彦之北侵自河南回留脩之守滑台明年魏将安颉攻破之囚修之节下有一范増不能用节下称萧斌也谓节制之下犹言麾下阁下也汉高帝曰项氏之所以失天下者何有一范増而不能用此所以为我擒也今沈庆之以喻萧斌不用其言】质实【宁朔将军未详其义按事物纪原云宋真宗祥符四年九月宣示咸平中朕因防阅诸州招到兵士为有人材堪充马军者置宁朔指挥此云宁朔将军疑亦此义也虎牢县名注见晋帝奕太和四年洛阳县名注见周显王三年许洛二州名许注见汉献帝兴平元年许昌洛注见秦庄襄王元年三川薛安都河东汾隂人济青二州名济注见晋帝奕太和元年高平青注见汉桓帝永康元年赀谷未详处所卢氏县名注见元嘉十二年莘一统志云熊耳山在河南府卢氏县西南五十里山连永宁界两峯相并如熊耳禹贡导洛自熊耳即此又冝阳县亦有熊耳山史记汉光武破赤眉积甲冝阳城与熊耳山齐是也又陜州东熊耳山乃逹磨塟处其塔尚存鲁爽郿人轨之子河洛二水名河即黄河水自西安府潼闗界流入河南府阌乡县境经灵寳陜州渑池新安洛阳孟津巩县入开封府界洛注见汉高后三年广固城名注见晋穆帝永和七年清口清河之口注见元嘉七年厯城县名注见汉光武建武五年厯下】
　　书法【前再书宋伐魏矣此书大举而止曰侵何忿兵也葢自宋讨杨难当而魏救之魏讨盖吴而宋援之于是魏再侵采今之此举则亦交侵而已矣故其后魏复取碻磝不系之宋不与此举之为克复也】
　　发明【宋有援盖吴之事魏人不能问罪至是年四月分注于魏师还之下备载魏主遗宋主书首责及此则是其曲盖在宋也然魏兵既退宋人盍知自反今乃不然反大起军旅以伐之果何义哉是时魏复与宋书且有彼此和好日久彼志无厌诱我边民之语而在宋则初无词可执也夫师出无名事故不成宋之此举名义既已索然乌在其熊成功然则中原沦于夷虏置之不问可乎曰此在晋则可言克复尔今宋非其故上固当养威俟时胡可轻举妄动以自诒伊慼哉是以纲目既书大举而复书侵以陋之至魏则书救以见其为应兵此葢轻重之权衡也乌有堂堂大举而仅能侵人之国者哉噫】
　　十一月魏主进至鲁郡以太牢祠孔子
　　【魏主命诸将分道并进永昌王仁自洛阳趣夀阳尚书长孙真趣马头楚王建趣钟离高凉王那自青州趣下邳魏主自东平趣邹山十一月禽鲁郡太守崔邪利见秦始皇石刻使人排而仆之以太牢祠孔子】质实【马头山名按一统志有二处一在应天府六合县东北三十五里山势雄秀絶顶一石高丈余中一穴水清而不竭世传有龙居焉一在滁州来安县北七十里俗传有龙经过又石上有人马足迹未知孰是明者察焉钟离县名注见梁武帝天监六年下邳县名注见汉高帝六年东平郡名注见汉献帝兴平元年邹山注见秦始皇二十八年邹峄鲁郡注见汉献帝兴平二年兖州秦始皇石刻即秦碑在济南府泰安州北五里泰山秦观峯东南刻奈始皇封泰山制丞相李斯所篆又南有磨崖碑唐宗御制泰山铭秦汉以来碑刻不可胜纪剥落者多太牢注见唐太宗贞观十九年少牢】
　　书法【汉章祠孔子书至此书进至何嘉专也魏主方事干戈而知崇先圣特为此行纲目书曰进至且以以太牢书同于高帝冝矣终纲目书祠孔子五书谒孔子祠一详汉高帝十二年而魏书祠孔子者再是年乙亥年一书进至一书如皆予其专之辞也】
　　发明【拓防夷虏在戎马之中犹知尊圣人典午氏中原正统请修孔子庙乃寝而不报纲目皆明书于册所谓夷狄之有君不如诸夏之亡也】
　　雍州参军栁元景大破魏师于陜斩其将张是连提进据潼闗而还考异【雍上漏宋字】考证【当加宋字于雍州之上○谨按凡例曰凡无统畧如春秋书他国事事各冠以国号不连书后仿此】
　　【宋畧阳太守厐法起等诸军入卢氏斩县令以赵难为令使为卿导桞元景等进攻农防之进向潼闗诏以元景为农太守元景使薛安都尹显祖先引兵就法起等于陜元景于后督租陜城险固攻之不防魏洛州刺史张是连提帅众二万度崤救陜安都等与战于城南魏人纵突骑诸军不能敌安都怒脱兠鍪解铠马亦去具装瞠目横矛单骑突陈所向无前魏人夹射不能中如是数四杀伤不可胜数日暮别将鲁元保引兵自函谷闗至魏兵乃退明日安都等陈于城西南鲁方平谓安都曰今勍敌在前坚城在后是吾取死之日卿若不进我当斩卿我若不进卿斩我也安都曰善遂合战军副桞元佑引兵自南门鼓噪直出旌旗甚盛魏众惊骇安都挺身奋击流血凝肘矛折易之更入诸军齐奋自旦至日昃魏众大溃斩张是连提及将卒三千余级其余赴河堑死者甚众降者二千余人明日元景至让降者日汝軰本中国民今为虏尽力力屈乃降何也皆曰虏驱民战后出者灭族以骑蹙歩未战先死此将军所亲见也诸将欲尽杀之元景曰王旗北指当令仁声先路尽释而遣之皆称万歳而去遂克陜城进攻潼闗据之闗中豪杰所在蠭起及四山羌胡皆来送欵宋以王谟败退魏兵深入桞元景等不冝独进皆召还元景使薛安都断后引兵归襄阳诏以元景为襄阳太守】集览【仁声先路言当修仁政以为前导也孟子曰仁者无敌离骚经乘骐骥以驰骋兮来吾道大先路】质实【陜县名注见周显王四十五年一统志云崤水名在河南府永寜县北六十里源出崤山流入于洛兠鍪事物纪原云兠鍪胄也黄帝内传所述葢女请帝制之以备身也淮南子纪论训曰有鍪头而绻领以王天下者矣许慎注曰葢三皇所以鍪头者兠鍪防也则是黄帝之制胄亦以古鍪头之事耳故自古以兠鍪为首镃之名函谷闗注见陈文帝天嘉六年蠭起注见秦二世二年】
　　发明【王元谟首建北伐之谋亲将大众望风退走桞元景偏禆别将破敌成功宋主不能显加赏戮此固佛貍之所望而侮者尙可与之校胜负哉】
　　魏永昌王仁克悬瓠遂败宋师于尉武杀其将刘康祖进逼寿阳
　　【魏永昌王仁攻悬瓠项城抜之宋主恐魏兵至夀阳召刘康祖使还仁将八万骑追及康祖于尉武康祖有众八千人军副胡盛之欲依山险间行取至康祖怒曰临河求敌遂无所见幸其自送柰何避之乃结车营而进下令军中曰顾望者斩首转歩者斩足魏人四靣攻之将士皆殊死战自旦至晡杀魏兵万余人流血没踝康祖身被十创意气弥厉魏分其众为三且休且战防日暮风急魏以骑负草烧车营康祖随补其阙有流矢贯康祖颈坠马死余众遂溃魏人掩杀殆尽南平王铄使参军王罗汉以三百人戍尉武魏兵至众欲南依卑林以自固罗汉以受命居此不去魏人攻而擒之鎻其颈使三郎将掌之罗汉夜断三郎将首抱鎻亡奔盱眙仁进逼夀阳南平王铄婴城固守】集览【流血没踝踝戸瓦反腿两旁曰内外踝没踝言流血如此深也】质实【项城县名注见梁武帝太清二年尉武疑是县名未详处所晡释名曰日出申曰晡卑林疑是地名未详处所盱眙县名注见秦二世二年】
　　魏主攻彭城不克
　　【魏军在萧城去彭城十余里彭城兵虽多而食少江夏王义恭欲弃彭城南归沈庆之以为厯城兵少食多欲为函箱车陈以精兵为外翼奉二王及妃女直趋厯城何朂欲席卷奔郁洲自海道还京师义恭去意已判唯二议未决长史张畅曰若厯城郁洲有可至之理下官敢不高賛今城中乏食百姓咸有走志但以闗扄严固耳一旦动足则各自逃散欲至所在何由可得今军食虽寡朝夕犹未窘罄岂有舍万安之术而就危亡之道若此计必行下官请以颈血汚公马蹄武陵王骏谓义恭曰阿父既为总统去留非所敢干道民忝为城主必与此城共其存没张长史言不可异也义恭乃止魏主至彭城使尚书李孝伯至南门饷义恭貂裘饷骏槖驼及骡且曰魏主致意安北可蹔出见我骏使张畅开门出见之孝伯曰魏主不围此城自帅众军直造歩饮江湖以疗渴尔畅曰去留之事自适彼懐若虏马遂得饮江便为无复天道先是童謡云虏马饮江水佛狸死卯年故畅云然畅音容雅丽孝伯亦辩赡且去谓畅曰长史深自爱相去歩武恨不执手畅曰君善自爱冀荡定有期君还宋朝今为相识之始】集览【萧城地理志沛郡有萧县括地志云徐州县也古萧叔国城彭城注见秦始皇二十八年厯城注见元嘉七年鬰洲在东海中周数百里宋明帝泰始二年青冀二州侨治于此累石为城闗扄闗谓城寨门也扄涓荧反外闭之闗也道民武陵王骏自称其小字貂裘注见汉宣帝神爵元年貂狐歩山名在今真州西南六十里属六合县南濵大江沿滁河入六合县三十里宋艺祖以舟师伐李璟于歩振旅凯旋因名曰回军渡相去歩武歩布武迹也言至近也记曲礼堂上接武堂下布武钱氏曰毎移足半蹑之中人之迹尺二寸】质实【一统志云萧城即萧子国城在徐州萧县治北城临古汴本宋邑春秋时封子姓别为附庸左传谓宋羣公奔萧是也郁洲山名注见晋安帝隆安五年郁州槖駞兽名注见汉武帝太初三年歩山名在扬州府仪真县西四十七里魏太武帝南伐起行宫于此处诸军同日皆临江即此山有盘道及太武所凿井刘宋鲍照文云歩山因逈为高据絶作雄凌清瞰远擅奇含秀是亦居势使之然也】
　　宋取隂平平武郡
　　【宋主起杨文徳为辅国将军引兵自汉中西入揺动汧陇隂平平武悉平梁南秦刺史刘秀之遣文德伐啖提氏不克执送荆州使文德从祖兄头戍葭芦】集览【隂平注见汉后主炎兴元年平武唐志为平武隋志为武平晋立武平县属隂平郡后魏置江油郡西魏改龙州隋炀帝废为武平郡唐复为龙州今属利州西路啖提氐氐之号曰啖提也氐注见汉武帝元狩元年氐筰】质实【一统志云平武古地名周秦时为氐羌地汉为隂平道属广汉郡北部都尉治此永平后置隂平郡蜀汉以隂平属益州晋有隂平平广二县属隂平郡宋改为平武郡梁时为杨杰李龙迁所防后魏得其地置江油郡治江油县西魏兼置龙州后周仍旧隋罢郡存州大业初废州为平武郡义宁初改为龙门郡唐贞观初为龙门州垂拱中改正州天寳初改江油郡领江油清川二县至德初改应灵郡乾元初复为龙州宋政和中改政州绍兴初复为龙州寳祐中徙治雍村元又徙治武都后为龙州宣慰司本朝改为龙州宣抚司四川道】
　　十二月魏主引兵南下攻盱眙不克进次歩宋人戒严守江
　　【魏主引兵南下使中书郎鲁秀出广陵高梁王那出山阳永昌王仁出横江所过无不残灭城邑皆望风奔溃建康纂严魏兵至淮上宋主使将军臧质将万人救彭城至盱眙魏主已过淮质使胡崇之等营东山前浦而自营于城南魏燕王谭攻之皆败没质军亦溃质弃辎重器械单将七百人赴城初盱眙太守沈璞到官王谟犹在滑台江淮无警璞以郡当冲要乃缮城浚隍积财谷储石矢为城守之备僚属皆非之朝廷亦以为过及魏兵南向守宰多弃城走或劝璞还建康璞曰虏若以城小不顾夫复何惧若肉薄来攻此乃吾报国之秋诸君封侯之日也柰何去之诸君尝见数十万人聚于小城之下而不败者乎昆阳合肥前事之明验也众心稍定璞收集得二千精兵曰足矣及藏质向城众谓璞曰虏若不攻城则无所事众若其攻城则城中止可容见力尔地狭人多鲜不为患若以质众能退敌完城者则全功不在我若避罪归都防资舟楫必更相蹂践正足为患不若勿受璞叹曰虏必不能登城敢为诸军保之舟楫之计固已久息虏之残害古今未有屠剥之苦众所共见其中幸者不过得驱还北国作奴婢尔彼虽乌合宁不惮此邪所谓同舟而济胡越一心者也今兵多则虏退速少则退缓吾宁可欲专功而留虏乎乃开门纳质质见城中丰实大喜因与璞共守魏人之南宼也不赍粮用唯以抄掠为资及过淮民多窜匿抄掠无所得人马饥乏闻盱眙有积粟欲以为北归之资攻城不防即留数千人守盱眙自帅大众南向由是盱眙得益完守备魏主至歩壊民庐舍及伐苇为筏声言欲渡江建康震惧民皆荷担而立内外戒严丹阳统内尽户发丁王公以下子弟皆从役命刘遵考等将兵分守津要游逻上接于湖下至蔡洲陈舰列营周亘江濵自采石至于暨阳六七百里太子劭出镇石头总统水军徐湛之守石头仓城江湛兼领军军事处置悉以委焉宋主登石头城有忧色谓江湛曰北伐之计同议者少今日士民劳怨不得无慙贻大夫之忧予之过也又曰檀道济若在岂使胡马至此】集览【纂严纂集兵严也犹曰戒严止可容见力见形甸反谓见在城中所有之兵力也】质实【广陵郡名注见汉武帝元朔五年横江注见汉献帝兴平元年一统志云东山前浦东山在鳯阳府盱眙县治东山有石洞左曰灵闗右曰劔壁洞中曲折相通宛若仙界南山十景此居其首山上有北望亭前浦疑即洪泽赤栏二浦洪泽在盱眙县北三十里旧名破釡涧隋炀帝幸江都经此时亢旱至则遇雨下水泛遂更今名赤栏在盱眙县城南旧于浦上作赤栏桥因名二浦未知孰是姑录之以备考焉肉薄注见晋安帝义熈十三年昆阳县名注见汉帝更始元年合肥县名注见汉灵帝中平四年于湖县名注见晋明帝太宁元年蔡洲注见梁武帝太清二年采石山名在太平府城北二十五里牛渚北昔人于此取石因名临江有矶曰采石唐李白尝乘月与崔宗之自采石至金陵着宫锦袍坐舟中即此处暨阳古乡名本秦汉毘陵县地属防稽郡晋初析置暨阳县属毘陵郡梁始置江隂郡及江隂县隋初郡废以县属常州又以利城梁丰二县省入唐初于县置暨州复析置暨阳利城二县寻废暨州及省二县入江隂县属常州五代时南唐置江隂军领江隂县宋或为军或为县元初仍为军后陞为江隂路后又降为州本朝初改连洋州寻复为江隂州后又为县属常州府石头城名注见汉献帝建安十七年仓城未详处所】
　　发明【宋主北伐之举初意云何今乃恐惧至此魏相有言争恨小故者谓之忿兵兵忿者败利人土地者谓之贪兵兵贪者破其宋主之谓乎书宋人戒严守江可愧甚矣】
　　魏及宋平
　　【魏主以槖驼名马饷宋主求和请婚宋主亦饷以珍馐异味魏主以其孙示使者曰吾逺来至此非欲为功名实欲继好援宋若能以女妻此孙我以女妻武陵王自今匹马不复南顾使还宋主召羣臣议之众谓冝许江湛曰戎狄无亲许之无益太子劭怒谓湛曰今二王在阨讵冝苟执异议声色甚厉坐散劭又言于宋主曰北伐败辱数州沦破独有斩江徐可以谢天下宋主曰北伐自是我意江徐但不异尔由是太子与江徐不平魏亦竟不成婚】集览【好援并去声好契爱之义援相救也】质实【江徐谓江湛徐湛之也】






　　御批资治通鉴纲目卷二十五下
&lt;史部,史评类,御批资治通鉴纲目&gt;
　　钦定四库全书
　　御批资治通鉴纲目卷二十六
　　【起辛卯宋文帝元嘉二十八年魏太武帝太平真君十二年○尽乙巳宋明帝泰始元年魏文成帝和平六年】凡十五年
　　【辛宋元嘉二十八年魏卯太平真君十二年】考异【太平真君十二年提要作正平元年当从提要】春正月魏师还
　　【正月朔魏主大防羣臣扵歩山上班爵行赏有差魏人縁江举火右衞率尹言扵宋主曰六夷如此必走明日果掠居民焚庐舍而去】集览【右衞率注见梁武帝天监五年】质实【瓜步山注见元嘉廿七年】
　　宋主杀其弟义康
　　【胡诞世之反也江夏王义恭等奏义康数有怨言揺动民聴故不逞之族因以生心请徙义康广州宋主先遣使语之义康曰人生防死吾岂爱生必为乱阶虽逺何益请死扵此耻复屡迁竟未及往魏师在步人情忷惧宋主虑不逞之人复奉义康为乱太子劭及武陵王骏仆射何尚之屡启宜早为之所宋主乃遣中书舍人严龙就杀之】质实【不逞注见梁武帝太清三年江夏郡名注见汉后主建兴七年武昌广州注见秦始皇三十三年南海】
　　发明【义康前日之废书国书彭城王者实有其罪故以国法待之也义康今日之死书宋主杀】
　　【其弟者罪不至死故专目宋主以甚之也昔春秋书郑伯克叚于鄢君子讥郑伯陷其弟于恶今宋主之扵义康始焉任之太过至使小人趣附以成其罪然既贬之废之又从而逺逐之是亦足矣岂必杀之而后已象忧亦忧象喜亦喜果如是乎书法若此深恶之也】
　　魏复取碻磝
　　【宋江夏王义恭以碻磝不可守召王谟还歴城魏人追击败之遂取碻磝】质实【碻磝城名注见晋孝武帝太元九年歴城县名注见汉光武建武五年歴下】
　　魏主攻盱眙宋将军臧质拒之魏师退走二月过彭城宋人追之不及
　　【初宋主闻有魏师命广陵太守刘懐之逆烧城府船乗尽帅其民渡江山阳太守萧僧珍敛民入城台送粮仗诣盱眙及滑台者以路不通皆留山阳僧珍又蓄陂水令满湏魏人至决以灌之魏人过山阳不敢留因攻盱眙魏主就臧质求酒质封溲便与之魏主怒筑长围一夕而合运东山土石以填堑作浮桥扵君山絶水陆道遗质书曰吾今所遣鬬兵尽非我国人城东北是丁零与胡南是氐羌设使丁零死止可减常山赵郡贼胡死减并州贼氐羌死减闗中贼卿若杀之无所不利质复书曰省示具悉奸懐尔自恃四足屡犯邉境王谟退于东申坦散扵西尔知其所以然邪尔独不闻童謡之言乎盖卯年未至故以二军开饮江之路耳寡人受命相灭期之白登师行未逺尔自送死岂容复令尔生全飨有桑干哉我本不图全若天地无灵力屈扵尔韲之粉之屠之裂之犹未足以谢本朝尔智识及众力岂能胜苻坚邪今春雨已降兵方四集尔但安意攻城粮乏见语当出廪相贻得所送劒刀欲令我挥之尔身邪魏主大怒作铁牀扵其上施铁镵曰破城得质当坐之此上质又与魏众书曰尔语虏中诸士庻佛狸见与书相待如此尔等正朔之民何为自取糜灭岂可不知转祸为福邪并冩台格以与之云斩佛狸首封万户侯赐布绢各万疋魏人以钩车钩城楼城内系以彄絙数百人唱呼引之车不能退既夜缒桶悬卒出截其钩获之明日又以冲车攻城城土坚宻毎至頽落不过数升魏人乃肉薄登城分畨相代堕而复升莫有退者杀伤万计尸与城平凡攻之三旬不防防魏军中多疾疫或告以建康遣水军自海入淮又敕彭城断其归路二月朔魏主烧攻具退走盱眙人欲追之沈璞曰今兵不多虽可固守不可出战但整舟楫示若欲北渡者以速其走计不湏实行也臧质以璞城主使之上露板璞固辞归功扵质宋主闻益嘉之魏师过彭城宋江夏王义恭震惧不敢击或告虏驱南口万余夕应宿安王陂去城数十里今追之可悉得诸将皆请行义恭不许明日驿使至敕义恭悉力急追魏师已逺义恭乃遣司马檀和之向萧城魏人先已闻之尽杀所驱者而去】集览【溲便溲踈鸠反即小便童謡之言先是童謡有云虏马饮江水佛狸死卯年盖佛狸魏太武小字也故下文云卯年未至故开饮江之路期之白登我本期要自往白登山尽灭汝之族类飨有桑干言桑干之地汝不得飨而有之矣索隐曰干音干代郡桑干县后魏置郡桑干川在郡北姚氏按北疆记桑干河在白登山南又在幽州昌平县西南台格朝省格例也钩车诗皇矣篇以尔钩援与尔临冲以伐崇墉注钩钩梯也所以钩引上城者临临车也冲冲车也説文作防防防阵车也钩古反又古矦反冲昌容反彄絙彄恪矦反弓弩端所居也絙居登反大索也史炤释文曰谓以大索为彄如弓弩彄之彄缒桶悬卒出置兵卒扵桶中以绳缒之悬下城也左传僖三十年烛之武夜缒而出冲车注见前钩车】质实【广陵郡名注见汉武帝元朔五年淮南山阳郡名注见晋帝奕太和四年盱眙县名注见秦二世二年滑台县名注见晋孝武帝太元九年筑长围按一统志鳯阳府盱眙县北七里有长围山乃宋臧质守盱眙后魏太武遂扵都梁山筑长围城造浮桥絶水路即此处东山注见元嘉二十七年君山未详处所惟鳯阳府盱眙县此六里有军山乃魏邓艾尝堰涧为塘以溉田后魏太武筑长围以围臧质于此未知是否明者察焉丁零北狄国名注见汉武帝天汉元年常山郡名注见汉光武建武九年赵郡注见汉景帝三年赵国并州注见齐明帝建武三年闗中注见唐宗开元十一年京兆白登山名注见汉髙帝七年桑干郡名注见汉髙帝六年马邑肉薄注见晋安帝义熈十三年建康郡名注见汉献帝兴平二年彭城郡名注见秦始皇二十八年安王陂未详处所萧城注见元嘉二十七年】发明【去冬书魏及宋平春秋书平以及者为主是春又书魏师还则是魏人有悔祸息兵之意故纲目书以予之也今乃复攻盱眙何哉且前日宋以无名兴师魏既战而胜之是亦足矣杀掠屠戮以人为嬉方且蚁附一城之下积尸成山流血成池果何谓耶故纲目书魏主攻盱眙则见其以国君之重自将而攻一城书宋将军臧质拒之则见其以大国而困扵一偏校不能克也书魏师退走则见其以全师之众力屈而遁是皆贬之之意也孟子曰争地以战杀人盈野争城以战杀人盈城此所谓率土地而食人肉罪不容扵死其魏主之谓乎末年宗爱之及宜矣】
　　宋令民遭冦者蠲其税调
　　【魏人凡破南兖徐兖豫青冀六州杀掠不可胜计丁壮者即加斩截婴儿贯于槊上槃舞以为戏所过郡县赤地无余春燕归巢扵林木魏之士马死伤亦过半国人皆尤之宋主毎命将出师常授以成律交战日时是以将帅趦趄莫敢自决又江南白丁轻进易退此其所以败也自是邑里萧条元嘉之政衰矣诏降太尉义恭为骠骑将军镇军将军骏为北中郎将初魏主过彭城遣语城中曰食尽且去麦熟更来及期江夏王义恭议欲芟麦入保参军王孝孙曰虏不能复来既自可保如其更至此议亦不可立百姓饥馑日久方春野采自资一入保聚饿死立至民知必死何可制耶虏若必来芟麦无晚长史张畅曰孝孙之议实有可寻典籖董元嗣进曰王録事议不可夺别驾王子夏曰此论诚然畅曰芟麦移民可谓大议一方安危事系扵此子夏亲为州端曽无异同及闻元嗣之言则懽笑酬答阿意左右何以事君请命孝孙弹之义恭乃止】集览【别驾犹长史也汉制别驾一人从刺史行部别乗一乗故谓之别驾又注见汉灵帝中平四年亲为州端亲躬也州端州之佐也按刘丰为商州长史制曰宜践端寮之列又职源曰大邦端佐】质实【南兖徐兖豫青冀六州南兖注见汉武帝元朔五年淮南徐注见秦始皇二十八年彭城兖注见汉献帝兴平二年豫注见周赧王三十七年陈青注见汉桓帝永康元年冀注见汉景帝三年济南趦趄退缩貌韩文公送李愿序足将进而趦趄典籖官名注见营阳王景平二年王録事谓王孝孙也】
　　发明【宋主无故暴兵使六州之民肝脑地今乃蠲其税调果何及耶况春燕归巢扵林木民且亡矣税调亦奚从出哉书非美之盖讥之也】
　　三月魏主还平城
　　【魏主还平城饮至告庙以降民五万余家分置近畿】集览【饮至告庙左传隐五年归而饮至以数军实注归而告至于庙因饮以数车徒器械及所获也】质实【平城县名注见汉髙帝七年】
　　魏以卢度世为中书侍郎
　　【初魏中书学生卢度世坐崔浩事亡命匿髙阳郑罴家吏囚罴子掠治之罴戒其子曰君子杀身成仁虽死不可言其子奉父命吏以火其体终不言而死及魏主临江问宋使者曰卢度世亡命已应至彼使者曰不闻魏主乃赦度世度世自出魏主以为中书侍郎度世为其弟娶郑罴妹以报徳】质实【髙阳县名注见晋愍帝建兴四年】
　　夏四月魏荆州刺史鲁爽及其弟秀奔宋
　　【初鲁宗之奔魏其子为魏荆州刺史襄阳公镇长社常思南归以昔杀刘康祖及徐湛之之父故不敢来卒子爽袭父官爵爽少有武干与弟中书郎秀皆有宠扵魏主既而有罪魏主诘责之爽秀惧诛杀魏戍兵帅部曲千余家奔汝南请降于宋宋主大喜以爽为司州刺史镇义阳秀为颍川太守魏人毁其坟墓徐湛之以为庙算逺图特所奨纳不敢茍申私怨乞屏居田里不许】集览【庙算注见汉宣帝神爵元年庙胜之册】质实【鲁宗之郿人荆州注见汉献帝建安十三年南郡襄阳县名注见汉献帝建安十二年长社县名注见汉光武建武八年部曲注见陈文帝天嘉元年汝南郡名注见汉光武建武十九年司州注同上年汝南义阳县名注见梁武帝太清二年颍川郡名注见汉献帝兴平元年许昌】
　　宋以何尚之为尚书令徐湛之为仆射
　　【尚之以湛之国戚任遇隆重每事让之朝事悉归湛之】
　　魏更定律令
　　【魏主命太子少傅防雅中书侍郎胡方回等更定律令増损凡三百九十一条】
　　六月魏太子晃卒
　　【魏太子晃监国颇信任左右营园田收其利髙允諌曰天地无私故能覆载王者无私故能容养今殿下国之储贰万方所则而营立私田畜养鸡犬乃至酤贩市防与民争利谤声流布不可追掩夫天下者殿下之天下富有四海何求而无乃与贩夫贩妇竞此尺寸之利乎昔虢之将亡神赐之土田汉灵帝私立府藏皆有颠覆之祸前监若此甚可畏也武王爱周召齐毕所以王天下殷纣爱飞亷恶来所以丧其国东宫儁乂不少顷来侍御左右者恐非在朝之选愿殿下斥去邪佞亲近忠良所在田园分给贫下贩卖之物以时收散如此休声日至谤议可除矣不聴太子为政精察而中常侍宗爱性险暴多不法晃恶之给事中仇尼道盛有宠扵晃与爱不协爱恐为所纠遂搆其罪魏主怒斩道盛扵都街东宫官属多坐死晃以忧卒諡曰景穆魏主徐知其无罪悔之欲封其子濬为髙阳王既而以皇孙世嫡不当为藩王乃止时濬生四年聪逹过人魏主爱之常置左右】集览【虢之将亡神赐之土田注见元嘉十二年周召齐毕周公旦召公奭齐太公吕尚毕公髙飞亷恶来秦之先也飞亷生恶来俱事纣善毁譛诸侯恶如字史炤音哀都反仇尼复姓】质实【周召齐毕周公旦注见秦昭襄王五十二年召公奭姬姓世居岐山与周公同辅武王定天下又辅成王以成至治齐太公吕尚注见汉桓帝永康元年毕公髙姬姓世居岐山周康王时命继君陈保厘东郊旌别淑慝克成厥终即战国魏之先也飞亷恶来按史记蜚亷本颛顼之裔曰大业者生柏翳舜赐姓嬴其后飞亷生恶来恶来生女防女防之后又有非子即秦之祖也】
　　秋宋青冀刺史萧斌将军王谟以罪免
　　【坐退败也宋主问沈庆之曰斌欲斩谟而卿止之何也对曰诸将奔退莫不惧罪自归而死将至逃散故止之】质实【青冀二州名注见秦二世二年郯】
　　宋魏复通好
　　书法【叙宋魏上内诸夏也】
　　宋以王僧绰为侍中
　　【僧绰昙首之子也防有大成之度众皆以国器许之好学有思理练悉朝典为吏部郎谙悉人物举防咸得其分及为侍中年二十九沈深有局度不以才能髙人宋主以其年少欲以后事托之朝政大小皆与参马宋主始亲政事委任王华王昙首殷景仁谢防刘湛次则范沈演之庾炳之最后江湛徐湛之何瑀之及僧绰凡十二人】集览【思理思息嗣反马融曰道徳纯备谓之思】正误【王僧绰有思理今按此思字当如钦明文思之思言思之深逺也】质实【王僧绰琅邪临沂人】
　　【壬宋元嘉二十九年魏髙辰宗文成帝濬兴安元年】春二月魏中常侍宗爱弑其君焘而立南安王余考异【提要中常侍作宦者按凡例贼宦可见者并着之则此当从纲目刋本】
　　【魏世祖追悼景穆太子不已宗爱惧诛二月弑之仆射兰延和疋薛提等秘不发丧延疋以濬冲防欲立长君徴秦王翰置之秘室提以濬嫡孙不可废议久不决宗爱知之自以得罪扵景穆太子而素恶翰善南安王余乃宻迎余矫皇后令召延等而使宦者持兵伏禁中以次收斩之杀翰立余余以爱为大司马大将军翰余皆世祖之子也】集览【和疋姓名疋古雅字】质实【南安郡名注见汉后主建兴六年禁中注见唐肃宗上元二年】
　　书法【贺善賛曰太武即位首立天师道塲继书诣道坛受符箓虽能汰沙门废佛寺盖好尚之异也然书徴世胄遗逸令公卿子弟入学诏以经义决疑狱亦骎骎乎变夏矣至其进至鲁郡以太牢祠孔子纲目独深予而特书之功业不终惜哉】
　　发明【春秋君弑而贼不讨则深责其国以为无人宗爱以一阍寺之防弑君立君易若反掌魏人举国聴之曽无违异向非爱再行弑逆自速其死则魏尚可立乎直书于册罪魏国也】
　　夏五月宋人侵魏
　　【宋主闻魏世祖殂更谋北伐鲁爽等复劝之太子中庶子何偃以为淮泗数州疮痍未复不宜轻动不从五月遣萧思话督张永等向碻磝鲁爽鲁秀程天祚将荆州甲士四万出许洛雍州刺史臧质帅所领趣潼闗沈庆之固谏宋主不使行青州刺史刘兴祖上言以为河南阻饥野无所掠脱诸城固守非旬月可防稽留大众转输方劳应机乘势事存急速今伪帅始死兼逼暑时国内猜扰不暇逺赴愚谓宜长驱中山据其闗要冀州以北民人尚丰兼麦已向熟因资为易若中州震动黄河以南自当消溃臣请发青冀兵入其心腹若前驱克胜则众军宜一时济河并建司牧抚柔初附西拒太行北塞军都因事指麾随宜加授若能成功清台可待若不克防不为大伤宋主意止存河南亦不从又使侍郎衘爰随军向碻磝衔中防授诸将方畧临时宣示】集览【军都今大兴府昌平县汉军都县也故城在昌平南四十五里军都山一名居庸山在昌平西北四十里淮南子曰天下有九塞居庸其一焉南俯临军都因名军都闗】质实【许洛二州名许注见汉献帝兴平元年许昌洛注见秦庄襄王元年三川雍州注见唐宗开元十一年京兆潼闗注见汉献帝建安十六年河南郡名注见秦荘襄王元年三川黄河注见汉隐帝干祐三年太行山名注见周安王十五年一统志云军都山名在顺天府昌平县西北二十里后汉卢植隐扵此立黉肆教授学者自逺方至昭烈帝防时尝修弟子礼又汉有县名军都后废之故城在顺天府昌平县东南中山郡名注见周威烈王二十三年】
　　发明【春秋宋殇公立十年十一战民不堪命遂有华督之弑今宋魏交兵祸亦甚烈魏既不免其身宋亦宜知自警乃反乗衅侵之无损扵敌徒稔其恶未防亦蹈魏人之辙天道好生而恶杀佳兵者不祥之器二君亟战不已其祸若合符节纲目前书宋魏复通好此书宋人侵魏以见其无故黩兵皆有末流之祸为后戒也】
　　宋尚书令何尚之致仕寻复起之
　　【尚之以老请致仕退居方山议者咸谓尚之不能固志既而诏书敦谕数四果起视事袁淑録自古隐士有迹无名者为真隐以嗤之】集览【方山在建康府西葛炼丹之地】质实【方山注见梁敬帝太平元年致仕礼内则篇七十致仕注致仕谓致还其职事扵君也】
　　书法【书起之何讥尚之也致仕而复起多矣据唐刘仁轨唐休璟宋齐丘纲目不书复起惟尚之特书诛心也若曰既已致仕寻复而起之是伪而已矣】
　　发明【大夫七十而谢事礼也既致仕矣寻复起之交讥之也】
　　宋太子劭始兴王濬巫蛊事觉赦不诛
　　【初潘淑妃生始兴王濬元皇后恚恨而殂淑妃専总内政由是太子劭深恶淑妃及濬濬惧曲意事劭劭更与之善吴兴巫严道育自言能役使鬼物因东阳公主婢王鹦鹉出入主家主与劭濬信惑之劭濬多过失数为宋主所诘责使道育祈请号曰天师后遂与道育鹦鹉及主奴陈天与黄门陈庆国共为巫蛊琢玉为宋主形像埋扵含章殿前劭补天与为队主宋主让之曰汝所用队主副并是奴邪劭惧以书告濬濬复书曰彼人若所为不已正可促其余命或是大庆之渐耳鹦鹉先与天与通恐事泄白劭宻杀之庆国惧曰巫蛊事唯我与天与宣往来今天与死我其危哉乃白其事宋主大惊即遣收鹦鹉封籍其家得劭濬书及所埋玉人命有司穷治其事道育亡命捕之不获宋主惋叹弥日遣中使切责劭濬劭濬惶惧陈谢宋主虽怒甚犹未忍罪也】集览【队主副队主队副皆东宫之官】质实【始兴郡名注见晋愍帝建兴三年吴兴郡名注见宋明帝泰始三年鬼物注见汉武帝元光五年物故东阳郡名注见晋哀帝兴寜三年巫蛊注见汉武帝太始三年一统志云含章殿在应天府上元县治东北五里台城内宋孝武帝追陋前规更造正光玉烛紫极诸殿内有含章殿即夀阳公主人日卧檐下梅花防额处中使注见唐宗开元十五年】
　　书法【赦不诛何讥失刑也燕王旦谋反赦不治所以有元鳯之反王氏五侯有罪赦不诛所以有初始之簒太子劭等巫蛊赦不诛所以有末年之祸纲目一以赦书之所以着不断之乱也终纲目书赦不诛二汉成帝鸿嘉三年是年书赦弗治一汉昭帝始元元年皆大罪也】
　　发明【戾太子为江充所诬不免其死劭濬既亲为巫蛊事验明白岂有国储副君所为若此而可以承祧主器者哉事觉不诛直书于册讥失刑也】
　　秋八月宋攻碻磝不克而退雍州兵进至虎牢亦还考异【提要攻下有魏字亦还作引还】
　　【诸军攻碻磝累旬不防八月魏人夜自地道潜出烧营及攻具张永夜彻围退军不告诸将士卒惊扰魏人乗之死伤涂地萧思话自往増兵力攻旬余不防时青徐不稔军食乏思话命诸军皆退屯歴城鲁爽至长社魏戍主弃城走臧质遣司马栁元景帅叅军薛安都等向潼闗梁州刺史刘秀之遣司马马汪与叅军萧道成将兵向长安道成承之之子也魏将军封礼自浢津南渡赴农九月鲁爽与魏拓防仆兰战于大索破之进攻虎牢闻碻磝败退与元景等皆引还】集览【浢津浢音豆水名也在河东大索晋灼曰索音册水名顔师古曰音求索之索水出荥阳汉髙帝与项羽战于京索间即此应劭曰今有大索亭小索亭】质实【梁州注见周赧王四年汉中萧道成东海兰陵人长安县名注见汉恵帝五年一统志云浢津即浢泉在平阳府芮城县东北三十五里农郡名注见周显王四十五年陜大索城名在开封府荥阳县西北五十二里小索在大索东北即六国时二索也汉韩信收兵与汉王防复与楚王战扵荥阳南京索间破之即此处虎牢闗名注见晋帝奕大和四年】
　　吐谷浑王慕利延卒拾寅立考异【卒当作死或疑吐谷浑称王故书卒然云南王亦书死】考证【拾寅立当作兄子拾寅嗣】
　　【拾寅始居伏罗川遣使请命于宋魏宋以为河南王魏以为西平王】质实【吐谷浑西域国名注见晋元帝建武元年伏罗川未详处所西平郡名注见晋懐帝永嘉二年】
　　冬十月魏宗爱弑其君余魏主濬立讨爱诛之
　　【魏南安隐王余自以违次而立厚赐羣下欲以收众心旬月之间府蔵虚竭又好酣饮及声乐畋猎不恤政事宗爱为宰相録三省总宿衞坐召公卿専恣日甚余患之谋夺其权爱愤怒余以十月朔夜祭东庙爱使小黄门贾周等就弑而秘之唯羽林郎中刘尼知之劝爱立皇孙濬爱惊曰君大痴人皇孙若立岂忘正平时事乎尼恐爱为变宻告殿中尚书源贺贺时与尼俱典兵宿衞乃与尚书陆丽谋曰宗爱既立南安还复杀之今又不立皇孙将不利扵社稷遂定谋共立濬丽俟之子也贺与尚书长孙渇矦严兵守衞使尼丽迎濬扵苑中尼驰还东庙大呼宗爱弑南安王大逆不道皇孙已登大位有诏宿衞之士皆还宫众咸呼万嵗遂执宗爱贾周等勒兵入奉皇孙即位杀爱周具五刑夷三族追尊景穆太子为皇帝立乳母常氏为保太后】集览【正平时事魏太武帝正平二年宗爱弑帝】正误【皇孙若立岂忘正平时事今按皇孙濬乃太子晃之子正平时事不独指弑帝而言太武太平真君十二年六月改元正平太子晃为政精察以宗爱险暴不法恶之给事中仇尼道盛有宠扵晃爱构其罪魏主斩道盛东宫官属多坐死晃以忧卒】质实【三省谓中书省门下省尚书省社稷注见新莽天鳯元年陆丽代人具五刑唐刑法志云隋已前死罪有五徒流之刑鞭笞兼用数皆逾百隋始定之为笞刑五自十至五十杖刑五自六十至百徒刑五自一年至三年流刑五自千里至三千里死刑二绞与斩并用为五刑皆今世循用者盖自隋始也三代以劓刖剕宫大辟为五刑秦以黥劓斩左右趾枭首葅其骨为五刑后世以笞杖徒流斩为五刑夷三族注见秦二世二年】
　　发明【余越次而立未成乎君何以书弑余固爱之君也爱立之爱弑之魏国无人矣讨而诛之亦幸焉尔魏太武控百万威振天下北扫柔然西平夏国防凉灭燕易若破竹恃胜不已举兵南下极意屠戮死者不可胜纪武功之畅如此然末年变生肘腋身且不保余祸所钟至扵再行弑逆防不能国不善之积岂可掩哉考之纲目之所书验之事应之所及后之好攻战乐杀人者可以观矣】
　　宋西阳蛮反遣沈庆之讨之考异【讨当作击】质实【西阳郡名注见晋懐帝永嘉元年】○魏杀其外都大官古弼张黎
　　【魏南安王余之立也以弼为司徒黎为太尉及是黜为外都大官坐有怨言皆被诛】质实【南安郡名注见汉后主建兴六年】
　　魏陇西屠各叛讨平之质实【陇西郡名注见秦王政三年】○魏复建佛图聴民出家
　　【魏世租晩年佛禁稍弛民间往往有私习者至是羣臣多请复之乃诏州郡县各聴建佛图一区民欲为沙门者聴出家大州五十人小州四十人扵是向之所毁率皆脩复魏主亲为沙门下髪】质实【沙门僧名注见汉明帝永平八年】
　　魏以周忸为太尉陆丽为司徒杜元寳为司空忸寻坐事赐死
　　【丽以迎立之功受心膂之寄朝臣无出其右者赐爵平原王丽辞曰陛下国家之正统当承基绪效顺奉迎臣子常职不敢慆天之功以千大赏魏主不许丽曰臣父奉事先朝忠勤着效今年逼桑榆愿以神爵授之魏主曰朕岂不能使卿父子为二王邪乃进其父建业公俟爵为东平王班赐羣臣使源贺任意取之贺辞曰南北未賔府库不可虚固与之乃取戎马一匹魏主之立也髙允预其谋丽等皆受赏而不及允允终身不言忸坐事赐死时魏法深峻贺奏谋反之家男子十三以下本不预谋者宜免死没官从之】质实【平原郡名注见汉光武建武五年年逼桑榆训觧故事云年老云桑榆暮景淮南子云日垂西影在木端注木末曰端日影在木末不久而没如人年老不久而死韩文公送孟郊诗桑榆日月侵神爵犹言天爵盖天谓之神故云东平郡名注见汉献帝兴平元年建业郡名注同上兴平二年金陵】书法【书赐死始此赐死之例四着所坐赐死周忸郇公孝恊太平公主王毛仲宜死者也书贬某赐死窦叅杨牧韦保衡孟汉卿书赐某死吴通路岩苏检皆可罪而未宜死者也止书某赐死梁王忠无所坐者也不宜死者也】
　　魏行始厯
　　【初魏入中原用景初厯世祖克沮渠氏得赵始厯时人以为宻是嵗始行之】质实【中原犹言中华也景初魏明帝叡年号】
　　【癸宋元嘉三十年已魏兴安二年】春正月宋以始兴王濬为荆州刺史【初濬以南徐刺史镇京口求为荆州宋主许之濬还京口治行而巫蛊事觉宋主怒未觧故濬久留京口既除荆州乃聴入朝】质实【始兴郡名注见晋愍帝建兴三年南徐州名注见晋成帝咸和三年京口京口郡名注同上年】
  </div>
  <div class="pagination">
   <a href="御批资治通鉴纲目_page102.html">
    上一页
   </a>
   <span>
    ...
   </span>
   <a href="御批资治通鉴纲目_page98.html">
    98
   </a>
   <a href="御批资治通鉴纲目_page99.html">
    99
   </a>
   <a href="御批资治通鉴纲目_page100.html">
    100
   </a>
   <a href="御批资治通鉴纲目_page101.html">
    101
   </a>
   <a href="御批资治通鉴纲目_page102.html">
    102
   </a>
   <span class="current-page">
    103
   </span>
   <a href="御批资治通鉴纲目_page104.html">
    104
   </a>
   <a href="御批资治通鉴纲目_page105.html">
    105
   </a>
   <a href="御批资治通鉴纲目_page106.html">
    106
   </a>
   <a href="御批资治通鉴纲目_page107.html">
    107
   </a>
   <a href="御批资治通鉴纲目_page108.html">
    108
   </a>
   <span>
    ...
   </span>
   <a href="御批资治通鉴纲目_page104.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
