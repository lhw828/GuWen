<!DOCTYPE html>
<html>
<head>
    <meta charset="UTF-8">
    <title>御批资治通鉴纲目 - 第 165 页/共 243 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御批资治通鉴纲目 - 第 165 页/共 243 页</h1>
    <div class="content">　　二月以韦巨源同三品
　　【诏与皇后叙宗族】
　　制僧慧范道士史崇恩等并加五品阶
　　书法【自武氏始书僧拜官于是再见僧道五品是袭武氏之迹也再乱宜矣终纲目书僧有官三懐义慧范不空书道士有官三崇恩刘静杜光庭本教官称不与焉】
　　发明【夫所谓僧道士者果何物哉就其本法言之清虚寂灭者也而乃加以品秩不惟王法之所不容是亦彼法之所恶者书之于册岂不深可为笑而适足以为戒哉】
　　置十道廵察使考异【提要置上当有圏子】
　　【选内外五品以上官二十人为十道廵察使委之察吏抚人荐贤直狱二年一代考其功罪而进退之姜师度马怀素源干矅卢怀慎李杰皆预焉】质实【姜师度魏州魏县人源干矅相州临漳人卢怀慎滑州人李杰相州滏阳人】
　　韦安石罢以苏瓌为侍中唐休璟致仕○三月杀驸马都尉王同皎
　　【初宋之问及弟之逊皆坐附防张易之贬岭南逃归东都匿于友人王同皎家同皎疾武三思及韦后所为每与所亲言之辄切齿之逊宻告三思三思使人告同皎与武当丞周憬等谋杀三思废皇后皆坐斩之问之逊并除京官憬亡入比干庙大言曰比干古之忠臣知吾此心三思与皇后淫乱倾危国家行当枭首都市恨不及见耳遂自刭】质实【宋之问西河人武当县名注见晋元帝建武元年比干庙注见汉昭帝元鳯元年枭首注见汉灵帝建宁元年】
　　大置员外官
　　【置员外官自京师及诸州凡二千余人宦官超迁七品以上员外官者又将千人魏元忠自端州还为相不复彊諌惟与时俯仰中外失望酸枣尉袁楚客以书责之曰主上新服厥命惟新厥徳当进君子退小人以兴大化岂可安其荣宠循黙而已今不早建太子择师传而辅之一失也公主开府置僚属二失也崇长缁衣借势纳赂三失也俳优小人窃盗品秩四失也有司选贤皆以货取势求五失也宠进宦者殆满千人六失也王公贵戚赏赐无度竞为侈靡七失也广置员外官伤财害民八失也先朝宫女出入无禁交通请谒九失也左道之人荧惑主听窃盗禄位十失也凡此十失君矦不正谁正之哉元忠得书愧谢而已胡氏曰中宗鼎镬岂若武后之烈三思凶熖岂若周来之甚元忠不惧武后而畏三思是何也血气旣衰戒之在得故也簟食豆不得则死然蹴而与之乞人不屑者血气尚胜故也万钟之禄与不得则死者相去远矣然有不辨理义而受之者血气衰故也知所以戒则志常为主血气不能盛衰之矣】集览【周来之甚武后时周兴来俊臣皆酷吏之尤者】质实【端州注见梁武帝太清二年魏元忠宋州宋城人酸枣县名注见周慎靓王四年左道注见汉成帝永始二年】
　　书法【尝书置员外同正官矣未书大也于是始书大书大何讥滥也中外合三千余人其滥莫甚于此矣】
　　发明【前书公主置官属此书大置员外官乱政若此不亡得乎】
　　夏四月李怀远致仕○杀处士韦月将以尹思贞为青州刺史宋璟为贝州刺史
　　【处士韦月将上书告武三思潜通宫掖必为逆乱上大怒命斩之黄门侍郎宋璟奏曰人言中宫私于三思陛下不问而诛之臣恐天下必有窃议固请按之上不许璟曰必欲斩月将请先斩臣不然臣终不敢奉诏上怒少解御史大夫苏珦大理卿尹思贞皆以为方夏行戮有违时令上乃命杖而流之岭南过秋分一日平晓广州都督周仁轨斩之御史大夫李承嘉附武三思诋尹思贞于朝思贞曰公附防奸臣将图不轨先除忠臣邪承嘉怒劾奏思贞出为青州刺史武三思恶宋璟出之检校贝州刺史范氏曰自古杀谏臣未有不亡国者中宗愚闇足以取亡而髙祖太宗徳泽未远人心天命未厌唐也故祸及其身而已矣】质实【处士注见周赧王元年苏珦蓝田人广州注见秦始皇三十三年南海不注见汉灵帝光和五年青州注见汉桓帝永康元年贝州注见汉安帝建光二年】
　　书法【隐士书杀韦祖思见之矣晋恭帝元熈元年于是再见杀至处士而中宗之为君可知矣月将以諌见杀曷为不以諌者书是年若曰韦氏宫掖之慙徳虽山林之人皆知之矣而帝不之悟书处士所以病中宗也然月将退处山林而与闻宫掖之事亦出位甚矣书交病之】
　　发明【庐陵不道无足论者然纲目上书杀处士韦月将下书以尹思贞宋璟为刺史又以着二人因諌见贬尔彼其淫刑滥杀旣戮言者又逐諌臣未几身弑统絶其为后主鉴岂不深切着明也哉】
　　五月葬则天皇后于干陵质实【干陵髙宗之墓注见嗣圣元年】
　　书法【后葬不地合葬也于干陵常矣其书何罪大臣也武氏得罪宗庙沟而絶之可矣乃合葬焉特书于干陵所以讥大臣之不能断也是故唐后之葬惟则天书干陵不宜合而合也惟兴庆书景陵之侧宜合而不合也宣宗大中三年纲目之意微矣终纲目后葬书地七详汉宣帝本始三年】
　　○六月贬敬晖桓彦范张柬之袁恕己崔暐为远州司马
　　【武三思使郑愔告敬晖等与王同皎通谋贬晖崖州彦范泷州柬之新州恕己窦州暐白州司马员外长任削其勲封】集览【崖州在海外汉珠崖郡也唐改崖州今吉阳军是泷州泷音防今广东徳庆府泷水县是新州秦南海郡也梁武置新州属广东窦州汉合浦地唐置窦州寻改髙州白州今鬰林州博白县是在广西】质实【崖州注见汉武帝元鼎六年珠崖一统志云泷州本汉端溪县地晋分置龙乡县寻改为平原县置平原郡梁兼置泷州隋初郡废改平原曰泷水县大业初改州为永熈郡唐初复置改为泷州天寳初改为开阳郡乾元初复为泷州宋初州罢以泷水县属康州元属徳庆路本朝初改肇庆府新州注见梁武帝大同七年窦州本秦南海郡地汉属苍梧郡隋属永熈郡唐置信义县为南扶州治贞观初州罢以县泷州寻于县置窦州宋以特亮谭峩怀徳三县并入信义改为信宜县熙宁中窦州废以县属髙州元仍旧本朝因之改属髙州府白州注见髙祖武徳五年】
　　加周仁镇国大将军
　　【初韦贞流钦州而卒蛮酋寗承基逼取其女贞妻崔氏不与承基杀之及其四男至是广州都督周仁轨讨承基斩之故有是命及韦氏败仁轨亦诛】质实【钦州注见隋文帝开皇十七年】
　　秋七月立卫王重俊为皇太子
　　【太子性明果而官属率贵游子弟所为多不法左庶子姚珽屡諌不听】质实【姚珽陜州陜石人卫州名注见秦王政六年朝歌】
　　以李峤为中书令
　　【初李峤为吏部侍郎欲树私恩再求入相奏大置员外官广引贵势亲识旣而为相铨衡失序府库减耗乃更表言滥官之弊且请逊位上慰谕不许】质实【铨衡注见晋穆帝兴宁二年】
　　敬晖桓彦范张柬之袁恕己崔暐为武三思所杀【武三思隂令人疏皇后秽行牓于天津桥请加废黜上大怒命李承嘉穷覈其事承嘉奏言敬晖等所为请族诛之上可其奏大理丞李朝隐奏称晖等未经推鞫不可遽就诛夷乃长流晖于琼州彦范于瀼州东之于泷州恕己于环州暐于古州崔湜説三思遣使矫制杀之三思问谁可者湜以大理正周利用先为五王所恶贬官乃荐之三思使摄侍御史奉使岭外比至柬之暐已死遇彦范于贵州令左右缚之曵于竹槎之上肉尽至骨然后杖杀得晖呙而杀之恕己素服黄金利用逼之使饮野葛汁尽数升不死不胜毒愤掊地爪甲殆尽仍捶杀之利用还擢拜御史中丞三思旣杀五王势倾人主常言我不知代间何者谓之善人何者谓之恶人但于我善者则为善人于我恶者则为恶人耳时宗楚客宗晋卿纪处讷甘元柬皆为三思羽翼周利用冉祖雍李俊宋之逊姚绍之皆为三思耳目时人谓之五狗】集览【琼州在海外唐以崖州之琼山置琼州瀼州瀼音曩广南化外唐置瀼州环州广南化外唐开生獠置环州古州广南溪洞有古州八万洞属思州掊地以手杷土也代间代犹言世】质实【天津桥注见隋炀帝大业十三年李朝隐三原人琼州注见汉武帝元鼎六年珠崖环州注见本年鸣沙及原防古州莫详沿革唯黎平府城西六十里有古州八万洞军民长官司乃元初所置本朝改为古州蛮夷长官司仍属焉未知是否姑录之以备叅考贵州注见梁武帝大同十一年定州宗楚客蒲州人宋之逊西河人】书法【不书三思杀书为所杀何咎晖等也恶本不除昧于远引以自取祸书曰为所杀咎在我也终纲目书为所杀十详汉昭烈帝章武元年张飞五王皆讥不在人也】
　　发明【入纲目以来淫刑滥杀固亦多矣未有书某人为某人所杀者今五王之死所书乃尔何哉武氏乱唐人神共怒敬晖等并谋协智不遗余力仅能反正复辟方是之时傥能深明大义数武氏灭唐社稷之罪废而絶之然后取其党与族类必杀无赦尽磔而尸诸市声其大恶布告中外庶几上荅祖宗在天之灵下释四海臣民之愤若弗暇也夫何谋之不臧仅能诛二张等軰而祸本乱根反置不问遂使余烬复张迄至受制贼手骈首屠戮不啻如机上肉故纲目于此不书武三思杀敬晖等而书晖等为三思所杀变文起义若曰三思非能杀晖等晖等自为三思所杀耳书法如此所以痛恨诸人不知大义失于处断以至此极是以深为叹惜之也然则三思独无贬乎曰倾覆社稷之党迷国乱朝之贼浊秽宫闱之徒其恶犹待贬絶而后见乎】
　　冬十月车驾还西京○十一月以窦从一为雍州刺史【从一旧名懐贞避皇后父讳更名从一太平公主与僧寺争碾硙雍州司戸李元纮判归僧寺从一惧命改判元纮大署判后曰南山可移此判无动从一不能夺】集览【碾硙碾女箭反硙五对反皆磨属所以砻谷出米者】
　　流郑普思于儋州
　　【郑普思聚党于雍岐二州谋作乱事觉西京留守苏瓌收繋穷治之上抑瓌而佑普思侍御史范献忠进曰请斩苏瓌上曰何故对曰瓌为留守大臣不能先斩普思然后奏闻使之荧惑圣听其罪大矣且普思反状明白而陛下曲为申理王者不死殆谓是乎魏元忠曰苏瓌长者用刑不枉普思法当死上不得已流普思于儋州余党皆伏诛】质实【雍岐二州雍注见宗开元十一年京兆岐注见周显王八年儋州注见汉武帝元鼎六年儋耳】
　　十二月突厥黙啜寇鸣沙
　　【黙啜寇鸣沙灵武总管沙咤忠义与战军败死者六千余人突厥进寇原防等州掠陇右牧马万余匹而去诏访羣臣计防右补阙卢俌上疏曰却縠説礼乐敦诗书为晋元帅杜预射不穿札建平吴之勲是知中权制谋不取一夫之勇如沙咤忠义骁将之材本不足以当大任又鸣沙之役主将先逃宜正邦宪赏罚旣明敌无不服又边州刺史宜精择其人使之搜卒乗积资粮来则御之去则备之去嵗四方旱灾未易兴师当理内以及外绥近以来远俟仓廪实士卒练然后大举以讨之上善之】集览【黙啜突厥君长名鸣沙故灵州县咸亨初以为安乐州治小説灵州有沙践之有声故曰鸣沙五代晋髙居诲使于阗记自灵州过黄河行三十里始渉沙沙行五百里至凉州西五百里至甘州州西始渉碛西北五百里至肃州西出天门闗又西出玉门闗西至州州南十里鸣沙山冬夏殷殷有声如雷云禹贡流沙也沙咤虏复姓咤知加反却縠春秋晋文公之谋帅也射不穿札言射无力也射穿七札注见髙宗仪鳯三年搜卒乗练习士卒车乗也左传成十六年搜乗补卒】质实【一统志云鸣沙古镇名此地人马行沙有声故名后周移置防州于此寻废隋初置环州及鸣沙县大业初州罢唐贞观中复置环州寻废以县属灵州神龙初为黙啜所据咸通中收复仍于鸣沙县置安乐州以处吐谷浑部落后没于吐蕃大中间收复改置威州徙治方渠以鸣沙为属县元初于此立鸣沙州今废故城在宁夏卫城东南一百五十里灵武郡名注见太宗贞观二十年原防等州原州注见汉光武建武六年髙平防州本秦汉时北地郡地后魏为镇属灵州后周置防州隋初改曰环州大业初州罢以其地属灵武郡唐初复置防州贞观初更置环州咸亨中改置安乐州大中间改置威州五代初废晋复置威州治方渠县周复改曰环州置通逺军宋环州治通逺县金因之元以通远县省入州属巩昌路本朝改为环县属庆阳府却縠説礼乐敦诗书晋元帅却縠行唐人晋文公搜于被庐作三军谋帅赵衰曰却縠可公曰何以知其可也衰曰却縠】
　　【说礼乐而敦诗书必知御兵之道公乃使縠将中军使却溱佐之杜预射不穿札建平吴之勲杜预杜陵人畿之孙博学时号杜武库晋武帝时为河南尹荆州都督羊祜举预自代拜为征南将军决防平吴以功封为当阳矦尝作春秋左传集解传世】

　　御批资治通鉴纲目卷四十二上
　　钦定四库全书
　　御批资治通鉴纲目巻四十二下
　　【丁未】景龙元年春二月复崇恩庙
　　【上遣武攸曁三思诣干陵祈雨旣而降大喜制复武氏崇恩庙及昊陵顺陵因名酆王庙曰褒徳陵曰荣先又制崇恩庙斋郎取五品子充太常博士杨孚曰太庙皆取七品以下子为斋郎今崇恩庙取五品子未知太庙当如何上令太庙亦准崇恩庙孚曰以臣准君犹为僭逆况以君准臣乎上乃止右补阙权若讷上疏曰天地日月等字皆则天能事贼臣敬晖等轻紊前规请复存之以光孝理又神龙制书并依贞观故事岂可近舍母仪远尊祖徳疏奏手制褒美寻敕自今奏事不得言中兴】集览【鄷王后父韦贞寻封酆王斋郎属两京郊社署共一百二十人掌供郊禘之役礼部奏补太庙以五品以上子孙及六品职事并清官子为之六考而满郊社以六品职事官子为之八考而满皆读两经粗通限年十五以上二十以下择仪状端正无疾者充祭享而员少兼取三舘学生更一番者戸部下蠲符岁一申考如论语及一大经中第者录奏吏部注名籍散官否者番上如初六试而出授散官天地日月等字注见嗣圣六年改造十二字】质实【昊陵顺陵武氏尊考为太皇妣为太后墓曰昊陵顺陵】发明【武氏为李氏妇而灭唐宗庙惟恐不及中宗为唐子孙而复武氏庙亦惟恐不及据事直书义自见矣虽然逐我者出纳我者死此卫子鲜之所以议卫衎者也中宗废于武氏摈斥几死而崇之奨之恩意有加复于五王而贬之杀之不啻仇敌劝沮若此其及宜矣非不幸也】
　　三月吐蕃遣使入贡质实【吐蕃西羌属名注见太宗贞观八年】○夏六月朔日食质实【日食注见新莽天鳯元年】○秋七月太子重俊起兵诛武三思武崇训兵溃而死考异【按凡例用兵于臣子之僭叛者曰讨得其罪人曰诛此起兵讨贼而未得其罪人但当书讨误作诛】
　　【皇后以太子重俊非其所生恶之武三思尤忌太子上官婕妤以三思故每下制敕推尊武氏驸马武崇训又教安乐公主请废太子太子积不能平与李多祚等矫制发羽林兵三百余人杀三思崇训于其第又使成王千里分兵守宫城诸门太子与多祚斩闗而入叩閤索上官婕妤上乃与韦后安乐公主上官婕妤登武门楼以避之宫闱令杨思朂击斩多祚前锋多祚军夺气上俯谓多祚所将千骑曰汝軰皆朕宿卫之士何为从多祚反茍能斩反者勿患不富贵于是千骑斩多祚等余众皆溃千里攻延明门将杀宗楚客纪处讷不克而死太子亦为左右所杀上以其首献太庙及祭三思崇训之柩然后枭之朝堂官属不敢近永和县丞寗嘉朂号哭解衣裹之坐贬上以思朂为银青光禄太夫行内常侍安乐公主请以崇训墓为陵给事中卢粲駮之公主怒出粲为陈州刺史襄邑尉席豫闻公主求为太女叹曰梅福讥切王氏独何人哉乃上书请立太子言甚深切太平公主欲表为谏官豫耻之逃去胡氏曰卫蒯聩欲杀南子至于出奔春秋罪之重俊则又甚矣多祚无外庭大臣废昏立明之策独举禁兵以子脇父其事逆矣旣杀三思欲遂中止其可得乎为多祚者于重俊之请拒之可也不知春秋之义防于诛死不亦伤乎○安乐公主及兵部尚书宗楚客谋使侍御史冉祖雍等诬奏相王及太平公主云与重俊通谋上使御史中丞萧至忠鞫之至忠泣曰陛下不能容一弟一妹而使人罗织害之乎相王昔为皇嗣固请以天下让陛下累日不食陛下奈何疑之上素友爱事遂寝右补阙吴兢上疏曰相王同气至亲六合无贰而贼臣日夜连谋乃欲防之极法夫任以权则虽疎必重夺其势则虽亲必轻自古委信异姓猜忌骨肉以覆国亡家者几何人矣况国家枝叶无几陛下登极未久而一子以弄兵受诛一子以愆违逺窜惟余一弟朝夕左右尺布斗粟之讥不可不愤青蝇之诗良可畏也相王寛厚恭谨安恬好让故免于难】集览【千骑初太宗选官戸及蕃口骁勇者着虎文衣跨豹文鞯从游猎于马前射禽兽谓之百骑则天时増为千骑左右羽林中宗増为万骑梅福讥切王氏汉成帝时大将军王鳯等专朝梅福上书讥切之按讥切犹言诮责也蒯瞆欲杀南子蒯聩春秋卫灵公太子也南子灵公夫人也左传定十四年蒯聩欲杀南子不果奔宋蒯苦恠反聩五恠反罗织纲罗无辜织成反状也青蝇小雅诗刺幽王也营营青蝇文公集传曰营营往来飞声乱人听也青蝇污秽能变白黑诗人以王好听防言故以青蝇飞声比之而戒王以勿听也】质实【一统志云永和县本汉河东郡狐讘县地魏始置永和县晋属平阳郡后魏罢北齐于狐讘城置临河郡及临河县隋初罢郡改县曰永和属隰州唐初移治仙芝谷置东和州贞观中州罢以县属隰州宋金元俱仍旧本朝因之改属平阳府卢粲幽州人陈州注见周赧王三十七年襄邑县名注见汉顺帝阳嘉二年席豫襄阳人萧至忠兰陵人陛下注见汉光武建武二十七年吴兢汴州浚仪人尺布斗粟之讥事在汉文帝八年】
　　书法【汉据书反此则曷为不以反书江充旣死太子方发中廐车载射士出武库兵发卫卒是真反矣若重俊者廹于三思崇训之谋且方是时二武之强又非可以徒手取也纲目于重俊书起兵而三思崇训书诛权衡审矣】
　　发明【天子在上太子无故称兵何不以反书之三思崇训浊乱宫闱罪恶贯盈将危社稷重俊不忍愤愤之心起而戮之故纲目书起兵书诛所以正三思崇训之罪尔若夫兵溃而死天固不使中宗得有其子也】
　　帝后并加尊号
　　【皇后帅王公上表加帝号曰应天神龙皇帝宗楚客又帅百官表请加皇后为顺天翊圣皇后上并许之】书法【前书羣臣上皇帝皇后尊号此则曷为以自加为文讥不在下也帝后一体皇后而表加帝号是欲羣臣之尊己也帝而许皇后之加号是自加也故虽宗楚客之请不书纲目之意微矣】
　　贬魏元忠为务川尉道卒
　　【元忠以武三思擅权意常愤郁及太子重俊起兵遇元忠子太仆少卿升于永安门脇以自随太子死升为乱兵所杀元忠扬言曰元恶已死虽鼎镬何伤但惜太子陨没耳宗楚客等共诬元忠云与太子通谋请夷三族制不许元忠惧表请致仕楚客等又使御史中丞姚廷筠劾之贬渠州司马又令给事中冉祖雍奏元忠不应佐州杨再思李峤及御史袁守一皆赞之乃贬务川尉行至涪陵而卒胡氏曰当元忠被召之时三思擅权五王受制韦后内乱妖妄肆行事可知矣元忠闻之逡廵不至上也一见新君庆其复位宻进忠益称病而退次也亟就相位依违取容名节尽隳而终亦不免可以为知进而不知退者之戒矣】质实【渠州注见晋怀帝永嘉五年宕渠一统志云务川禹贡荆州流裔春秋战国属楚为黔中地秦属黔中郡汉为武陵郡地后周属清江郡隋置务川县属庸州寻废庸州以县属巴东郡唐初置务州治务川县贞观中改为思州天寳初改为宁夷郡乾元初复为思州宋改为覊縻州政和中复改思州宣和间罢绍兴初复置元置思州军民安抚司至元间改为宣抚司湖广行省本朝为思南府贵州布政司涪陵县名注见晋惠帝大安二年】
　　九月以萧至忠宗楚客纪处讷同三品于惟谦罢【至忠上疏曰恩幸者止可富之金帛不可以公器为私用今列位已广干求未厌陛下数降不赀之泽近戚有无涯之请卖官鬻法公违宪章徒忝官曹无益时用上不听】质实【不赀之泽注见汉顺帝永建二年不訾之身】
　　僧慧范有罪削其阶爵
　　【慧范为银青光禄大夫上庸公于东都作大像府库为之虚耗上及韦后皆重之无敢指目者侍御史魏傅弓发其奸赃四十余万请寘极法上欲宥之傅弓曰刑赏国之大事陛下赏已妄加岂宜刑所不及上乃削黜慧范放于家宦官薛简等恃宠犯法傅弓奏请诛之御史大夫窦从一惧固止之时宦官用事从一为雍州见讼者无须必曲加承接】质实【上庸县名注见周赧王十一年东都注见秦荘襄王元年三州雍州注见宗开元十一年京兆】
　　书法【僧罪非谋反作乱不书此何以书重阶爵也慧范一僧耳阶银青光禄爵上庸公滥莫甚于此矣故因其有罪特书之】
　　以杨再思为中书令韦巨源纪处讷为侍中○改羽林千骑为万骑质实【羽林卫名注见汉安帝延光四年】○杀习艺舘内教苏安恒
　　【安恒矜髙好竒太子诛武三思安恒语人曰此我之谋也故及】
　　书法【安恒掠名取祸其以无罪书杀何病中宗也帝未复位安恒一再言人所难可谓有功于帝矣就使果闻此谋犹将宥之实有功而无报虚得罪而受诛是帝之爱三思甚于爱身也故书杀病之】
　　冬十二月朔日食○遣使诣江淮赎生考异【据汉延熹八年书左悺之苦县北诣字当作之】
　　【中书舍人李乂諌曰江南乡人采捕为业鱼鳖之利黎元所资江湖生育无限府库供支易殚与其拯物岂若忧人且鬻生之徒唯利斯视钱刀日至网罟年滋施之一朝营之百倍未若囘救赎之钱物减贫无之徭赋活国爱人其福胜彼】集览【钱刀汉食货志货寳于金利于刀索隐曰有契刀错刀契刀长二寸直五百错刀以黄金错直五千其形如刀故名曰刀以其利于人也】
　　书法【讥非事也是故防兵书遣使赎生书遣使皆讥之】
　　【戊申】二年春二月赦
　　【宫中言皇后衣笥裙上有五色云起上令图以示百官侍中韦巨源请布之天下从之仍赦天下迦叶志忠奏昔神尧未受命天下歌桃李子文皇未受命天下歌秦王破阵乐则天未受命天下歌娬媚娘皇后未受命天下歌桑条韦谨上桑条韦歌十二篇请编之乐府皇后祀先蚕则奏之太常卿郑愔又引而申之上悦皆受厚赏】集览【娬媚娘曲名也娬罔甫反太宗始召武后为才人旣见赐号娬媚永徽后民皆歌娬媚娘曲桑条韦永徽末里歌有桑条韦也女条韦也乐】质实【祀先蚕注见髙宗上元二年】
　　三月朔方总管张仁愿筑三受降城
　　【初朔方军与突厥以河为境时黙啜悉众西击突骑施仁愿请乗虚夺取漠南地于河北筑三受降城首尾相应以絶其南寇之路六旬而成以拂云祠为中城距东西城各四百余里皆据津要于牛头朝那山北置烽千八百所自是突厥不敢度山畋牧减镇兵数万人仁愿建城不置壅门守具或问之仁愿曰兵贵进取寇至当倂力出战囘首望城者斩之安用守备生其退恧之心也其后常元楷为总管始筑壅门人以是重仁愿而轻元楷】集览【三受降城中城南直朔方西城南直灵武东城南直榆林其北皆大碛也按舆地要覧东城本汉云中郡在榆林县东北八里中城本秦九原郡地在榆林西城在今丰州西北八十里拂云祠朔方郡与突厥以河为界北厓有拂云祠突厥毎犯塞必先谒祠祷解然后料兵度而南也牛头山名也在白登之北天山之东朝那注见汉文帝十四年】质实【朔方郡名注见汉武帝元朔元年一统志云三受降城乃唐张仁愿所筑东受降城在大同府城西五百里废东胜州东北八里本汉云中郡地寰宇记云此贼东南至朔州四百里西至中受降城三百里中受降城在大同府城西北五百里本汉九原县地唐贞观初立云中都督府后置横塞军辽置云内州旧领云川柔眼二县元省入州西受降城在大同府城西北四百三十里古丰州西北八十里烽候注见齐髙帝建元四年烽燧】书法【赭圻斥温讥专也此书张仁愿何予功也美恶不嫌同辞】
　　夏四月置脩文舘学士
　　【置脩文舘学士选公卿善为文者李峤等二十余人为之陪侍游宴赋诗属和使上官昭容第其甲乙于是天下靡然争以文华相尚儒学忠谠之士莫得进矣】集览【上官昭容上官复姓也名婉儿昭容妇官名也九嫔之一】
　　书法【以学士名官始见于此】
　　秋七月以张仁愿同三品○始用斜封墨敕除官【安乐长宁公主上官婕妤皆依势用事请谒受赇降墨敕除官斜封付中书时人谓之斜封官其员外同正试摄检校判知官凡数千人婕妤立外第出入无节朝士往往从之游处以求进达安乐公主尤骄横宰相以下多出其门夺民田作定昆池延袤数里以上好击毬洒油以筑毬塲上及皇后公主多营佛寺左拾遗辛替否上疏曰臣闻古之建官员不必备故士有完行家有亷节朝廷有余俸百姓有余食今陛下百倍行赏十倍増官使府库空竭流品混淆陛下又以爱女之故竭人之力费人之财夺人之家爱数子而取三怨使战士不尽力朝士不尽忠人旣散矣独提所爱何所归乎君以人为本本固则邦宁邦宁则陛下之夫妇母子长相保矣若以造寺必为理体养人不足经邦缓其所急急其所缓亲未来而疎见在失真实而冀虚无一旦风尘再扰霜雹荐臻沙弥不可操干戈寺塔不足攘饥馑臣窃惜之疏奏不省时斜封官皆不由两省而授两省莫敢执奏吏部员外郎李朝隐前后执破一千四百余人怨谤纷然朝隐一无所顾清源尉吕元泰亦上疏諌造寺曰边境未宁转输疲弊而营建佛寺劳费无极昔尧舜禹汤文武惟以俭约仁义立徳垂名晋宋以降塔庙竞起而防乱相继由其好尚失所人不堪命故也伏愿囘营造之资供疆场之费使烽燧永息羣生富庶则如来慈悲平等之心孰过于此】集览【员外同正试摄检校判知官此皆出于特防所置以待资浅之人员外一曰员外置谓员数之外别置者也同正一曰同正员谓与正员资格同也有试某官摄某官检校某官判某司事知某事者其名类不一皆非本制定昆池欲以胜昆明池故名定昆池明皇杂录曰定者言可抗订之也朝野佥载云池方四十九里直抵南山爱数子而取三怨数子谓安乐公主长宁公主及皇后妹郕国夫人上官婕妤等三怨谓竭人力费人财夺人家也沙弥释氏要覧曰沙弥僧始落髪后之称华言为息慈谓安息在慈悲之地也善见律云沙弥虽未其戒亦入比邱数】质实【两省谓中书省门下省也张九韶曰省禁署也汉书云旧名禁中避元后讳故改名省中饥馑注见隋炀帝大业十二年疆场注见汉灵帝建宁二年烽燧注见齐髙帝建元四年】
　　冬十一月突骑施犯塞遣将军牛师奨将兵讨之考异【讨当作击】
　　【突骑施乌质勒卒子娑葛自立为可汗故将阙啜忠节不服数相攻击总管郭元振奏追忠节入朝宿卫忠节行至播僊城经畧使周以悌説之曰国家不爱髙官显爵以待君者以君有部落之众故也今脱身入朝一老胡耳岂惟不能保宠禄死生亦制于人手今宰相宗楚客纪处讷用事不若厚赂二公请留不行发安西兵及引吐蕃以击娑葛求阿史那献为可汗以招十姓使郭防瓘发防汗那兵以自助旣不失部落又得报仇比于入朝岂可同日语哉防瓘时为西边将忠节然其言遣间使赂楚客处讷如以悌之防元振闻其谋上疏曰往岁吐蕃所以犯边正为求十姓四镇之地不获故耳比以国多内难故且屈志请和其心岂能忘十姓四镇哉今如忠节之计恐四镇危机将从此始吐蕃得志则忠节在其掌握岂得复事唐也往年吐蕃无恩于中国犹欲求地今若有功请分于阗疎勒不知何以抑之是以古之智者皆不愿受夷狄之惠葢预忧其求请无厌终为后患故也阿史那献父叔兄弟皆尝立为可汗使招十姓卒不能致寻自破灭何则此属非有过人之才虽复可汗旧种众心终不亲附况献又疏远于其父兄乎防瓘前此已尝与忠节擅入防汗那发兵不能得其片甲匹马徒致侵扰今此行必不能得志徒与虏结隙令四镇不安实为非计楚客等不从遣冯嘉賔持节安抚忠节侍御史吕守素处置四镇以将军牛师奨为安西副都防发甘凉兵兼徴吐蕃以讨娑葛忠节逆嘉賔于讨舒河口娑葛遣兵袭之生擒忠节杀嘉賔守素】集览【防汗那即宁逺国古乌县国也防一作防并音防于阗注见汉武帝元狩元年疎勒注同上元鼎二年甘凉甘汉张掖郡凉汉武威郡皆在河西本匈奴休屠王地按五代晋髙居诲使于阗记自灵州过黄河行三十里始渉沙自此沙行四百余里登沙岭度白亭河至凉州自凉州西行五百里至甘州】质实【安西郡名注见髙宗永淳元年十姓西突厥部落名注见嗣圣十三年间使注见汉武帝元狩元年四镇注见髙宗调露元年甘凉二州名甘注见晋安帝隆安元年张掖凉注见汉光武建武十年武威】
　　安乐公主适武延秀考异【安上漏以字】
　　【武崇训之弟延秀美姿仪善歌舞公主悦之崇训死遂以延秀尚焉】集覧【安乐公主适武延秀源流至论曰唐史例曰某人尚公主今纲目例不曰尚而曰公主适某人此所以明人伦也】
　　书法【公主下嫁书以许与行不同时则不书以止书适前适武崇训不书此其书何凟伦也先是主以崇训弟延秀美悦之崇训死因以尚焉其悖不通问之礼久矣书适延秀讥之也】发明【不书以安乐公主适武延秀而直书曰安乐公主适延秀者言以则出于上命不言以则公主自适之也夫延秀乃崇训之弟公主先适崇训则于延秀为嫂氏今崇训诛死未几公主悦延秀而适之则是知有男女而不知有嫂叔是亦匹鸟之不若尔书法如此旣已着安乐淫奔之丑又以病中宗不父之恶也】
　　征武攸绪入朝
　　【召武攸绪于嵩山敕礼官于两仪殿设位行问道之礼令攸绪以山服见不名不拜攸绪至趋立辞见班中再拜而退屡加宠锡皆辞不受亲贵谒候寒温之外不交一言起居舍人武平一亦表请抑损外戚权宠不敢斥言韦氏但请抑损已家优制不许太平安乐公主各树朋党更相谮毁上谓平一曰亲贵多不辑睦以何法和之平一以为宜斥逐奸险抑慈存严示以知禁无令积恶上不能用】集览【山服居士野人之衣服起居舍人掌记录天子言动以脩纪事之史百官志起居舍人二人随宰相入殿若仗在紫宸内阁则夹香案分立殿下直第二螭首和墨濡笔皆即坳处时号螭头】质实【嵩山注见嗣圣十二年两仪殿未详处所武平一太原人】
　　书法【自武徳以来非蛮夷未有书入朝者书攸绪何录贤也攸绪于是三见纲目矣贤之故详书之】
　　牛师奨与突骑施战败没遂赦娑葛立为可汗
　　【牛师奨与娑葛战败没娑葛遂防安西断四镇路遣使上表求宗楚客头楚客又奏以周以悌代郭元振遣阿史那献讨娑葛娑葛遗元振书称我与唐初无恶但宗尚书受阙啜金欲枉破奴部落又闻史献欲来恐徒扰军州未有宁日乞大使商量处置元振奏娑葛书楚客怒奏元振有异图召将罪之元振遣子具奏其状乞留定西土以悌竟坐流白州复以元振代之赦娑葛罪册为十四姓可汗】质实【白州注见髙祖武徳五年可汗夷狄君长号注见汉后主景耀四年】
　　书法【前书犯塞书讨之是可罪也于是一战而败遂即赦之且立为十四姓可汗唐之失驭甚矣故特书遂遂遽辞也】
　　以婕妤上官氏为昭容
　　书法【昭容不书书上官氏何讥宠过也斩关叩閤之变帝曾不戒而又甚焉】
　　○召王公近臣入閤守岁
　　【召王公近臣入閤守岁酒酣上谓御史大夫窦从一曰闻卿久无伉俪今夕为卿成礼从一拜谢俄而内侍引烛笼歩障金缕罗扇其后有人衣礼衣花令与从一对坐却扇易服乃皇后老乳母王氏本蛮婢也上与侍臣大笑诏封莒国夫人嫁为从一妻俗谓乳母之壻曰阿防从一每进表状自称翊圣皇后阿防欣然有自负之色】集览【歩障晋王恺作紫丝布歩障石崇作锦歩障王凝之妻谢氏施青绫歩障自蔽与賔客谈议按歩障今罣罳是也以小竹交结为之衣以布或帛可舒可卷阿防防之奢反吴人呼父曰防】质实【伉俪注见太宗贞观十五年莒国注见汉献帝建安二年莒县】
　　【己酉】三年春正月幸武门观宫女防河考异【幸上漏帝字幸武门与近臣观宫女防河又命宫女为市肆公卿为商旅与之交易因为忿争言辞防慢上与后临观为乐上每与近臣宴集令各效伎艺以为乐国子司业郭山恽独歌鹿鸣蟋蟀明日赐山恽敕嘉美之又尝宴侍臣使各为廻波辞諌议大夫李景伯曰廻波尔时酒巵微臣职在箴规侍宴既过三爵諠哗窃恐非仪上不悦萧至忠曰此真谏官也尝幸定昆池命从官赋诗黄门侍郎李日知诗曰所愿蹔思居者逸勿使时称作者劳】集览【防河戏名也景文龙舘记曰清明节以大麻絙两头系千余小绳数人执之争挽以力弱者为输又晏公类要曰以麻絙巨竹分朋而挽水谓之防河以定胜负而祈农桑也防音防鹿鸣诗小雅篇山恽意取和乐且湛谓乐不可甚也蟋蟀诗唐风篇山恽意取好乐无荒谓乐不可淫也三爵注见汉后主建兴十年】正误【郭山恽独歌鹿鸣今按湛者乐之久也中宗每与近臣宴集令各效伎艺以为乐故山恽歌鹿鸣等诗以讽之葢取示我周行视民不恌等义安得又取和乐且湛一语以劝之也】质实【李景伯邢州栢仁人怀远之子李日知荥阳人】
　　三月以韦巨源杨再思为左右仆射同三品宗楚客为中书令萧至忠为侍中韦嗣立同三品崔湜赵彦昭同平章事
　　【监察御史崔琬对仗弹宗楚客纪处讷潜通戎狄受其货赂致生边患故事大臣被弹俯偻趋出立于朝堂待罪至是楚客更忿怒作色自陈忠鲠为琬所诬上竟不穷问命琬与楚客结为兄弟以和解之时人谓之和事天子崔湜通于上官昭容故引以为相时政出多门滥官充溢人以为三无坐处谓宰相御史及员外官也韦嗣立上疏以为比造寺极多所费千万人力劳弊怨嗟盈路佛教要在降伏身心岂在穷极侈丽万一水旱为灾戎狄构患虽龙象如云将何救哉又国初食封之家不过三二十今乃百有余家凡用六十万丁为绢百二十万匹今太府庸调绢嵗不过百万国家租赋不及私门之半封戸之物诸家自征僮仆依势陵轹州县不若悉计丁输之太府使封家于左藏受之又员外置官数倍正阙典吏困于祗承仓库竭于资奉又京官有犯方遣刺州选人衰耄方补县令以此理人何由率化望自今应除三省两台及五品以上清望官皆先于刺史县令中选用则天下理矣监察御史宋务光亦以于时食实封者凡一百四十余家应出封戸者凡五十四州皆割上腴之田而太平安乐公主又取髙赀多丁者刻剥过苦应充封戸者甚于征役滑州地出绫缣人多趋射尤受其弊人多流亡请分封戸配余州并附租庸每年送纳上皆不听】集览【对仗仗注见髙宗永徽五年俯偻趋出俯低头偻曲背也俯偻趋出敬畏之甚也】质实【庸调注见髙祖武徳七年左藏注见代宗大厯十四年三省注见宋文帝元嘉三十年两台谓中台外台也张九韶曰官舍之重者曰台葢取严肃尊崇之义滑州注见隋恭帝皇泰二年】
　　以韦温郑愔同三品
　　【温后兄也】
　　夏五月流郑愔于吉州贬崔湜江州司马考异【江上漏为字崔湜郑愔俱掌铨衡倾附势要赃贿狼藉选法大坏御史靳恒李商隐对仗弹之下狱流贬逺州】质实【吉州注见晋安帝元兴元年安成江州注见晋明帝太宁二年浔阳铨衡注见晋穆帝兴宁二年狼藉注见僖宗干符五年】
　　杨再思卒○秋七月突骑施娑葛遣使请降
　　【赐名守忠】
　　八月以李峤同三品韦安石为侍中萧至忠为中书令○九月以苏瓌为仆射同三品质实【仆射官名注见秦始皇三十四年】○冬十一月祀南郊
　　【上将祀南郊国子祭酒祝钦明司业郭山恽建言古者大祭祀后祼献以瑶爵皇后当助祭天地太常博士唐绍蒋钦绪以为周礼惟有助祭先王先公无助祭天地之文侍中韦巨源请依钦明议上乃以皇后为亚献仍以宰相女为斋娘助执豆笾太赦斋娘有壻者皆迁官流人放还均州刺史谯王重福独不得归乃上表自陈曰陛下焚柴展礼郊祀上苍生并得赦除赤于偏加摈弃天下之人为臣流涕况陛下慈念岂不愍臣恓惶表奏不报】集览【后祼献以瑶爵祼音灌礼大宗伯以肆献祼享先王注云献献醴谓荐血腥也祼之言灌也灌以郁鬯谓始献尸求神时也瑶玉也疏云王出迎牲入豚解而腥之荐于神坐以玉爵酌醴齐以献尸后亦以玉爵酌醴齐以献尸也斋娘斋戒洁也五行志曰以妇人为斋娘以祭祀之服执事近服妖也】质实【唐绍京兆人临之孙蒋钦绪莱州胶水人豆笾祭器名注见汉明帝永平元年均州注见晋元帝建武元年武当谯王重福谯州名注见汉献帝建安十五年谯邑重福中宗之子陛下注见汉光武建武二十七年焚柴展礼注见汉章帝元和二年柴告】
　　豆卢钦望卒○以唐休璟同三品
　　【休璟年八十余进取弥鋭】
　　关中饥
　　【关中米斗百钱运山东江淮谷输京师牛死什八九羣臣多请幸东都韦后家本杜陵不乐东迁使巫觋以不利东行説上后有言者上怒曰岂有逐粮天子邪乃止】质实【关中注见宗开元十一年京兆京师注见周显王二十五年东都注见秦荘襄王元年三川杜陵县名注见汉元帝初平元年巫觋注见汉隐帝干祐三年】
　　【庚戌】四年【睿宗皇帝景云元年】春正月上观灯于市里考异【上当作帝上与韦后微行纵宫女数千人出游多不归者】
　　书法【凡观讥也观灯讥之甚也于市里又甚矣纲目书观灯二是年宗开元元年】
　　上御梨园考异【上当作帝】
　　【命三品以上抛毬防河韦巨源唐休璟衰老随絙踣地不能兴上及皇后妃主临观大笑】集览【絙居登反大绳也】质实【梨园注见宗开元二年】
</div>
    <div class="pagination">
<a href="御批资治通鉴纲目_page164.html">上一页</a><span>...</span><a href="御批资治通鉴纲目_page160.html">160</a><a href="御批资治通鉴纲目_page161.html">161</a><a href="御批资治通鉴纲目_page162.html">162</a><a href="御批资治通鉴纲目_page163.html">163</a><a href="御批资治通鉴纲目_page164.html">164</a><span class="current-page">165</span><a href="御批资治通鉴纲目_page166.html">166</a><a href="御批资治通鉴纲目_page167.html">167</a><a href="御批资治通鉴纲目_page168.html">168</a><a href="御批资治通鉴纲目_page169.html">169</a><a href="御批资治通鉴纲目_page170.html">170</a><span>...</span><a href="御批资治通鉴纲目_page166.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
