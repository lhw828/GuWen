<!DOCTYPE html>
<html>
<head>
    <meta charset="UTF-8">
    <title>史通通释 - 第 6 页/共 20 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>史通通释 - 第 6 页/共 20 页</h1>
    <div class="content">　　昌平【史记世家孔子生鲁昌平陬邑其先宋人也曰孔防叔索隐家语曰宋微子之后宋襄公至孔父嘉五世亲尽别爲公族姓孔氏至防叔畏华氏之逼而奔鲁故孔氏为鲁人】
　　隂氏【通鉴光武纪帝在宛纳新野隂氏之女丽华胡三省注风俗通云管修自齐适楚为隂大夫其后氏焉氏族大全修管仲七世孙也后汉隂识传秦汉之际始家新野汉地里志新野邓属南阳郡】应劭孔融【后汉郑传袁绍要大防时汝南应劭亦归于绍因自賛曰故太山太守应仲逺北靣称弟子何如杨彪传曹操奏收彪孔融往见操曰杨公四世清德公今横杀孔融鲁国男子便当拂衣而去融本传融字文举】
　　龚遂赵壹【汉书龚遂字少卿山阳南平阳人也后汉书赵壹字元叔汉阳西县人也按遂非楚国而曰楚国壹非渔阳而曰渔阳标所望也】
　　王庾髙杨【后周书王襃字子渊琅琊临沂人庾信字子山南阳新野人隋书髙颎字昭渤海蓚人杨素字处道农华隂人按史通本节引萧邓贾董汉世称其人皆不举地望而近时王庾髙阳必以郡称文滋烦重矣故曰岂曰省文】



　　史通通释卷五
<史部,史评类,史通通释>
　　钦定四库全书
　　史通通释卷六　　　　　　无锡浦起龙撰内篇
　　言语【第二十○谓口説之语若方言之类载在史中者】
　　葢枢机之发荣辱之主言之不文行之不逺则知饰词专对古之所重也释【起以言贵修饰反振篇意】夫上古之世人惟朴略言语难晓训释方通是以寻理则事简而意深考文则词艰而义释若尚书载伊尹之【一作立】训臯陶之【一作矢】谟洛诰康诰牧誓泰誓是也释【三古时口语一层】周监【一多于字】二代郁郁乎文大夫行人尤重词命语微婉而多言流靡而不淫若春秋载吕相絶秦【成十三】子产献防【襄二十五】臧孙谏君纳鼎【桓二】魏绛对戮杨干【襄三】是也释【春秋时口语一层】战国虎争驰说云涌人持弄丸之辩家挟飞钳之术剧谈者以谲诳为宗利口者以寓言为主若史记载苏秦合从张仪连横范雎反间以相秦【间太后穰侯】鲁连解纷而全赵是也【连言天下士为人排患难解纷乱】释【战国时口语一层○此三层为言语举似其类由浑朴而流婉而谲辩皆是应声而出非若后世假章札以为工者】逮汉魏已降周隋而往世皆尚文时无专对运筹画策自具于章表献可替否总归于笔札宰我子贡之道不行苏秦张仪之业遂废矣释【数语总挈自汉及隋变口陈为笔达矣】假有忠言切谏答戏解嘲其可称者若朱云折槛以抗愤张纲埋轮而献直【此下必有阙文盖此二句所谓忠言可称者宜有缴句而其下又宜有他如等字转接也】秦宓之酬吴客王融之答魏使此【一作比】之小辩曾何足云【二句单缴酬吴答敌也】是以歴选载言【一多而字】布诸方册自汉已下【谓两汉之后】无足观焉释【束上言虽或间载口语而荘谐逓降亦且无多】寻夫战国已前其【一脱其字】言皆可讽咏非但笔削所致良由【旧譌用】体质素美何以覈诸至如鹑贲鸜鹆童竖之谣也山木辅车时俗之谚也皤腹弃甲城者之讴也原田是谋舆人之诵也斯皆刍词鄙句犹能温润若此况乎束带立朝之士加以多闻博古之识【旧作説】者防则知时人出言史官入记虽有讨论润色终不失其【一无其字】梗槩者也释【此节虽专举左文郤是统证首幅用以形起后史所载口语皆由倩饰也】夫三传之説既不习【作袭】于尚书两汉之词又多违于战防足以验甿俗之逓改知歳时之不同而后来作者通无逺识记其当世口语罕能従实而书方复追效昔人示其稽古是以好丘明者则偏摸【与摹同一作模】左传爱子长者则全学史公用使周秦言辞见于魏晋之代楚汉应对行乎宋齐之日而僞修混沌失彼天然今古以之不纯真僞由其相乱故裴少期【松之字世期唐讳世作少】讥孙盛録曹公平素之语而全作夫差亡灭之词虽言似春秋而事殊乖越者矣释【此节正逓到后史载言皆借古词饰成】然自【旧多晋字】咸洛不守鼎南迁江左为礼乐之乡金陵实图书之府故其俗犹能语存规检言喜风流颠沛造次不忘经籍【原注若梁史载髙祖在围中见萧正德而谓之曰啜其泣矣何嗟及矣湘东王闻世子方等见杀谓其次子方诸曰不有其废君何以兴皆其类也】而史臣修饰无所费功释【此处南北转侧】其于中国【中原也谓北朝】则不然何者于斯时也先王桑梓沦于外敌更张声教横据神州其中辩若驹支【哀十四注见探赜篇】学如郯子【昭十七注见书志篇】有时而遇不可多得而彦鸾【崔鸿】修僞国诸史收【魏收】【牛】撰魏周二【旧脱二字】书必讳【旧作谓】彼本音变成华语而于其间则又妄益文彩虚加风物援引诗书宪章史汉遂使沮渠【北凉】乞伏【西秦】儒雅比于元封【汉武元】拓跋【元魏】宇文【北周】德音同于正始【魏文元】华而失实过莫大焉释【自此节起侧注北朝诸史揜其国语文以古辞失实较多乃是篇情所主】唯王宋著书叙元髙时事【一作也○王劭齐志宋孝王闗东风俗传】抗词正笔务存直道方言世语由此毕彰而今之学者皆尤二子以言多滓秽语伤浅俗夫本质如此而推过史臣犹鉴【当有形字】者见嫫姆多媸而归罪于明镜也释【此与下节箴贬时论皆贴北史説】又世之议者咸以北朝众作周史为工葢赏其记言之体多同于古故也夫以枉饰虚言都捐实事便号以良直师其模楷【原注如周太祖实名黒獭魏本索头故当时有童谣曰狐非狐貉非貉燋梨狗子啮断索又曰獾獾头团栾河中狗子破尔菀又西帝下诏骂齐神武数其罪二十诸如此事难可遗弃而周史以为其事非雅略而不载赖君懋编録故得权闻于后其事不传于北齐因而埋没者葢亦多矣】是则【旧误以】董狐南史举目可求班固华峤比肩皆是者矣释【上节谓王宋记言得实则罪之本节谓周史记言失真则赏之时情恶质好华类如此也】近有炖煌张太素中山郎余令并称述者自负史才郎着孝德传张着隋后略凡所撰今【讹作人】语皆依仿旧辞若选言可以效古而书其难【此二字一本作杂字】类者则忽而不取料其所弃可胜纪防释【此举近时著述弃今语仿旧词者以例之见时尚之难反】葢江芉骂商臣曰呼役夫宜君王废汝而立軄【左传文元】汉王怒郦生曰竖儒防败乃公事【史记留侯世家】单固谓杨康曰老奴汝死自其分乐广叹卫玠曰谁家生得宁馨儿斯并当时侮嫚之词流俗鄙俚之説必播以唇吻传诸讽诵而世人皆以为上之二言【役夫竖儒】不失清雅而下之两句【老奴宁馨】殊为鲁朴者何哉葢楚汉世隔事已成古魏晋年近言犹类今已古者即谓其文犹今者乃惊其质夫天地长久【二字一本倒】风俗无恒后之视今亦犹今之视昔而作者皆怯书今语勇效昔言不其惑乎茍记言【一作事】则约附五经载语则依凭三史是春秋之俗战国之风亘【一作与】两仪而并存经千载其【一作而】如一奚以今来古往质文之屡变者防释【此节推出时情坐病由于矜逺近遂至取赝遗真是欲使天地无古今矣岂不谬哉】葢善为政者不择人而理故俗无精麄咸被其化工为史者不选事而书故言无美恶尽传于后若事皆不谬言必近真庶防可与古人同居何止得其糟粕而已释【末节正告之】
　　按元人采遗山史藁撰金源史特载国语解一册谓其有古人尚质之风不可文也其得子元氏之意者欤子元于拓防六浑黒诸史屡惜其遗落国语掩覆本色自此篇始○裴松之有言凡记言之体当使若出其口辞胜而无实君子所不取也此语可概此下诸篇○梦溪笔谈载庆歴中河北大水有公事使臣到阙仁宗召问水灾何如对曰懐山襄陵又问百姓何如对曰如防考妣上嘿然既退诏閤门今后武臣奏事并须直説读此因触及之不觉失笑北平云信史务在纪实语从其实史法也
　　弄丸飞钳【文心论説篇转丸骋其巧辞飞钳伏其精术尹知章鬼谷序苏秦张仪受捭阖之术又受转丸胠箧三章按弄丸兼用荘子市南宜僚事鬼谷子有飞箝篇箝钳通】
　　折槛【汉书本传朱云字游成帝时云上书求见公卿在前云曰臣愿赐上方斩马劒断佞臣一人防厉其余上问谁也对曰安昌侯张禹上大怒御史将云下云攀殿槛槛折左将军辛庆忌免冠叩头争上意解后当治槛上曰勿易因而辑之防旌直臣】
　　埋轮【后汉张皓传子纲字文纪为御史汉安元年选遣八使徇行风俗余人受命之部纲独埋其车轮于洛阳都亭曰豺狼当路安问狐狸遂奏大将军梁冀河南尹不疑书御京师震悚】
　　秦宓酬吴客【蜀志本传秦宓字子勅拜左中郎将长水校尉吴遣使张温来聘往饯焉温问曰君学乎宓曰五尺童子皆学何必小人温复问曰天有头乎宓曰有之在西诗曰乃眷西顾温曰天有耳乎宓曰天处髙而聴卑诗曰鹤鸣于九臯声闻于天温曰天有足乎宓曰有诗曰天步艰难之子不犹温曰天有姓乎宓曰有姓刘温曰何以知之答曰天子姓刘温曰日出于东乎宓曰虽生于东而没于西答问如响应声而出于是温大敬服】
　　王融答魏使【南齐本传王融字元长上使兼主客接魏使房景髙宋弁弁见融年少问王主客年防融曰五十之年久逾其半后日上以魏献马不称使融问曰泰西冀北实多骏骥所献良马乃驽骀不若将旦旦信誓有时而爽駉駉之牧遂不能嗣宋弁曰当是不习土地融曰周穆马迹徧于天下若骐骝之性因地而迁则造父之防有时而踬弁不能答】
　　鹑贲【左传僖五童謡曰丙之晨龙尾伏辰均服振振取虢之旂鹑之贲贲天防炖炖火中成军虢公其奔】
　　鸜鹆【左昭二十五文武之世童谣有之曰鸜之鹆之公出辱之鸜鹆之羽公在外野往馈之马鸜鹆跦跦公在干侯征褰与襦鸜鹆之巢往哉遥遥稠父丧劳宋父以骄鸜鹆鸜鹆往歌来哭】
　　山木【左隠十一周谚有之曰山有木工则度之宾有礼主则择之】
　　辅车【左僖五谚所谓辅车相依唇亡齿寒者其虞虢之谓也】
　　皤腹【左文四睅其目皤其腹弃甲而复于思于思弃甲复来】
　　原田【左僖二十八聴舆人之诵曰原田每每舍其旧而新是谋】
　　混沌【庄子天地篇子贡南游于楚过汉阴见一文人方将为圃畦凿隧而入井抱瓮而出灌搰搰然用力甚多而见功寡子贡曰有械于此凿木为机后重前轻挈水若抽其名为橰为圃者作色而笑曰吾闻之有机械者必有机事有机事者必有机心吾羞而不为也子贡反于鲁以告孔子孔子曰彼假修浑沌氏之术者也识其一不知其二治其内不治其外按浑混通】
　　裴讥孙盛【魏武纪注孙盛魏氏春秋云答诸将曰刘备人杰也将生忧寡人臣松之以为孙盛制书多用左氏以易旧文后之学者将何取信哉且魏武方以天下励志而用夫差分死之言尤非其类】
　　中国【谈苑雍熙中校九经杜镐述贞观勅云经籍讹舛由五胡之乱学士多南迁中国经术浸微按唐初语称中原为中国此一证也然其称起汉魏间世説识鉴裴晋谓刘备使居中国能乱人又容止注明帝得吴降人问江东闻中国名士为谁皆是也】
　　张太素【唐书张公瑾传子太素龙朔中东台舍人兼修国史著书百余篇通志略太素着北齐书二十卷隋书三十二卷隋后略十卷炖煌张氏家传二十卷又见史官建置篇】
　　郎余令【唐儒学传郎余令授霍王元轨府参军事从父知年亦为王友元轨毎曰郎家二贤皆入府不意培塿而松柏为林余令以梁元帝有孝德传更撰后传数十篇改著作佐郎】
　　单固杨康【魏志王陵传注魏略曰山阳单固字恭夏有器实兖州刺史令狐愚辟为别驾与从事杨康并为腹心后愚与王陵通谋康固皆知其计康至洛阳露其事太傅东取固问曰卿知其事邪令狐反乎固故云无有康与固对相诘乃骂康曰老庸既负使君又灭我族顾汝当活耶初杨康自以白其事冀得封拜后亦并斩临刑固又骂康曰老奴汝死自分耳何面目行地下也】
　　乐广卫玠【晋书乐广传广字彦辅与王衍俱宅心事外天下言风流者王乐称首焉卫玠传玠字叔实风神秀异妻父即乐广也时谓妇公氷清女壻玉润按二传俱无宁馨儿语其语今见王衍传衍总角造山涛涛嗟叹目而送之曰何物老妪生宁馨儿史通似误通雅宁馨呼语词今读能亨亦云那向】
　　浮词【第二十一】
　　夫人枢机之发亹亹不穷必有徐音【音在语前故当言徐旧作余音误】足句为其始末是以伊惟夫葢发语之端也【徐音也】焉哉矣断句之助也【足句也】去之则言语不足加之则章句获全而史之叙事亦有时类此释【首借文句起止助字引出史之浮词葢用诗家比兴体也】故将述晋灵公厚敛雕墙则且以不君爲称【宣二】欲云司马安四至九卿而先以巧宦标目所谓説事之端也【此犹语端】又书重耳伐原示信而续以一战而霸文之教也【僖二十七】载匈奴为偶人象郅都令驰射莫能中则云其见惮如此【史记酷吏传】所谓论事之助也【此犹句助】释【二层所引似于语前语后各有浮出之文而实非有泛溢也】昔尼父裁经义在襃贬明如日月持【旧作特】用不刋而史传所书贵乎博録而已至于本事之外时寄抑扬此乃得失禀于片言是非由于一句谈何容易可不慎欤释【此段领下】但近代作者溺于烦富则有发言失中【去声○谓语前】加字不惬【一作快非○谓语后】遂令后之览者难以取信释【以发言加字二句分挈下文】葢史记世家有云赵鞅诸子无恤防贤夫贤者当以仁恕爲先礼让居本至如僞防邻国进计行戕俾同气女兄摩笄引决此则诈而安忍贪而无亲鲸鲵是俦犬豕不若【史通每多碍眼丑句】焉得谓之贤防又汉书云萧何知韩信贤案贤者处世夷险若一不陨获于贫贱不充诎于富贵易【误作又】传曰知进退存亡者其唯圣人乎如淮隂初在仄微业无行后居荣贵满盈速祸躬为逆上【一作臣】名恶徒周身之防靡闻知足之情安在美其善将呼为才略则可矣必以贤为目不其谬乎释【以此二事为语前失中之证然执论贤字滞甚且与浮词不伦】又云【汉书酷吏传】严延年精悍敏捷虽子贡冉有通于政事不能絶也夫以编名酷吏列号屠伯而輙比孔门达者岂其伦哉且以春秋至汉多歴年所必言貌取人耳目不接又焉知其才术相类锱铢无爽而云不能絶乎释【以此一事为语后不惬之证而所言亦帯穉气拟古岂在笑貎间防○二节虽以证前其实可削】葢古之记事也或先经张本或后传终言分布虽踈错综逾宻释【此五句束上起下】今之记事也则不然或隔卷异篇遽相矛盾或连行接句顿成乖角是以齐史之论魏收良直邪曲三説各异【原注李百药齐书序论魏收云若使子孙有灵窃恐未挹髙论至收传论又云足以入相如之室游尼父之门但志存实録好抵隂私于尔朱畅传又云收受畅财贿故为荣传多减其恶是谓三説各异按北齐书畅双名文畅受金语在其弟文略传文亦不同】周书之评太祖寛仁好杀二理不同【原注令狐德棻周书元伟传称文帝不害诸元则云太祖天縦寛仁性罕猜忌于本纪论又云渚宫制胜阖城孥戮茹茹归命尽种诛夷虽事出权道而用乖于德教是谓二理不同按本注句复字脱多不成语今据周书改正因此益悟集内篇文注语时苦不通皆窜乱所致非其质也】非惟言无凖的固亦事成首鼠者矣夫人有一言【一无言字按此句当作人惟一格】而史辞再三良以好发芜音不求谠理而言之反覆观者惑焉释【此节举百药德棻之浮饰】亦有开国承家美恶昭露皎如星汉非靡沮所移【靡沮或作磨湼俱未稳此二句竟可省去】而轻事尘防曲加粉饰求诸近史此纇【即累字或作类后多有之仿此】尤多如魏书称登国以鸟名官则云好尚淳朴逺师少皥述道武结婚蕃落则曰招携荒服追慕汉髙自余所説多类于此案魏氏始兴邉朔少识兴坟作俪蛮夷抑惟秦晋而鸟官创置岂闗郯子之言髦头而偶奚假奉春之防奢言无限何其【旧作甚】厚顔又周史称元行恭因齐灭得回庾信赠其诗曰虢亡垂棘反【一作灭误】齐平寳鼎归陈周正来聘在馆赠韦夐诗曰德星犹未动真【一作直误】车讵肯来其为信正所重如此夫文以害意自古而然儗非其伦由来尚矣必以庾周所作皆为实録则其所襃贬非止一人咸宜取其指归何止采其四句而已释【此节举魏收牛之浮饰】若乃题目不定首尾相违则百药德棻是也【原注齐史李百药所撰周史令狐德棻所撰也】心挟爱憎词多出没则魏收牛是也【原注魏书魏收所撰周史载元行恭等此本牛所撰也】斯皆鉴裁非逺智识不周而轻弄笔端肆情髙下故弥缝虽洽而厥迹更彰取惑无知见嗤有识释【此总缴二节之文乃斥浮正文也】夫词寡者出一言而已周才芜者资数句而方浃案左传称绛父论甲子隐言于赵孟班书述楚老哭龚生莫识其名氏茍举斯一事则触类可知至嵇康皇甫谧撰髙士记各【一作名】为二叟立传全采左班之録而其传论【一误作词】云二叟隐德容身不求名利避逺乱害安于贱役夫探揣古意而广足【原音子愈反】新言此犹子建之咏三良延年之歌秋妇至于临穴泪下闺中长叹虽语多【赢也】本传而事无异説盖鳬胫虽短续之则悲史文虽约增之反累加减前哲岂容易哉释【此以髙士传论为浮词是篇尾余波无闗正史亦似赘及】昔夫子断唐虞以下迄于周翦截浮词撮其机要故帝王之道坦然明白嗟乎自去圣日逺史籍逾多得失是非孰能刋定假有才堪厘革而以人废言此绕朝所谓勿谓秦无人吾谋适不用者也【语见左传文十三】释【结处自寓】
　　按浮之云者溢辞也岐辞也而先之以徐音足句最为理致周圎但篇中所擿离合叅半如云隔卷连行不容殊趣而有若三论二评失则岐矣浮矣又云轻尘曲粉无取杂施而假以邃皇词客失则溢矣浮矣皆法言也独其前此之论称贤论况古后此之论髙士传赞其失则滞而闲刋而去之乃纯锦也史通此等故应分别观之○批摘所主仍在北书通前后篇一气
　　伊惟焉防【按此四句化用雕龙章句篇文其原文云夫惟葢故发端之首唱乎哉矣也送末之常科】
　　巧宦【史记汲黯传黯姑姊子司马安少与黯为太子洗马安文深巧善宦官四至九卿按传文深巧截句善宦二字另读而潘岳闲居赋序破句作巧宦之目后遂习用之】
　　摩笄【史记赵简子尽召诸子与语无恤冣贤乃以为太子是为襄子襄子姊前为代王夫人简子葬未除服北登夏屋请代王使厨人操铜枓以食代王行斟隂令宰人雒以枓击杀代王遂兴兵平代地其姊闻之泣而呼天摩笄自杀代人怜之名死地为摩筓之山】
　　知韩信贤【项羽封沛公蜀汉魏叔子集熊养及字説曰汉髙不肯之国萧何曰臣愿大王王汉中养其民以致贤人张良自韩来韩信陈平自楚往故曰飬民以致贤按语见汉书萧何传而良遇在先平至在后魏氷叔浑统言之汉中所致固止一信但萧何致贤之语却是泛词史通指实韩信殊属牵合非止拈义之滞也】
　　陨获充诎【此礼记儒行之文郑注陨获困迫失志之貎充诎欢喜失节之貌】
　　屠伯【严延年本传巧为狱文奏可论死奄忽如神流血数里河南号为屠伯】
　　首防【史记灌夫传武安侯召御史大夫载怒曰与长孺共一老秃翁何为首防两端】
　　登国名官师少皥【魏书官氏志天赐元年欲法古纯质每于制定官号皆拟逺古云鸟之义诸曹走使谓之鳬鸭取飞之迅疾以伺察为官谓之白鹭取其延颈逺望自余诸官义皆类此按登国道武初元举以概后也少皥事见书志篇】
　　道武结婚慕汉髙【魏书崔伯传太祖曾引伯讲汉书至娄敬説汉祖以鲁元公主妻匈奴善之嗟叹者良久是以诸公主皆厘降于賔附之国】
　　髦头【晋天文志昴七星天之耳也又为髦头胡星也魏天象志皇始元年六月有星彗于髦头是秋太祖启冀方之地】
　　奉春之策【汉书刘敬传上曰本言都秦地者娄敬娄者乃刘也赐姓刘氏拜为郎中号奉春君冒顿数苦北邉刘敬曰陛下诚能以适长公主妻之厚奉赂之彼知汉女送厚蛮夷必慕以为阏氏生子必为太子代单于岂尝闻外孙敢与大父礼者哉】
　　元行恭得回【周书元伟字猷道为使主报聘于齐是秋髙祖亲戎东讨伟为齐所执齐平伟方见释伟性好虚静政事之暇未尝弃书初自邺还也庾信赠其诗云云按猷道史通作行恭岂牛本然耶】
　　周正来聘【周书韦字敬逺志尚夷简所居之宅枕帯林泉明帝号之曰逍遥公陈遣其尚书周正来聘造夐后请夐至賔馆正赠诗云云按世説陈太丘诣荀朗陵元方将车于时太史奏真人东行正诗真车语用此也】
　　绛楚二老【绛父即绛县老见二体篇汉书两龚传两龚皆楚人也胜字君賔舎字君倩世谓之楚两龚王莽既簒国遣使者奉玺书即拜胜不复开口饮食死有老父来吊哭甚哀既而曰嗟虖薰防香自烧膏防明自销遂趋而出莫知其谁按嵇康皇甫谧作二叟传皆采左班语也】
　　咏三良【文选曹子建三良诗云揽涕登君墓临穴仰天叹】
　　歌秋妇【宋书顔延之字延年独酌郊野当其得意旁若无人按秋胡诗有嵗暮临空房句所谓闺叹也秋胡事详后品藻篇】
　　鳬胫【荘子骈拇篇鳬胫虽短续之则忧鹤胫虽长断之则悲】
　　叙事【第二十二○序一章尚简用晦妄饰三章○题下注与行本小异】
　　夫史之称美者以叙事为先至若书功过记善恶文而不丽质而非野使人味其滋防懐其德音三复忘疲百遍无斁自非作者曰圣其孰能与于此乎释【从叙事大意寛起提出作者曰圣起下尚书春秋】昔圣人之述作也上自尧典下终获麟是为属词比事之言【春秋】防通知逺之防【尚书】子夏曰书之论事也昭昭然若日月之代明扬雄有云説事者莫辨乎书説理者莫辨乎春秋然则意指【旧作复误】深奥诰【一譌诂】训成义【尚书】微显阐幽婉而成章【春秋】虽殊途异辙亦各有差【旧譌作美】焉谅以师范亿载规模万古为述者之冠冕实后来之镜【一作鉴】既而马迁史记班固汉书继圣而作抑其次也故世之学者皆先曰五经次云三史【一有故字】经史之目于此分焉释【此节推尚书春秋为叙事祖法举马班二家为史体宗法】尝试言之曰经犹日也史犹星也夫杲日流景则列星寝耀桑榆既夕而辰象粲然故史汉之文当乎尚书春秋之世也则其言浅俗涉乎委巷【其言八字亦可芟】垂翅不举懘籥无闻【如杲日星寝也】逮于战国已降去圣弥逺然后能露其锋頴倜傥不羁【如既夕星粲也】故知人才有殊相去若是挍其优劣距可同年自汉已降防将干载作者相继非复一家求其善者葢亦【一有无字】防矣夫班马执简既五经之罪人【二字过当】而晋宋杀青又【一脱又字】三史之不若譬夫王霸有别粹駮相悬才难不其甚乎释【防上意从二经跌落二史以迨于后史之逓降】然则【作然而用】人之著述虽同自一手其间则有善恶不均精麄非类若史记之【旧无之字据下汉书偶句当有之】苏张蔡泽等传是其美者至于三五本纪日者太仓公防传固无所取焉又汉书之帝纪陈项诸篇是其防也至于淮南王司马相如东方朔传又安足道哉【其中多靡文故然见亦过僻】岂绘事以丹素成妍帝京以山水为助故言媸者其史亦拙事美者其书亦工必时乏异闻世无奇事英雄不作贤儁不生区区碌碌抑惟恒理而责史臣显其良直之体申其微婉之才葢亦难矣释【此节转局起议就史汉拈示大抵文貎有殊都因事状非一强欲同之不能也】故扬子有云虞夏之书浑浑尔商书灏灏尔周书噩噩尔下周者其书憔悴乎观明之记事也当桓文作霸晋楚更盟则能饰彼词句成其文雅及王室大坏事益纵横则春秋美辞防乎翳矣观子长之叙事也自周已往言所不该其文濶略无复体统洎【一作自】秦汉已下条贯有伦则焕炳可观有足称者至若荀悦汉纪其才尽于十帝陈夀魏书其美穷于三祖触类而长他皆若斯释【此再申透上意以见时当駮杂只好就事叙事】夫识寳者稀知音葢寡近有裴子野宋略王劭齐志此二家者并长于叙事无愧古人而世人【一作之】议者皆雷同誉裴而共诋王氏夫江左事雅裴笔所以专工中原迹秽王文由其屡鄙且防原【子野】务饰虚辞君懋【王劭】志存实録此美恶所以爲异也设使明重出子长再生记言于贺六浑之朝书事于士尼干【当作侯尼于】之代将恐辍毫栖牍无所施其德音而作者安可以今方古一概而论得失释【此节防上説下才透指意丗人以饰为工以质为陋不知史固贵实録不尚虚词也侧注北朝挈起三论】夫叙事之体其流甚多非复片言所能覼缕今輙区分类聚定为三篇列之于下【旧本次行有右叙事篇序五字非刘氏自署也今削之后三条仿此】按此一章叙事之叙也逺逺説来纯取寛境大指言时风逓降则文亦随之马班不袭二经正是各成信史后有作者就事叙事宁实无虚宁今而真无古而赝彼浮议之为誉为诋不足徇矣苞笼后三注射北四
　　微显阐幽【左传杜序其微显阐幽裁成义类者皆据旧例而发义指行事以正襃贬按史通本此非用易文也】
　　浑浑灏灏噩噩【扬子问神篇之文】
　　贺六浑【北齐神武纪姓髙名欢字贺六浑渤海蓨人也丗仕慕容氏慕容败归魏神武既累丗北边故习其俗遂同鲜卑】
　　士尼干【黄本作士于尼其补注云北史齐显祖讳洋字子进武明太后孕帝时有赤光照室及产命之曰侯尼于鲜卑言有相子也士于尼宜作侯尼于】
　　覼缕【覼本作覼通作罗左思吴都赋嗟难得而覶缕晋书傅咸疏臣前所以不罗缕者莫因结奏得从私愿也金壶字考次序也】
　　夫国史之美者以叙事为工而叙事之工者以简要【一无要字】为主简之时义大矣哉释【本章言叙事尚简也起便提明】歴观自古作者权舆尚书发踪所载务于寡事春秋变体其言贵于省文斯盖浇淳殊致前后异迹然则【作然而用】文约而事丰此述作之尤美者也释【以二经标简体之大源】始自两汉迄乎三国国史之文日伤烦富逮晋已降流宕逾逺【旧多必字】寻其冗句摘其烦词一行之间必谬増数字尺纸之内恒【一作必】虚费数行夫聚蚊成雷羣轻折轴况于章句不节言词【一多言既二字】莫限载之兼两曷足道哉释【以近史当不简之流宕○以上通章总冒】葢叙事之体其别有四有直纪其才行者有唯书其事迹者有因言语而可知者有假讃论而自见者释【叙事之体四别尽之四句提纲】至如古文尚书称帝尧之德标以允恭克让春秋左传言子太叔之状目以美秀而文【襄三十一】所称如此更无他説所谓直纪其才行者释【第一缴句】又如左氏载申生为骊姬所譛自缢而亡【僖四】班史称纪信为项籍所围代君而死【汉髙纪】此则不言其节操而忠孝自彰所谓唯书其事迹者释【第二缴句】又如尚书称武王之罪纣也其誓曰焚炙忠良刳剔孕妇左传纪随防之论楚也其词曰荜辂【传作路】蓝缕以啓山林【其誓曰其词曰是言语二字防眼处】此则才行事迹莫不阙如而言有闗涉事便显露所谓因言语而可知者释【第三缴句】又如史记卫青传后太史公曰苏建尝责大将军不荐贤待士汉书孝文纪末其讃曰吴王诈病不朝赐以几杖【太史公曰讃曰是讃论二字防眼处】此则传之与纪【传纪二字旧倒】并所不书而史臣发言别出其事所谓假讃论而自见者释【第四缴句】然则才行事迹言语讃论凡此四者皆不相须【用一省三】若兼而毕书则其费尤广【原注近史纪传欲言人居哀毁损则先云至性纯孝欲言人尽夜观书则先云笃志好学欲言人赴敌不顾则先云武艺絶伦欲言人下笔成篇则先云文章敏速此则既述才行又彰事迹也如谷梁传云骊姬以酖为酒药脯以毒献公田来骊姬曰世子已祀故致福于君君将食骊姬跪曰食自外来者不可不试也覆酒于地而地坟以脯与犬犬毙骊姬下堂而啼呼曰天乎天乎国子之国也子何迟乎为君又礼记云阳门之介夫死司城子罕入而哭之哀晋人之觇宋者反报于晋侯曰阳门之介夫死而子罕哭之哀而民説殆不可伐也此则既书事迹又载言语也又近代诸史人有行事美恶皆已具其纪传中续以讃论重述前事此则才行事迹纪传已书讃论又载也按此注旧本多譌今照传记改正】但自古经史通多此纇【此九字一本混入注中○原注公梁礼新序説苑战国防楚汉春秋史记迄于皇家所撰五代史皆有之】能获免者葢十无一二【原注唯左丘明裴子野王劭无此也】释【四别所举简烦利病防论止此】又叙事之省其流有二焉一曰省句二曰省字释【续従四别列出二流】如【一无如字】左传宋华耦来盟称其先人得罪于宋鲁人以为敏夫以钝者称敏【原注鲁人谓钝人也礼记中已有注解】则明贤逹所嗤此为省句也春秋经曰陨石于宋五【僖十六】夫闻之陨视之石数之五加以一字太详减其一字太略求诸折中简要合理此为省字也释【已上正征省】其有【一无有字】反于是者若公羊【当作谷梁】称郄【传作郤】克眇季孙行父秃孙良夫跛齐使跛者逆【谷梁作御下同】跛者秃者逆秃者眇者逆眇者葢宜除跛者已下句【旧作字误】但云各以其类逆【旧多者字】必事加再述则于文殊费此为烦句也汉书张苍传云年老口中无齿葢于此一句之内去年及口中可矣夫此六文成句而三字妄加此爲烦字也释【已上反徴烦】然则省句为易省字为难洞识此心始可言【一有于字】史矣茍句尽余賸字皆重复史之烦芜职由于此释【二流所举省烦利病防论止此○正文已竟】葢饵巨鱼者垂其千钧而得之在于一筌捕髙鸟者张其万罝而获之由于一目夫叙事者或虚益散辞广加闲説必取其所要不过一言一句耳茍能同夫猎者渔者既执而【此三字恐有譌脱文当是广置之义】罝钓必收其所留者唯一筌一目而已则庶防骈枝【王注云诸本作胼胝误】尽去而尘垢都捐【一作陨】华逝而实存滓去而沈在矣嗟乎能损之又损而之又轮扁所不能语斤伊挚所不能言鼎也释【设喻结所言太窄北平云如行地者蹍足之外不留寸土尚可以行乎○此章当云尚简下章当云用晦也旧本标简要隐晦非是】
　　按右一章言叙事尚简也四别二流指证简法得间入微是史通全提之正令是叙事不二之法门行之维艰识法者惧○髙赤檀弓复调取致原非史部家言刘公特拈句示的耳勿以不知文诟之○论古考言贵设身处地刘公时所睹诸近史如何臧之两晋南北之八朝其所载记太半皆骈章俪句嘲已哗世之篇展卷烂然浮文妨要公有激于此束之窄僿之途所谓矫枉者直必过读者谅之而已
　　权舆【广韵造衡自权始造车自舆始】
　　成雷折轴【汉中山靖王传众喣漂山聚蟁成靁注蟁古蚊字国防张仪说魏积羽沈舟羣轻折轴众口铄金】
　　筚辂蓝缕【左宣十二栾武子曰楚自克庸以来在军无日不讨军实而申儆之训之以筚辂蓝缕以启山林按是栾书语非士防语也二人皆称武子所以误也又昭十二年右尹子革语亦有筚辂句皆是言语非书事迹】
　　卫青传【史记賛大将军不敢亲附士大夫招贤者侵人主之柄奉法遵职而已按其文全出蘓建口语史公运之为賛事举而传文省矣故刘氏引之】
　　孝文纪【汉书賛孝文皇帝约身弛民懐南越和匈奴又吴王诈病而睗几杖专务德化按凡此数事本皆史记纪中正文班氏取以为賛又一运化省笔之法故刘氏类引之】
　　鲁人以为敏【左文十五宋华耦来盟公与之宴辞曰君之先臣督得罪于宋殇公名在诸侯之防臣承其祀其敢辱君鲁人以为敏杜注无故扬其祖恶是不敏鲁人以为敏君子不与也按鲁字之训刘云礼记中亦有是注但大小戴记皆无是语唯孔防有其文曰鲁人鲁钝之人】
　　眇秃跛【谷梁成元季孙行父秃晋郤克眇卫孙良夫跛同时而聘于齐云云公羊成二客或跛或眇于是使跛者迓跛者眇者迓眇者按史通所引是谷非公传写误】
　　口中无齿【汉书张苍传免相后口中无齿食乳按句上无年老字又按本传全録史记史记有老字无年字岂唐初写本汉书有此二字耶】
　　一筌一目【鱼豢典略云得乌者罗之一目也然张一目之罗终不得鸟矣史通翻用其文然失之迫隘不若原文之善喻也按鱼豢之言本淮南说山训】
　　轮扁【荘子天道斵轮徐则甘而不固疾则苦而不入不疾不徐得之于手而应于心口不能言按文兼使郢人运斤事故曰不能语斤】
　　伊挚【史记殷本传伊尹名阿衡索隐孙子兵书伊尹名挚孔安国亦曰伊挚吕览本味伊尹説汤以至味曰鼎中之变精妙微纎口弗能言志弗能喻按轮扁二句本文心神思篇成语】
　　夫饰言者为文编文者为句句积而章立章积而篇【一多目字】成篇目既分而一家之言备矣释【本章言叙事用晦也先泛然説起】古者行人出境以词令为宗大夫应对以言文为主况乎列以章句刋之竹帛安可不励精雕餙传诸讽诵者哉释【已上是开势】自圣贤述作是曰经典句皆韶夏言尽琳琅秩秩德音洋洋盈耳譬夫游沧海者徒惊其浩旷登太山者但嗟其峻极释【此层亦是挑剔之文】必摘以尤最不知何者为先然章句之言有显有晦释【此方防出章防又将显字剔晦字晦之云者意到而笔不到也】显也者繁词缛説理尽于篇中晦也者省字约文事溢于句外然则晦之将显优劣不同较可知矣释【测注在晦一邉】夫能略小存大举重明轻一言而巨细咸该片【一作三非】语而洪纎靡漏此皆用晦之道也释【正提用晦作起笔】昔古【犹云古昔】文义务却浮词虞书云帝乃殂落百姓如丧考妣【徳盛民戴皆见】夏书云启而泣予不子【忧国忘家皆见】周书称前徒倒戈血流漂杵【纣虐民愤皆见】虞书云四罪而天下咸服【凶德公心皆见】此皆文如濶略而语实周赡故览之者初疑其易而为之者【一无者字】方觉其难固非雕虫小技所能斥苦【旧作斥非于文不顺当是斥苦之譌】其説也释【此节从尚书指出晦法】既而明受【旧作授】经师范尼父夫经以数字包义而传以一句成言虽繁约有殊而隐晦无异故其纲纪而言邦俗也则有士防为政晋国之盗奔秦【政善可知】邢迁如归卫国忘亡【安集可知】其欵曲而言人事也则有【此下诸本多譌详注在后】犀革裹之比及宋手足皆见【勇闷可知】三军之士皆如挟纩【感悦可知】斯皆言近而防逺辞浅而义深虽发语已殚而含意未尽使夫读者望表而知里扪毛而辩骨覩一事于句中反三隅于字外晦之时义不亦大哉释【此节从左传指出晦法】洎班马二史虽多谢五经必求其所长亦时值斯语至若髙祖亡萧何如失左右手【史记淮隂侯传○倚任可知】汉兵败绩睢水为之不流【史记项羽本纪○败形可知】董生乗马三年不知牝牡【专业可知】翟公之门可张雀罗【凉态可知】则其例也释【此节从史汉指出晦法正文扣住】自兹已降史道陵夷作者芜音累句云蒸泉涌其为文【一作史】也大抵编字不只捶句皆双修短取均竒偶相配故应以一言蔽之【旧脱之字】者辄足为二言应以三句成文者必分为四句弥漫重防不知所裁是以处道【旧本作承祚误】受责于少期【原注魏书邓哀王传曰容貎姿美有殊于众故特见宠异裴松之曰一类之言而分以为三亦叙属之一病也】子升取讥于君懋【原注王劭齐志曰时议恨邢子才不得掌兴魏之书怅怏温子升亦若此而撰永安记率是支言○支言旧譌六言】非不幸也释【此节撇尽后史简且不能更何处説起用晦耶今试取诸史读之信有八代之衰之叹也】葢作者言虽简略理皆要害故能踈而不遗俭而无阙譬如用竒兵者持一当百能全克敌之功也若才乏儁頴思多昏滞费词既甚叙事才周亦犹售铁钱者以两当一方成贸迁之价也释【此节双绾双收】然则史汉已前省要如彼国晋已降【原注国谓三国志晋谓晋书也】烦碎如此必定其妍媸甄其善恶【此下似有脱句】夫读古史者明【一作阅】其章句皆可咏歌【对晦而言故须求明也明字胜】观近史者恱【一作得】其绪言直求事意而已【意无余蓄惟言句可悦耳悦字胜】是则一贵一贱不言可知无假搉扬而其理自见矣释【结是长言咏叹之法○旧本二章装柄简要义犹可通隐晦直无理矣叙事正贵明显而顾反之果何説乎且隐晦岂文家美词而与简要对举乎决是妄填故削之】
　　按右一章言叙事用晦也用晦之道尤难言之简者词约事丰晦者神余象表词约者犹有词在神余者唯以神行防防无言可説矣叙事至此岂复望之五经三史后哉故止得前幅举似如尚书左传史汉数条惬合章防向后着语便一鍼何也如所云不只皆双及处道子升受责取讥诸注祗从烦省比量移置前章背靣亦得此则反拈互勘取道稍松亦弥见晦法入微无文对举也故曰尤难言之
　　言文【左襄二十五仲尼曰志有之言以足志文以足言不言谁知其志言之无文行之不逺慎辞防】斥苦【荘子逸篇绋讴所生必于斥苦司马彪注引绋讴歌为力不齐而迫促之按本文葢竭力求及之意】
　　晋盗奔秦【左宣十六晋侯请于王以黻冕命士防将中军且为太傅于是晋国之盗逃奔于秦】如归忘亡【左闵二僖之元年齐桓公迁邢于夷仪二年封卫于楚丘邢迁如归卫国忘亡】犀革【至】挟纩【左庄十二宋万弑闵公于防泽奔陈宋人请万于陈以赂陈人使妇人饮之酒而以犀革裹之比及宋手足皆见宋人醢之又宣十二楚子伐萧申公巫臣曰师人多寒王巡三军拊而勉之三军之士皆如挟纩○按本文于则有之下一本云使妇人饮之酒以犀革裹之比及宋手足皆见援庙桷动于甍师人多寒王拊而巡之三军之士皆如挟纩一本削去援庙桷六字以宋人醢之萧溃六字填之反覆叅观二本皆谬何也章言用晦所引皆含蓄句法此条神趣只在手足见如挟纩两言而多赘冗文全乖晦体谬一也史通一书纯用偶体此条与盗奔邢迁作配而溢添援桷则体不均改缀萧溃又义不属谬二也再按援桷事见襄二十八此六字似是犀革改本失删彼文自余羡句则縁后人夹注传写混入致兹乖谬耳既僭刋之仍列异本原文于右难者曰三军挟纩八字不太割截乎应之曰如归忘亡八字连缀上文否】
　　不知牝牡【王训故邹子董仲舒勤学三年不窥园乗马不知牝牡按史记汉书止有不窥园一句】
　　可张雀罗【汉书汲郑传两人中废賔客益落先是下邽翟公为廷尉賔客亦填门及废门外可张雀罗后复为廷尉客欲往翟公大署其门曰一死一生廼知交情一贫一富廼知交态一贵一贱交情廼见】
　　处道【晋书王沈字处道典著作与荀顗阮籍共撰魏书多为时讳未若陈夀之实録也按本文句下原注本引裴评王沈书语或妄意裴是注三国者遂改处道为承祚并改注内魏书为魏志而又脱去有殊于众两言使一类分三句无着傍头面全失矣亟是正之不惮多事云】
　　子升【魏书文苑传温子升字鹏举永中散骑常侍济隂王晖业尝云江左文人有顔延之谢灵运沈约任昉我子升足以陵顔轹谢吐沈含任宋游道集其文茟为三十五卷】
　　昔文章既作比兴由生鸟兽以嫓贤愚草木以方男女诗人骚客言之备矣释【本章论叙事妄饰谓假古名以饰今称也首原比体所由兴作开局】洎乎中代其体稍殊或拟【记作儗】人必以其伦或述事多比于古当汉氏之临天下也君实称帝理异殷周子乃封王名非鲁卫而作者犹谓帝家为王室公辅为王臣盘【亦作磐】石加建侯之言帯河申俾侯之誓【旧作称】而史臣撰録亦同彼文章假托古词翻易今语润色之滥萌于此矣释【此节説到假古为饰自汉初始而史亦因之】降及近古弥见其甚至如诸子短书杂家小说论逆臣则呼为问鼎称巨冦则目以长鲸邦国初基皆云草昧帝王兆迹必号龙飞斯并理兼讽谕言非指斥异乎防夏措词南董显书之义也释【此承前言诸名虽饰犹皆切当况是杂书无闗国典也】如魏收代【元魏初国号代】史吴均齐【北齐】録或牢笼一世或苞举一家自可申不刋之格言至公之正说而收称刘氏纳贡则曰来献百牢均叙元日临轩必云朝防万国夫以吴徴鲁赋禹计涂山持彼往事用为今説置于文章【不闗史册之文】则可施于简册【谓史】则否矣【一脱矣字】释【此折转言若收均任修国史恣行夸饰则妄矣】亦有方以类聚譬诸昔人如王隐称诸葛亮挑战冀【一作眞】获曹咎之利崔鸿称慕容冲见幸为有龙阳之姿【拈事猥防】其事相符言之谠矣而卢思道称邢卲防子不恸自东门吴已来未之有也李百药称王琳雅得人心虽李将军恂恂善诱无以加也斯则虚引古事妄足庸音茍矜其学必辨而非当者矣【此亦未允】释【此与下节皆两层转折○此言诸所比拟王崔为得若卢李则过饰矣】昔礼记檀弓工言物始夫自我作故首剏新仪前史所刋后来取证是以汉初立轊【当作槥】子长【当作孟坚】所书鲁始为髽丘明是记河桥可作元凯取騐于毛诗男子有笄伯支逺徴于内则即其事也案裴景仁秦记称苻【世説注引裴记本作符】坚方食抚盘而诟王劭齐志述【一有受纥二字一有受字】洛干感恩脱防而谢及彦鸾【崔鸿】撰以新史重规【李百药】删其旧録乃易抚盘以推案变脱防为免冠夫近世通无案食殊俗不施冠冕直以事不类古改从雅言欲令【一脱令字】学者何以考时俗之不同察古今之有异释【此以制物言亦两层转折若槥髽等皆有徴若盘防等则不必假古为饰矣】又自羣雄窃据充牣神州声教称名皆与诸华殊异至如翼犍【旧有魏字】道武原【旧作所非】讳黑獭周文本名而伯起革【一譌草】以他语德棻阙而不载【考二史皆不讳】葢厖降蒯聩字之媸也重耳黒臀名之鄙也旧皆列【一譌例】以三史传诸五经未闻后进谈讲别加刋定况齐丘【注语甚明旧譌愁山】之【或譌定】犊彰于载防【原注杜台卿齐记载谶云首牛入西谷逆犊上齐丘也】河邉之狗着于謡咏【原注王劭齐志载謡云貛貛头团圞河中狗子破尔菀也】明如日月难为葢藏此而不书何以示后释【此节乃推到无可饰者如犍獭谣谶等诸名色不能饰而讳之亦饰也】亦有氏姓本复减省从单或去万纽而留于【旧譌去万纫而留干又譌去万而留千】或止存狄而除厍【如作存扶而除乞亦可旧作存扶而除厚非】求诸自古罕闻兹例释【此因讳而类及之此虽非文士为政然当时操史笔者固有惮烦从改之习也】昔夫子有云文胜质则史故知史之为务必借于文自五经已降三史而往以文叙事可得言焉而今之所作【一多者字】有异于是其立言也或虚加练饰轻事雕彩或体兼赋颂词类俳优文非文史非史譬夫乌孙造室杂以汉仪而刻鹄不成反类于鹜者也释【结言史亦尚文但虚设不可耳】
　　按右一章论叙事妄饰也通防归结在此为元髙宇文而作歴详厥指一言词令之出幅贠不可欺一言服物之制通称不必变一言名号之传謡谶不容揜所争在僣与直非贪俗恶典也与言语篇同意论者不审防疑提塘邸抄弹词賔白亦可班之国史矣岂谓是哉
　　刘氏献百牢【魏书太武帝太平真君十一年舆驾南伐刘义隆使献百牢贡其方物按用左传哀七年防鄫语又见杂説中篇佛貍入冦注】
　　元日防万国【按魏书太宗神瑞二年春正月赐附国大渠帅朝嵗首者缯帛金罽有差而文乃言髙齐事考齐书无元日防万国明文当是臣僚贺表中语惜吴均齐録不可得见也】
　　诸葛挑战【魏志注晋阳秋曰诸葛亮冦于郿据渭水南亮挑战遗髙祖巾帼欲以激怒冀获曹咎之利史记项羽纪项王谓大司马曹咎曰谨守成臯汉欲挑战慎勿与战汉果数挑椘军战楚军不出使人辱之大司马怒渡兵汜水半渡汉击之大破楚军咎自刭】
　　慕容冲【晋书载记苻坚灭燕慕容冲姊为清和公主年十四有殊色坚纳之宠冠后庭冲年十二亦有龙阳之姿坚又幸之姊弟专宠长安歌之曰一雌复一雄双飞入紫宫战国魏防魏王与龙阳君共船而钓得为王拂枕席】
　　邢邵丧子【北齐书邢卲字子才飬孤子恕慈爱持深在兖州有都信云恕疾便忧之顔色贬损及卒痛悼虽甚不再哭其髙情达识开遣滞累东门吴以还所未有也战国秦策梁人有东门吴者其子死而不忧其相室曰公子爱子也死而不忧何也东门吴曰吾尝无子无子之时不忧今与无子时同也奚忧焉】
　　王琳得人心【北齐书王琳字子珩镇夀阳轻财爱士得将卒之心既及于难当时田夫野老知与不知莫不为之欷歔流涕观其诚信感物虽李将军之恂恂善诱殆无以加焉李将军广事具史记郭评子才防孤不恸何异于吴王琳防葬于人李广不啻岂为虚引故事】
　　汉初立轊【汉书髙纪八年十一月令士卒从军死者为槥归其县县给衣衾棺具注应劭曰槥小棺也郭评史通作轊轊车轴也又考史记无此事当改云汉初立槥孟坚所书】
　　鲁始为髽【左襄四邾莒伐鄫臧纥救鄫败于狐鲐国人从防者皆髽鲁于是乎始髽杜注髽麻髪合结也防多不能备凶服檀弓郑注去纚而紤曰髽纚黒韬紤音计按左传合男女言檀弓以为妇人吊也】
　　作河桥【晋杜预传预字元凯杜陵人预以孟津渡险请建河桥于富平津议者以为殷周所都歴圣贤而不作者必不可立故也预曰造舟为梁则河桥之谓也及桥成帝从百寮临防举觞属预】男子笄【魏书刘芳字伯文彭城人北徙通直常侍王肃之来奔也宴于华林肃语次曰古者妇人有笄男子则无防服男子冠而妇人笄芳曰冠尊故夺其笄称也非男子无笄礼内则称子事父母鸡初鸣栉纚笄总男子有笄明矣肃以为然时人号为刘石经按伯文北史作伯支】
　　易盘以案【按裴之秦记崔之十六国书皆无攷晋载记苻坚讨姚苌苌军渇有死者俄而降雨苌营三尺营外寸余而已苌军大振坚方食去案怒曰天何故降泽贼营】
　　变防为冠【北齐万俟普传子洛字受洛干战有功髙祖亲扶上马洛干免冠稽首曰愿出死力按北史亦同而卲志亦无考矣】
　　翼犍黒獭【魏书帝纪昭成帝讳什翼犍周书帝纪文帝宇文氏讳防字黒獭】
　　字媸名鄙【旧注厖降八凯中一人蒯聩卫庄公名刺客传亦有赵人蒯聩重耳晋文公名黒臀晋成公名成公之生也其母梦神规其臀以黒曰使有晋国三而畀驩之孙故名曰黒臀】
　　姓复从单【通鉴释例魏之羣臣出代北者皆复姓孝文迁洛改为单姓史患其烦皆从后姓今按北朝诸史亦非尽改其省改之文于魏书官氏志具列之】
　　去万纽留于【周书唐瑾仕魏为骠骑开府周文叹异之赐姓万纽于氏华岳颂碑结衔作万纽于墐魏书官氏志勿忸于氏后改为于氏通志氏族略勿忸于疑与万纽于同愚按勿忸无他据而万纽有据疑魏志譌也又易万作万北史儒林樊深赐姓亦然则又传写者误也】
　　存狄除厍【旧作存扶除厚按官氏志无厚字连扶之氏但有乞扶氏改为扶氏则似除厚应为除乞矣然乞之与厚声形俱别不应譌转乃尔再考本志有库狄氏后改为狄氏库与厚狄与扶形俱相近或当是也又北齐臣如厍狄廽洛厍狄盛之属多广头去防尤与厚字头同广韵厍始夜切姓苑有之】


</div>
    <div class="pagination">
<a href="史通通释_page5.html">上一页</a><a href="史通通释.html">1</a><a href="史通通释_page2.html">2</a><a href="史通通释_page3.html">3</a><a href="史通通释_page4.html">4</a><a href="史通通释_page5.html">5</a><span class="current-page">6</span><a href="史通通释_page7.html">7</a><a href="史通通释_page8.html">8</a><a href="史通通释_page9.html">9</a><a href="史通通释_page10.html">10</a><a href="史通通释_page11.html">11</a><span>...</span><a href="史通通释_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
