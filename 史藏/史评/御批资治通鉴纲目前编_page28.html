<!DOCTYPE html>
<html>
<head>
    <meta charset="UTF-8">
    <title>御批资治通鉴纲目前编 - 第 28 页/共 45 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御批资治通鉴纲目前编 - 第 28 页/共 45 页</h1>
    <div class="content">　　三十有五年鲁侯会呉伐齐齐侯阳生卒齐人实弑之而立其子壬【是为简公】
　　左氏曰公防呉子邾子郯子伐齐南鄙师于鄎齐人弑悼公赴于师呉子三日哭于军门之外徐承帅舟师将自海入齐齐人败之呉师乃还秋呉子使来复儆师
　　楚公子结帅师伐陈
　　左氏曰楚子期伐陈呉延州来季子救陈谓子期曰二君不务徳而力争诸侯民何罪焉我请退以为子名务徳而安民乃还
　　孔子自陈复至卫
　　论语曰子在陈曰归与归与吾党之小子狂简斐然成章不知所以裁之○冉有曰夫子为卫君乎子贡曰诺吾将问之入曰伯夷叔齐何人也曰古之贤人也曰怨乎曰求仁而得仁又何怨出曰夫子不为也【是时孔子在卫冉有为季氏宰于鲁何以得问子贡盖鲁卫地近冉有或请问省其师或以聘问出疆或未与其政事皆不可知】○朱子曰君子居是邦不非其大夫况其君乎故子贡不曰卫君而以夷齐为问夫子告之如此则其不为卫君可知矣盖伯夷以父命为尊叔齐以天伦为重其逊国也皆求所以合乎天理之正而即乎人心之安既而各得其志焉则视弃其国犹敝蹝尔何怨之有若卫辄之据国拒父而唯恐失之其不可同年而语明矣○又曰夷齐虽贤而其所为或出于激发过中之行而不能无感慨不平之心则卫君之事犹未为甚得罪于天理也故问怨乎以审其趣而夫子告之如此则子贡之心晓然知夫二子之为是非其激发之之私而无纎芥之憾矣持是心以烛乎卫君之事其得罪于天理而见絶于圣人尚何疑哉○论语曰子路曰卫君待子而为政子将奚先子曰必也正名乎子路曰有是哉子之迂也奚其正子曰野哉由也君子于其所不知盖阙如也名不正则言不顺言不顺则事不成事不成则礼乐不兴礼乐不兴则刑罚不中刑罚不中则民无所措手足故君子名之必可言也言之必可行也君子于其言无所茍而已矣○胡氏曰蒯瞆欲杀母得罪于父而辄据国以拒父皆无父之人也其不可有国也明矣夫子为政而以正名为先必将具其事之始末请于天王告于方伯命公子郢而立之则人伦正天理得名正言顺而事成矣夫子告之之详而子路不悟故卒死孔悝之难而不知食其禄之为非也
　　【履祥按朱子有言当卫辄之时父争于外子拒于内不知其国何以度日是谓君子于此不可一日处也孔子世家称孔子自椘反卫在哀公六年其后自卫反鲁首尾又计六年矣以卫父子之乱而夫子久于其国何邪岂居乱邦见恶人在圣人则可或待其得政而将借是以正名义也及考之陈世家则椘昭卒之年孔子在陈非返卫也考之卫世家则齐弑悼公之年孔子始自陈至卫眀年反鲁则非久于卫也然犹至卫何也孔子在陈曰盍归乎来盖思鲁之狂士则自陈至卫盖过卫耳意则主于归鲁也以夫子门人如子夏子羔子贡之徒亦多卫人者孔子于鲁为父母之邦其出也既以司防去国则其反也不可以无故而复国故明年召之即归矣经世于丙辰书孔子自陈至卫于丁巳书自卫反鲁可以订孔子世家之谬而孔子久速之可于此见矣】
　　三十有六年齐国书帅师伐鲁鲁侯会吴伐齐齐国书帅师及吴战于艾陵齐师败绩获齐国书
　　左氏曰齐为鄎故国书高无防帅师伐我及清季孙谓其宰冉求曰齐师在清必鲁故也若之何求曰一子守二子従公御诸竟季孙曰不能求曰居封疆之间季孙告二子二子不可求曰若不可则君无出一子帅师背城而战不属者非鲁人也鲁之羣室众于齐之兵车一室敌车优矣子何患焉二子之不欲战也宜政在季氏当子之身齐人伐鲁而不能战子之耻也大不列于诸侯矣季孙使于朝俟于党氏之沟武叔呼而问战焉对曰君子有逺虑小人何知懿子强问之对曰小人虑材而言量力而共者也武叔曰是谓我不成文夫也退而搜乘孟孺子泄帅右师顔羽御邴泄为右冉求帅左师管周父御樊迟为右季孙曰须也弱有子曰就用命焉季氏之甲七千冉有以武城人三百为己徒卒老幼守宫次于雩门之外五日右师之公叔务人见保者而泣曰事充政重上不能谋士不能死何以治民吾既言之矣敢不勉乎师及齐师战于郊齐师自稷曲师不逾沟樊迟请三刻而逾之众之师入齐军获甲首八十齐人不能师宵谍曰齐人遁冉有请之三季孙弗许右师奔孟之侧殿林不狃死公为与其嬖僮汪锜乘皆死皆殡孔子曰能执干戈以卫社稷可无殇也冉有用矛于齐帅故能入其军孔子曰义也为郊战故公防吴子伐齐克博至于嬴陈僖子谓其弟书尔死我必得志宗子阳与闾丘明相厉也桑掩胥御国子公孙夏曰二子必死将战公孙夏命其徒歌虞殡陈子行命其徒具含玉公孙挥命其徒曰人寻约呉髪短东郭书曰三战必死问多以琴曰吾不复见子矣陈书曰此行也吾闻鼓而已不闻金矣战于艾陵呉展如败高子国子败胥门巢呉子卒助之大败齐师获国书公孙夏闾丘明陈书东郭书革车八百乘甲首三千以献于鲁呉之将伐齐也越子率其众以朝焉王及列士皆有馈赂呉人皆喜唯子胥惧曰是豢呉也夫諌曰越在我心腹之疾也壤地同而有欲于我夫其柔服求济其欲也不如早从事焉得志于齐犹获石田也无所用之越不为沼呉其冺矣使医除疾而曰必遗类焉者未之有也弗聴使于齐属其子于鲍氏为王孙氏反役王闻之使赐之属镂以死将死曰树吾墓槚槚可材也呉其亡乎三年其始弱矣盈必毁天之道也
　　【履祥按义理不明而血气用事无有不败者阖庐伤于檇李而死夫差使人立于庭茍出入必谓之曰夫差而忘越王之杀而父乎则对曰唯不敢忘可谓有复雠之志矣仅有夫椒之败而遽受其平今又受其豢子胥之諌利害虽明而复雠之义不及也子胥能报父雠于宗国独不能使其君报父雠国乎夫差舎复雠之义而好大喜功争衡上国讫为雠所乘以毙争衡者血气之用事也忘雠者义理之不明也子胥虽諌而以是死夫差亦以是败矣】
　　孔子自卫反鲁
　　左氏曰鲁人以币召孔子乃归○史记世家曰冉有为季氏将师与齐战克之季康子曰子之于军旅学之乎性之乎冉有曰学之于孔子康子曰我欲召之可乎对曰欲召之则无以小人闲之则可矣季康子逐公华公賔公林以币迎孔子孔子归鲁○论语曰哀公问曰何为则民服孔子对曰举直错诸枉则民服举枉错诸直则民不服【谢氏曰好直而恶枉天下之至情也顺之则服逆之则去必然之理也然或无道以照之则以直为枉以枉为直者多矣是以君子大居敬而贵穷理也】○季康子问使民敬忠以劝如之何子曰临之以荘则敬孝慈则忠举善而教不能则劝○子言卫灵公之无道也康子曰夫如是奚而不防孔子曰仲叔圉治賔客祝鮀治宗庙王孙贾治军旅夫如是奚其防○季康子问政于孔子孔子对曰政者正也子帅以正孰敢不正○季康子患盗问于孔子孔子对曰茍子之不欲虽赏之不窃○季康子问政于孔子曰如杀无道以就有道何如孔子对曰子为政焉用杀子欲善而民善矣君子之徳风小人之徳草草上之风必偃○哀公问弟子孰为好学孔子对曰有顔囘者好学不迁怒不贰过不幸短命死矣今也则亡未闻好学者也
　　【履祥按顔子之好学如博文约礼而欲罢不能克己复礼而请事斯语私足以发语之不惰皆是也而夫子荅哀公之问特举不迁怒不贰过为言二事者固亦克己之功而未尽顔子好学之事盖借是以諌悟哀公也夫子荅问之间各切其人之病哀公为人躁妄故夫子荅其弟子之问而举顔子不迁怒不贰过以谕晓之可谓切矣即顔子二事之功为哀公对病之药惜哀公之不能绎且改也然今也则亡惜词也未闻好学待词也曾子宜可谓好学而夫子不及之此一时也曾子之年最在诸弟子之后其进学当在夫子暮年其成徳亦在夫子既殁之后也説又见前】
　　孔子叙书记礼删诗正乐序易彖系象説卦文言
　　史记曰鲁终不能用孔子孔子亦不求仕时周室防而礼乐废诗书缺追迹三代之礼序书传上纪唐虞之际下至秦缪编次其事观殷夏所损益以一文一质周监二代郁郁乎文哉吾従周故书传礼记自孔氏孔子语鲁太师乐吾自卫反鲁然后乐正雅颂各得其所古者诗三千余篇及至孔子取可施于礼义上采契后稷中述殷周之盛至幽厉之缺始于衽席三百五篇孔子皆歌之以求合韶武雅颂之音礼乐自此可得而述以备王道成六艺孔子晚而喜易序彖系象説卦文言读易韦编三絶曰假我数年若是我于易则彬彬矣孔子以诗书礼乐教弟子盖三千焉身通六艺者七十有二人
　　【履祥按史记谓孔子序书编次其事夫书序非孔子作而周书诸篇多失其次愚于武王成王之篇皆尝考正之矣计古者事时前后已具编年之史而书则每事自为首尾固未必诸篇相为次第也然或诸篇本有次第而孔安国伏生时失之前汉书言张覇作书首尾后汉书言卫宏作诗序自前儒以诗书之序皆出孔子朱子尝引汉书以证诗序之伪矣独书序疑而未断方汉初时太誓且有伪书何况书序且孔传古文其出最后则附防之作有所不免若书序果出壁中亦不可谓非附防者盖孔鲋兄弟藏书之时上距孔子殁三百年其同藏者论语孝经论语既有子曾子门人所集孝经又后人因五经之训而引诗书旁取传记之语附防成书何独古书首尾尚是夫子旧本则其为齐鲁诸儒次序附防而作序亦可知也子曰夏礼吾能言之杞不足徴也殷礼吾能言之宋不足徴也文献不足故也足则吾能徴之矣圣人于夏殷之礼不曰吾能知之矣曰吾能言之此盖记礼之时语也圣人生知之资其于礼之义理则知之素矣此其所言盖谓其制度文为之详尔虽当时二代之礼失亡将尽而以圣人之资触类旁通皆能歴歴言之但圣人谨重之意必欲得文献以证成之足则吾能证成其书矣而卒不可得故终于周而幽厉伤之又终于鲁而郊禘又非礼后世讫不得见成书之盛其间见于礼记之所以传者又多以门人经师之説惜哉至于诗则子王子尝谓今之三百篇非尽夫子之三百篇也夫子删繁芜之三千取雅正者三百而三千之中岂无播咏于世俗之口者诸儒传夫子之诗而不全得见世俗之流传管弦之滥在者概以为古诗取以足夫子三百之数而不辩其非也不然若孔门之诵咏如素绚唐棣诸诗经书之所传如貍首辔柔先正繁渠诸诗何以皆不与于今之三百而夫子已放之郑声何为尚存而不削邪至于易彖系象説卦文言魏伯阳顔师古所谓十翼者此则夫子之意而门人述以成书谓皆夫子所笔则亦非也彖传例有发明中间岂无未尽之意象传句多重复中间宁无填塞之词盖门人得夫子之説而欲足成其书不得不尔何以知之以系辞知之也十翼莫粹于系辞系辞或不以子曰起文或以子曰起文或引子曰以荅问或中引子曰以为证或末引子曰以为断子王子谓与子思作中庸同体盖系辞传门人以夫子之意发明非夫子之亲笔也果夫子之亲笔则章首之子曰何以或有或无或问或荅篇中之子曰何以或引或断邪然则系辞传之成文且非夫子之全笔则彖传之具体小象之比辞安得为夫子之全笔耶独大象乃夫子之笔辞简义精体明用切三圣所作之外此自当为夫子之一经而门人得夫子之言独文言无所附防夫子文言最为明白乾卦文言各以子曰荅问深宻明畅其后申述卦爻之义不以子曰起文者意便不及如所谓故或之或之者疑之也故无咎逈与前章不同其于六十四卦之中发明爻义者亦文言之体间举数爻辞义俱明门人不敢足成三百八十四首故于乾坤二卦文言之外余卦文言诸系辞传是为得之后之学者于礼记十翼但欲见夫子著述之多而不敢别其为门人发明之辞与其足成之体今姑论其梗概如此又当别为读经者言之】
　　三十有七年鲁用田赋
　　左氏曰季孙欲以田赋使冉有访诸仲尼仲尼不对而私于冉有曰君子之行也度于礼施取其厚事举其中敛其薄如是则以丘亦足矣若不度于礼而贪冒无厌则虽以田赋将又不足且子季孙若欲行而法则有周公之典在弗聴○谷梁氏曰古者公田什一用田赋非正也
　　【履祥按鲁自宣公初税畆而田税已倍作丘甲用田赋而兵赋又再倍矣左氏叙孔子之对似非尽圣人语今畧之】
　　呉子防鲁侯卫侯宋皇瑗于橐臯
　　左氏曰公防呉于橐臯吴子使大宰嚭请寻盟公不欲使子贡对曰盟所以周信也故心以制之玉帛以奉之言以结之明神以要之寡君以为茍有盟焉弗可改也已若犹可改日盟何益今吾子曰必寻盟若可寻也亦可寒也乃不寻盟呉徴防于卫初卫人杀呉行人且姚而惧谋于行人子羽子羽曰呉方无道无乃辱吾君不如止也子木曰呉方无道国无道必弃疾于人呉虽无道犹足以患卫往也秋卫侯防呉于郧公及卫侯宋皇瑗盟呉人藩卫侯之舎子服景伯谓子贡曰夫诸侯之防事既毕矣侯伯致礼地主归饩以相辞也今吴不行礼于卫而藩其君舎以难之子盍见大宰乃请束锦以行语及卫故大宰嚭曰寡君愿事卫君卫君之来也缓寡君惧故将止之子贡曰卫君之来必谋于其众其众或欲或否是以缓来其欲来者子之党也其不欲来者子之雠也若执卫君是堕党而崇雠也且合诸侯而执卫君谁敢不惧堕党崇雠而惧诸侯或者难以覇乎乃舎卫侯
　　三十有八年单子晋侯鲁侯防呉子于黄池呉子使骆来告劳楚公子申帅师伐陈于越入呉呉及越平
　　左氏曰夏会单平公晋定公呉夫差于黄池六月丙子越子伐呉为二隧畴无余讴阳自南方先及郊呉大子友王子地王孙弥庸夀于姚自上观之弥庸见姑蔑之旗曰吾父之旗也不可以见雠而弗杀也大子曰战而不克将亡国请待之弥庸不可属徒五千王子地助之乙酉战弥庸获畴无余地获讴阳越子至王子地守丙戌复战大败呉师获大子友王孙弥庸夀于姚丁亥入呉呉人告败于夫差夫差恶其闻也自刭七人于幕下秋七月辛丑盟呉晋争先呉人曰于周室我为长晋人曰于姬姓我为伯赵鞅呼司马寅曰日旰矣大事未成二臣之罪也建鼓整列二臣死之长幼必可知也对曰请姑视之反曰肉食者无墨今呉王有墨国胜乎大子死乎且夷徳轻不忍久请少待之乃先晋人呉人将以公见晋侯子服景伯对使者曰王合诸侯则伯帅侯牧以见于王伯合诸侯则侯帅子男以见于伯自王以下朝聘玉帛不同故敝邑之职贡于呉有丰于晋无不及焉以为伯也今诸侯防而君将以寡君见晋君则晋成为伯矣敝邑将改职贡鲁赋于呉八百乘若为子男则将半邾以属于呉而如邾以事晋且执事以伯召诸侯而以侯终之何利之有焉呉人乃止既而悔之囚防伯以还及户牖谓大宰曰鲁将以十月上辛有事于上帝先王何世有职焉若不防祝宗将曰呉实然且谓鲁不共而执其贱者何损焉大宰言于夫差曰无损于鲁而只为名不如归之乃归景伯夫差欲伐宋杀其丈夫而囚其妇人大宰嚭曰可胜也而弗能居也乃归○呉越春秋曰黄池之防呉既长晋而还未逾于黄池越闻呉王久留未归乃悉士众将伐之呉又恐齐宋之为害乃命王孙骆告劳于周曰昔楚之不承供贡辟逺兄弟之国吾前君阖闾不忍其恶带剑挺铍与楚昭相逐于中原天舎其衷楚师败绩今齐不鉴于楚又不恭王命以逺辟兄弟之国夫差不忍其恶被甲带剑径至艾陵天福于呉齐师还锋而退夫差岂敢自多其功是文武之徳所祐助时归呉不熟于嵗遂縁江泝淮开沟深水出于商鲁之间而归告于天子执事周王荅曰伯父令子来乎盟国一人则依矣余实嘉之伯父若能辅余一人则兼受永福周室何忧焉乃赐弓弩王阼以增号諡○史记曰国亡大子内空王居外久士皆罢敝于是乃使厚币以与越平











　　御批资治通鉴纲目前编卷十七
<史部,史评类,御批资治通鉴纲目前编>
　　钦定四库全书
　　御批资治通鉴纲目前编卷十八
　　周敬王三十有九年鲁人获麟
　　左氏曰西狩于大野叔孙氏之车子鉏商获麟以为不祥以赐虞人仲尼观之曰麟也然后取之○公羊氏曰麟者仁兽也有王者则至无王者则不至有以告者曰有麕而角者孔子曰孰为来哉孰为来哉反拭面涕沾袍曰吾道穷矣
　　孔子作春秋
　　史记世家曰孔子因史记作春秋上至隠公下讫哀公十四年十二公○杜氏曰春秋者鲁史记之名周之旧典礼经也周徳既衰官失其守上之人不能使春秋昭明赴告防书诸所注记多违旧章仲尼因鲁史防书成文考其真伪而志其典礼上以遵周公之遗制下以明将来之法其教之所存文之所害则刋而正之以示劝戒其余则皆即用旧史不必改也据公羊经止获麟麟
　　鳯五灵王者之嘉瑞也今麟出非其时虚其应而失其归此圣人所为感也絶笔于获麟之一句者所感而起固所以为终也○孟子曰世衰道防邪説暴行有作臣弑其君者有之子弑其父者有之孔子惧作春秋春秋天子之事也故孔子曰知我者其惟春秋乎罪我者其惟春秋乎昔者禹抑洪水而天下平周公兼夷狄驱猛兽而百姓寜孔子成春秋而乱臣贼子惧○史记曰闻之董生拨乱世反之正莫近于春秋春秋之中弑君三十六亡国五十二诸侯奔走不得保其社稷者不可胜数察其所以皆失其本已故易曰差之毫厘缪以千里故臣弑君子弑父非一旦一夕之故其渐乆矣有国者不可以不知春秋前有谗而不见后有贼而不知为人臣者不可以不知春秋守经事而不知其宜遭变事而不知其权为人君父而不通春秋之义则必防首恶之名为人臣子而不通春秋之义则必陷簒弑诛死之罪其实皆以为善为之而不知其义○周子曰春秋正王道明大法也孔子为后世王者而脩也乱臣贼子诛死于前所以惧生者于后也○程子曰天之生民必有出类之才起而君长之治之而争夺息道之而生飬遂教之而伦理明然后人道立天道成地道平二帝而上圣贤世出随时有作顺乎风气之宜不先天以开人各因时而立政暨乎三王迭兴三重既备子丑寅之建正忠质文之更尚人道备矣天运周矣夫子当周之末世以圣人不复作也顺天应时之治不复有也于是作春秋为百王不易之大法所谓考诸三王而不谬建诸天地而不悖质诸鬼神而无疑百世以俟圣人而不惑者也先儒之传曰游夏不能賛一辞辞不待赞也言不能与于斯耳斯道也惟顔子尝闻之矣行夏之时乗殷之辂服周之冕乐则韶舞此其凖的也后世以史视春秋谓褒善贬恶而已至于经世之大法则不知也春秋大义数十其义虽大炳如日星乃易见也惟其防辞隠义时措从宜者为难知也或抑或纵或与或夺或进或退或防或显而得乎义理之安文质之中寛猛之宜是非之公乃制事之权衡揆道之模范也夫观百物然后识化工之神聚众材然后知作室之用于一事一义而欲窥圣人之用心非上智不能也故学春秋者必优游涵泳黙识心通然后能造其防也后王知春秋之义则虽徳非禹汤尚可以法三代之治矣
　　【履祥按春秋之书夫子之所寓意非夫子之有意也太史公有意妄慕孔子上自五帝迄于麟止作为史记犹网罗遗闻求十二诸侯谱以尽诸国世家始末使夫子而有意于褒贬天下之诸侯大夫以成天下之书则必访周室外史之藏论史记旧闻总诸国是非之故不使其有所遗佚止于一国之史也今乃不然独因鲁史修之盖夫子因见鲁史书法非旧是非失真举其大者就加笔削其他比事而书国史之常必不尽改而旧史之外亦无増加至于襄昭而后国史未尽出或事所未审或人已共知如楚子麇卒之类不待删削固不尽改也杜氏所谓上之人不能使春秋昭明记注多违旧章盖谓春秋藏于史官人所不知而又典礼非旧自经夫子之手则典礼着明是非各得其所学者传之于是天下乱臣贼子皆知所惧后之有国者有所据以为赏罚作史者有所守以为是非奸雄者有所惧而不敢肆遂与禹抑洪水周公兼夷驱兽同功盖圣人功化之妙自如此尔自汉以来言春秋者一事一字而曲为之説则又凿矣】齐陈恒与阚止争政杀之执简公寘于舒州
　　左氏曰齐简公之在鲁也阚止有宠焉及即位使为政陈成子惮之诸御鞅言于公曰陈阚不可竝也弗聼子我夕陈逆杀人逢之执以入陈氏方睦使疾而遗之酒肉醉守者杀之而逃陈豹为子我臣与之言政説谓之曰我尽逐陈氏而立女对曰我逺于陈氏矣且违者不过数人何尽逐焉遂告陈氏子行曰【陈逆】彼得君弗先必祸子子行舎于公宫成子兄弟四乗如公子我在幄出逆之遂入闭门侍人御之子行杀侍人公与妇人饮酒于檀防成子迁诸寝公将击之子余曰非不利也将除害也成子出舎于库闻公犹怒将出子行抽劒乃止子我归属徒攻闱与大门皆不胜乃出陈氏追之丰丘人执之以告杀诸郭闗执公于舒州公曰吾早从鞅之言不及此
　　五月庚申朔日有食之
　　宋向魋谋弑其君不克入于曹以叛自曹出奔卫向巢奔鲁司马牛致其邑而适齐
　　左氏曰宋桓魋之宠害于公公将讨之未及魋先谋公公知之告皇野曰魋将祸予请即救司马子仲以君命召左师【魋之兄向巢也】至告之故对曰魋之不共宋之祸也敢不唯命是聼请瑞焉以命其徒攻桓氏魋欲入子车止之曰不能事君而又伐国民不与也祗取死焉魋遂入于曹以叛使左师巢伐之亦入于曹向魋奔卫公文氏攻之奔齐向巢奔鲁宋公使止之巢辞曰臣之罪大尽灭桓氏可也若以先臣之故而使有后君之惠也若臣则不可以入矣○论语曰司马牛忧曰人皆有兄弟我独亡子夏曰商闻之矣死生有命富贵在天君子敬而无失与人恭而有礼四海之内皆兄弟也君子何患乎无兄弟也【集注曰牛之兄向魋作乱牛忧其为乱而将死也】○左氏曰司马牛致其邑与珪而适齐向魋出于卫而奔齐陈成子使魋为卿司马牛又致其邑焉而适吴吴人恶之而反赵简子召之陈成子亦召之卒于鲁郭门之外阮氏葬诸丘舆【杜氏曰録其卒葬所在愍贤者失所】
　　【履祥按向魋之乱司马牛常以为忧夫子知之有内省不疚之训矣而又直以无兄弟为忧子夏广之胡氏病其意圆而语滞夫以牛之髙节人所招致史所爱愍然何以在宋留巢而不留牛适吴又何至为吴人所恶岂吴人所尚异欤不然则牛之所以敬而无失恭而有礼者亦容有所未至耶此亦牛之尚有疚子夏之言或切中其病也】
　　齐陈恒弑其君简公于舒州立其弟骜【是为平公】孔子请鲁侯讨之三家不可
　　论语曰陈成子弑简公孔子沐浴而朝告于哀公曰陈恒弑其君请讨之公曰告夫三子孔子曰以吾从大夫之后不敢不告也君曰告夫三子者之三子告不可孔子曰以吾从大夫之后不敢不告也○程子曰左氏记孔子之言曰陈恒弑其君民之不予者半以鲁之众加齐之半可克也此非孔子之言诚若此言是以力不以义也若孔子之志必将正名其罪上告天子下告方伯而率与国以讨之至于所以胜齐者孔子之余事也岂计鲁人之众寡哉当是时天下之乱极矣因是足以正之周室其复兴乎鲁之君臣终不从之可胜惜哉【履祥按弑君之贼人得讨之孔子告老乆矣而両言从大夫之后则见音现大夫当何如也不敢不告犹汤曰予畏上帝不敢不正盖理不可泯而圣人职分不可不举然两曰以吾从大夫之后夫子盖以自任也鲁为齐弱其来固乆使鲁之君臣授之以兵而委其责于夫子则夫子固有防矣惜也夫子暮年有此一事又不得为而天下迄不得防圣人之力后世卒不见圣人有为之畧深可叹哉】
　　鲁饥
　　论语曰哀公问于有若曰年饥用不足如之何有若对曰盍彻乎曰二吾犹不足如之何其彻也对曰百姓足君孰与不足百姓不足君孰与足
　　【履祥按哀公之问年饥谓嵗凶而百姓饥馁也用不足谓赋少而国用缺乏也年饥不可加赋而用不足又不可不加赋有若对曰盍彻乎盖且对年饥一句先以寛民力为重也及哀公有二吾犹不足之言则是因盍彻之对而专忧国用之不足故有子之意谓国家以民力为本民足则君自可与之俱足若民力不足君虽欲独足其谁与守之则是有国者当以民力为重而已】
　　四十年齐髙无防出奔北燕
　　东莱吕氏大事记觧题曰国髙天子之贰守也田恒作乱故无防出奔元王五年犂丘之役无防复见于传盖田氏寻复之也史记年表是年书齐自是称田氏谓诸侯不复知有齐也自陈敬仲奔齐以陈字为田氏应劭曰田始食邑也
　　郑伯伐宋
　　晋赵鞅帅师伐卫
　　吕氏曰晋赵鞅尝纳蒯瞆于戚此师其为蒯瞆而举与齐及鲁平子服回如齐端木赐为介齐归鲁侵地
　　左氏曰孟懿子卒成人奔丧弗内免哭于衢听共弗许成叛于齐武伯伐成不克齐陈瓘如楚过卫仲由见之曰天或者以陈氏为斧斤既斵丧公室而他人有之不可知也其使终飨之亦不可知也若善鲁以待时不亦可乎子玉曰吾受命矣子使告我弟冬及齐平子服景伯如齐子赣为介陈成子馆客曰寡君使恒告曰寡人愿事君如事卫君景伯揖子赣而进之对曰寡君之愿也昔晋人伐卫齐为卫故伐晋因与卫地自济以西禚媚杏以南书社五百吴人加敝邑以乱齐因其病取讙与阐寡君是以寒心若得视卫君之事君也则固愿也乃归成
　　荧惑守心
　　史记曰宋景公三十七年荧惑守心心宋之分野也景公忧之司星子韦曰可移于相公曰相吾之股肱曰可移于民公曰君者待民曰可移于嵗公曰嵗饥民困吾谁为君子韦曰天髙听卑君有君人之言三荧惑宜有动于是之果徙三度
　　四十有一年卫世子蒯瞆自戚入于衞【是为庄公】其子辄出奔鲁卫侯使鄢肸来告
　　左氏曰卫孔圉取大子蒯瞆之姊生悝孔氏之竖浑良夫长而羙孔文子卒通于内大子在戚孔姬使之焉大子与之言曰茍使我入获国服冕乗轩三死无与与之盟为请于伯姬良夫与大子入舎于孔氏之外圃昏二人防衣而乗寺人罗御孔氏之老栾寜问之称姻妾以告遂入适伯姬氏既食孔伯姬杖戈而先大子与五人介舆豭从之廹孔悝于厠强盟之遂劫以登台栾寕使告季子季子将入遇子羔将出曰门已闭矣季子曰吾姑至焉子羔曰弗及不践其难季子曰食焉不辟其难子羔遂出子路入及门公孙敢门焉曰无入为也季子曰求利焉而逃其难由不然利其禄必救其患有使者出乃入曰大子焉用孔悝虽杀之必或继之且曰大子无勇若燔台半必舎孔叔大子闻之惧下石乞盂黡敌子路以戈击之断缨子路曰君子死冠不免结缨而死孔子闻卫乱曰柴也其来由也死矣孔悝立庄公召获奉辄奔鲁瞒成褚师比出奔宋卫侯使鄢武子告于周曰蒯瞆得罪于君父君母逋窜于晋晋以王室之故不弃兄弟寘诸河上天诱其获嗣守封焉使下臣肸敢告执事王使单平公对曰肸以嘉命来告余一人往谓叔父余嘉乃成世复尔禄次敬之哉方天之休弗敬弗休悔其可追卫侯饮孔悝酒于平阳而行出奔宋
　　孔子卒于鲁
　　左氏曰夏四月己丑孔丘卒公诔之曰旻天不吊不憖遗一老俾屛余一人以在位茕茕余在疚呜呼哀哉尼父无自律子赣曰君其不没于鲁乎夫子之言曰礼失则昬名失则愆失志为昬失所为愆生不能用死而诔之非礼也称一人非名也君两失之【杜氏曰四月十八日乙丑无己丑己丑五月十二日日月必有误鲁襄公二十二年生至今七十三也】○礼记曰孔子蚤作负手曳杖消揺于门歌曰泰山其頽乎梁木其壊乎哲人其萎乎既歌而入当户而坐子贡闻之曰泰山其頽则吾将安仰梁木其壊哲人其萎则吾将安放夫子殆将病也遂趋而入夫子曰赐尔来何迟也夏后氏殡于东阶之上则犹在阼也殷人殡于两楹之间则与賔主夹之也周人殡于西阶之上则犹賔之也而丘也殷人也予畴昔之夜梦坐奠于两楹之间夫明王不兴而天下其孰能宗予予殆将死也盖寝疾七日而没○孟子曰昔者孔子没三年之外门人治任将归入揖于子贡相向而哭皆失声然后归子贡反筑室于塲独居三年然后归他日子夏子张子防以有若似圣人欲以所事孔子事之彊曽子曽子曰不可江汉以濯之秋阳以暴之皜皜乎不可尚已○史记曰孔子葬鲁城北泗上弟子及鲁人往从冡而家者百有余室因命曰孔里鲁世世相传以嵗时奉祠孔子冢而诸儒亦讲礼乡饮大射于孔子冡故所居堂弟子后世因庙藏孔子衣冠琴车书○皇览曰冡去城一里茔百畆冡南北十歩东西十三歩髙一丈二尺前以瓴甓为祠坛方六尺与地平茔树以百数皆异种传言弟子异国人各持其方树来种柞枌雒篱安贵五味毚檀之木不生荆棘刺人之草楚公孙胜杀令尹公子申司马公子结执楚子寘于髙府陈人侵楚沈诸梁率方城外人讨胜诛之迎楚子复位
　　左氏曰楚大子建之遇谗也奔宋又奔郑郑人甚善之又适晋与晋人谋袭郑乃求复焉郑人复之如初晋人使谍于子木【建也】请行而期焉郑人省之得晋谍焉遂杀子木其子曰胜在吴子西欲召之叶公曰吾闻胜也诈而乱无乃害乎子西曰吾闻胜也信而勇不为不利舎诸边竟使卫藩焉叶公曰周仁之谓信率义之谓勇吾闻胜也好复言而求死士殆有私乎复言非信也期死非勇也子必悔之弗从召之使防吴竟为白公请伐郑子西曰楚未节也不然吾不防也他日又请许之未起师晋人伐郑楚救之与之盟胜怒曰郑人在此雠不逺矣自厉劒子期之子平见之曰王孙何自厉也曰胜以直闻不告女庸为直乎将以杀尔父平以告子西子西曰胜如卵余翼而长之楚国第我死令尹司马非胜而谁胜闻之曰令尹之狂也得死乃非我子西不悛吴人伐慎白公败之请以战备献许之遂作乱杀子西子期于朝而刼楚子子西以袂掩靣而死石乞曰焚库弑王不然不济白公曰不可弑王不祥焚库无聚将何以守乞曰有楚国而治其民以敬事神可以得祥且有聚矣弗从叶公在蔡方城之外皆曰可以入矣子髙曰以险徼幸者其求无餍偏重必离闻其杀齐管修也而后入白公欲以子闾为王不可刼以兵子闾曰王孙若安靖楚国匡正王室而后庇焉启之愿也敢不听从若将专利以倾王室不顾楚国有死不能遂杀之而以楚子如髙府石乞尹门圉公阳穴宫负楚子以如昭夫人之宫叶公亦至及北门或遇之曰君胡不胄国人望君如望慈父母焉盗贼之矢若伤君是絶民望也若之何不胄乃胄而进又遇一人曰君胡胄国人望君如望嵗焉日月以几若见君靣是得艾也其亦夫有奋心犹将旌君以狥于国而又掩靣以絶民望乃免胄而进遇箴尹固帅其属将与白公子髙曰弃徳从贼其可保乎乃从叶公使与国人以攻白公白公奔山而缢其徒防之生拘石乞而问白公之死对曰余知其死所而长者使余勿言曰不言将烹乞曰事克则卿不克则烹固其所也乃烹石乞沈诸梁兼二事国寜乃使寜为令尹【子西子】使寛为司马【子期子】而老于叶
　　卫侯逐大叔遗遗奔晋
　　左氏曰卫侯占梦嬖人求酒于大叔僖子不得与卜人比而告公曰君有大臣在西南隅弗去惧害乃逐大叔遗遗奔晋
　　四十有二年越子伐吴败之于笠泽
　　国语曰越子句践即位三年兴师伐吴战于五湖不胜栖于防稽用范蠡计令大夫种行成于吴曰请士女女于士大夫女女于大夫随之以国家之重器吴人不许大夫种来而复往曰请委管籥属国家以身随之君王制之吴人许诺越子曰蠡为我守于国对曰四封之内百姓之事蠡不如种也四封之外敌国之制立断之事种不如蠡也越子曰诺令大夫种守于国与范蠡入宦于吴三年而吴人遣之句践之地南至于句无北至于御儿东至于鄞西至于姑蔑广运百里乃致其父母昆弟而誓之曰寡人闻古之贤君四方之民归之若水之归下也今寡人不能将帅二三子夫妇以蕃命壮者无取老妇老者无取壮妻女子十七不嫁其父母有罪丈夫二十不取其父母有罪将免者以告公医守之生丈夫二壶酒一犬生女子二壶酒一豚生三人公与之母生二人公与之饩当室者死三年释其政支子死三月释其政必哭泣葬埋之如子令孤子寡妇贫病者纳宦其子其逹士洁其居羙其服饱其食而摩厉之于义四方之士来者庙礼之句践载稻与脂于舟以行国之孺子之游者无不餔也无不歠也必问其名非其身之所种则不食非其夫人之所织则不衣十年不収于国民居有三年之食吴子夫差还自黄池息民不戒越大夫种曰吾谓吴王将遂渉吾地今罢师而不戒以忘我我不可以怠今吴民既罢而大荒荐饥市无赤米而囷鹿空虚其民必移就蒲蠃于东海之濵王若今起师以防夺之利无使失悛夫吴之边鄙逺者罢而未至吴王将耻不战必不须至之防也而以中国之师与我战我遂践其地其至者亦将不能之防也已吾用御儿临之吴王若愠而又战幸遂可出若不战而结成王安厚取名而去之越子曰善乃大戒师伐吴吴子起师军于江北越子军于江南越子乃中分其师以为左右军以其私卒君子六千人为中军明日将舟战于江及昬乃令左军衔枚泝江五里以须亦令右军衔枚逾江五里以须夜中乃命左军右军渉江鸣鼓中水以须吴师闻之大骇曰越人分为二师将以夹攻我师乃不待旦亦中分其师将以御越越子乃令其中军衔枚潜渉不鼓不噪以袭攻之吴师大北越之左军右军乃遂渉而从之又大败于没【吕氏曰国语载此战与围吴相接按左传后四年越乃围吴以大夫种始谋考之必姑结成而退至于再举始围吴也】
　　晋赵鞅围卫齐国观陈瓘救卫晋师还
　　左氏曰赵鞅使告于卫曰君之在晋也志父为主请君若大子来以免志父不然寡君其曰志父之为也卫侯辞以难大子又使椓之鞅围卫齐国观陈瓘救卫得晋人之致师者子玉使服而见之曰国子实执齐柄而命瓘曰无辟晋师子又何辱简子曰我卜伐卫未卜与齐战乃还
　　楚灭陈杀陈湣公
　　左氏曰楚白公之乱陈人恃其聚而侵楚楚既寜将取陈麦卜之武城尹【子西子公孙朝也】吉使帅师取陈麦陈人御之败遂围陈秋灭陈○史记曰楚惠复国以兵北伐杀陈湣公楚灭陈而有之舜之徳可谓至矣禅位于夏而后世血食者歴三代及楚灭陈而田常得政于齐卒为建国
　　晋赵鞅复伐卫卫人出其君蒯瞆而与晋平晋立公孙般师庄公死于戎州巳氏
　　左氏曰卫侯谓浑良夫曰吾继先君而不得其器若之何良夫代执火者而言曰疾与亡君皆君之子也召之而择材焉可也若不材器可得也竖告大子大子使五人舆豭劫公而强盟之且请杀良夫公曰其盟免三死曰请三之后有罪杀之公曰诺哉卫侯为虎幄于籍圃求令名者而与之始食焉大子请使良夫良夫乗衷甸两牡紫衣狐裘至袒裘不释劒而食大子使牵以退数之以三罪而杀之卫侯梦于北宫见人登昆吾之观被髪北靣而噪曰登此昆吾之虚緜緜生之余为浑良夫呌天无辜卫侯贞卜其繇曰如鱼竀尾衡流而方羊裔焉大国灭之将亡阖门塞窦乃自后逾冬晋复伐卫入其郛将入城简子曰止叔向有言曰怙乱灭国者无后卫人出庄公而与晋平晋立襄公之孙般师而还十一月卫侯自鄄入般师出初公登城以望见戎州问之以告公曰我姬姓也何戎之有焉翦之公使匠乆欲逐石圃未及石圃因匠氏攻公公阖门而请弗许逾于北方而队折股戎州人攻之大子疾公子青逾从公戎州人杀之公入于戎州己氏初公自城上见己氏之妻髪羙使髠之以为吕姜髢既入焉而示之壁曰活我我与女璧己氏曰杀女璧其焉往遂杀之卫人复公孙般师而立之
　　齐人伐卫立公子起执般师而归
　　齐侯鲁侯盟于防
　　左氏曰公防齐侯盟于防孟武伯相齐侯稽首公拜齐人怒武伯曰非天子寡君无所稽首
　　甲子四十有三年卫石圃逐其君起起奔齐卫出公輙自齐复归逐石圃复石魋与大叔遗齐陈恒杀鲍氏晏氏及公族之强者割齐安平以东至琅琊为封邑
　　史记曰田常既杀简公惧诸侯共诛已乃尽归鲁卫侵地西约晋韩魏赵氏南通吴越之使脩功行赏亲于百姓以故齐复定田常言于齐平公曰徳施人之所欲君其行之刑罚人之所恶臣请行之行之五年齐国之政皆归田常田常于是尽杀鲍晏及公族之强者而割齐自安平以东至琅琊自为封邑大于平公之所食
　　秦悼公卒子嗣【是为厉共公】
　　四十有四年越人侵楚楚公子庆公孙寛追越师不及
　　左氏曰越以误吴也
　　楚沈诸梁伐东夷三夷男女及楚师盟于敖
　　吕氏曰报越之侵也三夷越之属也言男女无君长也
　　王崩大子仁践位
　　吴伐楚
　　吕氏曰为越所骄也楚世家书吴夫差彊陵齐晋来伐楚
　　鲁叔青来京师
　　丙寅元王元年齐人鲁人郑人防于廪丘
　　左氏曰齐人来徴防夏防于廪丘为郑故谋伐晋郑人辞诸侯秋师还○杜氏曰晋公室卑
　　吴子杀公子庆忌
　　左氏曰吴公子庆忌骤谏吴子曰不改必亡弗聼出居于艾遂适楚闻越将伐吴请归平越遂归欲除不忠者以説于越吴人杀之○吕氏曰庆忌以勇闻于诸侯世之言庆忌者多异当以左氏为正
　　越围吴
　　国语曰越子伐吴吴人出挑战一日五反越子欲许之范蠡曰古之善用兵者赢缩以为常四时以为纪无过天极究数而止天道皇皇日月以为常明者以为法防者则是行阳至而隂隂至而阳日困而还月盈而匡古之善用兵者因天地之常与之俱行后则用隂先则用阳后无隂蔽先无阳察用人无蓺往从其所刚彊以御阳节不尽不死其野彼来从我固守勿与若将与之必因天地之灾又观其民之饥饱劳逸以参之尽其阳节盈吾隂节而夺之利宜为人客刚彊而力疾阳节不尽轻而不可取宜为人主安徐而重固隂节不尽柔而不可廹凡陈之道设右以为牝益左以为牡蚤晏无失必顺天道周旋无究今其来也刚彊而力疾王姑待之越子曰诺弗与战居军三年吴师自溃○吕氏曰越语下篇所载范蠡之词多与管子势篇相出入【在管子十五卷】辞气竒峻不类春秋时语意者战国之初为管仲范蠡之学者润色之然围之三年以待其衰必蠡之谋也
　　晋定公卒子错嗣【是为出公】
　　晋赵简子卒立其次子无恤【襄子○按世家赵武生景叔景叔生简子鞅鞅生无恤】
　　司马公通鉴曰赵简子之子长曰伯鲁防曰无恤将置后不知所立乃书训戒之辞于二简以授二子曰谨识之三年而问之伯鲁不能举其辞求其简已失之矣问无恤诵其辞甚习求其简出诸袖中而奏之于是简子以无恤为贤立以为后【以无恤为后在敬王二十年】简子使尹铎为晋阳请曰以为茧丝乎抑为保障乎简子曰保障哉尹铎损其户数简子谓无恤曰晋国有难而无以尹铎为少无以晋阳为逺必以为归【国语载此事在鐡之战前则在敬王二十七年之前也】
</div>
    <div class="pagination">
<a href="御批资治通鉴纲目前编_page27.html">上一页</a><span>...</span><a href="御批资治通鉴纲目前编_page23.html">23</a><a href="御批资治通鉴纲目前编_page24.html">24</a><a href="御批资治通鉴纲目前编_page25.html">25</a><a href="御批资治通鉴纲目前编_page26.html">26</a><a href="御批资治通鉴纲目前编_page27.html">27</a><span class="current-page">28</span><a href="御批资治通鉴纲目前编_page29.html">29</a><a href="御批资治通鉴纲目前编_page30.html">30</a><a href="御批资治通鉴纲目前编_page31.html">31</a><a href="御批资治通鉴纲目前编_page32.html">32</a><a href="御批资治通鉴纲目前编_page33.html">33</a><span>...</span><a href="御批资治通鉴纲目前编_page29.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
