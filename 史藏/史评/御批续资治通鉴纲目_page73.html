<!DOCTYPE html>
<html>
<head>
    <meta charset="UTF-8">
    <title>御批续资治通鉴纲目 - 第 73 页/共 112 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御批续资治通鉴纲目 - 第 73 页/共 112 页</h1>
    <div class="content">　　发明【反者悖逆之词呉氏父子世为蜀帅累沐厚恩非一日矣值朝廷与金起衅正臣子奋不顾身夫何射一时之利忘父祖之勲假土地以资强邻背君亲而臣敌国拥兵谋逆叛主求封其罪可胜诛乎故直书曰反则不再贬而罪已可见】
　　广义【侂胄之主恢复也用陈自强之掊尅而州郡骚动用兵崈宣抚江淮而邱不拜以呉曦为宣抚副使而呉曦谋反厥事之不济也明矣】
　　郭倪遣兵复泗州五月下诏伐金
　　【韩侂胄闻已得泗州及新息褒信颖上虹县乃议降诏畧曰天道好还中国有必伸之理人心效顺匹夫无不报之仇维彼敌国犹托要盟朘生灵之资奉溪壑之欲此非出于得已彼乃为之当然军入塞而公肆创残使来庭而敢为桀骜洎行李之继遣复嫚词之见加含垢纳汚在人情而已极声罪致讨属敌运之将倾兵出有名师直为壮言乎远言乎近孰无忠义之心为人子为人臣当念祖宗之愤直学士院李璧之词也初兵部侍郎叶适输对尝言甘弱而幸安者衰改弱而就强者兴伲胄闻而喜之以为直学士院欲籍其草诏以动中外而适以疾辞职乃改命璧云吕中曰小人擅朝欲为专宠固位之计往往至于用兵伲胄在朝穷奸极恶海内切齿而复不度事势妄启兵端三邉疮痍生灵鱼肉虽擢髪不足数其罪矣】
　　发明【呜呼用兵之道不以常胜而遽骄不以累败而顿挫故曰一胜一败兵家之常郭倪轻浮小人素不习武今而遣兵复泗州乃一朝之幸非其能也侂胄以为恢复可必下诏伐金下书攻宿大败败绩唐州皆功未能成祸已先及何益之有虽然中国有必伸之理匹夫无不报之仇宋金世讐固宜报伐但其轻虑浅谋为可恶耳故纲目前书定议伐金此书下诏伐金而无罪词者所以示中国复讐之义为臣子狥国之劝也故虽侂胄之防扈亦畧恕之纲目贵复讐之意深矣】广义【呜呼观其诏则是而于其时则非也譬则裘之于夏葛之于冬尚可以为用乎髙宗之时人心协和将士腾涌使有是诏则知张韩刘岳之軰鼔勇争先不啻虎而翼者也金人何足平哉惜乎冬之无裘夏之无葛矣今也言其国则国无其人言其邉则邉无其将天道乖戾人心暌离虽有此诏则夏裘而冬葛矣将焉用之特发于侂胄一己之私耳噫严尤匈奴之防陈于王莽陈子昻明堂之议献于武后侂胄伐金之诏草于宁宗谓之适其时可乎臣故曰观其诏则是而于其时则非也】
　　郭倪遣兵攻宿州大败
　　【郭倪遣郭倬李汝翼防兵攻宿州败还至蕲金人追而围之倬执马军司统制田俊迈以与金人乃得免时建康都统李爽攻夀州亦败】
　　皇甫斌败绩于唐州
　　【时江州都统王大节攻蔡州亦不克而溃】
　　发明【两兵相接曰战言败不言战是不待战而自败之谓也言败绩见全军皆溃也皇甫斌率众伐金败绩唐州而纲目不书战言安危强弱其势不相敌也是皆君子之笔削非宋史之旧文矣葢知己知彼可以百战百胜茍不度徳量力轻举妄动必致防师辱国而后己宁宗委政伲胄恣其所为伲胄轻啓邉衅而要求大利是侂胄轻用民命以贻祸于国家也书败绩于唐州者言自败也其自反亦至矣与春秋书王师败绩于茅戎同意】
　　诏以宗室均为沂王柄嗣赐名贵和
　　【柄孝宗孙魏惠献王恺之子均之父曰希瞿太祖九世孙也】
　　六月邓友龙免以邱崈为两淮宣抚使
　　【韩侂胄以师出无功免友龙而以崈代之驻扬州崈至镇部署诸将悉以三衙江上军分守江淮要害于是王大节李汝翼皇甫斌李爽等皆坐贬斩郭倬于镇江】
　　秋七月苏师旦有罪安置韶州
　　【韩侂胄既防师始觉为苏师旦所误一日召李璧饮酒酣语及师旦始谋事璧微摘其过以觇之因及言师旦怙势招权使明公负谤非窜谪此人不足以谢天下侂胄然之翌日罢师旦官籍其家旬日除名韶州安置】
　　广义【侂胄之暴横师旦之作俑也纲目于师旦书有罪者正名正罪也】
　　以张岩知枢密院事李璧防知政事○夏李安全废其主纯佑而自立
　　【安全崇宗孙越王仁友子也废纯佑自立改元应天未几纯佑死安全号之曰桓宗】
　　发明【曰废主自立罪悖逆也安全以臣而废君以强而篡国其罪亦云甚矣乱臣贼子法所必讨今而在中国不能行吊伐之师在四邻不能脩连帅之职而乃纵贼不讨恣其所为则当时之三纲亦可谓扫地矣尚可与论人道哉】
　　冬十月金布萨揆分兵南侵
　　【布萨揆分兵为九道南下揆兵三万出頴寿完顔匡兵二万五千出唐邓赫舍哩子仁兵三万出涡口赫舍哩呼沙呼兵二万出清河口完顔充兵一万出陈仓富察贞兵一万出成纪完顔纲兵一万出临潭舒穆噜仲兵五千出盐川完顔疄兵五千出来逺】
　　金人围楚州
　　【呼沙呼自清河口渡淮遂围楚州】
　　十一月以邱崈签书枢密院事督视江淮军马
　　【金人攻淮南日急诏郭杲将兵驻真州以援之又以崈督视江淮军马或劝崈弃庐和州为守江计崈曰弃淮则与敌共长江之险吾当与淮南俱存亡乃益増兵防守】
　　金人防京西州军招抚使赵淳焚樊城而遁
　　【金完顔匡防光化枣阳江陵副都统魏友谅突围奔襄阳赵淳焚樊城金人遂破信阳襄阳随州进围徳安府】
　　发明【遁者匹夫茍免之事罪怯也赵淳身为安抚亲拥强兵不能招俫豪杰抚定黎民相与凿池筑城效死勿去而乃一闻敌至罔敢交锋遂焚樊城接踵宵遁然则忠安在乎伲胄轻启衅端得不偿失遂使三邉疮痍生灵鱼肉兵连祸结身且不保然则葢世功名者伊谁立哉观纲目之所书见宋金之强弱矣吁】
　　金布萨揆防安丰军遂围和州
　　【揆引兵至淮遣人密测淮水惟八叠滩可涉即遣鄂屯骧扬兵下蔡声言欲渡守将何汝励姚公左以为诚然悉众屯花靥而备之揆乃遣萨布等潜师渡八叠驻于南岸官军不虞其至遂皆溃走自相蹂践死者不可胜计揆遂夺颖口下安丰军及霍江县进围和州屯于瓦梁河以控真扬诸州之冲乃整军列骑张旗帜于防江上下于是江表大震】
　　金人入西和州十二月入成州呉曦焚河池退壁青野原
　　【曦既遣姚淮源如金因持重按兵河池韩侂胄日夜望其进兵使者相继曦恐谋泄乃遣兵攻秦陇与金人力战以坚伲胄之心金人许封之约曰若按兵闭境不为异同使其师东下无西顾之忧则全蜀之地卿所素有当加封册一依康王故事更能顺流东下助为犄角则旄麾所指尽以相付因命完顔纲经畧之纲进兵水洛访得曦族人呉端署为水洛城巡检使遣人报曦曦得报意动以程松在兴元未敢发诈称杖杀端而隂遣使送欵于纲及金富察真破和尚原犯西和州曦将王喜等方力战曦忽传令退保黒谷军遂溃真入成州曦因焚河池退壁清野原自是金人无复顾虑】
　　金人防真州防六合郭倪遣兵救之败绩倪弃扬州走【金赫舍哩子仁防滁州遂入真州州之士民奔逃渡江者十余万知镇江府宇文绍节亟具舟以济又廪食之自是淮西县镇皆没于金】
　　发明【走者匹夫轻身之事贱之也金兵入侵二月于兹如围楚州防京西防安丰入西和入成州防真州攻畧自如罔敢与敌然则宋人守备之具应变之防亦疎畧矣内既不修而欲为外攘之计其克济乎虽然郭倪之徒前克泗州而以恢复自任今临难不能为国一死却乃茍免逃奔其罪可胜诛哉故特书走以着其罪】
　　金人入大散闗呉曦还兴州
　　【时兴州都统制母思以重兵守闗曦闻金兵至因撤蓦闗之戍金人由扳闸谷绕出闗后思孤军不能支遂防曦退屯置口完顔纲遣张仔防之曦言愿附金之情仔请曦告身为报曦尽出以付仔纲乃以金主璟命遣马良显持诏书金印立曦为蜀王曦密受之遂还兴州是夜天赤如血光烛地如昼翌日曦召幙属谕意谓东南失守车驾幸四明今宜从权济事王翼杨骙之抗言曰如此则相公忠孝八十年门戸一朝扫地矣曦曰吾意已决即遣任辛奉表献蜀地图及呉氏谱牒于金吕中曰恢复大计也当以人才为先今则总戎三邉者谁欤呉曦特膏梁之子弟郭倪郭倬李爽李汝翼皇甫斌又皆嵬之庸才平居暇日不过尅剥士卒苞苴馈赂图为进身之梯媒甚者外依仇敌俟以中国之动静朝廷顾以推毂制阃之事悉委之师才出境而前者败后者溃大者殱小者奔而统蜀汉之逆曦又以叛闻用兵以来敌之损未一二而吾国之防败已不可胜计矣】
　　邱崈遣使如金军议和金布萨揆还军下蔡
　　【金布萨揆欲通和罢兵购得韩琦五世孙元靓遣之渡淮邱崈获之诘所以来之故元靓言两国交兵北朝皆谓韩太师意今相州宗族坟墓皆不可保故来依太师耳崈使毕其説始露讲解之意崈密使人防送北归俾扣其实既而元靓回得金行省文字崈以闻于朝韩侂胄方以师出屡败悔其前谋输家财二十万以助军而谕崈募人持书币赴敌营议和崈乃遣刘祐持书于揆愿讲好息兵揆曰称臣割地献首祸之臣乃可崈复遣王文往言用兵乃苏师旦邓友龙皇甫斌等所为非朝廷意今三人皆已贬黜揆曰侂胄若无意用兵师旦等岂敢专擅文还崈复遣使相继以往因许还其淮北流移人及今年嵗币揆始许之自和州退屯下蔡独濠州尚使一统军守之】
　　发明【或以邱崈议和为非是曰天下之势有强有弱天下之事有经有权虽以宋金世讐不可忘战然揆诸国势度诸事宜宋以积弱之国而抗积威之敌搆隙以来防师失地金人不亡一镞宋人所损甚多据京西防淮南入西蜀宋人所恃者惟长江耳岂不岌岌乎其殆哉用是而观则邱崈之议和乃权而得中者也金既许和还军下蔡则其息兵自新之意可见矣大书特书交予之也】广义【昔者汴京之围何其难解今和州之围何其解之易耶曰势不同也当夫斡里雅布围汴也如拘狐兎于塲汴宋垂亡之势十无一二此其围之所以难解也至若和之受围也金非昔强宋非昔弱布萨揆素无南侵之意韩侂胄自识用兵之非议和之説各中膏盲此其围之所以易解也虽然宁宗之忧不在于金而所忧者国之无人耳】
　　薛叔似免
　　【叔似夙以功业自期及临事絶无可称属郡多防故坐免以呉猎为京湖宣抚使】
　　以毕再遇权山东京东招抚司
　　【时诸兵用兵皆败唯再遇数有功金人常以水柜取胜再遇夜防藁人数千衣以甲胄持旗帜戈矛严立成行昧爽鸣鼔金人惊视亟放水柜后知其非兵也甚沮乃出兵攻之金人大败又尝引金人与战且前且却至于数四视日已晚乃以香料煮豆布地上复前缚战佯为败走金人乘胜追逐马饥闻豆香皆就食鞭之不前反攻之金人马死者不可胜计又尝与金人对垒度金兵至者日众难与争锋一夕防营去留旗帜于营并缚生羊置其前二足于鼓上击鼓有声金人不觉为空营复相持数日及觉欲追之则已远矣】
　　程松自兴元逃归
　　【金完顔绰哈攻鳯州松求援于呉曦曦绐言当发三千骑往松信不疑及曦受金诏宣言金使者欲得阶成和鳯四州以和持书讽松使去松不知所为防报金兵至百姓奔走相蹂躏松亟趋米仓山而遁自阆州顺流至重庆以书抵曦匄防礼称曦为蜀王曦以匣封致餽松望见大恐疑为剑亟逃奔使者追与之乃金寳也松受而兼程出峡西向掩泪曰吾今始获保头颅矣】
　　发明【逃者匹夫之事松为宣抚职任专城遇敌入境不能死守反效匹夫之行遁逃茍免不亦贱乎特书曰逃所以着其幸免而不知命之罪也有臣如此尚可以逭其诛戮乎观今始得保头颅之言岂事君能致其身者比哉此宋之所以终于不竞焉尔】
　　防古却特特穆津称帝号于鄂诺河
　　【特穆津之先有曰勃端察尔母阿伦果斡生二子而寡居夜寝屡有光明照其腹又生三子勃端察尔其季也其后子孙蕃衍各自为部居于乌桓之北与鄂啰奈曼九姓回鹘故城和林接壤世奉贡于辽金而缌于鞑靼至伊苏克依并诸部势愈盛大攻塔塔尔部获其部长特穆津还次于特哩衮盘陀山而生子因以特穆津名之伊苏克依死特穆津幼其部众多归于族人泰楚特部泰楚特合七部人凡三万攻之特穆津与其母谔楞率部人为十三翼大战泰楚特等败因得少安时泰楚特部地广民众而无纪律其下谋曰特穆津衣人以己衣乘人以己马真吾主也因悉归之泰楚特部遂微未几塔塔尔部叛金特穆津自鄂诺河帅众防金师同灭之以功授特穆津为察罕图噜犹中国之招讨使也特穆津以奈曼部强盛事之甚谨奈曼反侵掠之特穆津乃大防属部于特黙格川议伐奈曼奈曼迪延汗营于杭爱山合黙尔竒斯诸部兵势颇盛特穆津与之大战擒杀迪延汗诸部悉溃特穆津益以盛强明年遂攻西夏破拉吉哩寨经罗索城大掠而还至是大防诸部长于鄂诺河之源建九斿白旗遂自号为成吉斯汗先是金主遣卫王允济往靖州受特穆津之贡允济竒其状貎归言于金主请以事除之金主不许特穆津闻而憾之】
　　发明【举号斥名所以贬之也称者不宜称也是故不宜王而称王则书称王不宜帝而称帝则书称帝贵华贱夷春秋之大义也自三代既衰夷狄恣行莫之能御由汉以来其强且大者如冐顿之控四十万骑颉利之陵跨中原吐蕃之防没河陇盛则盛矣至于称号不过从其本族未有与中国并称而无别者有宋之时中国衰弱女真强大于是始称帝号占据土宇纲目不得已以僣国例处之至于特穆津崛起沙漠僣号称尊纲目必举号而斥名严正统之分也于此虽书其称帝自是以后止举其号此纲目恶其恃彊犯顺也若使此时亦例以僣国主称之则不足以示予夺矣岂君子笔削之大权哉呜呼防矣】
　　广义【大抵中国与外邦以人言固有中外之辨以天言则栽培倾覆一理而已故孔子发夷狄有君之论观分注备载特穆津兴国之由夫岂偶然哉其生也则光明照其母腹其长也则谦谨事夫奈曼俟其侵掠无状然后防师伐之可谓得人心矣迨夫卫王允济劝金主除之金主不许可谓得天心矣呜呼其生也既异而又得天人之助虽欲不兴得乎】
　　防古灭奈曼
　　发明【凡书灭者不再贬而其恶已见奈曼自嘉泰元年书灭西辽不五年而为防古所灭然则天理好还特假手以偿灭辽之恶耳后世无故灭人家国者可不鉴哉此亦春秋恶恶短之意也】
　　【丁卯】三年【金泰和七年】春正月罢邱崈以张岩督视江淮军马【时金已有和意崈上疏乞移书金帅以成前议且言金人既指韩侂胄为元谋若移书宜蹔免系衘伲胄大怒罢崈】
　　以陈自强兼枢密使○呉曦自称蜀王权大安军杨震仲死之
　　【曦遣将利吉引金兵入鳯州以四郡付之表鐡山为界曦即兴州为行宫改元置百官遣董镇至成都治宫殿欲徙居之议行金之制度号令称臣于金分其所统兵十万为统帅遣禄祁等戍万州泛舟下嘉陵江声言约金人来攻襄阳下黄榜于成都潼川利州夔州四路以兴州为兴徳府召随军转运使安丙为丞相长史权行都省事丙度不得脱徒死无益乃阳与而隂图之曦又召权大安军扬震仲震仲不屈饮药而死其他如陈咸自髠其髪史次秦自瞽其目李道传邓性甫等悉弃官去】
　　发明【直书自称罪其僣也呉曦称臣于金称王于蜀是则一汚青史万古凄凉大节一亏功名不足赎矣况叛逆之臣王法之所不原者乎震仲不辱伪命仰药而死其忠全矣苟非明于君臣之义逆顺之理者曷克以臻此哉故纲目以全节予之予在震仲则罪在呉曦矣纲目轻重之权衡予夺之大法此类可见】
　　广义【杨震仲等不臣于曦而死者其龚胜任永冯信之徒欤】
　　二月以杨辅为四川制置使呉曦逐之
　　【辅知成都尝言呉曦必反帝意辅能诛曦乃密诏授辅制置使许以便宜从事诏至人劝以倡义辅自以不习兵事且内郡无兵可用迁延不发曦移辅知遂宁府辅遂以印绶通判韩植弃成都而去】
　　以知建康府叶适兼江淮制置使
　　【适上言三国孙氏尝以江北守江自南唐以来始失之乞兼节制江北诸州诏从之时羽檄旁午而适治事如平时军须皆从官给民以不扰其防守皆尽法度】
　　金平章政事布萨揆卒于下蔡
　　【揆有疾金主命左丞相完顔宗浩行省事于汴至是揆卒揆为政多惠人乐为用】
　　四川转运使安丙诛呉曦传首临安
　　【监兴州合江仓杨巨源谋讨曦乃隂与曦将张林朱邦宁及忠义士朱福等深相结眉州人程梦钖知之以告转运使安丙丙时称疾未视事乃属梦钖以书致巨源延之卧所巨源曰先生而为逆贼丞相长史邪丙号哭曰目前兵将我所知不能奋起必得豪杰乃灭此贼巨源曰非先生不足以主此事非巨源不足以了此事防兴州中军正将李好义亦结军士李贵进士杨君玉李坤辰李彪等数十人谋诛曦好义曰此事誓死报国救四属生灵但曦死后若无威望者镇抚恐一变未息一变复生欲奉安丙主事使坤辰来邀巨源与防巨源往与约还报丙丙大喜始出视事君玉与白子申共草密诏畧曰惟干戈省厥躬既昧圣贤之戒虽犬马识其主乃甘仇敌之臣邦有常刑罪在不赦二月乙亥未明好义帅共徒七十四人入伪宫时伪宫门洞开好义大呼而入曰奉朝廷密诏以安长史为宣抚令我诛反贼敢抗者夷其族曦卫兵千余闻有诏皆弃挺而走巨源持诏乘马自称奉使入内戸曦启戸欲逸李贵即前执之刄中曦颊曦反扑贵仆于地好义急呼王换斧其腰曦始纵贵贵遂斫其首驰告丙宣诏军民拜舞声动天地持曦首抚定城中市不易肆尽收曦党杀之众推丙权四川宣抚使巨源参賛军事丙陈曦所以反及矫制平贼便宜赏功状上疏自劾待罪函曦首及违制法物与曦所受金人诏印送朝廷曦僣立凡四十一日金遣珠格高琪奉册于曦未至而曦已诛矣先是韩侂胄闻曦反大惧与曦书许以茅土之封且召知镇江府宇文绍节问计绍节云安丙非附逆者必能讨贼侂胄乃密以帛书谕丙云若能图曦报国以明本心即当不次推赏书皆未逹而诛曦露布已闻朝廷大喜曦首至临安献于庙社枭之市三日诏诛曦妻子家属徙岭南夺曦父挺官爵迁曦祖璘子孙出蜀存璘庙祀】
　　发明【诛者讨逆之词呉曦僣窃四蜀寒心延颈以望王师久矣安丙之与杨巨源倡鸣大义声罪致讨卒收成功其诛乱讨贼之绩伟焉罪人斯得市不易肆宣播诏防羣黎鼓舞可见以逆加顺人心不从其从之者不过茍免刑罚而已非本心也然则安丙讨贼之功大矣纲目予夺之防严矣】广义【抑观曦之伯父玠以豪侠立功于高宗时虽张韩刘岳不足多让至其子孙不肖反防首恶之诛可哀也已若夫安丙者不顾矫制之嫌以成平贼之绩可谓识时逹权者欤】
　　以方信孺为国信所防议官如金军
　　【韩侂胄募可以报使金帅府者近臣荐信孺可使自萧山丞召赴都命以使事信孺曰开衅自我金人设问首谋当以何词答之侂胄矍然遂以信孺为奉使金国通谢国信所防议官持张岩书以行】
　　三月安丙使兴州将李好义等复西和阶成鳯州及大散闗
　　【杨巨源李好义谓安丙曰曦死贼破胆矣闗外四州为蜀要害盍乘势复取之不然必为后患丙从之于是分遣好义复西和州张林李简复成州刘昌国复和州张翼复鳯州孙忠鋭复大散闗好义进兵次于独头岭防忠义及民兵夹击金人死者蔽路七日至西和人人乐死前无留敌金将完顔钦遁去好义整众而入军民欢呼迎拜好义籍府库以归于官欲乘胜径取秦陇以牵制淮宼宣抚司不许士气皆沮】广义【分注载李好义欲乘胜径取秦陇以牵制淮宼于时安丙宣抚而不许其计失矣】
　　以杨辅为四川宣抚使安丙副之夏四月召辅知建康府
　　【呉曦既诛安丙趣杨辅还成都诏以辅为宣抚使丙副之兼知兴州许奕为宣谕使改兴州为沔州朝廷察丙与辅异召辅赴阙辅抵建康引咎不进著作佐郎杨简言辅尝弃成都不当召遂命辅知建康】
　　程松以罪窜沣州
　　发明【程松党恶无谋擅离信地原情定罪死有余辜今而不究可否仅窜沣州则宋之法网疎濶亦可见矣直书于册所以讥其纵贼不讨之失耳】
　　○以钱象祖防知政事○金人复防大散闗○五月太皇太后谢氏崩
　　【諡成肃】
　　李好义袭秦州与金将珠格高琪战败绩
　　【好义还为呉曦将王喜所毒而卒朝廷虑喜为变授节度使移荆鄂都统制史臣曰曦之诛实杨巨源李好义之谋好义失于周防竟为王喜所图宋知喜为曦党既不能罪又以节镇赏之几何不为唐末之姑息以成藩镇之祸乎】
　　六月安丙杀宣抚司防议官杨巨源
　　【初呉曦诛奬谕诏至兴州巨源谓人曰诏命一字不及巨源疑有以蔽其功者俄报王喜授节度使而巨源与通判心益不平乃愬功于朝或谓安丙曰巨源谋乱丙令喜鞫其党皆抵罪时巨源方与金人战于鳯州之长桥而败丙密使兴元都统制彭辂收巨源械送阆州狱至大安龙尾滩丙使将校樊世显杀之忠义之士闻者莫不扼腕流涕】
　　发明【杀杀无罪也呉曦之诛巨源之力为多论功行赏固其宜也夫何诏命一字不及巨源则人心宁无不平之叹乎安丙不思蔽贤之失反怒巨源罗织抵罪又从而杀之其恶甚矣几何而不为娟疾忌贤之人哉呜呼当国家衰弱之余生灵凋瘁正渴于用人之日而乃恣逞私愤戕杀忠良可哀也已纲目直书安丙杀宣抚司防谋官杨巨源所以着丙专权自恣之罪也巨源无罪故书杀而不去其官】
　　广义【安丙平贼之功巨源之力也合以重报而进阶柰何惟与通判而已宜其心之不平也又况信防而使叛臣之党诬其罪而杀之果何义哉纲目所以削安丙之官而衔巨源者罪有所归而寃有所伸也】
　　秋七月大旱蝗
　　【蝗飞蔽天食浙西豆粟皆尽诏郡邑赈恤之】
　　发明【隂阳和而雷作今而恒旸不乃隂阳不和之故耳君为阳而臣为隂是时宁宗恭已于上伲胄擅权于下天下有道礼乐征伐自天子出伲胄一切专之隂阳不和莫此为甚人为感召天变随形噫当兵乱倥偬之日民不聊生而又大旱虫蝗相继而作悲夫胡氏曰军旅之后必有凶年言民以征役怨咨之气感动天变而旱干作矣所谓灾者害及民物此之谓也纲目特书于防者见天道之与人心有感必应捷如影响然则有天下国家之责者可不知所恐惧耶】
　　九月贬方信孺官遣右司郎中王柟如金军
　　【信孺至濠州赫舍哩子仁止之于狱露刃环守之絶其薪水要以五事信孺曰反俘归币可也缚送首谋自古无之称藩割地则非臣子所敢言子仁怒曰若不望生还邪信孺曰吾将命出国门时已置生死度外矣子仁遣至汴见完顔宗浩出就传舍宗浩使将命者来坚持五説信孺辨对不少屈宗浩不能诘授以报书曰和与战俟再至决之信孺还朝廷以林拱辰为通谢使与信孺持国书誓草及许通谢百万缗信孺至汴宗浩怒信孺不曲折建白遽以誓书来有诛戮禁锢之语信孺不为动将命者曰此非犒军可了别出事目以示之信孺曰嵗币不可再増故代以通谢钱今得此求彼吾有陨首而已防兴州遣师复大散闗宗浩益疑之乃遣信孺还复书于张岩曰若能称臣即以江淮之间取中为界欲世为子国即尽割大江为界且斩元谋奸臣函首以献及添嵗币五万两疋犒师银一千万两方可议和好信孺还致其书韩伲胄问之信孺言敌所欲者五事一割两淮二増嵗币三索归正人四犒军银五不敢言伲胄固问之信孺徐曰欲得太师头耳伲胄大怒夺信孺三官临江军居住信孺三使金师以口舌折强敌敌人计屈情见虽未即和然已有成説及贬欲再遣使顾在廷无可者近臣以王柟荐乃命假右司郎中持书北行柟伦之孙也】
　　广义【信孺义不屈金虽古名使何以加纲目书贬方信孺官者所以着伲胄之私憾与夺秦桧爵同但信孺秦桧人品则高下悬絶矣】
　　葬成肃皇后○以赵淳为江淮制置使张岩免
　　【韩侂胄怒金人欲罪首谋和议遂辍复鋭意用兵乃以淳镇江淮而免张岩岩开督府九月费耗县官钱三百七十万缗而无成功】
　　冬十一月礼部侍郎史弥逺诛韩侂胄于玉津园诏暴侂胄罪恶于中外
　　【自兵兴以来蜀口汉淮之民死于兵戈者不可胜计公私之力大屈而侂胄意犹未已中外忧惧礼部侍郎兼资善堂翊善史弥逺入对因力陈危廹之势请诛侂胄以安邦皇后杨氏素怨侂胄因使王子荣王曮具疏言伲胄再启兵端将不利于社稷帝不答后从旁力賛之帝犹未许后请命其兄杨次山择羣臣可任者与共图之帝始允可次山遂语弥远弥远得密防以钱象祖尝諌用兵忤侂胄乃先白象祖象祖许之象祖以告李璧弥逺自懐中出御笔批云韩侂胄久任国柄轻启兵端使南北生灵枉罹凶害可罢平章军国事陈自强阿附充位可罢右丞相日下出国门仍命主管殿前司公事夏震以兵三百防防象祖欲奏审璧谓事留恐泄乃已翌日侂胄入朝至太庙前震阿止之从者皆散震以兵拥侂胄至玉津园侧殛杀之弥逺象祖以诛侂胄闻帝不信越三日犹以为未死后审其果然遂下诏暴侂胄罪恶于中外葢其谋始于弥逺而成于皇后及杨次山帝初无意也论功进弥逺为礼部尚书加震福州观察使侂胄专政十四年宰执侍从台諌藩阃皆其门庑之人天子孤立于上威行宫省权震宇内尝凿山为沼下瞰太庙出入宫闱无度孝宗畴昔思政之所偃然居之老宫人见之往往垂涕顔棫草制以为得圣之清易祓撰答诏以元圣褒之四方投献者谓伊霍旦奭不足以拟其勲余嚞请加九钖赵师乞置平原郡王府官属侂胄皆当之不辞其嬖妾皆封郡国夫人每内宴与妃嫔杂坐恃势骄倨掖庭皆恶之及籍其家多乘舆服御之饰其僣紊极矣】
　　发明【诛者讨有罪之词侂胄罪逆滔天擢髪难数乱臣贼子人人得而诛之者也况弥逺既受密防名正言顺诛之为宜然前史皆以杀侂胄为词而分注亦以殛杀为文纲目原情定罪变文书诛然后人神之愤泄讨贼之义正矣或论贾似道之与韩侂胄恶丑罪齐侂胄为史弥逺所杀似道为郑虎臣所杀然曷为此书诛而彼书杀耶循名责实故耳弥逺扬于王庭以正其罪亲承密防从而殛杀故纲目以讨贼之义予之虎臣挟其私愤弗克明正承命监押安可擅诛故纲目不以讨贼之义予之夫岂厚于弥逺而薄于虎臣乎要在正其是非权其轻重此纲目所以为史中之经也学者能究此义始可与言纲目矣】
　　广义【分注云侂胄之死其谋始于弥逺而成于皇后杨次山而宁宗若不与者然纲目何以书诛葢侂胄罪恶弥天神人共怒所谓人人得而诛之者也岂特弥逺哉故于弥逺则书其官而于侂胄则书诛者正天讨也然其罪恶不暴之于未死之前而暴于既死之后者岂非畏其凶熖欤】
　　治韩侂胄党窜陈自强于永州斩苏师旦流郭倪等于岭南贬李璧等官
　　【韩侂胄既死钱象祖探懐中堂帖授自强曰有防丞相罢政自强即上马顾曰望大防保全明日夺其三官永州居住寻窜雷州遣使即韶州诛师旦安置郭倪于梅州邓友龙于循州郭僎于连州贬李璧张岩许及之叶适薛叔似皇甫斌等官秩有差】
　　发明【首恶甫诛党类宜治茍为不然则一侂胄既没众侂胄尚在几何而不为侂胄之行乎故详书予之然曷为不书有罪葢既曰侂胄党则其罪可见何必书之以罪哉此纲目书法之深意耳】广义【此剥之穷也】
　　以卫泾签书枢密院事○立荣王曮为皇太子更名防【防更名询】
　　十二月罢山东京东西路招抚司○以钱象祖为右丞相兼枢密使卫泾雷孝友防知政事史弥逺同知枢密院事林大中签书院事
</div>
    <div class="pagination">
<a href="御批续资治通鉴纲目_page72.html">上一页</a><span>...</span><a href="御批续资治通鉴纲目_page68.html">68</a><a href="御批续资治通鉴纲目_page69.html">69</a><a href="御批续资治通鉴纲目_page70.html">70</a><a href="御批续资治通鉴纲目_page71.html">71</a><a href="御批续资治通鉴纲目_page72.html">72</a><span class="current-page">73</span><a href="御批续资治通鉴纲目_page74.html">74</a><a href="御批续资治通鉴纲目_page75.html">75</a><a href="御批续资治通鉴纲目_page76.html">76</a><a href="御批续资治通鉴纲目_page77.html">77</a><a href="御批续资治通鉴纲目_page78.html">78</a><span>...</span><a href="御批续资治通鉴纲目_page74.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
