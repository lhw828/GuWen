<!DOCTYPE html>
<html>
<head>
    <meta charset="UTF-8">
    <title>御批资治通鉴纲目 - 第 191 页/共 243 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御批资治通鉴纲目 - 第 191 页/共 243 页</h1>
    <div class="content">　　十二月以宦者为宫市使
　　【先是宫中市外间物令官吏主之随给其直比嵗以宦者为使谓之宫市置白望数百人抑买人物以红紫染故衣败缯尺寸裂而给之仍索进奉门戸及脚价钱名为宫市其实夺之尝有农夫以驴负柴宦者称宫市取之又就索门戸农夫曰我有父母妻子待此然后食今以柴与汝不取直而归汝尚不肯我有死而已遂殴宦者街吏擒以闻诏黜宦者赐农夫绢十匹然宫市亦不为之改谏官御史数谏不聴徐州节度使张建封入朝具奏之上颇嘉纳以问判度支苏弁弁希宦者意对曰京师防手万家无土著生业仰宫市取给上信之故凡言宫市者皆不听】质实【苏弁武功人世孙之孙土著注见汉武帝元狩元年】
　　发眀【以四海九州而奉一人则凡膳羞服御之物其所以供上之用者皆有常职歴代以来未闻阙事至徳宗始以宦者取物扵市遂至豪夺白取雠怨扵民虽谏官御史交章论列方镇京尹抗疏奏陈而不之纳是岂为民父母之意哉书以宦者为宫市使是张官置吏白昼使之行刼扵通衢耳斯民何其重不幸耶】
　　【戊寅】十四年秋七月赵宗儒罢以郑余庆同平章事质实【郑余庆荥阳人絪之从孙】○八月初置神策统军
　　【时禁军戍邉者禀赐优厚诸将多请遥神策其军遂至十五万人】集览【禀赐禀力锦反与廪通欧阳氏曰古者给人以食取之扵仓廪故因称廪给廪赐】
　　九月以于頔为山南东道节度使集览【于頔于姓頔名也頔音徒歴反】质实【于頔代人山南东道节度注见汉献帝建安十二年襄阳】○吴少诚叛侵夀州考异【提要及尹氏发眀叛作反按凡例自下逆上曰反舍此之彼曰叛则此当从提要作反】质实【夀州注见齐主寳巻永元二年夀阳】○贬阳城为道州刺史
　　【太学生薛约师事司业阳城坐言事徙连州城送之郊外贬道州刺史城治民如治家赋税不登观察使数加诮让城自署其考曰抚字心劳征科政拙考下下观察使遣判官督其赋城自系狱判官大惊驰谒之城不复归判官辞去又遣他判官往案之判官载妻子行中道逸去】质实【连州注见隋文帝开皇十四年山阳道州注见中宗嗣圣七年】
　　【己夘】十五年春宣武节度使董晋卒军乱杀留后陆长源【长源性刻急恃才傲物军中之晋卒长源知留后扬言曰将士弛慢日乆当以法齐之耳众皆惧或劝之发财以劳军长源曰我岂效河北贼以钱买健儿求节钺邪军中怨怒作乱杀长源监军俱文珍以宋州刺史刘逸凖久为宣武大将得众心召之逸凖引兵径入汴州众乃定遂以为节度使】质实【宋州注见汉后主延熈十八年】
　　以李锜为浙西观察使诸道盐铁转运使
　　【李齐运受李锜赂数十万荐之扵上故用之锜刻剥以事进奉上由是恱之锜又以馈遗结权贵恃此骄纵无所忌惮布衣崔善贞诣阙上封事言宫市进奉及盐铁之因言锜不法事上械送锜锜生瘗之逺近闻之不寒而栗锜复欲为自全计増广兵众选有力善射者谓之挽彊胡奚杂类谓之蕃落给赐十倍他卒判官卢坦屡谏不悛与幕僚李守约等皆去之范氏曰徳宗本恶崔善贞直言故使李锜甘心焉钳天下之口而长奸臣之威实朝廷杀谏者非锜杀告者也】集览【胡奚胡北狄也奚注见陈宣帝大建十三年】质实【浙西观察使注见宪宗元和二年杭州李锜注同上年】
　　三月吴少诚冦唐州质实【唐州注见齐武帝永眀五年泚阳】○秋八月以上官涗为陈许节度使
　　【吴少诚遣兵掠临颍涗遣大将王令忠将兵三千救之败没少诚遂围许州营田副使刘昌裔募勇士千人凿城出击破之兵马使安国宁谋翻城应少诚昌裔以计斩之召其麾下人给二缣伏兵要巷见持缣者悉斩之无得脱者】集览【上官涗上官复姓注见汉桓帝延熹二年涗其名也音始锐反】质实【临颍一统志云汉之县名属颍川郡以在颍水之上故名隋属许州唐属溵州贞元初仍属许州宋金元俱仍旧名国朝因之改属开封府】
　　以韩宏为宣武节度使
　　【刘逸凖卒军中思刘元佐之恩推其甥兵马使韩宏为留后诏以为节度使宏将兵识其材鄙勇怯指顾必堪其事先是少诚遣使与逸凖约共攻陈许使者数辈犹在馆宏悉驱出斩之选卒三千击许下少诚由是失势宣武军自元佐卒凡五作乱宏召唱者及其党三百人数而斩之自是至宏入朝二十年士卒无一人敢讙呼扵城郭者】质实【韩宏滑州匡城人】
　　诏削夺吴少诚官爵令诸道进兵讨之
　　【诸军讨吴少诚者既无统帅进退不一自溃扵小溵水委弃器械资粮皆为少诚所有扵是始议置招讨使】集览【小溵水溵通作防亦作隐音扵斤反水出颍川阳城少室山东入颍】质实【小溵水注见顺宗永元元年溵水】
　　冬十二月中书令咸宁王浑瑊卒考证【分注当书諡忠武　谨按唐书浑瑊与李晟同諡忠武通鉴扵瑊独不着諡何也夫瑊解奉天之围晟收复京城且晟破贼时瑊亦进取咸阳其功固不相下瑊尝谓晟秉义执志临事不可夺虽知晟莫若瑊然瑊之秉义执志固可知也尚结賛曰唐之名将李晟与浑瑊耳两王名播戎狄諡忠武诚非虚美分注补书辉映史册宜哉】
　　【瑊性谦谨虽位穷将相无自矜大之色毎贡物必躬自阅视受赐如在上前上还自兴元虽一州一镇有兵者皆务姑息瑊毎奏事不輙私喜曰上不疑我故能以功名终】质实【咸宁县名注见汉髙帝十年万年兴元府名注见周赧王四年汉中】
　　【庚辰】十六年春二月以韩全义为蔡州招讨使
　　【全义本出神策军中尉窦文玚爱之荐扵上使统诸军讨吴少诚十七道兵皆受节度】质实【蔡州注见汉光武建武十九年汝南】
　　夏四月姚南仲入朝
　　【义成监军薛盈珍有宠欲夺节度使姚南仲军政南仲不从由是有隙屡毁南仲扵上上疑之又遣小吏程务盈奏南仲罪牙将曹文治追及扵长乐驿杀之自作表雪南仲之寃且首専杀之罪遂自杀驿吏以闻上异之征盈珍入朝南仲亦请入朝待罪上召见问曰盈珍扰卿邪对曰盈珍不扰臣但乱陛下法耳且天下如盈珍辈何可胜数虽使羊杜复生亦不能行恺悌之政成攻取之功也上黙然竟不罪盈珍仍使掌机密盈珍又言南仲恶政皆幕僚马少微賛之诏贬少微江南官遣中使送之推坠江中而死范氏曰徳宗之心常与宦者为一故虽妄言必聼之疎羣臣而外之故虽有实言而人杀身以眀之亦不信也是以其害如木之有蠧人之有膏肓之疾蠧深则木不可攻疾乆则与身为一必俱亡而后已可不为深戒哉】集览【羊杜羊祜字叔子杜预字元凯皆西晋武帝时人膏肓之疾注见晋愍帝建兴四年】质实【义成军名注见懿宗咸通十年陛下注见汉光武建武二十七年】
　　五月韩全义与淮西兵战于溵南大溃
　　【全义素无勇畧専以巧佞货赂结宦官得为大帅毎议军事监军数十人争论纷然不决而罢士卒乆屯沮洳之地天暑病疫全义不存抚人有离心与淮西战锋镝未交诸军大溃退保五楼】集览【沮洳之地诗汾沮洳篇注沮子预反洳如预反文公传曰沮洳水浸处下湿地也按韩愈南山诗春阳为沮洳乃皆音平声】质实【溵南溵水之南注见顺宗永贞元年五楼或疑地名未详处所姑缺】
　　于頔奏贬元洪为吉州长史
　　【山南东道节度使于頔因讨淮西大募战士缮甲厉兵聚敛货财有据汉南之志诬邓州刺史元洪赃罪上为之流端州頔复表洪责太重上复以洪为吉州长史又怒判官薛正伦奏贬之比敇下頔怒已解复奏留为判官上一一从之范氏曰徳宗初有削平藩镇之志其眀断似刚其不畏似勇然非实能刚勇也夫刚有血气之刚有志气之刚夫勇有匹夫之勇有天下之勇此二者不可不察也始盛而终衰壮锐而老消血气之刚也其静也正其动也徤志气之刚也血气之刚可挫也志气之刚不可挫也不度可而为不虑后而发匹夫之勇也居之以徳行之以义天下之勇也匹夫之勇可怯也天下之勇不可怯也是故至刚与大勇人君不可不养也徳宗初欲有为血气之刚匹夫之勇也其出易则其屈必深其发轻则其挫必亡是以其终怯畏如此之甚也胡氏曰圣人喜怒在物而不在己众人喜怒在己而不在物惟喜怒在物故登十六相流四凶若持衡悬镜若用尺度轻重妍长短我无与焉是以其徳行其威立而天下服惟喜怒在己故忠贤则恶忌疎斥之跋扈则畏下抚绥之宜刚而柔宜怯而勇奋然而断乃不当断者也愓然而惧乃不当惧者也使其知持志之方义理是慿岂有此患乎】集览【妍妍坚反美好也充之反丑也陆机文赋妍好恶防扈犹言彊梁汉质帝目梁冀曰此跋扈将军也注见质帝本初元年】质实【吉州注见晋安帝元兴元年邓州注见周赧王十四年穰端州注见梁武帝太清二年髙要藩镇注见肃宗上元二年十六相注见建中元年元凯四凶注见中宗嗣圣九年】
　　书法【废置不书所自书所自皆讥也书王鳯奏以陈汤为中郎汉成帝建始四年讥在下也此书于頔奏贬元洪是年讥在上也帝扵元洪頔欲罪则罪之欲轻则轻之扵薛正伦頔欲贬则贬之欲留则留之初年之刚气至是消沮尽矣书曰于頔奏所以深病徳宗也】
　　徐泗濠节度使张建封卒
　　【张建封镇彭城十余年军府称治病笃累表请代诏以韦夏卿为行军司马敇下建封已卒军士为变刼建封子愔令知军府事杀留后及大将数人械系监军上闻之以李为宣慰使至召将士宣朝旨谕以祸福脱监军械使复其位】质实【彭城郡名注见秦始皇二十八年韦夏卿京兆万年人司马官名注见陈宣帝大建九年六卿李江夏人邕之从孙】
　　永州刺史阳履免考异【提要永作栁】
　　【湖南观察使吕渭奏发履赃贿三司鞫之对曰所敛物已市马进之矣诘马主为谁马齿防何对曰马主东西南北之人今不知所之按礼齿路马有诛故不知其齿上恱其进奉之言免官而已】集览【按礼齿路马有诛按据也礼周礼也齿路马有诛记曲礼之文也注见汉文帝六年礼不敢齿君之路马】质实【永州注见晋武帝太康元年零陵湖南观察使注见宋文帝元嘉十六年衡阳吕渭河中人】书法【刺史免未有书者此其书何讥进奉也扵是履犯赃贿三司鞫之则曰市马进奉矣上闻此言第免之帝之眷眷扵进奉者如此特书病之也】
　　以张愔为徐州团练使
　　【张愔表求旄节朝廷不许加淮南节度使杜佑兼徐泗濠节度使使讨之前锋济淮而败佑不敢进朝廷不得已除愔团练使后名其军曰武宁以愔为节度使】集览【旄节汉书顔师古注节所以为信也以竹为之柄长八尺以旄牛尾为其旄三重按石林燕语曰国朝节度使所持节以金铜叶为之盘加红丝为龙旄受赐者藏扵公宇其私室别为堂名曰节堂毎朔望次日祭之号衙日又节钺注见兴元元年】质实【淮南节度注见汉武帝元朔五年淮南国徐泗濠节度注见贞元四年淮水名注见汉景帝三年武宁军名注见秦始皇二十八年彭城】
　　以李藩为秘书郎
　　【初张建封之疾病也濠州刺史杜兼隂图代之疾驱至府幕僚李藩曰仆射疾危如此公宜在州防遏来欲何为不速去当奏之兼错愕径归及是兼诬奏藩摇动军情上大怒密诏杜佑杀之佑素重藩出诏示之藩神色不变佑曰吾已密论用百口保君矣上犹疑之召藩诣长安望见其仪度安雅乃曰此岂为恶者邪即除秘书郎胡氏曰古今之事一也观古事而是非眀处今事而得失乱者何也有意与无意也其扵渉己不渉己者亦然李藩从下士来未有向背徳宗视之犹日方中也使虚心平意照临百官毎毎如此虽不中不逺矣然非格物致知何以啓进此之途非彊恕求仁何以克安此之居故自天子至扵匹夫必眀夫大学之道而后可也】集览【错愕注见汉眀帝永平十四年】质实【仆射官名注见秦始皇三十四年李藩赵州人长安县名注见汉恵帝五年】
　　书法【扵是杜兼奏藩摇动众心上欲杀之既而见藩仪度曰此岂为恶者邪遂改今命纲目前书以窦文场霍僊鸣为防军中尉此书以李藩为秘书郎下书以齐总为衢州刺史不行皆幸之也徳宗本心天理扵此有未尽晦者故喜书之】
　　秋七月吴少诚袭韩全义扵五楼全义大败走保陈州质实【陈州注见周赧王三十六年】○九月以李元素为义成节度使质实【李元素京兆万年人】
　　【义成节度使卢羣卒贾耽曰凡就军中除节度使必有爱憎向背喜惧者相半故众心不安自今愿陛下只自朝廷除人庶无他变上以为然故有是命】
　　贬郑余庆为郴州司马
　　【余庆与戸部侍郎于防素善防所奏事余庆多劝上从之上以为朋比贬之】集览【于防姓名也防普眉反朋比同门曰朋阿党曰比比音毘至反】质实【郴州注见楚义帝元年于防代人】
　　以齐抗同平章事质实【齐抗瀛州髙阳人】○冬十月赦吴少诚复其官爵
　　【吴少诚引兵还蔡州先是韦臯闻诸军讨少诚无功请以浑瑊贾耽为元帅统诸军若重烦元老则臣请以精锐万人下巴峡以剪凶逆不然因其请罪而赦之罢两河诸军以休息公私亦策之次也若少诚一旦为麾下所杀又当以其官爵授之则是除一少诚生一少诚为患无穷矣贾耽言扵上曰贼意亦望恩贷恐须开其生路上然之防少诚致书监军求昭洗监军奏之诏赦少诚韩全义至长安窦文玚为掩其败迹上礼遇甚厚全义称足疾遣司马崔放入对放为全义谢无功上曰全义能招来少诚其功大矣何必杀人然后为功邪】质实【巴峡二州名巴州注见汉献帝建安十九年巴东峡州注见朱眀帝泰始三年三峡麾下注见汉献帝建安十四年】
　　书法【少诚书叛书讨矣又书袭败全义矣未闻其上表谢罪也而遽赦之复其官爵不振甚矣书病唐也】
　　发眀【书吴少诚反侵夀州又书冦唐州又书削官进讨则是少诚叛逆之罪不可赦也书韩全义为招讨使又书韩全义与战大溃又书大败走保陈州则是全义偾军之罪不可逭也夫少诚背叛既不能讨全义失律又不能诛卒之少诚复官而全义付之不问徳宗缪政如此曾不自知愧耻然则书赦吴少诚复其官爵不知前日削之也何为而削今日复之也何为而复参考观之义自见矣】
　　以郑儋为河东节度使
　　【上择可以代儋者以严绶尝以幕僚进奉记其名即用为河东行军司马】质实【河东节度注见周赧王十二年蒲坂】












　　御批资治通鉴纲目卷四十七下
<史部,史评类,御批资治通鉴纲目>
　　钦定四库全书
　　御批资治通鉴纲目卷四十八
　　【起辛巳唐德宗贞元十七年尽戊戍唐宪宗元和十三年】凡十八年
　　【辛巳】十七年夏五月朔日食质实【日食注见新莽天凤元年】○以髙固爲朔方节度使
　　【朔方节度使杨朝晟防秋于宁州疾亟谓僚佐曰朔方命帅多自本军虽狥众情殊非国体宁州刺史刘南金练习军旅宜使摄行军事比朝廷择帅必无虞矣时李朝宷以神策军戍定平上遣髙品薛盈珍赍诏诣宁州曰朝宷所将本朔方军今将并之以壮军势以朝宩爲使南金副之何如诸将皆奉诏都虞候史经言于众曰李公命收弓刀而送甲胄二千军士曰李公欲纳麾下二千爲腹心吾辈妻子其可保乎经夜造南金欲奉以爲帅南金曰节度使固我所欲然非天子之命则不可军中岂无他将诸军不愿朝宷爲帅宜以情告敇使若操甲兵乃拒诏也命闭门不纳军士去诣兵马使髙固固逃匿搜得之固曰诸军能用吾言则可众曰惟命固曰毋杀人毋掠金帛众曰诺乃共诣监军请奏之众曰刘君必挠吾事诈称监军命召计事至而杀之上闻之追还朝宷制书复遣盈珍徃诇军情盈珍遂以上防命固知军事固宿将以寛厚得众前使忌之置于散地同列多轻侮之及起爲帅一无所报复由是军中遂安】集览【髙品宦官名也有内侍殿头内侍髙品内侍髙班内侍黄门】质实【朔方郡名注见汉武帝元朔元年宁州注见肃宗上元元年神防军注见建中四年定平按一统志本汉定安县地名唐初析置定平县】
　　【属邠州后属寜州宋属邠州元省之故城在庆阳府宁州南六十里麾下注见汉王邦三年】
　　成德节度使王武俊卒质实【成德节度注见汉光武建武九年常山以其子士眞代之】
　　秋九月韦臯大破吐蕃于雅州
　　【初吐蕃宼盐州又陷麟州敕臯出兵深入吐蕃以分其势臯遣将将兵二万分出九道破吐蕃于雅州转战千里凡防城七军鎭五焚堡百五十斩首万余级围维州及昆明城】质实【吐蕃西羌种名注见太宗贞观八年盐州注见兴元三年麟州注见宗开元九年雅州注见僖宗中和二年维州注见代宗大歴十四年昆明城未详处所按一统志唯四川行都司城西三百里有地名曰昆明本汉之定筰县属越嶲郡晋因之齐属防郡后废唐武德初置昆明县属嶲州唐末南诏爲香城郡宋时号贺头甸部属大理国元初爲落兰部至元中于黒白盐井置闰盐县于县置栢兴府罗罗斯慰司国朝因之初改爲栢兴千户所建昌卫后改爲盐井卫军民指挥使司四川行都司】
　　冬十月以韦臯爲司徒中书令赐爵南康王质实【南康一统志云县名本汉之贑县地三国吴置南安县晋太康间改南康县属南康郡刘宋以后因之隋初属防州大业初复爲南康郡之属县唐属防州宋属南安军元仍旧国朝因之改属南安府】
　　书法【德宗之篇藩鎭惟韩滉韦臯多予辞故备书之】
　　【壬午】十八年春正月吐蕃救维州韦臯击败之获其将【吐蕃遣其大相论莽热将兵十万解维州之围西川兵据险设伏以待之虏众大败擒论莽热士卒死者大半维州昆明竟不下引兵还遣使献论莽热上赦之】集览【论莽热莽热大相之名也论注见中宗嗣圣十七年诸论】
　　三月以齐总爲衢州刺史不行
　　【浙东观察使裴肃既以进奉得进总掌后务刻剥以求媚又过之擢爲衢州刺史给事中许孟容封还诏书曰衢州无他虞齐总无殊绩忽此超奬深骇羣情若有可录愿明书劳课然后超改以解众疑诏遂留中上召孟容奬之】质实【浙东观察使注见汉和帝永元元年防稽衢州注见宗开元十七年信安许孟容京兆长安人】
　　书法【不行矣其书何嘉徙义也总以刻剥取宠给事中许孟容封还诏书上召奬焉书交予之也】
　　秋七月诏百官毋得正牙奏事
　　【嘉王谘议髙本正牙奏事自理逋债诏自今毋得正牙奏事如有陈奏诣延英门请对议者以爲正牙奏事所以逹羣情讲政事本无知黜之可也不当因人而废事】质实【嘉州名注见僖宗中和元年正牙注见贞元元年】
　　书法【德宗粃政多矣前书诏六军与百姓讼府县毋得笞辱此书诏百官毋得正牙奏事皆失言也具文而贬义见矣】
　　发明【正牙奏事唐室之令典也髙本自理逋负黜之足矣德宗于忠贤弃犹土梗何爱一本而爲之改易朝章盖其私慝之心特借是而发故纲目但书诏百官毋得正牙奏事而不言所因则见其出于本心盖亦春秋推见至隐之法也尝观我太宗皇帝朝京畿民牟晖诣登闻诉家牧失猳豚太宗御笔赐千钱偿其直因语宰臣曰似此细事亦诉于朕览之大可笑也然四方枉塞之事达朕听者岂有不留意乎我太宗岂以一小民无知之故而遂爲之废登闻哉德宗乖僻乌足以语此其视我太宗帝王之度岂不万万相逺哉】
　　【癸未】十九年春三月以杜佑同平章事○迁献懿二祖于德明兴圣庙
　　【鸿胪卿王权请迁二祖每禘祫正太祖东向之位从之】集览【禘祫注见汉后主建兴十五年禘礼】质实【鸿胪卿注见髙祖武德七年】
　　以李实爲京兆尹质实【京兆府名注见宗开元十一年】
　　【实爲政暴戾上爱信之实恃恩骄傲荐引譛斥皆如期而効士大夫畏之侧目】
　　书法【唐之防未有书以爲京兆尹者于是始书书李实恶暴也唐书以爲京兆尹始此自是书京兆尹者七李实许孟容柳公绰韩愈薛元赏韦澳王徽惟李实爲讥焉】
　　夏六月以孙荣义爲右神防中尉考异【以下漏宦者二字据分注右字当作左字】
　　【荣义与右神防中尉杨志廉皆骄纵招权依附者众宦官之势益盛】
　　自正月不至于秋七月○齐抗罢○冬十月崔损卒○十二月以髙郢郑珣瑜同平章事○杖监察御史崔防流崖州
　　【建中初敇京城系囚季终委御史廵按有寃滥者以闻近岁北军移牒而已防遇下严察下吏欲陷之引入右神防军军使奏之上怒杖防四十流崖州】集览【防羽委反】质实【崖州注见汉武帝元鼎六年珠崖】
　　书法【书讥也崔防不谙近例公罪也擢爲御史寄以耳目而杖之而流之甚矣德宗心性常与宦官爲一不自知其罪之之过也直书讥之】
　　发明【御史风宪之职爲天子耳目自非清流不在兹选况以按囚而入北军既有旧制未爲大恶而德宗怒之如此者盖其与宦人爲一少触其意则急不容遏是以至此极耳书杖监察御史流崖州其恶甚矣士大夫尚可立其朝乎】
　　贬韩愈爲阳山令
　　【京兆尹李实务徴求以给进奉言于上曰今岁虽旱而禾苖甚美由是租棁皆不免人穷至壊屋卖瓦木麦苖以输官优人成辅端爲謡嘲之实奏辅端诽谤朝政杖杀之监察御史韩愈言京畿百姓穷困今年棁物徴未得者请俟来年遂坐贬】质实【阳山一统志云汉之县名属桂阳郡东汉省入含洭县晋复置属始兴郡梁属阳山郡隋属熈平郡唐属连州元属桂阳州国朝初因之省桂阳州以县属韶州府后改属连州广州府京畿注见太宗贞观五年】
　　书法【坐请寛赋也前书正月不雨至于秋七月而愈犹以此获罪聚敛之心累之也直书讥之】发明【无罪而杀士则大夫可以去此狐死悲之意也是时崔防既以察官杖流则君子可以见几而作矣况韩愈亦爲监察御史自可乞身而退既不能然遂以言事坐贬夫御史言事之职也有言责者不得其言则去愈既无负于言矣则夫致爲臣而去归隐丘园亦何不可之有阳山之行不必徃可也纲目书贬韩愈而不书其御史之官其亦爲贤者讳乎其亦惜其去之不早乎不然以言振职非失职也】
　　【甲申】二十年春正月以任廸简爲天德军防御使
　　【初天德防御使李景畧尝宴僚佐行酒者误以醯进廸简恐行酒者获罪彊饮之归而呕血军士闻之泣下及景畧卒遂欲奉以爲帅监军以闻诏从之】质实【天德军注见宪宗元和八年】
　　吐蕃賛普死
　　【弟嗣立】
　　秋八月以卢从史爲昭义节度使
　　【昭义节度使李长荣薨上遣中使以手诏授本军大将但军士所附者即授之时大将来希皓爲众所服中使以手诏付之希皓日此军取人合是希皓但作节度使不得若朝廷以一束草来希皓亦必敬事中使不可希皓固辞兵马使卢从史潜与监军相结超出伍曰从史请且勾当此军监军曰此固合圣防中使因取诏授之从史再拜舞蹈希皓亟囘挥同列北面称贺范氏曰藩鎭不顺未必人情之所欲也由朝廷御失其道而不能服其心是以致乱三军之士岂不恶夫上下之相陵犯欲得天子之帅而事之哉废置爵赏人主之柄也德宗不有而推以与人失其所以爲君矣岂非不能与贤人图事而至此乎】质实【昭义节度注见周赧王五十三年上党中使注见宗开元十五年】
　　九月太子有疾
</div>
    <div class="pagination">
<a href="御批资治通鉴纲目_page190.html">上一页</a><span>...</span><a href="御批资治通鉴纲目_page186.html">186</a><a href="御批资治通鉴纲目_page187.html">187</a><a href="御批资治通鉴纲目_page188.html">188</a><a href="御批资治通鉴纲目_page189.html">189</a><a href="御批资治通鉴纲目_page190.html">190</a><span class="current-page">191</span><a href="御批资治通鉴纲目_page192.html">192</a><a href="御批资治通鉴纲目_page193.html">193</a><a href="御批资治通鉴纲目_page194.html">194</a><a href="御批资治通鉴纲目_page195.html">195</a><a href="御批资治通鉴纲目_page196.html">196</a><span>...</span><a href="御批资治通鉴纲目_page192.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
