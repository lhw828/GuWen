<!DOCTYPE html>
<html>
 <head>
  <meta charset="utf-8"/>
  <title>
   御批资治通鉴纲目 - 第 41 页/共 243 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   御批资治通鉴纲目 - 第 41 页/共 243 页
  </h1>
  <div class="content">
   【冯异与赤眉约期防战使壮士变服与赤眉同伏于道侧旦日赤眉使万人攻异前部异少出兵以救之贼见势弱遂悉众攻异异乃纵兵大战日昃贼气衰伏兵卒起衣服相乱赤眉不复识别众遂惊溃追撃大破之于崤底降男女八万人帝降玺书劳异曰始虽垂翅回谿终能奋翼渑池可谓失之东隅收之桑榆赤眉余众东向宜阳帝亲勒六军严陈以待之赤眉忽遇大军惊震乃遣刘防乞降曰盆子将百万众降陛下何以待之帝曰待汝以不死耳丙午盆子及丞相徐宣以下肉袒降上所得传国玺绶赤眉众尚十余万人帝令县厨皆赐食明旦大陈兵马临雒水令盆子君臣列而观之帝谓樊崇等曰得无悔降乎朕今遣卿归营勒兵鸣鼓相攻决其胜负不欲彊相服也徐宣等叩头曰臣等出长安东都门君臣计议归命圣徳今日得降犹去虎口归慈母诚惧诚喜无所恨也帝曰卿所谓铁中铮铮佣中佼佼者也赐樊崇等洛阳田宅帝怜盆子以为赵王郎中】集览【崤底崤山名今陜县东二崤是也底下也元和志云东崤至西崤三十五里在秦关之东汉关之西杜预曰在农渑池县西崤通作殽括地志云洛州永宁西北二十里古殽道也回谿在渑池之北俗名回坑东隅隅陬也东隅日出处也桑榆前书谷永曰太白出西方六十日法当参入今已过期尚在桑榆之间注桑榆谓晚也或作日入处也淮南子曰西日垂景在树端谓之桑榆传国玺绶玺王者印也绶帯也所以繋玺黄赤绶四采武都紫泥封盛以青囊白素裹两端无缝尺一版中约署衞宏曰秦以前以金银为方寸玺秦得和氏璧乃以玉为之螭兽纽在六玺之外李斯书其文曰受命于天既夀永昌号曰传国玺汉高定三秦子婴献之后王莾簒逆就元后取之莾败王宪得之李松入长安斩宪取玺送上更始更始奉赤眉赤眉立刘盆子盆子奉上光武后董卓作乱掌玺者投诸井孙坚入洛讨卓军于城南见井中有五色光坚乃浚井得玺袁术僣逆乃拘坚妻夺之时徐璆被徴诣京师道为术所刼后术死璆得玺还以上献帝汉以禅魏魏以禅晋前赵刘聪使刘曜入洛阳执晋怀取玺诣平阳后为石勒所并玺乃属勒勒为冉闵所灭玺属闵闵败玺存闵大将军蒋干干求救于晋谢尚时尚使戴施据枋头遂入邺助守绐干得玺以晋穆帝永和八年还建康又六玺注见灵帝中平六年雒水雒本作洛洛水出农上洛县岭山东北至河南巩县入河括地志云洛水源出庆州洛源县别于山南入渭铁中铮铮铮初耕反金声也铁中铮铮谓铁之防有刚利者佣中佼佼佼古巧反好也佣中佼佼言凡佣之人稍为胜者赵王郎中赵王名良汉同姓也王国置郎中掌宿卫执防】正误【佣中佼佼今按佼疑与狡通谓如佣作人中之狡猾者】质实【一统志云崤山名注见安帝元初二年回谿在河南府永宁县北六十里洛水源出西安府洛南县冡岭山东流经卢氏永宁宜阳洛阳偃师巩县入于河禹治水时神负书出于此】
　　书法【书传国玺绶何重国寳也书传国玺始此纲目凡国寳必书子婴奉玺符节以降则书秦乙未年得国玺绶则书是年张寔得玺献之则书晋帝建兴三年谢尚得传国玺献之则书穆帝永和八年盗窃梁传国玺归之于齐则书梁壬申年上皇遣使奉册寳如灵武则书唐宗天寳十五载册寳至自成都则书同上年唐遣使奉册寳如梁则书昭宣帝四年晋得传国寳则书五代辛巳年晋作受命寳则书戊戌年周更作二寳则书癸丑年终纲目书得玺三得寳一作寳二奉玺寳三窃玺一】
　　二月刘永立董宪为海西王张歩为齐王歩执伏隆杀之
　　【刘永闻伏隆至剧亦遣使立张歩为齐王歩贪王爵犹豫未决隆晓譬曰高祖与天下约非刘氏不王今可得十万户侯耳歩欲留隆与共守二州隆不听求得反命歩遂执隆而受永封隆遣间使上书曰臣隆奉使无状受执凶逆虽在困阨授命不顾愿以时进兵无以臣隆为念帝得隆奏召其父湛流涕示之曰恨不且许而遽求还也其后歩遂杀之延平陈氏曰伏隆之求还足以成命矣死而无憾安用且许之乎光武之言所以慰其父耳】集览【剧菑川国邑时张歩都此括地志云菑川剧县故城在青州夀光南三十里】质实【一统志云防隆东武人伏生十世孙剧汉之县名属北海郡曹魏省之故城在青州府夀光县西南三十里张歩琅琊不其人】
　　三月以伏湛为大司徒○涿郡太守张丰反彭宠自称燕王
　　【丰反与彭宠连兵朱浮以帝不自征彭宠上疏求救诏报曰度此反虏埶无久全其中必有内相斩者今军资未充故须后麦耳浮城中粮尽人相食会耿况遣骑来救浮乃得脱身走蓟城遂降于彭宠宠自称燕王】质实【涿郡注见帝更始二年蓟城即蓟县注同上年】
　　帝自将征邓奉夏四月奉降斩之考异【据二年书将军邓奉反而此上文书征则下当书奉降诛之误作斩】
　　【帝追奉至小长安与战大破之奉肉袒因朱祜降帝怜奉旧功臣且衅起吴汉欲全宥之岑彭耿弇谏曰邓奉背恩反逆暴师经年陛下既至不知悔善而亲在行阵兵败乃降若不诛奉无以惩恶于是斩之复朱祜位】集览【小长安聚落名衅起吴汉衅争端也去年吴汉狥南阳邓奉怒汉掠其乡里遂反击汉悔善悔过而向善】质实【一统志云朱祜南阳宛人】
　　冯异撃延岑破之岑走南阳关中平
　　【延岑既破赤眉即拜置牧守欲据关中时关中众冦犹盛各称将军据地拥兵多者万余人少者数千人冯异屯军上林苑中延岑引冦张邯任良共攻异异撃大破之诸营堡附岑者皆来降岑遂自武关走南阳时百姓饥饿道路断隔委输不至冯异军士悉以果实为粮诏拜赵匡为右扶风将兵助异并送缣谷异兵谷甚盛乃稍诛撃豪杰不从令者褒赏降附有功劳者悉遣诸营渠帅诣京师散其众归本业威行关中余防悉平】集览【为右扶风句絶为右扶风郡守】质实【武关注见周赧王四年南阳郡名注见秦二世三年】
　　吴汉围刘永将苏茂于广乐大破之
　　【汉率骠骑大将军杜茂等七将军围苏茂于广乐周建招集得十余万人救之汉迎与之战不利堕马伤膝还营建等遂连兵入城诸将谓汉曰大敌在前而公伤卧众心惧矣汉乃勃然裹创而起椎牛飨士慰勉之士气自倍旦日苏茂周建出兵围汉汉奋撃大破之茂走还湖陵】质实【一统志云杜茂南阳冠军人广乐县名未详沿革湖陵秦之县名属薛郡汉初仍旧后改为侯国东汉废之故城在兖州府鱼台县东六十里汉沛公攻湖陵即此】
　　睢阳人反城迎刘永盖延引兵围之○五月帝还宫是月晦日食○六月大将军耿弇撃延岑走之其将邓仲况以阴降
　　【仲况据阴县而刘歆孙龚为其谋主前侍中扶风苏竟以书説之仲况与龚降竟终不伐其功隠身乐道夀终于家】集览【阴县春秋谷伯国楚地阴国所迁秦汉为县属南乡郡隋改曰阴城宋陞光化军】质实【一统志云阴汉之县名属南阳郡晋属顺阳郡西魏置阴城县属鄼城郡后周郡废隋以县属襄州唐废为阴城镇宋置光化军领干徳县熈宁中军废改干徳为光化县元属襄阳府至本朝因之仍属襄阳府扶风郡名注见周显王八年岐县】
　　秋七月遣岑彭撃秦丰于邓破之进围黎丘别遣兵狥江东扬州平○睢阳人斩刘永以降诸将立其子纡复称梁王
　　【盖延围睢阳百日刘永苏茂周建突出将走鄼盖延追撃之急永将庆吾斩永首降苏茂周建共立永子纡为梁王】集览【鄼此鄼与南阳之鄼不同此音祚柯反字本作沛国县也今属亳州注见高帝六年】质实【一统志云邓城名本春秋邓国地南齐将曹虎镇此元魏孝文围之经月不下唐于此置临沮县又改邓城县宋废入襄阳后元兵围襄阳筑此于要津以絶其援故城在襄阳府城东北二十里黎丘城名在襄阳府宜城县东东汉书邔县下有此城鄼汉之县名属沛郡后省之故城在开封府永城县西南李竒曰此鄼音嵯非是萧何食邑】
　　冬十月帝如舂陵祠园庙质实【舂陵城名注见新莾地皇三年】○十一月还宫○李宪称帝
　　【置百官拥九城众十余万】
　　遣大中大夫来歙使隗嚣
　　【帝谓大中大夫来歙曰今西州未附子阳称帝道里阻逺诸将方务关东思西州方畧未知所在柰何歙曰臣尝与隗嚣相遇长安其人始起以汉为名臣愿得奉威命开以丹青之信嚣必束手自归则述自亡之势不足图也帝然之始令歙使于嚣嚣既有功于汉又受邓禹爵署其腹心议者多劝通使京师嚣乃奉奏诣阙帝报以殊礼言称字用敌国之仪所以慰籍之甚厚】集览【言称字每言语之间不称其名】质实【来歙南阳新野人】
　　【戊子】四年春遣邓禹将兵撃延岑破之岑奔蜀公孙述以为大司马○夏四月帝如邺遣吴汉撃五校于临平破之遣耿弇祭遵等讨张丰斩之弇遂进撃彭宠考异【据二年书渔阳太守彭宠反三年书涿郡太守张丰反则此斩字当作诛撃字当作讨】
　　【丰好方术有道士言丰当为天子以五防囊裹石繋丰肘云石中有玉玺丰信之遂反既当斩犹曰肘石有玉玺傍人为椎破之丰乃知诈仰天曰当死无恨上诏耿弇进撃彭宠弇以父况与宠同功又兄弟无在京师者不敢独进求诣雒阳诏报曰将军举宗为国功効尤着何嫌何疑而求徴况闻之更遣弇弟国入侍】集览【雒阳雒本作洛成周洛阳也在涧水东汉河南郡属县周公迁殷顽民是为成周鱼豢魏畧云光武以汉火行为水尅火故去水加佳其地在成臯西宛县北又注见周显王三年】质实【邺县名注见献帝建安十五年五校注见宣帝神爵元年】
　　六月帝还宫○秋七月如谯遣将军马武王霸围刘纡于垂恵董宪将贲休以兰陵降宪攻防之
　　【宪闻贲休以兰陵降自郯围之盖延及厐萌在楚请徃救之帝勅曰可徃捣郯则兰陵自解延等以贲休城危遂先赴之宪逆战而阳败退延等因防围入城明日宪大出兵合围延等惧遽出突走因徃攻郯帝让之曰间欲先赴郯者以其不意故耳今既奔走贼计已立围岂可解乎延等至郯果不能克而董宪遂防兰陵杀贲休】集览【贲休姓名章懐曰贲音奔前书季布贲赫注贲音肥兰陵县属东海郡今邳州县又沂州承县有兰陵山捣郯捣攻击之义也郯注见秦二世二年】质实【一统志云谯县名注见献帝建安十五年马武南阳湖阳人王霸颍阳人兰陵战国楚邑名即春秋时国也汉置兰陵县属东海郡置兰陵郡治承城隋罢郡置州大业中州县并废而徙兰陵县于承城属徐州唐复置州又改兰陵为承县贞颧中废州以县属沂州宋因之金属邳州后改承县为兰陵兴定中以县置峄州元初以州属益都路至元初以县省入至本朝初改州为县属兖州府】
　　八月帝如夀春遣将军马成撃李宪九月围舒集览【舒春秋舒国桐国之地汉属庐江唐改舒州宋陞安庆府郡县志云舒有五名曰舒曰龙舒曰庸舒曰舒鸠曰舒成其实一也春秋注庐江南有舒城舒城之南有龙舒案舒城今庐州县龙舒今安庆是也又注见献帝建安四年皖城】质实【夀春县名注见秦王政六年马成棘阳人】○以侯霸为尚书令【王莽末天下乱临淮大尹侯霸独能保全其郡帝徴霸防夀春拜尚书令时朝廷无故典又少旧臣霸明习故事録遗文条奏前世善政法度施行之】质实【临淮郡名注是新莽天四年侯霸河内密人】
　　冬十月帝还宫○隗嚣遣马援奉书入见
　　【隗嚣使马援徃观公孙述援与述旧同里闬相善以为既至当握手欢如平生而述盛陈陛卫以延援入交拜礼毕使出就舘更为援制都布单衣交让冠防百官于宗庙中立旧交之位述鸾旗旄警跸就车磬折而入礼飨官属甚盛欲授援以封侯大将军位賔客皆乐留援晓之曰天下雌雄未定公孙不吐哺走迎国士与图成败反修饰边幅如偶人形此子何足久稽天下士乎因辞归谓嚣曰子阳井底蛙耳而妄自尊大不如专意东方嚣乃使援奉书雒阳初到良久中黄门引入帝在宣徳殿南庑下袒帻坐迎笑谓援曰卿遨游二帝间今见卿使人大慙援顿首辞谢因曰当今之世非但君择臣臣亦择君矣臣与公孙述同县少相善臣前至蜀述陛防而后进臣臣今逺来陛下何知非刺客奸人而简易若是帝复笑曰卿非刺客顾説客耳援曰天下反覆盗名字者不可胜数今见陛下恢廓大度同符高祖乃知帝王自有眞也】集览【同里闬闬侯肝反闾也汝南平舆里门曰闬盖援述皆扶风茂陵人也故云都布单衣马援传注东观记曰都作荅荅布白叠布也南史高昌国有草实如茧中丝为细纑名曰白叠安子国人取以为布甚为輭白又史记荅布千匹注叠布也一曰都布单通作襌并音丹前书江充衣纱縠襌衣顔师古曰禅衣若朝服中单也二仪实録曰古者朝燕之服有中单交让冠旄骑本纪注秦文公时梓树化为牛以骑撃不胜或堕地髻解被髪牛畏入水秦因置旄头骑作先驱徐爰释疑曰乗舆黄麾内羽仗班弓箭左单右防执单者冠熊皮冠谓之旄头磬折庄子渔父篇夫子曲要磬折正义曰谓人曲体揖之若石磬之形也案磬一片黒石县在虡上撃之其形中曲垂两头言人要侧似也吐哺史记鲁世家周公戒伯禽曰我尝一沐三握髪一饭三吐哺起以待士犹恐失天下之贤人修饰边幅边畔也田有界畔布帛广曰幅修饰者言拘谫也顔师古曰若布帛之修整边幅也井底蛙言如蛙坐井中所见者小也庄子秋水篇井蛙不可以语于海者拘于墟也陛防谓陈列棨防于阶陛之下以为仪卫】正误【交让冠今按此盖讲賔主礼相见之冠】质实【马援茂陵人】
　　太傅褒徳侯卓茂卒○十二月帝如黎丘遣将军朱祜围秦丰岑彭撃田戎
　　【岑彭攻秦丰三嵗斩首九万余级丰余兵裁千人食且尽帝幸黎丘遣使招丰丰不肯降乃使朱祜等代岑彭围黎丘使岑彭傅俊南撃田戎】质实【岑彭南阳棘阳人傅俊襄城人】
　　公孙述遣兵屯陈仓隗嚣遣兵助冯异撃破之述遣使招嚣嚣斩其使
　　【公孙述聚兵数十万人积粮汉中又造十层楼船多刻天下牧守印章遣将军李育程乌将数万众出屯陈仓就吕鲔将徇三辅冯异迎撃大破之是时隗嚣遣兵佐异有功遣使上状帝报以手书曰将军南拒公孙之兵北御羌胡之乱是以冯异西征得以数千百人踯躅三辅防将军之助则咸阳已为他人禽矣如令子阳到汉中三辅愿因将军兵马鼓旗相当傥肯如言即智士计功割地之秋也其后公孙述数遣将间出嚣輙与冯异合势共摧挫之述遣使以大司空扶安王印绶授嚣嚣斩其使出兵撃之以故蜀兵不复北出】集览【将徇畧地曰徇又廵师宣令也踯躅犹踟蹰也复古编云踯躅住足也】质实【陈仓县名注见安帝元初二年】
　　发明【君子乐于成人之美故不以其终焉之恶而并没其始焉之善观纲目所书隗嚣遣兵助冯异与夫公孙述遣使招嚣嚣斩其使等语皆所以示予之之意也使嚣始终若此亦何不可之有惜哉】
　　以陈俊为泰山太守质实【陈俊南阳西鄂人泰山郡名注见秦始皇二十八年己丑】五年春正月帝还宫○遣来歙送马援归陇右【隗嚣与援共卧起问以东方事曰前到朝廷上引见数十每接燕语自夕至旦才明勇畧非人敌也且开心见诚无所隠防阔达多大节畧与高帝同经学博览政事文辩前世无比嚣曰卿谓何如高帝援曰不如也高帝无可无不可今上好吏事动如节度又不喜饮酒嚣意不怿曰如卿言反复胜耶】集览【大节畧案畧字当属下句无可无不可顔师古曰言唯其当而已胡氏曰此孔子自谓之言也以五字成文当浑全以防其意不当分析以求其义后世欲状人之通傥不泥者必曰无可无不可】
　　二月苏茂救垂恵马武王霸撃破之刘纡犇佼彊【苏茂将五校兵救周建于垂恵马武为茂建所败犇过王霸营大呼求救霸曰贼兵盛出必两败努力而已乃闭营坚壁军吏皆争之霸曰茂兵精鋭其众又多吾吏士心恐而捕虏与吾相持两军不一此败道也今闭营固守示不相援贼必乗胜轻进捕虏无救其战自倍如此茂众疲劳吾承其敝乃可克也茂建果悉出攻武合战良久霸军中壮士数十人断髪请战霸乃开营后出精骑袭其背茂建前后受敌败走霸武各归营茂建复聚兵挑战霸坚卧不出方飨士作倡乐茂雨射营中中霸前酒樽霸安坐不动军吏皆曰茂前日已破今易撃也霸曰不然苏茂客兵逺来粮食不足故数挑战以徼一时之胜今闭营休士所谓不战而屈人兵者也茂建既不得战乃引还营其夜周建兄子诵反闭城拒之建于道死茂犇下邳与董宪合刘纡犇佼彊】集览【捕虏马武为捕虏将军断髪断音短截也以示敢死战也开营后开营垒后门徼一时之胜徼幸也一时本传作一切注谓权时也】正误【徼一时之胜今按徼只训要求中庸行险以徼幸亦谓要求幸得如此也】质实【马武南阳湖阳人下邳县名注见高帝六年】
　　帝如魏郡质实【魏郡注见成帝绥和二年】○彭宠奴斩宠来降夷其族封奴为不义侯考异【提要此下有以郭伋为渔阳太守八字】
　　【彭宠妻数为恶夣又多见恠变卜筮望气者皆言兵当从中起宠以子后兰卿质汉归不信之使将兵居外无亲于中宠斋在便室苍头子密等三人因宠卧寐共着牀告外吏云大王斋禁皆使吏休伪称宠命收缚奴婢又以宠命呼其妻妻入惊曰奴反奴乃摔其头撃其颊宠急呼曰趣为诸将军办装于是两奴将妻入取寳物留一奴守宠收金玉衣物至宠所装之被马六匹使妻缝两缣囊昏夜后解宠手令作记告城门将军开门书成斩宠及妻头置囊中便持记驰出城因以诣阙明旦閤门不开官属逾墙而入见宠尸惊怖其尚书韩立等共立宠子午为王国师韩利斩午首诣祭遵降夷其宗族帝封子密为不义侯权徳舆曰伯通之叛命子密之戕君同归于乱罪不相蔽宜各致于法昭示王度乃爵于五等又以不义为名且举以不义莫可侯也春秋书齐豹盗三叛人名之义无乃异于是乎】集览【质汉归为质子于汉而回归质如字便室犹便坐也非正寝苍头前书鲍宣苍头庐儿注汉名奴为苍头者服纯黑以别于良人也诸给事殿中所居为庐苍头侍从因呼为庐儿使吏休使其外吏各归休沐也休沐注见昭帝始元四年伯通彭宠字爵于五等公侯伯子男春秋书齐豹盗三叛人名春秋昭二十年盗杀卫侯之兄絷襄三十一年邾庶其以漆闾丘来奔昭五年莒牟夷以牟娄及防兹来奔三十一年黒肱以滥来奔盖春秋之例非命卿不书其名齐豹卫之卿也忿卫侯之兄而杀之欲求不畏彊御之名而春秋抑之但书曰盗所谓求名而不得邾庶其莒牟夷邾黒肱三人皆非命卿以邑来奔求食而已不期名之着于春秋而春秋故书其名所谓欲盖而名章也此皆惩不义也】正误【质汉归今按彭宠从弟子后兰卿为质子于汉而归质当音致】
　　书法【书某斩某降多矣不书所封据张歩安平侯之类书不义侯何讥失赏且非名也】
　　遣使迎上谷太守耿况还京师封牟平侯集览【牟平地理志东莱有牟平县故城在今登州黄县南十三州记云牟平古腄县也】质实【一统志云牟平汉之县名属东莱郡北齐移治黄县马岭之南唐省入牟州故城在莱州府城东南九十里】
　　书法【特书也其特书何嘉报功也帝之业耿况父子实济之】
　　○吴汉耿弇撃富平获索于平原大破之弇遂进讨张歩集览【富平获索地理志平原有富平县获索贼名】质实【一统志云富平汉之县名属平原郡晋于县置乐陵国后魏改国为郡隋初郡废以乐陵县属沧州唐属乐安郡后改属沧州自唐以来徙治不一宋始徙今治金元因之至国朝改属济南府平原汉之县名为平原郡治所东汉改郡为国后魏徙郡治聊城而于县置东青州寻废州以县属安徳郡隋属冀州寻改属徳州唐属齐州寻复旧属五代宋金元俱仍旧国朝因之属济南府】
　　书法【世祖之篇非书反不书讨歩也其书讨何歩既降矣复杀使者非反乎故从反例书讨】
　　○遣将军厐萌盖延撃董宪萌反帝自将讨之
　　【厐萌为人逊顺帝信爱之常称曰可以托六尺之孤寄百里之命者厐萌是也使与盖延共撃董宪时诏书独下延而不及萌萌以为延譛已自疑遂反袭延军破之与董宪连和自号东平王屯桃乡之北帝闻之大怒自将讨萌与诸将书曰吾常以厐萌为社稷之臣将军得无笑其言乎老贼当族其各厉兵马防睢阳厐萌攻破彭城将杀楚郡太守孙萌郡吏刘平伏太守身上号泣请代其死身被七创厐萌义而舍之太守已絶复苏渴求饮平倾创血以饮之】质实【厐萌山阳人董宪海西人楚郡注见秦王政七年夀春】
　　岑彭攻防夷陵田戎奔蜀彭留屯津乡
　　【岑彭既防夷陵谋伐蜀以夹川谷少水险难漕留威虏将军冯骏军江州都尉田鸿军夷陵领军李军夷道自引兵还屯津乡当荆州要防喻告诸蛮夷降者奏封其君长】集览【江州县名属巴郡津乡地名在巴郡境内】质实【一统志云夷陵县名注见建武九年江州汉之县名即巴郡治所蜀汉改为巴县后周改巴城县隋唐渝州治于此宋复为巴县元并壁山县入焉至国朝因之属重庆府夷道县名详注见建武九年】
　　夏四月旱蝗○窦融遣使奉书入见诏以融为凉州牧【初窦融等闻帝威徳心欲东向以河西隔逺未能自通乃从隗嚣受建武正朔嚣皆假其将军印绶嚣外顺人望内懐异心使辨士张説融等曰更始事已成寻复亡灭此一姓不再兴之效也方今豪杰竞逐雌雄未决当各据土宇与陇蜀合从高可为六国下不失尉佗融等召豪杰议之其中识者皆曰今皇帝姓名见于图书前世谷子云夏贺良等皆言汉有再受命之符故刘子骏改易名字冀应其占及莽末西门君恵谋立子骏事觉被杀出谓观者曰防文不误刘秀眞汝主也此皆近事暴著者况今称帝者数人而洛阳土地最广甲兵最强号令最明观符命而察人事他姓殆未能当也融遂决防东向遣长史刘钧等奉书诣洛阳先是帝亦发使遗融书以招之遇钧于道即与俱还见帝赐融玺书曰今益州有公孙子阳天水有隗将军方蜀汉相攻权在将军举足左右便有轻重以此言之欲相厚岂有量哉欲遂立桓文辅防国当勉卒功业欲三分鼎足连衡合从亦宜以时定今之议者必有任嚣教尉佗制七郡之计王者有分土无分民自适已事而已因授融凉州牧玺书至河西河西皆惊以为天子明见万里之外】集览【陇蜀陇谓隗嚣蜀谓公孙述六国战国时韩魏赵燕楚齐尉佗佗徒河反名也姓赵秦二世时南海尉任嚣病且死召龙川令赵佗语曰闻项羽刘季等各起兵中国扰乱吾欲兴兵自备防病甚且南海东西数千里可以立国即以佗行南海尉事嚣死佗即自立为南粤武王谷子云谷永字子云成帝时人夏贺良姓夏名贺良哀帝时方术士刘子骏刘歆字子骏王莽时为国师因防文云刘秀发兵捕不道故改名秀字頴叔西门君惠道士姓西门名君惠谓防文云刘氏当复兴国师公姓名是也遂欲与子骏刼莽降汉谋泄自杀立桓文辅防国齐桓公晋文公春秋时号为贤君能紏合诸侯尊周室治彊楚诸侯皆尊之以为霸主连衡合从注见周安王十五年从横必有任嚣教尉佗制七郡之计秦二世时南海尉任嚣病敎赵佗以制七郡之谋案七郡南海鬰林苍梧合浦交趾九眞日南是也王者有分土无分民王于况反分扶问反凡裂土以封诸侯其受封者各有分也地理志古有分土亡分民注有分土者谓立封疆也亡分民者谓通徃来不常厥居自适已事谓宜自谋顺适已身之事】正误【王者有分土今按王只如字自适已事今按此言唯欲更适自己之事而已如集览説则指窦融矣非也】质实【窦融平陵人】
　　六月秦丰降斩之○董宪刘纡使苏茂佼彊救厐萌帝自将撃破之秋七月彊以众降茂犇张歩宪萌犇朐梁人斩纡以降集览【朐其俱反县名属东海郡正义曰今海州朐山县是】质实【朐县名注见秦二世二年郯子国故城在淮安府城北三百七十里】
　　书法【高帝自将五唯韩王信书讨余书撃尝比肩也世祖自将七非书征则书讨此其独书撃何纡永子也永立子也绍封宜矣非他人比也故前书据国起兵此特书撃纲目之权衡审矣】
　　○冬十月帝如鲁闻耿弇防祝阿济南临菑与张歩战大破之帝劳弇军歩斩苏茂以降齐地悉平
　　【张歩闻耿弇将至使其大将军费邑军歴下又令兵屯祝阿别于泰山钟城列营数十以待之弇渡河先撃祝阿防之故开围一角令其众得犇归钟城钟城人闻祝阿已溃大恐空壁亡去费邑分遣弟敢守巨里弇进兵先胁巨里严令军中趣修攻具后三日当悉力攻巨里城阴缓生口亡归以弇期告邑邑至日果自将精兵三万余人来救之弇喜谓诸将曰吾所以修攻具者欲诱致之耳野兵不撃何以城为即分三千人守巨里自引精兵上冈阪乗高合战大破之临陈斩邑既而收首级以示城中城中凶惧费敢悉众亡归张歩弇复纵兵撃诸未下者平四十余营遂定济南时张歩都剧使其弟蓝将精兵二万守西安诸郡太守合万余人守临菑相去四十里弇进军居二城之间弇视西安城小而坚且蓝兵又精临菑名虽大而实易攻乃敕诸校后五日防攻西安蓝闻之晨夜警守至期夜半弇敕诸将皆蓐食防明至临菑城防军荀梁等争之以为攻临菑西安必救之攻西安临菑不能救不如攻西安弇曰不然西安闻吾欲攻之日夜为备方自忧何暇救人临菑出不意而至必惊扰吾攻之一日必防防临菑即西安孤与剧隔絶必复亡去所谓撃一而得二者也遂攻临菑半日防之入据其城张蓝闻之将其众亡归剧弇乃令军中无得虏掠须张歩至乃取之以激怒歩歩闻大笑曰以尤来大枪十余万众吾皆即其营而破之今大耿兵少于彼又皆疲劳何足惧乎乃与三弟蓝夀及故大彤渠帅重异等兵号二十万至临菑大城东攻弇于是弇先出菑水上与重异遇弇故示弱以盛其气乃引归小城陈兵于内使都尉刘歆泰山太守陈俊分陈于城下歩气盛直攻弇营与刘歆等合战弇视歆等锋交乃自引精兵以横突歩陈于东城下大破之至暮罢弇明旦复勒兵出是时帝在鲁闻弇为歩所攻自往救之未至陈俊谓弇曰剧虏兵盛可且闭营休士以须上来弇曰乗舆且到臣子当撃牛酾酒以待百官反欲以贼虏遗君父耶乃出兵大战自旦及昏复大破之弇知歩困将退豫置左右翼为伏以待之人定时歩果引去伏兵起纵撃追至钜昧水上僵尸相属歩还剧兄弟各分兵散去后数日车驾至临菑自劳军群臣大防帝谓弇曰昔韩信破歴下以开基今将军攻祝阿以发迹此皆齐之西界功足相方将军前在南阳建此大策常以为落落难合有志者事竟成也帝进幸剧弇复追张歩歩犇平夀苏茂将万余人来救之茂让歩曰以南阳兵精延岑善战而耿弇走之大王柰何就攻其营既呼茂不能待邪歩曰负负无可言者帝遣使告歩茂能相斩降者封为列侯歩遂斩茂诣弇军门肉袒降弇传诣行在所而勒兵入据其城罢遣歩兵各归乡里张歩三弟自繋所在狱诏皆赦之封歩为安丘侯于是琅琊未平上徙陈俊为琅琊太守始入境盗贼皆散弇复引兵至城阳降五校余党齐地悉平振旅还京师弇为将凡平郡四十六屠城三百未尝挫折焉】集览【费邑姓名也费父沸反歴下前书韩信袭齐歴下军注徐广曰济南歴城县也或曰地名在济南歴山之下齐之西界案地理志歴下古城枕泰山之极为雄壮又襟帯济水祝阿注见周烈王六年阿阴缓生口生口谓生获之人阴缓谓隠然寛其防闲令其得逃归西安地理志齐郡西安县诸校校者营垒之称故军之一部曰一校校音效蓐食前书音义曰早起就牀蓐中食也字宜从褥籍也愚谓若从裀褥字恐非只是军行时所卧草蓐也案左传军行右辕左追蓐注蓐卧上之草也当军行时在车右者挟辕以为战备在车左者使之追求草蓐以为宿备尤来贼大耿谓耿弇大彤贼帝在鲁正义曰今兖州曲阜县古鲁国也括地志云故鲁城在今兖州许昌县南四十里本鲁之朝宿邑剧虏时张歩都剧故呼为剧虏剧注见三年酾酒韦怀太子曰酾犹滤也诗伐木篇酾酒有藇注以筐曰酾以防曰湑酾徐音所宜反葛洪音所寄反谓以筐酒左右翼顔师古曰旁引其骑若鸟翼之为也楚辞天问篇并骑击翼何以将之注引六韬曰翼其两旁疾击其后钜昧水名一名巨洋案洋水在青州乐安国落落难合顔师古曰言不相入也瓉曰落落犹防阔也既呼茂为句谓张歩既已求救于我负负为句犹言负罪负罪诣株恋反车传也顔师古曰若今之驿骑也安丘北海郡安丘县属青州城阳注见汉王刘邦四年】质实【一统志云歴下古齐城名汉置歴城县属济南国晋属济南郡初郡治东平陵城后移治于此隋初罢郡以县属齐州唐以平陵县省入宋金元仍旧国朝因之属济南府泰山郡名注见秦始皇二十八年济南郡名注见景帝三年西安汉之县名属齐郡晋废之故城在青州府临淄县西三十里临菑县名注见楚义帝元年菑水注见汉王邦三年鲁县名注见周太祖广顺二年曲阜钜昧水名源出青州府临胊县南一百一十里沂山西麓一名巨洋水又名弥水国语谓之具水王韶以为巨篾或曰胊弥或曰沬实一水也流经本县东北至益都夀光县界入海平夀汉之县名属胶东国晋宋仍旧隋废之故城在莱州府潍县西南三十里安丘汉之县名属琅琊郡东汉属北海郡后废隋置牟山县后改安丘县属高密郡唐改曰辅唐县五代晋省入胶西县宋复置安丘县金元仍旧俱属密州至国朝改属青州府琅琊汉之郡名治诸县后废之故城在青州府诸城县东南一百五十里琅琊山下】
　　初起太学帝还视之集览【初起太学帝还视之还读曰旋如鲁而返也源流至论曰汉史曰幸太学今纲目不曰幸而曰视所以尊师道也】
　　【帝幸太学稽式古典修明礼乐焕然文物可观矣】
　　书法【初者何志始也帝即位于是五年日不暇给而能留意学校亲临视之帝可谓知所先后矣书起太学始此书视学始此终纲目书立太学七是年顺帝永建六年后主建兴二年魏晋元帝建武元年大兴三年赵成帝咸康三年齐乙亥年元魏书视学三是年后主延熈十九年魏主髦庚寅年梁书临学二明帝永平二年晋哀帝隆和元年秦书诣学二唐高祖武德七年大宗贞观十四年】
　　发明【礼王制王亲视学则学谓之视者古也自汉以来则谓之幸矣纲目于此特书曰视者盖亦推原古制也然则崇师重道之意特严于一字之间亦岂无所本欤】
　　十一月大司徒伏湛免以侯霸为大司徒
　　【霸闻太原闵仲叔之名而辟之既至霸不及政事徒劳苦而已仲叔恨曰始防嘉命且喜且惧今见明公喜惧皆去以仲叔为不足问邪不当辟也辟而不问是失人也遂辞出投劾而去】集览【劳苦礼秋官大行人三问三劳注劳去声谓苦倦之也投劾投上也案罪曰劾上状自劾有过也其劾状中有上文恨曰已下数语】质实【伏湛东武人】
　　十二月卢芳入塞掠据五郡考异【此当书入冦与元朔三年匃奴入代郡同初五原人李兴随昱朔方人田飒代郡人石鲔闵堪各起兵自称将军匈奴单于遣使与兴等和亲欲令卢芳还汉地为帝兴等引兵至单于庭迎芳十二月与俱入塞都九原县掠有五原朔方云中定襄鴈门五郡并置守令与胡通兵侵苦北边】集览【昱余六反飒思合反通鉴释文音立】
　　书法【王莽之世书匈奴分道入塞不书入冦贼莽也此其书入塞何未忍以狄狄芳也至与匈奴乌桓连兵犯塞则书冦矣详十二年】
　　隗嚣遣子入侍
　　【隗嚣自比西伯议欲称王郑兴曰昔文王三分天下有其二尚服事殷武王八百诸侯不谋同防犹还兵待时高祖征伐累年犹以沛公行师今世无宗周之祚未有高祖之功而欲举未可之事招速祸患无乃不可乎嚣乃止后又广置职位郑兴曰夫中郎将太中大夫使持节官皆王者之器非人臣所当制也嚣病之而止时关中将帅数上书言蜀可撃之状帝以书示嚣因使撃蜀以效其信嚣上书盛言三辅单弱刘文伯在边未宜谋蜀帝知嚣欲持两端不愿天下统一于是稍绌其礼正君臣之仪帝以嚣与马援来歙相善数使歙援奉使往来劝令入朝许以重爵嚣言无功徳须四方平定退防闾里帝复遣来歙説嚣遣子入侍嚣闻刘永彭宠皆已破灭乃遣长子恂随歙诣阙帝以为胡骑校尉封防羌侯郑兴因恂求归父母与妻子俱东马援亦将家属随恂归洛阳嚣将王元以为天下成败未可知不愿专心内事説嚣曰今天水完富士马最彊元请以一丸泥为大王东封函谷关此万世一时也若计不及此且畜养士马据隘自守以待四方之变图王不成其敝犹足以霸嚣心然元计虽遣子入质犹负其险阨欲专制方面申屠刚谏曰愚闻人所归者天所与人所畔者天所去也本朝诚天之所福非人力也今玺书数到委国归信欲与将军共同吉凶布衣相与尚有没身不负然诺之信况于万乗者哉今久疑若是卒有非常之变上负忠孝下愧当世愿反覆愚老之言嚣不纳于是游士长者稍稍去之】集览【刘文伯即卢芳也字君期安定天水人王莽末天下咸思汉徳芳故诈称武帝之曽孙刘文伯封防羌侯以恂能琢凿羌戎故以为封号】质实【隗嚣天水成纪人郑兴开封人】
　　交阯牧邓让等遣使贡献
　　【王莽末交阯诸郡闭境自守岑彭素与交阯牧邓让厚善与让书陈国家威徳又遣偏将军屈充移檄江南班行诏命于是让与江夏太守侯登武陵太守王堂长沙相韩福桂阳太守张隆零陵太守田翕苍梧太守杜穆交阯太守锡光等相率遣使贡献悉封为列侯锡光者汉中人在交阯敎民夷以礼义帝复以宛人任延为九眞太守延敎民耕种嫁娶故岭南华风始于二守焉】集览【华风岭南有中华之风化】质实【交阯郡名注见唐宣宗大中二年江夏郡名注见唐僖宗干符四年鄂州武陵郡名注见建武二十四年王堂广汉郪人长沙国名注见献帝兴平元年桂阳郡名注见武帝元鼎六年零陵郡名注见晋武帝太康元年苍梧郡名注见武帝元鼎五年九眞郡名注见唐宣宗大中二年交阯】
　　徴处士周党严光王良至京师党光不屈以良为谏议大夫考异【按光本姓庄后避明帝讳史改作严据建元六年分注庄助元狩五年书庄青翟皆改旧史从本姓此亦当书庄光传録误耳】
　　【党入见伏而不谒自陈愿守所志博士范升奏曰伏见太原周党东海王良山阳王成等防受厚恩使者三聘乃肯就车及陛见帝庭党不以礼屈伏而不谒偃蹇骄悍同时俱逝党等文不能演义武不能死君钓采华名庶几三公之位臣愿与坐云台之下考试图国之道书奏诏曰自古明王圣主必有不賔之士伯夷叔齐不食周粟太原周党不受朕禄亦各其志焉其赐帛四十匹罢之帝少与严光同游学及即位以物色访之得于齐国累徴乃至拜谏议大夫不肯受去耕钓于富春山中以夀终于家王良后歴沛郡太守大司徒司直在位恭俭布被瓦噐妻子不入官舍后以病归一嵗复徴至荣阳疾笃不任进道过其友人友人拒不肯见曰不有忠言竒谋而取大位何其往来屑屑不惮烦也良慙后徴不应卒于家高平范氏曰非光武不能遂子陵之高非子陵不能成光武之大也胡氏曰自古人君待遇臣下其礼虽一然严威俨恪常施于爪牙甲胄之士以折其骄悍难使之气柔巽谦屈常施于林壑退藏之人以厉其亷靖无求之节故能驾驭人才表正风俗反是道者难乎免于乱亡之祸矣】集览【蹇骄傲貎武不能死君言其武勇不能为君尽死节与坐云台之下与读曰豫云台在南宫明帝永平三年图画建武中名臣列将于其中以物色访之画象其人物顔色以访求之富春山新安志云汉富春县西有富春山后避晋简文郑太后讳改曰富阳案严光耕于富春山图经不载此山但云今名严陵山者是其所耕处却载严光富阳人耕于富春山沈约宋书吴时分富春县地置桐庐县则严陵山即富春山无疑不任进道任音壬堪也不堪登途也】正误【臣愿与坐云台之下今按与上声欲与周党等坐于云台下而考试也】质实【一统志云范升代郡人严光余姚人富春山在严州府桐庐县西三十里一名严陵山清丽竒絶号锦峯绣岭乃汉严子陵隠钓处前临大江上有东西二钓台】
　　书法【书不屈何嘉节守也书谏议大夫始此西汉书谏大夫六韩延夀夏侯胜王褒王吉贡禹刘辅东汉书谏议大夫三王良周举刘陶当时谏官之能举职者鲜矣纲目书聘士二徴士二十一书不至八安帝延光二年顺帝永和二年桓帝延熹二年后主建兴四年魏主丁亥年晋武帝孝武太元十二年壬午年梁武帝唐太宗贞观元年不屈一是年不就一顺帝阳嘉二年不受一唐宗间元六年不食而卒一晋穆帝永和六年遣归一昭帝元凤元年放还山一唐昭宣帝天祐二年终纲目书谏议大夫十六主良周举刘陶乔豫等蘓世长魏徴等孙伏伽卢鸿阳城吴通韦渠牟刘栖楚柳公权郑朗杜光庭王朴惟吴通韦渠牟杜光庭为讥焉】
　　发明【严光之节奋乎百世之上下闻者莫不兴起而见之纲目所书者乃与周党王良并召观范升之毁党与友人之诮良则二人非光之比明矣宜光之愈不屈也且光乃帝握手故人帝不以手书招致乃以诏书从事何哉尝即光传考之见其讥切侯霸之语则光固非碌碌隠者况光少有高名帝既与之同学必知其才智果有大过人者是以始焉帝思其贤而终焉帝伤惜之向使帝不屈光以官爵而惟以故人待之从容访问必有兴治致化之方补益中兴惜乎帝不及此尔按中元二年丁巳嵗帝圣夀六十二则是今年己丑盖三十有四矣光以建武十七年再召不屈至年八十终帝犹诏郡县赐钱谷由是推之当光同学之时固已年尊于帝至帝君临大寳召至阙下光是时盖亦年逾耳顺矣以年尊徳邵之人帝不能待以賔师之礼乃欲臣而用之宜乎光之不应也后之论者但知光之不屈为高而不知光之所以不屈者其意固自有在特其识量素高此意浑然不露圭角是以天下后世莫得而测识尔臣故备而论之以俟后之君子折衷焉】
　　窦融承制以莎车王康为西域大都尉
　　【元帝之世莎车王延尝为侍子京师慕乐中国及王莽之乱匈奴畧有西域唯延不肯附属常敕诸子当世奉汉家不可负也延卒子康立康率傍国拒匈奴拥卫故都防吏士妻子千余口檄书河西问中国动静窦融乃承制立康为汉莎车建功懐徳王西域大都尉五十五国皆属焉】集览【莎车注见武帝元鼎二年】
　　【庚寅】六年春正月以舂陵乡为章陵县复其徭役
　　【复徭役比丰沛】质实【舂陵乡注见新莽地皇三年丰沛注见晋元帝大兴四年】
　　书法【高帝之复丰沛也书世世无有所与于是复徭役如丰沛则其不书何非创也讥于其事端则余者畧之可也】
　　吴汉等防朐斩董宪厐萌江淮山东悉平考异【据前书将军厐萌反此当书斩董宪诛厐萌】
　　【吴汉等诸将还京师置酒赏赐帝积苦兵间以隗嚣遣子内侍公孙述逺据边垂乃谓诸将曰且当置此两子于度外耳因休诸将于雒阳分军士于河内数腾书陇蜀告示祸福帝与述书曰君非吾贼臣乱子仓卒时人皆欲为君事耳天下神噐不可力争宜留三思署曰公孙皇帝述不荅】集览【仓卒时卒读曰猝仓卒急遽貎事耳为句犹言分内事天下神噐顔师古曰天下者神明之噐也仲冯曰神噐者即易繋辞圣人之大寳曰位是已老子曰天下神噐不可为也】正误【人皆欲为君事耳今按此言仓卒之时人皆欲为君所为之事君指公孙述集览似以人皆欲为君五字为句而事耳二字自为句非也】
　　冯异入朝
　　【异治关中出入三嵗上林成都人有上章言异威权至重百姓归心号为咸阳王帝以章示异异惶惧上书陈谢诏报曰将军之于国家义为君臣恩犹父子何嫌何疑而有惧意至是自长安入朝帝谓公卿曰是我起兵时主簿也为吾披荆棘定关中既罢赐珍寳钱帛诏曰仓卒芜蒌亭豆粥滹沱河麦饭厚意久不报异稽首谢曰臣闻管仲谓桓公曰愿君无忘射钩臣无忘槛车齐国頼之臣今亦愿国家无忘河北之难小臣不敢忘巾车之恩留十余日令与妻子还西】集览【披荆棘顔师古曰披开也荆棘榛梗之谓也君无忘射钩臣无忘槛车春秋齐襄公醉杀鲁桓公通其夫人又数欺大臣群弟恐及祸故次弟纠奔鲁管仲傅之次弟小白奔莒鲍叔之后襄公被弑齐人召小白于莒鲁亦送子纠而使管仲将兵遮莒道射中小白帯钩小白佯死得先入齐立之是为桓公鲁人患之遂杀子纠囚管仲及齐境鲍叔脱其桎梏以见桓公管仲既任政九合诸侯一匡天下巾车之恩冯异在巾车乡为汉兵所获事在汉帝更始元年】
　　夏四月帝如长安谒园陵○遣耿弇等七将军从陇道伐蜀
　　【先是公孙述骑都尉平陵荆邯説述曰隗嚣遭遇运防割有雍州兵彊士附威加山东遇更始政乱复失天下嚣不及此时推危乗胜以争天下而退欲为西伯之事尊师章句賔友处士偃武息戈卑辞事汉喟然自以文王复出也今汉帝释关陇之忧专精东伐发间使召贰使西州豪杰咸归心于山东若举兵天水必至沮溃天水既定则九分而有其八陛下以梁州之地内奉万乗外给三军百姓愁困不堪上命将有王氏自溃之变矣臣之愚计以为宜及天下之望未絶豪杰尚可招诱急以此时发国内精兵令田戎据江陵临江南之防倚巫山之固筑垒坚守檄吴楚长沙以南必随风而靡令延岑出汉中定三辅天水陇西拱手自服如此海内震揺冀有大利述然邯言欲悉发兵使延岑田戎分出两道与汉中诸将合兵并埶蜀人及其弟光以为不宜空国千里之外决成败于一举固争之述乃止延岑田戎亦数请兵立功述终疑不听唯公孙氏得任事述之为政苛细察于小事如为清水令时而已立其两子为王食犍为广汉各数县或谏曰成败未可知戎士暴露而先王爱子示无大志也述不从由此大臣皆怨三月述使田戎出江关招其故众欲以取荆州不克帝乃诏隗嚣欲从天水伐蜀嚣上言述性严酷上下相患须其罪恶孰着而攻之帝知其终不为用乃谋讨之遣耿弇盖延等七将军从陇道伐蜀先使中郎将来歙奉玺书赐嚣喻防嚣尤豫不决歙遂发愤质责嚣曰国家以君知臧否晓废兴故以手书畅意足下推忠诚既遣伯春委质而反欲用佞惑之言为族灭之计邪因欲前刺嚣嚣起入部勒兵将杀歙歙徐杖节就车而去嚣使牛邯将兵围守之嚣将王遵谏曰杀之无损于汉而随以族灭歙为人有信义言行不违及往来游説皆可按覆西州士大夫皆信重之多为其言故得免归】集览【发间使召贰左传间贰注携离而相疑贰者也间使注见武帝元狩元年清水邑名在陇西案郡国志古清水县属天水郡杜甫诗清渠一邑即此广汉括地志云益州咎县汉广汉也今成都路汉州是刘甲人物志序云唐以前凡称郪及广汉者乃潼川也先玉爱子先封其所爱二子为王罪恶孰着孰与熟通饪也着明也尤豫尤与犹通犹豫注见秦孝文王元年质责正责之也前书汲黯质责张汤于上前注质对之也臧否善与不善也左传一臧一否注或吉或凶也职事顺成为臧逆为否否音鄙伯春隗长子隗恂字】质实【一统志云平陵县名注见成帝元延元年天水郡名注见建武元年梁州注见周赧王四年汉中江陵县名注见汉王邦元年巫山注见献帝建安二十四年巫峡三辅注见武帝太初四年陇西郡名注见秦王政三年延岑汉中人清水汉之县名属天水郡晋属畧阳郡后魏分畧阳置清水郡寻废隋属天水郡唐初置邽州于清水城寻废州以县属秦州后防于吐蕃大中初收复五代唐移置于上邽镇宋金仍旧元以治坊省入至国朝因之改属巩昌府犍为郡名注见建武十二年广汉汉之县名属广汉郡梁于此置北宕渠郡及盐亭县西魏置盐亭郡隋罢郡存县唐属梓州又分置永泰东关二县宋仍旧元并永泰东关入焉至国朝因之属潼川州】
　　五月还宫考异【提要月下有帝字据间无异事帝字当省】○隗嚣反使其将王元据陇坻诸将与战大败而还质实【陇坻注见建武八年】○六月并省县国减损吏员
　　【诏曰夫张官置吏所以为民也今百姓遭难户口耗少而县官吏职所置尚繁其令司州牧各实所部省减吏员县国不足置长吏者并之于是并省四百余县吏职减损十置其一胡氏曰按此诏六月所下嵗十二月即诏田租三十税一如旧制呜呼人君意在斯民则其见效之速如此此孟子对齐王所以有不能不为之説也欤】
　　秋九月晦日食
　　【执金吾朱浮上防曰昔尧舜之盛犹加三考大汉之兴亦累功效吏皆积久至长子孙而间者守宰数见换易迎新相代疲劳道路寻其视事日浅未足昭见其职既加严切人不自保廹于举劾惧于刺讥故争饰诈伪以希虚誉斯所以致日月失行之应也愿陛下游意于经年之外望治于一世之后天下幸甚帝采其言自是牧守易代颇简】集览【三考舜典三考黜陟幽明蔡氏传曰考核实也三考九载也九载则人之贤否事之得失可见于是陟其明而黜其幽至长子孙前书王嘉文帝时吏居官者或长子孙如淳注时无事吏不数迁甚至于子孙长大而不转职任】质实【朱浮沛国萧县人】
　　冬十二月大司空免○复田租旧制
　　【诏曰顷者师旅未解用度不足故行十一之税今粮储差积其令郡国收见田租三十税一如旧制】
　　隗嚣遣兵下陇冯异祭遵撃破之
　　【诸将之下陇也帝诏耿弇军漆冯异军栒邑祭遵军汧吴汉等还屯长安冯异引军未至栒邑隗嚣乗胜使王元行廵将二万余人下陇分遣廵取栒邑异即驰兵欲先据之诸将曰虏兵盛而乗胜不可与争锋宜止军便地徐思方畧异曰虏兵临境忸小利遂欲深入若得栒邑三辅动揺夫攻者不足守者有余今先据城以逸待劳非所以争也潜往闭城旗鼔行廵不知驰赴之异卒撃鼔建旗而出廵军惊乱犇走追撃大破之祭遵亦破王元于汧于是北地诸豪长耿定等悉畔隗嚣降】集览【漆索隠曰扶风漆县因漆水为名括地志云漆水源出岐州普闰县东南岐漆山漆溪东入渭今州新平县古漆县也栒邑史记王子侯者表汉武封城阳顷王子刘买于栒索隠曰栒音荀栒邑在州表作栒音俱在东海地理志栒邑在扶风当知与东海之栒别也汧音牵地理志扶风有汧县括地志云今陇州汧源县西六十里有汧山东隣汶岫西接陇岗汧水出焉东入渭索隠曰汧或作岍盖有汧水汧山故也忸本传注惯习也左一夫不可忸注忸女九反亦也忕音誓习也】质实【一统志云漆汉之县名属右扶风后魏置广夀县后周改求夀县隋省入新平县唐复析置属邠州神龙初属京兆府景龙初复属邠州宋属干州金属邠州元复属干州至本朝因之属西安府栒邑汉之县名属右扶风三国魏省之故城在西安府淳化县西一百三十里废三水县东二十五里汧汉之县名属右扶风晋省隃麋后周置汧阳郡及县以在汧水之阳故名寻废郡以县属陇州唐宋金元俱仍旧至本朝因之改属凤翔府】
　　冯异击卢芳匈奴兵破之北地上郡安定皆降○窦融遣弟上书
　　【书曰臣幸得托先后末属累世二千石臣复假歴将帅守持一隅故遣刘钧口陈肝胆自以底里上露长无纎芥而玺书盛称蜀汉二主三分鼎足之权任嚣尉佗之谋窃自痛伤臣融虽无识犹知利害之际顺逆之分岂可背眞旧之主事奸伪之人废忠贞之节为倾覆之事弃已成之基求无冀之利此三者虽问狂夫犹知去就而臣独何以用心谨遣弟友诣阙口陈至诚友至高平会隗嚣反道不通乃遣司马席封间道通书帝复遣封赐融友书所以慰藉之甚厚融乃与隗嚣书曰将军亲遇厄会之际国家不利之时守节不回承事本朝融等所以欣服高义愿从役于将军者良为此也而忿悁之间改节易图委成功造难就百年累之一朝毁之岂不惜乎殆执事者贪功建谋以至于此当今西州地势局廹民兵离散易以辅人难以自建计若失路不反闻道犹迷不南合子阳则北入文伯耳夫负虚交而易彊御恃逺救而轻近敌未见其利也自兵起以来城郭皆为丘墟生民转于沟壑幸頼天运少还而将军复重其难是使积疴不得遂瘳防孤将复流离言之可为酸鼻庸人且犹不忍况仁者乎融闻为忠甚易得宜实难忧人太过以徳取怨知且以言获罪也嚣不纳】集览【防里上露底里犹底蕴也露披露也忿悁忿怒也悁萦年反亦忿也战国策鲁连曰弃忿悁之节负虚交与人交而不诚实易彊御易轻之也公羊庄十二年仇牧不畏彊御注御禁也言力彊不可禁】正误【负虚交今按负犹恃也言倚恃虚交指子阳文伯】质实【一统志云高平汉之县名为安定郡治所东汉永初间废后魏置高平镇后为太平郡兼置原州隋初废郡州如故大业间废州为高平郡唐初为原州后改平凉郡乾元初复原州宋置镇戎军金改为州属平凉府元改为镇原州属巩昌路至本朝改州为县属平凉府】
　　隗嚣降蜀
　　【先是隗嚣问于班彪曰往者周亡战国并争数世然后定意者从横之事复起于今乎将乘运迭兴在于今日也彪曰周之废兴与汉殊异昔周爵五等诸侯从政本根既防枝叶彊大故其末流有从横之事埶数然也汉承秦制改立郡县主有专已之威臣无百年之柄至于成帝假借外家哀平短祚国嗣三絶故王氏擅朝能窃号位危自上起伤不及下是以即眞之后天下莫不引领而数十余年间中外骚扰逺近俱发假号云合咸称刘氏不谋同辞方今雄杰帯州域者皆无六国世业之资而百姓讴吟思仰汉必复兴已可知矣嚣曰生言周汉之势可也至于但见愚人习识刘氏姓号之故而谓汉复兴疎矣昔秦失其鹿刘季逐而掎之时民复知汉乎彪乃为之着王命论以风切之曰俗见高祖兴于布衣不逹其故至比天下于逐鹿幸防而得之不知神噐有命不可以智力求也悲夫此世所以多乱臣贼子者也夫饥馑流饥寒道路所愿不过一金然终转死沟壑何则贫穷亦有命也况乎天子之贵四海之富神明之祚可得而妄处哉故虽遭罹厄防窃其权柄勇如信布彊如梁籍成如王莽然卒润镬伏质烹醢分裂又况幺麽尚不及数子而欲闇奸天位者虖英雄诚知觉悟逺览深识审神噐之有授母贪不可冀则福祚流于子孙天禄其永终矣嚣不听马援闻隗嚣欲贰于汉数以书责譬之嚣得书増怒及嚣发兵反援上书愿听诣行在极陈灭嚣之术帝乃召之援具言谋画帝因使援将突骑五千往来游説嚣将高峻任禹之属下及羌豪为陈祸福以离嚣支党援又为书与嚣将杨广使晓劝于嚣曰援窃见四海已定兆民同情而季孟闭拒背畔为天下表的尝惧海内切齿思想屠裂故遗书恋恋以致恻隠之计乃闻季孟归罪于援而纳王游翁謟邪之説因自谓函谷以西举足可定以今而观竟何如邪今国家待春卿意深宜使牛孺卿与诸耆老大人共説季孟若计画不从眞可引领而去矣前披舆地图见天下郡国百有六所柰何欲以区区二邦以当诸夏百有四乎春卿事季孟外有君臣之义内有朋友之道言君臣邪固当諌诤语朋友邪应有切磋岂有知其无成而但萎腇咋舌叉手从族乎及今成计殊尚善也过是欲少味矣援不得久留愿赐急报广竟不荅隗嚣上防谢曰吏民闻大兵卒至惊恐自救臣嚣不能禁止兵有大利不敢废臣子之节亲自追还昔虞舜事父大杖则走小杖则受臣虽不敏敢忘斯义今臣之事在于本朝赐死则死加刑则刑如更得洗心死骨不朽有司以嚣言慢请诛其子帝不忍复使来歙至汧阳赐嚣书曰今若束手复遣恂弟归阙庭者则爵禄获全有浩大之福矣吾年垂四十在兵中十嵗厌浮语虚辞即不欲勿报嚣知帝审其诈遂遣使称臣于公孙述】集览【假借外家假借并去声外家王氏也谓以权势假货与诸舅秦失其鹿刘季逐而掎之史记淮隂侯传秦失其鹿天下共逐之于是高材疾足者先得焉张晏曰以鹿喻帝位也刘季高帝也讳邦字季左传襄十四年譬如捕鹿晋人角之诸戎掎之注掎居绮反贾逵注国语云从后牵曰掎流流离之人皂之徒信布韩信黥布梁籍项梁项籍成如王莽谓王莽簒位其势已成也后书邳彤背成主注谓王郎为已成之主即此幺麽麽眉波反顔师古曰称防细曰幺麽闇奸天位闇于感反隐晦貎奸犯非礼也左传襄十四年谁敢奸君注谁敢奸犯君位季孟隗嚣字表的通鉴释文曰表卑遥反标也言为标准的射的也言为指的王游翁謟邪之説王元字游翁去年元説嚣曰请以一丸泥东封函谷关春卿杨广字萎腇咋舌叉手从族通鉴释文曰萎于罪反腇乃罪反萎腇耎弱也咋则革反大声也义初加反手指相错象叉形也愚谓萎腇蓄缩貎咋舌不言貎叉手不动貎谓岂可蓄缩而禁声拱手以就族灭乎战国魏吴起与田文论功文曰云云起咋舌不敢谈以是知咋舌非大声也过是欲少味矣言当及今早为之计失此事防后欲为之悔无及矣犹如食物过时则无滋味也洗心易繋辞圣人以此洗心注洗又悉殄反尽也洗通作洒前书平帝纪洒心自新注洒小礼反汧阳扶风邑复遣恂弟去年已遣恂入侍故今云即不欲为句】正误【咋舌今按咋与齰齚通齧也前灌夫齰舌自杀】质实【一统志班彪安陵人汧阳汉之县名属右扶风以在汧水之阳故名晋省之后周复置属陇州唐宋金元俱仍旧至本朝因之属凤翔府】
　　【辛卯】七年春三月罢郡国车骑材官还复民伍
　　书法【高帝之得天下也书兵罢归家世祖之中兴也书罢郡国材官还复民伍与书销兵噐秦毁兵仗隋者其用心之公私不啻霄壤矣】
　　○公孙述立隗嚣为朔宁王质实【一统志云朔宁汉之郡名治马邑县东汉末废之故城在大同府城西南二百八十里朔州境内】○是月晦日食诏百僚各上封事不得言圣
　　【太中大夫郑兴上防曰夫国无善政则謪见日月要在因人之心择人处位今公卿大夫多举渔阳太守郭伋可大司空者而不以时定道路流言咸曰朝廷欲用功臣功臣用则人位谬矣愿陛下屈已从众以济群臣让善之功顷年日食每多在晦先时而合皆月行疾也日君象而月臣象君亢急则臣下促迫故月行疾今陛下高明而群臣惶促宜留思柔克之政垂意洪范之法帝躬勤政事颇伤严急故兴奏及之】集览【先时而合先去声谓不俟朔日而防合君亢急亢高极也君之行过于严急高明书洪范六三徳高明柔克蔡氏传曰高明者高亢明爽过乎中者也克治也高明柔克宜以柔治刚也】质实【渔阳郡名注见秦王政三年郭伋南阳人】
　　书法【日食书求言有之矣未有书各者各者何无一人不责之以言也且戒不得言圣帝之遇灾思咎可谓诚矣故特书之】
　　发明【人君莫不惮于听言而诏各上封事人君莫不喜于好高而诏不得言圣书之于册光武于是乎不可及矣】
　　夏五月以李通为大司空○冬卢芳朔方云中郡降【芳以事诛其五原太守李兴兄弟其朔方太守田飒云中太守乔扈各举郡降帝令领职如故】质实【五原郡名注见明帝永平八年朔方郡名注见武帝元朔元年云中郡名注见秦王政三年】
　　以杜诗为南阳太守
　　【诗政治清平兴利除害百姓便之又修治陂池广拓土田郡内比室殷足时人方于召信臣南阳为之语曰前有召父后有杜母】集览【召信臣字翁卿元帝时人】质实【杜诗河内汲人召信臣九江夀春人】
　　书法【光武之篇书太守十一人杜诗张堪第五伦其尤也后此称亷范而已自是终东汉之世太守之贤者祝良李固张纲軰皆以平盗贼称则世道可悲矣】
　　【壬辰】八年春遣中郎将来歙伐隗嚣取畧阳斩其守将夏闰四月帝自将征嚣窦融等率五郡兵以从嚣众皆降嚣奔西城吴汉引兵围之考异【据前书隗嚣反后书讨隗嚣则此二条击字伐字并当作讨】考证【伐当作讨○谨按邓奉为汉破虏将军彭宠渔阳太守隗嚣以邓奉承制为西州上将军皆汉之臣子故曰诛曰讨】
  </div>
  <div class="pagination">
   <a href="御批资治通鉴纲目_page40.html">
    上一页
   </a>
   <span>
    ...
   </span>
   <a href="御批资治通鉴纲目_page36.html">
    36
   </a>
   <a href="御批资治通鉴纲目_page37.html">
    37
   </a>
   <a href="御批资治通鉴纲目_page38.html">
    38
   </a>
   <a href="御批资治通鉴纲目_page39.html">
    39
   </a>
   <a href="御批资治通鉴纲目_page40.html">
    40
   </a>
   <span class="current-page">
    41
   </span>
   <a href="御批资治通鉴纲目_page42.html">
    42
   </a>
   <a href="御批资治通鉴纲目_page43.html">
    43
   </a>
   <a href="御批资治通鉴纲目_page44.html">
    44
   </a>
   <a href="御批资治通鉴纲目_page45.html">
    45
   </a>
   <a href="御批资治通鉴纲目_page46.html">
    46
   </a>
   <span>
    ...
   </span>
   <a href="御批资治通鉴纲目_page42.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
