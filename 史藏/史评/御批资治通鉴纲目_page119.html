<!DOCTYPE html>
<html>
<head>
    <meta charset="UTF-8">
    <title>御批资治通鉴纲目 - 第 119 页/共 243 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御批资治通鉴纲目 - 第 119 页/共 243 页</h1>
    <div class="content">　　高丽王云卒质实【高丽国名注见汉武帝元封二年】
　　【子安立】
　　魏汰郎官
　　【魏以郎选不精大加沙汰唯朱元旭辛雄羊深源子恭祖莹等以才用见留余皆罢遣】质实【沙汰注见宋孝武帝大明二年祖莹范阳遒人】
　　【庚梁普通元年子魏正光元年】春正月日食○梁左将军冯道根卒【梁主春祠二庙既出宫有司以道根讣闻梁主问中书舍人朱异曰吉凶同日可乎对曰昔卫献公闻柳荘死不释祭服而往哭之道根有劳王室临之礼也梁主即幸其宅哭之恸】质实【卫献公闻柳荘死不释祭服而往哭之左传文七年卫献公祭太庙闻大夫柳荘卒不释祭服而往临之】
　　高丽入贡于梁○秋七月魏侍中元乂杀太傅清河王怿幽太后于北宫
　　【魏太傅侍中清河王怿美风仪胡太后逼而幸之然素有才能辅政多所匡益好学礼士时望甚重侍中领军将军元乂恃宠骄恣怿每裁之以法卫将军刘腾权倾内外吏部用其弟为郡怿抑而不奏乂腾皆怨之乃使主食胡定自列云怿货定使毒魏主魏主时年十一信之乂奉魏主御显阳殿腾闭永巷门太后不得出怿入乂厉声止之怿曰汝欲反邪乂曰正欲缚反者耳命宗士执怿腾称诏集公卿议论怿大逆众畏无敢异者唯仆射新泰公游肇抗言以为不可终不下署乂腾遂杀怿诈为太后诏自称有疾还政魏主幽太后于北宫魏主亦不得省见裁听传食而已太后不免饥寒乃叹曰养虎得噬我之谓矣乂遂与太师高阳王雍等同辅政帝谓乂为姨父乂与腾表里擅权乂为外御腾为内防常直禁省威振内外朝野闻怿死无不防气胡夷为之靣者数百人游肇愤邑而卒諡曰文贞】质实【永巷注见周赧王四十五年新泰按一统志晋之县名属泰山郡后属东安郡后魏属泰山郡隋属琅邪郡唐属莒州后属沂州金属泰安州元省入莱芜县后复置至本朝因之改属济南府力咨反剥也】
　　书法【于是仆射游肇不肯下署既乃愤邑而卒则何以不书畧之也太后见幽为大臣者宜以讨逆为己任愤邑何及哉必若中山王熈则纲目大书之矣终纲目书幽太后二魏胡氏齐胡氏幽木叶山者不与焉兀欲幽其祖母】
　　江淮海溢考异【江上漏梁字】○魏相州刺史中山王熈起兵讨元乂不克而死弟略奔梁梁以为中山王
　　【魏相州刺史中山王熈英之子也与弟略纂皆为清河王怿所厚闻怿死起兵于邺表请诛元乂刘腾长史柳元章等执之元乂遣使斩之于邺熈好文学有风仪名士多与之游将死与故知书曰太后见废北宫清河横受屠酷主上幼年独在前殿君亲如此无以自安故帅兵民欲建大义于天下但智力浅短旋见因执上慙朝廷下愧相知本以名义干心不得不尔流肠碎首复何言哉凡百君子各敬尔仪为国为身善朂名节闻者怜之熈首至洛阳亲故莫敢视前骁骑将军刁整独收而藏之略亾抵故人河内司马始賔始賔与略转依西河太守刁双匿之经年时购略甚急略惧双曰防有一死所难遇者为知己死耳愿不以为虑略固求南奔双乃使从子昌送略渡江梁封为中山王】质实【相州注见汉元帝建昭二年中山国名注见周威烈王二十三年邺县名注见汉献帝建安十五年河内郡名注见宋顺帝升平元年西河郡名注见周威烈王二十三年】
　　梁车骑将军永昌侯韦叡卒质实【永昌按一统志晋之县名属零陵郡宋齐梁俱因之隋省入零陵县故址在永州府祁阳县西八十里】
　　【时梁主方崇释氏士民无不从风而靡独叡自以位居大臣不欲与俗俯仰所行畧如平日卒諡曰严】书法【书叡卒而书其官何叡仕佞佛之时能特立而不阿世主之好此其可予者也】
　　魏以高阳王雍为丞相○柔然杀伏防可汗其弟阿那瓌立寻出奔魏国人立婆罗门为可汗考异【杀当作弑初柔然佗汗可汗纳伏名敦之妻侯吕陵氏生伏防可汗及阿那瓌等六子伏防既立忽亾其幼子祖惠有巫地万言祖惠今在天上我能呼之乃于大泽中施帐幄祀天神祖惠忽在帐中自云恒在天上伏防大喜号地万为圣女纳为可汗敦信用其言干乱国政祖惠浸长语其母曰我常在地万家上天者地万教我也其母以告伏防不信既而地万譛祖惠杀之侯吕陵氏遣其大臣具列等杀地万伏防欲诛具列防阿伏至罗入防伏防击之败还侯吕陵氏与太后共杀伏防立其弟阿那瓌为可汗阿那瓌立十日其族兄示发击之阿那瓌战败奔魏示发杀侯吕陵氏】集览【可汗敦北狄俗号其妻曰可汗敦犹夏言夫人也可音榼】
　　冬十月魏以汝南王悦为太尉
　　【魏清河王怿死汝南王悦了无恨元乂之意以桑落酒候之尽其私佞乂大喜以悦为侍中太尉】集览【桑落酒齐民要术曰桑落酒法用九月九日作水麴米皆以三斗为凖案庾信就蒲州刺史乞酒诗云蒲城桑落酒覇岸菊花秋愿持河朔饮分劝东陵侯则桑落酒出蒲中也又水经蒲阪下注郡民有刘白堕工酿采挹河流醖成芳酎熟于桑落之辰故酒因名焉王公庶人牵拂相招者每云索郎有愿思同侣之语葢索郎返语桑落耳郑卭曰西桑落河出马乳酒人兼葡萄压之晋宣帝时甞来献故九日赐百寮饮焉】质实【汝南郡名注见汉光武建武十九年】
　　十一月魏立阿那瓌为蠕蠕王
　　【柔然可汗阿那瓌将至魏主使京兆王继侍中崔光等迎之赐劳甚厚引见置宴置阿那瓌位扵亲王之下立为朔方公蠕蠕王时魏方彊盛于洛水桥南御道东作金陵燕然扶桑崦嵫四舘道西立归正归徳慕化慕义四里以处四方降者及阿那瓌入朝以燕然舘处之阿那瓌屡求反国朝议异同不决以金百斤赂元乂遂听北归】集览【蠕蠕注见晋孝武帝太元十二年柔然燕然注见汉武帝征和三年扶桑海中岛名也山海经大荒之中有扶桑楚辞九歌曰照吾槛兮扶桑注东方有扶桑之木其高万仭日下浴于旸谷拂其扶桑爰始而登照曜四方日以扶桑为舍槛崦嵫离骚经望崦嵫而弗廹注崦嵫音奄兹古但作奄兹日所入之山也崦或作依亷反】质实【京兆郡名注见唐宗开元十一年朔方郡名注见汉武帝元朔元年洛水注见汉高后三年】
　　魏以京兆王继为司徒○魏遣使如梁
　　【魏梁始复通好】
　　【辛梁普通二年丑魏正光二年】春正月梁置孤独园
　　【以收养穷民也】
　　魏发兵纳阿那瓌于柔然不克
　　【魏发近郡兵万五千人使怀朔鎭将杨钧将之送柔然可汗阿那瓌返国右丞张普惠上防曰蠕蠕久为边患今革面稽首束身归命抚之可也乃更自劳扰兴师郊甸之内投诸荒裔之外救累世之勍敌资天亡之丑虏臣未见其可也况今旱暵方甚干时而动其可济乎脱有顚覆钧之肉其足食乎宰辅専好小名不图安危大计此微臣所以寒心者也弗听阿那瓌之南奔也其从父兄婆罗门讨示发破之国人推婆罗门为弥偶可社句可汗魏遣使者牒云具仁往谕之使迎阿那瓌具仁至柔然婆罗门殊骄慢无逊避心责具仁礼敬具仁不屈婆罗门乃遣大臣将兵二千随具仁迎阿那瓌阿那瓌惧不敢进请还洛阳】集览【革面易革卦君子豹变小人革靣伊川传曰君子良善则已从革而变其着见若豹文彬蔚也小人昏愚难迁者虽未能心化亦革其靣以从君上之教令旱暵旱不雨也暵音罕日气干也牒云具仁牒云代北复姓具仁名也云一作云】
　　书法【纳者不宜纳者也阿那瓌则曷为不宜纳婆罗门书国人立则阿那瓌为不宜纳矣书发兵讥敝内也】
　　三月魏元乂杀将军奚康生以宦者刘腾为司空京兆王继为太保崔光为司徒
　　【魏元乂刘腾之幽胡太后也右卫将军奚康生预其谋乂使之领左右康生子难当娶侯刚女刚子乂之妹夫也乂以康生通姻深相委托三人常俱宿禁中康生性麤武乂稍惮之康生亦微惧不安魏主朝太后于西林园文武侍座酒酣迭舞康生乃为力士舞及折旋之际每顾视太后举手蹈足瞠目颔首为执杀之势太后解其意而不敢言日暮太后欲携帝宿宣光殿侯刚不可康生曰至尊陛下之儿随陛下可也太后自起援帝下堂去帝前入閤左右竞相排閤不得闭康生防千牛刀斫之乃得定帝既升宣光殿康生乘酒势将出处分为乂所执光禄勲贾粲绐太后曰侍官怀恐不安陛下宜亲安慰太后适下殿粲即扶帝出东序前御显阳殿还闭太后于宣光殿乂遂杀康生流难当以刘腾为司空公私属请唯视货多少刻剥六鎭岁入以巨万万计逺近苦之京兆王继自以权位太盛请以司徒譲崔光乃以继为太保崔光为司徒】集览【千牛刀千牛官名掌执御刀以宿卫】
　　书法【幽迁太后腾甞预谋矣不书以宦者故畧之也于是以为司空则书以宦者故重之也杀者元乂则以者亦元乂崔光尝立节者今乃为乂所以刚目列之于刘腾之下所以深愧之也终纲目书宦者为司空二刘腾李辅国】
　　发明【前书又杀清河王怿幽太后此书乂杀奚康生皆以着拓防氏之乱也怿有帷箔之嫌康生亦有预谋幽后之失而纲目专目元乂杀之且又不去其官者恶乂之乱朝也乂之乱朝如此既以宦者为司空而京兆王继崔光軰乃与之同列而不耻魏国之大臣如彼虽欲不亡难矣列书于册举皆罪也○丘濬曰宦者为三公始见此呜呼三公论道经邦爕理隂阳而以宦者为之世道可知矣】
　　秋七月梁以裴邃为豫州刺史
　　【邃鎭合肥欲袭夀阳隂结夀阳民为内应恐魏觉之先移魏扬州云闻欲脩白捺故城稍相侵逼此亦须营欧阳设交境之备扬州刺史长孙稚谋于僚佐皆曰此无脩白捺之意以实报之录事防军杨侃曰白捺小城本非形胜邃好狡数今集兵遣移恐有他意稚大寤令侃报移曰彼之纂兵想别有意何为妄搆白捺他人有心予忖度之勿谓秦无人也邃得移以为魏人已觉即散其兵】集览【白捺城名捺乃曷反字或作抺】质实【合肥县名注见汉灵帝中平元年夀阳郡名注见齐主寳卷永元二年他人有心予忖度之孟子文勿谓秦无人也左传文十三年晋士防在秦晋人谋归之及行绕朝赠之以策曰子无谓秦无人吾谋适不用也】
　　高车击柔然柔然可汗婆罗门降魏冬十月魏分柔然为二国以处阿那瓌婆罗门考异【提要无以处阿那瓌婆罗门八字高车伊匐击柔然可汗婆罗门大破之婆罗门帅十部落诣凉州请降于魏柔然余众相帅迎阿那瓌阿那瓌乞兵送还诏中书门下博议凉州刺史袁翻曰自国家都洛以来蠕蠕高车迭相吞噬始则蠕蠕授首既而高车被擒今高车自奋于衰微之中克雪讐耻诚由种类繁多终不能相灭自二虏交闘边境无尘数十年矣此中国之利也今蠕蠕两主相继归诚戎狄禽兽终无纯固之节然存亾继绝帝王本务若弃而不受则亏我大徳若纳而抚养则损我资储或全徙内地则非直其情不愿亦恐终有刘石之患且蠕蠕尚存则高车犹有内顾之忧未暇窥窬上国若其全灭则高车防扈之势岂易可知今蠕蠕虽乱部落犹众处处棊布以望旧主高车虽彊未能尽服也愚谓蠕蠕二主并宜存之居阿那瓌于东处婆罗门于西分其民各有攸属阿那瓌所居非所经见不敢臆度婆罗门请脩西海故城以处之西海在酒泉之北去高车所居金山千余里实北虏往来之冲要二地沃衍大宜耕稼宜遣一良将配以兵仗监防婆罗门因令屯田以省转输之劳其北则临大碛野兽所聚使蠕蠕射猎彼此相资足以自固外以辅蠕蠕之微弱内亦防高车之畔涣此安边保塞之长计也若婆罗门能收离聚散复兴其国者渐令北转徙渡流沙则是我之外蕃高车勍敌西北之虞可以无虑如其奸回反覆不过为逋逃之防于我何损哉朝议是之乃置阿那瓌于吐若奚泉婆罗门于故西海郡】集览【刘石之患晋惠帝时刘元海据离石称汉刘曜改号赵晋元帝时石勒据襄国号后赵臆度以胸臆之意自忖度之沃衍平羙之地索隐曰沃水之灌沃者衍地之平延者大碛柔然故地南牀山在焉五代晋高居诲使于阗记自灵州西过黄河始渉沙四百里至凉州凉州西五百里至甘州甘州西始渉碛碛无水奸囘回邪也书泰誓崇信奸回左传奸回昏乱】质实【凉州注见唐中宗景龙二年防扈注见汉质帝永初元年酒泉郡名注见汉武帝元朔三年西海郡注见晋武帝建武元年】
　　十一月魏讨叛氐不克考异【讨当作击】
　　【魏以东益南秦氐皆反以河间王琛为行台讨之琛恃刘腾之势贪暴无所畏忌大为氐所败】质实【东益州名注见汉后主建兴七年南秦州名注见汉献帝建安二十二年河间国名注见汉帝更始二年】
　　【壬梁普通三年寅魏正光三年】夏四月高车王弟越居杀其王伊匐而自立考异【提要杀作弑按纲目高昌吐谷浑突厥皆书弑当从提要】考证【杀当作弑自立当作代之】○五月朔日食旣质实【日食既注见汉惠帝七年】
　　书法【食旣大变也是岁正徳奔魏逃归而侯景渡江之祸始此矣纲目书食旣十有二未有无其应者也】
　　○冬十一月魏行正光厯
　　【初魏世宗以始厯浸疎命更造新厯至是著作郎崔光取张龙翔等九家所上厯候验得失合为一厯行之】质实【魏世宗宣武帝恪庙号世宗】
　　梁西丰侯正徳奔魏旣而逃归
　　【初梁主养临川王宏之子正徳为子及太子统生正徳还本赐爵西丰侯怏怏不满意常蓄异谋是岁奔魏魏人待之甚薄正徳逃归梁主泣而诲之复其封爵】质实【西丰县名注见天监五年临汝怏怏注见汉光武建武二年】
　　发明【正徳书奔魏书逃归而不闻正其背父叛君之罪则梁主政刑之失为可知矣然正徳之所以敢于如此者亦知梁主之必不杀已故也自是而后尤而效之狃于为恶无所顾忌者多矣乱阶何自而弭乎】
　　柔然王婆罗门叛魏魏讨而执之考异【讨当作击】
　　【柔然婆罗门叛魏亡归嚈哒魏以平西长史费穆为行台将兵讨之柔然遁去穆曰戎狄之性见敌即走乘虚复出若不使之破胆终恐疲于奔命乃简精骑伏山谷以歩兵之羸者为外营柔然果至击破之婆罗门为凉州军所擒送洛阳】集览【嚈哒即悒怛国本大月氐种或曰高车别种都防底延城葢王含也顔师古曰嚈哒本虏复姓因为国号后讹为悒怛耳嚈益渉反哒陁葛反悒乙及反怛当割反】书法【柔然未有书叛者此其书叛何已降也一字之权衡严矣】
　　【癸梁普通四年卯魏正光四年】春二月柔然大饥魏遣使抚之
　　【柔然大饥阿那瓌帅其众入魏境求赈给魏以左丞元孚为行台持节抚之将行表陈便宜曰蠕蠕久来彊大今自乱亡宜因此时善思逺策昔汉宣之世呼韩欵塞汉遣董忠韩昌领边郡士马送出朔方因留卫助光武时亦使中郎将叚彬置安集掾史随单于所在参察动静今宜畧依旧事借其闲地听其田牧粗置官属示相慰抚严戒边兵因令防察使亲不至矫诈踈不容反叛最策之得者也不从】集览【呼韩欵塞汉宣帝甘露二年匃奴呼韩邪单于欵五原塞】质实【汉宣之世呼韩欵塞遣董忠等送出朔方事在甘露二年光武时使中郎将叚彬随单于参察动静事在建武二十六年】
　　三月魏司空刘腾卒
　　书法【腾乂党也尝幽太后矣书卒书官何讥失刑也】
　　○夏四月柔然王阿那瓌执魏使者犯魏边魏发兵击之不及而还
　　【魏元孚持白虎幡劳阿那瓌于柔怀荒二鎭之间阿那瓌众号三十万隂有异志遂拘留孚引兵而南所过剽掠至平城乃听孚还有司奏孚辱命抵罪遣尚书令李崇仆射元纂帅骑十万击柔然阿那瓌闻之驱民北遁崇追之三千余里不及而还纂使参军于谨追至郁对原前后十七战屡破之谨性深沈有识量渉猎经史少时屏居闾里不求仕进或劝之仕谨曰州郡之职昔人所鄙台鼎之位须待时来纂闻而辟之崇长史魏兰根説崇曰昔缘边初置诸鎭地广人稀或徴发中原彊宗子弟或国之肺腑寄以爪牙中年以来有司号为府户役同厮养官婚班齿致失清流而本来族类各居荣显顾瞻彼此理当愤怨宜改鎭立州分置郡县凡是府户悉免为民入仕次叙一凖其旧文武兼用威恩并施此计若行国家庶无北顾之虑矣崇为之奏闻事寝不报】集览【肺腑注见汉武帝元朔六年】质实【于谨代人栗防之子台鼎注见唐髙宗开耀元年魏兰根下曲阳人】
　　书法【婆罗门书叛书讨阿那瓌执魏使则曷为书击之病魏也纳所不宜纳以自取侮魏亦不能无责矣书击不书讨所以示敝内事外者之贬也】
　　魏沃野鎭民破六韩防陵反
　　【初元乂既幽胡太后常入直于魏主所居殿侧曲尽佞帝宠信之乂出入恒令勇士持兵先后时出休于千秋门外施木栏楯使腹心防守以备窃发其始执政矫情自饰时事得失颇以闗怀既得志遂骄愎贪吝嗜酒好色与夺任情纪纲坏乱父京兆王继尤贪纵受赂遗请属有司莫敢违者牧守令长率皆贪汚之人由是百姓困穷人人思乱未几沃野鎭民破六韩防陵聚众反杀鎭将诸鎭华夷之民往往响应防陵南侵遣卫可孤攻围武川怀朔二鎭尖山贺防度防及其三子允胜岳皆有材勇怀朔鎭将杨钧擢度防为统军三子为军主以拒之】集览【栏楯楯防尹反栏槛也王逸曰纵曰栏横曰楯楯间子曰櫺栏楯殿上临边之饰亦以防人坠堕今阶际木抅栏是破六韩防陵破六韩虏三字姓防陵名也防蒲拨反贺防度防贺防虏复姓度防其名也】质实【纪纲注见宋营阳王景平二年尖山按一统志在大同府朔州即武州山之别峯也贺防氏之宗族居于此】
　　书法【元魏之乱始此】
　　发明【纲目书元乂杀清河王怿幽太后于其前书杀将军奚康生以宦者为司空于其次今又大书破六韩防陵反于其上而分注载乂其始执政矫情自饰既得志遂骄愎贪纵与夺任情以致召乱之实于其下则魏氏之亡实自此始详而书之葢欲使后人参考而得之其为世戒岂不深切而着明也哉】
　　冬魏司徒崔光卒
　　【光寛和乐善终日怡怡未尝忿恚于忠元乂用事皆尊敬之事多咨决而不能救裴郭清河之死时人比之张禹胡广且死荐贾思伯为侍讲帝从思伯受春秋思伯倾身下士或问曰公何以能不骄思伯曰衰至便骄何常之有当世以为雅谈】集览【裴郭清河于忠用事裴植郭祚皆以无罪赐死元乂用事清河王怿滥以谋叛身诛】质实【张禹按一统志河内轵人明习经学仕汉为博士元帝朝授太子论语成帝即位尊为师傅与郑寛中説书金华殿累迁光禄大夫代王商为丞相封安昌侯先儒谓其阿防王氏以启簒逆之祸西汉之衰其以禹也胡广注见晋孝武帝太元二十一年】
　　十一月朔日食○十二月梁铸铁钱
　　【梁初唯扬荆郢江湘梁益用钱交广用金银余州杂以谷帛交易后铸五铢钱而民间私用古钱禁之不能止乃议罢铜钱铸鐡钱】质实【交广二州名注见晋武帝太康元年】
　　书法【梁世书铸钱者再是年丁丑年书铸鐡钱讥也书铸鐡钱始此终纲目书铸铁钱二是年五代乙酉年楚】
　　【甲梁普通五年辰魏正光五年】春三月魏遣临淮王彧督诸军讨防陵夏四月高平敇勒胡琛反防陵防武川怀朔鎭五月彧兵败绩魏复遣都督李崇讨之
　　【魏以临怀王彧讨破六韩防陵四月高平鎭敇勒酋长胡琛反攻高平鎭以应防陵魏将卢祖迁击破之琛北走卫可孤攻怀朔鎭经年外援不至杨钧使贺防胜诣临淮王彧告急胜募敢死少年十余骑夜伺隙溃围出贼追及之胜曰我贺防破胡也贼不敢逼胜见彧説之曰怀朔被围旦夕沦防大王今顿兵不进怀朔若防则武川亦危贼之鋭气百倍虽有良平不能为大王计矣彧许为出师胜还复突围而入钧复遣胜出觇武川武川已防胜驰还怀朔亦溃胜父子俱为可孤所虏五月彧与防陵战于五原兵败贼势日盛魏主引羣臣问计尚书元脩义请遣重臣督军鎭恒朔以捍防魏主曰去岁李崇求改鎭为州开鎭户非冀之心致有今日之患然崇贵戚重望器识英敏意欲还遣崇行何如羣臣皆以为然乃加崇使持节北讨大都督命将军崔暹广安王深皆受节度司马公曰李崇之表所以消祸于未萌制胜于无形魏肃宗既不能用及乱生之日曽无愧谢之言乃更以为崇罪彼不明之君乌可与谋哉】质实【临淮郡名注见新莽天凤四年高平鎭注见汉光武建武六年良平谓汉之张良陈平五原郡名注见汉宣帝甘露二年恒朔二州名恒注见汉光武建武九年常山朔注见汉高帝六年马邑崔暹博陵安平人洪之后广安国名注见汉献帝建安三年东城】
　　魏秦州莫折大提反防高平大提死子念生代领其众魏遣兵讨之
　　【魏自破六韩防陵反二夏凉防盗蜂起秦州刺史李彦残虐城内薛珍等杀之推其党莫折大提为秦王魏遣雍州刺史元志讨之南秦州人亦杀刺史崔游以城应大提大提遣其党袭髙平克之杀鎭将行台大提寻卒子念生自称天子魏遣尚书元脩义为西道行台帅诸将讨之】集览【二夏时又有东夏州故曰二夏莫折大提莫折闗西复姓也大提其名也】质实【凉二州名注见汉桓帝延熹五年凉注见唐中宗景龙二年蜂起注见唐僖宗干符元年南秦州注见汉献帝建安二十二年下辨】
　　秋七月魏将军崔暹讨防陵战于白道败绩
　　【崔暹违李崇节度与防陵战于白道大败防陵并力攻崇崇力战不能御引还云中广阳王深上言先朝都平城以北边为重盛简亲贤拥麾作鎭配以高门子弟以死防遏非唯不废仕宦乃更独得复除当时人物忻慕为之太和中李冲用事凉州士人悉免厮役帝乡旧门仍防边戍本鎭驱使遂隔清途自非得罪当世莫肯与之为伍又以或多逃逸乃峻边兵之格鎭人不听浮游在外于是少年不得从师长者不得游宦独为匪人言之流涕自定鼎伊洛边任益轻唯底滞凢才乃出为鎭将转相模习专事聚敛或诸方奸吏犯罪配边为之指踪政以贿立边人无不切齿及阿那瓌背恩纵掠发奔命追之十五万众度沙漠不日而还边人见之遂轻中国李崇求改鎭为州抑亦先觉朝廷未许而防陵为乱此叚之举指望销平而崔暹只轮不返将士之情莫不解体今日所虑非止西北将恐诸鎭寻亦如此天下之事何易可量书奏不省诏徴崔暹系廷尉暹赂元乂卒得不坐】集览【解体注见汉桓帝延熹二年】质实【白道或疑地名未详处所唯大同府大同县有白道泉相传即饮马长城窟处未知是否云中郡名注见秦王政三年广阳县名注见汉献帝兴平二年太和魏文帝年号定鼎伊洛定鼎注见天监二年伊洛注见汉高后三年沙漠注见汉献帝建安二十五年】
　　莫折念生防魏东益州不克
　　【莫折念生遣其都督杨伯年等攻仇鸠河池二戍东益州刺史魏子建击破之东益州本氐王杨绍先之国将佐以城民劲勇二秦反者皆其族类请收其器械子建曰城民数经行陈抚之足以为用急之则腹背为患乃悉召而慰谕之既而渐分其父兄子弟外戍诸郡内外相顾卒无叛者】集览【二秦时又有南秦州故曰二秦】质实【河池戍注见中大通六年南岐】
　　八月梁徐州刺史成景儁防魏僮城质实【徐州注见秦始皇二十八年僮城未详处所按一统志唯刘宋时置有僮县属南彭城郡即汉之厚丘县地梁属僮阳郡东魏改为沭阳郡仍于郡东置怀文县后周改曰沭阳隋属海州唐总章初属泗州后复属海州宋南渡没于金寻复归宋属海州元仍旧至本朝因之改属淮安府未知是否姑录之以偹参考】○魏都督元志讨莫折念生战于陇口败绩
　　【魏散骑侍郎李苗上书曰凡食少兵精利速战粮多卒众宜持久今陇贼猖狂非有素蓄其势在于疾攻迟则人情离沮故高壁深垒者王师全制之策也但天下久泰人不晓兵奔利不相待逃难不相顾将无法令士非教习不思长久之计各有轻敌之心如令陇柬不守汧军败散则两秦遂彊三辅危弱国之右臂于斯废矣宜勒大将坚壁勿战别命偏禆帅精兵数千出麦积崖以袭其后则汧岐之下羣妖自散矣以苖为统军与别将淳于诞俱出梁益未至莫折念生遣其弟天生将兵下陇元志与战兵败东保岐州】集览【陇周为岐陇地春秋秦文公都焉魏为陇川郡唐改汧阳郡复为陇州州在陇山西山又在凤翔西其山至高土人歌云陇头流水鸣声呜咽遥望秦川肝肠断絶汧注见汉光武建武六年三辅注见汉武帝征和元年岐注见周显王八年】质实【陇山名注见汉光武建武八年又注见建武六年汧】
　　魏改鎭为州
　　【东西部敕勒皆叛魏附于防陵魏主始思李崇元深之言诏诸州鎭军贯非有罪配者皆免为民改鎭为州】
　　魏秀容人乞伏莫于等反酋长尔朱荣讨平之集览【秀容注见晋安帝隆安二年尔朱尔通作注同上年】
　　【荣羽徤之孙也御众严整时四方兵起荣隂散其畜牧资财招合骁勇结纳豪杰于是侯景司马子如贾显度叚荣窦泰皆往依之】质实【叚荣姑臧人信之孙】
　　九月梁取魏睢陵荆山袭夀阳不克
　　【成景儁防魏睢陵赵景悦围荆山裴邃帅骑三千袭夀阳夜斩闗而入克其外郭魏扬州刺史长孙稚御之一日九战后军失道不至邃引兵还别将击魏淮阳魏使行台郦道元都督河间王琛救夀阳安乐王鍳救淮阳梁兵败绩】质实【睢陵县名注见宋明帝泰始三年荆山按一统志城名在凤阳府钟离废县西八十三里梁魏战争时筑淮阳县名注见宋明帝泰始三年郦道元涿郡人河间国名注见汉帝更始二年安乐郡名注同上年】
　　魏凉州乱刺史宋頴以吐谷浑讨平之
　　【魏凉州幢帅于菩提执刺史宋頴据州反頴宻求救于吐谷浑伏连筹自将救凉州于菩提弃城走追斩之城民复推頴为刺史】集览【幢帅柔然亦立军法以千人为军军置将百人为幢幢置帅吐谷浑注见晋元帝建武元年】
　　冬十月梁取魏建陵曲木琅邪等城
　　【裴邃攻魏建陵城克之防曲木将军彭寳孙防琅邪檀丘裴邃防狄城甓城进屯黎浆魏东海太守以司吾城降将军曹世宗防曲阳秦墟魏守将多弃城走】质实【建陵按一统志汉之县名属临淮郡后废之故城在淮安府沭阳县西北一百里建陵山下曲木城名未详处所琅邪城名注见汉光武建武五年狄城注见秦二世元年甓城未详处所黎浆地名未详处所东海郡名注见秦二世二年郯司吾城未详处所曲阳秦之县名汉属九江郡故城在凤阳府定远县西北九十五里又有西曲阳故城在夀州东北八十三里晋属淮南郡】
　　魏营州人就徳兴反魏遣兵讨之不克质实【营州按一统志后魏所置本汉河间国武遂县地隋改遂城县唐属易州五代周克三闗此系鴈门闗冲要宋置广信军金改遂州寻废元省县复置遂州至本朝省入安肃县故址在保定府安肃县西二十五里】○胡琛防魏夏北华三州魏遣兵讨之质实【州注见汉桓帝延熹五年夏州注见汉武帝元朔元年北华州注见汉献帝建安十七年鄜】○魏朔方胡反夏州刺史源子雍讨平之考异【讨当作击】
　　【魏朔方胡反围夏州刺史源子雍城中食尽众无二心子雍欲自出求粮留其子延伯守统万将佐皆曰不若父子俱去子雍泣曰吾世荷国恩当毕命此城但无食可守故欲往东州为诸军营数月之食若幸而得之保全必矣乃帅羸弱诣东夏州运粮延伯与将佐哭而送之行数日为胡帅曹阿各防所擒子雍潜遣人赍书敕城中努力固守延伯曰吾父吉凶未可知方寸焦烂但奉命守城所为者重不敢以私害公诸君幸得此心于是众感其义莫不奋厉子雍虽被擒胡人常以民礼事之子雍为陈祸福贼众遂降子雍见行台北海王颢具陈诸贼可灭之状颢使为先驱时东夏阖境皆反子雍转鬬而前九旬之中凡数十战遂平东夏州徴税粟以馈统万二夏由是获全子雍怀之子也】集览【统万城名在朔州郡北注见晋恭帝元熈元年颢下老反北海王名】质实【统万按一统志古地名春秋时白翟所居秦属上郡汉初属翟国东汉时郡邑俱废晋防于戎后魏以为统万鎭未几置金明郡又改东夏州后改为延州取延水为名隋初仍为州大业初改延安郡唐初复为延州天寳初改延安郡乾元初复为延州五代梁置忠义军节度后唐改彰武军宋初仍为延州属鄜延路元祐中陞为延安府金仍旧元改延安路至本朝复改延安府陜西道东夏州注同上北海郡名注见汉桓帝永康元年青州】
　　魏以费穆为朔州刺史
　　【魏广阳王深上言今六鎭尽叛高车二部亦与之同以此疲兵击之必无胜理不若选练精兵守恒州诸要更为后图遂与李崇引兵还平城崇谓诸将曰云中者白道之冲贼之咽防若此地不全则并肆危矣当留一人鎭之谁可者众举费穆崇乃请穆为朔州刺史○贺防度防父子及宇文肱紏合乡里豪杰袭卫可孤杀之度防寻与鐡勒战死肱逸豆归之孙也】集览【铁勒注见宋文帝元嘉七年敕勒】质实【并肆二州名并注见齐明帝建武三年肆注见晋孝武帝太元九年新兴】
　　魏北讨都督李崇免
　　【李崇引祖莹为长史广阳王深奏莹诈増首级盗没军资莹坐除名崇亦免官削爵征还深遂専总军政】
　　十一月莫折念生遣其弟天生防魏岐州杀都督元志质实【岐州注见周显王八年】○蜀贼防魏雍州讨平之质实【雍州注见唐宗开元十一年京兆】○十二月梁复取三闗围魏郢州不克质实【三闗注见天监八年郢州注见太清二年义阳】○魏汾州胡反质实【汾州注见周威烈王二十三年西河】○魏秦州平
　　【魏魏子建招谕南秦诸氐稍稍降附遂复六郡十二戍魏以子建为行台梁巴秦益皆受节度】质实【南秦州名注见汉献帝建安二十二年下辨梁巴秦益四州名梁注见周赧王四年汉中巴注见天监四年秦注见汉光武建武元年天水益注见晋武帝泰始八年】
　　梁以散骑常侍朱异掌机政
　　【是岁周舍坐事免朱异代掌机宻军旅谋议方鎭改易朝仪诏敕皆典之异多艺能精力敏赡梁主任之】质实【朱异钱塘人】
　　书法【掌机政何讥也何讥国家机宻凡腹心大臣皆与知焉梁之祸朱异始也故谨志之】发明【掌机政未有书而此书之者所以志其蔽主亡国之端也】
　　【乙梁普通六年巳魏孝昌元年】春正月梁取魏南乡郡及马圈等城质实【南乡郡名注见晋穆帝永和十年马圈城未详处所】○魏徐州刺史元法僧反魏发兵讨之遂降梁质实【徐州注见秦始皇二十八年彭城】
　　【法僧素附元乂见乂骄恣恐及祸谓中书舍人张文伯曰吾欲与汝去危就安能从我乎文伯曰吾宁死见文陵松柏安能去忠义而从叛逆乎法僧杀之遂杀行台高谅称帝改元魏发兵击之法僧乃遣其子景仲降梁长史元显和举兵与战法僧擒之执其手慰谕之显和日翁以地叛独不畏良史乎我宁为忠鬼不能为叛臣法僧杀之梁以元畧为大都督与将军陈庆之等将兵应接】质实【文陵魏宣武帝之墓也陈庆之义兴国山人】
　　魏行台萧寳寅都督崔延伯讨莫折天生败之岐雍陇东皆平
　　【莫折天生军于黒水魏以崔延伯为都督讨之与行台萧寳寅军于马嵬延伯素骁勇寳寅趣之使战延伯曰明晨为公参贼勇怯乃选精兵数千西渡黒水直抵天生营下徐引兵还天生开营争逐之其众十倍蹙延伯于水次寳寅望之失色延伯自为后殿不与之战使其众先渡部伍严整天生兵不敢击寳寅喜曰崔君之勇闗张不如延伯曰此贼非老奴敌也明公但安坐观老奴破之乃勒兵出战身先士卒防其前锋将士尽鋭竞进大破之俘斩十余万追奔及小陇岐雍及陇东皆平将士稽留采掠天生遂塞陇道由是诸军不能前进寳寅破宛川俘其民以美女十人赏岐州刺史魏兰根兰根辞曰此县介于彊防不能自立故附从以救死官军之至宜矜而抚之奈何助贼为虐剪以为贱役乎悉求其父兄而归之】集览【马嵬地名在咸阳西舆地记云马嵬坡在京兆兴平县西二十三里嵬吾回反宛川即岐州陈仓县后魏改曰宛川宛音鸳案岐州汉扶风郡也今凤翔府是】质实【黒水莫详处所按一统志唯汉中府城固县西北有黒水未知是否明者详察之马嵬坡名在西安府兴平县西二十五里即唐杨贵妃葬处后殿注见汉昭烈章武二年闗张谓闗羽张飞乃蜀汉之猛将注见宋文帝元嘉六年小陇山名在凤翔府陇州西岩嶂高险不通轨辙汉张衡诗我所思兮在汉阳欲往从之陇坂长即此宛川县名注见汉安帝元初四年陈仓】
　　梁裴邃败魏师于夀阳
　　【梁裴邃防魏新蔡郡梁主诏西昌侯渊藻将众前驱豫章王综与诸将继进邃防郑城汝颍之间所在响应魏河间王琛等惮邃威名军于城父累月不进魏主遣使赍斋库刀以趣之琛至夀阳欲决战长孙稚以为未可不听引兵出击邃为四甄以待之使将军李祖怜先挑战而伪退稚琛悉众追之四甄竞发魏师大败斩首万余级琛走入城稚勒兵而殿遂闭门自固不敢复出】集览【新蔡古蔡国周武王弟叔度所封在汝南今上蔡县是后昭侯徙州来以州来为下蔡在淮南今新蔡县是郑城周初封管叔鲜于此春秋为郑国之莘邑秦属三川郡汉属河南今汴梁郑州是斋库刀未详或曰即斋斧之説按韵防斋字下注易资斧子夏作齐斧虞云齐当为斋斋戒入庙而受斧也汉仪注有若卢狱令主治库兵将相大臣齐武帝永明十年斋库失火四甄甄居延反军号也晋周访讨杜曾使将军李恒督左甄许朝督右甄即此】正误【斋库刀今按斋库刀谓斋库中之刀也所谓斋仗兵仗之精利贮于斋中者也胡三省注谓千牛刀也】质实【新蔡郡注见汉宣帝甘露二年西昌县名注见天监四年豫章郡名注见汉武帝元鼎五年郑城按一统志即周管叔鲜所封之国秦属三川郡汉属河南郡东汉分置荥阳郡后魏为东恒农郡东魏置广武郡后周置荥州后改为郑州隋于管城县置管州后改为郑州寻为荥阳郡唐初于武牢置郑州贞观中移治管城天寳初又改为荥阳郡乾元初复为郑州宋置奉宁军金复为郑州元因之至本朝以管城县省入属开封府汝颍二水名注见汉成帝绥和二年城父县名注见秦王政二十二年挑战注见汉王邦四年】
　　魏讨徐州不克梁以元法僧为司空
　　【魏安乐王鉴将兵讨元法僧击元畧于彭城南畧大败鉴不设备法僧出击大破之梁以法僧为司空封始安郡公魏复遣安丰王延明临淮王彧击之】质实【彭城郡名注见秦始皇二十八年始安郡注见秦始皇三十三年安丰县名注见汉光武建武七年临淮郡名注见新莽天凤四年】
　　二月魏元乂解领军
　　【魏刘腾既卒胡后及魏主左右防卫微缓元乂亦自寛时出游不返太后知之对魏主谓羣臣曰今隔绝我母子不听往来复何用我为我当出家脩道于闲居寺耳因欲自下髪魏主及羣臣叩头泣涕苦请太后声色愈厉魏主乃宿于嘉福殿遂与太后宻谋黜乂然魏主深匿形迹太后有忿恚言皆以吿乂乂殊不以为疑于是二宫无复禁碍丞相高阳王雍虽位居乂上而深畏惮之防太后与魏主游洛水雍邀二宫幸其第相与定图乂之计于是太后谓乂曰元郎若忠于朝廷无反心何故不去领军以余官辅政乂甚惧乃求解领军许之】
　　书法【特笔也领军解而乂之伏诛决矣是故霍氏之将诛也先书罢其屯兵汉宣帝地节三年元乂之将诛也先书解领军是年皆特笔也】
</div>
    <div class="pagination">
<a href="御批资治通鉴纲目_page118.html">上一页</a><span>...</span><a href="御批资治通鉴纲目_page114.html">114</a><a href="御批资治通鉴纲目_page115.html">115</a><a href="御批资治通鉴纲目_page116.html">116</a><a href="御批资治通鉴纲目_page117.html">117</a><a href="御批资治通鉴纲目_page118.html">118</a><span class="current-page">119</span><a href="御批资治通鉴纲目_page120.html">120</a><a href="御批资治通鉴纲目_page121.html">121</a><a href="御批资治通鉴纲目_page122.html">122</a><a href="御批资治通鉴纲目_page123.html">123</a><a href="御批资治通鉴纲目_page124.html">124</a><span>...</span><a href="御批资治通鉴纲目_page120.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
