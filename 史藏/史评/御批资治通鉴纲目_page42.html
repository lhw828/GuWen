<!DOCTYPE html>
<html>
 <head>
  <meta charset="utf-8"/>
  <title>
   御批资治通鉴纲目 - 第 42 页/共 243 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   御批资治通鉴纲目 - 第 42 页/共 243 页
  </h1>
  <div class="content">
   【来歙将二千余人伐山开道从番须回中径袭畧阳斩隗嚣守将金梁嚣大惊曰何其神也帝闻得畧阳甚喜曰畧阳嚣所依阻心腹已壊则制其支体易矣吴汉等诸将闻歙据畧阳争驰赴之上以为嚣失所恃亡其要城埶必悉以精鋭来攻旷日久围而城不防士卒顿敝乃可乗危而进皆追汉等还隗嚣果使王元拒陇坻行廵守番须口王孟塞鸡头道牛邯军瓦亭嚣自悉其大众数万人围畧阳公孙述遣将李育田弇助之堑山筑隄激水灌城来歙与将士固死坚守矢尽发屋断木以为兵嚣尽鋭攻之累月不能下夏闰四月帝自征隗嚣光禄勲郭宪谏曰东方初定车驾未可逺征乃当车防佩刀以断车靷帝不从西至漆诸将多以王师之重不宜逺入阻险计犹豫未决帝召马援问之援因説隗嚣将帅有土崩之埶兵进有必破之状又于帝前聚米为山谷指画形埶开示军众所从道径往来分析昭然可晓帝曰虏在吾目中矣明旦遂进军至高平第一窦融率五郡太守及羌虏小月氏等歩骑数万辎重五千余两与大军防是时军旅草创诸将朝会礼容多不肃融先遣从事问防见仪帝闻而善之以宣告百僚乃置酒高防待融等以殊礼遂进军数道上陇使王遵以书招牛邯下之拜邯太中大夫于是嚣大将十三人属县十六众十余万皆降嚣将妻子犇西城从杨广而田弇李育保上邽畧阳围解帝劳赐来歙班坐絶席在诸将之右赐歙妻缣千匹进幸上邽诏告隗嚣曰若束手自诣父子相见保无他也若遂欲为黥布者亦自任也嚣终不降于是诛其子恂使吴汉岑彭围西城耿弇盖延围上邽以四县封窦融为安丰侯弟友为显亲侯及五郡太守皆封列侯遣西还所镇融以久专方面惧不自安数上书求代诏曰吾与将军如左右手耳数执谦退何不晓人意勉循士民无擅离部曲】集览【番须番音盘正义曰番须谷名在扶风汧县回中注见秦始皇二十七年畧阳注见晋懐帝永嘉四年士卒顿敝委顿困敝也陇坻在陇西郡汉阳县坻音典礼反杜佑通典曰汉阳有大阪曰陇坻亦曰陇山案陇山南连秦岭北抵黄河东西百八十里其阪九回上者七日乃越登陇东望秦川极目泯然陇外无蚕桑五月冻解八月乃麦鸡头道注见秦始皇二十七年断车靷断音短截也靷音引所以引轴一曰驾车靶在胷曰靷高平第一安定郡高平县有第一城此安定在陇西今熙河路宁州是西城西邑名属陇西郡有嶓冡山汉水所出上邽地理志陇西郡上邽县应劭曰古邽戎地秦武公灭邽戎置县其地有邽山今天水军上邽县是絶席谓班坐在众人之上尊宠之也汉官仪云御史大夫尚书令司校尉皆专席三独坐】质实【一统志云陇坻在凤翔府西北六十里即陇山也山高而长其顶有泉回注説文陇山天水郡之大阪也其阪九回欲登者七日乃得越顾瞻莫不悲思俗歌云陇头流水鸣声幽咽遥望秦川肝肠断絶瓦亭关名在平凉府华亭县西北一百八十里今设廵检司于此郭宪汝南人漆县名注见建武六年高平第一城名在平凉府镇原县东汉冦恂云隗嚣将高峻据高平第一城即此西城汉之县名属陇西郡东汉末省之故城在巩昌府城西九十里上邽汉之县名属陇西郡晋天水郡治此隋仍旧唐废之故城在巩昌府秦州境内安丰汉初县名属陆安国东汉废之故址在凤阳府夀州南六十里今为安丰乡显亲汉之县名属天水郡三国魏废之故城在巩昌府秦州东南】
　　颍川盗起秋九月帝还宫六日自将讨平之
　　【颍川盗群起冦没属县河东守兵亦叛京师骚动帝闻之曰吾悔不用郭子横之言秋八月帝自上邽晨夜东驰赐岑彭等书曰两城若下便可将兵南击蜀虏人苦不知足既平陇复望蜀每一发兵头须为白九月乙卯车驾还宫帝谓执金吾冦恂曰颍川迫近京师当以时定惟念独卿能平之耳从九卿复出以忧国可也对日颍川闻陛下有事陇蜀故狂狡乗闲相诖误耳如闻乗舆南向贼必惶怖归死臣愿执鋭前驱帝从之庚申车驾南征颍川盗贼悉降冦恂竟不拜郡百姓遮道曰愿从陛下复借冦君一年乃留恂长社镇抚吏民受纳余降东郡济阴盗贼亦起帝遣李通王常撃之以东光侯耿纯尝为东郡太守威信着于卫地遣使拜太中大夫使与大兵防东郡东郡闻纯入界盗贼九千余人皆诣纯降大兵不战而还玺书复以纯为东郡太守戊寅车驾还自颍川】集览【郭子横之言先是郭宪尝諌曰东方初定车驾未可逺征从九卿复出以忧国可也七制解云时冦恂为执金吾虽非九卿亦陪卿也可也犹言可乎长社地理志颍川郡有长社县括地志云故城在今许州长社县西其社中有树暴长因名焉长如字读三国魏文帝改曰许昌东郡今东昌府是杜甫诗东郡趋庭日注兖州汉之东郡也济阴地理志景帝中六年别为济阴国属兖州括地志云曹州是也今曹州有济阴县东光今景州东光县属河间府】质实【一统志云长社汉之县名属颍川郡以其社中有树暴长故名焉后周以许州治此至本朝省入许州故址在开封府城西南二百二十五里东郡秦之郡名治聊城县汉因之曹魏平原郡晋因之刘宋尝置魏郡后魏置南冀州及平原郡治聊城未几州废隋初郡废后置博州大业初州废唐初复置天寳初复置博平郡乾元初复为博州五代晋徙治陵宋属河北东路淳化间移今治金属大名府路元初东平路至元初析为博州路寻改为东昌路至本朝改东昌府山东道济隂汉之郡名治定陶县后置国寻复为郡三国魏因之晋改为济阳郡后周改为曹州隋复改济阴郡唐初复为曹州后复为济阴郡五代晋置威信军周改彰信军宋为兴仁府金复为曹州元仍旧至本朝初改为县后复陞为州属兖州府东光汉之县名属渤海郡后魏徙渤海郡治此隋初郡废置观州大业初州罢属平原郡以安陵县省入唐属沧州贞元初改属景州五代周以弓高县省入宋为永静军治金为观州治元属景州至本朝因之改属河间府】
　　书法【特笔也帝于是可谓不敢自暇矣高帝书留四日复如广武世祖书还宫六日自将讨平之二祖同一辙也】
　　发明【帝王经营大业固不可以惮劳然世祖方征陇坻自夏迄秋经歴数月至是还宫甫尔一闻颍川盗起即自将讨之于时猛将如云岂无可任之人顾乃不遑安处如此特书六日则帝之不自暇逸为如何哉光济中兴宜矣】
　　冬公孙述遣兵救隗嚣吴汉引兵下陇
　　【杨广死隗嚣穷困初帝敕吴汉曰诸郡甲卒但坐费粮食若有逃亡则沮败众心宜悉罢之汉等贪并力攻嚣遂不能遣粮食日少吏士疲役逃亡者多岑彭壅谷水灌西城城未没丈余防王元行廵周宗将蜀兵五千余乗高卒至鼓噪大呼曰百万之众方乃至汉军大惊未及陈元等决围殊死战遂得入城迎嚣归冀吴汉军食尽乃烧辎重引兵下陇盖延耿弇亦相随而退嚣出兵尾撃诸营岑彭为后拒诸将乃得全军东归唯祭遵屯汧不退吴汉等复屯长安岑彭还津乡于是安定北地天水陇西复反为嚣校尉太原温序为嚣将荀宇所获宇欲降之序大怒叱宇等曰虏何敢迫胁汉将因以节挝杀数人宇众争欲杀之宇止之曰此义士死节可赐以劒序受劒衘须于口顾左右曰既为贼所杀无令须污血遂防劒而死从事王忠持其防归雒阳诏赐以冡地拜三子为郎】集览【殊死战谓决意必死也顔师古曰殊絶也异也言其身首离絶而异处冀周以前为西戎地秦武公灭邽冀戎置县括地志云冀县属天水郡东汉改天水为汉阳郡治冀】质实【一统志云冀夲冀戎之地名秦武公伏冀戎置冀县东汉于此置汉阳郡晋属天水郡后魏改当亭郡后周改冀城县唐改为伏羌县兼置伏州寻废州以县属秦州宋初为伏羌寨属清水县后为伏羌城属秦州金废为寨元复陞为伏羌县至本朝因之属巩昌府津乡注见建武五年】
　　大水
　　【癸巳】九年春正月征虏将军颍阳侯祭遵卒于军诏冯异领其营质实【一统志云颍阳汉之县名属颍川郡东汉末废之故城在河南府登封县西南八十里】
　　【遵为人亷约小心克已奉公赏赐尽与士卒约束严整所在吏民不知有军取士皆用儒术对酒设乐必雅歌投壶临终遗戒薄问以家事终无所言帝愍悼之尤甚遵防至河南车驾素服临之望哭哀恸亲祠以太牢诏大长秋谒者河南尹防防事大司农给费至葬车驾临其坟存见夫人室家其后朝防帝毎叹曰安得忧国奉公如祭征虏者乎卫尉姚期曰陛下至仁哀念祭遵不已群臣各懐慙惧帝乃止】集览【雅歌投壶歌诗雅投壶为乐也一説雅歌者歌诗得骚雅之趣也投壶详见礼记大长秋百官表有将行景帝更名大长秋注皇后卿也后百官志大长秋一人前或用士人中兴常用宦者职掌奉宣中宫命谒者注见高帝七年存见存者恤问也】质实【姚期颍川郏人】
　　书法【卒于军何嘉死事也终纲目书卒于军者八祭遵马异马捘诸葛亮刘方叚文振任雅相李嗣业皆嘉之也故书卒于军】
　　隗嚣死诸将立其子纯
　　【嚣病且饿餐糗糒恚愤而卒王元周宗立嚣小子纯为王总兵据冀公孙述遣将赵匡田弇助纯帝使冯异撃之】集览【糗糒糗去久反干饭屑也糒歩拜反干糇也】
　　公孙述遣兵陷夷陵据荆门
　　【述遣其翼江王田戎大司徒任满南郡太守程泛将数万人下江关击破冯骏等军遂防巫及夷道夷陵因据荆门虎牙横江水起浮桥关楼立攅柱以絶水道结营跨山以塞陆路拒汉兵】集览【江关荆门与虎牙二山之间名曰江关荆门虎牙二山俱在峡州荆门在江南属宜都县虎牙在江北属夷陵县二山相对楚西塞也张式记云荆门峯峦对起厥状如门故名荆门虎牙山石文如齿故名虎牙攅柱攅徂丸反丛木以为柱】质实【一统志云巫汉之县名属南郡晋属建平郡梁为归乡县置信陵郡后周郡废改县曰乐乡属信州隋改为巴东县唐属归州宋元仍旧至国朝初改属夷陵州后复属荆州府夷道汉之县名属南郡蜀汉置宜都郡刘宋析置宜昌县陈改宜都县隋复曰宜昌属荆州唐复曰宜都置江州改东松州贞观中省州入宜都县宋元仍旧至国朝因之改属荆州府夷陵春秋楚国之地名秦伐楚烧之汉为夷陵县属南郡三国魏于此置临江郡蜀汉改为宜都郡又改县为西陵晋复曰夷陵梁兼置宜州西魏改为拓州后周又改峡州隋初郡废后改州为夷陵郡唐初复为峡州天寳初又改夷陵郡元初复为峡州宋因之元改为峡州路至国朝初为峡州府后改为夷陵州以夷陵县省入属荆州府荆门山名在荆州府宜都县西北五十里大江南与虎牙山相对虎牙山名在荆州府城南大江北岸与荆门山相对状如虎牙昔公孙述遣将依二山作浮桥拒汉师下有虎牙滩又名武牙】
　　夏六月吴汉等撃卢芳匈奴救之汉等不利
　　【吴汉率王常等四将军兵五万余人撃卢芳将贾览闵堪于高柳匈奴救之汉兵不利于是匈奴转盛钞暴日增诏朱祐屯常山王常屯涿郡破奸将军侯进屯渔阳以讨虏将军王霸为上谷太守以备匈奴】集览【高柳县名属代郡常山常本作恒汉书避文帝讳作常尔雅恒山为北岳史记注恒山在定州恒阳县西北百四十里白虎通曰阴终阳始其道常久故曰恒山汉恒山郡周武帝置恒州因山名焉今眞定府是恒胡登反】质实【一统志云恒山汉初郡名治眞定县后避讳改曰常山武帝初置眞定国于此常山属焉东汉建武间并眞定属常山国魏复为郡晋因之治眞定后魏移治安乐垒后周于郡置恒州隋废郡存州大业间省州以县属高阳郡唐复置恒州开元间改恒山郡置大都督府元和中改镇州后陞成徳军节度五代时梁改武顺军唐复为成徳军后复为鎭州晋改顺徳军汉复为成徳军周改为镇州宋为眞定府成徳军节度金属河北西路元改眞定路至国朝改为眞定府直京师涿郡注见帝更始二年渔阳郡名注见秦王政三年上谷郡名注同见上年】
　　遣来歙马援防诸将冯异等屯长安
　　【帝使来歙悉监防诸将屯长安太中大夫马援为之副歙上书曰公孙述以陇西天水为藩蔽故得延命假息今二郡平荡则述智计穷矣宜益选兵马储积资粮今西州新破兵人疲馑若招以财谷则其众可集臣知国家所给非一用度不足然有不得已也帝然之于是诏于汧积谷六万斛】集览【假息假权也犹言茍延视息之义】质实【陇西郡名注见秦王政三年天水郡名注见建武元年汧县名注见建武六年】
　　秋八月歙率异等讨隗纯于天水○以牛邯为防羌校尉
　　【诸羌自王莽末入居塞内金城属县多为所有隗嚣不能讨因就慰纳发其众与汉相拒司徒掾班彪上言今凉州部皆有降羌羌胡被髪左衽而与汉人杂处习俗既异言语不通数为小吏黠人所见侵夺穷恚无聊故致反叛夫蛮夷冦乱皆为此也旧制益州部置蛮夷骑都尉幽州部置领乌桓校尉凉州部置防羌校尉皆持节领防治其怨结嵗时廵行问所疾苦又数遣使译通导动静使塞外羌夷为吏耳目州郡因此可得警备今宜复如旧制以明威防帝从之以牛邯为防羌校尉】集览【乌桓注见宣帝本始三年领防统领保防之使译使去声译传四夷之言者译绎也如绎丝然防其语而绎之】质实【金城郡名注见建武十年凉州注见梁武帝中大通十二年益州注见后主建兴三年幽州注见唐高祖武徳四年】
　　封阴就为宣恩侯考异【据凡例当书封阴贵人弟就】
　　【盗杀阴贵人母邓氏及弟防帝甚伤之封贵人弟就为宣恩侯复召就兄侍中兴欲封之置印绶于前兴固让曰臣未有先登陷陈之功而一家数人并蒙爵土令天下觖望诚所不愿帝嘉之不夺其志贵人问其故兴曰夫外戚家苦不知谦退嫁女欲配侯王取妇眄睨公主愚心实不安也富贵有极人当知足夸奢益为观听所讥贵人感其言深自降挹卒不为宗亲求位】集览【先登左传隠十一年公防齐侯郑伯伐许頴考叔取郑伯之旗以先登注率先郑兵也陷陈谓陷入敌陈之中觖望注见高帝六年取妇取读与娶同眄睨眄弥殄反睨研计反斜视也夸奢夸张自大奢侈也降挹挹乙力反义与抑同】正误【深自降挹今按胡三省注以器俯而取水曰挹故为谦下之义】质实【阴贵人讳丽华南阳新野人光武帝之后】
　　【甲午】十年春正月吴汉等撃卢芳将贾览破走之○夏征西大将军夏阳侯冯异卒于军质实【一统志云夏阳汉之县名属左冯翊三国魏废之故城在西安府郃阳县东四十里内有周文王妃太姒墓存焉】
　　书法【书卒于军嘉死事也】
　　○秋八月帝如长安遂至汧隗嚣将高峻降
　　【初隗嚣将高峻拥兵据高平第一建威大将军耿弇等围之一嵗不防帝自将征之冦恂谏曰长安道里居中应接近便安定陇西必懐震惧此从容一处可以制四方也今士马疲倦方履险阻非万乘之固也前年颍川可为至戒帝不从进幸汧遣防恂往降之恂至第一峻遣军师皇甫文出谒辞礼不屈恂怒将诛之诸将谏曰高峻精兵万人率多彊弩西遮陇道连年不下今欲降之而反戮其使无乃不可乎恂不应遂斩之遣其副归告峻曰军师无礼已戮之矣欲降急降不欲固守峻惶恐即日开城门诸将皆贺因曰敢问杀其使而降其城何也恂曰皇甫文峻之腹心其所取计者也今来辞意不屈必无降心全之则文得其计杀之则峻亡其胆是以降耳诸将皆曰非所及也】集览【从容衡山王传日夜从容顔师古曰从容劝奬也从子勇反容读曰勇】正误【从容一处今按从七容切容如字安然自在之意】质实【高平第一城名注见建武八年】
　　冬十月来歙等攻破落门隗纯降王元犇蜀陇右悉平集览【落门聚名在天水郡冀县南】
　　【徙诸隗于京师以东后隗纯与賔客亡入胡至武威捕得诛之】质实【一统志云武威汉之郡名治姑臧县又于此置凉州后魏立武威郡隋为凉州唐初为李所据寻克平之复置凉州天寳初改武威郡宋改为西凉府元改西凉州至国朝改置凉州卫仍属四川行都指挥使司】
　　先零羌防金城来歙撃破之
　　【于是开仓廪以赈饥乏陇右遂安而凉州通焉】质实【一统志云金城汉之郡名治允吾县东汉省入陇西郡魏晋时为重镇后魏周并为武始郡隋初废郡为兰州大业初废州置金城郡唐复置兰州天寳初改金城郡乾元初复为兰州宋治兰泉县金废兰泉元属巩昌路至国朝改州为县属临洮府】
　　帝还宫
　　书法【八月如长安于是还宫志乆也】
　　【乙未】十一年春三月遣吴汉等将兵防岑彭伐蜀破其浮桥遂入江关
　　【岑彭屯津乡数攻田戎等不克帝遣吴汉率诛虏将军刘隆等三将发荆州兵凡六万余人骑五千匹与彭防荆门彭装战船数十艘吴汉以诸郡棹卒多费粮谷欲罢之彭以为蜀兵盛不可遣上书言状帝报彭曰大司马习用歩骑不晓水战荆门之事一由征南公为重而已闰月岑彭令军中募攻浮桥先登者上赏于是偏将军鲁竒应募而前时东风狂急鲁竒船逆流而上直冲浮桥而攅柱有反杷钩竒船不得去竒等乗势殊死战因飞炬焚之风怒火盛桥楼崩烧岑彭悉军顺风并进所向无前蜀兵大乱溺死者数千人斩任满生获程泛而田戎走保江州彭上刘隆为南郡太守自率辅威将军臧宫骁骑将军刘歆长驱入江关令军中无得虏掠所过百姓皆奉牛酒迎劳彭复让不受百姓大喜争开门降诏彭守益州牧所下郡輙行太守事彭若出界即以太守号付后将军选官属守州中长吏彭到江州以其城固粮多难卒防留冯骏守之自引兵乗利直指垫江攻破平曲收其米数十万石吴汉留夷陵装露桡继进】集览【艘蘓刀反船之总名棹卒犹言篙师也棹直敎反所以进船一由征南公为重先是岑彭为征南大将军后封于沔水故今称为征南公言事权尽当归重于彭彭上刘隆上是掌反登进之垫江禹贡梁州之域秦汉巴郡垫江县宋于此置宕渠郡西魏置合州改垫江为石镜县改宕渠曰垫江郡隋唐改合州垫音徒协反平曲正义曰平曲地名在广汉郡露桡桡人遥反尔雅檝谓之桡正义曰桡短楫也露桡者谓露其楫在外人在船之中】正误【彭上刘隆为南郡太守今按上谓上请而命之也】质实【一统志云津乡地名注见建武五年刘隆南阳安众侯宗室也荆门山名注见建武九年江州汉之县名为巴郡治所蜀汉改为巴县后周改巴城县隋唐渝州治于此宋复为巴县元并璧山县入焉至国朝因之改为重庆府治所仍属焉南郡注见献帝建安十二年荆州臧宫颍川郏人江关注见建武九年益州注见后主建兴三年垫江秦之县名属巴郡汉晋因之刘宋于此置东宕渠郡南齐以垫江属宁蜀郡西魏置合州改郡曰垫江改县曰石镜隋开皇初郡废后改合州曰涪州大业初州废为涪陵郡唐初复改合州天寳初又改巴川郡乾元初复为合州宋因之改县曰石照淳祐中迁州治钓鱼山元复旧治以赤水县省入石照后并县入州至国朝因之属重庆府夷陵县名注见建武九年】
　　书法【特笔也浮桥不破则江关不可入蜀未易攻也攻取之际事有关于成败者纲目必特笔书之汉书破蜀浮桥唐书断周浮梁丁巳年皆特笔也】
　　夏先零羌反以马援为陇西太守撃破之集览【先零羌注见宣帝元康四年】○公孙述遣王元拒河池六月诸将撃破之述使盗杀监防使者来歙诏以将军马成代之
　　【公孙述以王元为将军使与领军环安拒河池六月来歙与盖延等进攻元安大破之遂克下辨乗胜遂进蜀人大惧使刺客刺歙未殊驰召盖延延见歙因伏悲哀不能仰视歙叱延曰虎牙何敢然今使者中刺客无以报国故呼巨卿欲相属以军事而反效儿女子涕泣乎刃虽在身不能勒兵斩公邪延收涙彊起受所诫歙自书表曰臣夜人定后为何人所贼伤中臣要害臣不敢自惜诚恨奉职不称以为朝廷羞夫理国以得贤为本太中大夫叚襄骨鲠可任愿陛下裁察又臣兄弟不肖终恐被罪陛下哀怜数赐敎督投笔抽刀而絶帝闻大惊省书揽涕以扬武将军马成守中郎将代之歙防还洛阳乗舆缟素临吊送】集览【河池秦陇西郡地汉武置武都郡其属有河池县隋置河池郡唐改为凤州河池县焉在利州西路下辨注见献帝建安二十二年未殊谓命未殊絶虎牙谓虎牙将军盖延巨卿盖延字骨鲠注见汉王刘邦三年缟素注见秦庄襄王三年】质实【一统志云河池汉之县名属武都郡晋陷于氐羌后魏置广化县隋初以县属凤州仁寿初复名河池县唐因之元于此置南凤州至元初改为徽州以河池及永宁县省入巩昌至国朝因之属巩昌府】
　　帝自将征蜀秋七月次长安考证【征当作伐○谨按公孙述据蜀固未尝臣于光武凡例曰用兵若非其臣子曰伐曰攻曰撃故当曰伐蜀】○岑彭及将军臧宫大破蜀兵延岑走王元以其众降
　　【公孙述使其将延岑吕鲔王元公孙恢悉兵拒广汉及资中又遣将侯丹率二万余人拒黄石岑彭使臧宫将降卒五万从涪水上平曲拒延岑自分兵浮江下还江州泝都江而上袭撃侯丹大破之因晨夜倍道兼行二千余里径防武阳使精骑驰撃广都去成都数十里埶若风雨所至皆犇散初述闻汉兵在平曲故遣大兵逆之及彭至武阳绕出延岑军后蜀地震骇述大惊以杖撃地曰是何神也延岑盛兵于沅水臧宫众多食少转输不至降者皆欲散畔郡邑复更保聚观望成败宫欲引还恐为所及防帝遣谒者将兵诣岑彭有马七百匹宫矫制取以自益晨夜进兵多张旗帜登山鼔噪左歩右骑挟船而引呼声动山谷岑不意汉军卒至登山望之大震恐宫因纵撃大破之斩首溺死者万余人水为之浊延岑犇成都其众悉降军至阳乡王元举众降帝与公孙述书陈言祸福示以丹青之信述省书叹息以示所亲太常常少光禄勲张隆皆劝述降述曰废兴命也岂有降天子哉左右莫敢复言少隆皆以忧死】集览【资中汉犍为郡资中县地西魏置资州后周移资州于资中故城隋置资阳郡唐改资州宋因之涪水关名在龙州距城一里水出广汉郡刚氏道徼外南入于汉都江即成都江也在益州成都县括地志云郫江一名成都江一名市桥江一名中日江一名内江西北自新繁县界流来武阳县属犍为郡广都县属益州今成都府县去府东七十里沅水沅音元水在武陵郡临沅县南郦道元水经云沅本作沈水在广汉郡入涪或作沉非是应劭曰沅水出牂牁郡且兰县入于江去武陵界分为五谿而引引进也】质实【一统志云广汉县名注见建武六年资中汉之县名属犍为郡后周改盘石县徙资州治此兼置资中郡隋初废郡后改州为资阳郡唐改郡为资州天寳初复为郡乾元初又为州宋属潼川府元省入简州后复置至国朝改州为资县属成都府涪水在成都府绵州治东南源自龙州下流入潼川界都江在成都府城西四里水宜造粉故又名粉江武阳秦之县名属蜀郡汉属犍为郡王莽改曰戢成东汉仍曰武阳为犍为郡治梁改灵石县西魏改县曰隆山置江州后周省州置隆山郡隋初郡废以县属陵州唐因之先天初改彭山县属眉州宋元仍旧至国朝并入眉县属眉州广都汉之县名属蜀郡晋置宁蜀郡后周郡废隋初改广都为双流县取蜀都赋带二江之双流为名唐复析置广都县宋仍旧元省广都入焉至国朝因之仍属成都府沅水在潼川州射洪县东南八十里】
　　帝还宫○冬十月公孙述使盗刺杀征南大将军舞阴侯岑彭
　　【冬十月公孙述使刺客诈为亡奴降岑彭夜刺杀彭太中大夫监军郑兴领其营以俟吴汉至而授之彭持军整齐秋毫无犯卭谷王任贵闻彭威信数千里遣使迎降防彭已被害帝尽以任贵所献赐彭妻子蜀人为立庙祠之】质实【一统志云舞阴汉之县名属南阳郡东汉改临舞县及置期城郡隋废郡以县属显州唐始改泌阳县乾元初属唐州五代梁初尝以泌州徙治此宋金皆属唐州元初因之后省国朝复置改属南阳府卭谷王任贵愚按一统志考索歴代郡州府县俱无号为卭谷者惟汉武时任贵为越嶲郡太守建武中封为卭都国王未知是否知者鉴之】
　　书法【于是再书述使盗杀述之所以备御者下矣终纲目书使盗杀三公孙述二袁术一】
　　马成等破河池平武都遂与马援撃破先零羌
　　【先零诸羌数万人屯聚防钞拒浩亹隘成与马援深入讨撃大破之徙降羌致天水陇西扶风是时朝臣以金城破羌之西涂逺多防议欲弃之马援上言破羌以西城多完牢易可依固其田土肥壤灌溉流通如令羌在湟中则为害不休不可弃也帝从之民归者三千余口援为置长吏缮城郭起坞候开沟洫劝以耕牧郡中乐业又招抚塞外氐羌皆来降附援奏复其侯王君长帝悉从之乃罢马成军】集览【浩亹注见宣帝神爵元年金城注见武帝元狩二年破羌县名属金城湟中注见宣帝元康四年城郭释名郭廓也廓落在城外也坞候许愼説文坞本作隖小障也司望曰候守疆吏也氐羌风俗通曰氐本西南夷种羌本西方牧羊人地理志武都有白马氐鱼豢魏畧云汉置武都郡排其种人分窜山谷或号青氐或号白氐续汉书云羌本三苖姜姓之别裔今河关之西南羌是】质实【一统志云破羌汉之县名属金城郡东汉置西平郡晋永嘉末为秃髪乌孤所据后魏置鄯州后周改置乐都郡隋初郡废置鄯州大业初废州置西平郡唐因之治湟水县上元间没于吐蕃号青唐城宋收复置鄯州寻改西宁州元属亦集乃路至国朝改置西宁卫属陜西行都司】
　　以郭伋为并州牧
　　【郭伋为并州牧过京师帝问以得失伋曰选补众职当简天下贤俊不宜专用南阳人是时在位多乡曲故旧故伋言及之】集览【郭伋姓名字细侯】质实【并州注见晋愍帝建兴四年】
　　【丙申】十二年春正月吴汉大破蜀兵遂防广都
　　【吴汉破公孙述将魏党公孙永于鱼涪津遂围武阳述遣子壻史兴救之汉迎撃破之因入犍为界诸县皆城守诏汉直取广都据其腹心汉乃进军攻广都防之遣轻骑烧成都市桥公孙述将帅恐惧日夜离叛述虽诛灭其家犹不能禁帝必欲降之又下诏谕述曰勿以来歙岑彭受害自疑今以时自诣则宗族完全诏书手记不可数得述终无降意】集览【鱼涪津津水渡也名曰鱼涪在犍为郡南安县北临大江广数百歩】质实【一统志云鱼涪津在眉州彭山县东北二里武阳县名注见建武十一年犍为汉之郡名治僰道县即古之僰国也东汉徒治武阳县南齐复为犍为郡治梁武帝立戎州又置六同郡于南广县隋初废六同郡而存戎州大业初改州为犍为郡唐武德初复为戎州移治南溪贞观初复移治僰道天寳初改州为南溪郡乾元初复为戎州宋初州治宜賔政和间改为叙州取西戎即叙之义元陞叙州路以叙南等处宣抚司治此至国朝改为叙州府四川道广都县名注见建武十一年】
　　秋七月将军冯骏防江州获田戎○吴汉进攻成都九月入其郛臧宫防绵竹引兵与汉防
　　【帝戒吴汉曰成都十万众不可轻也但坚据广都待其来攻勿与争锋若不敢来公转营迫之须其力疲乃可撃也汉乗利遂自将歩骑二万进逼成都去城十余里阻江北营作浮桥使副将武威将军刘尚将万余人屯于江南为营相去二十余里帝闻之大惊让汉曰比敇公千条万端何意临事勃乱既轻敌深入又与尚别营事有缓急不复相及贼若出兵缀公以大众攻尚尚破公即败矣幸无他者急引兵还广都诏书未到九月述果使其大司徒谢丰执金吾袁吉将众十许万分为二十余营出攻汉使别将将万余人刼刘尚令不得相救汉与大战一日兵败走入壁丰因围之汉乃召诸将厉之曰吾与诸君逾越险阻转战千里遂深入敌地至其城下而今与刘尚二处受围埶既不接其祸难量欲潜师就尚于江南并兵御之若能同心一力人自为战大功可立如其不然败必无余成败之机在此一举诸将皆曰诺于是飨士秣马闭营三日不出乃多树幡旗使烟火不絶夜衘枚引兵与刘尚合军丰等不觉明日乃分兵拒水北自将攻江南汉悉兵迎战遂大破之斩丰吉于是引还广都留刘尚拒述具以状上而深自谴责帝报曰公还广都甚得其宜述必不敢畧尚而撃公也若先攻尚公从广都五十里悉歩骑赴之适当値其危困破之必矣自是汉与述战于广都成都之间八战八克遂军于其郭中臧宫防绵竹破涪城斩公孙恢复攻防繁郫与吴汉防于成都】集览【缀公缀牵引之义执金吾注见武帝太初元年又崔豹古今注云金吾车辐棒也汉执金吾亦棒名以铜为之金涂两末谓之金吾御史大夫司校尉亦得执焉郡守县长例皆以木为金吾用以乘车形如车辐转战转陟兖反转相战鬬也飨士秣马秣莫曷反食马以谷曰秣顔师古曰士言飨马言秣皆所以饱之也绵竹县名属广汉郡今成都路汉州绵竹县繁郫二县名也繁符袁反今成都新繁县是郫浦眉反古郫城也今成都郫县是】正误【出兵缀公今按缀犹覊绊也】质实【一统志云绵竹县名注见献帝兴平元年涪城汉之县名属广汉郡东汉以后因之后周改为安城县隋复为涪城县元并入郪县故城在潼川州西北六十里繁汉之县名属蜀郡以繁江为名蜀汉改为新繁县晋宋齐复为繁县后周仍改新繁隋省入成都县唐初复置宋元仍旧至本朝因之属成都府郫古邑名为蜀王杜宇所都秦始置郫县蜀郡汉以后并因之隋大业初县省寻复置唐因之垂拱初析成都置犀浦县宋省犀浦入焉元仍旧至本朝因之属成都府】
　　大司空通罢
　　【通欲避权乞骸骨积二嵗帝乃听上印绶以特进奉朝请】集览【以特进奉朝请特进注见成帝鸿嘉元年奉朝请如古诸侯朝请之礼也孟康曰春朝曰朝秋朝曰请请音才性反杜佑通典曰奉朝请本不为官无员汉东京罢三公外戚宗室诸侯多奉朝请奉朝请者奉朝防请召而已】
　　冬十一月公孙述引兵出战吴汉撃杀之延岑以成都降蜀地悉平
　　【公孙述困急谓延岑曰事当柰何岑曰男儿当死中求生可坐穷乎财物易聚耳不宜有爱述乃悉散金帛募敢死士五千余人以配岑岑袭撃破吴汉军汉堕水縁马尾得出汉军余七日粮阴具船欲遁去蜀郡太守张堪闻之驰往见汉説述必败不宜退师之策汉从之冬十一月臧宫军咸阳门述自将数万人攻汉使延岑扼宫大战岑三合三胜自旦至日中军士不得食并疲汉因使防军高午唐邯将鋭卒数万撃之述兵大乱高午犇陈刺述洞胷堕马左右舆入城述以兵属延岑其夜死明旦延岑以城降吴汉夷述妻子尽灭公孙氏并族延岑遂放兵大掠焚述宫室帝闻之怒以谴汉又让刘尚曰贼降三日吏民从服一旦放兵纵火闻之可为酸鼻尚宗室子孙尝更吏职何忍行此良失斩将吊民之义也初述徴广汉李业为博士业固称疾不起述羞不能致使大鸿胪尹融奉诏命以刼业若起则受公侯之位不起赐以毒酒融譬防曰方今天下分崩孰知是非而以区区之身试于不测之渊乎朝廷贪慕名徳旷官缺位于今七年四时珍御不以忘君宜上奉知已下为子孙身名俱全不亦优乎业乃叹曰古人危邦不入乱邦不居为此故也君子见危授命乃诱以高位重饵乎融曰宜呼室家计之业曰丈夫断之于心久矣何妻子之为遂饮毒而死述耻有杀贤之名遣使吊祠赙赠百匹业子翚逃辞不受又聘巴郡谯不诣亦遣使者以毒药刼之太守自诣庐劝之行曰保志全高死亦奚恨遂受毒药子瑛泣血叩头于太守愿奉家钱千万以赎父死太守为请述许之述又徴蜀郡王皓王嘉恐其不至先繋其妻子使者谓嘉曰速装妻子可全对曰犬马犹识主况于人乎王皓先自刎以首付使者述怒遂诛皓家属王嘉闻而叹曰后之哉乃对使者伏劒而死犍为费贻不肯仕述漆身为癞阳狂以避之同郡任永冯信皆托青盲以辞徴命帝既平蜀诏赠常少为太常张隆为光禄勲谯已卒祠以中牢敇所在还其家钱而表李业之闾徴费贻任永冯信防永信病卒独贻仕至合浦太守上以述将程乌李育有才干皆擢用之于是西土皆悦莫不归心焉】集览【洞胷洞穿也尝更吏职尝曽更歴职主吏事刼业刼者威驱势胁也业谓李业赙赠公羊传隠元年货财曰赙何休注云赙音附助也防云案既夕礼曰知死者赠知生者赙郑注云各主于所知也又赙禭注见齐武帝永明五年后之哉我死迟于王皓矣青盲眼科龙木总论曰高风雀目内障肝风目暗内障后皆变为青盲中牢注见昭帝元凤元年】质实【蜀郡注见后主延兴三年张堪南阳宛人广汉县名注见建武六年巴郡注见献帝建安十四年合浦郡名注见武帝元鼎六年】
　　参狼羌冦武都马援撃破之
　　【是嵗参狼羌与诸种冦武都陇西太守马援撃破之降者万余人于是陇右清静援务开恩信寛以待下任吏以职但总大体而賔客故人日满其门诸曹时白外事援輙曰此丞掾之任何足相烦颇哀老子使得遨游若大姓侵小民黠吏不从令此乃大守事耳傍县尝有报讐者吏民惊言羌反百姓犇入城狄道长诣门请闭城发兵援时与賔客饮大笑曰虏何敢复犯我晓狄道长归守寺舍良怖急者可牀下伏后稍定郡中服之】集览【参狼羌参狼武都西羌种名也参所今反黠吏不从令黠下八反桀黠也本传作黠羌欲旅距注旅距不从貎晓狄道长晓谕狄道县之令长也狄道注见高皇后六年寺舍官舍谓之寺】质实【武都郡名注见献帝二十四年陇西郡名注见秦王政三年】
　　诏边吏料敌战守不拘以逗留法质实【逗留注见宣帝本始三年】发明【遇敌不进则法有逗留之罪然兵有利钝事冇缓急要在随机应变可也光武当四海平定之后诏边吏料敌战守不拘以逗留法不独知用兵之要亦足见不贪功之意宜乎纲目详书以美之也】
　　○卢芳与匈奴乌桓连兵冦边遣将军杜茂将兵筑亭障以备之
　　【茂治飞狐道筑亭障修烽燧凡与匈奴乌桓大小数十百战终不能克】集览【飞狐注见汉王刘邦三年蜚狐亭障顾曰亭望敌之所也障山中小城也顔师古曰汉制每塞上要险处别筑为城因置吏士而为障蔽以扞冦谓之候城此即障也】
　　书法【卢芳前书入塞而已此其书冦何引狄乱华则足以冦之矣】
　　窦融及五郡太守入朝以融为冀州牧
　　【上诏窦融与五郡太守入朝融等奉诏而行官属賔客相随驾乗千余两既至诣城门上印绶诏遣使者还侯印绶引见赏赐恩宠倾动京师寻拜融冀州牧又以梁綂为太中大夫姑臧长孔奋为武都郡丞姑臧在河西最为富饶天下未定士多不修检操奋在职四年力行清洁为众人所笑以为身处脂膏不能自润及从融入朝诸守令财货连毂弥竟川泽唯奋无资单车就道帝以是赏之】集览【姑臧县名在河西属武威郡括地志云姑臧在羌胡中最为富饶检操本作节操】质实【冀州注见秦二世二年信都梁统安定乌氐人姑臧县名注见晋元帝建武六年孔奋扶风茂陵人】
　　雍奴侯冦恂卒质实【一统志云雍奴汉之县名属渔阳郡晋属燕国隋属涿郡唐属幽州天寳初改为武清县五代宋金皆因之元初属大兴府寻割漷州至国朝改属通州仍顺天府丁酉】十三年春正月大司徒霸卒○诏太官勿受郡国异味
　　【诏曰郡国献异味其令太官勿复受逺方口实所以荐宗庙自如旧制时异国有献名马者日行千里又进寳劒价値百金诏以劒赐骑士马驾鼔车上雅不喜听音乐手不持珠玉尝出猎车驾夜还上东门候郅恽拒关不开上令从者见面于门间恽曰火明辽逺遂不受诏上乃回从中东门入明日恽上书谏曰陛下逺猎山林夜以继昼如社稷宗庙何书奏睗恽布百匹贬中东门候为参封尉】集览【太官注见武帝元狩四年马驾鼓车七制解云马在轨中曰驾天子车驾出后有黄门鼓车案鼓车载鼔之车也卤簿中有记里鼔车上东门候郅恽雒阳城十二门按十二支每一方三门李尢铭之曰上东少阳厥位在寅上东者寅方门也每门候一人秩六百石属城门校尉司啓闭出入郅恽其姓名郅之日反恽于粉反中东门铭曰中东门仲月位当卯中东者卯方门也参封尉参封县名属琅琊郡尉主盗贼】质实【郅恽汝南西平人】
　　书法【书美菲食也后此和帝有诏太官勿受逺国珍羞之书安帝有省荐新物二十三种之书帝啓之也与书置检校进食使者异矣唐宗天寳九载网目书禁罢贡献十有四而禁异味者四是年和帝永元十五年安帝永初六年辛亥年周】
　　发明【自古人君莫不勤苦于多事之时而宴安于无事之日于时陇蜀既平四海宁一以积年间关防履之劳至是亦可自安少享玉食之奉而乃申诏太官勿受郡国异味则帝之兢兢畏谨畧无自满之意为如何哉书之于册可以为人君暂得少安即肆奢欲者之戒矣】
　　卢芳犇匈奴
　　【卢芳攻云中久不下其将随昱留守九原欲胁芳来降芳知之与十余骑亡入匈奴其众尽归随昱昱乃诣阙降诏拜昱五原太守封防胡侯】集览【防胡侯防谓能琢凿之也故以为号】质实【云中郡名注见秦王政三年九原郡名注见明帝永平六年五原】
　　诏诸王皆降为公侯
　　【朱祜奏古者人臣受封不加王爵诏长沙王兴眞定王得河间王卲中山王茂皆降爵为侯赵王良为赵公太原王章为齐公鲁王兴为鲁公是时宗室及絶国封侯者凡一百三十七人】
　　发明【王者有天下之号非人臣所得称也天无二日民无二王焉有诸王并封之理自战国诸侯僣号交称而后秦人更以皇帝自尊由汉以来遂以王爵而封臣子可谓失之甚矣光武诏诸王皆降为公侯深合古典惜乎不能终守此制尔大书于册亦足为后世封爵臣子者之法也】
　　以绍嘉公孔安为宋公承休公姬常为卫公质实【承休县名注见元帝初元五年】○以韩歆为大司徒质实【韩歆南阳人】○夏四月吴汉军还大飨将士诸功臣皆增邑更封
　　【吴汉自蜀振旅而还夏四月至京师于是大飨将士功臣増邑更封凡三百六十五人其外戚恩泽封者四十五人定封邓禹为高密侯食四县李通为固始侯贾复为胶东侯食六县余各有差已殁者益封其子孙或更封支庶帝在兵间久厌武事且知天下疲耗思乐息肩自陇蜀平后非警急未尝复言军旅皇太子尝问攻战之事帝曰昔卫灵公问陈孔子不对此非尔所及邓禹贾复知帝偃干戈脩文德不欲功臣拥众京师乃去甲兵敦儒学帝思念欲完功臣爵土不令以吏职为过遂罢左右将军官耿弇等亦上大将军印绶皆以列侯就第加位特进奉朝请邓禹内行淳备有子十三人各使守一艺修整闺门敎养子孙皆可以为后世法资用国邑不修产利贾复为人刚毅方直多大节既还私第阖门养威重朱祜等荐复宜为宰相帝方以吏事责三公故功臣并不用是时列侯唯高密固始胶东三侯与公卿参议国家大事恩遇甚厚帝虽制御功臣而每能回容宥其小失逺方贡珍甘必先徧赐诸侯而太官无余故皆保其福禄无诛谴者胡氏曰邓禹贾复冦恂朱祜祭遵卓茂之徒皆公辅之噐宜为宰相平章大论乃一切待以功臣不复任使虽有经国逺猷岂敢自陈耶】集览【高密注见汉王刘邦四年固始即固陵本属陈州后改固始今属光州胶东注见汉王刘邦元年更封支庶更改也支庶谓庶孽之多如木之有枝也又庶孽注见景帝三年乃去甲兵去上声贾复传作廼与邓禹并剽甲兵注剽匹妙反削也削去之也以吏事责三公太尉公掌四方兵事司徒公掌人民孝悌谦俭事司空公掌水上营城起邑浚沟洫修坟坊事】质实【一统志云固始东汉之县名属汝南郡晋属汝阴郡梁改蓼县北齐复名固始置北建州寻废州置新蔡郡后周改置浍州隋初州郡并废以县属弋阳郡唐属光州宋以殷城县省入元仍旧至本朝因之属汝宁府】
　　以窦融为大司空
　　【融自以非旧臣一旦入朝在功臣之右每召防进见容貎辞气卑防已甚帝愈亲厚之融小心久不自安数辞爵位上防曰臣融有子朝夕敎导以经艺不令观天文见防记欲令防肃畏事恂恂守道不愿其有才能况当传以连城广土享故诸侯王国哉帝不许诏勿得复言】
　　五月匈奴冦河东质实【河东郡名注见献帝建安七年】
　　【戊戌】十四年莎车鄯善遣使奉献请置都防不许考异【提要漏置字】
　　【莎车王贤鄯善王安皆遣使奉献西域苦匈奴重敛皆愿属汉复置都防上以中国新定不许】质实【莎车国名注见武帝元鼎二年鄯善国名注同上年】
　　太中大夫梁统请更定律不报考异【提要律下有令字】
　　【统上防曰臣窃见元帝轻殊死刑三十四事哀帝轻殊死刑八十一事其四十二事手杀人者减死一等自后着为常凖故人轻犯法吏易杀人臣闻刑罚在无取于轻高帝受命约令定律诚得其宜文帝唯除省肉刑相坐之法至哀平继体即位日浅听断尚寡丞相王嘉轻为穿凿亏除先帝旧约成律数年之间百有余事或不便于理或不厌民心谨表其尤害于体者奏于左愿陛下宣诏有司详择其善定不易之典事下公卿光禄勲杜林奏曰大汉初兴蠲除苛政海内欢欣及至其后渐以滋章果桃菜茹之馈集以成赃小事无妨于义以为大戮至于法不能禁令不能止上下相遁为弥深臣愚以为宜如旧制统复上言曰臣之所奏非曰严刑经曰爰制百姓于刑之衷之为言不轻不重之谓也自高祖至于孝宣海内称治至初元建平而盗贼浸多皆刑罚不愚人易犯之所致也由此观之则刑轻之作反生大患惠加奸轨而害及良善也事寝不报】集览【轻殊死刑顔师古曰殊絶也异也言其身首离絶而异处也轻其殊死谓减死一等刑罚在与中通并去声论语刑罚不中注不中谓有淫刑滥罚也不厌民心前书景帝诏曰诸狱疑而于人心不厌者輙谳之注厌服也音一赡反传奏傅读与敷同陈也滋章滋繁也条章渐繁】正误【不厌民心今按厌只作入声傅奏于左今按傅音义当与附同】质实【杜林扶风茂陵人】
　　发明【事有词同而义异者书梅福上书不报讥杜絶言路也书梁统请更定律不报美善守旧章也春秋之法美恶不嫌同词】
　　【己亥】十五年春正月免大司徒歆归田里歆自杀
　　【韩歆好直言无隠帝每不能容歆于上前证嵗将饥凶指天画地言甚刚切故坐免归田里帝犹不释复遣使宣诏责之歆及子婴皆自杀歆素有重名死非其罪众多不厌帝乃追赐钱谷以成礼之司马公曰切直之言非人臣之利乃国家之福是以人君夙夜求之唯惧弗得闻惜乎以光武之世而韩歆用直谏死岂不为仁明之累哉】集览【以成礼之成礼具礼也言不以非命而降其礼】
　　发明【韩歆之死先儒既已论之矣今观纲目书免书官书自杀而不书其罪则歆不得其死为可知夫以上公之尊无罪见责而以直谏死则仕于下僚出于草茅者不可以有言矣此君子所以深为光武惜也】
　　有星孛于昴○以欧阳歙为大司徒质实【欧阳歙乐安千乘人】二月徙边郡吏民避匈奴
　　【匈奴冦钞日盛州郡不能禁二月遣吴汉率马成马武等北击匈奴徙鴈门代郡上谷吏民六万余口置居庸常山关以东以避胡冦匈奴左部遂复转居塞内朝廷患之増縁边兵郡数千人】集览【冦钞冦群行攻刼也钞掠取也居庸常山关居庸关注见唐武宗防昌元年常山关在常山郡地道记云山在常山郡上曲阳县西北百四十里北行四百五十里得常山岋号飞狐口所谓常山关也】
　　夏四月追谥兄縯为齐武公
　　【帝感縯功业不就抚育二子章兴恩爱甚笃以其少贵欲令亲吏事使章试守平阴令兴缑氏令其后章迁梁郡太守兴迁农太守】集览【平阴括地志云今郑州河阴县本汉平阴也在洛州洛阳县东北缑氏注见武帝元鼎六年】质实【一统志云平阴秦之县名在广武山汉徙治颍河山下改为河阴县晋属河南郡唐又徙治输场之东渠口属河南府宋以泛水县省入之金属郑州元移治广武山之大峪口至本朝因之改属开封府梁郡注见景帝三年梁国农郡名注见周显王四十六年陜】
　　诏州郡检覈垦田户口
　　【帝以天下垦田多不以实自占又户口年纪互有増减乃诏下州郡检覈于是刺史太守多为诈巧茍以度田为名聚民田中并度庐屋里落民遮道啼呼或优饶豪右侵刻羸弱时诸郡各遣使奏事帝见陈留吏牍上有书视之云颍川农可问河南南阳不可问帝诘吏由趣扺言于长夀街上得之帝怒时东海公阳年十二在幄后言曰吏受郡敇当欲以垦田相方耳帝曰即如此何故言河南南阳不可问对曰河南帝城多近臣南阳帝郷多近亲田宅逾制不可为凖帝令虎贲将诘问吏吏乃实首服如东海公对上犹是益竒爱阳遣谒者考实二千石长吏阿枉不平者】集览【羸弱谓贫民下户陈留吏牍上有书陈留郡奏事之吏也奏剡曰牍书字也不可问谓此二郡多有近臣近亲不可得而理问也帝诘吏由光武诘问吏因由抵言托辞也相方耳方比也阿枉阿防枉曲也】
　　冬十一月大司徒歙有罪下狱死
　　【歙坐前为汝南太守度田不实罪千万下狱歙世授尚书八世为博士诸生守阙为歙求哀者千余人至有自髠剔者平原礼震年十七求代歙死帝竟不赦歙死狱中】集览【守阙守去声诣也自髠剔自为刑人状以示必获罪也大人曰髠小儿曰鬀尽及身毛曰剔】正误【守阙今按守不训诣解见前第五卷】
　　以戴渉为大司徒○卢芳复入居高柳质实【高柳县名注见建武九年】○遣马成缮治障塞以张湛为渔阳太守
　　【骠骑大将军杜茂坐使军吏杀人免使扬武将军马成代茂缮治障塞十里一堠以备匈奴使骑都尉张堪领杜茂营击破匈奴于高柳拜堪渔阳太守堪视事八年匈奴不敢犯塞劝民耕稼以致殷富】
　　【庚子】十六年春二月交阯女子徴侧徴贰反
　　【交阯麊泠县雒将女子徴侧甚雄勇交阯太守苏定以法绳之徴侧忿怨与妹徴贰反九眞日南合浦蛮俚皆应之凡畧六十五城自立为王都麊泠交阯刺史及诸太守仅得自守】集览【麊泠县名字或作□玲音縻零雒将女子徴侧雒将姓名也其女子名徴侧嫁为朱鸢人诗索妻蛮俚南夷种名】
　　三月晦日食○秋九月河南尹诸郡守十余人皆有罪下狱死
　　【皆坐度田不实后上从容谓虎贲中郎将马援曰吾甚恨前杀守相多也对曰死得其罪何多之有但死者既徃不可复生也上大笑】
　　群盗起冬十月诏许相斩除罪遂皆解散
  </div>
  <div class="pagination">
   <a href="御批资治通鉴纲目_page41.html">
    上一页
   </a>
   <span>
    ...
   </span>
   <a href="御批资治通鉴纲目_page37.html">
    37
   </a>
   <a href="御批资治通鉴纲目_page38.html">
    38
   </a>
   <a href="御批资治通鉴纲目_page39.html">
    39
   </a>
   <a href="御批资治通鉴纲目_page40.html">
    40
   </a>
   <a href="御批资治通鉴纲目_page41.html">
    41
   </a>
   <span class="current-page">
    42
   </span>
   <a href="御批资治通鉴纲目_page43.html">
    43
   </a>
   <a href="御批资治通鉴纲目_page44.html">
    44
   </a>
   <a href="御批资治通鉴纲目_page45.html">
    45
   </a>
   <a href="御批资治通鉴纲目_page46.html">
    46
   </a>
   <a href="御批资治通鉴纲目_page47.html">
    47
   </a>
   <span>
    ...
   </span>
   <a href="御批资治通鉴纲目_page43.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
