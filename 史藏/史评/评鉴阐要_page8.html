<!DOCTYPE html>
<html>
<head>
    <meta charset="UTF-8">
    <title>评鉴阐要 - 第 8 页/共 19 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>评鉴阐要 - 第 8 页/共 19 页</h1>
    <div class="content">　　魏李顺使凉受防逊金帛隐其骄慢语又言天梯山雪消释成川崔浩谓其欺诬注
　　李顺向有防逊不敬之对兹又称受其贿为之隐史家前后矛盾若是奚足凭哉至雪山消融成川人资溉灌则至今尚然非尽欺诬也
　　宋臧皇后以髙祖衲衣付防稽公主至是公主子徐湛之被收当死公主持衣入哭且言此我母为汝父所作乃赦湛之注
　　宋祖起自艰难新洲衲衣留示子孙可也转付主家亦何为者而防稽主竟视如防符为其子丐死命时尚悍横若此其诒谋之不臧可知矣我母汝父云云直是委巷妇妪嫚骂口吻不可与光武如章陵事相提并论宋何尚之以范蔚宗有异志请出之广州宋主以妬才信谗为嫌注
　　怏怏不得志盖士习之常然亦何至谋叛而当时谢灵运范比比皆是可见偏安季世政无纲纪矣然文帝既知逆恶之萌又恐以妬才信谗为嫌濡忍不断卒至芽蘖斧柯悔之已晚小不忍则乱大谋所以为千古鉴
　　宋范蔚宗在狱作诗及临刑见母无怍色而与妓妾悲涕注
　　于母不动色对妻妾悲涕不惟贼臣兼是逆子诗虽佳比之鹦鹉能言可耳史载若辈临终相语况似有惜意谬哉
　　宋主命将出师交战日时亦待中诏又江南白丁轻进易退注
　　轻进易退固致败之由交战日时必待中诏实乖制胜之道而将帅迟回观望转得借以为口实欲以集事难矣
　　宋王元谟退败沈庆之止萧斌勿斩之宋主问故庆之对以诸将惧罪自归诛之恐皆逃散目
　　元谟退败当问其致败之由敌强尽力不得已而败虽不罪之可也敌弱而已望风先逃即应斩之以徇于众岂可以众人惧罪聊为调停当时纪律尚可问耶
　　宋何尚之致仕复起纲
　　石隐岩栖处士虚声之为耳既为大臣致仕后岂宜徇名髙尚乎然尚之既居山矣旋复视事则所谓矫诬热中进退无据宜袁淑讥之
　　宋赦劭濬不诛纲
　　履霜坚氷羲经早着炯戒劭濬逆乱显著更无疑义乃始则置而弗问继复机事不密是直自酿簒弑耳岂特坐昧先防真是贻诮千古
　　宋劭以何尚之为司空纲
　　尚之受劭司空大节扫地较长乐老无亷耻为尤甚直非人类耳
　　宋袁淑沮劭逆谋注
　　袁淑一闻劭言始则讽以疾动力叱羣邪继则明以祸至正言折乱谋可谓凛然大义不愧纯臣然使彼时即举发其事或当不致决裂乃犹豫不决终夜绕牀欲何为哉幸以身殉不然南史之诛不能逃矣
　　宋子业与沈庆之山隂公主同辇注
　　庆之老臣而甘于狎昵甚至与公主同载无耻极矣且其始犹诮何尚之后乃屡罢屡出垂老赐药盖亦有所自取耳
　　宋主杀其弟休若纲
　　尽杀兄子及诸弟而欲绵一线于孤立之幼子天理人心不可问矣以致簒敚相寻虽深忌道成而不能去足为自戕本根者炯戒
　　魏太子宏受禅悲泣不自胜注
　　宏是时方五嵗史称前年吮痈当是三四嵗事即悲泣对问亦非五嵗儿所能办不问可知其伪
　　魏上皇勤于为治尤重刑狱注
　　前称魏主好浮屠黄老有遗世之心传位为上皇矣兹复称勤于为治尤重刑狱矛盾若是安得为信史
　　魏主宏事冯太后能承顔顺志注
　　史于魏主宏之事冯后有美辞焉不知后之于魏无论其行丑秽实弑君之贼也宏当有不共戴天之仇顾乃顺志求欢史亦是为至孝刺谬甚矣
　　齐主问为政于刘瓛对以宜戒宋氏前车之失于是命羣臣各言得失目
　　晋宋及齐并以篡夺相寻如出一辙所谓天道好还也宋之亡固反经齐之得岂合道此不过一时饰伪求名之谈俱可失笑
　　齐主性清俭尝言使我治天下十年当令黄金与土同价注
　　簒弑之贼为天地所不容即能恭俭所谓小善不掩大罪而乃肆言夸诞益足鄙矣
　　齐诏郡县官迁代以小满为限纲
　　亲民之官果人与地习增秩赐金未尝不收久任之效茍其贪诈阘茸正当易之以救百姓一以三年小满为限非胶柱而何
　　齐太子出东田观获范云言宜知稼穑艰难注
　　范云观获之对自是恒语耳至以萧衍西邸旧交竟致与谋簒逆晚节有亏则平日所为切直者特欺世盗名耳
　　魏旱饥韩麒麟请増谷租年丰多积歳俭出赈又命出御府衣服珍宝弓矢刀铃班赉注
　　官有宿积则民无荒年固祖耿夀昌常平之意然常平亦不过救什伯于千万耳曽力行之终无实效譬之减人一日之食而与其半曰为汝收之以待汝他日不得食而与之卒未得他日之感而先致目前之怨矣然则常平终不可行欤曰胡不可利不什不变法废之而其怨者将益众毋宁仍旧贯而不为其已甚斯可耳服御珍器或可济冻馁弓矢刀铃民间何所用之且非救饥之物也当时特用美言市人耳
　　魏髙祐言宋均猛虎渡河卓茂蝗不入境目
　　古之弭盗者若龚遂之守渤海虞诩之宰朝歌皆有实政可纪虎渡蝗避即非夸诞亦奚足称举
　　齐杜元懿言呉兴无秋防稽丰登牛埭税格日可增倍目
　　饥地不亟赈民丰壤则筹增课是真幸灾利南朝政令如此安得不屡亡
　　齐纪僧真请为士大夫目
　　僧真乞为士大夫齐主命诣江斆谢瀹斆顾左右命移牀逺客尔时君臣政令如此直令人失笑
　　魏主谒永固陵毁瘠尤甚穆亮言风旱为灾乃过哀之咎目并注
　　孝文忘父讐而尽孝祖母且非本生祖母也是其所为不无好名之意至穆亮所言亦属矫枉过正此与后汉建初时言事者以大旱为不封外戚之故同一支离无据
　　齐豫章王嶷第库无见钱目
　　前云斋库失火评直三千余万继云第库无见钱矛盾已甚安得谓信史
　　魏主重齐使李元凯言江南多好臣歳一易主江北无好臣百年一易主魏主慙注
　　魏主特好名且慕南朝浮伪之习宜元凯正言讽刺之其慙实自取耳
　　齐太子长懋素恶西昌侯鸾及鸾得政太子子孙无遗注
　　鸾曾维持子业得即君位不可谓挟仇其后诛锄宗支乃因谋废立自取大位耳史家所见小矣
　　齐萧鸾弑齐主谢瀹与客棊竟局还卧江斆入朝托药发而去注
　　瀹斆素负盛名既至仓皇闲变一则对客围棊一则托言药发身为大臣置国事于膜外南朝士大夫之习害人深矣或尚以此为髙真乱臣贼子之流春秋所必诛
　　齐崔庆逺对魏主言齐主应立注
　　魏主兴师问罪兵出有名城下责言词严义正庆逺虽欲为其主掩饰岂能夺理适足形其词遁魏主大笑行赐复何谓哉
　　魏改姓元氏纲
　　魏孝文断北语而改姓元是亡其祖也不惟失徳实非吉兆其意必以为法二帝三王之治也夫二帝三王之治岂在语言姓氏衣服乎
　　魏主重门族注
　　孝文变其祖宗之法而循南朝尚名门族之覆辙不徳孰甚焉
　　齐主躬亲细务钟嵘言天子唯恭已南面注
　　齐主所亲者细务非政务钟嵘之论不为无见
　　魏变衣冠目
　　夏收殷冔本不相袭元魏变衣冠不再传而失辽金元亦然向作礼器图序曾详论之观此可为炯鍳
　　魏元禧遗奴就于烈求羽林虎贲烈厉色拒之目
　　于烈拒禧可谓侃然不挠以刚正自守者及参预大事后幸戚纵横不能救遏初终异若霄壤盖利无可图则舍身徇名易名已上逹则独立弃利难出此辙者多矣齐张稷等弑宝卷令百僚署牋迎萧衍王志取树叶挼服之伪闷不署名目
　　王志既不署名则当殉难即不殉难亦宜弃官逺去挼叶伪闷适见其贪生取巧耳此与晏婴之盟崔氏同一窠臼非真刚正也
　　梁主弑巴陵王顔见逺不食而卒目
　　萧齐之禅死节惟见逺一人当时世道人心可知矣
　　梁置谤木肺石函纲
　　木函肺石虽仍明目逹聪之意然徒骛名失实无论为告密者售奸且梁武身为簒逆恶迹种种其罪不可擢髪数以开言路宜言者更有大于此者乎
　　梁吉翂请代父死纲
　　吉翂力却举孝不肯因父取名是矣然其狱果被诬陷自应公家为之昭雪岂当时未之剖正而致翂请代乎然哓哓诣阙究非正道向因缇萦事尝以虞舜殛鲧不闻大禹请代为断操三尺者不可不知
　　梁大有年纲
　　年虽大有岂能谷贱如是斗米三十钱或有之耳史家纪载失实多未可信即实有之萧衍何徳而致是耶梁主命草封禅仪许懋引古经议止目并注
　　七十二君金泥玉检説本荒唐许懋驳之当矣至云凡主不应封禅则逞辨而害于理岂镌文告成之事竟有应为之主乎
　　梁沈约梦齐和帝剑断其舌乃奏赤章于天称禅代事不由己出梁主大怒目
　　王业已成之语实自约发之所谓获罪于天无所祷者赤章奏辨竟欺天耳然言之者沈约为之者萧衍闻之而怒又何为乎
　　梁临川王宏以罪免官寻复其位又梁主疑宏家藏铠仗往视悉贮钱大悦目并注
　　既知爱宏为私情免宏为正法则当洛口逃归之日即当明正其罪而姑以不死贷之可矣何待妾弟杀人始为免官且旋免旋复防同儿戏乎至屋积金钱千亿余万虽非兵仗贪黩亦甚矣乃未闻一言责让而曰生计大可是其本心止虑其夺位耳无其事则一切不问卑鄙情态不堪一噱以是为友爱可乎
　　柔然伏跋可汗信巫地万言其子在天上遂纳为可贺敦寻为国人所杀注
　　少翁帷帐致神已荒唐不可信地万谓能呼之天上尤理所必无伏跋溺惑邪言致巫觋因縁干政乃其子自明其妄尚不觉悟且以谮杀之昬狂颠倒适足以杀其躯而已可贺敦为柔然正室之号今防古汗之正室曰哈屯可贺敦盖笔误耳
　　柔然阿那瓌犯魏边魏遣元孚往抚以被留辱命抵罪复遣李崇等击之不及而还目并注
　　阿那瓌以穷蹙投附备受魏恩且以兵资送归国负心反噬执使犯边义难稽讨乃元孚以孤身持节安抚被拘而还则罪以辱君命李崇拥众十万不能追擒逡巡而返反置不问魏之赏罚不明若此国势安得不日衰耶
　　魏崔延伯败莫折天生因将士稽留采掠天生遂塞陇道目
　　崔延伯乘胜长驱连平岐陇使迅扫秦州则天生可探囊而得乃以将士稽留采掠致贼得伺隙缮完则军令何在且昧日中必熭之义矣
　　魏房景伯为东清河太守妇人列其子不孝景伯母召与共食使其子观景伯供食因悔过求还注
　　教化之原固在躬行倡率然一人不孝即命供食以愧之且歴二十余日之久设州民复有相陈者一一以此为化导将不胜其敝且劳矣史家縁饰之笔岂可尽信哉
　　魏尒朱荣以精骑七千讨葛荣令军士袖棒棒贼遂破擒之注
　　以号称百万之众七千骑鼓勇可破虽史笔不无过甚其辞然用兵有方正不在数之众寡若懦夫临戎鳃鳃亟议増兵其见固逺出尒朱下然所云刀不如棒以棒取胜则又刺谬之甚不可信者矣
　　魏尒朱天光拔万俟丑奴大栅所得俘囚悉纵之诸栅皆降目
　　侯渊讨韩楼纵虏人五千入城而幽州下尒朱天光讨万俟丑奴亦纵遣俘囚而诸栅降虽一时权谲而能得以敌攻敌之防然不量时度势居不败之地而冒昧为之必有受其反噬者矣
　　魏邢邵作赦文叙魏敬宗枉杀尒朱荣状目
　　邢邵叙敬宗枉杀尒朱荣所谓六经扫地平日博闻强记文出为之纸贵者正虚车之饰耳
　　魏以髙欢为渤海王纲
　　髙欢在魏已成尾大之势然亦时君有以致之使然耳徴之不至逆迹已彰复授以重寄虽出于无可奈何而欢因此益无忌惮贺拔岳宇文泰等从而效尤魏于是鱼烂而不可救药矣
　　梁立太子母弟纲周宏正奏记请效目夷子臧之节寻梁主因人言不息封统子欢誉詧等皆大郡目
　　昭明既不享年以次立贤于理未为不顺而朝野哓哓属意统子宏正奏记简文执鱼臧已事为例徒髙逊让之名而不顾祢祖之紊正义庸有当乎即如洪武因刘三吾一言令太孙主器以致诸王不逊祸酿燕藩迂儒误人家国大率如此梁武且以人言不息封统子以慰众心是诚何为者耶
　　梁邵陵王纶有罪免为庶人既而复之纲
</div>
    <div class="pagination">
<a href="评鉴阐要_page7.html">上一页</a><span>...</span><a href="评鉴阐要_page3.html">3</a><a href="评鉴阐要_page4.html">4</a><a href="评鉴阐要_page5.html">5</a><a href="评鉴阐要_page6.html">6</a><a href="评鉴阐要_page7.html">7</a><span class="current-page">8</span><a href="评鉴阐要_page9.html">9</a><a href="评鉴阐要_page10.html">10</a><a href="评鉴阐要_page11.html">11</a><a href="评鉴阐要_page12.html">12</a><a href="评鉴阐要_page13.html">13</a><span>...</span><a href="评鉴阐要_page9.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
