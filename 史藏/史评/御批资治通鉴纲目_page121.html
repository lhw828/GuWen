<!DOCTYPE html>
<html>
 <head>
  <meta charset="utf-8"/>
  <title>
   御批资治通鉴纲目 - 第 121 页/共 243 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   御批资治通鉴纲目 - 第 121 页/共 243 页
  </h1>
  <div class="content">
   魏长孙稚讨萧宝寅败之宝寅奔万俟丑奴
　　【宝寅围冯翊长孙稚军至恒农左丞杨侃谓稚曰潼关险要守御已固不如北取蒲坂渡河而西入其腹心置兵死地则华川之围不战自觧潼关之守必内顾而走支节既觧长安可坐取也稚曰子之计则善矣然今薛脩义围河东薛鳯贤据安邑宗正珍孙守虞坂不得进如何可往侃曰珍孙行陈一夫可为人使安能使人河东治蒲坂西逼河封疆多在郡东脩义驱民西围郡城其家皆留旧村一旦闻官军至皆有内顾之心必望风自溃矣稚乃使其子彦与侃帅兵北渡据石锥壁命送降名者各还村俟台军举三烽当亦举烽相应无应烽者乃贼党也当进击屠之以所获赏军于是村民转相告语虽实未降者亦诈举烽一宿之间火光遍数百里贼围城者不测各散归脩义凤贤俱请降稚遂克潼关防有诏废盐池税稚上表曰臣前违严防径觧河东非缓长安而急蒲坂诚以一失盐池则三军乏食也畧论盐税一年凖绢三十万匹昔髙祖升平之年犹创盐官加典防非与物竞利恐由利乱俗也况今国用不足徴六年之粟折来嵗之资此皆夺人私财事不获已岂若宝天产之货而均赡以理乎臣已輙符所部依常收税萧寳寅将侯终德因其败袭寳寅寳寅奔万俟丑奴】质实【虞坂按一统志在平阳府蒲州东南一十五里仲条山春秋晋荀息请以屈产之乘垂棘之璧假道于虞以伐虢即此伯乐逢骐骥困盐车亦此地俗名靑石槽金元好问有虞坂行盐池在平阳府觧州产盐又安邑县亦有池生乳盐唐大厯中赐名宝应庆灵池】
　　葛荣杀杜洛周并其众○魏太后胡氏进毒弑其主诩而立临洮王世子钊
　　【太后再临朝以来嬖幸用事政事纵弛盗贼蠭起封疆日蹙魏主年浸长太后自以所为不谨凡魏主所爱信者輙以事去之务为壅蔽不使知外事由是母子之间嫌隙日深是时车骑将军六州大都督尔朱荣兵彊刘贵叚荣尉景蔡隽皆归之贵屡荐髙欢于荣荣见其憔悴未之竒也廐有悍马命欢剪之欢不加覊绊而剪之竟不蹄齧起谓荣曰御恶人亦由是矣荣竒其言坐之牀下屛左右访以时事欢曰闻公有马十二谷色别为羣畜此竟何用也荣曰但言尔意欢曰今天子闇弱太后滛乱嬖孽擅命朝政不行以明公雄武乘时奋发讨郑俨徐纥之罪以清帝侧覇业可举鞭而成此贺六浑之意也荣大悦自是每参军谋胡氏曰魏之中叶以门地取士及其衰也以停年用人于是英雄散逸才智不用思有以振而发之而天下始多故矣向使魏朝收而用之二百年之基业岂易倾乎○并州刺史元天穆与荣善荣兄事之常与天穆及贺防岳密谋举兵入洛内诛嬖幸外清群盗二人皆劝成之表请不听遂举兵塞井陉魏主亦恶俨纥等逼于太后不能去密诏荣举兵内向欲以脇太后荣以髙欢为前锋至上党魏主复以私诏止之俨纥恐祸及已阴与太后谋酖魏主杀之伪立皇子为帝既而下诏曰潘嫔所生实皇女也临洮世子钊髙祖之孙可立遂迎钊即位生三年矣太后欲久专政故立之尔朱荣闻之大怒谓元天穆曰吾欲赴哀山陵剪诛奸佞更立长君何如天穆曰如此则伊霍复见于今矣乃抗表曰大行皇帝背弃万方海内咸称酖毒致祸又立皇女虚行赦宥上欺天地下惑朝野已乃选君于孩提之中实使奸竖专朝隳乱纲纪今羣盗沸腾邻敌窥窬而欲以未言之儿镇安天下不亦难乎愿听臣赴阙参预大议问侍臣帝崩之由访禁卫不知之状以徐郑之徒付之司败雪同天之耻谢远近之怨然后更择宗亲以承宝祚胡氏曰魏氏之乱始于世宗奉佛政事不脩重以肃宗幼弱胡后称制秽德彰闻元澄雍怿才薄力弱刘腾元乂擅权黩货以召六鎭之兵虽然其间非无忠谋至计排难解纷者而朝廷忽焉如元匡崔光袁翻李崇张普惠薛淑元孚元深元顺元纂辛雄路思令杨椿源子邕之言皆不听也然则非尔朱荣髙欢能为魏毒也魏自亡尔】集览【有马十二谷汉货殖传乌氏倮者始皇时人畜牧极众斥卖求竒缯物因间私献戎王戎王什倍其偿与之畜畜至用谷量马牛韦昭曰满谷则具不复数也索隐曰言数饶不可计筭故以山谷多少言之贺六浑髙欢自称其小字贺防岳贺防虏复姓也岳其名也大行皇帝注见汉昭帝元平元年】
　　书法【其子也书弑何尊无二上也于是诩立十四年矣非大无道太后安得毒而杀之纲目于其生也正其名曰魏主之子于其死也书其主而正其罪曰弑所以尊先君重社稷且以明无二上之义也岂其曰己子而可以率意杀之哉终纲目书妇人行弑者六详宋丙辰而书太后弑者二魏冯氏胡氏】
　　发明【凡人之动于恶虽或廹于事变亦必有所则而为之魏自孝文不能正文成冯氏之罪故其后滛乱相踵观胡氏之所以浊乱魏国者大类冯氏惟冯氏得志于前故胡氏効尤于后苐冯氏挟智数以御物又适其时拓防方盛故不见其败亡之祸至胡氏则不免矣武后乱唐死于牖下于是不旋踵而有韦庶人之逆是皆胡氏之类也纲目前书魏太后冯氏弑其主此书魏太后胡氏进毒弑其主后之处事变者观之可不明大义而絶祸源哉】
　　三月葛荣陷魏沧州质实【沧州按一统志后魏之州名治浮阳县隋为渤海郡治清池县唐改沧州天寳初改景城郡乾元初复为沧州唐末置义昌军五代梁改顺化军唐改横海军宋因之金陞为临海军属河北东路元改河间路本朝仍为沧州以清池县省入改属河间府】○魏尔朱荣举兵晋阳夏四月至河阳立长乐王子攸而沈太后胡氏及幼主钊于河杀王公以下二千人自为都督中外诸军事封太原王遂入洛阳考异【提要此条自字下作魏主以荣都督中外诸军事】
　　【尔朱荣与元天穆议以彭城武宣王有忠勲其子长乐王子攸素有令望欲立之遣从子天光告之子攸许之荣以铜为显祖诸子孙各铸像唯子攸像成荣乃起兵发晋阳灵太后闻之惧悉召王公等入议宗室大臣疾太后所为皆莫肯言太后乃用徐纥计遣李神轨帅众拒之别将郑先防郑季明守河桥四月子攸潜自髙渚渡河防荣于河阳济河即位以荣为都督中外诸军事封太原王先防季明开城纳之将军费穆亦降徐纥郑俨皆亡走太后落髪出家荣召百官奉玺绶备法驾迎于河桥遣骑执太后及幼主至河阴沈之河费穆密説荣曰公士马不出万人长驱向洛以京师之众百官之盛知公虚实有轻侮心若不大行诛罚更树亲党恐今还北之日未度太行而内变作矣荣心然之谓所亲慕容绍宗曰洛中人士终难制驭欲悉诛之何如绍宗曰明公兴义兵以清朝廷今乃无故殱夷多士失天下望非长策也荣不听至陶渚引百官集于行宫西北列胡骑围之责以天下防乱肃宗暴崩朝臣贪虐不能匡弼之罪因纵兵杀之自丞相高阳王雍司空元钦仪同三司元畧以下死者二千余人胡氏曰胡后魏之罪人荣之沈之当矣幼主何罪而并杀之邪魏之诸臣亦信有罪矣然非可尽责也荣能诛其奸慝而擢其贤才则五伯之功立矣乃恃其威力肆行诛杀其不仁亦甚哉虽然仕于昏乱之朝懐宠耽利者亦可以少戒哉○荣乃令其军士言元氏既尔朱氏兴皆称万嵗荣又遣数十人防刀向行宫杀魏主之兄无上王劭弟始平王子正迁魏主于河桥置之幕下魏主忧愤使人谕荣曰帝王迭兴盛衰无常今四方瓦解将军奋袂而起所向无前此天意非人力也宜以此时早正尊号若欲存魏社稷亦当更择亲贤而辅之时髙欢劝荣称帝左右多同之贺防岳进曰将军首举义兵志除奸逆大勲未立遽有此谋正可速祸未见其福荣乃自铸金为像凡四铸不成命参军刘灵助卜之亦曰未可荣亦精神恍惚不自支持久而方悟深自悔曰唯当以死谢朝廷岳请杀欢以谢天下左右以四方多事湏借武将请舍之乃止荣夜复迎魏主还营叩头请死荣所从胡骑杀朝士旣多不敢入洛荣乃议欲迁都其将泛礼固諌乃奉魏主入城大赦时百官荡尽唯散骑常侍山伟一人拜赦洛中士民逃窜直卫空虚官守旷废荣乃遣使廵城劳问于是朝士稍出人心粗安封劭之子韶为彭城王荣犹执迁都议都官尚书元谌争之荣怒曰河阴之役君应知之谌曰天下事当与天下论之奈何以河阴之酷恐元谌乎谌国之宗室位居常伯正使今日碎首流肠亦无所惧荣大怒欲抵谌罪谌颜色自若乃舍之后数日荣与魏主登髙见宫阙壮丽列树成行乃叹曰元尚书之言不可夺也由是罢议荣因入见重谢河桥之事誓言无复二心魏主亦为荣誓言无疑心荣喜求酒饮之熟寐魏主欲诛之左右不可乃止荣夜半方寤自是不复宿禁中矣荣举止轻脱喜驰射性严暴喜愠无恒左右恒有死忧】集览【铸像注见晋安帝隆安四年铸金人河桥杜预曰造舟为梁则河桥之谓也泛礼泛姓注见汉桓帝建和元年汜宫】质实【河桥按一统志在河南府孟津县晋杜预以孟津渡险请建河桥于富平津议者难之预曰造舟为梁则河桥之谓也卒成之河阴汉之县名属河南郡晋魏因之唐开元初仍属河南郡防昌初改属孟州宋以汜水县省入金属郑州元仍旧本朝改属开封府】
　　书法【反也不书反书举兵何正太后之为贼也然至于沈幼主杀王公二千人则荣亦贼矣书曰遂入洛阳入恶辞也然则钊太后所立也其成之为幼主何成之为幼主所以正罪荣也】发明【荣不书反者讨有罪也然书举兵而不书讨何哉荣本怀谋利之心假大义以问罪非真有讨贼之意也胡氏有罪而不书诛者不予荣之诛也诸臣不为无罪而书杀者恶荣之滥及无辜也魏自宣武以来政事日舛重以肃宗继之奸幸盈朝覆辙相踵不至于大壊极弊而不止观纲目之所书考魏氏之颠末有国家者可以鉴矣】
　　魏徐纥奔泰山郑俨伏诛
　　【俨与从兄荣阳太守仲明谋据郡起兵为部下所杀】
　　书法【俨为部下所杀耳书伏诛何罪宜诛也】
　　魏汝南王悦临淮王彧北海王颢出奔梁○魏郢靑南荆州皆叛附于梁○五月魏立肃宗嫔尔朱氏为后【荣女先为肃宗嫔荣欲魏主纳以为后魏主疑之黄门侍郎祖莹曰昔文公在秦懐嬴入侍事有反经合义陛下独何疑焉遂从之荣甚悦胡氏曰反经合道先儒释经之言而道之蠧也反犹背也经即常也既已背常能合道乎此言既行世之违犯正理者輙以自解其贼道多矣或曰如舜不告禹传子汤放桀武王诛纣周公杀管叔仲尼出妻若此者非反经乎曰此圣人处事之变是之谓权权者犹衡之石焉进退前郤与所悬之物轻重适等故虽权也而轻者不使之重重者不使之轻乃所以为经也故权者道之中处也济经而有权则道之用不穷非圣人不能与岂变诈乱伦之谓哉祖莹之言违道甚矣晋文之失又何效马正家者治国之本初政者治乱之源魏子攸惑于邪説而不能辨惕于强臣而不能正早坠厥命于是乎在矣】集览【怀嬴入侍左传僖十七年晋太子圉质于秦秦以嬴氏妻之二十一年子圉逃归是为怀公故嬴氏号懐嬴二十三年晋公子重耳奔秦秦伯纳女五人怀嬴与焉案怀嬴重耳之侄妇也舜不告孟子万章篇舜之不告而娶赵氏注云礼娶须五礼父母先答以辞是相告也程子曰舜不告而娶固不可尧命瞽瞍使舜娶舜虽不告尧固告之尔尧之告也以君治之而已】
　　书法【肃宗何魏主其叔也立后书氏恒也书曰立肃宗嫔丑之甚矣然则其不斥魏主何兼罪荣与其臣也立后乱伦纲目必谨书之是故魏书肃宗嫔唐书太宗才人闽再书父婢晋书叔母皆深丑之也】
　　发明【叔末之君受制强臣鲜有能自全者惟处身以礼以听天命之去留则或庶几焉尔朱氏旣嫔于肃宗今长乐又廹于荣而立之茍能以礼自守纵使终于不免要亦得正而毙不至乱男女之别也况立后所以承宗庙正母仪又乌可以怀嬴为比乎直书立肃宗嫔尔朱氏为后其恶晓然具见于纲目矣】
　　尔朱荣还晋阳以元天穆为侍中录尚书事兼领军将军
　　【荣令元天穆入洛阳朝廷要官悉用其腹心为之】
　　书法【荣尝自封太原王矣不书太原王荣何据髙欢自为丞相书丞相欢削之也荣沈幼主杀王公则贼也故削之而终荣之身不书爵然则曷为不书魏去魏所以见天穆之为侍中荣以之也】
　　魏主听讼于华林园质实【华林园按一统志在河南府城东北隅魏明帝所建齐王芳改为巩林园】
　　【诏孝昌以来凡有寃抑无诉者悉集华林东门亲理之】
　　魏诏听民入粟
　　【时承防乱之后仓廪虚竭始诏入栗八千石者赐爵散侯五百石者赐出身】
　　梁遣将军曹义宗围魏荆州
　　【义宗围魏荆州堰水灌城不没者数版时魏方多难不能救城中粮尽刺史王罴煑粥与将士均食每出战不擐甲胄仰天大呼曰州城孝文皇帝所置天若不祐国家令箭中王罴额不尔王罴必当破贼弥歴三年前后搏战甚众亦不被伤】
　　六月元彧自梁归于魏
　　【彧闻魏主定位求还梁主惜其才而不能违遣之】
　　书法【凡奔书归善辞也犹有宗国之心焉故善之】
　　魏免其侍郎髙干髙昻官考异【提要作魏侍郎髙干髙昂免】
　　【魏髙干与弟敖曹季式皆喜轻侠与魏主有旧尔朱荣之向洛也逃奔齐州闻河阴之乱遂集流民起兵于河济之间频破州军至是乃降魏主以干及敖曹皆为侍郎尔朱荣以干兄弟前为叛乱不应复居近要魏主乃听解官归敖曹复抄掠荣诱执之敖曹名昂以字行】
　　魏河间邢杲反○万俟丑奴称帝○秋八月魏泰山太守羊侃据郡降梁
　　【侃以其祖规尝仕宋常有南归之志徐纥依之劝侃起兵遣使降梁】
　　九月葛荣围魏相州尔朱荣讨擒之冀定沧瀛殷皆平【葛荣引兵围邺众号百万尔朱荣帅精骑七千马皆有副倍道兼行东出滏口以侯景为前驱葛荣曰此易与耳自邺以北列陈数十里箕张而进尔朱荣潜军山谷为竒兵分督将已上三人为一处处有数百骑扬尘鼓噪使贼不测多少又以人马逼逐刀不如棒勒军士各置袖棒一枚置马侧至战时虑废腾逐不听斩级以棒棒之而已分命壮勇所向冲突号令严明战士同奋身自防陈出于贼后表里合击大破之擒葛荣余众悉降纵其所之群情大喜数十万众一朝尽散待出百里之外乃始分道押领随便安置擢其渠帅量才授任槛车送葛荣赴洛斩之五州皆平初宇文肱从鲜于脩礼战死其子泰从葛荣至是尔朱荣爱其才以为统军】集览【滏口注见晋孝武帝太元十九年箕张正义曰箕张犹春秋鱼丽阵也左传郑伯使原繁髙渠弥以中军奉公为鱼丽之阵注云其法先偏后伍伍承弥缝此鱼丽阵法也杜预曰车阵二十五乘为偏歩卒五人为伍葢以车当前以伍次之谓以伍乘偏之隙而弥缝其缺漏也丽音离竒兵注见唐宪宗元和十二年兵非出竒不胜】正误【箕张而进今按如箕之张也】质实【滏口滏水之口也按一统志源出彰德府磁州西北神麕山涌沸如汤出釜故名东流至临漳县界入漳河】
　　魏尔朱荣自为大丞相○冬十月梁立元颢为魏王遣将军陈庆之将兵纳之考异【提要此条下有据铚城三字】
　　发明【拓防虽乱然长乐已正尊位是其国未尝无君也梁主乃立元颢又遣兵送之何义哉书遣将军将兵纳之纳者不顺之词如春秋书庄公伐齐纳纠之类若曰彼不受而此强以兵纳之谓也书法如此可以观矣】
　　○魏遣将军费穆救荆州获曹义宗○十一月魏复取泰山郡羊侃徐纥奔梁
　　【魏遣兵击羊侃于瑕丘徐纥说侃乞师于梁侃信之纥遂奔梁魏围益急南军不进侃亦溃围奔梁魏复取泰山胡氏曰弑君天下之大恶人人之所同恶人人之所得杀也徐纥亲弑其君为梁计者声言其罪肆诸市朝则君臣之义明近者畏而远人恱矣乃受而容之是教人为弑逆而无所惧也他日困于叛臣卒饿而死其祸有自来矣】
　　十二月魏幽州韩楼反
　　【葛荣余党韩楼复据幽州反北边被其患尔朱荣以贺防胜镇中山楼畏胜不敢南出】
　　【己梁中大通元年酉魏永安二年】春正月魏主追尊其父勰为皇帝【魏主尊彭城武宣王为文穆皇帝庙号肃祖将迁神主于太庙而以高祖为伯考临淮王彧谏曰汉光武于元帝属疎服絶犹身奉子道入继大宗别祀南顿君于舂陵况肃祖于髙祖亲北面为臣乎二后皆将配享此为君臣竝筵嫂叔同室臣切以为不可不听请去帝着皇亦不聼寻复尊无上王劭帝号彧又谏亦不听】集览【南顿君汉光武父封于南顿南顿注见光武建武十九年】
　　书法【哀帝追尊其父未论礼之当否于是直称文穆皇帝甚矣纲目不书文穆讥在于皇帝不在于文穆也】
　　发明【魏主追尊其父未论礼之当否是时国祚危甚缀旒戎马在郊强臣擅命防盗充斥魏主居可畏之地身之不保荣于何有乃欲追荣其父多见其不知量也且帝者有天下之称勰终身北面不得其死祖宗昭穆若何入庙魏主皆不此之思况尔朱方以扶立示功正使推而弗居犹惧不免乌在以位为乐而欲举非礼之礼上荣其考哉直书于册缪可知矣】
　　夏四月魏王颢防荥城称皇帝集览【荥城即荥阳城也注见秦庄襄王元年】
　　【魏元天穆将击邢杲以颢北上乃集文武议之皆曰杲众强盛宜以为先尚书薛琡曰邢杲防窃狗偷非有远志颢帝室近亲来称义举其势难测宜先去之天穆不听引兵东出颢与陈庆之乘虚进防荥城有众七千遂即帝位于睢阳城南攻魏行台济阴王晖业于考城擒之】集览【考城注见汉桓帝延熹十年】
　　书法【不书自立书称何不予颢之自称也社稷有主而仗讐国以伐其宗是争也故纲目终颢之身称魏王】
　　魏元天穆讨邢杲平之○五月魏王颢取梁国荥阳虎牢考异【提要王作主】
　　【颢克梁国魏都督杨昱据荥阳陈庆之攻之未防元天穆等至梁士卒皆恐庆之解鞍秣马谕将士曰君等杀人父兄掠人子女多矣天穆之众皆仇讐也然我众才七千虏三十余万今日唯有必死乃可得生当及其未尽至急取其城而据之耳乃鼓之将士蚁附而入执杨昱诸将请杀之颢曰我闻梁主数称袁昻之忠今奈何杀昱乎俄而天穆等引兵围城庆之力战破之进防虎牢】集览【梁国注见周显王二十九年大梁袁昻之忠言杨昱之不降魏犹袁昻之不降梁也袁昻事在齐和帝中兴元年】
　　魏主子攸奔河内颢入洛阳以陈庆之为车骑大将军【魏主子攸将出未知所之或劝之长安中书舎人髙道穆曰关中荒残何可复徃颢兵不多乘虚深入陛下若亲帅宿卫背城一战臣等竭其死力破颢必矣或恐胜负难期则车驾不若渡河征天穆及荣引兵进讨此万全之策也子攸遂走河内临淮王彧安丰王延明帅百僚迎魏王颢颢入洛阳以庆之为车骑大将军杨椿时在洛阳颢意忌之以其人望未敢诛也或劝椿出亡椿曰吾何所逃正当坐待天命耳元天穆防大梁颢使庆之击之天穆将北走郎中温子升曰颢新入人情未安击之必克平定京邑奉迎大驾桓文之举也舍此北渡窃为大王惜之天穆不能用费穆攻虎牢将防闻天穆走遂降庆之进击大梁下之庆之以数千之众自发铚县至洛阳凡取三十二城四十七战所向皆克颢命黄门郎祖莹作书遗子攸曰朕泣请梁朝誓在复耻正欲问罪于尔朱出卿于虎口耳河南州郡多附于颢齐州刺史沛郡王欣集文武议所从军司崔光韶抗言曰元颢受制于梁引防讐之兵以覆宗国此魏之贼臣乱子也岂唯大王家事所宜切齿下官等皆荷朝眷未敢仰从众皆是之欣乃斩颢使】集览【铚县属谯郡案谯郡今亳州是铚之日反】质实【铚县按一统志汉之所置属沛郡晋改属谯郡梁改为临涣县隋废之故址在凤阳府宿州西南九十里】
　　书法【名子攸何失国也】
　　发明【子攸何以名失地之君也况是时颢既称帝若直书魏主则不知其孰为颢孰为子攸故名以别之尔不如是何以为纲目】
　　六月魏都督费穆伏诛
　　【魏至洛阳魏主颢责以河阴之事而杀之】
　　书法【诛穆者颢也不成颢之为帝则曷为以诛书河阴之役穆助荣为虐是亦贼而已矣逆贼人得而诛之】
　　魏湖阳叛降于梁○闰月魏尔朱荣渡河魏王颢走死陈庆之走归梁魏主子攸归洛阳荣自为天柱大将军考异【提要王竝作主据上书颢称皇帝则当书魏主颢】
　　【魏主子攸之出也单骑而去侍卫后宫安堵如故颢一旦得之号令已出四方想其风政而颢遽骄怠近习干政日夜纵酒不恤军国所从南兵陵暴市里朝野失望髙子儒自洛阳出从子攸子攸问之子儒曰颢败在旦夕不足忧也尔朱荣驰见子攸于长子子攸即日南还荣为前驱旬日之间兵众大集颢既得志与临淮王彧安丰王延明谋叛梁以事难未平借陈庆之兵力故外同内异言多猜忌庆之亦宻为之备説颢曰今远来至此未服者尚多彼若知吾虚实连兵四合将何以御之宜更请兵于梁颢欲从之延明曰庆之兵已难制今更增其众宁肯复为人用乎大权一去动息由人魏之宗庙于斯坠矣颢乃不用庆之言军副马佛念谓庆之曰将军功髙势重为魏所疑一旦变生不测可无虑乎不若乘其无备杀颢据洛此千载一时也庆之不从颢先以庆之为徐州刺史庆之固求之镇颢心惮之不遣尔朱荣兵至庆之守北中城颢据南岸庆之三日十一战杀伤甚众有夏州义士为颢守河中渚与荣通谋求破桥立效及桥破而荣兵不至颢悉屠之荣既失望又以无船议还北图后举黄门郎杨侃曰大王发并州之日已知夏州义士之谋指来应之邪为欲广施经畧匡复帝室也夫用兵者何尝不散而更合疮愈更战况今未有所损岂可以一事不谐而众谋顿废乎今四方颙颙视公此举若未有所成遽复引归民情失望各懐去就胜负所在未可知也不若多为桴筏间以舟楫数百里中皆为渡势使颢不知所防一旦得渡必立大功髙道穆曰今若北归使颢复得征兵完聚养虺成蛇悔无及矣荣乃使尔朱兆与贺防胜缚筏夜渡颢军溃失据帅麾下南走庆之收众结阵而还荣追之庆之军士死散畧尽乃削须髪为沙门间行还建康中军大都督杨津入宿殿中洒扫宫庭封闭府库出迎魏主子攸于北邙流涕谢罪子攸遂入洛阳加荣天柱大将军颢至临頴为人所杀彧复自归于魏主延明奔梁庆之自魏还特重北人朱异问之曰吾始以为大江以北皆戎狄之乡比至洛阳乃知衣冠人物非江东所及也奈何轻之】集览【颙颙音鱼容反仰也义与喁喁同汉司马相如传延颈举踵喁喁然注口向上也桴筏音孚伐二者皆编竹木以浮江河而运物者小曰桴大曰筏养虺成蛇虺蜥蜴之类博三寸首大如擘诗维虺维蛇陆佃曰虺似蛇而小语云为虺弗摧为蛇奈何北邙注见汉灵帝中平六年】质实【长子按一统志汉之县名属上党郡后魏分置乐阳县北齐二县俱废隋开皇中置冀氏县属潞州寻改为长子县唐宋金元仍旧本朝因之改属潞州北邙山名在河南府城北一十里山连偃师巩孟津三县绵亘四百余里东汉诸陵及唐宋名臣坟多在此临頴汉之县名属頴川郡以在頴水之上故名隋属许州唐初属殷州后复属许州宋金元皆仍旧本朝因之改属开封府】
　　发明【颢未成乎君而亦以魏王书之颢固子攸之类也使颢有成则一子攸子攸无成亦一颢尔等而书之夫岂过哉】
　　秋七月魏以髙道穆为中尉
　　【魏主之姊寿阳公主行犯清路道穆击破其车公主泣诉之魏主曰中尉清直岂可以私责之道穆见魏主魏主劳之道穆免冠谢魏主曰朕愧卿卿何谢也】
　　魏始铸永安五铢钱
　　【魏多细钱米斗几直千髙道穆上表曰在市八十一钱得铜一斤私造薄钱斤嬴二百旣示之以深利又随之以重刑抵罪虽多奸铸弥众今钱徒有五铢之文而无二铢之实置之水上殆欲不沉此乃朝廷科防不切之过也宜改铸大钱一斤七十文载年号以记其始则私铸无利而自息矣杨侃亦乞听官民竝铸使民乐为而弊自改从之】
　　魏巴州叛附于梁
　　【初魏以梁益荒远更立巴州以统诸獠凡二十余万户以巴酋严始欣为刺史始欣贪暴诸獠反围城行台魏子建抚谕之乃散始欣恐获罪阴请降梁子建囚始欣旣而魏以传竖眼为行台竖眼初至州人相贺旣而病其子敬绍奢滛贪暴始欣赂敬绍得还巴州遂降于梁敬绍阴有保据南郑之志诱山民围城欲为内应围合而谋泄将士杀之竖眼耻恚而卒】集览【巴酋巴人之酋长也酋慈秋反】
　　八月魏太保杨椿致仕
　　书法【椿自丁未求解都督于今三年矣一免于尔朱之酷再免于魏颢之忌于是而后致仕书危之也而卒不免世隆之诬杀生于乱世难矣哉】
　　○九月梁主舍身于同泰寺考异【按大通元年书梁主舍身此再舍身则舍上当有再字】
　　【梁主幸同泰寺设大防释御服持法衣行清净大舍素牀瓦器乘小车役私人见为四众讲湼槃经群臣以钱一亿万奉赎表请还宫三请乃许胡氏曰佛行有五要舎其一也梁武为帝王享天位内蓄姬妾外列官师富贵之崇子孙之众宫室城池守卫之密犹以未足又命将出兵争夺于外惟恐失之安在其能舎乎不惟君子非之为佛之道如逹磨者亦不取也或曰然则逹磨之言不亦可取欤曰为佛之道者浅深精麄虽所得不同要其极致归于殄灭伦理以之为已则逆而不祥以之为人则偏而不公以之为天下国家葢无所处而得其当儒者弃而絶之可也】集览【四众释氏经云比丘比丘尼此出家二众也优婆塞优婆夷此在家二众也比丘比丘尼注见天监十七年优婆塞注见汉明帝永平八年优婆夷其意与优婆塞同案梵语夷者华言女声字也又谓之邬波斯迦湼槃经梵语湼槃华言示寂也佛以人死其精神常存佛之死示寂灭而已非真死也多心经注云梵语湼槃此云无为楞枷经云乃不生不死之地一切脩行之所依归也佛说施灯文云愿一切众生皆得湼槃微妙光明言至湼槃者乃有微妙光明世人认以为死非也逹磨南天竺国人得般若多罗传正法眼藏曰当往震旦设大法乐遂泛重溟逹于南海梁武帝诏至金陵问道后潜回江北止于嵩山少林寺靣壁九年端坐而逝】正误【四众今按纲目见为四众讲湼槃经通鉴本文云升讲堂法座为四部大众开湼槃经题纲目改四部大众为四众四当作士见字刋误当作亲乃贬辞】
　　书法【梁主再舍身矣于是亲讲湼槃经曷为不书书其重者则余者畧之可也】
　　魏讨韩楼获之幽州平
　　【魏尔朱荣使大都督侯渊讨韩楼配卒甚少或以为言荣曰侯渊临机设变是其所长若总大众未必能用渊遂广张军声多设供具帅数百骑深入去蓟百余里值贼渊潜伏以乘其背大破之虏五千人皆还其马仗纵使入城左右皆谏渊曰我兵少不可力战为竒计以间之乃可克也度其已至帅骑夜进昩旦叩其城门楼果疑降卒为内应遂走追擒之诏以渊为平州刺史镇范阳】
　　万俟丑奴防魏东秦州陷之○冬十一月就德兴降魏营州平○魏以城阳王徽为太保萧賛为太尉长孙稚为司徒○十二月梁以陈庆之为北兖州刺史
　　【有妖贼僧彊自称天子土豪蔡伯龙起兵应之众至三万攻陷北徐州庆之讨斩之】
　　【庚梁中大通二年魏永戌安三主晔建明元年】春正月魏复取巴州○三月魏遣都督尔朱天光讨万俟丑奴夏四月获之遂克髙平获萧寳寅皆诛之
　　【万俟丑奴侵扰关中魏尔朱荣遣贺防岳讨之岳私谓其兄胜曰丑奴勍敌也攻之不胜固有罪胜之谗嫉将生愿得尔朱氏一人为帅而佐之胜言于荣荣以尔朱天光为都督以岳及侯莫陈悦为左右都督配军士千人岳击赤水蜀贼得马二千匹简其壮健以充军三月丑奴自将围岐州遣尉遅菩萨攻围趣栅贺防岳救之菩萨等已防栅还岳故杀掠其吏民以挑之菩萨帅歩骑二万至渭北岳以轻骑数十隔水与语明日复引百余骑与语稍引而东至水浅可渉处岳即驰马东出贼以为走弃歩卒轻骑渡渭追之岳依横冈设伏待之贼半渡冈东岳还撃之贼败走岳令贼下马者勿杀贼悉投马俄获三千人马亦无遗遂擒菩萨仍度渭北降歩卒万余收其辎重丑奴闻之弃岐州北走安定四月天光至汧渭之间停车牧马宣言俟秋更进获觇者纵之丑奴信之散众归耕据险立栅天光知其势分密严夜发黎明围其大栅防之所得俘囚皆纵遣之诸栅皆降天光径抵安定丑奴走追及于平凉侯莫陈崇单骑入贼生擒丑奴众皆披靡后骑益集遂大破之天光进克髙平执萧寳寅皆送洛阳赐寳寅死斩丑奴于市】集览【勍敌左传勍敌之人注勍强也渠京反侯莫陈虏三字姓本后魏别部之号居库斛真水因氏焉尉遅代北复姓本后魏别部之号因氏焉尉纡勿反】
　　书法【魏自防陵反后盗贼蠭起贼帅虽送洛斩之书死杀而已此其书诛何称帝也寳寅始欲仗魏复讐终乃反魏作乱其罪大矣不诛何以为纲目】
　　六月梁以元悦为魏王○秋七月魏讨万俟丑奴余党灭之三秦河渭凉鄯州皆平
　　【万俟丑奴旣败贼党皆降唯万俟道洛帅众逃入山中时髙平大旱尔朱天光以马乏草退屯城东五十里遣长孙邪利守原州道洛袭杀之天光帅诸军赴之道洛战败帅众入山据险自守尔朱荣以天光失邪利不获道洛遣使杖之一百贬其官爵天光追撃道洛擒之阬其降卒万七千人于是三秦河渭凉鄯州皆降乃复天光官爵】质实【河按一统志苻秦之州名隋改为枹罕郡唐复为河州天寳初改为安乡郡后陷于吐蕃宋收复置枹罕县寻省为寜河寨后陞为县属秦凤路金复置河州属熙河路元为河州路属吐蕃宣尉司都元帅府本朝改置河州卫军民指挥使司陜西道渭后魏之州名后周并为南安郡隋废后复置陇西郡唐置渭州天寳初改陇西郡寳应后陷于吐蕃宋皇祐中以渭州地置右卫寨熙宁中改通远军崇宁中改巩州金始为巩昌府元初改巩昌路本朝改为巩昌府陜西道后魏之州名隋改为炖煌郡唐复为州后陷于吐蕃宋时为西夏所据元徙居民于肃州但名存而已故城在陜西肃州卫城西五百二十六里凉汉之州名后魏改为武威郡隋复为凉州唐初为李所据寻克平之复置凉州天寳初改武威郡宋改为西凉府元改西凉州本朝改置凉州卫陜西行都指挥使司鄯州后魏之所置后周改置乐都郡隋初郡废置鄯州大业初州废置西平郡唐因之治湟水县上元间没于吐蕃号青唐城宋收复置鄯州寻改西宁州元属亦集乃路本朝改置西寜卫属陜西行都指挥使司】
　　魏以宇文泰为征西将军行原州事
　　【宇文泰从贺防岳入关以功迁征西将军行原州事时关陇雕弊泰抚以恩信民皆感恱曰早遇宇文使君吾軰岂从乱乎】质实【原州按一统志后魏所置隋改为髙平郡唐初为原州后改平凉郡乾元初复为原州宋置镇戎军金改为州属平凉府元改镇原州属巩昌路以临泾彭阳东山三州四县省入本朝改州为县属平凉府】
　　九月长星见
　　书法【纲目书长星六详汉文帝九年舎是无书长星者矣】
　　○魏尔朱荣至洛阳与太宰元天穆皆伏诛
　　【魏尔朱荣虽居外藩遥制朝政魏主性勤政事数亲览辞讼理寃狱荣闻之不悦魏主又与吏部尚书李神儁议清治选部荣尝关补曲阳令神儁以阶悬不奏荣大怒神儁惧辞位荣使其从弟仆射世隆摄选启北人为河南诸州魏主未许太宰并州刺史元天穆曰天柱有大功若请普代天下官恐陛下亦不得违魏主正色曰天柱若不为人臣朕亦湏代若犹存臣节无代天下百官之理荣闻之大恚恨尔朱后性妬忌数忿恚曰天子由我家置立今便如此我父本即自作今亦复决魏主外逼于荣内廹于后恒怏怏不乐幸防盗未息与荣相持及闻关陇平谓临淮王彧曰天下便无贼矣彧曰臣恐贼平之后方劳圣虑耳荣见四方无事累奏参军许周劝臣取九锡臣已斥去以讽朝廷魏主不欲与因称叹其忠以答之荣好猎不舍寒暑不避险阻士卒苦之天穆从容谓曰王勲业已盛宜顺时搜狩何必盛夏驰逐感伤和气荣攘袂曰未能混一海内何得遽言勲业今秋欲与兄戒勒士马较猎嵩髙令贪污朝贵入围搏虎仍出鲁阳悉拥生蛮北填六鎭明年简精骑出江淮缚取萧衍然后奉天子廵四方乃可称勲耳今不频猎兵士懈怠安可复用邪城阳王徽侍中李彧劝魏主除荣侍中杨侃仆射元罗胶东侯李侃晞亦预其谋防荣请入朝徽等劝因其入刺杀之魏主疑未定而谋颇泄人懐忧惧武卫将军奚谷建义初往来通命魏主期之甚重然犹以荣党不敢与之言情毅曰若必有变臣寜死陛下不能事契胡魏主曰朕保天柱无异心亦不忘卿忠欵尔朱世隆疑有变乃为匿名书云天子欲杀天柱取以白荣荣恃其彊不以为意九月至洛阳魏主即欲杀之以天穆在并州恐为后患故忍未发并召天穆人有告荣以魏主之谋荣具奏之魏主曰外人亦言王欲害我岂可信邪于是荣不自疑每入谒从数人不持兵仗魏主欲止城阳王徽曰纵不反亦何可耐况不可保邪先是长星入中台扫大角恒州人髙荣祖曰除旧布新之象也荣甚悦至是郎中李显和语人曰天柱至那无九锡都督郭罗察曰今年真可作禅文何但九锡荣下人皆陵侮魏主左右无所忌惮故其事皆上闻奚毅又见魏主求间魏主知其诚乃召城阳王徽及杨侃李彧告以毅语及天穆至魏主乃召中书舎人温子升告以杀荣状并问以杀董卓事子升具通本末魏主曰王允若赦凉州人必不至此良久又曰吾寜为高贵乡公死不为常道乡公生若杀荣与天穆而赦其党亦应不动耳应诏王道习曰尔朱世隆司马子如朱元龙特为荣所委任具知天下虚实亦不宜留徽侃皆曰若世隆不全仲逺天光岂有来理魏主亦以为然乃伏侃等十余人于光明殿东荣与天穆竝入坐食未讫起出事不果谋遂泄世隆又以告荣劝其速发荣不聼然预谋者皆惧魏主患之城阳王徽曰以生太子为辞荣必入矣魏主从之乃伏兵明光东序声言皇子生遣徽驰告荣荣遂与天穆俱入温子升预作赦文执以出遇荣问之子升色不变曰敕荣不取视入坐李侃晞等抽刀从东户入荣即起趋御坐魏主先横刀膝下遂手刄之天穆亦死内外喜噪百僚入贺魏主登门大赦遣奚毅将兵镇北中城是夜尔朱世隆帅荣部曲走屯河阴初荣党田怡闻变议攻宫门贺防胜止之及世隆走胜亦不从魏主甚嘉之朱瑞虽为荣所委而善处朝廷之间魏主亦善遇之故瑞从世隆走而中道逃还】集览【搜狩春田曰搜搜索也择取禽兽之不孕者冬田曰狩狩围守也冬物毕成获则取之无所择也契胡谓尔朱荣也契音吃如契丹契苾契骨皆东胡种魏道武帝登国初荣之先羽健为领人酋长率契胡从平晋阳长星入中台扫大角长星注见晋孝武帝太元二十年中台注见晋惠帝永康元年大角注见汉成帝元延三年求间为句犹言请间注见汉髙后八年杀董卓事汉献帝时董卓簒谋已兆王允阴结卓将吕布为内应防卓入朝布斩之王允若赦凉州人必不至此全本下文云意谓杀荣即赦其党皆应不动譬如王允旣杀董卓卓之将校多凉州人允乃议罢其军故卓部将李催作乱杀允髙贵乡公三国魏主曹髦先封髙贵乡公旣立见司马昭专权遂率僮仆鼓噪而出攻昭被成济即前弑之常道乡公三国魏曹奂先封常道乡公髙贵乡公被弑司马炎迎而立之是为元帝后禅位于炎仲逺尔朱世隆之兄】质实【嵩髙山名注见唐中宗嗣圣十二年鲁阳县名注见汉献帝初平元年】
　　发明【魏诩失徳孽后乱朝潜行酖毒变生宫掖尔朱荣举兵讨之宜矣然而河阴之祸有冦贼之所不为者今又谋行簒逆魏能取而戮之纲目正其伏诛之罪盖亦幸之云尔然自魏晋而下如荣之比何可胜数成则为帝为王败则伏尸都市天未厌乱使此徒得志天下未几高欢宇文防踵其故辙拓防氏遂无噍类然皆荣之党尔呜呼安得以纲目之书荣者而书欢軰哉】
　　魏仆射尔朱世隆反与汾州刺史尔朱兆立长广王晔于长子冬十二月入洛阳迁其主子攸于晋阳而弑之【世隆欲还北司马子如曰当此之际不可以弱示人若亟北走恐变生肘腋不如分兵守河桥还军向京师出其不意或可成功假使不得所欲亦足示有余力使天下畏我之彊不敢叛散世隆从之攻河桥杀奚毅据北中城魏朝大惧高敖曹从荣至洛荣死魏主引见劳勉之其兄干亦自冀州驰赴洛阳魏主以干为河北大使敖曹为直閤将军使归集乡曲为形援送之河桥举酒指水曰卿兄弟冀部豪杰能令士卒致死京城傥有变可为朕河上一扬尘干垂涕受诏敖曹援劒起舞誓以必死十月世隆遣尔朱拂律归将胡骑一千皆白服来郭下魏主遣谓之曰太原王立功不终阴图衅逆罪止荣身余皆不问若降官爵如故拂律归曰愿得太原王尸生死无恨因涕泣群胡皆恸哭声振城邑魏主募敢死士讨世隆一日得万人与拂律归等战于郭外不克魏主集群臣博议皆恇惧不知所出散骑常侍李苗奋衣起曰今朝廷有不测之危正是忠臣烈士效节之日臣虽不武请以一旅之众为陛下径断河桥魏主许之苖募人从马渚上流乘船夜下纵火船焚桥尔朱氏兵在南岸者望之争桥北渡俄而桥断溺死者甚众苖泊小渚南援不至尔朱氏就击之苖赴水死世隆亦收兵比遁诏行台源子防镇太行丹谷筑垒防之汾州刺史尔朱兆闻荣死自汾州帅骑据晋阳世隆至长子兆来防之共推太原太守长广王晔即位王英之弟子也世隆兄仲远亦起兵徐州向洛阳魏主以城阳王徽总统内外徽忧怖不知所出性多忌嫉群臣有献策者輙劝勿纳又靳财货赏赐薄少或多而中减或与而复追故徒有靡费而恩不感物十一月仲远防西兖州贺防胜与战不胜降之初尔朱荣尝从容问左右曰一旦无我谁可主军众以兆对荣曰兆虽勇然所将不过三千骑多则乱矣堪代我者唯贺六浑耳因戒兆曰尔非其匹终当为其穿鼻乃以高欢为晋州刺史及兆引兵向洛召欢欢曰兆狂愚如是而敢为悖逆吾势不得久事尔朱矣乃以山蜀未平辞不至兆遂轻兵渉河骑叩宫门宿卫散走魏主歩出云龙门外遇城阳王徽乘马走屡呼之不顾而去兆执魏主锁之扑杀皇子纵兵大掠杀临淮王彧等徽赍金百斤马五十匹以前洛阳令防祖仁一门三刺史皆已所引防故往投之祖仁私谓子弟曰今日富贵至矣乃怖徽云捕将至令其逃于他所使人于路邀杀之送首于兆兆不之赏旣而梦徽谓已曰我有金二百斤马百匹在祖仁家卿可取之兆即捕祖仁依梦徴之不得杀之胡氏曰人死则气散犹火焉尽则光灭矣何为能见梦于人耶祖仁以怨报德刑戮之民也不有人祸必有鬼责矣徽尝持大权享富贵其用物宏而取精多身虽死而其防散也缓且山南距洛一日而近耳怨气交魄理或有之也○世隆仲远皆至洛阳兆责世隆曰叔父在朝如何令天柱受祸按劒瞠目声色甚厉世隆逊谢然后得已由是深恨之初魏主杀尔朱荣诏河西贼帅纥豆陵歩蕃袭秀容至是歩蕃南下兵势甚盛兆留世隆镇洛阳亟还晋阳以御之迁魏主于晋阳髙欢闻之帅骑邀之不及因与兆书为陈祸福兆不纳竟弑之三级佛寺胡氏曰衰乱之朝宗室侯王为强臣所立未有得令终者也若使敬宗当尔朱荣密迎之际能审彼已有不受也受而足以兴有不辞也辞而足以容其庶几耶夫荣养兵三世仗钺六年其腹心爪牙之士众矣虽为人麄暴轻忽去之甚易而其族党岂一赦所能收也是则为荣所立弱亦不可强亦不可惟韬光孙言确乎其不防为可尔岂不难其人哉○初世隆等征兵于泰寜太守房谟谟斩其使及兆得志其党是兰安定执谟系州狱郡中蜀人闻之皆叛安定给谟弱马令往慰劳诸贼见谟遥拜谟先所乘马别给将士战败蜀人得之善养之儿童妇女竞投草粟曰此房公马也世隆闻之以为长史】集览【一旅之众礼小司徒防万民之卒伍而用之五人为伍五伍为两四两为卒五卒为旅五旅为师五师为军以起军众终当为其穿鼻穿鼻控制之义也后尔朱兆保秀容川果为髙欢袭破之兆自杀扑杀扑弼角反谓投掷而击杀之纥豆陵此三字姓】质实【北中城按一统志在怀庆府孟县西南即下孟州是也】
　　书法【兆亦反者也独书世隆反何罪世隆也魏主之谋诛荣也曰杀荣与天穆而赦其党荣旣伏诛魏主大赦世隆非其亲弟必在赦例矣今乃首为乱阶故特书反而书与汾州刺史尔朱兆云云然则弑逆虽兆之罪而世隆亦与受其恶矣】
　　发明【尔朱反逆人神愤怒元晔亲北靣子攸乃复立而代之旣而亦不克终曷若力拒于初守正而毙使乱臣贼子无以为倡祸之资乎纲目上书世隆反下书立则见晔为反者所立是亦反逆之徒尔虽欲自免难哉】
　　魏纥豆陵歩蕃大破尔朱兆于秀容兆及晋州刺史髙欢击杀之兆使欢统六镇
　　【纥豆陵歩蕃大破尔朱兆于秀容南逼晋阳兆惧使人召髙欢并力僚属皆劝欢勿应召欢不听遂行贺防马过儿请缓行以弊之欢往往逗留歩蕃兵日盛兆屡败告急欢乃往从之与兆进兵合击大破斩之兆德欢相与誓为兄弟诣欢宴饮初葛荣部众流入并肆者二十余万为契胡陵暴皆不聊生大小二十六反诛夷者半犹谋乱不止兆患之问计于欢欢曰六镇反残不可尽杀宜选腹心使统之有犯者罪其帅则所罪者寡矣兆曰善谁可者贺防允请使欢领之欢殴允折齿曰天下事取舍在王何敢妄言请杀之兆以欢为诚遂以其众委焉欢以兆醉恐醒而悔之遂出宣言受委统州镇兵可集汾东受号令乃建牙阳曲川军士素恶兆而乐属欢莫不皆至居无何又使刘贵请兆以并肆频嵗霜旱请令降户就食山东兆从之慕容绍宗谏曰髙公雄才葢世复使握大兵于外譬如借蛟龙以云两将不可制矣兆曰有香火重誓何虑邪绍宗曰亲兄弟尚不可信何论香火时兆左右已受欢金因称绍宗与欢有隙兆怒囚绍宗趣欢发欢道逢尔朱荣妻北乡长公主自洛阳来有马三百匹尽夺之兆闻之乃释绍宗而问之绍宗曰此犹是掌握中物也兆乃自追欢至襄垣防漳水暴涨欢隔水拜曰借马非他备山东盗耳王信谗来追今不辞渡水而死恐此众便叛兆因轻马渡水谢欢引颈授刀使欢斫之欢大哭曰自天柱之薨贺六浑更何所仰但愿大家干万岁得伸力用耳大家何忍出此言兆乃投刀复斩白马与欢为誓因留宿夜饮尉景伏壮士欲执兆欢止之曰今杀之其党必奔归聚结兵饥马瘦不可与敌若英雄乘之而起则为害滋甚兆虽骁勇凶悍无谋不足图也旦日兆归营复召欢欢将诣之长史孙腾牵欢衣乃止】集览【北乡郡名天柱之薨尔朱荣为天柱大将军被敬宗手刄之大家天子之亲近侍从称天子曰大家此乃髙欢过呼尔朱兆以骄之耳】质实【襄垣按一统志秦之县名属上党郡以赵襄子所筑故名襄垣汉因之后魏兼置襄垣郡北齐郡废后周置韩州隋初州罢以县属上党郡唐改属路州宋属隆德府金属潞州元仍旧本朝因之仍属潞州】
　　书法【书兆使何幸之也曷为幸之欢不得六镇则尔朱未易亡也书曰兆使欢统六镇天夺之魄矣是故刘章封朱虚入宿卫而诸吕诛纲目书曰太后封髙欢得六镇而尔朱灭纲目书曰兆使皆莫之为而为者也】
　　魏齐州乱刺史萧賛走死
　　【齐州附于尔朱兆賛走卒于阳平梁人或窃其柩以归梁主犹以子礼葬之陵次胡氏曰萧综之罪大矣梁武之不忍也桐棺三寸葬之中野不封不树其可也子而附诸陵慈之过也】集览【桐棺三寸葬之中野不封不树左传哀二年若其有罪绞缢以戮桐棺三寸无入于兆下卿之罚也注引记云夫子制作中都四寸之棺五寸之椁以斯知不欲速朽也郑云此庶人之制也案礼上大夫棺八寸下大夫棺六寸无三寸棺制也棺用难朽之木桐木易壊不堪为棺故以为罚史记太史公曰墨者亦尚尧舜道言其送死桐棺三寸易系辞曰古之葬者葬之中野不封不树孔子家语王肃注云不聚土以起坟不树松栢也不封之不树之以为至卑无餙也】
　　书法【于是齐州附尔朱兆賛走卒于阳平则不忍负魏者也不书卒书死何叛父之人小节不足录也故賛虽卒而从盗贼例书死纲目之诛恶严矣】
　　梁以陈庆之为南北司州刺史
　　【庆之屡破魏兵遂罢义阳镇兵停水陆漕运江湖诸州竝得休息开田六千顷二年之后仓廪充实】
　　【辛梁中大通三年魏节闵帝亥防普泰元主朗中兴元年】春二月魏乐平王尔朱世隆废其主而立广陵王恭
　　【尔朱世隆兄弟密议以魏主晔疎远无人望欲立近亲广陵王恭羽之子也好学有志度以元乂擅权阳得瘖疾郎中薛孝通説尔朱天光曰广陵高祖犹子夙有令望沈晦不言多歴年所若奉以为主则天人允协矣天光使尔朱彦伯潜往脇之恭乃曰天何言哉世隆等大喜乃废晔而立之邢子才为赦文叙敬宗枉杀尔朱荣之状魏主曰永安手剪彊臣非为失徳直以天未厌乱故逢成济之祸耳魏主闭口八年至是乃言中外欣然以为明主诏以三皇称皇五帝称帝三代称王逓为冲挹自秦以来竞称皇帝今但称帝亦已褒矣初敬宗使史仵龙守太行及尔朱兆南向仵龙先降兆遂乘胜入洛至是世隆论仵龙功封千户侯魏主曰于王有功于国无勲竟不许】集览【永安魏敬宗年号成济之祸注见汉后主景耀三年】
　　魏幽州行台刘灵助反
　　【灵助推筭知尔朱氏将衰乃起兵云刘氏当王幽瀛沧冀之民多从之】质实【幽按一统志汉之州名治蓟县元鳯初改为广阳郡本始初更为广阳国东汉复为幽州三国魏改为燕国晋改为范阳国后魏于蓟立燕郡又于郡置幽州后周立总管于幽州隋省州入涿郡唐初复为幽州开元中改州为范阳郡乾元初复为幽州辽初改为幽都府后改为析津府宋改为燕山府金改为大兴府元改为大都路本朝改为顺天府直京师瀛后魏之州名治乐成县寻改为河间郡隋罢郡复置瀛州大业初改为河间郡唐改瀛州天宝初仍为河间郡乾元初为瀛州五代晋初入辽周复取之宋陞为河间府瀛海军节度元为河间路本朝改为河间府直京师沧后魏之州名治南皮县隋为渤海郡治阳信后徙治青池唐改沧州天宝初改景城郡乾元初复置沧州唐末置义昌军五代梁改顺化军唐改横海军宋省长芦入清池金陞临海军属河北东路元改河间路本朝仍为沧州以清池县省入改属河间府冀东汉之州名治信都县晋改长乐国后魏改长乐郡隋为信都郡唐改冀州寻改魏州后复旧名天寳初改信都郡乾元初复为冀州治信都县宋增置武安军金仍为冀州属河间府元属真定路本朝因之以信都县省入属真定府】
　　魏河北大使髙干起兵信都以冀州迎髙欢
　　【干与前河内太守封隆之等袭信都奉隆之行州事为敬宗举哀将士皆缟素升坛誓众移檄州郡共讨尔朱氏殷州刺史尔朱羽生袭之髙敖曹不暇擐甲将十余骑驰击之羽生败走敖曹马矟絶世左右无不一当百髙欢屯壶关声言讨信都众惧高干曰吾闻高晋州雄畧葢世其志不居人下且尔朱无道弑君虐民正是英雄立功之防今日之来必有深谋吾当轻马迎之诸君勿惧乃潜谒欢于滏口说之曰尔朱酷逆痛结人神凡曰有知莫不思奋明公威德素着天下倾心若兵以义立则屈彊之徒不足为明公敌矣鄙州虽小户口不减十万谷秸之税足济军资愿熟思之欢大悦与同帐寝初赵郡李显甫喜豪侠集诸李数千家居殷州西山方五六十里显甫卒子元忠继之家素富多出贷求利元忠悉焚契免责乡人敬之时盗贼蠭起清河人西戍还经赵郡以路梗共投元忠元忠遣奴为贼皆避之及葛荣起元忠帅宗党作垒以自保贼至輙击却之荣乃悉众攻围执之贼平拜南赵郡太守好酒无政绩及尔朱兆弑敬宗元忠弃官归谋举兵讨之防高欢东出元忠乘露车载素筝浊酒以迎欢欢未即见元忠下车独酌谓门者曰今闻国士到门不吐哺辍洗其人可知还吾刺勿通也门者以告欢遽见之引入觞再行取筝鼔之长歌慷慨歌阕谓欢曰天下形势可见公犹事尔朱邪欢曰富贵皆彼所致敢不尽节元忠曰非英雄也欢曰赵郡醉矣使人扶出孙腾曰此君天遣来不可违也欢乃复留与语元忠慷慨流涕欢亦悲不自胜元忠因进防曰殷州小无粮仗不足以济大事若向冀州髙干邕兄弟必为明公主人殷州便以赐委冀殷既合沧瀛幽定自当弥服矣欢急握元忠手而谢焉欢至山东约勒士卒丝毫不犯逺近闻之亦归心焉至信都封隆之髙干纳之髙敖曹时在外畧地闻之以干为妇人遗以布裠欢使子澄以子孙礼见之敖曹乃与俱来】集览【谷秸禾槀也秸纥黠反说文槀去其皮曰秸以为席而祭天免责责读曰债逋财也蠭起蠭与蜂通言盗贼之众如蜂之飞起也路梗道路阻塞也吐哺食在口中曰哺史记鲁世家周公戒伯禽曰我一沐三握髪一饭三吐哺起以待士犹恐失天下之贤人辍洗洗先典反说文洒足也汉书沛公至髙阳传舎郦食其入谒沛公方踞牀令两女洗食其曰必欲诛无道秦不宜踞见长者于是沛公辍洗延食其上坐谢之还吾刺是一句刺注见宋主昱元徽二年歌阕阕苦穴反曲终为阕前书张良传歌阕注顔师古曰阕尽也布裠裠与裙通下裳也释名云裠群也言连接群幅】质实【殷州按一统志晋初所置治获嘉县东魏置西脩武高齐移获嘉治共城隋废之唐初复置殷州后废州以县属怀州宋元仍旧本朝因之改属卫辉府】
　　书法【书起兵何恶尔朱也然则曷为不书讨尔朱氏讨尔朱者髙欢也故此书以冀州迎髙欢下书髙欢起兵讨尔朱氏是干之功止于迎欢而已安得以讨予之】
  </div>
  <div class="pagination">
   <a href="御批资治通鉴纲目_page120.html">
    上一页
   </a>
   <span>
    ...
   </span>
   <a href="御批资治通鉴纲目_page116.html">
    116
   </a>
   <a href="御批资治通鉴纲目_page117.html">
    117
   </a>
   <a href="御批资治通鉴纲目_page118.html">
    118
   </a>
   <a href="御批资治通鉴纲目_page119.html">
    119
   </a>
   <a href="御批资治通鉴纲目_page120.html">
    120
   </a>
   <span class="current-page">
    121
   </span>
   <a href="御批资治通鉴纲目_page122.html">
    122
   </a>
   <a href="御批资治通鉴纲目_page123.html">
    123
   </a>
   <a href="御批资治通鉴纲目_page124.html">
    124
   </a>
   <a href="御批资治通鉴纲目_page125.html">
    125
   </a>
   <a href="御批资治通鉴纲目_page126.html">
    126
   </a>
   <span>
    ...
   </span>
   <a href="御批资治通鉴纲目_page122.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
