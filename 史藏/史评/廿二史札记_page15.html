<!DOCTYPE html>
<html>
<head>
    <meta charset="UTF-8">
    <title>廿二史札记 - 第 15 页/共 26 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>廿二史札记 - 第 15 页/共 26 页</h1>
    <div class="content">    《西峰谈话》谓，历朝止一后，元时始有三宫之制。正后必鸿吉哩氏，（旧作弘吉剌氏。）太祖时以其佐命功多，约世世为婚姻，犹辽代之于萧氏也。其余两宫则采之他族，亦曰二宫皇后，三宫皇后。明朝仿之，虽不并称皇后，而选一后必并立三宫，异日虽或别立皇贵妃，而初选之东、西二宫其尊如故云。案元代每朝称皇后者实不止三宫，有至七八人数十人者。今据《元史 后妃表》，太祖朝称皇后者共二十三人，曰布尔特格勒津，（旧名孛儿台旭真。）曰和拉衮，（旧名忽鲁浑。）曰果勒济雅坦，（旧名阔里桀坦。）曰托果斯，（旧名脱忽思。）曰特默伦，（旧名帖木伦。）曰额琳沁巴勒，（旧名亦怜真八剌。）曰巴延呼图克，（旧名不颜浑秃。）此七位为大鄂尔多。（旧作斡耳朵，言大行帐所在也。辽制，天子所居置宫卫，崩则徙后妃宫帐以奉陵寝，曰斡鲁朵。元之斡耳朵，盖即辽之遗制也。）曰呼兰，（旧名忽兰。）曰哈勒巴津，（旧名哈儿八真。）曰伊实琳沁，（旧名亦乞剌真。）曰托欢彻尔，（旧名脱忽茶儿。）此四位为第二鄂尔多。曰伊苏，（旧名也速。）曰和拉哈剌，（旧名忽鲁哈喇。）曰阿齐兰，（旧名阿失伦。）曰图勒古尔，（旧名秃儿哈剌。）曰彻尔，（旧名察儿。）曰阿实克默色，（旧名阿昔迷失。）曰鄂勒哲呼图克，（旧名完者忽都。）此七位为第三鄂尔多。曰伊苏肯，（旧名也速干。）曰珲塔噶，（旧名忽答罕。）曰哈达，（旧名哈答。）曰鄂勒哲和斯，（旧名斡者忽思。）曰雅尔，（旧名燕里。）此五位为第四鄂尔多。金宣宗请和，以卫绍王公主归于太祖，是为公主皇后。（见《金史》。）此又一后也。太宗朝称皇后者，有巴喇噶沁皇后，（旧名孛剌合真。）昂辉二皇后，（旧名昂灰。）克勒奇库塔纳三皇后，（旧名乞里吉忽帖尼。）又有塔纳奇纳六皇后，（旧名秃纳奇纳。）定宗皇后惟乌拉海额实（旧名斡兀立海迷失。）一人。宪宗朝称皇后者五人，曰呼尔察，（旧名火里差。）曰呼图克，（旧名忽台。）曰约索尔，（旧名也速儿。）曰楚巴，（旧名出卑。）曰莽赉呼图克。（旧名明里忽都鲁。）世祖朝称皇后者八人，曰图古哩克大皇后，（旧名帖古伦。）为大鄂尔多。次曰彻伯尔，（旧名察必。）曰诺尔布，（旧名南必。）为第二鄂尔多。曰塔喇海，（旧名塔剌海。）曰诺术欢，（旧名奴罕。）为第三鄂尔多。曰巴延乌真，（旧名伯要兀真。）曰库库伦，（旧名阔阔伦。）为第四鄂尔多。又有苏哈达实皇后，（旧名速歌答思。）后常世守世祖之鄂尔多者。成宗朝称皇后者，曰布尔罕，（旧名卜鲁罕。）曰克勒奇库塔纳，（旧名乞里吉忽帖尼。）其元妃实里达赖（旧名失怜答里。）以早薨故不称后，至大中始追谥。武宗朝称皇后者三人，曰珍格，（旧名真哥。）曰苏喀实哩，（旧名速哥失里。）曰鄂勒哲。（旧名完者歹。）其明宗母伊奇哩氏，（旧作亦乞烈氏。）文宗母唐古氏，（旧作唐兀氏。）本皆妃子不称后，后因子为帝，始追谥。仁宗朝称皇后者二人，曰阿南达实哩，曰达尔玛实哩。（旧名答里麻失里。）英宗朝称皇后者三人，曰苏喀巴拉，（旧名速哥八剌。）曰雅本呼图克鲁，（旧名牙八忽都鲁。）曰多尔济巴勒。（旧名朵儿只班。）泰定帝朝称皇后者十人，曰巴拜哈斯，（旧名八不罕。）曰额琳沁巴勒，（旧名亦怜真八剌。）曰呼喇，（旧名忽剌。）曰伊苏，（旧名也速。）曰萨都巴拉，（旧名撒答八剌。）曰布延库哩页额实，（旧名卜颜怯里迷失。）曰实喇特穆尔，（旧名失烈帖木儿。）曰塔纳，（旧名铁你。）曰巴罕，（旧名必罕。）曰苏喀达喇。（旧名速哥答里。）明宗朝称皇后者七人，曰温绰欢，（旧名按出罕。）曰伊埒实克，（旧名月鲁沙。）曰布颜呼图，（旧名不颜忽都。）曰班布尔实，（旧名八不沙。）曰伊苏，（旧名野苏。）曰托果斯。（旧名脱忽思。）文宗朝皇后惟布达实哩（旧名卜答失里。）一人。宁宗皇后惟塔哩雅图默色。（旧名答里也忒迷失。）顺帝朝称皇后者，曰喇特纳实哩，（旧名答纳失里。）曰巴延呼图克，（旧名伯颜忽都。）曰鄂勒哲呼图克。（旧名完者忽都，高丽人奇氏。）可见元代每帝皇后本无定数，西峰所云三宫之制犹未为得实也。然细考《元史》及《经世大典》诸书，则并称皇后中，嫡庶仍自有别。如太祖之布尔特格勒津则称大皇后，太宗之巴喇噶沁则称正宫皇后，世祖之图古哩克亦称大皇后，顺帝之巴颜呼图克皇后死，奇皇后见其衣服敝陋，笑曰：“正宫皇后何至服御如此！”又至正二十五年，诏立次皇后奇氏为皇后，改奇氏为肃良合氏。又《别的因传》，幼从祖母康里氏在三皇后宫。是同称皇后，又有正宫及大皇后、次皇后、三皇后之分也。正宫皇后必有册宝，其余则无，《元史》表、志、《后妃传》可证。
    ○元帝子称太子者不一
    古来储君始称太子，元制则帝子多以太子称，不必继体也。《元史 宗室世系表》，太祖六子，长卓沁太子，（旧名术赤。）次察罕台太子，（旧名察罕。）次太宗皇帝，次图类，（旧名拖雷，即睿宗也。）次五乌拉齐，（旧名兀鲁赤。）无嗣，次六科尔戬太子。（旧名阔烈坚。）太宗七子，长定宗，次库腾太子，（旧名阔端。）次库春太子，（旧名阔出。）其余俱称大王。定宗三子，惟诺果（旧名脑忽。）称太子，余称大王。世祖立珍戬（旧名真金。）为皇太子，余俱称王。泰定帝四子，皇太子阿尔济雅巴（旧名阿里吉八。）之外，又有锡锡太子，（旧名小薛。）允丹藏布太子。（旧名允丹藏卜。）文宗三子，皇太子喇特纳达喇之外，（旧名阿剌忒答剌。）余为雅克特古斯太子，（旧名燕帖古思。）太平讷太子。更以诸传考之，《艾穆传》，从四太子南伐，谓图类也。《按扎儿传》，帝率皇弟四太子征潞州，亦谓图类也。《高诺尔传》，（旧名高闹儿。）从库春（旧名阔出。）太子出征，其子元长又从太子托欢（旧名脱欢。）征交趾。《苏克（旧名速哥。）传》，其子长罕、玉吕从兀鲁赤太子出征。《脱忽怜传》，从噶玛拉太子（旧名甘麻剌。）征海都。诸所谓太子者，皆非储君也。可见是时皇子通称太子，更以表传参证之。大概国初时，正宫皇后所生，虽非冢嫡，亦称太子，其余则称王。中叶以后，则非正宫所生亦称太子，而命为继体者，则称皇太子。
    ○元帝后皆不讳名
    元代帝后生前皆无徽称，臣下得直呼其名，盖国俗朴，无中国繁文也。莽赉扣殂于蜀，（旧名蒙哥。）郝经上世祖书，谓蒙哥罕无故进兵于蜀，今已崩逝，大正宜迎蒙哥罕炅舆，收皇帝玺。蒙哥即宪宗也，其时尚未有谥号，故臣下皆以名呼。《曹元用传》，累朝皇后既崩者，未有谥号，犹各以名呼之，元用言后为天下母，岂可名呼？又《逯鲁曾传》，时以武宗皇后珍格（旧名真哥。）无子，欲以明宗母、文宗母配享，鲁曾曰：“珍格皇后在武宗朝已膺玉册，安得不为立主配食。”是臣下称皇后亦呼其名也。又世祖太子珍戬，（旧名真金。）顺帝忽都皇后生子亦名珍戬，尤觉太无忌讳。（案北俗本无讳名之例。辽兴宗时，萧罕嘉努疏言，太祖之考夷离堇，至今犹以名呼，于是始追尊玄、德二祖。盖北俗朴，本不讳名也。）
    ○元封子弟驸马于各部
    元太祖、太宗征讨诸国，得一地即封子弟一人镇之，亦有封及驸马者。如太祖子卓沁（术赤。）分封西北，其地极远，去京师数万里，驿骑急行二百余日方至。又赐按陈以可木儿、温都儿等地，赐火忽以哈老温等地。宪宗之立，诸王来会者，西方有伯尔克托、噶特穆尔儿哥、脱哈帖木儿等，（旧作别儿哥、脱哈帖木儿。）东方有伊克、托欢、伊逊克、阿齐台、塔齐尔、伯勒格台等，（旧作也古、脱忽、亦孙哥、按只带、塔察儿、别里古带。）皆太祖、太宗子孙分封于外者也。宪宗又分迁诸王于各部，如格丹（旧名合丹。）分于巴实伯里，（旧名别石八里。）蔑里（旧名默埒。）分于雅尔达实河，（旧作叶儿的实河。）海都分于哈里雅尔，（旧作海押立。）伯尔克（旧名别儿哥。）分于库尔哲，（旧作曲儿只。）托克托（旧名脱脱。）分于额密埒，（旧作密立。）此皆见于《元史》者。而《明史 外国传》又记哈密则威武王纳忽里封地也，西宁则驸马章古封地也，哈梅里则诸王纳失里封地也，撒马儿罕则驸马帖木儿封地也，别失八里则诸王合丹封地也。盖其宗亲已遍于朔漠矣。及取中原后，诸王之分封于外者，又各予以内地分邑，如汉、唐食邑之制，所收之赋曰五户丝，每五户出丝一斤，以供其俸。先是太祖欲以诸州民户分赐诸王贵戚，耶律楚材以为不便，乃命各位下止设达鲁噶齐，（旧作达鲁花赤，谓掌印官也。）而朝廷置官吏，收其租税以给之。其后世祖平宋后，亦仿此例以给诸王。如安远王分邑，隶建宁者七县，隶汀州者三县，听其自置达鲁噶齐是也。（成宗赐晋王也孙铁木儿南郑县六万五千户，世祖诸王子也先铁木儿诏安县，脱欢之子不答失里宁德县，忽都鲁之子南安县，爱牙赤之子光泽县，各一万三千六百有四户。又赐湘宁王迭里哥儿湘乡县六万五千户。而诸王分地则以流官为达鲁噶齐，各位所置者为副。）海都封于哈里雅尔，而内地亦有食邑，海都叛后不复给。海都死，其子察八儿穷蹙来降，世祖先有旨，诸王皆太祖子孙，其分地应得之五户丝，藏之，俟彼来降赐之，至是仍以赐察八儿。元之待宗可谓厚矣。《明史》谓元太祖平西域，封子弟为王，元亡，各自割据，不相统属。然其子孙散布于西北者甚多，故中原虽失，而塞外苗裔仍不绝。此一代封建之制，所以为后嗣计者，至深远也。
    ○元代叛王
    元封诸王于西北，固收宗支蕃衍之效，然多有据地叛乱者。其见于本纪者，世祖时，诸王乃颜反，帝自将讨擒之。已而其党哈丹、秃鲁又叛，再出师败之。而诸王中有海都者尤强盛，屡称兵内犯，诏以安童佐皇子北平王那木罕镇北边。诸王昔里吉劫北平王，拘安童，胁宗王以叛。帝命伯颜讨之，虽败其兵而海都仍逸去。故常命皇子镇北边以备之，成宗及晋王、武宗为皇子时，皆守边十余年，未尝帖服也。此外见于各列传者，《土土哈传》，有叛王脱脱木、失烈吉及铁哥，皆为土土哈所败。又擒叛王哈儿鲁，诛叛王兀塔海。又败叛王火鲁哈孙于兀鲁灰之地。夜渡贵烈河，败叛王哈丹。又《阿沙不花传》，有叛王纳牙等，为阿沙不花所败。《伯颜传》，有诸王明里铁木儿，从海都叛，伯颜以书喻之，明里铁木儿感泣来归。《阿术传》，有叛王昔剌木，为阿术所败。《阿剌罕传》，有世祖母弟阿里不哥构兵。《塔出传》，有叛王曲迭儿，为塔出所败。《暗伯传》，有叛王哈鲁，为暗伯所擒。《昔班传》，有火和大王叛，为昔班所败。《玉哇失传》，有诸王和林及失剌等叛。《麦里传》，有诸王霍忽叛，掠河西，麦里击败之。《忽林出传》，有叛王斡罗斯等，为忽林出所败。《失剌拔都儿传》，有叛王脱脱，为失剌拔都儿所擒。《洪重喜传》，有叛王八剌哈赤，为重喜所败。《刘国杰传》，有诸王脱脱木反，国杰袭败之。《孔元传》，有叛王失里木等，元出兵败之于兀速洋。《刘哈剌八都鲁传》，有叛王昔里吉及脱忽，皆战败被擒。（盖即劫北平王者。）《汪惟正传》，有叛王土鲁，叛据六盘山，为惟正所擒。《忙哥撒儿传》，有叛王察哈台，为忙哥撒儿所诛。《铁哥传》，有叛王塔不台。《月赤察传》，有叛王灭里铁木儿，屯于金山，武宗为皇子镇北边时，出其不意，以师压之，灭里乃降。成宗元贞二年，犹有诸王都哇、彻彻秃潜师袭火儿哈秃之地，又叛王秃麦、干鲁思等犯边。直至元贞九年，海都子察八儿及都哇明里帖木儿等相聚谋曰：“昔我太祖，艰难以成帝业。我子孙乃自相残杀，是隳祖宗之业也。今镇边者皆吾世祖之孙，吾与谁争哉！不若遣使请命罢兵，通一家之好。”乃遣使来，帝许之，于是诸王皆罢兵入朝。（《床兀儿传》）诸王入朝，大宴时，脱脱即席陈西北诸王始终离合之迹，去逆效顺之义，听者倾服。（《脱脱传》）此元一代分封诸王得失之林也。《王思廉传》，帝亲征乃颜时，思廉谓段贞曰：“诸王反，由地大故也。汉晁错削地之议，实为良图。”贞以闻，帝嘉之。其时博罗欢亦谓，太祖分封诸王，其地与户以二十分为率，忙兀、兀鲁、扎剌儿、弘吉剌、亦其列思五部共得十一，乃颜独得其九，故最强。然则众建而分其势，又析圭分土时所当早计欤！
    ○各朝国书
    后魏太武帝造新书千余，诏曰：“在昔帝轩辕，创制造物，乃命仓颉，因鸟兽之迹，以立文字。自兹以降，随时改作，故篆、隶、草、楷，并行于世。然经历久远，传习多失其真，非所以示轨则于来世也。今制定文字，世所用者，颁下远近，永为楷式。”天兴四年，又集博士儒生，比众经文字，义类相从，凡四万余字，号曰《众文经》。是皆因书籍文字传写讹谬，特为刊正，以昭划一，使天下通行，而非另创一体，以便其国俗所用也。自辽太祖始造契丹字，而夏、金、元以来遂仿之，各有国书，今摘叙于后。《辽史》，神册五年春，始制契丹大字。案陶宗仪《书史会要》云，辽太祖用汉人教，以隶书之半增损之，制契丹字数千，以代刻木。又《永乐大典》引《纪异录》云，渤海既平，乃制契丹大字三千余言。则制字应在天显元年也。
    赵元昊自制蕃书，命野利仁荣演绎之，成十二卷，字形体方整，类八分，而书颇重复，教国人纪事用蕃书。又绎《孝经》、《尔雅》、《四言杂字》为蕃语。《完颜希尹传》，女直初无文字，及获契丹、汉人，始通契丹、汉字。金主遂命古绅（旧史名谷神。）依仿汉人楷字，因契丹字制度，合本国语，制女直字行之。后又制女直小字，谓古绅所制为大字云。（《缔达传》，是时女直字设学校，命讹离剌等教之，其后纳合椿年、纥石烈良弼皆由此致相位，而温罕缔达最号精深。）《元史》，世祖始命西僧帕克斯巴（旧史名八巴思。）制蒙古新字，诏曰：“我国家肇基朔方，制用文字，皆取汉楷及辉和字以达本朝之言。考诸辽、金及遐方诸国，例各有字。今命国师帕克斯巴创蒙古新字，颁行诸路，译写一切文字，期于顺言达事而已。”号帕克斯巴为大宝法王。其字凡千余，大要以谐声为主。（世祖以国师西番人，言语不通，命迦鲁纳答思从国师习其法及言与字，期年皆通，以畏吾字译西天西番经论。此盖未制蒙古字以前，犹借用畏吾字也。）
    ●卷三十
    ○元初用兵多有天助
    元太宗时，使皇子蒙哥（今名莽赉扣，即宪宗。）征钦察，其酋八赤蛮逃于海岛。蒙哥亟进师，适大风刮海水去，甚浅可渡，蒙哥喜曰：“此天开道也。”进擒八赤蛮，囚之。八赤蛮曰：“水回期且至，宜早还。”蒙哥即班师，而水已至，后军有浮渡者。（见《宪宗纪》。）太宗又使弟拖雷入宋武休关，渡汉江而北，至禹山。金完颜合达等拒战，北兵袭之，金恒山公武仙一军殊死斗，北骑退走。追奔之际，忽大雾四塞，合达命收军，顷之雾散乃前，则前有一大涧，阔数里，非此雾则北兵人马满中矣。（《金史 完颜合达传》）宪宗即位之八年二月，伐宋，师次于河，适河冰合，以土覆之遂渡。（《宪宗纪》）世祖时，遣伯颜（今名巴延。）伐宋，军至钱塘江，观潮，遂驻沙岸。杭人方以为潮至当尽溺，乃潮不至者二日。（《伯颜传》）可见兴王之运，山川效炅也。
    ○元世祖嗜利黩武
    元世祖混一天下，定官制，立纪纲，兼能听刘秉忠、姚枢、许衡等之言，留意治道，固属开国英主，然其嗜利黩武之心则根于天性，终其身未尝稍变，《元史》纪传所载可见也。中统三年，即以财赋之任委阿合马。兴铁冶，增盐税，小有成效，拜平章中书政事。又立制国用司，以阿合马领使事。已复罢制国用司，立尚书省，以阿合马平章尚书省事。奏括天下户口，下至药材榷茶，亦纤屑不遗，其所设施，专以掊克敛财为事。史天泽、安童等争之，崔斌等劾之，皆不能胜。以理算陷江淮行省平章阿里伯、右丞燕铁木儿于死。有秦长卿者，欲发其奸，反为所噬，毙于狱。擢用私人，不由部选。以其子忽辛及抹速忽分据财赋重地，并援引奸党郝祯、耿仁等骤升同列，阴与交通，专事蒙蔽。逋赋不蠲，征敛愈急，内通货贿，外示刑威，天下之人无不思食其肉。有益都千户王著发义愤击杀之，阿合马之奸始上闻。虽命剖棺戮尸，而流毒海内已二十年矣。阿合马既死，又用卢世荣，亦以增多岁入为能，盐铁、榷酤、商税、田课，凡可以罔利者，益务搜括。奏用阿合马之党，皆列要职。凡肆恶二年，御史大夫玉速帖木儿尽发其奸，始诏诛之。未几，又用桑哥，再立尚书省，改行中书为行尚书省，六部为尚书六部。恃其得君，尝拳殴参政杨宽、郭佑及台吏王良弼，皆诬奏至死。遂以丞相领尚书兼统制使，以沙不丁为江淮左丞，乌马儿为参政。奏遣忻都阿散等十二人理算六省钱谷，天下骚然。佞谀者方为之请立碑记功。桑哥又奏笞监察御史四人，自后御史入省，部掾令史皆与抗礼，台纲尽废。铨调内外官，宣敕亦付尚书，由是以刑爵为贩卖。自至元二十四年至二十八年，为也先帖木儿所劾，始伏诛。统计帝在位三十余年，几与此三人者相为终始，此其嗜利贪得，牢固而不可破也。自高丽臣服，即招谕日本，日本不通。先平耽罗，继而有事于南宋，攻襄、樊，攻涪、渝，以至下江淮，降宋主，追二王于闽广，先后凡十余年。甫讫事，又议征日本。命阿塔海、范文虎、忻都、洪茶邱等率兵十万出海，飓风破舟，文虎等择舟之坚好者先归，尽弃其兵于山岛。日本兵来，凡蒙古、高丽人尽杀，谓新附军为唐人，不杀而奴之，其得脱归仅于阎等三人。帝大怒，欲再征日本，遣王积翁先往招谕，为舟人杀于途，始终不得要领乃止。而其时又兴安南之役、占城之役、缅国之役、爪哇之役。安南凡三征，其国王陈日煊父子终逃匿不获，最后师还，几为所邀截，从间道始得归。缅国凡两征，亦丧师七千，仅取其成。其征占城也，舟为风涛所碎者十之七八，至岸者攻克其木城，而国主已逃，官军深入，亦为所截，力战得归。其征爪哇也，初至战屡捷，为所绐，遣使入谕，其国主杀使而逃，亦不得其要领，遂旋师。统计中统、至元三十余年，无岁不用兵。当其初视宋为敌国，恐不能必克，尚有慎重之意，遣使议和。及既平宋，遂视战胜攻取为常事，几欲尽天所覆悉主悉臣，以称雄于千古。甫定域中，即规海外。初以骄兵图胜，继以愤兵致败。犹不觉悟，思再奋天威，迄崩而后止。此其好大喜功，穷兵黩武，至老而不悔者也。由是二者观之，内用聚敛之臣，视民财如土苴，外兴无名之师，戕民命如草芥，以常理而论，有一于此即足以丧国亡身。乃是时虽民不聊生，反者数十百起，而终能以次平定。盖兴王之运，所谓气盛而物之小大毕浮，故恣其所为，而不至倾覆。始知三代以下，国之兴亡，全系天命，非必有道者得天下，无道者失天下也。
    案元自太祖起兵，灭国四十，降西夏，取金中都，又攻西域，至东印度国遇角端始还。太宗继之，灭金，侵宋，西征钦察，去中国三万余里。迨宪宗，又命世祖征大理，兀良合台征交趾。至世祖时，用兵已四十余年，世祖即位又攻讨三十余年。自古用兵，未有如是久者。
    ○元诸帝多不习汉文
    元起朔方，本有语无字。太祖以来，但借用畏吾字以通文檄。世祖始用西僧八思巴造蒙古字，然于汉文则未习也。《元史》本纪，至元二十三年，翰林承旨撒里蛮言，国史院纂修《太祖》、累朝《实录》，请先以畏吾字翻译进读，再付纂定。元贞二年，兀都带等进所译《太宗》、《宪宗》、《世祖实录》，是皆以国书进呈也。其散见于他传者，世祖问徐世隆以尧、舜、禹、汤为君之道，世隆取书传以对，帝喜曰：“汝为朕直解进读。”书成，令翰林承旨安藏译写以进。曹元用奉旨译唐《贞观政要》为国语。元明善奉武宗诏，节《尚书》经文，译其关于政事者，乃举文升同译，每进一篇，帝必称善。虞集在经筵，取经史中有益于治道者，用国语、汉文两进读，译润之际，务为明白，数日乃成一篇。马祖常亦译《皇图大训》以进。（皆见各本传。）是凡进呈文字必皆译以国书，可知诸帝皆不习汉文也。惟裕宗为太子时，早从姚枢、窦默受《孝经》。及长，则侍经幄者如王恂、白栋、李谦、宋道等，皆长在东宫备谘访。中庶子伯必以其子阿八赤入见，太子谕令入学，伯必即令入蒙古学，逾年再见，问所读何书，以蒙古书对，太子曰：“我命汝学汉人文字耳。”此可见裕宗之留心学问，然未即位薨。以后如仁宗，最能亲儒重道，然有人进《大学衍义》者，命詹事王约等节而译之，则其于汉文盖亦不甚深贯。至朝廷大臣亦多用蒙古勋旧，罕有留意儒学者。世祖时，尚书留梦炎等奏，江淮行省无一人通文墨者，乃以崔为江淮行省左丞。（《传》）李元礼谏太后不当幸五台，帝大怒，令丞相完泽、不忽木等鞫问，不忽木以国语译而读之，完泽曰：“吾意亦如此。”是不惟帝王不习汉文，即大臣中习汉文者亦少也。如小云石海牙、勃术鲁、夔夔萨都剌等，固当为翘楚矣。
    ○元初郊庙不亲祀
    元太祖以来，无郊庙亲祀之礼，惟割牲奠马氵重，以蒙古巫祝致词而已。世祖始设神主于中书省，用乐遣官致祭，已从中书省迁神主于圣安寺。中统四年，始诏建太庙于燕京，迁神主奉之，而规制未备。至元十四年，太庙成。然成宗初，有司造世祖、皇后玉册成，请纳诸各室，帝曰：“亲享之礼，祖宗未尝举行。其以册来，朕躬祝之。”（本纪）是成宗以前无此礼也。武宗至大元年，以受尊号，始躬谢太庙，而时享尚未亲祀。至大二年，尚书省及太常奏，南郊之礼已行而未备，北郊之礼尚吸顿行，今年冬至祀天南郊，请以太祖配，明年夏至祀地，请以世祖配，从之。（本纪）然考是年，初未有亲郊之事也。迨至大三年冬，始有事于南郊，尊太祖配天。英宗至治元年，丞相拜珠（旧名拜住。）奏，自至元十四年始建太庙于大都，至今四十年来未尝亲享。帝悦曰：“朕能行之。”乃敕有司定仪制。是冬始有事于太庙，帝服通天冠，绛纱袍，出崇天门，行事至仁宗太室，即流涕，左右感动。诏曰：“一岁惟四祀，使人代之，实所未安，岁必亲祀，以终朕身。”（见本纪及《拜珠传》。）此新祀太庙之始也，而南郊仍未亲享。泰定帝时，赵师鲁疏请亲祀郊庙，帝曰：“朕遵世祖旧制，其命大臣代之。”是不惟南郊不亲享，即太庙亦仍不亲祭矣。（本纪及《师鲁传》）文宗至顺元年，始服大裘衮冕，亲祀天于南郊。顺帝至元五年，亲礻卒太室。至正元年，又服衮冕祭太庙。至宁宗室，问曰：“朕，宁宗兄也，当拜否？”太常博士刘闻对曰：“春秋鲁闵公为君时，僖公尚为臣，僖公即位，未闻不拜。”帝乃拜。是月亦亲祀上帝于南郊。（本纪）统有元一代，亲祀太庙，亲享上帝，惟武宗、英宗、文宗、顺帝四君而已。
    ○元制百官皆蒙古人为之长
    元世祖定制，总政务者曰中书省，秉兵柄者曰枢密院，司黜陟者曰御史台。其次，在内者有寺，有监，有卫，有府；在外者有行省、行台、宣慰司使、廉访使。其牧民者曰路，曰府，曰州，曰县。官有常职，位有常员，其长皆以蒙古人为之，而汉人南人贰焉。（《元史 百官志序》）故一代之制，未有汉人、南人为正官者。中书省为政本之地，太祖、太宗时以契丹人耶律楚材为中书令，弘州人杨惟中继之，楚材子铸亦为左丞相，（元制尚右。）此在未定制以前，至世祖时，惟史天泽以元勋宿望，为中书右丞相。仁宗时，欲以回回人哈散为相，哈散以故事丞相必用蒙古勋旧，故力辞，帝乃以伯答沙为右丞相，哈散为左丞相。太平本姓贺，名惟一，顺帝欲以为御史大夫，故事台端非国姓不授，惟一固辞，帝乃改其姓名曰太平，后仕至中书省左丞相。终元之世，非蒙古而为丞相者，止此三人，哈散尚系回回人，其汉人止史天泽、贺惟一耳。丞相之下，有平章政事，有左、右丞，（先有右丞二员而无左，后以崔言，始设左丞，故汉人亦得居之。如赵世延本雍古族，延元年，省臣奏参政用儒者，世延其人也，帝曰：“世延雍古氏，非汉人，其署宜居右。”可见汉人不得居右。）有参知政事，则汉人亦得为之。（如王文统、李孟俱为平章，许衡、姚枢、张文谦俱为左丞。）其时亦称宰执。（如王文统为平章，窦默曰，此人心术不正，不可为宰相是也。成宗欲以宦者李邦宁为行省平章，辞曰：“臣奄腐余生，何堪当宰辅之任。”）然中叶后，汉人为之者亦少。《顺帝纪》，至正十三年，始诏南人有才学者，依世祖旧制，中书省、枢密院、御史台皆用之。是时江淮兵起，故以是收拾人心，然亦可见久不用南人，至是始特下诏也。（《韩元善传》，顺帝时，丞相托克托奏事内庭，以事关兵机，而元善及参知政事韩镛皆汉人，使退避勿与俱。则虽参用汉人，而机密仍不得与也。）《郑鼎传》，鼎子制宜为枢密院判官，车驾幸上都，旧制枢府官从行，岁留一人司本院事，汉人不得与，至是以属制宜，制宜力辞。帝曰：“汝岂汉人比耶！”竟留之。可见枢密属僚掌权之处，汉人亦不得与也。御史大夫非国姓不授，既见《太平传》而世祖初命程钜夫为御史中丞，台臣言钜夫南人不宜用，帝曰：“汝未用南人，何以知南人不可用？自今省部台院必参用南人？”（《钜夫传》）可见未下诏以前，御史中丞之职，汉人亦不得居也。中书省分设于外者曰行省，初本不设丞相，后以和林等处多勋戚，行省官轻，不足以镇之，乃设丞相，而他处行省遂皆设焉。《董文用传》，行省长官素贵，同列莫敢仰视，跪起禀白如小吏。文用至，则坐堂上，侃侃与论。可见行省中蒙古人之为长官者，虽同列不敢与讲钧礼也。《成宗本纪》，各道廉访司必择蒙古人为使，或缺则以色目世臣子孙为之，其次始参以色目及汉人。《文宗本纪》，诏御史台，凡各道廉访司官，用蒙古二人，畏兀、河西、回回、汉人、南人各一人。是汉人、南人厕于廉访司者，仅五之一也。其各路达噜噶齐（旧名达鲁花赤。）亦以蒙古人为之。至元二年，诏以蒙古人充各路达噜噶齐，汉人充总管，回回人为同知，永为定制。其诸王驸马分地，并令自用达噜噶齐。仁宗始命以流官为之，而诸王驸马所用者为副，未几仍更渡制。文宗诏诸王封邑所用达噜噶齐，择本部识治体者为之，或有冒滥，罪及王相，然亦未闻有以汉人为之者。此有元一代，中外百官偏重国姓之制也。
    ○元初州县多世袭
    元太祖、太宗用兵沙漠，得一地即封一人，使之世守。其以所属来降者，亦即官其人，使之世袭。及取中原，亦以此法行之，故官多世袭。如石天禄为征行千户，既卒，子兴祖袭千户。刘敏为郎中，年老，宪宗命其子世亨袭其职。谭澄父资荣为元帅，因病举弟资用自代，资用卒，澄又袭职。綦公直老，以其子蒙古台（旧名忙古台。）袭万户。赵黑梓以门功袭元帅职。段直以所属乡社来降，命为潞州长官，世袭。洪茶邱为高丽军民总管，其子万袭职，仍佩其父虎符是也。然此法可行于朔漠，而中原则必用流官。故世祖时，廉希宪疏言，国家自开创以来，凡纳土及始命之臣，皆令世守，至今将六十年，子孙皆奴视其部下，郡邑长吏皆其僮仆，此前古所无。宋子贞亦疏言，州县官相传以世，非法赋敛，民不堪命。姚枢亦疏言，今当慎铨选，则不专世爵而人才出。于是始议行迁转法，至元二年，遂罢州县官世袭。四年，又罢世侯，置牧守。先是祁州、河南、陕西乃世祖为皇太弟时所封地，因姚枢等言，置安抚、经略、宣抚三司，选人以居职，始有吏治，固已行之有效，故至是因希宪等言，遂改世袭旧制也。又元初百官皆无俸禄。《陈传》，中统时，百官未给俸，多贪暴，独能以清慎称。至是姚枢又疏奏，当班爵禄，则赃秽塞而公道开。宋子贞亦疏请给俸禄，定职田。乃从之。后崔又奏，乞将诸路大小各官有俸者量增，无俸者特给，于是各官皆有俸入及职田之收。此又百官给禄之始也。
    ○元州县官多在外铨选
    至元二年，始罢州县官世袭，遣宋子贞、耶律铸至山东，迁调所部官。（《子贞传》）及平宋后，诏两广、福建五品以下官，从行省就便铨注。寻又诏云南省所辖州县官，依福建、两广例，省、台委官铨选，以名姓闻，随给授宣敕。此各行省自选之制也。立法之始，省选公明，量才授职，多得其人。故李稷谓，下县尹多从吏部铨注，或非其才，宜并归省选。（《李稷传》）盖是时中简之缺仍归部选，而繁剧者听外省迁调，故部选转不如省选之量能而授也。其后以省选多弊，乃有遣使监选之例。成宗初，命中书省遣使监云南、四川、海北、海南、广西、两江、广东、福建六品以下选。文宗时，敕中书省、御史台，遣使至江浙、江西、湖广、四川、云南诸行省，迁调三品以下官，则并及于三品大员矣。顺帝时，中书省臣言，江南因盗贼阻隔，所在缺官，宜遣人与各行省及行台官，以广东、广西、海北、海南三品以下通行迁调，五品以下，先行照会之任，福建等处亦依此例，从之。则并邻省通融迁调，亦委之监选者矣。
    元代专用交钞
    交钞之起，敝讼宋绍兴初，造此以召募商旅，为沿边籴买之计，较铜钱易赍，民颇便之。稍有滞碍，仍用现钱，尚存子母相权之意。（《元史 刘宣传》）金章宗时，亦以交钞与钱并行。而有司以出钞为利，收钞为讳，谓之老钞，至以万贯易一饼，民力困而国用亦穷，（《耶律楚材传》）此钞之极弊也。（案金章宗始用钞。宣宗先用贞宝券，未几积轻，又制贞通宝，凡一贯当贞宝券千贯。哀宗时，更造兴定宝泉，每一贯当通宝四百贯。）元太宗八年，始造交钞。世祖中统元年，又造中统元宝交钞。据《食货志》，其法以丝为本，每银五十两易丝钞一千两，诸物之直并从丝例钞之文。以十计者，曰十文，二十文，三十文，五十文。以百计者，曰一百文，二百文，五百文。以贯计者，曰一贯文，二贯文。每二贯准白银一两。行之既久，物重钞轻。至元二十四年，乃改造至元钞，自二贯至五文，凡十一等，与中统钞通行，每一贯抵中统钞五贯。武宗时，又造至大银钞，后废不行。终元之世，常用中统、至元二钞。每年印造之数，自数十万至数百万不等，亦见《食货志》。钞虽以钱为文，而元代实未尝铸钱也。武宗时曾行钱法，立泉货监领之。仁宗以鼓铸弗给，仍废。故有元一代专用钞。其所以能行用者，各路立平准行用库，贸易金银，平准钞法。每银一两入库，其价至元钞二贯，出库二贯五分。金一两，入库二十贯，出库二十贯五百文。是民之有金银者，可赴库换钞；有钞者，亦可赴库换金银也。又立回易库，凡钞之昏烂者，许就库倒换新钞，增工墨费每贯三分。换存之昏钞则解部焚烧。隶行省者，行省委官监烧之。是钞之敝坏者，可赴库易新钞也。至元四年，世祖诏诸路民间包银听以钞输纳，惟丝料入本色，非产丝之地亦以钞输。中书省臣又奏流通钞法，凡赏赐宜多给币帛，课程宜多收钞，制曰可。是丁钱田赋皆可以钞纳也，此所以通行天下也。然钞虚而物实，虚者积轻，势所必然，故赵孟ぽ言，始造钞时，以银为本，虚实相权。今二十余年，轻重相去已数十倍，故改中统为至元，二十年后，至元必复如中统矣。今就《元史》各传参核之，卢世荣以钞虚闭回易库，钞有出无入，民间昏钞遂不可行。其后监烧昏钞者欲取能名，率以应烧昏钞指为伪钞，使管库官吏诬服。（见《许有壬》、《韩若愚传》。）由是回易库不敢以新钞易昏钞，（《张养浩传》，民持昏钞赴库倒换者，易十与五，累日不可得。）而民间所存昏钞又不能纳赋税，易货物，于是遂成废纸矣。且板纸印造，尤易滋伪。铅山多造伪钞者，有豪民吴友文为之魁，远至江淮、燕蓟，莫不行使，遂致大富。是利权且归于奸民矣。（《林兴祖传》）又奸民以伪钞钩结党与，胁人财物，官吏听其谋，株连者数千百家。（《黄潜传》）是刑罚亦由此日繁矣。古者以米绢为民生所须，谓之二实，银钱与二物相权，谓之二虚。银钱已谓之虚，乃又欲以纸钞代之，虚中之虚，其能行之无弊哉！然有元之代，民间究以何市易？案至元中，江淮颁行钞法，废宋铜钱，后又敕拘历代钱，余铜听民自用。然《胡长孺传》，台州岁饥，宣慰司脱欢敛富民钱一百五十万备赈。是朝廷虽禁钱，而民间自用钱也。《卢世荣传》，立平准库，禁民间以金银私相买卖。世祖诏，金银乃民间通用之物，今后听民从便交易。是朝廷原未禁金银也。既造交钞，欲其流通，则赋税不得不收钞，而民间自用金银，则实者常在下，而虚者常在上，于国计亦何补哉！（明太祖亦造宝钞，虑其不行，禁民间不得以金银铜钱交易，犯者罪至死，首告者即以所告之物赏之，而钞仍不行。永乐中，又诏计户口食盐纳税，课程赃罚等物悉输钞，笞杖等罪输钞纳赎，市肆门摊收钞，果园及舟车等税纳钞，皆欲以重钞，而钞卒不行。则又为阻滞钞法之罪，至全家发边远充军。正统元年，黄福奏，洪武间银一两当钞三五贯，今一两当钞千余贯。）
    案《宋史 蒋偕传》，朝廷募民入粟于边，增直给券，俾赴京师，射取钱货，谓之交钞。是北宋已有交子之法。而范镇疏言，商人输粟河北，取偿京师，而榷货不即与钞，久而鬻之，十才六七。则是时已有留难之弊。高宗南渡后，置行在交子务，印交子钱引给诸路，令公私同见钱行用，已而日益贱。隆兴二年，陈良疏言其弊，请发内帑以舒民病，孝宗乃出白金收换交子，（亦名会子。）并收铜板勿印造。未几，户部又请造五百万，自后岁有加增。黄畴若疏言，民所得会子，折阅日甚。州县科配，民皆闭门牢避。行旅持券，终日不得一钱。时因钞法，告讦繁兴。真德秀疏言，或一夫坐罪，而并籍兄弟之财，或亏陌四钱，而没人千万之货。至于科富室之钱，视产高下，分配民藏楮鬻田宅以受券，虽大家不得免。是南宋交子之弊，亦不减于金也。
    ○金元二朝待宋后厚薄不同
    《金史》，宗翰等破汴京，宋徽、钦二帝出降，金太宗即诏废二帝为庶人。宗翰以二帝及后妃太子四百七十余人及宗族三千余人北去，既至上京，令二帝以素服见太庙，封徽宗昏德公，钦宗重昏侯，迁之于韩州，给田十五顷，俾耕以自食。未几，又迁鹘里改路。赵氏疏族亦多徙上京。徽宗薨后，金熙宗皇统元年，始改封天水郡王，钦宗封天水郡公。钦宗又奏乞本品俸，乃诏济之，寻又给天水郡王子侄婿及天水郡公子俸。是皇统以前俸亦不给也。海陵篡立，又杀赵氏子男百三十余人。世宗始以一品礼葬钦宗于巩洛之原，又葬天水郡王被害子孙于河南祖墓，其亲族在中都被害者葬于城北，咸平被害者葬于本处。梁肃奏，天水郡公本族已无在者，其余皆远族，可罢其养济。案二帝徙韩州，嗣濮王仲理等尚在燕京，金人计口给食，死者甚多，此即所谓远族也。是二帝之子孙近族皆已被杀无遗也。昏庸失国，寄命雠邦，其﹃辱固由自取，然金之待之亦太过矣。元世祖之平宋也，按塔哈（旧史名阿塔海。）等入宋宫宣诏，至免系颈牵羊之礼，太后全氏泣谓帝曰：“荷天子活汝，当谢恩。”宋主拜毕，母子皆肩舆出宫。太皇太后谢氏以疾留，至病愈始北行。宋主至上都，授开府仪同三司、大司徒，封瀛国公。此《元史》本纪所载也。而《说郛》及汪元量所记，宋主至通州，世祖命赐大宴十日，小宴十日，然后赴上都。又全太后及宫嫔等在大都，日支羊肉一千六百斤，他物称是。《宋遗民录）又载瀛国公稍长，世祖妻以公主。世祖夜梦金龙绕殿柱，明日瀛国来朝，正立所梦柱下，世祖阴欲除之。公主以告，瀛国惧，遂乞从释，号合尊大师，而学佛于土蕃。此已见世祖之宽厚，然犹曰野史所载，未可尽信也。《元史 后妃传》，宋全太后至京，不习风土，世祖后为奏请回江南，帝曰：“尔妇人无远虑，若使南还，或浮言一动，即废其家，非所以爱之也。爱之特加存恤可耳。”后乃益厚待之。是帝之所以保护者更深矣。至元十九年，有中山狂人，自称宋主，有众千人，欲取文丞相。又有薛保住，播匿名书，言某日烧蓑城苇，率两翼兵为乱。帝疑之，然仅迁瀛国及宋宗室于上都，而未尝加害也。谢太后薨，以其赀产隶中宫，可见未薨以前，犹未收其赀产也。至元二十八年，宣政院臣言，宋全太后、瀛国公母子已为僧尼，有地三百六十顷，乞免征其租。张亦奏，亡宋旧业，勿征赋役，从之。是全后母子私产听其永为世业也。文宗市故宋全太后田为大承入护圣寺永业，又市故瀛国公田为大龙翔集庆寺永业，御史台言不必予直，帝不许。可见全后母子田产常留给其子孙，至是始收之，而犹必给以价，不强夺也。顺帝时，始因脱脱之请，以瀛国公子和尚赵完普田产赐枢密使僧格失里。（旧史名桑哥失里。）文宗已市全后母子田，而完普尚别有田产，至是始夺之。至正十二年，御史言群盗多引亡宋为口实，宜以和尚赵完普及亲族LLRR徙沙州，从之。是虽夺其田产，而犹终保全之也。至元二十三年，西川又有赵和尚，自称福王子广王，作乱伏诛，亦未尝罪及宋宗室也。至于宋之亲族，亦待以优礼。福王与芮随宋主来归，授金紫光禄大夫、检校大司徒、平原郡公，仍诏与芮家赀之在江南者，辇至京给之。旋以与芮子孟桂袭封平原郡公。赵与在鄂州降，伯颜荐于世祖，以幅巾深衣入见，帝即赐翰林待制，赐钞万贯，岁给其妻子衣粮。与既老，成宗犹官其子孟实以终养。是不惟待瀛国公有终始，即待宋之宗室亦多存恤也。报应之说固属渺茫，然宋太祖削平诸国，未尝杀一降王，其后以天下授太宗，约兄弟相传，仍及于其子，太宗乃背之而自传其子孙。厥后汴京之亡，遭金人之虐者，多太宗子孙也。高宗南渡，以太祖之后为嗣，及临安之亡，则独免屠戮之惨，冥冥中似有司其契者。金之待宋既酷，其后蒙古兴而金亦迁汴。崔立之变，劫后妃宗族降元，宫车三十七两促赴青城，宗族男女又五百余口在道艰苦，更甚于徽、钦之时。（《崔立传》）金自海陵篡后，杀太宗及宗翰、宗弼等子孙已无噍类，其随宣宗入汴者，惟太祖、世宗子孙，又遭此播迁。元太宗诏，除完颜一族外，余皆赦免。则不赦者完颜氏也，然则金源后裔存者有几？而元顺帝遁归沙漠后，子孙犹雄长于边外数百年。君子观于此，不能不信天道之有征也。
    ○元时选秀女之制
    《后汉书 皇后纪序》云，汉法，常因八月算人，遣中大夫与掖廷丞及相工于洛阳乡中，阅视良家童女，年十三以上，二十以下，姿色端丽，合相法者，载入后宫，择视可否，乃用登御。晋武帝博选良家女充后宫，使杨后拣选，名家盛族之女多败衣瘁貌，以避此选。胡贵嫔名芳，初入选，号泣，左右止之曰：“陛下闻声。”芳曰：“死且不畏，何畏陛下！”是选女之制，汉、晋常有之。《辍耕录》载，后至元丁丑，民间讹言采秀女，一时童男女婚嫁殆尽。此虽是讹言，然必非无因。盖元初本有此制，《耶律楚材传》，太宗时，托欢（旧名脱欢。）请选天下室女，楚材止之，帝怒，楚材曰：“向择美女二十八人，足备使令。今复选，恐扰民。”乃止。（《耶律楚材传》）世祖时，耶律铸言，有司以采室女乘时害民，请令大郡岁取三人，小郡二人，择其可者，厚赐其父母，否则遣还，从之。（《耶律铸传》）后又以御史中丞崔言，并罢各路选室女。《辍耕录》所记后至元，则顺帝时事也，或世祖虽罢，而累朝尚间行之耳。元时并有选高丽女之例。文宗以宫中高丽女不颜帖你赐丞相雅克特穆尔，（旧名燕铁木儿。）高丽王请割国中田以为资奁。顺帝次皇后奇氏完者忽都，本高丽女，选入宫有宠，遂进为后。而其时选择未已，台臣言，国初高丽首先效顺，而近年屡遣使往选媵妾，使生女不举，女长不嫁，乞禁止，从之。明永乐中，高丽犹有贡女之例，成祖有妃权氏，即高丽人也，后封贤妃。
    ○元代以江南田赐臣下
    江苏田粮之重，《明史 周忱传》谓，明祖平张士诚，尽籍其功臣子弟庄田入官，又恶富民豪并，亦没入其田，皆谓之官田，案其租簿征之。故苏赋比他处独重，官田粮至二百六十万石，民田粮仅十五万石。今检《宋》、《元》二史，究其由来，大概明祖所籍伪吴勋戚之田，即元代所赐臣下之田。而元代之赐田，即南宋之入官田、内府庄田及贾似道创议所买之公田也。《宋史》，朱π败，籍其家，田至三十万亩。建炎元年，籍蔡京、王黼等庄以为官田。开禧三年，诛韩胄，置安边所，黄畴若奏以其万亩庄等田，并及其他权幸没入之田皆隶焉，共收米七十二万一千七百斛，钱一百三十一万五千缗。后理宗又诏华亭奉宸庄亦助边费。景定四年，陈尧道、曹孝庆等倡议买公田，贾似道主之，平江、江阴、安吉、嘉兴、常州、镇江六郡，共买田三百五十余万亩。德元年，又以阎贵妃集庆寺田、贾贵妃演福寺田，皆入安边所。元之有天下也，此等田皆别领于官。其赏赐臣下，则有如世祖赐郑温常州田三十顷，叶李平江田四顷，又以王积翁使日本，被害于途，赐其子都中平江田八千亩。武宗赐周阿不剌平江田一千五百顷，仁宗赐丑驴答剌罕平江田百顷，英宗赐拜珠平江田万亩，文宗赐雅克特穆尔平江官地五百顷，又以故平章黑驴平江田三百顷赐西安王阿剌忒纳失里，又赐大龙翔集庆寺平江田五百顷，又赐鲁国大长公主平江等处官田三百顷。雅克特穆尔又奏松江淀山湖田五百顷，当入官粮七千七百石，臣愿增为万石入官，令人佃种，以所得余米赡臣弟萨敦。（旧名撒敦。）顺帝以完者铁木儿苏州田二百顷赐郯王彻彻秃，又赐公主不答昔你平江田五十顷。此皆见于《元史》本纪及各本传者，使本非官田，而欲夺民产以赐，元政虽不纲，亦未必至此。可见皆宋末官田，平宋后仍入于官，故得任意赏赐。观文宗所赐雅克特穆尔者曰平江官地，赐鲁国天长公主者曰平江官田，益知田已在官也。元时又籍宋后妃田以供太后，曰江淮财赋都总管府。又籍朱清、张等田以供中宫，曰江浙财赋府。又籍朱国珍、管明等田以赐丞相托克托，曰稻田提领所。又有拨赐庄，领宋亲王及新籍明庆、妙行二寺田，并白云宗僧田，皆不隶州县。此又元时所增官田也。及张士诚据吴，其平章、太尉等皆负贩小人，以殖产为务，凡元朝官田自必尽取而占为庄田。明祖破平江后，遂尽籍之，又以姑苏民为士诚守，凡诸豪族之田亦籍之，并及富民沈万三等皆以其租簿为粮额。其后又有拨赐公侯驸马庄田因事故还官者，又案其租簿征之。是以官田益多而粮亦益重也。然则江南之田，自宋末至元、明以来，出重赋非一朝一夕矣。明祖时已知粮额太重，洪武七年，诏减苏、松、嘉、湖极重田租之半。十三年，又特诏减十之二。建文二年，诏苏、松官田，悉准私税。用惩一时，岂可为定则。今悉与减免，亩毋过一斗。然虽有此诏，永乐登极，仍革除之，又遵太祖遗法也。宣德五年，又诏每亩纳粮斗至四斗者减十之二，四斗一升至一石者减十之三。正统元年，又诏四斗一升以上者减作二斗七升，二斗一升以上者减作二斗，一斗一升至二升者减作一斗。本朝又屡有恩减，每亩自七八升至一二斗而止。案《元史》雅克特穆尔所奏，五百顷田应入官粮七千七百石，则当时官粮正额每亩亦只一斗五升，其以所得余米赡萨敦，则官赋外之私租也。以今粮额较之，与元时一斗五升之正额约略相同，而此外无横征之赋，民之生于今者，何其幸也！
    案《元史》，张疏，言累朝以官田手赐诸王、公主、驸马及百官、宦者、寺观之属，其受田之家，各任土著奸吏为庄官，巧名多取，又且驱迫邮传，征求供应，折辱州县，闭偿逋负，至仓之日，变卖以归，官司交愤，农民远窜。今请田租令民输之有司，有司输之省部，省部输之大都，以分给诸受田者。帝不从。可见元时赐田之害，民不堪命矣。
    ○色目人随便居住
    塔喇齐（旧名塔里赤。）本康里人，其父从太祖南征，至洛阳，得白乐天故址，遂家焉。沙全世居沙漠，其父从太祖平金，戍河南，遂家于柳泉。彻尔（旧名彻里。）本燕只吉台氏，曾祖太赤从太祖定中原，封徐、邳二州，因家于徐。察罕西域人，其父官河东副总管，因居河中猗氏县，后徙解州。脱里海牙世居别失八里，其祖八剌赤始徙真定。抄思奈曼（旧名乃蛮。）部人，后家于大名。虎都铁木禄本合鲁氏，后家于南阳。囊加歹乃蛮人，仁宗以其家河南，授河南行省平章事。察罕特穆尔（旧名察罕帖木儿。）系出北庭，其先随元军收河南，遂家颍州之沈邱，其父阿鲁温，其甥库库特穆尔，（即明史扩廓铁木儿。）犹仍其本俗名。哈台布哈（旧名泰不华。）本伯牙吾氏，父仕台州录事，遂家台州。余阙本唐兀氏，父官庐州，遂家于庐。皆见各本传。又有与汉人为姻者，成宗时，御史台言，行省官久任，与所隶编氓联姻，害政，诏互迁之。（本纪）南昌富民伍真父娶诸王女为妻，充本位下郡总管，见《虞集传》。巴延布哈德济（旧名伯颜不花的斤。）之母鲜于氏，乃太常典簿鲜于亻先之女也，见《忠义传》。又蒙古、色目人居外省者，即可在外省乡试，如台哈布哈中江浙乡试第一，伊噜布哈（旧名月鲁不花。）试江浙乡闱右榜第一是也。
    ○元汉人多作蒙古名
    元时汉人多有作蒙古名者，如贾塔尔珲（旧名贾塔剌浑。）本冀州人，张巴图（旧名张拔都。）本平昌人，刘哈喇布哈（旧名刘哈喇不花。）本江西人，杨朵尔济（旧名杨朵儿只。）及迈里古思皆宁夏人。崔宏州人而小字拜帖木儿，贾塔尔珲之孙又名六十一，高寅子名塔失不花，皆习蒙古俗也。盖元初本有赐名之例，张荣以造舟济师，太祖赐名兀速赤。刘敏，太祖赐名玉出干；其子世亨，宪宗赐名塔塔儿；次子世济，又赐名散祝台。石天麟，太宗赐名蒙古台。邸顺，太宗赐名察纳合儿；其弟常，亦赐名金那合儿。睿宗时，亦以大兴人贾实喇（旧名贾昔剌。）多须而黄，遂赐今名，其后实喇孙亦名虎林赤，盖以蒙古名世其家矣。世祖赐名尤多，刘思敬赐名哈八儿都；播州土官杨汉英赐名杨赛音布哈；（旧名杨赛因不花。）王实喇（旧名王昔剌。）保定人，赐名实喇巴图；（旧作昔剌拔都。）张惠新繁人，赐名兀鲁忽讷特；许曲沃人，赐名忽鲁火孙；燕公楠赐名囊家特。（旧作囊加带。）并有一赐再赐者，刘哈喇巴图尔（旧名刘哈剌八都鲁。）本河东人，初赐名哈剌干脱赤，后以功又赐名察罕干脱赤，最后又赐今名。自有赐名之例，汉人皆以蒙古名为荣，故虽非赐者，亦多仿之。且元制本听汉人学蒙古语。本纪，至元九年，和礼霍孙奏，蒙古字设国子学，而汉官子弟未有学者，及官府文移犹用畏吾字。诏自今凡诏令皆用蒙古字，仍遣百官子弟入学。又《赵璧传》，帝命蒙古生十人从璧受儒书，又敕璧习国语，译《大学衍义》，时从马上奏之。（本传）至元二十七年，河南福建省臣奏请诏书用汉字，帝命以蒙古语诏河南，汉语诏福建。（本纪）又《程钜夫传》，时诏令皆用蒙古字，帝遣钜夫求贤于江浙，独用汉字书诏。可见是时诏令多用蒙古语，若非民间多通习，岂可以此诏之也。至元六年，以帝师帕克斯巴（旧名八思巴。）所创蒙古新字，凡降诏皆用之，而各以其国字副之。（《纪事敝拴》）《秦起宗传》，会立蒙古学，起宗学之辄成。顺帝至元中，禁汉人、南人勿学蒙古、畏吾字书，（本纪）许有壬力争止之。（《有壬传》）此尤是汉人通习国语之明证。惟其通习，故汉人多有以蒙古语为名者，亦一时风会使然也。金则国族人多有汉名，元则汉人多有蒙古名，两代习尚各不同。盖金自太祖开国，其与辽往复书词，即募有才学者为之，已重汉文，至熙宗以后无有不通汉文者。熙宗尝读《尚书》，及夜观《辽史》，自悔少时失学。海陵才思雄横，章宗词藻绵丽，至今犹传播人口。有元一代诸君，惟知以蒙古文字为重，直欲令天下臣民皆习蒙古语，通蒙古文，然后便于奏对，故人多学之，既学之则即以为名耳。
    ○元初诸将多掠人为私户
    元初起兵朔漠，以畜牧为业，故诸将多掠人户为奴，课以游牧之事，其本俗然也。及取中原，亦以掠人为事，并有欲空中原之地以为牧场者。耶律楚材当国时，将相大臣有所驱获，往往寄留诸郡，楚材因括户口，并令为民，匿占者死。立法未尝不严，然诸将恃功牟利，迄不衰止，而尤莫甚于阿尔哈雅（旧名阿里海涯。）豪占之多。《张雄飞传》，阿尔哈雅行省荆湖，以降民三千八百户没入为家奴，自置吏治之，岁收其租赋，有酥霜敢问。雄飞为宣抚司，奏之，乃诏还籍为民。《世祖本纪》，至元十七年，诏核阿尔哈雅等所俘三万二千余人，并赦为民。十九年，御史台又言阿尔哈雅占降民为奴，而以为征讨所得。有旨，降民还之有司，征讨所得，籍其数赐臣下。宋子贞又以阿尔哈雅所庇逃民千人清出屯田。可见其所占之户以千万计。盖自破襄樊后，巴延领大兵趋杭州，留阿尔哈雅平湖广之未附者。兵权在握，乘势营私，故恣行俘掠，且庇逃民，占降民，无不据为己有，遂至如此之多也。他如《宋子贞传》，东平将校占民为部曲户，谓之脚寨，擅其赋役，几四百所。子贞言于严实，乃罢归州县。《张德辉传》，兵后孱民依庇豪右，岁久掩为家奴。德辉为河南宣抚使，悉遣为民。《雷膺传》，江南新附，诸将往往强籍新民为奴隶。雷膺为湖北提刑按察使，出令还为民者数千。《王利用传》，都元帅塔尔海抑巫山民数百口为奴，利用为提刑按察出之。《袁裕传》，南京总管刘克兴掠良民为奴，裕出之为民。此皆散见于各传者也。兵火之余，遍地涂炭，民之生于是时者，何以为生耶！
    ○元杖罪以七为断
    元时笞杖之罪，多以七为数。至元中，史弼征爪哇，坐失亡多，杖一十七。成宗时，台臣奏大都路总管沙的盗支官钱，计五千三百缗，准律杖一百七，不叙。文宗初，以缙山民引王禅为乡导，诛其为首者，余皆杖一百七，籍其家，妻子分赐守关将士。又以阿乞剌等拒命，杖一百七，流远方。囊嘉特以妄言惑众，杖一百七，禁锢之。也先捏兵兴时，俘掠子女货财，杖一百七。累朝旧邸饔人，有诏汰去，私留者，怯薛官与其长杖五十七，犯者与典给散者皆杖七十七。中书平章速速专事贪淫，两经杖断一百七。彻里帖木儿坐出怨言，杖一百七。宦者拜住侍皇太子疹疾，饮食不时，以酥拭其眼鼻，杖一百七。撒里花巫蛊案内，当死者杖一百七。御史大夫脱脱告病，未奉旨辄去职，杖六十七。御史台言，官吏令家人受财，罪止杖四十七，缘此犯法者愈多。又《王克敬传》，吏部有履历当升吏故抑之者，为其有过，克敬曰：“法笞四十七以上不升，今不至是，何得不升。”盖其时五刑之目，自七下至五十七，谓之笞刑；自六十七至一百七，谓之杖刑，见《刑法志》。又案至元三十九年，令省、台定赃罪十三等，枉法者五，自一贯至十贯笞四十七起，至百贯以上笞一百七止。不枉法者八，自一贯至二十贯笞四十七起，至三百贯以上笞一百七止。（元制，笞杖以七为计，每十减为七也。）
    ○元季风雅相尚
    元季士大夫好以文墨相尚，每岁必联诗社，四方名士毕集，宴赏穷日夜，诗胜者辄有厚赠。饶介为淮南行省参政，豪于诗，自号醉樵。尝大集诸名士，赋《醉樵歌》，张简诗第一，赠黄金一饼；高启次之，得白金三斤；杨基又次之，犹赠白金一镒。（见《明史 文苑传》。）然此犹仕宦者之提唱也。贯酸斋工诗文，所至士大夫从之若云，得其片言尺牍，如获拱璧。（《元史 小云石海涯传》）浦江吴氏结月泉社，聘谢皋羽为考官，《春日田园杂兴》题，取罗公福为首。（见《怀麓堂诗话》。）松江吕璜溪，尝走金帛，聘四方能诗之士，请杨铁崖为主考，第其甲乙，厚有赠遗，一时文人毕至，倾动三吴。（见《四友斋丛说》。）又顾仲瑛玉山草堂，杨廉夫、柯九思、倪元镇、张伯雨、于彦成诸人尝寓其家，流连觞咏，声光映蔽江表。（见《元诗选》。）此皆林下之人，扬风扌乞雅，而声气所届，希风附响者，如恐不及。其他以名园、别墅、书画、古玩相尚者，更不一而足。如倪元镇之清阁，杨竹西之不碍云山楼，花木竹石，图书彝鼎，擅名江南，至今犹有艳称之者。独怪有元之世，文学甚轻，当时有“九儒十丐”之谣，科举亦屡兴屡废，宜乎风雅之事弃如弁髦，乃绅之徒风流相尚如此。盖自南宋遗民故老，相与唱叹于荒江寂寞之滨，流风余韵，久而弗替，遂成风会，固不系乎朝廷令甲之轻重也欤！
    ○元末殉难者多进士
    元代不重儒术，延中，始设科取士，顺帝时又停二科始复。其时所谓进士者，已屑积轻之势矣，然末年仗节死义者，乃多在进士出身之人。如余阙元统元年进士，守安庆，死陈友谅之难。台哈布哈至顺元年进士，死方国珍之难。李齐元统元年进士，为高邮守，死张士诚之难。李黼泰定四年进士，守九江，死于贼。郭嘉泰定三年进士，守上都，死于贼。王士元泰定四年进士，知州，死于贼。赵琏至治元年进士，守泰州，张士诚既降复叛，遂被害。孙至正二年进士，讨张士诚战死。周镗泰定四年进士，归浏阳，遇贼被杀。聂炳元统元年进士，守荆门，与贼俞君正战死。刘耕孙至顺元年进士，守宁国，与贼琐南班战死。绰罗（旧名丑闾。）元统元年进士，守安陆，与贼曾法兴战死。彭庭坚至正四年进士，镇建宁，部下岳焕反，被害。布延布哈（旧名普颜不花。）至正五年进士，守益都，明兵至，不屈死。伊噜布哈（旧名月鲁不花。）元统元年进士，浮海北归，遇倭船不屈死。穆尔古苏（旧名迈里古思。）至正十四年进士，官绍兴，欲讨方国珍，为拜住哥杀死。皆见《元史》各本传。诸人可谓不负科名者哉，而国家设科取士亦不徒矣！
    ○一母生数帝
    前代有一母生数帝者，《陔余丛考》所载尚未备，今更详录于此。晋庾后生成帝、康帝。章太妃生哀帝、废帝。陈后生安帝、恭帝。北齐娄后生文襄、文宣、孝昭、武成，一追谥之帝，三及身为帝。唐武后生中宗、睿宗。宋杜太后生太祖、太宗。《辽史》太祖后述律氏生长子背，（旧史名倍。）封东丹国，为人皇王后，追谥义宗。次子德光，即皇帝位，是为太宗。幼子鲁呼，（旧名李胡。）后亦追谥章肃皇帝。是一母生三帝，一及身为帝，二追尊之帝也。《金史》，景祖后唐古氏（旧作唐括氏。）生和哩布，是为世祖；颇拉淑，是为肃宗；英格，是为穆宗，此犹是追尊之帝。而世祖后纳赖氏（旧作拿赖氏。）生乌雅舒，是为康宗；阿固达，是为太祖；乌奇迈，是为太宗。乌雅舒犹是追尊之帝，太祖、太宗则创业之君，及身有天下，是一母生三帝，一追尊之帝，二创业之帝也。又检《元史》，此事尤多，太祖第四子图类（旧名拖雷。）之妃唆鲁帖尼（后追谥庄圣皇后。）生二子，长莽赉扣，（旧名蒙哥。）是为宪宗；次呼必赉，（旧名忽必烈。）是为世祖。又世祖太子珍戬（旧名真金，后追谥裕宗。）之第二子达尔玛巴拉，（旧名达剌麻八刺。）其妃答吉（后追谥元圣皇后。）生二子，长曰哈尚，（旧名海山。）是为武宗；次阿裕尔巴里巴特剌，（旧名爱育黎拔力八达。）是为仁宗。是皆一母生二帝也。他如太祖光献后生乌格台，（旧名窝阔台。）是为太宗；又生图类，虽未为帝，后以子莽赉扣登极，追尊曰睿宗，是亦一母生二帝。又珍戬之妃鸿吉哩氏生特穆尔，（旧名铁木儿。）是为成宗。而其长子噶玛拉（旧名甘麻剌。）虽未为帝，后以子伊苏特穆尔（旧名也孙铁木克。）入继大统，是为泰定帝，追尊噶玛拉为显宗。又次子达尔玛巴拉亦未为帝，后以子武宗、仁宗登极，亦追尊达尔玛巴拉为顺宗。是鸿吉哩氏生三子，及身为帝者一，死后谥帝者二，且一母生三帝矣。至如明宗、文宗虽皆武宗子，而明宗母伊奇哩氏，（旧作亦乞烈氏。）文宗母唐古氏，（旧作唐兀氏。）实不同母。宁宗、顺帝虽皆明宗子，而宁宗母班布尔实，（旧名八不沙。）顺帝母玛勒岱，（旧名迈来的。）亦不同母。
    ○金元二代立皇太子皆不吉
    金初制度未立，其袭位也，多兄弟叔侄互相传袭。太宗、熙宗亦以安班贝勒（旧名谙班勃极烈。）嗣位。安班贝勒者，最尊官也。然太宗以弟继兄，熙宗以从孙继叔祖，皆未尝立为皇太子也。熙宗始立子济安为皇太子，未几薨。海陵立子光英为皇太子，海陵被弑，光英亦遇害。世宗先立允恭为皇太子，未即位薨。（世宗曰：“朕子虽多，皇后止有太子一人。”乃立其子景为皇太孙。）卫绍王立子从恪为皇太子，绍王被弑，从恪亦禁锢二十余年，汴京之变，崔立立为梁王，降元，被杀于青城。宣宗立子守忠为皇太子，三年薨。后又立子守绪为皇太子，是为哀宗，竟亡国。统计金源所立皇太子，竟无一享国者。元自太祖以下皆未立皇太子，至世祖始立珍戬为皇太子，未即位薨。仁宗立英宗为皇太子，即位后，被弑于南坡。泰定帝立子喇实晋巴（旧名阿速吉八。）为皇太子，甫登极，即败废。文宗立子喇特讷达喇（旧名阿剌忒讷答剌。）为皇太子，未几薨。顺帝立爱裕实哩达喇（旧名爱猷识里达腊。）为皇太子，未即位，国亡。有元一代所立皇太子，亦无一享国者，皆事之不可解者也。惟元武宗立弟仁宗为皇太子，明宗立弟文宗为皇太子，后俱为帝。以弟称子，转得享国，尤属异闻。
    ○弟为皇太子叔母为太皇太后
    武宗立弟仁宗为皇太子，明宗立弟文宗为皇太子，盖以皇太子为继体储君之名号，不论辈行也。然以弟称子，名之不正，莫此为甚。顺帝以从母（文宗后布达实哩，旧名卜答失里。）援立之恩，极欲尊奉，先尊为皇太后，继又尊为太皇太后。以叔母而奉以祖母之称，尤可笑也！当时许有壬力谏不听。后又追究明宗被害之故，迁怒于后，安置东安州以死。始则尊之以非礼，后则坐之以非罪，衰朝荒主，颠例妄行，固无足责矣。
    庾申帝
    世传元顺帝为宋德帝之子。其见于记载者，程克勤《宋遗民录》谓，德帝降元，封瀛国公。稍长，世祖妻以公主。世祖夜梦金龙绕殿柱，明日瀛国来朝，正立所梦柱处，世祖阴欲除之，公主以告，瀛国惧，遂乞从释，号合尊大师。权衡《庾申帝大事记》谓，瀛公降后，为僧白塔寺中。后徙甘州，有赵王怜之，赠以回回女。延七年四月十六日夜，生男，明宗（周王和世竦。）适过其地，见寺上有龙文五采，访知其故，因求为子，并载其母归。袁忠彻《符台外集》谓，瀛国学佛于土番，娶迈来的为妻，（《元史》作迈来迪。）有娠。适明宗逃于漠北，与瀛国善，索迈来的为妻，遂生顺帝。《西湖志余》谓，虞集在文宗时草诏，有曰明宗在北之时，自谓非其子。及顺帝立，捕集赴大都，以皮绳缚腰，以马尾缝眼。既至，集以文宗亲改诏稿呈上，遂得释。（时有人作十七字诗，嘲集曰：“自谓非其子，如今作天子，传语老蛮子，请死。”）《庾申外史》谓，顺帝时，尚书高保哥，奏文宗在时，谓陛下非明宗子。帝大怒，究当时作诏者，欲杀虞集、马祖常二人。二人呈上文宗御笔，托克托（旧史名脱脱。）在旁曰：“彼负天下名，后世只谓陛下杀此秀才。”乃舍之。余应撰《合尊大师诗》云：“皇宋第十六飞龙，元朝降封瀛国公。元君诏君尚公主，时蒙赐宴明光宫。酒酣舒指爬金柱，化为龙爪惊天容。侍臣献谋将见除，公主夜泣沾酥胸。幸脱虎口走方外，易名合尊沙漠中。是时明宗在沙漠，缔交合尊情颇浓。合尊之妻夜生子，明宗隔帐闻笙镛。乞归行营养为嗣，皇考崩时年甫童。文宗降诏移南海，五年仍归居九重。至今儿孙主沙漠，吁嗟宋德何其隆？”以上皆野史所载，未必可尽信。然《元史》本纪，文宗至顺元年，以顺帝乳母夫言，明宗在日，素谓长子非己子，命翰林书其事于史馆。明年，复诏奎章阁学士虞集作诏，播告中外。顺帝登极，以此事彻去文宗庙主，诏曰：“文宗私图传子，乃构邪言，谓朕非明宗子，俾出居遐陬。”《虞集传》亦见此事。是顺帝之非明宗子，当时已播人口。故文宗崩后，皇后布达实哩（旧史名卜答失里。）宁立明宗次子宁宗，而不立顺帝。迨宁宗夭而顺帝始立。则《遗民录》等书所载，未必无因也。案至元十三年，瀛国公降，年六岁。至元二十五年，瀛国学佛于土番，年十八岁。延七年，顺帝生之岁，瀛国公年五十。计其年岁，亦不悬殊。作史者纵不便确指其故，而于明宗后《迈来的传》，何妨略见其由瀛国公归于明宗之源委，所谓疑以传疑也。乃并不书，岂以其不经耶？然《南史》梁武帝纳东昏妃，七月生豫章王综，亦未尝不书也。
    ○守节绝域
    《元史》，伊勒默色（旧名月里麻思。）使宋，被囚于长沙飞虎寨，三十六年而死。石天麟使于海都，亦被留二十八年乃归。俱见各本传。
    ○郝经昔班帖木儿
    奇闻骇见之事，流传已久，在古未必真，而后人仿之，竟有实有其事者。苏武雁书，事本乌有，特常惠教汉使者，谓天子射上林，得武系帛书于雁足，使匈奴不得匿武耳。而元时郝经使宋，被拘于真州，日久买一雁，题帛书系其足，放去。汴中民射雁金明池，得之，以进世祖。其诗云：“霜落风高恣所如，归期回首是春初。上林天子援弓缴，穷海累臣有帛书。”后题“至元五年九月一日放，获者弗杀，国信大使郝经书于真州忠勇军营新馆。”后经竟得归国，卒于途。是苏武雁书之事虚，而郝经雁书之事实也。程婴、公孙杵臼存赵氏孤之事，本《史纪》采无稽之谈，以新听闻，未必实有其事也。而元顺帝时，有昔班帖木儿者，在赵王位下，其妻尝保育赵王。后部落灭里灭叛，欲杀赵王。昔班帖木儿与妻谋，以己子观音奴服王服，居宫内，夜半夫妻二人卫赵王遁去。贼至，遂杀观音奴，而赵王得免。事闻，授昔班帖木儿同知河东宣慰司，其妻剌八哈敦云中郡夫人，观音奴亦赠同知大同路事，仍旌其门。是婴、杵臼存赵氏孤之事犹虚，而昔班帖木儿夫妻存赵王之事实也。《元史》各有传。郝经事人犹或知之，昔班帖木儿事则鲜知者，故摘书于此。（案《宋史》，侯延广在襁褓时，遭王景崇之难，乳母刘氏以己子代延广死，刘氏行丐，抱延广至京师，还其祖侯益。此又与婴、杵臼之事相类，而出于一妇人，尤为甚难。）
    ○元初用两国状元
    王鹗本金正大元年第一甲第一名进士，仕至尚书左右司郎中。金亡将被杀，元将张柔闻其名，救之，馆于家，后荐于世祖，擢翰林学士承旨，制诰典章皆所裁定。宋留梦炎本四年第一甲第一名进士，咸中，知潭州，兼湖南安抚使。德元年，官右丞相，兼枢密使，又为江东西、湖南北宣抚大使。国亡，遁去。入元亦为翰林学士承旨。是两国状元俱为元所用也。
    ○纵囚
    纵囚事已见《陔余丛考》，今又得数事。《后汉书 戴封传》，封为西华令，有囚四百余人当刑，封哀之，皆遣归家，与克期日，皆无违者。《三国志 贾逵传》，曹操征蜀，先遣逵至斜谷观形势。道逢水衡载囚数十车，逵以军事急，辄究重者一人，余皆放之。此则竟行纵遣，不复治罪者。《晋书 范广传》，广为堂邑令，刘荣坐劾当死，家有老母，广听归省，荣如期而返。县堂失火，荣脱械救火，毕，还自著械。又《乔智明传》，智明为隆虑令，部人张兑为父报仇，母老而身无子，智明悯之，令其妻入狱，并阴纵之。或劝之逃。兑曰：“有君如此，何忍累之。”《宋史 戚纶传》，纶知太和县，每岁时必与狱囚约，放归祀其先，皆如期返。《元史》本纪，世祖至元十年，诏天下狱囚，除杀人者待报，其余一切疏放，限八月内至大都者赦之。至期凡赦死罪二十二人。（亦见《王盘传》。）陈天祥知寿昌府，冬至日，放囚还家，约三日来归狱，囚如期至，乃白宣慰司尽纵之。（《陈天祥传》）
    ○元封乳母及其夫
    乳母之贵，无有过于元魏者。盖魏制，子为皇太子，其母必先赐死，故登极后，反以乳母为保太后，其崇奉与皇太后无二也。唐哀帝封尔婆杨氏号昭仪，王氏郡夫人。中书奏乳母古无封夫人及内职之例，汉顺帝以乳母宋氏为山阳君，安帝以乳母王氏为野王君，当时朝议已非之。今宜赐杨氏号安圣君，王氏号福圣君，第二王氏号康圣君。是唐制乳母之封尚有限制，元代则不惟乳母封夫人，并其夫亦得封。世祖封皇子燕王乳母赵氏为豳国夫人，其夫巩德禄封德育公。成宗封乳母杨氏为赵国安翼夫人。武宗封乳母夫寿国公杨燕家奴开府仪同三司。仁宗封乳母夫杨德荣为云国公。英宗封乳母忽秃台定襄郡夫人，其夫阿来定襄郡王，谥忠愍。（以上皆见本纪。）文宗封乳母夫为营郡王。（见《虞集传》。）哈吗尔（旧名哈麻。）母为宁宗乳母，故其父图噜（旧名秃鲁。）封冀国公，加太尉。（见《哈麻传》。）
    ○安南王居汉阳
    至元二十二年征安南，其王陈日ピ遁。日ピ弟陈益稷率其本宗与妻子来降，诏封为安南国王，赐符印，居于汉阳。二十七年入觐，遂遥授湖广行省平章政事。仁宗初，益稷又入朝，谓：“臣自世祖时来归，赐汉阳田五百顷，俾终余年。今臣年垂七十，而有司拘臣田，就食无所。”帝亟命还其田。天历二年卒，文宗赐谥忠懿。
    ○老爷同寅臬司
    世呼官长曰老爷，称同僚曰同寅，按察使曰臬司，其来已久，然不见于记载。惟《元史 董搏霄传》，搏霄营于南皮，毛贵兵猝至，问搏霄曰：“汝为谁？”答曰：“我董老爷也。”遂被杀。此“老爷”之见于正史者也。宋元中，除吕公著右仆射，制词云：“被遇先帝，尝入赞于枢庭。暨予冲人，遂同寅于政路。”南宋庆元中，余端礼除右丞相，制词云：“迄予嗣历之初，尤藉同寅之助。”是“同寅”者，乃君臣同敬云尔，非以称同官也。及黄震《谢黄提举启》有云：“托故老以旁询，赖同寅而再葺。”又《宋史 赵希怿传》，韩胄败后，同寅有坐胄党者，诸酥霜敢举，希怿独举之。此则以同寅属同官，南宋时已有此称。《元史 商挺传》，帝谓挺曰：“卿在关中有治效，而毁言日至，岂同寅中有阻卿者耶？”又《拜降传》，同寅有贪秽者，拜降抗章劾之。此“同寅”之见于正史者也。《宋史 李韶传》韶父文饶为司理参军，尝曰：“吾司臬多阴德，后当有兴者。”《孙子秀传》，提点浙西刑狱，兼知常州，子秀以兼郡则行部非便，得请专司臬事。是刑官称可臬，亦起于南宋。又《元史 伊克台伊尔丹传》，（旧名奕赫抵雅尔丁。）为建康道廉访使，始视事，有狱具陈庭下，皆前官创制者，蹙然曰：“凡逮至臬司，皆命官，及有出身之吏，何用此也。”此“臬司”之见于正史者也。（《元史 朵儿只传》，朵儿只年少为学士，同寅如郭贯等诸老，皆器重之。）
    ○牛腹疗重伤
    布扎尔（旧名布智儿。）从征回回，身中数矢，闷绝。太祖命剖一牛，纳布扎尔于腹，浸热血中，移时遂苏。郭宝玉从讨契丹遗族，胸中流矢，太祖命剖牛腹纳其中，少顷乃苏。李庭攻沙洋新城，中炮坠城下，矢又贯胸，气垂绝，巴延命剖水牛腹，纳其中乃活。俱见各本传。谢睦欢从攻西京，被三矢，仆城下，太宗命人拔其矢，刳牛肠，裸而纳诸牛腹中，良久乃苏，见《谢仲温传》。此蒙古治重伤法，盖借生气以续命也。
    ○忍痛
    《北史》，魏长生子彦坠马折臂，肘上骨起寸余，乃开肉锯骨，流血数升，言笑自若。欧《五代史》，苌从{艹间}中流矢，镞入骨，工无良药，欲凿其骨出之，从{艹间}便令凿之。工迟疑不忍下，从{艹间}趣之，左右皆若不胜其苦，而从{艹间}自若。《元史》，张荣为流矢贯眦，拔之不出，令人以足抵额而拔出之，神色自若。赵实喇（旧名赵匣剌。）与宋兵战，镞入右肩不出，主将取死囚，其肩，视骨节，知浅深可出，即为凿其创，拔镞出之，实喇神色不动，俱见各本传。
    ○牛皮船
    《元史》，石抹案只攻宋叙州，江不得渡，乃聚军中牛皮，作浑脱及皮船乘之，夺其渡口。又宋兵屯万州，汪世显从上流鼓革舟袭破之。俱见各本传。
    ○弥勒佛谣言
    顺帝至正十一年，韩山童倡言天下大乱，弥勒佛下生。江淮愚民多信之，果寇贼蜂起，遂至国亡。然此谣不自至正中起也。顺帝至元三年，汝宁献所获棒胡，有弥勒佛小旗、紫金印、量天尺。而泰定帝时，又先有息州民赵丑斯、郭菩萨等倡谣言，谓弥勒佛当有天下。有司以闻，命河南行省鞫治之。是弥勒佛之谣已久播民间矣。盖乱之初起，不拔其根株，遂至蔓延而不可救，皆法令玩弛之所致也。
    ○贾鲁治河
    至正四年，河决白茅堤及金堤，被淹者几遍山东全省，浸淫及于河间，为患者凡七八年。会脱脱为相，专任贾鲁治之。十一年四月，诏发民夫十五万，军二万，以是月起工，十一月告成，河复故道。其劳绩具见欧阳玄所著《河平碑》。凡疏、、塞之方，及用土、用石、用铁、用草、用木、用弋、用ㄌ之法，至今治河者犹莫不遵用，其心力之专精可谓至矣。然贾鲁后四百余年以来，河之为患又百出而不穷。则以鲁但救之于既溃决之后，而未溃决之前，如何使之常由地中行，不至溃决，则未计及也。河之所以溃决者，以其挟沙而行，易于停积，以致河身日高，海口日塞，惟恃两边堤岸为之障束，一遇盛涨，两堤之间不能容受，则必冲破而泛滥不可制。今欲使河身不高，海口不塞，则莫如开南北两河，互相更换。一则寻古来曹、濮、开、滑、大名、东平北流故道，合漳、沁之水，入会通河，由清沧出海。一则就现在南河大加疏，别开新路出海。是谓南北两河。然非两河并用，亦非两役并兴也。两河并用，则河流弱而沙益易停，欲河之通转速河之塞。两役并兴，则骚及数省，延及数年，欲河之治而转或启民之乱。所谓开两河者，虽有两河，而行走仍只用一河，每五十年一换。如行北河，将五十年，则预南河，届期驱黄水而南之，其北河入口之处亟为堵闭，不使一滴入北。及行南河，将五十年，亦预北河，届期驱黄水而北之，其南河入口之处亦亟堵闭，不使一滴入南。如此更番替代，使汹涌之水常有深通之河，便其行走，则自无溃决之患。即河工官员兵役亦可不设，芦皆土方埽木之费亦可不用，但令督抚就近照管，自保无虞。此虽千古未有之创论，实万世无患之长策也。舍此不图，而徒岁岁修防，年年堵筑，正如头痛医头，脚痛医脚，病终不去。无论遇有溃决，所费不赀，即一二年偶获安流，而岁修仍不下数十万，以五十年计算，正不知几千百万。与其以如许金钱空掷于横流，何如为此经久无患之计乎！或谓地势北高南下，既已南徙，必难挽使北流。此不然也。中国地之高下在东西，不在南北。如果北高南下，则自神禹导河以来，何以数千年不南徙，直至宋始徙乎？岂南方之地从前本高，至宋而忽下乎？迩年河决，受害之地多在北而不在南，则非北高南下可知也。宋之南徙，盖亦因北河淤高，不得不别寻出路耳。今南河亦淤高矣，高则仍使北流，是亦穷变通久之会也。又或谓挽使北流，将不利于漕运。此亦非也。漕运所资黄水者，只洪泽下流，由杨家庄上至宿迁草坝数十里耳。现在黄河以北之运河，本月南旺分注七分之水以资浮送，不藉黄水倒灌也。而洪泽之水，至杨家庄则仍如故，果移黄水北去，南旺之水自可直下杨家庄，与洪泽之水相接，粮艘仍可通行，此南路之无碍于漕运也。临清以北之会通河，本属运道，增入黄水，或虑其不能容，则于滨、棣、清沧一带，寻九河故道，多分支流，使易于出海，则河流迅驶，粮艘益得遄行，此北路之无碍漕运也。区区之见，颇自谓有一得之愚，或取其言而行之，当有一劳永逸之利耳。
    ●卷三十一
    ○明史
    近代诸史，自欧阳公《五代史》外，《辽史》简略，《宋史》繁芜，《元史》草率，惟《金史》行文雅洁，叙事简括，稍为可观，然未有如《明史》之完善者。盖自康熙十七年，用博学宏词诸臣分纂《明史》，叶方蔼、张玉书总裁其事，继又以汤斌、徐乾学、王鸿绪、陈廷敬、张英先后为总裁官，而诸纂修皆博学能文，论古有识。后玉书任志书，廷敬任本纪，鸿绪任列传。至五十三年，鸿绪传稿成，表上之，而本纪、志、表尚吸锻，鸿绪又加纂辑，雍正元年再表上。世宗宪皇帝命张廷玉等为总裁，即鸿绪本，选词臣再加订正，乾隆初始进呈，盖阅六十年而后讫事。古来修史未有如此之日久而功深者也。惟其修于康熙时，去前朝未远，见闻尚接，故事迹原委多得其真，非同《后汉书》之修于宋，《晋书》之修于唐，徒据旧人记载而整齐其文也。又经数十年参考订正，或增或删，或离或合，故事益详而文益简。且是非久而后定，执笔者无所徇隐于其间，益可征信，非如元末之修《宋》、《辽》、《金》三史，明初之修《元史》，时日迫促，不暇致详而潦草完事也。他不具论。自魏收、李延寿以子孙附其祖父，遂代人作家谱，一传中有数十百年事，阅一传即须检数朝之史，宋子京以为简要，其实转滋瞀惑。《明史》立传，则各随时代之先后。除徐达、常遇春等子孙即附本传，此仿《史记》、《汉书》之例，以叙功臣世次。杨洪、李成梁等子孙亦附本传，则以其家世为将，此又是一例。至祖父子孙各有大事可记者，如张玉、张辅，父子也，而一著功于靖难，一著功于征交，则各自为传。以及周、周经，耿裕、耿九畴，杨廷和、杨慎，瞿景、瞿式耜，刘显、刘纟廷等，莫不皆然。其无大事可记者，始以父附子，以子附父，（如何文渊先叙于其子《何乔新传》首，刘仁宅先叙于其子《刘大夏传》首，此以父附子也。《林瀚传》后附其子廷机及孙子濂，《许进传》后附其子诰、赞、议、论等，此以子附父也。）否则如杨肇基及子御蕃，各有战功，则御蕃可附《肇基传》矣，而以其功在登、莱，则宁附于同事之《徐从治传》，而不附《肇基传》。其他又有稍变通者，徐寿辉僭号称帝，应列群雄传，而以其不久为陈友谅所杀，则并入《友谅传》，而寿辉不另传。姚广孝非武臣，而以其为永乐功臣之首，则与张玉、朱能等同卷。黄福、陈洽等皆文臣，柳升、王通等皆武臣，而以其同事安南，则文武同卷。秦良玉本女土司，而以其曾官总兵，有战功，则与诸将同卷。李孜省、陶仲文各擅技术，应入《方技传》，而以其藉此邀宠，则另入《佞幸传》。此皆排次之得当者也。自《宋史》数人共事者必各立一传，而传中又不彼此互见，一若各为一事者，非惟卷帙益繁，亦且翻阅易眩。《明史》则数十人共一事者，举一人立传，而同事者即各附一小传于此人传后。即同事者另有专传，而此一事不复详叙，但云语在某人传中。如孙承宗有传，而柳河之役，则云语在《马世龙传》中。祖宽有传，而平登州之事，则云语在《朱大典传》是也。否则传一人而兼叙同事者，如《陈奇瑜传》云，与卢象升同破贼乌林关等处；《象升传》亦云，与奇瑜同破贼乌林关等处是也。甚至熊廷弼、王化贞，一主战，一主守，意见不同也而事相涉，则化贞不另传，而并入《廷弼传》内。袁崇焕、毛文龙，一经略，一岛帅，官职不同也而事相涉，则文龙不另传，而并入《崇焕传》内。此又编纂之得当也。而其尤简而括者，莫如附传之例。如《扩廓传》附蔡子英等，《陈友定传》附靳义等，《方孝孺传》附卢原质等，以其皆抗节也。《柳升传》附崔聚等，以其皆征安南同事也。《李孜省传》附邓常恩等，以其皆以技术宠幸也。至末造殉难者，附传尤多。如《朱大典传》附王道等数十人，《张肯堂传》附吴钟峦等数十人，而《史可法传》既附文臣同死扬州之难者数十人，若再附武臣则篇幅太冗，乃以诸武臣尽附于《刘肇基传》。以及《忠义》、《文苑》等，莫不皆然。又《孝义传》既案其尤异者，各为立传，而其他曾经旌表者数十百人，则一一见其氏名于传序内。又如正德中谏南巡，罚跪午门杖谪者一百四十余人；嘉靖中伏阙争大礼者，亦一百四五十人，皆一一载其姓名。盖人各一传则不胜传，而概删之则尽归泯灭，惟此法不至卷帙浩繁，而诸人名姓仍得见于正史，此正修史者之苦心也。又《高倬传》附书南都殉难者张捷、杨维垣、黄端伯、刘成治、吴嘉允、龚廷祥六人，而所附小传但有端伯以下四人，捷、维垣独缺，则以此二人本阉党，其事已见各列传中，不屑为之附传，此则附传中又自有区别，益以见修史之斟酌不苟也，至诸臣有关于国之兴替，事之功罪，则轻重务得其平。如李东阳、徐阶、高拱、张居正、沈一贯、方从哲、熊廷弼、袁崇焕、陈奇瑜、熊文灿、杨嗣昌等，功罪互见，枉幸并呈，几于无一字虚设，虽篇幅稍多，而非此不足以尽其曲折，执笔者不知几经审订而后成篇。此《明史》一书实为近代诸史所不及，非细心默观，不知其精审也。
    ○明史立传多存大体
    《明史》立传多存大体，不参校他书，不知修史者斟酌之苦心也。如《龙兴慈记》，徐达病疽，帝赐以蒸鹅，疽最忌鹅，达流涕食之，遂卒。是达几不得其死，此固传闻无稽之谈。然解缙疏有刘基、徐达见忌之语。（《缙传》）李仕鲁疏亦谓，徐达、刘基之见猜，几等于萧何、韩信。（《仕鲁传》）此二疏系奏帝御览，必系当日实情，则帝于达、基二人疑忌可知也。今《明史》《达》、《基》二传则帝始终恩礼，毫无纤芥，盖就大段言之，而平时偶有嫌猜之处，固可略而不论。且其时功臣多不保全，如达、基之令终已属仅事，故不复稍著微词也。又如《草木子》载，宋讷以元臣降，为国子祭酒，极意严刻，以称上意，监生自缢者月不乏人，死必验视乃敛，其酷甚于周兴、来俊臣云。而《明史 讷传》绝不及之，但谓其次子复祖为司业，诫诸生守讷规，违者罪至死而已。又如张辅之死，据《庾巳编》谓，辅从英宗北征，土木之难逃归，与家人诀而缢死于先墓。今辅本传则但谓从英宗北征，死土木之难，绝不及逃归自缢之事。盖讷以严重立教，最有师法；辅四朝勋德，白首无间言，故各著其所优，而小疵在所略也。又如杨廷和之入阁，《双岐杂记》谓由刘瑾之力，而本传绝不及，并言廷和忤瑾，瑾摘《会典》小误，夺其俸二级，是廷和不惟不附瑾，且与瑾忤矣。于谦之死，以石亨、曹吉祥诬以谋立襄王世子故被杀。《谦传》但谓曹、石之诬，而事之真伪传中不暇缕晰，则于《襄王瞻传》见之，谓英宗复辟后，于皇太后阁内见襄国金符，乃土木陷后，欲召襄王而不果，其符遂留阁中，然后知非谦等当景帝不豫时取符也，则谦之冤自不辨而白矣。熹宗懿安张后，国变时生死传闻未确，故本朝定鼎，但为崇祯帝及周后发丧成礼，而张后独缺，盖其时有传张后未死者，（时南昌推官史夏隆云，国变时，后出宫，为李贼麾下刘旗鼓所得。刘本旧弁，事后无失礼，及我朝兵至，谓后不可失了朱家体面，后遂缢死。本朝实录，顺治五年间，有天津女子自称张后，聚众扰畿辅。又陈玉基作《宦者高永寿传》，张后与周后同日缢死。后有熹宗妃任氏出宫，为少年所得，年余，费其赀且尽。任氏怒，自称我张后也，胡为至此。闻者不敢隐，遂送官。永寿独识之，然亦不敢明正其伪。）故┰典不及。至修史时，则本纪据陈玉基所传，大书国变时张后缢死宫中，而《流贼传》亦称李严保护懿安皇后令自尽，使贤后不遭传闻之诬蔑，尤见书法之不苟矣。又胡世宁从剿江西贼王浩八等，招降东乡贼为新兵，已而复叛，事见《陈金传》，而《世宁传》不载。徐阶当国，为讲学会，张岳疏诋之，谓讲学以富贵功名鼓动士大夫，谈虚论寂，事见《岳传》，而《阶传》不载。陇川用兵，邓子龙不能驭军，因饷稍缓，大噪作乱，鼓行至永昌、大理，过会城，巡抚萧彦调土、汉兵夹击之，乱始定，事见《彦传》，而《子龙传》不载。盖为名臣立传，其人偶有失误，不妨散见于他人传中，而本传不复琐屑叙入。此又善善欲长之微意，不欲以小疵累全体也。
    ○大礼之议
    孝宗崩，子武宗立。武宗崩，无子，而孝宗弟兴献王有子，伦序当立，大学士杨廷和以遗诏迎立之，是为世宗。世宗即位，诏议追崇所生。廷和检汉定陶王、宋濮王故事，授尚书毛澄曰：“是可为据。”澄大会文武百官议，请帝称孝宗曰皇考，改称兴献王为皇叔父兴献大王，妃为皇叔母兴献王妃，自称侄皇帝。议三上三却。进士张璁独疏谓，宜别立圣考庙于京师，圣母则母以子贵，尊与父同。帝大喜，于是连驳礼官议。廷臣不得已，请尊孝宗为皇考，兴献王为本生皇考兴献帝，与国太妃为本生皇太后。已而桂萼疏上，谓宜称孝宗曰皇伯考，兴献帝为皇考，别立庙大内，正兴国太后之礼，定称圣母。张璁又疏继之，并谓宜去本生之称。帝是之，而廷臣伏阙哭争。帝大怒，杖谪者数十人。于是席书等议，孝宗皇伯也，宜称皇伯考。昭圣皇太后伯母也，宜称皇伯母。兴献帝父也，宜称皇考。章圣皇太后母也，宜称圣母。武宗仍称皇兄，庄肃皇后宜称皇嫂。乃诏告天下，尊称遂定。今案诸臣之疏固各有说，谓宜考孝宗者，杨廷和、毛澄、汪俊及满朝诸臣也。廷和疏曰：“礼谓所後者为父，而以所生者为伯叔父母，此古今不易之典也。”毛澄疏曰：“汉成帝立定陶王为皇太子，立楚孝王孙景为定陶王，奉共王后，共王者皇太子本生父也，师丹以为恩义备至。宋濮安懿王之子入继仁宗，是为英宗，司马光谓濮王宜尊以高官大爵，称皇伯而不名。乃立濮王园庙，以宗朴为濮国公，奉濮王祀。程颐之言曰，为人后者谓所后为父母，而谓所生为伯叔父母，此人之大伦也。然所生之义至尊，宜别立殊称曰皇伯叔父某国大王，则正统明而所生亦尊矣。”此考孝宗之说，援引汉哀帝、宋英宗二案为据，举朝宗之者也。张璁、桂萼等则谓哀帝、英宗由成帝、仁宗预立为嗣，养之宫中，其为人后之义甚明。今武宗无嗣，大臣以陛下伦序当立而迎立之，与预养在宫中者不同。是陛下乃继统，非继嗣也。统与嗣非必父死子继也，汉文帝则以弟继，宣帝则以兄孙继，何必夺此父子之情，建彼父子之号也。已而璁、萼又疏言，今日之礼不在皇与不皇，惟在考与不考。而方献夫、席书等亦宗其说，疏言：“为人后者，父尝立之为子，子尝事之为父也。今孝宗本有武宗矣，未尝以陛下为子也，陛下于孝宗未尝为子也。且武宗君天下十六年，今不忍孝宗之无后，独忍武宗之无后。陛下生于孝宗崩后二年，乃不继武宗之大统，超越十有六年上考孝宗，天伦大义固已乖舛矣。”此考兴献帝之说，璁、萼、献夫书等之所执也。究而论之，廷和等援引汉哀、宋英二案，固本先儒成说。然世宗之立，与汉哀、宋英二君预立为储君者不同，第以伦序当立，奉祖训兄终弟及之文，入继大统。若谓继统必继嗣，则宜称武宗为父矣。以武宗从兄不可称父，遂欲抹煞武宗一代，而使之考未尝为父之孝宗，其理本窒碍而不通。故璁论一出，杨一清即谓此论不可易也。《明史》于《毛澄》等列传既详其援引古义之疏，《张璁》等传又详载其继统非继嗣之疏，使阅者各见其是，自有折衷。而于《澄》等传赞谓，诸臣徒见先儒成说可据，而忘乎世宗之与汉哀、宋英不同，争之愈力，失之愈深，真属平允至当之论，可为万世法矣。
    ○李福达之狱
    李福达之狱翻案改坐，大小官黜革问罪者至四十余人，为嘉靖年间一大事。御史马录巡按山西，以白莲教妖人张寅为弘治间谋反之李福达，坐以大辟。武定侯郭勋以书来为寅嘱免，录遂并以劾勋。已奉旨福达父子处死，又诘责勋，勋已伏罪矣。而言者以勋由议大礼得幸，共恶之，遂群起攻勋，欲正其党逆之罪。勋乃力图反噬，以议礼犯众怒为言。帝心动，特命张璁、桂萼、方献夫署三法司覆讯。三人故与勋同以大礼得幸，为朝臣所嫉者，遂尽反其狱，谓寅非福达，特诸臣欲借此以陷勋重罪。于是触帝怒而尽逐诸臣。此张、桂等之恃宠窃权，庇奸报怨，罪不容诛者也。然是时寅、福达名姓不同，亦有致疑于马录之有意文致者。李翊《戒庵漫笔》载项乔之论曰，寅以白莲教惑人，自有本罪，而录指为李福达云云，是固谓寅非福达矣。《法传录》亦云，福达五台人，寅徐沟人，张为县中著姓，谱牒甚明，马录悉诋为伪，一笔抹去，是亦谓寅非福达矣。惟《从信录》及《林居漫录》则实指为寅即福达，王[A158]登《竹墅席上谈》亦记福达脱罪后，游于江南，苏州寓元妙观，常州寓杨七郎家，松江寓朱恩尚书家，所试奇术甚众，而惜其自投法网，改名张寅，几得重祸，则以为寅即福达。诸说纷纷如此，作史者宜何从？今试平心论之，张寅被薛良首告，指为李福达，此事在郭勋未嘱之先，马录键遁以定谳，非逆知有勋之来嘱，而预坐福达以谋反重罪也。则寅之为福达，不待辩也。及勋嘱书至，录据以劾勋，公侯大臣为妖人游说，其挟权挠政，固已罪无可逭，原不必论福达之真伪也。迨张、桂欲藉此为勋报复，则不得不反此狱，而以寅非福达为词，谓朝臣欲陷勋而故坐寅以谋反重罪，然后勋之罪益重，以此激帝怒。于是公案尽翻，至颁刻《钦明大狱录》以示天下，而寅非福达遂成铁案矣。修史者于此中推透当日情事，故于《马录传》既叙明福达之改名张寅，而于传末又言寅、福达姓名错误，人亦疑之。迨其孙李同复以妖术事发，跟究由来，而福达之狱益信。又于《唐枢传》载其全疏，确指寅即福达之处，历历有据，而此狱更无疑义。于是马录诸臣之枉，张、桂等之诬，皆了然共见，可见修史时之斟酌苦心也。
    ○袁崇焕之死
    袁崇焕之死，今日固共知其冤。而在当时，不惟崇祯帝恨其引我朝兵胁和，（时帝怒甚，欲族诛崇焕，以何如宠申救，免死者三百余口，见《如宠传》。）键顿朝之臣，及京城内外，无不訾其卖国者，杨士聪平心而论，亦但言其罪不至此，而不知其所以得祸之由。其所撰《玉堂荟记》云，己巳之变，当时士马物力足以相当，袁崇焕初至一战，人心甫定。而袁于大少所结好，毁言日至，竟罹极刑。乃京师小民亦群以为奸臣卖国，至有啖其肉者，其蜚语皆出自内阉云。可见是时引敌胁和之说已万口一词，士聪虽略知谤言之出自中涓，然究未知中涓何以有此说也。直至我朝修史时，参校《太宗实录》，始知此事乃我朝设间，谓崇焕密有成约，令所获宦官杨姓者知之，阴纵使去。杨监奔还大内，告于帝，帝深信不疑，遂磔崇焕于市。于是《崇焕传》内有所据依，直书其事，而崇焕之冤始白。使修史时不加详考，则卖国之说久已并为一谈，谁复能辩其诬者？于此可见《明史》立传之详慎，是非功罪，铢黍不淆，真可传信千古也。
    ○周延儒之人奸臣传
    周延儒不过一庸相耳，以之入《奸臣传》，未免稍过，其始入阁，未见有败检事，特以不由廷推而得，故谤议纷然。其再出也，蠲逋赋，起废籍，撤中使，罢内操，救黄道周，颇多可称。故王鸿绪《明史传稿》在列传中。而今列之《奸臣》者，崇祯十六年，我大清兵深入畿内，延儒出视师，身驻通州，不敢一战，坐待我兵之蹂躏而归。一时物议沸腾，谓延儒得贿纵敌。锦衣骆养性、司礼监王德化，密以上闻，总兵唐通又尝面奏，于是朝野内外万口同声，无不欲食其肉，民间至演为卖国传奇，遂传遍天下。故数十年中，延儒受人唾骂，较他相为尤甚。诸臣修史尚是延儒诟詈未息之时，自不得不列之《奸臣》，究之传中所载，不过信用吴昌时，致其招权纳贿，及与吴相轧而已。无论严嵩之险恶，温体仁之阴贼，非延儒所能及，即嗜进无耻之万安，倾陷善类之张璁，尚觉罪浮于延儒，而延儒乃列入《奸臣》，此非以甚延儒之恶，转为延儒增其身分也。纵敌之说，本属无稽。杨士聪之论曰，纵敌者，必我能为敌所畏，方肯以贿免。当北兵深入，所过如破竹，虽礼拜求其去尚不可得。及其出塞也，大书边墙曰，“文武官员免送”当时兵力为敌所侮笑如此，而反加以得贿纵敌之名，是何高视延儒，轻视敌兵也。此论载《玉堂荟记》，可谓得当日情事，而纵敌之说可不辩自明矣。或云，延儒因边警，先敛赀遣家人送归，中途为人耳目，家人姑大言以欺众，谓北兵所贻，人以其出自家人之语，遂以为实云，亦见《玉堂荟记》。
    案《雷纟寅祚传》延儒招权纳贿，凡起废、清狱、蠲租，皆自居为功。考选台谏，尽收门下，求总兵、巡抚者，必先贿其幕客董廷献。又《吴传》，延儒再相，冯铨力为多，延儒欲起之，惧众议，乃引入阁，将共为铨地。延儒又欲起奄党张捷为都御史，乃为所扼。又傅朝佑劾延儒引用袁弘勋、张道为腹心，摈钱象坤、刘宗周于草莽。倾陷正士，加之极刑，曰上意不测也。攘窃明旨，播诸朝右，曰吾意固然也。削言官以立威，挫直臣以怵众，往时纠其恶者尽遭斥逐，而亲知乡曲遍列要津。此等事皆延儒之奸，既入《奸臣传》，而传中却又不载。盖王鸿绪传稿本不列延儒于《奸臣》中，后来修史者始改编，然但列之《奸臣》卷，而传仍未改，故传中不见其奸邪之迹也。
    ○刘基廖永忠等传
    《太祖本纪》，元至正二十一年八月，帝自率舟师征陈友谅。戊戌，克安庆。壬寅，次湖口，败友谅于九江，克其城，友谅奔武昌。《友谅传》亦云，友谅陷安庆，太祖自将征之，复安庆，长驱至江州，友谅战败，奔武昌。《廖永忠传》亦云，从伐友谅，至安庆，破其水寨，遂克安庆。从攻江州，造桥于船尾，倒行其船，桥傅于城，遂克之。是皆叙明先克安庆，乘胜克江州，走友谅也。而《刘基传》则云，基赞太祖出师攻安庆，自旦及暮不下，基请径趋江州，捣友谅巢穴，遂悉军西上。友谅出不意，帅妻子奔武昌。是又未克安庆，径捣江州矣。与本纪及《友谅》诸传不合。案《赵德胜传》，从太祖西征，破安庆水寨，乘风槊小孤山，距九江五里，友谅始知，仓皇遁去，遂克江州。《仇成传》云，廖永忠、张志雄破其水寨，成以陆兵乘之，遂克安庆。盖戊戌但克安庆水寨，键抖趋九江，仍留成等攻安庆。迨克江州，而安庆亦已克复，作史者不便琐屑分别，故以克安庆即系于戊戌耳。又《张玉传》，靖难兵攻东昌，与盛庸遇，成祖被围数重，力战得出。玉不知成祖所在，突入阵中，力战而死。是玉死时成祖已溃围出也。而《朱能传》云，盛庸围成祖数重，张玉战死，能帅周长等力战，拔成祖出。则似玉死时，成祖尚在围中，赖朱能救免矣。或玉战死后，成祖又被围，而能救出之，乃两事耶？《方孝孺传》，谓成祖起兵，姚广孝以孝孺为托，曰：“城下之日，彼必不降，幸勿杀之。”是广孝未尝从帝军同至南都也。而《卓敬传》则云，帝登极，敬被执下狱，帝欲活之。广孝与敬有隙，谓建文若从敬言，岂有今日，遂杀之。则似帝入都时，广孝已在侧矣。案《广孝传》，靖难兵起，并未从行，及帝登极后，广孝南来，出振长洲，为其姊及友诟詈之事。当是帝既即位，广孝后至，敬尚在狱中，而一言杀之也。又《周忱传》，土木之变，议者欲焚通州粮，绝寇资，忱适议事在京，谓不如令京军自往取，则立尽，何至遂付煨烬，是此议本创自忱也。而《于谦传》又云，谦奏成阝王，通州积粮，令官军自诣关支，以赢米为之直，毋弃以资敌，则又似出于谦之策。盖忱先有此议，谦以为然，故奏行之耳。又《王骥传》，贵州苗蜂起，围平越等城，时骥征麓川回，即命率师解围。骥顿兵辰、沅不进，御史黄镐困守平越半载，募人自间道奏于朝，命总督军务侯大破贼，尽解诸城围。是解围者也。《镐传》则云，保定伯梁缶合川、湖兵救之，围始解。则解围又属梁缶矣。《传》则云，进讨时，副总兵田礼已解平越围。是解围实田礼也。盖是时总督军务，缶墙为将军，皆统帅，《骥》、《镐》等传但叙解围之功，则以总统为主，《传》实叙解围之人，则不可没田礼，故于《传》见之也。天启中，汪文言初下锦衣狱，镇抚刘侨止坐文言，不令牵引群臣，故少株连。据《魏大中传》谓，黄尊素语侨，勿因此起衣冠之祸，侨听之，狱词遂无所引。而《魏忠贤传》则谓，侨受宰相叶向高教，止坐文言。盖向高与尊素各有此议，使侨知之也。惟《洪钟传》，四川贼廖麻子与其党曹甫掠营山、蓬州，钟招抚之，曹甫听命，麻子忿甫背己，乃杀之。是甫为廖麻子所杀也。而《林俊传》则云，击泸州贼曹甫，指挥李荫以元日破其四营，遂擒甫。则甫系李荫擒获，非廖麻子杀之也，此不免岐误。又祖大寿一人凡两次降于我朝。据《孙承宗》、《何可纲》等传，崇祯四年，大寿筑城大凌河，为我朝兵所围，粮尽力屈，大寿与诸将欲降，可纲不从，大寿杀可纲，遂出降。是大寿于是时已降矣。其后大寿仍为明守锦州，至崇祯十四年，为我朝兵所困，总督洪承畴率八大将救之，大寿尚传语云，当逼以车营，勿轻战。承畴进兵大败，被围于松山。明年二月，城破，承畴降。三月，大寿以锦州降。事见《邱民仰》、《杨国柱》、《曹变蛟》等传。是大寿先于崇祯四年已降，后仍为明守锦州，至十五年再降也。而其先降后仍复反正固守锦州之故，则无明文。惟《邱禾嘉传》谓，四年大凌之役，大寿生降，请伪逃入锦，诱降其城。禾嘉在锦闻炮声，谓大寿已溃围出也，遣兵迎之。大寿入锦，未得间。禾嘉寻知其纳款状，乃密奏于朝，而帝于大寿欲羁縻之，弗罪也。只此一语，略见其仍守锦州之故，然究不明晰，他传又不错见其事。又《张国维传》，崇祯十年，以安庆、池州、太平三府别设一巡抚，以史可法任之。而《可法传》则巡抚安庆、庐州、太平、池州四府，及河南之光州、光山、固始、罗田，湖广之蕲州、广济、黄梅，江西之德化、湖口诸县，是安抚所辖较《国维传》稍广，盖《国维传》不过谓添设巡抚，原不必详叙其地耳。惟《陈奇瑜传》，先已叙明遣卢明善击斩金翅鹏，及剿永宁之后，又云分兵击斩金翅鹏，一传中似重复。而《杨嗣昌传》则又云，嗣昌出督师，金翅鹏等来降。案嗣昌督师在奇瑜之后，或贼中号金翅鹏者有数人，如高迎祥称闯王，李自成亦称闯王也。
    ○乔允升刘之凤二传
    《乔允升传》，崇祯帝在位十七年，刑部易尚书十七人。薛贞以奄党抵死。苏茂相半载而罢。王在晋未任，改兵部去。允升坐逸囚遣戍。韩继思坐议狱除名。胡应台独得善去。冯英被劾遣戍。郑三俊坐议狱逮系。刘之凤坐议狱论绞，瘐死狱中。甄淑坐纳贿下诏狱，改系刑部，瘐死。李觉斯坐议狱削籍。刘泽深卒于位。郑三俊再为尚书，改吏部去。范景文未任，改工部。徐石麒坐议狱，落职闲住。胡应台再召不赴。继其后者张忻，贼陷京师，与其子庶吉士士端并降云。而《刘之凤传》末亦有此一段文字，并一字不改。此二传一在第二百五十四卷，一在第二百五十六卷，相隔只两卷，不及订正，盖卷帙繁多，纂修诸臣不暇彼此参订故也。
</div>
    <div class="pagination">
<a href="廿二史札记_page14.html">上一页</a><span>...</span><a href="廿二史札记_page10.html">10</a><a href="廿二史札记_page11.html">11</a><a href="廿二史札记_page12.html">12</a><a href="廿二史札记_page13.html">13</a><a href="廿二史札记_page14.html">14</a><span class="current-page">15</span><a href="廿二史札记_page16.html">16</a><a href="廿二史札记_page17.html">17</a><a href="廿二史札记_page18.html">18</a><a href="廿二史札记_page19.html">19</a><a href="廿二史札记_page20.html">20</a><span>...</span><a href="廿二史札记_page16.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
