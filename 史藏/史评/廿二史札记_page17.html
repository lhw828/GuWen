<!DOCTYPE html>
<html>
 <head>
  <meta charset="utf-8"/>
  <title>
   廿二史札记 - 第 17 页/共 26 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   廿二史札记 - 第 17 页/共 26 页
  </h1>
  <div class="content">
   ●卷三十五
    ○万历中矿税之害
    万历中，有房山民史锦、易州民周言等言，阜平、房山各有矿砂，请遣官开采，以大学士申时行言而止。后言矿者争走阙下，帝即命中官与其人偕往，盖自二十四年始。其后又于通都大邑增设税监，故矿税两监遍天下。两淮又有盐监，广东又有珠监。或专或兼，大小监，纵横绎骚，吸髓饮血，天下咸被害矣。其最横者，有陈增、马堂、陈奉、高淮、梁永、杨荣等。增开采山东，兼征东昌税。纵其党程守训等大作奸弊，称奉密旨搜金宝，募人告密，诬大商巨宝藏违禁物，所破灭什伯家，杀人莫敢问。又诬劾知县韦国贤、吴宗尧等，皆下诏狱。凡肆恶山东者十年。堂天津税监，兼辖临清。始至，诸亡命从者数百人，白昼手锒铛夺人财，抗者以违禁罪之。僮告主者，畀以十之三，破家者大半。远近罢市，州民万余纵火焚堂署，毙其党三十七人，皆黥臂诸偷也。事闻，诏捕首恶，株连甚众。有王朝佐者，以身任之，临刑，神色不变，州民立祠祀之。陈奉征荆州店税，兼采兴国州矿砂。鞭笞官吏，剽劫行旅，商民恨刺骨，伺其出，数千人竞掷瓦石击之。至武昌，其党直入民家，奸淫妇女，或掠入税监署中。士民公愤，万余人甘与奉同死，抚按三司护之始免，已而汉口、黄州、襄阳、宝庆、德安、湘潭等处民变者凡十起。奉又诬劾兵备佥事冯应京等数十员，帝皆为降革逮问。武昌民恨切齿，誓必杀奉，奉逃匿楚王府，众乃投奉党耿文登等十六人于江，以巡抚支可大护奉，焚其辕门，而奉幸免。高淮采矿征税辽东，搜括士民财数十万，招纳亡命，纵委官廖国泰虐民激变，诬系诸生数十人，打死指挥张汝立，又诬劾总兵马林等，皆谪戍。率家丁三百人，张飞虎旗，金鼓震天，声言欲入大内，遂潜住广渠门外。御史袁九皋等劾之，帝不问。淮益募死士出塞，发黄票龙旗，走朝鲜，索冠珠貂马。又扣除军士月粮，前屯卫军甲而噪，誓食其肉，锦州、松山军相继变，淮始内奔。梁永征税陕西，尽发历代陵寝，搜摸金玉。纵诸亡命，旁行劫掠，所至邑令皆逃，杖死指挥县丞等官，私宫良家子数十人。税额外增耗数倍，索咸阳冰片五十斤、麝香二十斤。秦民愤，共图杀永，乃撤回。杨荣为云南税监，肆行威虐，诬劾知府熊铎等，皆下狱。百姓恨荣入骨，焚税厂，杀委官张安民。荣益怒，杖毙数千人，又怒指挥樊高明，榜掠绝&lt;角力&gt;以示众。于是指挥贺世勋等率冤民万人焚荣第，杀之，投火中，并杀其党二百余人，帝为不食者累日。此数人其最著者也。他如江西矿监潘相，激浮梁景德镇民变，焚烧厂房。相往勘上饶矿，知县李鸿戒邑人，敢以食物市者死，相竟日饥惫而归，乃劾鸿罢其官。苏杭织造太监孙隆激民变，遍焚诸委官家，隆走杭州以免。福建税监高き，在闽肆毒十余年，万众汹汹欲杀き，き率甲士二百人，突入巡抚袁一骥署，劫之令谕众，始退。此外如江西李道、山西孙朝、张忠、广东李凤、李敬、山东张晔、河南鲁坤、四川邱乘云辈，皆为民害，犹其次焉者也。是时廷臣章疏悉不省，而诸税监有所奏，朝上夕报可，所劾无不曲护之，以故诸税监益骄，所至肆虐，民不聊生，随地激变。迨帝崩，始用遗诏罢之，而毒已遍天下矣！论者谓明之亡，不亡于崇祯而亡于万历云。
    ○万历中缺官不补
    万历末年，怠荒日甚，官缺多不补。旧制，给事中五十余员，御史百余员，至是六科止四人，而五科印无所属，十三道只五人，一人领数职，在外巡按，率不得代。六部堂官仅四五人，都御史数年空署，督、抚、监、司亦屡缺不补。文武大选急选官及四方教职，积数千人，以吏、兵二科缺掌印不画凭，久滞都下，时攀执政舆哀诉。诏狱诸囚，以理刑无人不决遣，家属聚号长安门。职业尽弛，上下解体，内阁亦只方从哲一人，从哲请增阁员，帝以一人足办，不增置。从哲坚卧四十余日，阁中虚无人，帝慰留再三，又起视事。帝恶言者扰聒，以海宇升平，官不必备，有意损之。及辽左军兴，又不欲矫前失，行之如旧。（《方从哲传》）今案叶向高疏言，自阁臣至九卿，台省曹署皆空。南都九卿，亦止二人。天下方面大吏，去秋至今，未尝用一人。又言今六卿止赵焕一人，都御史十年不补。（《向高传》）又孙玮为户部尚书，时大僚多缺，玮兼署戎政及兵部。又都御史自温纯去后，八年不置代，至外计期近，始命玮以兵部尚书掌左都御史事。（《玮传》）御史孙居相一人兼摄七差，署诸道印。（《居相传》）观此可见是时废弛之大概也。
    ○三案
    万历中，郑贵妃专宠，光宗虽为皇长子，而储位未定，朝臣多疑贵妃欲立己子福王，故请建储及争三王并封之议者，无虑数十百疏。迨光宗既立为太子，犹孤危无依，故朝臣请福王之国者，又数十百疏。福王已之国矣，四十三年五月四日，忽有人持枣木梃入慈庆宫，（光宗为太子时所居。）击伤门者，至前殿，为内侍所执。皇太子奏闻。巡城御史刘廷元讯其人，名张差，语无伦次，状似疯癫。移刑部，郎中胡士相等遂欲以疯癫具狱。提牢主事王之き密讯其人，名张五儿，有马三舅、李外父令随一老公至一大宅，亦系老公家，教以遇人辄打死，之き录其语。明日，刑部又覆讯，马三舅名三道，李外父名守才，引路老公系庞保，大宅老公系刘成，保、成皆郑贵妃宫内奄人也。中外籍籍，皆疑贵妃弟郑国泰主谋，欲弑太子，为福王地。帝亦心动。贵妃窘，自乞哀于皇太子。帝御慈宁宫，皇太子及三皇孙侍，召阁臣方从哲、吴道南及朝臣入，极言我父子慈爱，以释群疑，命磔差、保、成三人，无他及。群臣出，帝意中变，命先戮差。及九卿三法司会同司礼监讯保、成于文华门，保、成以无左证，遂辗转不承。刑部尚书张问达请移入法司刑讯，帝以事连贵妃，恐付外益滋口实，乃毙保、成于内，三道、守才远流，其事遂止。（《张问达》、《王之き》等传）此梃击一案也。光宗即位，甫数日即病痢，中官崔文升进利剂，益剧。有鸿胪寺官李可灼进药，称仙丹。帝召阁臣方从哲、韩广等入受顾命，因间李可灼有药，即传入诊视，言病源甚悉。帝命速进药，诸臣皆不敢决。可灼遂进一丸，帝稍觉舒畅。诸臣退，帝又命进一丸。明日天未明，帝崩。（《韩广传》）此红丸一案也。光宗初即位时，郑贵妃尚在乾清宫，李选侍为贵妃请封皇太后，帝已允太后之封，谕司礼监。时外廷传言，贵妃以美女进帝以致病，御史杨涟劾崔文升用药无状，并请帝慎起居，因及郑贵妃不宜封太后。越三日，帝召大臣并及涟。数目视涟，毋听外间流言，遂逐文升，且停太后命。涟自以小臣受顾命，誓以死报。帝崩，涟急催阁部大臣同入临，毕。阁臣刘一景问群奄，皇长子何在，东宫伴读王安曰：“为李选侍所匿耳。”一景大呼：“谁取匿新天子者！”安入白，选侍乃令皇长子出。一景等即呼万岁，掖升辇，至文华殿，先正太子位。时选侍在乾清宫，一景谓太子不可与同居，乃奉太子暂居慈庆宫。明日，周嘉谟、左光斗等疏请令选侍移宫，光斗疏中有武氏语，选侍怒，欲召太子，加光斗重谴。涟正色谓诸奄：“太子今已为天子，选侍何得召？”明日又合疏上，选侍不得已，即日移哕鸾宫，帝乃还乾清。（《一景》、《涟》、《光斗传》）此移宫一案也。梃击自庞保、刘成死后，浮议已息。明年之き为徐绍吉劾去。天启中，之き复官，乃追理前事，上复雠疏，谓梃击一事何等大变，乃刘廷元以疯癫蔽狱，胡士相亦朦胧具词，实缘外戚郑国泰私结廷元，谋为大逆耳。此又梃击一案争端之始也。光宗崩，阁臣方从哲票拟赏李可灼银币，御史王舜等劾可灼，乃改令可灼引疾归。已而孙慎行入朝，追劾从哲，谓可灼非太医，红丸是何药，从哲乃敢使进御，从哲应坐弑逆之罪。王纪、杨东明、钟羽正、萧近高、邹元标等疏继之，黄克缵等则为从哲辨。此又红丸一案争端之始也。李选侍移宫时，内竖李进忠、刘朝、田诏等盗金宝，过乾清门而仆，帝下法司案治。诸奄惧，则扬言帝薄待先朝妃嫔，致选侍移宫日，跣足投井，以摇惑外廷。御史贾继春遂上安选侍书，黄克缵入其言，亦附和之。帝怒，削继春籍。已而帝渐忘前事，王安又为魏忠贤排死，刘朝、田诏等乃贿忠贤而上疏辨冤，于是继春等起用，倚奄势与杨涟等为难。此又移宫一案争端之始也。此三案者，本各有其是。梃击虽不能不致疑于郑氏，然安知非庞保、刘成等之行险幸功？故当时孙承宗已谓，事关太子，不可不问；事连贵妃，不可深问。庞保、刘成而下可问，庞保、刘成而上不可问。此亦善为调停之说也。红丸之案，据韩广具述进药始末，谓可灼进药时，诸大臣皆在，皆未阻止，而慎行独责从哲以弑逆，本属深文，故疏出举朝共觉其过，当时以其援引《春秋》许世子不尝药之例，其论自不可没。至移宫一事，光宗在位日浅，李选侍素无权势，不比郑贵妃之在万历中数十年薰灼也，即暂居乾清，亦岂遂能垂帘称制？特熹宗年尚幼，不可不虑其久而挟制，此杨涟等趣移宫之深意也。既移宫后，自当待以恩礼，乃忽有薄待先朝嫔御之流言，则贾继春之请安选侍，亦未为过。故倪元璐之论此三案，谓主梃击者力护东宫，争梃击者计安神祖。主红丸者仗义之词，争红丸者原情之论。主移宫者弭变于几先，争移宫者持平于事后。各有其是，不可偏非。此说最得情理之平。乃此三案遂启日后无穷之攻击者，缘万历中，无锡顾宪成、高攀龙等讲学东林书院，为一时儒者之宗，海内士大夫慕之。其后邹元标、冯从吾等又在京师建首善书院，亦以讲学为事。赵南星由考功郎罢归，名益高，与元标、宪成海内拟之三君，其名行声气足以奔走天下，天下清流之士群相应和，遂总目为东林。凡忤东林者，即共指为奸邪，而主梃击、红丸、移宫者，皆东林也。万历末，东林已为齐、楚、浙三党斥尽。（《叶向高传》）光、熹之际，叶向高再相，与刘一景等同心辅政，复起用东林，及赵南星长吏部，又尽斥攻东林者。于是被斥者谋报复，尽附魏奄，借其力以求胜。向高等相继去国，涟、光斗等又被诬害，凡南星所斥者无不拔擢，所推者无不遭祸。迭胜迭负，三案遂为战场。倪元璐所谓，三案在逆奄未用之先，虽甚水火，不害埙篪。逆奄得志后，逆奄杀人则借三案，群小求进则借三案，经此二借，而三案全非矣。
    ○三案俱有故事
    光宗在东宫时，有梃击之变，固出非常，然此亦有故事。万历元年正月，有王大臣者，为内侍服，入乾清宫，被获，下东厂讯。中官冯保欲缘此害高拱，令家人辛儒教以为高拱所使行刺者，锦衣都督朱希孝等会鞫，大臣疾呼曰：“许我富贵，乃掠治我耶！我何处识高阁老？”希孝惧，不敢讯。廷臣杨博、葛守礼等力言于张居正，居正讽冯保，保乃以生漆酒喑大臣，移送法司处斩。（《高拱传》）是宫禁之变，先已有之。但李希孔疏谓，王大臣徒手闯宫门，则非张差之持棍肆击者可比，究不知有主使否也。红丸亦有故事，孝宗崩，时中官张瑜等以误用药下狱，杨守随会讯杖之。（《守随传》）御史任惠又请明正张瑜及刘文泰用药失宜之罪。（《惠传》）世宗晚年，服方士药，及崩，法官坐方士王金等子弑父律。（《高拱传》）是用药致殒，亦有故事。然高拱谓世宗临御四十五年，抱病经岁，寿考令终，乃谓为王金等所害，诬以不得正终，天下后世视帝为何如主，此又一说也。盖世宗之服方士药，误在平日，故无迹可寻。孝宗、光宗之服药遽崩，误在临时，其迹易见。使崔文升、李可灼之案，阁臣或仿杨守随杖责之例，则诸臣当亦无异言矣，而反赉以银币，所以招物议也。至移宫之例，即光宗初登极时，郑贵妃亦尚在乾清宫，为李选侍请封皇后，选侍亦为贵妃请封皇太后。尚书周嘉谟等共诘责郑养性，令贵妃移宫，贵妃即日移慈宁去。是移宫亦已有故事也。第光宗系长君，故郑贵妃不能不移，熹宗则冲主，选侍或以保护为词，同处日久，易启挟制之渐，故涟等早虑之耳。然选侍去而客氏入，卒至与魏奄乱政。盖国运将倾，固非人所能预料也。
    ○张居正久病百官斋祷之多
    明天启中，魏阉生祠遍天下，人皆知之。而万历中，张居正卧病，京朝官建醮祷祀，延及外省，靡然从风，则已开其端。盖明中叶以后，士大夫趋权附势，久已相习成风，黠者献媚，次亦迫于避祸而不敢独立崖岸，此亦可以观风会也。案《明史》，居正病，四阅月不愈，百官并斋醮为祈祷，南都、秦、晋、楚、豫诸大吏无不建醮，而《明朝小史》所载更详。万历十年，居正病久，帝大出金帛为医药资，六部大臣、九卿、五府、公、侯、伯俱为设醮，已而翰林科道继之，部属中行又继之，诸杂职又继之，仲夏赤日中舍职业而奔走焉。其同乡、门生、故吏有再举三举者。司香大僚执炉日中，当拜表章则长跪弗起，至有贿道士数更端以息膝力者。所拜章必书副本，赂其家人，达之相公，或见而颔之，取笔点其一二丽语，自是争募词客为之，冀其一启颜。不旬日而南京仿之，山、陕、楚、闽、淮漕、抚、按、藩、臬无不醮者。于慎行《笔麈》又记，建醮时，有朱御史于马上首顶香盒诣醮所，已而奉使出都，畿辅官例致牢饩，则大骂曰：“尔不知吾为相公斋耶？奈何以肉食馈我！”此等情状，其去魏阉之生祠亦岂有异耶？
    ○明言路习气先后不同
    明制，凡百官布衣皆得上书言事。《邹缉等传赞》谓，太祖开基，广辟言路，中外臣僚建言，不拘职掌，草野微贱亦得上书。沿及宣、英，流风未替，虽升平日久，堂陛深严，而缝掖布衣，刀笔掾吏，朝陈封事，夕达帝阍，所以广聪明防壅蔽也。（各列传，如《练纲》以监生言事，范济以谪戍人言事，聊让以仪卫司余丁言事，张昭以前卫吏言事，贺炀以布衣老人言事。其有职官员如侍讲刘球谏征麓川，讥切王振，郎中章纶、大理卿廖庄请复沂王储位，翰林罗伦劾李贤夺情，修撰舒芬等谏南巡，杨慎等争大礼，员外郎杨继盛、经历沈炼等劾严嵩，皆非言官。《明史》列传不可数计。）而科道之以言为职者，其责尤专，其权尤重。《职官志序》谓，御史，天子之耳目，凡大臣奸邪，小人构党者劾；凡百官猥茸贪冒者劾；凡上书乱成宪者劾；遇考察，则同吏部司黜陟；大狱重囚会鞫于外朝，则同刑部、大理平谳之。政事得失，军民利病，皆得直言无隐。又有六科给事中，凡制敕有失则封驳，至廷议大事，廷推大臣，廷鞫大狱，皆得预。此可见言官之职掌也。然统观有明一代建言者，先后风气亦不同。自洪武以至成化、弘治间，朝廷风气实，建言者多出好恶之公，辨是非之正，不尽以矫激相尚也。（如刘球、章纶等所奏，固关国计民生之大。他如天顺中十三道御史张鹏等共劾石亨、曹吉祥；成化中给事中李俊等劾佞幸李孜省、僧继晓；御史姜洪、曹鼐等劾大学士万安、刘吉，而荐王恕、王、李秉等可大用；御史毛宏以钱太后将别葬，邀百官伏哭文华门，卒得葬英宗陵之类。《张伦等传赞》谓，是时门户未开，名节自励，未尝有承意旨于政府，效搏噬于权，如末造所为者，故其言虽有当否，而其心则公，上者爱国，次亦爱民。）正德、嘉靖之间，渐多以意气用事。（如正德中谏南巡，罚跪午门，被杖者百余人；嘉靖中议大礼，伏哭左顺门者亦百余人；李福达之狱，劾郭勋被罪者四十余人之类，已多叫讠奴之习。）张璁所谓言官徒结党求胜，内则奴隶公卿，外则草芥司属，任情恣横。此固台谏恶习，然亦有未可概论者。如刘瑾乱政，御史蒋钦疏劾之，廷杖三十，再劾又杖三十，越三日又草疏灯下，闻鬼声，钦知是先炅劝阻，奋笔曰：“业已委身，不得复顾。死即死，此疏不可易也！”遂上之，又杖三十而死。许天锡欲劾瑾，知必得祸，乃以尸谏，夜击登闻鼓缢死，而以疏预嘱家人，于身后上之。（见各本传。）世宗时，杨最等既以谏斋醮杖死。严嵩当国，又杀杨继盛、沈炼等，而御史桑乔、谢瑜、何维柏、喻时、童汉臣、陈绍、叶经、邹应龙、林润等，给事中王韬孟、陈岂、沈良才、厉汝进等，犹先后疏劾，廷杖谪戍，至死而不悔。（俱见各本传。）且帝深疾言官，以杖戍未足遏其言，乃长系以困之。如沈束在狱凡十八年，传赞谓主威愈震而士气不衰。可见诸臣虽不免过激，而出死力以争朝廷之得失，究不可及也。万历中，张居正揽权久，操下如束湿，异己者辄斥去之，科道皆望风而靡。夺情一事，疏劾者转出于翰林、部曹，（翰林吴中行、赵用贤、员外郎艾穆、主事沈思孝、进士邹元标等。）而科道曾士楚、陈三谟等且交章请留。及居正归葬，又请趣其还朝。迨居正病，科道并为之建醮祈祷。此言路之一变也。继以申时行、许国、王锡爵先后入相，务伏队正所为，以和厚接物，于是言路之势又张。张文熙、丁此吕等即抗章劾阁臣，而阁臣与言路遂成水火。万历末年，帝怠于政事，章奏一概不省，廷臣益务为危言激论，以自标异。于是部党角立，另成一门户攻击之局，（《叶向高传》，帝不省章奏，诸臣既无所见得失，益树党相攻。未几争李三才之案，党势遂成。）此言路之又一变也。（如熊廷弼、王化贞一案，朝臣各有所袒。江秉谦谓，今日之事非经抚不和，乃好恶经抚者不和也；非战守之议不合，乃左右经抚者之议不合也。《满朝荐传》亦谓，是时辽左尽失，国事方殷，而廷臣方植党逞浮议，全不以国事为急。）高攀龙、顾宪成讲学东林书院，士大夫多附之。既而梃击、红丸、移宫三案，纷如聚讼，与东林忤者，众共指为邪党，天启初，赵南星等柄政，废斥殆尽。及魏忠贤势盛，被斥者咸欲倚之以倾东林，于是如蛾赴火，如蚁集，而科道转为其鹰犬。（《魏忠贤传》）周宗建谓汪直、刘瑾时，言路清明，故不久即败。今则权反藉言官为报复，言官又借权为声势，此言路之又一变而风斯下矣。（诸附者在《阉党》条内。）崇祯帝登极，阉党虽尽除，而各立门户，互攻争胜之习，则已牢不可破，是非蜂起，叫呶蹲沓以至于亡。（袁继咸疏云，三十年来，徒以三案葛藤，血战不已。《吕大器等传论》谓，自万历以后，国是纷呶，朝端水火，宁坐视社稷之沦胥，而不能破除门户之角立。故至桂林播越，旦夕不支，而吴、楚之树党相倾，犹仍南京翻案之故态也。熊廷弼疏言，朝堂议论全不知兵，敌缓则哄然催战，及败始愀然不敢言，及臣收拾甫定，则愀然者又哄然矣。又疏言，臣以东西南北所欲杀之人，诸臣能为封疆容则容之，不能为门户容则去之。卢象升亦疏云，台谏诸臣，不问难易，不顾死生，专以求全责备，虽有长材，从何展布？观此数疏，可见明末言路之恶习也。
    ○明末书生误国
    书生徒讲文理，不揣时势，未有不误人家国者。宋之南渡，秦桧主和议，以成偏安之局，当时议者无不以反颜事仇为桧罪，而后之力主恢复者，张德远一出而辄败，韩胄再出而又败，卒之仍以和议保疆。迨贾似道始求和而旋讳之，孟浪用兵，遂至亡国。谢叠山所以痛惜于兵交数年，无一介之使也。有明末造亦然，外有我朝之兵，内有流贼之扰，南讨则虑北，北拒则虑南，使早与我朝通和，得以全力办贼，尚可扫除。且是时我太宗文皇帝未尝必欲取中原，崇祯帝亦未尝不欲与我朝通好。大凌河之役，祖大寿降于我朝，后虽反正，而其子侄已仕于我朝，是宜案以通敌之罪，而帝仍用之，是固欲藉大寿为讲和地矣。（见《邱禾嘉传》。）迨大兵入墙子岭，卢象升入援，杨嗣昌阴主互市策，象升见帝曰：“臣主战。”帝色变，良久曰：“款乃外廷议耳，其出与嗣昌议。”（见《卢象升传》。）是和议之策，帝已与嗣昌谋之。（《何楷传》，嗣昌方主款议，历引建武款塞故事，楷与御史林兰友驳之。）及陈新甲为兵部尚书，以南北交困，遣使与我朝议和。傅宗龙奏之，大学士谢升在帝前曰：“倘肯议和，和亦可恃。”帝遂以和事谕新甲密图之，而戒其勿泄，是帝更明知时势之不可不和矣。言官方士亮、倪仁祯、朱徽等谒升，升告以上在奉先殿祈签，和意已决，诸君幸勿多言，士亮等辄群起劾升去。（见《谢升》及《二臣传》。）新甲所遣求和之马绍愉，以密语报新甲，新甲家人误发抄。（《二臣传》如此，《明史》则云，帝手诏为其家人误发抄。）于是言者大哗，交章劾奏，帝迫于群议，且恶新甲之彰主过，遂弃新甲于市。（《新甲传》）自是帝不复敢言和，且亦无人能办和事者，而束手待亡矣。统当日事势观之，我太宗既有许和意，崇祯帝亦未尝不愿议和，徒以朝论纷呶，是非蜂起，遂不敢定和，以致国力困极，宗社沦亡。岂非书生纸上空谈，误人家国之明验哉！
    案明季书生误国，不独议和一事也。如万元吉疏言，孙传庭守关中，议者谓不宜轻出，而已有议其逗挠者矣。贼既渡河，诸臣请撤关宁吴三桂兵迎击，而已有议其蹙地者矣。及贼势燎原，群臣或请南幸，或请皇储监国南京，皆权宜善策，而已有议其邪妄者矣。即此一疏观之，可见诸臣不度时势，徒逞臆见，误人家国而不顾也。
    ○明代宦官
    有明一代宦官之祸，视唐虽稍轻，然至刘瑾、魏忠贤亦不减东汉末造矣。初，明祖著令，内官不得与政事，秩不得过四品。永乐中，遣郑和下西洋，侯显使西番，马骐镇交趾，且以西北诸将多洪武旧人，不能无疑虑，乃设镇守之官，以中人参之，京师内又设东厂侦事，宦官始进用。宣宗时，中使四出，取花鸟及诸珍异亦多，然袁琦、裴可烈等有犯辄诛，故不敢肆。正统以后，则边方镇守，京营掌兵，经理仓场，提督营造，珠池银钅广，市舶织造，无处无之。何元朗云，嘉靖中，有内官语朱象元云，昔日张先生（璁）进朝，我们要打恭。后夏先生，（言）我们平眼看他。今严先生，（嵩）与我们拱手始进去。案世宗驭内侍最严，四十余年间未尝任以事，故嘉靖中内官最敛戢，然已先后不同如此，何况正德、天启等朝乎！稗史载，永乐中，差内官到五府、六部，俱离府部官一丈作揖。途遇公侯驸马，皆下马旁立。今则呼唤府部官如属吏，公侯驸马途遇内官，反回避之，且称以翁父，至大臣则并叩头跪拜矣。此可见有明一代宦官权势之大概也。总而论之，明代宦官擅权，自王振始。然其时廷臣附之者，惟王骥、王等数人，其他尚不肯俯首，故薛、李时勉皆被诬害。及汪直擅权，附之者渐多，奉使出，巡按御史等迎拜马首，巡抚亦戎装谒路，王越、陈钺等结为奥援。然阁臣商辂、刘翊，尚连章劾奏，尚书项中、马文升等亦薄之而为所陷，则士大夫之气犹不尽屈也。至刘瑾，则焦芳、刘宇、张彩等为之腹心，戕贼善类，征责贿赂，流毒几遍天下。然瑾恶翰林不屈，而以《通鉴纂要》誊写不谨，谴谪诸纂修官，可见是时廷臣尚未靡然从风。且王振、汪直好延揽名士，振慕薛、陈敬宗之名，特物色之。直慕杨继宗之名，亲往吊之。瑾慕康海之名，因其救李梦阳，一言而立出之狱。是亦尚不敢奴隶朝臣也。迨魏忠贤窃权，而三案被劾、察典被谪诸人，欲借其力以倾正人，遂群起附之。文臣则崔呈秀、田吉、吴夫、李夔龙、倪文焕，号五虎；武臣则田尔耕、许显纯、孙云鹤、杨寰、崔应元，号五彪；又尚书周应秋、卿寺曹钦程等，号十狗；又有十孩儿、四十孙之号，自内阁六部至四方督抚，无非逆党，乎可成篡弑之祸矣。《明史》载，太祖制，内官不许读书识字。宣宗始设内书堂，选小内侍令大学士陈山教之，遂为定制，用是多通文义。（《四友斋丛说》则谓，永乐中已令吏部听选教职，入内教书。王振始以教职入内，遂自宫以进，至司礼监。）数传之后，势成积重云。然考其致祸之由，亦不尽由于通文义也。王振、汪直、刘瑾固稍知文墨，魏忠贤则目不识丁，而祸更烈。大概总由于人主童昏，漫不省事，故若辈得以愚弄而窃威权。如宪宗稍能自主，则汪直始虽肆恣，后终一斥不用。武宗之于瑾，亦能擒而戮之。惟英、熹二朝，皆以冲龄嗣位，故振、忠贤得肆行无忌。然正统之初，三杨当国，振尚心惮之未敢逞。迨三杨相继殁，而后跋扈不可制。天启之初，众正盈朝，忠贤亦未大横。四年以后，叶向高、赵南星、高攀龙、杨涟、左光斗等相继去，而后肆其毒痛。计振、忠贤之擅权，多不过六七年，少仅三四年，而祸败已如是，设令正统、天启之初，二竖即大权在握，其祸更有不可胜言者。然则广树正人，以端政本而防乱源，固有天下者之要务哉！
    案明代宦官擅权，其富亦骇人听闻。今见于记载者，王振时，每朝觐官来见者，以百金为率，千金者始得醉饱而出。（《稗史类编》）是时贿赂初开，千金已为厚礼。然振籍没时，金银六十余库，玉盘百，珊瑚高六七尺者二十余株，（《明史 振传》）则其富已不訾矣。李广殁后，孝宗得其赂籍，文武大臣馈黄、白米各千百石，帝曰：“广食几何，乃受米如许？”左右曰：“隐语耳，黄者金，白者银也。”（《广传》）则视振已更甚。刘瑾时，天下三司官入觐，例索千金，甚至有四五千金者。（《蒋钦传》）科道出使归，例有重贿。给事中周龠勘事归，淮安知府赵俊许贷千金，既而不与，龠计无所出，至桃源自刎死。（《许天锡传》）偶一出使，即需重赂，其他可知也。稗史又记布政使须纳二万金，则更不止四五千金矣。瑾败后，籍没之数，据王鏊笔记，大玉带八十束，黄金二百五十万两，银五千万余两，他珍宝无算。计瑾窃柄不过六七年，而所积已如此。其后钱宁籍没时，黄金十余万两，白金三千箱，玉带二千五百束，（《宁传》）亦几及瑾之半。至魏忠贤窃柄，史虽不载其籍没之数，然其权胜于瑾，则其富更胜于瑾可知也。顾纳贿亦不必奄寺，凡势之所在，利即随之。如钱宁败后，江彬以武臣得幸，籍没时黄金七十柜，白金二千三百柜。（《彬传》）非宦官也。世宗时，宦官无擅权者，而严嵩为相二十年，《明史》所记籍没之数，黄金三万余两，白金二百万余两，他珍宝不可数计。此已属可骇，而稗史所载，严世蕃与其妻窖金于地，每百万为一窖，凡十数窖，曰不可不使老人见之。及嵩至，亦大骇，以多藏厚亡为虑。则史传所载，尚非实数。今案沈炼劾嵩，谓其揽御史之权，虽州县小吏亦以货取，索抚案之岁例，致有司递相承奉，而民财日削。杨继盛劾嵩疏谓，文武迁擢，不论可否，但问贿之多寡。将弁贿嵩，不得不削士卒；有司贿嵩，不得不掊克百姓。徐学诗劾嵩疏谓，都城有警，嵩密运财南还；大车数十乘，楼船十余艘。王宗茂劾嵩谓，文吏以赂而出其门，则必剥民之财。武将以赂而出其门，则必克军之饷。陛下帑藏不足支诸边一年之费，而嵩所积可支数年，与其开卖官爵之令，何如籍其家以纾患。周冕劾嵩谓，边臣失事，纳赇于嵩，无功可受赏，有罪可不诛。文武大臣之赠谥，迟速予夺，一视赂之厚薄。张劾嵩谓，文武将吏，率由贿进。户部发边饷，朝出度支之门，暮入奸嵩之府，输边者四，馈嵩者六。边镇使人伺嵩门下，未馈其父，先馈其子；未馈其子，先馈家人，家人严年已逾数十万。董传策劾嵩谓，边军岁饷数百万，半入嵩家。吏、兵二部持簿就嵩填注，文选郎万き，职方郎方祥，人称为文、武管家。嵩赀多，水陆舟车载还其乡，月无虚日。邹应龙劾嵩谓，嵩籍本袁州，乃广置良田美宅于南京、扬州，无虑数十所。合诸疏观之，可见嵩之纳贿，实自古权奸所未有。其后陈演罢相，以赀多不能行，国变后为闯贼所得。亦皆非宦官也。是可知贿随权集，权在宦官则贿亦在宦官，权在大臣则贿亦在大臣，此权门贿赂之往鉴也。
    ○魏阉生祠
    魏忠贤生祠之建，始于浙抚潘汝祯。汝祯因机户之请，建祠西湖，疏闻于朝，诏赐名普德，此天启六年六月事也。自是诸方效尤，遂遍天下。其年十月，孝陵卫指挥李之才建之南京。七年正月，宣大总督张朴、宣府巡抚秦士文、宣大巡按张素养建之宣府、大同。应天巡抚毛一鹭、巡按王珙建之虎邱。二月，蓟辽总督阎鸣泰、顺天巡抚刘诏、巡按倪文焕建之景忠山。宣大总督朴、大同巡抚王点、巡按养素又建之大同。三月，鸣泰与文焕、巡按御史梁梦环又建之西协密云丫髻山，又建之昌平、通州。太仆寺卿何宗圣建之房山。四月，鸣泰与巡抚袁崇焕又建之宁前。（鸣泰共建七所。）宣大总督朴、山西巡抚曹尔祯、巡按刘弘光又建之五台山。庶吉士李若琳建之蕃育署。工部郎中曾国祯建之卢沟桥。五月，通政司经历孙如洌、顺天府尹李春茂建之宣武门外。巡抚朱童蒙建之延绥。巡城御史黄宪卿、王大年、汪若极、张枢、智铤等建之顺天。户部主事张化愚建之崇文门。武清侯李诚铭建之药王庙。保定侯梁世勋建之五军营大教场。登莱巡抚李嵩、山东巡抚李精白建之蓬莱阁。宁海县督饷黄书、黄运泰、保定巡抚张凤翼、提督学政李蕃、顺天巡按文焕建之河间、天津。河南巡抚郭增光、巡按鲍奇谟建之开封。上林监丞张永祚建之良牧、嘉蔬、林衡三署。博平侯郭振明等建之都督府锦衣卫。六月，总漕尚书郭尚友建之淮安。是月，顺天巡按卢承钦，山东巡按黄宪卿，顺天巡按卓迈，七月，长芦巡盐龚萃肃，淮扬巡盐许其孝，应天巡按宋祯汉，陕西巡按庄谦，各建之所部。八月，总河李从心、总漕尚友、东抚精白、巡按宪卿、巡漕何可及又建之济宁。湖抚姚宗文、郧阳抚治梁应泽、湖广巡按温皋谟建之武昌、承天、均州。三边总督史永安、陕抚胡廷晏、巡按庄谦、袁鲸建之固原太白山。楚王华奎建之高观山。山西巡抚弁志夔、巡按李灿然、刘弘光建之河东。每一祠之费，多者数十万，少者数万，剥民财，侵公帑，伐树木无算。开封之建祠，毁民舍二千余间，创宫殿九楹，仪如帝者。参政周锵、祥符县季寓庸恣为之，巡抚俯首而已。锵与魏良卿善，祠成，熹宗已崩，犹致书良卿，为忠贤设渗金像。而都城数十里间，祠宇相望。有建之内城东街者，工部郎叶宪祖窃叹，忠贤闻之，立削其籍。上林一苑至建四祠。童蒙建祠延绥，用琉璃瓦。诏建祠蓟州，金像用冕旒。凡疏词一如颂圣，称以“尧天舜德，至圣至神”，而阁臣辄以骈语褒答。运泰迎忠贤像，五拜三稽首，率文武将吏列班阶下，拜如初。已又诣像前，祝称某事赖九千岁扶植，稽首谢，还就班，复稽首如初礼。运泰请以游击一人守祠，后建祠者必有官守。其孝等方建祠上梁，而熹宗哀诏至，既哭临，释服，易吉拜，监生陆万龄至，谓孔子作《春秋》，忠贤作《要典》；孔子诛少正卯，忠贤诛东林党人。宜建祠国学，与先圣并尊，并以忠贤父配启圣公祠。司业朱之俊辄为举行，最后巡抚杨邦宪建祠南昌，毁周、程、朱三贤祠益其地，鬻澹台灭明祠，曳其像碎之。比疏至，庄烈帝已即位，且阅且笑。后建祠者，比入逆案云。（《阎鸣泰传》）
    ○阉党
    崇祯时定逆案，凡附魏忠贤者，分五六等。首逆凌迟者二人，忠贤及客氏也。首逆同谋，决不待时者六人，崔呈秀、魏良卿、客氏子都督侯国兴、太监李文贞、李朝钦、刘若愚也。交结近侍，秋后处决者十九人，刘志选、梁梦环、倪文焕、田吉、刘诏、薛贞、吴夫、李夔龙、曹钦程、许志吉、孙如洌、陆万龄、李承祚、田尔耕、许显纯、崔应元、杨寰、孙云鹤、张体乾也。结交近侍，次等充军者十一人，魏广微、周应秋、阎鸣泰、霍维华、徐大化、潘汝祯、李鲁生、杨维垣、张讷、郭钦、李之才也。又次等论徒三年，赎为民者，大学士顾秉谦、冯铨、张瑞图、来宗道、尚书王绍徽、郭允宽、张我续、曹尔祯、孟绍虞、冯嘉会、李春晔、邵辅忠、吕纯如、徐兆魁、薛凤翔、孙杰、杨梦衮、李养德、刘廷元、曹思诚、南京尚书范济世、张朴、总督尚书黄运泰、郭尚友、李从心、巡抚尚书李精白等一百二十九人也。减等革职闲住者，大学士黄立极等四十四人。忠贤本族及内官党附者又五十余人。案既定，其党日夜谋翻，赖帝持之坚，不能动。福王时，阮大铖起用，其案始翻云。（《崔呈秀传》）福王时，杨维垣翻逆案，追赐恤典者，霍维华、刘廷元、吕纯如、杨所修、徐绍吉、徐景濂六人，赠、荫、祭、葬、谥俱全也。赠、荫、祭、葬不予谥者，徐大化、范济世二人。赠官祭葬者，徐扬先、刘廷宣、岳骏声三人。复官不赐恤者，王绍徽、徐兆魁、乔应甲三人。他若王德完、黄克缵、王永光、章光岳、徐鼎臣、徐卿伯、陆澄源，虽不入逆案，而为清议所抑者，亦赐恤有差。（《霍维华传》）
    ●卷三十六
    ○汪文言之狱
    歙人汪文言有智术，负侠气，入京输赀为监生，用计破齐、楚、浙三党。察东宫伴读王安贤，倾心结纳，与谈当世流品。光、熹之际，外廷依刘一景，而安居中，以次行诸善政，文言交关力为多。魏忠贤既杀安，府丞邵辅忠遂劾文言，革其监生。既出都，复逮下吏，得末减。益游公卿间，舆马常填溢户外。大学士叶向高用为内阁中书，韩广、赵南星、杨涟、左光斗、魏大中皆与往来。会给事中阮大铖与左光斗、魏大中有隙，遂与给事中章允儒定计，嘱同官傅魁劾文言，并劾大中通文言为奸利。魏忠贤大喜，立下文言诏狱。御史黄尊素语镇抚刘侨曰：“文言不足惜，不可使缙绅祸由此起。”侨是之。犹词无所连，文言廷杖褫职，牵及者获免。已而魏忠贤势益张，尽逐诸正人赵南星等，梁梦环遂再劾文言，下诏狱。镇抚许显纯自削牍以上，赵南星、杨涟、左光斗、魏大中、李若星、毛士龙、袁化中、缪昌期、邹维琏、夏之令、王之き、顾大章、周朝瑞、李三才、惠世扬等，无不牵引，而以涟、光斗、大中、化中、朝瑞、大章为受杨镐、熊廷弼贿。时显纯逼令文言牵引诸人，文言五毒备至，终不承。显纯乃手作文言供状，文言垂死大呼曰：“尔莫妄书，异时吾当与尔面质！”显纯遂即日毙之于狱。（《魏大中传》）
    时坐受赃者，大中三千金，周朝瑞万金，袁化中六千，顾大章四万，周起元悬坐十万，缪昌期三千，周顺昌三千，周宗建万三千，黄尊素二千八百，李应升三千，熊明遇千二百，而赵南星亦以汪文言狱词悬坐赃万五千，杨涟二万，左光斗二万。光斗等之被诬受贿也，初不肯承，而恐为酷刑所毙，冀下法司得少缓，遂俱自诬服。忠贤乃矫旨五日一比，不下法司，诸人始悔失计。（见各本传。）
    ○明末辽饷剿饷练饷
    嘉靖中，以俺答入寇，户部侍郎孙应奎已议加派，自北方诸府及广西贵州外，增银一百五十万。（《刘纫传》）万历末年，辽左用兵，又加赋五百二十万。（《杨嗣昌传》）崇祯二年，又以兵饷不足，兵部尚书梁廷栋请增天下田赋，于是户部尚书毕自严议于每亩加九厘之外，（此即万历中所加。）再增三厘。（《梁廷栋》、《毕自严传》）十年，杨嗣昌又请增二百八十万，旧额之粮每亩加六合，计石折银八钱。帝乃下诏：“不集兵无以平贼，不增赋无以饷兵，其累吾民一年。”当时谓之剿饷。剿饷期一年而止，十二年饷尽而贼未平，于是又从嗣昌及督饷侍郎张伯鲸议，剿饷外又增练饷七百三十万。先后共增千六百七十余万。（《嗣昌传》）十五年，蒋德景对帝曰：“既有旧饷五百余万，新饷九百余万，又增练饷七百三十万，臣部实难辞咎，今兵马仍未练，徒为民累耳。”（《德景传》）未几，遂罢练饷。（《德景传》）盖帝亦知民穷财尽，困于催科，益起而为盗贼，故罢之也。
    ○明末督抚之多
    明中叶以后，陕西已有三巡抚，陕西一也，延绥二也，甘肃三也。山西亦有二巡抚，山西一也，大同二也。直隶之宣化亦另设一抚。至崇祯十四年，山海关内外设二督，昌平、保定又设二督，于是千里之内有四督。又有宁远、永平、顺天、密云、天津、保定六巡抚，宁远、山海、中协、西协、昌平、通州、天津、保定八总兵，星罗棋布，无地不防。（见《范志完传》。）时事孔急，固势之不得不然也。
    ○明末巡抚多由边道擢用
    宣德中，于谦由御史超拜兵部右侍郎，巡抚河南、山西，此尚沿国初用人不拘资格之例。迨资格既定，则巡抚或用佥都御史，或由布政使升用。至末季兵事急，凡边道以才见者辄擢为巡抚。熊汝霖疏云，有司察处者，不得滥举边才。监司察处者，不得遽躐巡抚。曹于汴疏亦云，边道超擢，当于秩满时，阅实其绩，毋滥取建牙开府。熊开元疏亦云，四方督抚，率自监司。明日廷推，今日传单，吏部出诸袖中，诸臣唯唯而已。此三疏各见本传内，可见是时巡抚多由监司擢用也。今按洪承畴由督粮参政擢延绥巡抚，范志完由关内佥事擢山西巡抚，杨嗣昌由山海兵备擢永平巡抚，梁廷栋由口北道擢辽东巡抚，薛国用由辽海道擢辽东巡抚，邱民仰由宁前兵备擢辽东巡抚，宋一鹤由副使擢湖广巡抚，冯师孔由副使擢陕西巡抚，朱之冯由副使擢宣府巡抚，龙文光由参政擢四川巡抚，李化熙由兵备擢四川巡抚，邱祖德由副使擢保定巡抚，史可法由副使擢安庆巡抚。甚至余应桂由巡按擢湖广巡抚，高名衡由巡按擢河南巡抚，王汉由知县行取御史，即擢河南巡抚，杨绳武亦由御史擢顺天巡抚。迨嗣昌为兵部尚书，建四正六隅之策，奏巡抚不用命者立解其兵柄，以一监司代之，可见是时用巡抚之大概也。盖兵事孔亟，仓猝用人，固有难拘以资格者矣。
    ○明季辽左阵亡诸将之多
    《明史 罗一贯传》，自辽左军兴，总兵官阵亡者十四人。抚顺则张承荫，四路出师则杜松、刘纟延、王宣、赵梦麟，开原则马林，沈阳则贺世贤、尤世功，浑河则童仲揆、陈策，辽阳则杨宗业、梁仲善，西平则刘渠、祁秉忠。而副总兵以下战殁如一贯者，更不可数计云。然此尚是万历、天启间事也。崇祯中，遵化则赵率教，波罗湾则官维贤，永定门则满桂、孙祖寿，（皆崇祯二年）旅顺则黄龙，（六年事）皮岛则沈世魁、（七年事）金日观，（十年事）宁远则金国凤，（十二年事）松山则杨国柱、（十四年事）曹变蛟，（十五年事）宁远则李辅明，螺山则张登科，和应荐。（十六年事）其他副将以下，亦不可数计。且不特此也，如卢象升、洪承畴剿流贼最有功，而一遇大清兵，非死即被执。盖兴朝之运，所向如摧枯拉朽，彼亡国之帅，自必当之立碎。《明史》所谓天命有归，莫之为而为者矣。
    ○明末督抚诛戮之多
    《郑崇俭传》，崇祯中，凡诛总督七人，崇俭及袁崇焕、刘策、杨一鹏、熊文灿、范志完、赵光忭也。（崇祯二年，王元雅以大清兵入口，惧罪自尽；是年先诛万历中四路丧师之经略杨镐；五年，诛天启中广宁丧师之巡抚王化贞；九年，总督梁廷栋以失事惧诛，先服毒死，四人尚不在七人数内。）《颜继祖传》，崇祯中，巡抚被戮者十一人，蓟镇王应豸、山西耿如杞、宣府李养冲、登莱孙元化、大同张翼明、顺天陈祖苞、保定张其平、山东颜继祖、四川邵捷春、永平马成名、顺天潘永图，而河南李仙风被逮自缢不与焉。又崇祯十七年中，兵部尚书凡十四人，亦罕有善全者。二年，王洽下狱死。九年，张凤翼服毒死。十三年，杨嗣昌自缢死。十四年，陈新甲弃市。其余如王在晋削籍归，高第被劾去。其得致仕者，惟张鹤鸣、熊明遇、冯元飚等数人而已。时事周章，人材脆薄，刑章又颠覆，固国运使然矣。
    ○四正六隅
    韩雍征两广叛瑶，或请以番骑趋广东，而大军趋广西，分路扑灭。雍曰：“贼已蔓延数千里，而所至与战，是自敝也。不如直捣大藤峡，倾其巢穴，余自迎刃而解。”后果以此成功。及崇祯中，流贼充斥，杨嗣昌则建四正六隅之说，以陕西、河南、湖广、江北为四正，四巡抚分剿而专防；延绥、山西、山东、江南、江西、四川为六隅，六巡抚分防而协剿，是谓十面之网。而总督、总理二臣，随贼所向，专征讨。其后竟不能灭贼。或咎其备多力分，不如雍之扼要。不知瑶、僮虽四出流劫，而终恋巢穴，故雍专攻其腹心，即可制之。流贼则朝秦暮楚，本无定居，若不四围堵截，而听其东西奔突，官军从后追之，此适以自耗其力，而贼终不得灭。嗣昌之策，固未为失也。其先崇祯七年，陈奇瑜以贼在蜀中，亦先檄四巡抚会剿，陕西练国事驻商南，遏其西北；郧阳卢象升驻房、竹，遏其西；河南元默驻卢氏，遏其东北；湖广唐晖驻南漳，遏其东南；而己与象升入山剿之。崇祯九年，贼尽趋永宁、卢氏、内乡、淅川大山中，兵部尚书张凤翼亦请敕河南、郧阳、陕西三巡抚各扼防，毋使轶出；四川、湖广两巡抚移兵近界听援，而督理二臣以大军入山蹙之。是嗣昌之前已有此策，亦非创自嗣昌。盖必外有重兵以防其轶出，而内以重兵蹙之，庶可尽殄，此固时势之不得不然者也。自奇瑜及熊文灿两误于抚，而流寇遂不可制。然徒剿而不抚，则数十万匪徒亦岂能尽杀？是又当痛加歼戮，使畏死悔祸，而后以一赦散其胁从，归农者不复穷治，则党与自离，贼势孤而易灭矣。赦与抚不同，抚者抚其头目而不散其部伍，赦者赦其党与而不复属凶酋也。顾非先加痛剿，亦岂易言赦哉！
    ○明末僭号者多疏属
    明末自福王失国后，诸僭号者多系疏属。鲁王以海，则太祖子鲁王檀之裔孙也。崇祯末，转徙台州，张国维等奉之，监国于绍兴。后遁入海，泊舟山，又窜闽之金门，为郑成功所沉。唐王聿键，亦太祖子定王之裔孙也。崇祯末，以擅举兵勤王，废锢高墙。福王立，赦出。南都不守，苏观生、郑鸿逵奉之入闽监国，年号隆武，为我朝兵所执。其弟聿钅粤，复立于广州，年号绍武，亦为我朝兵所执。又唐王监国时，先有靖江王亨嘉自立于广西，则太祖从孙守谦（朱文正之子）之裔孙也，为巡抚瞿式耜所诛。又有朱容藩，自称楚世子、天下兵马副元帅，据夔州；（《吕大器传》）范文光、刘道贞等奉镇国将军朱平鼎为蜀王，（《樊一蘅传》）未几皆败没。统计此数人，于崇祯帝已极疏远，本不宜僭号而妄冀非分，宜其速败也。至永明王由榔，则神宗第七子桂王常瀛之子，与福王同为崇祯帝从兄弟，崇祯帝曾封为永明王。唐王被俘后，僭号永历，流转于广西、湖南、贵州、云南者十余年，后遁入缅甸。我朝兵入缅，缅人执以献，死于云南。
    ○流贼伪官号
    《明史 流贼传》，李自成既据襄阳，创官爵名号，有上相、左辅、右弼，六政府侍郎、郎中、从事等官。要地设防御使，府曰尹，州曰牧，县曰令，武官则有权将军、制将军、威武将军、果毅将军等名。及至陕西，称伪号，又设天佑殿大学士，六政府尚书，弘文馆、文谕院、谏议、直指使、从政、统会、尚契司、验马寺、书写房等官，复五等封爵。后破京师，又益改官制，六部曰六政府，司官曰从事，六科曰谏议，十三道曰直指使，翰林曰弘文馆，太仆曰验马寺，巡抚曰节度使，兵备曰防御使。今按《路振飞传》，有闯贼节度使吕弼周，防御使武愫，皆为振飞所擒。又《曾亨应传》，亨应先为御史张懋爵所劾，后亨应死难，而懋爵降贼为直指使。此伪官名号见于各列传者也。张献忠僭号武昌，亦设尚书、都督、巡抚、等官。既得成都，又设左、右丞相及六部、五军都督府。（亦见《流贼传》。）后孙可望据黔中，凡诸军悉曰行营，设护卫曰驾前官。（可望欲设六部等官，恐人议其僭，乃以范钅广、马兆义、任亻巽、万年策为吏、户、礼、兵尚书，并加以行营之号。后遂自设内阁六部等官，欲以文安之为东阁大学士，安之不肯。事见《安之传》。）李定国出师桂林，有西胜营张胜、铁骑右营郭有名、前军都督高存恩、铁骑前营王会、武安营陈国能、天威营高文贵、坐营靳统武、右统军都督王之邦、金吾营刘之谋、武英营廖鱼、骠骑营卜宁等。（见黄宗羲所著《永历纪年》。）郑成功之横海上也，分所部为七十二镇，有中军提督甘辉、左都督文兴、铁骑镇王起凤、冲锋镇柯朋、礼武镇陈凤、前冲镇黄梧、角宿镇康澄、援剿左镇施显之、理饷镇王恺。又有金武、木武、土武等镇，又设六官，分理庶事，举人潘赓昌为吏、户官，陈宝钥为礼官，世职张光启为兵官，浙人程应为刑官，举人冯澄世为工官，后以洪旭为兵官，郑泰为户官。其寇瓜州、镇江时，中提督甘辉外，又有左提督翁天佑、右提督马信、后提督万礼、总督水师黄安、前锋镇余新、正兵镇韩英、援剿左镇刘猷、援剿右镇姚国泰、援剿后镇黄昭、前冲锋镇蓝衍、右冲锋镇万禄、后劲镇杨正、右虎卫陈鹏、左虎卫林胜、监纪推官何平等。郑经时，尚有二十八镇，如征北将军吴淑、平北将军何、侍卫冯锡范、左武卫刘国轩、右武卫薛进思、左虎卫许耀、左都督赵得胜、宣毅前镇江胜、宣毅后镇陈谅、建威后镇朱友、援剿左镇金汉臣、楼船中镇萧琛、楼船左镇朱天贵、吏官洪磊、礼官柯平、兵官陈绳武等。（见野史《郑成功传》。）草窃奸宄，横行一时，负自雄，设官建职，适以自速其毙也。永明王奔安龙，孙可望使一知府给其粮，册开皇帝一名，皇后一口。李自成死，其兄子锦奉自成妻高氏降于唐王，犹称自成为先帝，高氏为太后。
    ○明从贼官六等定罪
    《解学龙传》，福王时，定从贼官罪，仿唐六等。其一等应磔者，吏部员外宋企郊、举人牛金星、平阳知府张嶙然、太仆少卿曹钦程、御史李振声、喻上猷、山西提学参议黎志升、陕西左布政使陆之祺、兵科给事高翔汉、潼关道佥事杨王休、翰林院检讨刘世芳，十一人也。二等应斩缓决者，刑科给事光时亨、河南提学巩育、庶吉士周钟、兵部主事方允昌，四人也。三等应绞拟赎者，翰林修撰兼给事中陈名夏、户科给事杨枝起、廖国遴、襄阳知府王承曾、天津兵备副使原毓宗、庶吉士何孕光、少詹事项煜，七人也。四等应戍拟赎者，主事王孙蕙、检讨梁兆阳、大理寺正钱位坤、总督侯恂、副使王秉鉴、御史陈羽白、裴希度、张懋爵、郎中刘大巩、员外郭万象、给事中申芝芳、金汝砺、举人吴达、修撰杨廷鉴及黄继祖，十五人也。五等应徒拟赎者，通政司参议宋学显、谕德方拱乾、主事缪沅、给事中吕兆龙、傅振铎、进士吴刚思、检讨方以智、傅鼎铨、庶吉士张家玉、沈元龙，十人也。六等应杖赎者，员外潘同春、吴泰来、主事张琦、行人王于曜、知县周寿明、进士徐家麟、向列星、李冈，八人也。其留北俟再定者，少詹事何瑞征、杨观光、少卿张若麒、副使方大猷、侍郎党崇雅、熊文举、太仆卿叶初春、给事中龚鼎孳、戴明说、孙承泽、刘昌、御史涂必泓、张鸣骏、司业薛所蕴、通政参议赵京仕、编修高尔俨、郎中卫周祚、黄纪、孙襄，十九人也。其另存再议者，给事中翁元益、郭充、庶吉士鲁桌、吴尔熏、（后同史可法同死扬州。）史可程、（即可法之弟，后居宜兴四十年而卒。）王自超、白孕谦、梁清标、杨栖鹗、张元琳、吕崇烈、李化麟、朱积、赵、刘廷琮、郎中侯佐、吴之琦、员外郎左懋泰、邹明魁、行人许作梅、进士胡显、太常博士龚懋熙、王之牧、王皋、梅鹗、姬琨、朱国寿、吴嵩孕，二十八人也。其已奉旨录用者，尚书张缙彦、给事中时敏、谕德卫允文、韩四维、御史苏京、知县黄国琦、施凤仪、郎中张振声、中书顾大成、姜荃林，十人也。有旨周钟等不当缓决，陈名夏等未蔽厥辜，侯恂、宋学显、吴刚思、方以智、潘同春拟罪未合，新榜进士尽污伪命，不当复玷班联，令再议。后又议周钟、光时亨等各加一等。时马阮专柄，杀钟、时亨，即传旨二等罪斩者谪充云南金齿军，三等者充广西边卫军，四等以下俱为民，永不叙用。然案内诸犯多漏网，一等者皆随贼西行，实未尝正法也。
    案福王时所定六等，盖就一时闻见，草率成案，其实尚多遗漏者。李自成入京时，阁臣魏藻德等率百官表贺，坐殿前俟命，为群贼所戏侮，事见《明史》列传，而六等中无之。他如大学士李建泰、尚书张忻、侍郎刘余、光禄卿李元鼎、庶吉士张端明以及御史傅景星为贼兵政府侍郎，陕西监军道陈之龙为贼宁夏节度使，御史柳寅东、张懋爵俱为贼直指使，此皆文臣之降贼者。锦衣卫左都督骆养性降贼，仍原官；宣化总兵姜襄、密云总兵唐通，皆降贼于居庸；荡寇将军白广恩降贼，封桃源伯；副将南一魁、董学礼降贼，为总兵，此武臣之降贼者。事见我朝《二臣传》，而六等中亦皆无之，可见所定之案之疏略也。就所定中一等者固随贼西去，二等中亦只周钟、光时亨二人正法，其他仍漏网。三等中如陈名夏入我朝，官至大学士兼吏部尚书。可见六等之案，固不过悬拟罪名，实未尝能行法。其留北俟再定者，入本朝转多有至大官，梁清标、党崇雅、卫周祚、高尔俨皆至大学士，刘昌、龚鼎孳皆至尚书，孙承泽至左都御史，薛所蕴、熊文举、叶初春皆至侍郎，戴明说、张若麒皆至京卿，方大猷至巡抚。诸人在福王时，既以传闻未确，得免丽名于六等之内，入本朝官位通显，又莫有记其曾污伪命者。皇上命词臣，以明臣之仕于我朝者，编作《二臣传》，其中有降贼者，据事直书，然后失节之处，昭然莫掩。此真彰瘅之大公，可以立万世之大闲矣。
    时苏州诸生檄讨其乡官从贼者，奸民和之，少詹事项煜、大理寺正钱位坤、通政司参议宋学显、员外汤有庆之家，皆被焚劫。常熟又焚给事中时敏家，毁其三代四棺。（《祁彪佳传》）
    ○明代先后流贼
    盗贼蜂起，至覆国家，汉则张角等，魏则葛荣等，隋则翟让等，正史皆未有专传。《唐书》则立《黄巢传》，而入于《逆臣》中，然巢初未为臣也。《明史》以李自成、张献忠另立《流贼传》，最为允当。然只传此二人，而永乐以后，伺间窃发者不备载，但附见于诸臣列传中。今特摘出，以便观览，其他土司之叛服不常，及苗、瑶之据巢穴为梗者不赘及。
    ○唐赛儿
    永乐十九年，蒲台林三妻唐赛儿作乱。自言得石函中宝书神剑，役鬼神，翦纸作人马，相战斗，徒众数千，袭据益都卸石寨。指挥高凤捕之，败殁，势遂炽。其党董彦升等攻下莒、即墨，围安邱。总兵官柳升率刘忠围赛儿，赛儿夜劫，官军惊溃，忠战死，赛儿逃去。攻安邱益急，知县张等死守不能下，合莒、即墨万余贼来攻。都指挥卫青备倭海上，闻之，率千骑驰至，大破贼。城中亦鼓噪出，杀贼二千，擒四千余，悉斩之，余贼奔散。时城中旦夕不支，青救稍迟，城必陷矣。赛儿竟不获。（青传）
    ○刘千斤
    成化中，荆襄贼刘千斤作乱。千斤名通，河南西华人，县门石狻猊重千斤，通只手举之，因以为号，时流民聚荆襄者，通以妖言煽之，谋作乱。石龙者，号石和尚，聚众剽掠，与通共起兵，伪称汉王，建元德胜。朝命尚书白圭提督军务，率朱永、喜信、鲍政等讨之。至南漳，败贼，乘胜逼其巢。通奔寿阳，又退保大市，官军又败之，斩其子聪。贼退据后岩，诸军四面攻之，遂擒通，及其众三千五百人，获子女万一千有奇。石龙与刘长子逸去，扰四川。圭分兵蹙之，刘长子缚龙以降，余寇悉平。（《白圭传》）
    ○李胡子
    圭既平刘通，荆襄间流民仍屯结。通党李胡子，名原，伪称平王，与小王洪、王彪等掠南漳、房县、内乡，流民附之至百万。总督项忠讨之，先遣人入山招谕流民，归者四十万，彪亦就擒。贼仍伏山砦出击。忠又遣李振等击之，擒李原、小王洪等，又招流民五十余万，安插著籍。（《项忠传》）
    ○叶宗留等
    正统中，庆元人叶宗留与丽水陈鉴胡聚众，盗福建宝丰县银矿，群盗自相杀，遂作乱。福建参议竺渊往捕，被执死，宗留僭称王。福建邓茂七亦聚众反，宗留、鉴胡附之，剽浙江、江西、福建境。参议耿定、佥事王晟及都督陈荣、刘真、吴刚等前后败没。遂昌贼苏牙、俞伯通又与相应。朝命张骥为浙江巡抚，讨之，骥遣官击斩牙等。而鉴胡方以忿争杀宗留，自称大王，国号太平，建元泰定，分掠浙东。未几，茂七死，鉴胡势孤，骥招之遂降。别贼苏记养等亦为官军所获。（《张骥传》）
    ○邓茂七
    福建沙县人邓茂七，为甲长，以气役属乡民。其俗佃人输租外例馈田主，茂七倡其党无馈，而要田主自往受粟。田主诉于县，县下巡检捕之，茂七杀弓兵数人。上官闻，遣官军三百人往捕，尽被杀，巡检亦死。茂七遂大掠，自称平王，设官属，聚党数万人，陷二十余州县，指挥范真、彭玺等先后被杀。会左布政使安南人宋新贪浊渔民，民益从乱。巡按汪澄檄浙江、江西会讨，寻以贼议降，檄止其兵，贼益炽。茂七围延平，朝命御史丁往招讨，都督刘聚、佥都张楷大军继其后。诱贼再攻延平，督众击败之，遂斩茂七。（《丁传》）
    ○李添保
    天顺中，麻城人李添保，以逋赋逃入苗中，伪称唐太宗后，聚众万余，僭称王，建元武烈，掠远近。总兵官李震大破之，添保逃入贵州，复诱群苗出掠，震擒之。（《震传》）
    ○黄萧养
    天顺末，广东贼黄萧养作乱，围广州。杨信民先官广东，有惠政，至是以巡抚至，使人持谕入贼营招之，萧养素服信民，克日请见。信民单车莅之，贼望见曰：“果杨公也。”争罗拜愿降，而信民寻即病卒。会朝命都督董兴来讨，萧养等惧，遂不降。兴调江西、两广兵，侍郎孟鉴赞理军务，兴用天文生冯轼随行。景泰元年春至广州，贼舟千余艘，势甚炽，而征兵吸丁集，诸将请济师，轼曰：“广州被围久矣，即以现兵往击，犹拉朽耳。”兴从之。进至大洲击贼，杀溺死者无算，余多就抚。萧养中流矢死，俘其父及党与皆伏诛。（《信民》及《兴传》）
    ○刘六刘七齐彦名赵疯子
    正德中，文安人刘六，名宠，其弟七，名宸，并骁悍。有司患盗，召宠宸及其党杨虎、齐彦名等捕盗，有功。刘瑾家人索贿不得，遂诬为盗，遣宁杲、柳尚捕之，宠等乃投大盗张茂家。茂与宦官张忠为邻，茂结之。时河间参将袁彪捕茂，茂窘，求救于忠，忠置酒招茂、彪宴，以茂嘱彪，彪遂不敢捕。宠等自首，寻复叛去，陷城杀将。朝命马中锡提督军务，与张伟等讨之，诸将懦，或反与贼结。参将桑玉遇贼村中，宠、宸窘，匿民家，而玉受赂，故缓之。有顷，齐彦名持大刀至，杀伤数十人，大呼入，宠、宸知救至，出杀数人，遂复炽。自畿辅犯山东、河南，下湖广，抵江西。又自南而北，直窥霸州。杨虎等由河北入山西，复至文安与宠等合。纵横数千里，所过如无人。中锡、伟不能御，乃下招降令，中锡肩舆入其营，宠请降，宸曰：“今奄臣柄国，马都堂能自主乎？”遂罢去，焚掠如故。朝议乃遣侍郎陆完出督师，调边将永、许泰等率边兵入剿，败贼于霸州，于信安、阜城。刘六、七乃南陷山东二十州县，杨虎又北残威县、新河。刘六等纵横沂、莒间，连陷宿迁、虹、永城等处。边兵追及至小黄河渡口，虎溺死。余贼奔河南，推刘惠为首，败总兵白玉军，杀指挥王保，势大炽。有陈翰者，奉惠为奉天征讨大元帅，赵燧副之，翰自为侍谋军国重务元帅府长史，与宁龙立东、西二厂治事。分其军为二十八营，以应二十八宿，营各置都督。赵燧者，文安诸生，号赵风子。挈家避贼，贼得之，欲淫其妻女。燧怒，手击杀数人，贼以其勇，遂奉之。燧戒毋淫掠，毋妄杀，移檄府县，官吏师儒毋走避，迎者安堵。由是横行中原，势出刘六等上，连陷鹿邑、上蔡、西平、遂平、舞阳、叶县，纵掠南顿、新蔡、商水、襄城。至钧州，以马文升家在，舍之去。攻泌阳，毁焦芳家，束草为芳像，斩之。副总兵冯祯、时源击败贼，贼奔入西平城。官军塞其门，焚死千余人，余贼溃而西。巡抚邓璋等朝崇王，宴饮三日，贼得招散亡，势复振，陷鄢陵、荥阳、水，围河南府三日。官军始集，贼觇官军饥疲，乃来犯，祯战死。此燧等之乱河南也。刘六、七及彦名则扰山东、畿辅，亦陷数十州县。官兵追及，贼辄驱良民在前，官兵所杀皆良民，故虽屡奏捷而贼势不衰。于是朝命又以彭泽提督军务，与仇钺办河南贼，其山东、畿辅贼则专委陆完。泽等至河南，燧等走汝州、宝丰、舞阳、固始、颍州、光山，钺追及之，贼大败。湖广军又破其别部贾勉儿于罗田。贼流六安、舒城，趋庐州、定远，屡败，而道遇杨虎余党数千人，又振，陷凤阳、泗、宿、睢宁。诸将连败之，追至应山，贼略尽。燧剃发逃至江夏，被执伏诛。惠走土地岭，为指挥王谨射中目，自缢死。勉儿亦获于项城。余党邢本恕、刘资、杨寡妇等皆就擒。而陆完之办山东贼也，贼入登莱海套，又北走，沿途啸聚益众，巡抚宁杲兵为所败。贼又南走湖广，夺舟至夏口，为满弼等追及，刘六与其子仲淮赴水死。刘七、齐彦名乘舟抵镇江，时河南贼已平，帝命鼓泽等会剿。贼犹乘潮上下，操江伯赵弘泽遇之，败绩。完至镇江，分舟师备江阴、福山港等处。贼惧，至通州，飓风大作，走保狼山。完等攻之，彦名中枪死，七中矢，亦赴水死，余贼尽平。（《陆完》、《彭泽》、《仇钺》、《马文升》、《冯祯》等传）
    ○江西盗
    正德中，流贼不独刘六七等也，江西亦有剧盗。抚州则王钰五、徐仰三、傅杰一、揭端三等，南昌则姚源贼汪澄二、王浩八、殷勇十、洪瑞七等，瑞州则华林贼罗光权、陈福一、等，赣州则大帽山贼何积钦等。朝命陈金总制军务讨之，金调广西土官岑鎏、岑猛土兵，与官兵合击贼于熟塘，于东岸禽仰三，馘钰五等。移师姚源，分命参政董朴等扼余干等县，防其逸出，亲统大军捣巢，勇十、瑞七等皆就诛。乘胜斩光权，华林贼尽平。又击大帽山贼，擒积钦。半年间，剿贼略尽。金置酒高会，余贼觇诸隘无守兵，乃赂土目，乘间逸出。时贼已绝爨三日，自分必死，至贵溪始得一饱，遂掠徽、衢间。金招降王浩八，伪降以缓师，而攻剽如故。（《陈金传》）东乡贼亦乞降于副使胡世宁，号新兵，亦剽掠，惧罪又叛。朝命以俞谏来代金。浩八据贵溪之裴源山，众又集，连营十余里。谏令世宁等分兵断其去路，贼凭山发矢石，官兵几不支。谏与副总兵李钅宏殊死战，贼乃走。追数十里，擒浩八，其党胡浩三既抚又叛。参政吴廷举往谕，为所执，居三月，尽得其要领，诱浩三杀其兄浩二，官兵乘乱攻之，遂擒浩三，以次平刘昌三等。而东乡贼王垂七、胡念二等又杀官吏，焚廨舍，谏又发兵擒之，乱乃定。（《俞谏》、《李钅宏》、《吴廷举》等传）
    ○四川盗
    是时流贼之在四川者，保宁有蓝廷瑞，称顺天王；鄢本恕称刮地王；其党廖惠称扫地王，众十万，置四十八总管，蔓延陕西、湖广之境。廷瑞、惠谋据保宁，本恕谋据汉中，取郧阳东下。巡抚林俊调罗、回兵及石柱土兵，至龙滩河，乘贼半渡击之，获惠，余贼奔陕。总制洪钟下令招抚，降者万余人。贼又掠蓬、剑二州，钟檄陕、豫、楚兵分道进，廷瑞走汉中，官兵围之。廷瑞遣人乞降于陕抚蓝章，章以贼本川人，遣官护之出境。贼既入川，乞降而多所要求，欲以营山县或临江市处其众。钟遣通判罗贤入其营，被杀。钟乃分兵为七垒守之，贼不得逸。廷瑞以所掠女子诈为己女，结婚于钟所调来之永顺土舍彭世麟，冀得间逃去。世麟密白钟，钟使以计图之。及期，廷瑞、本恕及其党二十八人咸来会，伏发，尽擒之。惟廖麻子得脱，偕其党曹甫掠营山、蓬州。钟又议抚，甫听命，廖麻子忿甫背己，袭杀之，并其众。转掠川东，自合州渡江陷州县。（《钟传》）甫党方四亡命思南，巡抚林俊发兵击走之。（《俊传》）朝命彭泽来代钟，泽偕总兵时源数败之，擒麻子于剑州。其党喻思俸窜巴、通间，泽又擒之。（泽传）时钟所调永顺土兵恣为暴，民间谣曰：“贼兵梳，官兵篦，土兵。”陈金所调广西土兵亦恣横，民间谣曰：“土贼犹可，土兵杀我。”
    ○曾一本
    嘉靖中，海寇曾一本，本蜒户，纠众横行闽、广间。俞大猷将赴广西，总督刘焘令大猷会闽师夹击。一本至闽，总兵李锡出海御之，与大猷遇贼柘林澳，三战皆捷。贼遁马耳澳，复战，广东总兵刘显及郭成率参将王诏，以师会次莱芜澳，分三哨进。一本驾大舟力战，诸将连破之，毁其舟，诏生擒一本及其妻子，斩首七百余，死水火者万计。一本之党梁本豪，亦蜒户。一本既诛，本豪窜海中，习水战，远通西洋，且结倭兵为助，杀千户、通判以去。总督陈瑞与参将黄应甲谋，分水军二：南驻老万山备倭，东驻虎门备蜒，别以两军备外海，两军扼要害。乃率水军进沈蜒舟二十，生擒本豪。余贼奔潭洲，聚舟二百，及倭舟十。诸将合追，先后俘斩千六百，沈其舟二百余，抚降者二千五百，海贼尽平。（《李锡》、《刘显传》）
    ○徐鸿儒
    天启二年，山东妖贼徐鸿儒反，连陷郓、钜野、邹、滕、峄，众至数万。巡抚赵彦任都司杨国栋、廖栋，檄所部练民兵守要地，起家居总兵杨肇基，使统兵往讨。而栋、国栋等攻邹兵溃，游击张榜战死。彦方视师兖州，遇贼，肇基至，急迎战，令栋、国栋夹击，大败之横河。贼精锐聚邹、滕中道，肇基令游兵缀贼邹城，而以大军击贼纪王城，大败贼，殪之峄山，遂围邹。国栋等亦先后收复郓、钜野、峄、滕诸县。乃筑长围攻邹，三月贼食尽，其党出降，遂擒鸿儒。（《杨肇基传》）
    ○刘香
    崇祯初，福建有红夷之患，海盗刘香乘之，连犯闽、广沿海邑。总督熊文灿议招抚，遣参政洪云蒸、副使康成祖、参将夏之本、张一杰等宣谕，俱被执。乃令降盗郑芝龙击香于田尾洋。香势蹙，令云蒸止兵，云蒸大呼，急击贼，勿顾我。遂遇害。香势穷，自焚溺死，承祖等脱归。（《文灿传》）
    ○明祖本纪
    《明史 太祖本纪》，大概多本之实录及御制《皇陵碑》、《世德碑》、《纪梦文》、《西征记》、《平西蜀文》、《周颠仙人传》，此外则《皇明祖训》、《皇朝本记》、《天潢玉牒》、《国朝礼贤录》及陆深之《平胡录》、《北平录》、《平汉录》、《平吴录》、《平蜀记》，黄标之《平夏记》，张ヨ之《云南机务抄黄》，高岱之《鸿猷录》，唐枢之《国琛集》，王世贞之《名卿绩记》、顾之《国宝新编》，徐祯卿之《翦胜野闻》，王文禄之《龙兴慈记）等书，无虑数十百种，类皆资其采掇。然使决择不精，如《南》、《北史》徒搜异闻，以炫人耳目，往往转至失实。《明史》则博揽群书，而必求确核。盖取之博而择之审，洵称良史。不参观于各家记述，不知修史者订正之苦心也。
    ○皇陵碑
    叙明祖侧微时，当以御制《皇陵碑》为据。盖明祖自述其少日流离艰苦之况，甚至裸葬父母，髡发沙门，乞食江淮，皆所不讳，则其事之确核可知也。《天潢玉牒》，明祖母陈太后在麦场，有一道士，修髯簪冠，红服象简，来坐，拨一白丸曰大丹，付太后吞之，已而有娠。据此则道士授丹乃实事也。《皇朝本纪》则云，太后夜梦黄冠来麦场中，取白药一丸，使吞之，觉语仁祖，（即明祖之父。）而口尚有香。是梦中事也。高岱《鸿猷录》亦云是梦，《明史本纪》从之。《玉牒》又谓明祖兄南阳王及子山阳王先死，贫无葬地，同里刘继祖以地与之。时仁祖先梦于彼处筑室，今葬长子，后果夫妻亦同葬此地，即凤阳陵云。是长子先葬，数年后父母随葬也。然《皇陵碑》云，皇考终于六十有四，皇妣五十有九而亡。孟兄先死，合家守丧，田主德不我顾，呼叱昂昂，忽伊兄之慷慨，惠此黄壤。则是父母兄相继死于旬日之内，故刘继祖悯其鞠凶，而舍地与之。且继祖弟方不许，若已葬兄有地，又何烦继祖之赠耶？又徐祯卿《翦胜野闻》，帝父母兄相继死，贫不能具棺，与仲兄谋草葬山中。途次绠断，仲返计，留帝视尸。忽风雨，天大晦，比明视之，则土裂尸陷已成坟，田伯刘大秀即与地而弃责焉。按《皇陵碑》云，殡无棺椁，蔽体恶裳，是草葬自是实事。至天葬之神异，事本不经，碑中并无一语，或其后因裸葬而附会为此说耶？（《玉牒》谓刘继祖，《野闻》谓刘大秀，名亦不同。）
    ○明祖以不嗜杀得天下
    明祖以布衣成帝业，其得力处，总在不嗜杀人一语。初遇李善长，即以汉高豁达大度，不嗜杀人为劝。及取和州，诸将颇不戢，范常规以得一城而使人肝脑涂地，何以成大事，即责诸将，搜军中所掠妇女，遣送其家。既渡江，将取太平，令李善长预书禁约榜文，入城即悬诸通衢，兵皆肃然，毋敢犯。故陶安谓明公神武不杀，天下不足平也。及将取镇江，先坐诸将以重罪，令善长再三求释，乃下令，庐舍不焚，民无酷掠，方许免罪。于是克城之日，民不知有兵。池州之役，徐达、常遇春败陈友谅兵，生获三千人，遇春欲尽诛之、徐达不可，乃以闻，而遇春已坑其兵过半，帝急命释之，由是命达尽护诸将。遇春围熊天瑞于赣州，固守不下，帝虑其多杀，先戒曰：“得地无民亦何益。”乃筑长围，半年始克之。于是诸将皆承顺风旨，咸以杀掠为戒。徐达围张士诚于平江，亦几一年，城将破，先约遇春曰：“兵入，我营其左，公营其右，禁杀掠。”故城破而民亦晏然。潘元明以杭州降于李文忠，文忠身宿谯楼，兵有借民釜者，立斩以徇。建宁守将达里麻、翟也先不花送降款于何文辉，主将胡美怒其不先诣己，欲屠其城。文辉曰：“兵至为百姓耳，何可以私意杀人。”美遂止。张彬攻靖江南关，为守城者所诟，怒欲屠其民，杨景谕之，亦止。邓愈之徇安福也，部下有掳掠者，判官潘枢入责之，愈急下令禁止，搜军中所得子女悉还之。徐达克元都，市不易肆，尤见威令之肃。盖是时群雄并起，惟事子女玉帛，荼毒生炅，独明祖以救世安天下为心，故仁声义闻，所至降附，省攻战之力大半。其后胡、蓝二党诛戮至四五万人，则天下已定，故得肆其雄猜。又平定滇、黔，杀苗、蛮亦不下六七万，则以番夷之性但知畏威，非此不足以惩创。盖明祖一人，圣贤、豪杰、盗贼之性，实兼而有之者也。
    ○明祖用法最严
    明祖亲见元末贪黩懈弛，生民受害，故其驭下常以严厉为主，虽不无矫枉过正，然以挽颓俗而立纪纲，固不可无此振作也。当其用兵之始，命禁酿酒，胡大海方攻越，其子首犯之，王恺请勿诛以安大海心。帝曰：“宁使大海叛我，不可使我法不行。”遂手刃之。赵仲中守安庆，陈友谅来攻，仲中弃城走，常遇春请原之，帝不许，曰：“法不行，无以惩后。”遂诛之。冯胜攻高邮，城中诈降，使康泰等先入，敌闭门尽杀之。帝召胜还，决大杖十，令步行至高邮。胜愧愤，竟攻克之。可见其威令之严，不可摇动。独邓愈守洪州，祝宗、康泰反，愈不及备，逃出抚州门，帝竟不杀，仍令往守。岂以事出不意而恕之耶？抑以其功大而不忍执法耶？
    ○明祖重儒
    明祖初不知书，而好亲近儒生，商略今古。徐达往取镇江，令访秦从龙，致愿见之意，即令侄文正、甥李文忠以币聘至应天，朝夕过从，以笔书漆简问答甚密。从龙又荐陈遇，遇不受官，而尊宠之逾于勋戚。后置江南行中书省，省中自李善长、陶安外，又有宋思颜、李梦庾、郭景祥、侯元善、杨元杲、阮弘道、孔克仁、王恺、栾凤、夏煜、毛骐、王濂、汪河等，皆燕见无时，敷陈治道。又聘刘基、宋濂、章溢、叶琛至，曰：“我为天下屈四先生。”下婺州后，又召吴沈、许元、叶瓒玉、胡翰、汪仲山、李公常、金信、徐孳、童冀、戴良、吴履、张起敬等，会食省中，日令三人进讲经史。其后定国家礼制，大祀用陶安，用詹同，时享用朱升，释奠耕籍用钱用壬，五祀用崔亮，朝会用刘基，祝祭用魏观，军礼用陶凯，一代典礼皆所裁定。寻以胡惟庸谋反，废丞相，又设四辅官，以王本、杜佑、龚、杜、赵民望、吴源等为之，隆以坐论之礼。谏院疑谳，四辅官得封驳，又有安然、李干、何显周等相继为之。帝尝谓听儒生议论，可以开发神智。盖帝本不知书，而睿哲性成，骤闻经书奥旨，但觉闻所未闻，而以施之实政，遂成百余年清晏之治。正德以前，犹其遗烈也。
    ○郭子兴之被执
    至正十二年二月，郭子兴、孙德崖等陷濠州。未几，有徐州盗魁彭大、赵均用为元兵所败，亦奔于濠。彭僭称鲁淮王，赵僭称永义王，部众恣横，子兴等反为所制。高岱《鸿猷录》云，彭、赵、一日执郭下狱，帝力为营救，彭、赵闻而释之。《天潢玉牒》亦云，彭、赵执郭于狱，明日彭帅释之。是执子兴者彭、赵共之也。然《皇朝本纪》则云，子兴奉彭而轻赵，德崖等恃赵威执子兴，囚于德崖家。帝以子兴次夫人往诉彭，彭曰：“孰敢若是！”呼左右点兵，帝亦披坚执锐，围孙宅，共掀椽揭瓦，见子兴钳足系项，令人负归，脱去钳锁，是赵执子兴而彭脱之也。其后帝总兵和阳，德崖求寄居，子兴至，其兵与德崖兵斗，子兴执德崖，德崖兵亦执帝，犹以此宿憾也。《明史 郭子兴传》不从《鸿猷录》而专用《皇朝本纪》，较为确核。
    ○刘继祖汪文
    《玉牒》又云，帝父母死，无食，时年十七，入皇觉寺为僧，邻人汪文助为之礼，事高彬为师。此即碑所云，汪氏老母，为余筹量，遣子相送，备礼馨香，空门礼佛，出入僧房。汪文盖即汪媪之子。《鸿猷录》亦谓，帝从汪媪议，托身皇觉寺，汪媪为少具仪物，师事僧高彬。郑晓《今言》云，凤阳皇陵有奉祀二人刘氏、汪氏。徐祯卿《翦胜野闻》云，帝念刘大秀施地之惠，封为义惠侯。又感汪媪之意，敕授世官，令卫皇陵。（《明吏）作刘继祖，又云，帝平淮安后至濠，赐故人汪文、刘英粟帛。）
    ○张士德之擒
    按陆深《平吴录》云，徐达攻常州，张士诚遣其弟士德来援。士德败走，遇坎坠马被擒。《皇朝本记》则云，徐达破张士诚兵于宜兴湖桥，擒其弟张九六。（即士德，今《明史 徐达传》则云，擒士德于常熟。）
    ○刘福通被杀
    陆深《平胡录》，至正十九年，刘福通以宋主韩林儿走安丰。二十三年，张士诚遣吕珍破其城，杀刘福通。而《平吴录》则云，帝率常遇春等救安丰，珍败走，福通奉韩林儿退居滁州。按二录皆陆深所著，而一则云福通被杀，一则云福通奉其主居滁，何舛错如此？高岱《鸿猷录》则云，珍攻安丰急，刘福通遣使求救于建康，上亲率诸将救之。至则珍已破安丰，杀福通。上遂以林儿还金陵云。按是时群雄多奉林儿龙凤年号，明祖亦用之，令下则云“皇帝圣旨，吴王令旨”，己居然天下共主矣。福通其宰相也，权位并在明祖之右。吕珍已为明兵所败，并获元将忻都，走左君弼，使福通不死，必仍奉林儿据大位，以号召天下，其肯退居于滁，寄人篱下耶？是珍之杀福通，自是实事。福通既死，明祖奉林儿居滁，则已在掌握中。不逾年，林儿死，遂改年为吴元年。《廖永忠传》并谓，永忠迎林儿还应天，至瓜步，覆其舟死，则《鸿猷录》所云奉林儿还金陵者亦误也。
    ○明祖之取江州
    《明史 赵德胜传》，至正癸卯，太祖西征陈友谅，破安庆水寨，乘风槊小孤山，距九江五里，友谅始知，仓皇遁去，是友谅不及战即往武昌也。《刘基传》亦云，明祖攻安庆，自旦及暮不下，基请径趋江州，遂悉军西上。友谅出不意，帅妻子奔武昌。亦见《国初礼贤录》。然御制《西征记》，抵皖城，寇舟不战，水陆固守。我师遂宵书弗停，次日午后，直抵浔阳，与彼交战，再冲再折，若此者三，彼负而我胜，友谅逃遁，遣将伏降。是明兵到时，友谅亦曾拒战，既败而逃，当以《西征记》为准。（按《明史 廖永忠传》，是时永忠从攻江州，州城临江，守备甚固。永忠度城高下，造桥于船尾，名曰天桥，以船乘风倒行，桥附于城，遂克之。是不惟交战，抑且攻城，使友谅不待战即仓皇遁去，又何用造桥于船尾方攻破城耶？）
    ○徐达纵元君之误
    陆深《玉堂漫笔》，徐达之蹙元顺帝于开平也，开一角使逸去。常遇春怒无大功，达曰：“是尝君天下，将裂地封之乎，抑遂甘心也。既皆不可，则纵之固便。”徐祯卿《翦胜野闻》亦谓，达追顺帝，忽传令班师，遇春大怒，驰归告达反。达料遇春归必有谮言，乃亦引军归，别白此事，谓若执以归，将焉用之云云。按洪武元年，达、遇春至通州，以八月庾午克元都，顺帝已于七月丙寅开建德门北走，固未有故纵之事。二年春，达方在陕西，戡定巩昌、临洮、庆阳等处。遇春以通州有元丞相也速来窥伺，乃与李文忠还师北平。既败元兵，遂追入开平，顺帝已北走沙漠。遇春归，亦卒于柳河途次。是开平之役，达未在行，遇春亦无归朝面奏之事。且达小心恭谨，当平江攻张士诚时，遣使请事，帝嘉其忠，而以“将在外，君不御”勉之。胡德济从征扩廓，违令致败，当斩，达以功臣胡大海之子，械送京。帝曰：“将军效卫青不斩苏建耳，继自今毋姑息。”是达之不敢自专可知。况灭国大事，敢故纵其君乎？《明史》谓上幸汴梁时，达密请于帝，谓元主若北走，将穷追之乎？帝曰：“元运衰矣，行自澌灭。出塞之后，慎固封守可也。”此事较为得实，然达并未追顺帝也。陆、徐著述颇可观，此事乃谬误如此，盖徒得之传闻，而未尝见实录也。
    ○新月诗
    黄溥《间中今古录》，明祖尝试诸子《新月诗》。懿文太子云：“虽然未到团夜，也有清光照九州。”成祖云：“谁将玉指甲，掏破青天痕。影落江湖里，蛟龙不敢吞。”郑晓《今言》则以影落江湖为建文君所作。盖世所传《从亡录》，建文窜迹西南，终免于祸难，似其诗忏也。
    ○通州粮运京二传所载不同
  </div>
  <div class="pagination">
   <a href="廿二史札记_page16.html">
    上一页
   </a>
   <span>
    ...
   </span>
   <a href="廿二史札记_page12.html">
    12
   </a>
   <a href="廿二史札记_page13.html">
    13
   </a>
   <a href="廿二史札记_page14.html">
    14
   </a>
   <a href="廿二史札记_page15.html">
    15
   </a>
   <a href="廿二史札记_page16.html">
    16
   </a>
   <span class="current-page">
    17
   </span>
   <a href="廿二史札记_page18.html">
    18
   </a>
   <a href="廿二史札记_page19.html">
    19
   </a>
   <a href="廿二史札记_page20.html">
    20
   </a>
   <a href="廿二史札记_page21.html">
    21
   </a>
   <a href="廿二史札记_page22.html">
    22
   </a>
   <span>
    ...
   </span>
   <a href="廿二史札记_page18.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
