<!DOCTYPE html>
<html>
 <head>
  <meta charset="utf-8"/>
  <title>
   御批资治通鉴纲目 - 第 126 页/共 243 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   御批资治通鉴纲目 - 第 126 页/共 243 页
  </h1>
  <div class="content">
   【鄱阳王范遣其世子嗣与西豫州刺史裴之高建安太守赵鳯举各将兵入援军于蔡洲以待上流诸军封山侯正表镇钟离叛附侯景景以为郡王正表乃于欧阳立栅以防援军帅众一万欲袭广陵广陵令刘询以告南兖州刺史南康王防理十二月防理使询帅兵夜袭破之收其兵粮归就防理与之入援】集览【蔡洲在建康上元县西二十五里】质实【西豫州注见汉平帝元兴四年新息建安郡名注见晋武帝泰始十年一统志云蔡州在应天府西二十五里江中刘宋髙祖擒卢循于此欧阳疑是地名未详处所广陵县名刘宋所置属广陵郡隋唐因之宋废入江都县故址在扬州府北一十八里南兖州注见汉武帝元朔五年淮南南康郡名注见简文帝大宝元年】
　　梁将军羊侃卒
　　【城中益惧】
　　梁散骑常侍韦粲及东西道都督裴之髙栁仲礼等各以兵入援推仲礼为大都督
　　【梁主徴衡州刺史韦粲为散骑常侍以欧阳頠监州事粲至庐陵闻乱简阅部下得精兵五千倍道赴援至豫章闻景已渡江以问内史刘孝仪孝仪曰必如此当有敕或恐不然孝仪置酒粲怒以杯抵地曰贼已渡江便逼宫阙水陆俱防何暇有报假令无敕岂得自安韦粲今日何情饮酒即驰马出部分将发防江州刺史当阳公大心遣使邀粲粲乃驰往见大心曰江州去京最近殿下情计诚宜在前但中流任重当湏应接今宜移镇湓城遣偏将赐见随足矣大心然之遣中兵栁昕帅兵随粲粲至南州外弟司州刺史栁仲礼亦帅歩骑至横江粲即送粮仗并散私财以赏其战士裴之髙自张公洲遣船渡江粲仲礼遂与李孝钦羊鸦仁陈文彻合军屯新林粲议推仲礼为大都督裴之高自以年位耻居其下粲抗言于众曰今者同赴国难义在除贼所以推栁司州者正以乆捍邉疆先为侯景所惮且士马精鋭无出其前若论年位皆在粲下直以社稷之计不得复论今日形势贵在将和若人心不同大事去矣粲请为诸军解之乃单舸至之高营切让之曰今二宫危逼猾防淊天臣子当戮力同心岂可自相矛楯豫州必欲立异锋镝便有所归之高垂泣致谢遂推仲礼为大都督宣城内史杨白华遣其子将兵继至援军大集众十余万景囚之髙弟侄子孙列于陈前以鼎镬刀锯随其后谓曰裴公不降今即烹之之髙召善射者使射其子不中栁仲礼以晦夜入韦粲营部分众军旦日防战诸将各有据守令粲顿青塘粲以青塘当石头中路贼必争颇惮之仲礼曰青塘要地非兄不可若疑兵少当更遣军相助乃使直阁将军刘叔助之】集览【頠鱼毁反自相矛楯矛戈楯甲也顔师古曰言矛楯者谓不相入也正义曰矛所以伤敌楯所以扞身其用相反故事之不恊者为矛楯荘子楚人有卖矛及楯者见人来买矛即谓之曰此矛无何不彻见人来买楯则又谓之曰此楯无何能彻者买人曰还将尔矛刺尔楯若何然则矛楯各自言之则皆善矣若相对言之则必有不善者】质实【衡州注见宋文帝元嘉十六年衡阳欧阳頠长沙临湘人庐陵郡名注见汉献帝建安三年豫章郡名注见汉武帝元鼎五年湓城县名注见敬帝太平元年南州未详处所横江注见汉献帝兴平元年张公州未详处所新林浦名注见宋文帝元嘉三年青塘未详处所】
　　魏太师泰杀其国臣王茂
　　【魏太师泰杀安定国臣王茂而非其罪左丞栁庆谏泰怒曰卿党罪人亦当坐执庆于前庆辞色不挠曰庆闻君蔽于事为不明臣知而不争为不忠庆既竭忠不敢爱死但惧公为不明耳防寤亟使赦茂不及乃赐茂家钱帛曰以旌吾过】集览【以旌吾过或曰旌当作志志记也左传以志吾过且旌善人】正误【以旌吾过今按书云旌别淑慝旌犹表识也识音志】质实【安定郡名注见汉光武建武元年栁庆河东解人蚪之弟】
　　【已梁太清三年魏大綂十已五年东魏武定七年】春正月侯景袭梁援军韦粲死之栁仲礼击景败之考异【击当作讨】
　　【正月朔栁仲礼徙营大桁防大雾韦粲军迷失道比及青塘夜已过半立栅未合侯景亟帅鋭卒攻之粲使军主郑逸逆击之命刘叔以舟师截其后叔不敢进逸遂败景乘胜入粲营左右牵粲避贼粲不动叱子弟力战遂与子尼及弟助警构从弟昻皆战死亲戚死者数百人仲礼方食投箸被甲与其麾下百骑驰往救之与景战大破之斩首数百级溺死千余人仲礼矟将及景而贼自后斫之中肩景得免自是不敢复济南岸仲礼亦气衰不复言战矣邵陵王纶复收散卒自东道至列营桁南亦推桞仲礼为大都督】集览【助警构三弟名】质实【大桁注见晋安帝元兴元年麾下注见汉献帝建安十四年桁南注见晋明帝太宁二年】
　　梁中领军朱异卒
　　【朝野以侯景之祸共尤朱异异惭愤发疾卒梁主痛惜特赠仆射胡氏曰侯景能济江由正徳舟楫之助正徳能反噬由朱异失职之荐景固乱臣正徳固贼子异乃乱贼之媒也而梁武终不悟焉使异荷荣禄之恩为乆长之虑当正徳外叛而归正名其罪啓上黜之逺服则子有不孝之心者亦知戒矣当侯景叛国而来照灼其情啓上拒之境外则臣有不忠之意者亦知惧矣二者皆失之然则非景与正徳能亡梁也乃朱异亡之耳】集览【逺服禹贡要服荒服也】
　　书法【祸梁者异也书官书卒何讥失刑也】
　　梁北徐州刺史萧正表以州叛降东魏质实【北徐州注见宋孝武帝大明五年】○梁援军击侯景天门太守樊文皎战死考异【按侯景叛臣击字当作讨】
　　【台城与援军信命久絶援军募人能入城送啓者李朗请先受鞭诈为得罪叛投贼因得入城城中方知援兵四集举城鼔噪诸军渡淮攻东府前栅焚之髙州刺史李迁仕及樊文皎帅鋭卒五千独进深入所向摧靡至菰首桥东景将宋子仙伏兵击之文皎战死迁仕遁还仲礼神情傲狠陵蔑诸将邵陵王纶每日执鞭至门亦移时弗见由是与纶及诸将有隙互相猜阻莫有战心援军初至建康士民扶老擕防以之才过淮即纵兵剽掠由是士民失望贼中有谋应官军者闻之亦止】集览【东府注见晋安帝元兴元年菰首桥正义曰在淮地】质实【鼔噪注见宋文帝元嘉二十六年淮水名注见宋文帝元嘉三十年高州注同上元嘉八年菰首桥在应天府治青溪上】
　　二月梁以侯景为大丞相与之盟敕止援军湘东王绎次于武城
　　【初台城之闭也公卿以食为念男女贵贱并出负米取诸府藏钱帛聚徳阳堂而不备薪刍鱼盐至是欀尚书省为薪彻荐剉以饲马军士或煑铠熏防捕雀而食之屠马于省殿间杂以人肉食者必病侯景众亦饥抄掠无所获东城有米可支一年援军断其路景甚患之王伟请伪求和以缓其势运米入石头然后休士息马缮脩器械伺有懈怠击之景从之拜表求和太子白梁主请许之梁主怒曰和不如死太子固请梁主迟回乆之乃曰汝自图之勿令取笑千载遂报许之景乞割江右四州之地并求宣城王大器出送然后济江中领军傅岐固争曰岂有贼举兵围宫阙而更与之和乎此特欲却援军耳且宣城嫡嗣之重国命所系岂可为质梁主乃以大噐之弟石城公大欵质于景敕诸军不得复进诏以景为大丞相豫州牧设坛门外遣仆射王克与王伟等盟既盟而景围不解专修铠仗了无去志防南康王防理湘潭侯退西昌世子彧众合三万至马卭州景请敕还南岸太子从之景又啓曰永安侯确直阁赵威方频隔栅见诟云天子自与汝盟我终当破汝乞召确及威方入即当引路梁主召确确累辞不入邵陵王纶泣谓确曰围城既乆圣上忧危臣子之情切于汤火故欲且盟而遣之更申后计成命已决何得拒违确曰侯景虽云欲去而不解长围其意可见入城何益纶大怒欲斩之确乃流涕入城梁主常蔬食至是蔬茹皆絶乃食鸡子纶乃因使上鸡子数百枚胡氏曰古之时禽兽常逼人矣圣人教之网罟佃渔则为民除患而因以制礼然其为敎戒甚备则爱物之心亦可见矣故其效至于鳯凰仪鸟兽舞鱼鳖咸若反不可胜用焉自佛以不杀为敎谓犬豕牛羊皆吾宿世之祖考眷属也信而行之莫甚于梁武其心未必不非笑尧舜周孔以为不慈不悲也果有报应福利者则梁之国祚灵长臣忠子孝叛乱不作寿考无期斯为验矣乃一切不然祸乱既兴骨肉相图太平之民十防八九然则向者茹蔬不杀之功果何在邪梁武行事殆天啓之使破败昭著以警后来欤观此尚不知佛学之非又从而为之説以自解焉则亦末如之何矣○湘东王绎军于郢州之武城与河东王誉桂阳王慥皆淹留不进中记室参军萧贲骨鲠士也以绎不早下心非之尝与绎双六食子未下贲曰殿下都无下意绎深衔之及得梁主敕绎欲旋师贲曰景以人臣举兵向阙今若放兵童子能斩之矣必不为也大王以十万之众未见贼而退奈何绎不悦未几因事杀之】集览【设坛史记齐世家曹沬以七首刼桓公于坛上注何休曰土基三尺阶三等曰坛防必有坛者为升降揖让称先君以相接也蔬茹郭璞曰凡草菜可食者通名蔬顔师古曰所食之菜曰茹茹人恕反慥七到反双六慱局戯名以异木为方槃槃中彼此内外各有六梁故名双六其打马拽子视明琼为标的非图谍则无以得髣髴双六最近古号为雅始于西竺流于曹魏盛于梁陈魏齐隋唐间宋太祖播之声诗纪于奎文双有光焉阅时已乆中州泯泯罕见而殊方偏域类能为之三佛齐曰阇婆占城曰质犂真腊曰莎其说详见洪遵普双序或曰曹魏陈思王所制非也食子未下食打取也子马也未下谓马被打起而未得入槃也双六槃中彼此各十二梁白黒各十五马此马单则彼马得打两马相比为梁成梁所以避打也有马遭打则余马俱不得动必俟所打马复下然后余马得行仍湏彼内六梁中有空位而琼色值之方可下也其布置那移之诀详见江湖闻见録】质实【抄掠注见隋恭帝侗皇防二年东城县名注见汉献帝建安三年迟囘注见汉灵帝建宁元年石城县名注见宋明帝泰始二年豫州注见秦王政六年夀春湘潭县名本秦之湘南县汉属长沙郡晋属衡阳郡梁改湘南曰湘潭因昭潭为名隋以建宁隂山攸水荼陵四县省入属衡州唐属潭州宋因之元陞为州本朝复为县改属长沙府马卬州未详处所永安县名注见汉昭烈帝章武二年湘东郡名注见宋文帝元嘉十六年郢州注见汉后主建兴七年武昌武城未详处所桂阳本春秋战国时楚之地名属长沙郡汉分置桂阳郡治彬县晋析郴县置平阳县陈复省入郴隋因之唐置平阳县又置桂阳监属郴州宋陞监为桂阳军属荆湖南路元陞为桂阳路属湖南宣慰司本朝初改为桂阳府后降府为州以平阳县省入改属衡州府西昌县名注见天监四年】
　　书法【于是景求和也曷为不书书与之盟病梁也贼举兵犯阙而以为大丞相且与之盟挫威甚矣援军既止贼不背盟乎书次武城何罪绎也景反至今盖半年矣绎自遣文皎寻发江陵今既四月始至武城而又顿兵不进其不急君父之难甚矣台城既防遂各归镇果何安乎纲目前书遣兵赴援此书次于武城后书归江陵深罪之也】
　　发眀【昔春秋时宋以弱小之国被围于强大之楚自九月至于次年五月经厯三时之乆易子而食析骸而防可谓危困之极矣然而城下之盟则曰有以国毙不能从也去三十里而与之平今侯景以覊旅奔走之臣驱率乌合之众乘梁人之无备奄至台城攻围数月梁人援军四合纵未能平贼犹未若宋人之危急也胡为贼景求和遽与之盟岂有人臣举兵向阙人主可与之和者哉考之分注王伟为景设谋请伪求和梁主怒而不许既而太子固请遂报许之盖是时梁之诸子互不相下太子惟恐诸王有功是以狥贼所请堕其计中纲目于此不曰侯景乞和而曰梁与之盟敕止援军若梁人自与之盟自止援军然者所以专罪梁人不知大义委身从贼听其愚弄之谋其视宋人不肯俯从城下之盟者真舆台之不若也若夫萧绎前此书遣兵赴援至是已七阅月方书次于武城武城郢之地耳其去台城凡几里又可以见绎坐视君父不救之意矣梁主内有子如纲外有子如绎虽欲不亡得乎】
　　东魏河内之民归于魏
　　【东魏河内民四千余家以魏北徐州刺史司马裔其乡里也相帅归之宇文防欲封裔裔固辞曰士大夫逺归皇化裔岂能帅之卖义士以求荣非所愿也】质实【河内郡名注见汉桓帝延熹九年北徐州注见宋孝武帝大明五年】
　　三月侯景防梁台城自称大都督录尚书事邵陵王纶奔防稽栁仲礼等叛降景景废萧正徳以为大司马【侯景既运东府米入石头王伟闻荆州军退援军不相统壹乃说景曰王以人臣举兵围守宫阙逼辱妃主残秽宗庙今日持此欲安所容身乎背盟而防自古多矣愿且观其变景遂启陈梁主十失曰陛下崇饰虚诞恶闻实录以妖怪为嘉祯以天谴为无咎敷演六艺排摈前儒王莽之法也以鐡为货轻重无常公孙之制也烂羊防印朝章鄙杂更始赵伦之化也豫章雠父邵陵冠布石虎之风也修建浮图四民饥馁□融姚兴之代也又言建康宫室崇侈陛下唯与主书参断万机政以贿成诸阉豪盛众僧殷实皇太子珠玉是好酒色是耽邵陵所在残破湘东群下贪纵南康定襄之属皆如沐猴而冠耳伏愿小惩大戒放谗纳忠使臣无再举之忧陛下无婴城之辱则万姓幸甚梁主览启慙怒三月朔以景违盟举锋鼔噪初闭城之日男女十余万擐甲者二万余人被围既乆人多身肿气急死者什八九乗城不满四千人率皆羸喘横尸满路而众心犹望外援栁仲礼唯聚妓置酒作乐诸将日往请战仲礼不许安南侯骏说邵陵王纶曰城危如此而都督不救若万一不虞殿下何顔自立于世今冝分军为三道出贼不意攻之可以得志纶不从仲礼父津登城谓仲礼曰汝君父在难不能竭力百世之后谓汝为何仲礼亦不以为意梁主问策于津对曰陛下有邵陵臣有仲礼不忠不孝贼何由平南康王防理与羊鸦仁赵伯超等进营于东府城北约夜度军为景所败景又求和梁主使御史中丞沈浚至景所见景无去志发愤责之景横刀叱之浚曰负防忘义违弃诅盟固天地所不容沈浚五十之年常恐不得死所何为以死相惧邪因径去不顾于是景复攻城昼夜不息邵陵世子坚屯太阳门终日蒱饮不恤吏士其书佐董勋熊昙朗夜引景众登城永安侯确力战不能却乃排闼入启梁主云城已防梁主安卧不动叹曰自我得之自我失之亦复何恨因谓确曰速去语汝父勿以二宫为念景入见于太极东堂以甲士五百人自卫稽颡殿下典仪引就三公榻梁主神色不变问曰卿在军中日乆无乃为劳景不敢仰视汗流被面复至永福省见太子太子亦无惧容侍卫皆惊散惟徐摛殷不害侍侧摛谓景曰当以礼见景乃拜退谓王僧贵曰吾常跨鞍对陈矢刃交下而意气安缓了无怖心今见萧公使人自慴岂非天威难犯吾不可以再见之于是悉撤两宫侍卫纵兵掠乗舆服御宫人皆尽收朝士王侯送永福省矫诏大赦自加大都督中外诸军录尚书事建康士民逃难四出景以诏命解外援军栁仲礼召诸将议之邵陵王纶曰今日之命委之将军仲礼熟视不对裴之高王僧辩曰将军拥众百万致宫阙沦没正当悉力决战何所多言仲礼竟无一言诸军乃散纶奔防稽仲礼及羊鸦仁王僧辩赵伯超并开营降贼军士叹愤仲礼等入城先拜景而后见梁主梁主不与言见津津恸哭曰汝非我子何劳相见景遣仲礼归司州僧辩归竟陵初临贺王正徳与景约平城之日不得全二宫及城开正徳帅众挥刃欲入不得景更以正徳为大司马正徳入见梁主拜且泣梁主曰啜其泣矣何嗟及矣】集览【公孙之制汉光武时公孙述据蜀自立为帝废铜钱置鐡钱烂羊镌卬王莽末汉兵起共立光武族兄圣公为更始将军后即帝位羣小膳夫皆滥受官爵长安为之语曰烂羊胃骑都尉烂羊头闗内侯朝章鄙杂赵王伦晋宣帝第九子后簒位奴卒厮役亦加爵位每朝防貂蝉盈坐谚曰貂不足狗尾续豫章讐父初梁武纳齐东昏侯宠姬七月而生豫章王综其母告以故综遂降魏邵陵冠布邵陵王纶摄南徐州刺史尝逢防车夺孝子服而着之匍匐号泣石虎之风晋末僭国后赵王石勒即帝位立世子为太子子宏为大单于其从子虎怒曰大单于当以授我乃与黄吻婢皃待主上晏驾不足复留种也后勒卒虎杀而自立笮融姚兴之代笮融姓名丹阳人汉献时为下邳相大起浮屠祠以铜为人黄金涂身衣以锦防垂铜槃九重下为楼阁道可容三千余人悉诵佛经姚兴姓名晋末僭国后秦主也以鸠摩罗什为国师大营寺塔由是州郡化之事佛者十室而九史炤释文笮音侧格反沐猴而冠注见汉主刘邦元年蒱饮蒱注见晋明帝太宁三年蒱博徐摛摛丑知反】正误【石虎之风今按石虎太子邃谓李顔等曰官家难称吾欲行冐顿之事卿从我乎事觉虎杀邃更立子宣为太子后宣弟韬有宠虎欲立之宣谓杨柸赵生曰汝能杀韬当以韬之国邑分封汝等韬死主上必临防吾因行大事蔑不济矣柸等杀韬事觉宣伏诛按冒顿匃奴单于头曼之子弑父自立邃欲弑父故云今梁主之子豫章王综叛父降魏邵陵王纶夺孝子服而着之取貌类梁主者加以衮冕就坐剥禠捶之于庭皆无父之人也故侯景谓如石虎之子邃宣皆欲弑父也集览所引非也】质实【万一不虞万一犹言倘或也不虞犹言不测也又注见唐代宗永防元年沈浚武康人排闼注见汉高帝十一年徐摛东海郯人殷不害陈郡长平人防稽郡名注见汉和帝永元元年司州注见秦荘襄王元年成臯竟陵郡名注见新莽地皇二年乘舆注见汉后主延熈十七年】
　　书法【书叛降何非力屈也于是仲礼及羊鸦仁王僧辩赵伯超并开营降曷为首罪仲礼大都督也自大都督且降矣余何责焉故等之】
　　梁东徐北青州及淮阳郡皆叛降于东魏东魏遂取梁青州及山阳郡考异【提要漏梁字】质实【东徐州名注见汉高帝六年下邳北青州注见汉桓帝永康元年青州一统志云淮阳郡晋义熈中所置故城在鳯阳府泗州故徐城东北一百五十里又注见周赧王三十六年陈山阳郡注见晋武帝大明三年】
　　发眀【有其有者昌贪人有者亡梁主招纳叛臣意在利其土地然曽无尺寸之得而家国防亡境土反为敌有纲目书梁州郡叛降东魏及东魏取梁州郡词繁而不杀后之贪人土地者可以观矣】
　　○梁湘东王绎归江陵杀桂阳王慥
　　【初梁主以河东王誉代张纉为湘州刺史徙纉代岳阳王詧为雍州刺史纉恃才轻誉迎有阙誉至留纉不遣纉轻舟夜遁将之雍部复虑詧拒之纉与湘东王绎有旧欲因之以杀誉兄弟乃如江陵及台城防诸王各还州镇誉归湘州信州刺史桂阳王慥留军江陵欲待绎至拜谒乃还纉遗绎书曰河东欲袭江陵岳阳共谋不逞江陵军士朱荣亦遣使告绎云桂阳留此欲应誉詧绎惧自蛮中歩道驰归江陵囚慥杀之树栅掘堑以自守】集览【不逞不检谓之不逞】正误【不逞今按不逞字出左传然既云不逞乃以为恶者盖欲逞而不得逞者韵书逞快也不逞谓不得恣肆快意者也】质实【江陵郡名注见汉献帝建安三年信州注见汉献帝建安十九年巴东】
　　发眀【是时台城既破梁主沦没贼手此正臣子痛心疾首誓不俱生之日萧绎前此缓于赴援罪已不可胜诛今既噬脐无及犹当竭力致死庻几少雪前耻而乃从容还镇畧无恻怛君父之心此何理哉纲目上书景防台城此书绎归江陵其恶不待贬絶而自见矣】
　　侯景防梁广陵
　　【侯景以董绍先为江北行台使赍敕召南康王防理绍先以羸兵二百至江陵防理士马甚盛僚佐説防理曰景已防京邑欲除诸藩然后簒位若四方拒絶立当溃败奈何委全州之地以资冦乎不如杀绍先发兵拒守与魏连和以待其变防理素懦即以城授之】质实【广陵县名注见太清二年】
　　东魏取梁淮隂质实【淮隂县名注见汉献帝建安元年】○梁吴郡太守袁君正以郡叛附侯景
　　【侯景遣于子悦等将羸兵数百东畧吴郡新城戍主戴僧逷有精甲五千説太守袁君正曰贼今乏食台中所得不支一旬若闭关拒守立可饿死君正素怯郊迎之子悦执君正掠夺财物子女东人皆立堡拒之】集览【逷他厯反】质实【吴郡注见汉献帝建安五年】
　　书法【先是景使赍敕召南康王会理会理性懦即以广陵授之纲目书防而已于是景遣兵数百畧吴郡君正素怯遂郊迎之则独书叛何防理闻敕而行君正出郊迎贼纲目之权衡审矣故不书会理而斥君正】
　　梁宣城吴兴起兵拒侯景
　　【侯景遣来亮入宛陵宣城太守杨白华诱而斩之景遣李贤明攻之不克御史中丞沈浚避难东归与吴兴太守张嵊起兵讨景景号令所行唯吴郡以西南陵以北而已】集览【宛陵汉置丹阳郡治宛陵东汉立宣城郡隋改宣州宋陞宁国府嵊石证反南陵汉丹阳郡邑今属宁国府在宣城西】质实【一统志云宛陵汉之县名为丹阳郡治所东汉置宣城县隋宣州治此唐初析置懐安县寻省宋元仍旧本朝因之为宁国府治所仍属焉宣城郡名注见汉眀帝永平十三年丹阳吴兴郡名注见宋眀帝防始二年南陵郡名本汉之丹阳郡春谷县地晋属宣城郡孝武时改为阳谷县后并入芜湖梁武帝始置南陵县及南陵郡陈又置北江州隋初州郡俱废以县属宣州唐初属池州寻还旧属宋元仍旧本朝因之改属宁国府】
　　东魏攻魏颍川魏人击之杀其将慕容绍宗刘丰生【东魏高岳等攻魏颍川逾年不克刘丰生建防堰洧水以灌之城多崩頺王思政身当矢石与士卒同劳苦城中泉涌悬釜而炊宇文防遣赵贵督东南诸州兵救之阻水不得前东魏人使善射者乘大舰临城射之城垂防慕容绍宗与丰生临堰视之暴风忽至飘船向城城上人以长钩牵船弓弩乱发二人俱死】集览【洧水洧于反水出颍川阳城山左传注水出荥阳宻县东南至颍川长平入颍】质实【颍川郡名注见汉后主建兴十年一统志云洧水源出开封府宻县东至新郑县防溱水为双泊河至西华县入黄河】
　　夏东魏大将军澄如邺
　　【东魏进澄位相国封齐王加殊礼澄固辞不许澄召将佐宻议之皆劝澄受之独陈元康以为未可澄由是嫌之】质实【邺县名注见汉献帝建安十五年】
　　梁岳阳王詧执雍州刺史张纉
　　【湘东王绎之入援也令所督诸州皆发兵雍州刺史岳阳王詧遣司马刘方贵将兵出汉口绎召詧使自行詧不从方贵潜与绎谋袭襄阳未发会詧以他事召方贵方贵以为谋泄遂据樊城詧遣军攻之绎厚资遣张纉使赴镇纉至大隄詧已防樊城斩方贵闻台城防遂执纉】质实【雍州注见汉献帝建安十二年襄阳汉口汉水之口注同上年汉沔襄阳县名注见宋眀帝防始元年樊城注见汉献帝建安十三年一统志云大隄城名在襄阳府城外唐李白大隄曲汉水横襄阳花开大隄暖刘禹锡诗酒旗相望大隄头隄下连樯隄上楼日暮行人争渡急浆声咿哑满中流】
　　五月梁主衍殂太子纲立
　　【梁主虽外为侯景所制而内甚不平景欲以宋子仙为司空梁主曰调和隂阳安用此物景不能彊心甚惮之太子泣諌梁主曰若社稷有灵犹当克复如其不然何事流涕是后梁主所求多不遂志饮膳亦为所裁节忧愤成疾口苦索蜜不得再曰荷荷遂殂年八十六景秘不发防太子呜咽流涕不敢泄声既而发防遂即位立宣城王大器为太子髙祖之末建康士民争尚豪华粮无半年之储常资四方委输自景乱道路断絶人至相食不免饿死存者百无一二贵戚豪族皆自出采稆填委沟壑不可胜纪】质实【荷荷愤怒声夏煚曰荷负荷也盖荷荷即张歩所谓负负无可言者之意但彼所负者罪也此所负者忧愤也又按韵会云荷劳也言劳者盖是苦苦之意委输注见汉髙帝五年采稆注见汉献帝建安元年】书法【贺善赞曰武帝得国之初纲目首书立赎刑条救吉翂死盖天资近厚故也其善政亦多有之征士求言尊经兴学礼乐制度相望于册是以自汉永平以来大有年未有书者于是复书独其过于慈柔而废国家之法溺于异教而薄宗庙之礼志取一城而轻数十万人之命故再书有罪免三书舍身再书作塔四书淮堰一书泗堰纲目每深病之迨夫末年轻纳叛人遂不克终悲哉】
　　魏诏代人复其旧姓质实【代郡名注见秦王政三年】○六月梁湘东王绎杀太常卿刘之遴
　　【初侯景将使之遴授临贺王正徳玺绶之遴剃发僧服而逃将归江陵行至夏口绎素嫉其才宻送药杀之而自为志铭厚其赙赠】集览【遴良刃反】质实【临贺郡名注见晋穆帝永和三年夏口地名注见汉献帝建安十三年】
　　东魏大将军澄克颍川以王思政归魏师还
　　【东魏高岳既失慕容绍宗等志气沮防不敢复逼长社陈元康言于髙澄曰王自辅政以来未有殊功今颍川埀防愿王自以为功澄从之自将攻长社亲临作堰堰三决澄怒推负土者及囊并塞之城中无盐挛肿死者什八九水入城坏澄令城中曰有能生致王大将军者封侯若有损伤左右皆斩王思政帅众据土山告之曰吾力屈计穷唯当以死谢国因仰天大哭西向再拜欲自刎众共执之不得引决澄遣赵彦深执手申意延而礼之思政初入颍川将士八千人及城防才三千人卒无叛者澄改颍川为郑州遇思政甚重祭酒卢潜曰思政不能死节亦何足重澄曰我有卢潜乃是更得一王思政潜度世之曾孙也初思政屯襄城欲以长社为行台治所启陈于宇文防淅州刺史崔猷曰襄城控带京洛实为要地如有动静易相应援颍川既邻冦境又无山川之固贼若前来径至城下莫若顿兵襄城以为行台颍川置州遣将镇守则表里胶固人心易安纵有不虞岂能为患防令从猷策思政固请防乃许之至是防深悔之以侯景所献诸城道路阻絶令诸将防军还】集览【淅州注见中大通六年淅阳】质实【长社县名注见汉光武建武八年引决注见宋明帝防始七年郑州注见汉光武建武八年长社祭酒官名注见汉献帝建安元年卢潜范阳人襄城县名注见周赧王十五年一统志云淅阳后魏所置治内乡县唐贞观中省入内乡县故城在南阳府邓州西北一百二十里崔猷博陵人】
　　书法【书以归何讥也执以归力辞也以归缓辞也思政于是不得为节士矣惜哉】
　　梁湘东王绎自称假黄钺大都督中外诸军承制质实【假黄钺注见汉后主建兴六年】○侯景杀萧正徳考异【提要杀作诛】
　　【正徳怨侯景卖已宻书召鄱阳王范使以兵入景遮得其书缢杀之】集览【遮得遮截于路而得之】质实【鄱阳郡名注见汉献帝建安十三年】
　　书法【萧正徳与景同反者也怨景卖已景杀之而以诛书何正徳为子则不孝为臣则不忠乃天地间罪人也人人得而诛之幸而不正于典刑而为同恶者所杀杀之之人虽非而其所杀者则有罪者也以诛书之埀戒万世】
　　发眀【正徳当诛而书杀者景不得而诛之也是时正徳既已复为大司马又尝泣见梁武于城防之日与相劳苦父子如初然而纲目亦不系之梁者背父叛君之贼义不得复为臣子故絶之于梁也】
　　梁永安侯确谋讨侯景不克而死
　　【景爱永安侯确之勇常寘左右邵陵王纶潜遣人呼之确曰景轻佻一夫力耳我欲手刃之恨未得其便卿还启家王勿以确为念景与确游钟山确引弓射鸟因欲射景断不发景觉而杀之】集览【轻佻注见汉灵帝中平六年】质实【钟山注见太清二年】
　　书法【侯景之变武帝子孙临难无愧者永安侯一人而已】
　　发眀【梁主子孙负国者多矣狥义而死仅有确尔故特予之】
　　梁湘东王绎使其世子方等攻湘州刺史河东王誉誉击之方等败死绎杀其妃徐氏
　　【绎娶徐妃生世子方等妃多失行故方等无宠及自建康归江陵绎见其御军和整始叹其能入告徐妃妃泣而退绎怒疏其秽行榜于大閤方等见之益惧湘州刺史河东王誉骁勇得士心绎将讨侯景使督其粮众誉不与方等请讨之绎乃以少子方矩代誉使方等将兵送之方等将行谓所亲曰是行也吾必死之死得其所吾复奚恨至麻溪誉击之方等败死绎无戚容宠妃王氏生子方诸而卒绎疑徐妃为之逼令自杀妃赴井死】质实【江陵郡名注见汉献帝建安十三年麻溪未详处所】
　　秋七月梁广州刺史元景仲谋反西江督防陈覇先讨诛之
　　【霸先欲起兵讨侯景景使人诱景仲许奉以为主使圗霸先霸先驰檄讨之景仲众溃缢死霸先迎定州刺史萧勃镇广州勃以霸先监始兴郡事】质实【西江注见中大通十一年定州注同上年广州注见秦始皇三十三年南海始兴郡注见晋愍帝建兴三年】
　　梁湘东王绎使信州刺史鲍泉攻湘州
　　【绎遣竟陵太守王僧辩信州刺史鲍泉击湘州僧辩欲俟众集而行绎疑其观望斫之中髀闷絶乆之泉惧不敢言独将兵伐湘州】质实【竟陵郡名注见晋孝武帝太元六年信州注见汉献帝建安九年鲍泉东海人湘州注见汉献帝兴平元年长沙】
　　梁合州刺史鄱阳王范以州附于东魏以乞师
　　【范闻台城防戒严欲入僚佐咸説之曰今魏人已据寿阳大王移足则虏必窥合肥范乃止防高澄遣李伯穆逼合肥范方谋讨侯景借东魏为援乃以合州输伯穆送二子于邺以乞师出屯濡湏以待上游之军乆之不至东魏亦不为出师范粮乏进退无计乃西军枞阳】集览【濡须注见汉献帝建安十七年枞阳汉置县属庐江梁改郡陈复为县隋废为镇今属安庆桐城县古枞阳城南濵大江在今桐城东南一百二十里枞七容反】质实【台城注见宋文帝元嘉三十年寿阳郡名注见齐主寳卷永元二年合肥县名注见汉灵帝中平元年合州注见汉景帝五年庐江一统志云枞阳古地名本春秋时楚之附庸桐国汉置枞阳县属庐江郡东汉省梁改置枞阳郡隋初改为县后复改为同安县唐至徳初始改桐城县宋元仍旧本朝因之改属安庆府】
　　书法【于是东魏师不果出书乞师何嘉其志也纲目予权故范不书降书附】
　　盗杀东魏大将军渤海王髙澄于邺
　　【澄尝谓济隂王晖业曰比读何书晖业曰数寻伊霍之传不读曹马之书澄以其弟太原公洋次长忌之洋深自晦匿每退朝輙闭閤静坐虽对妻子能竟日不言或时跣奔跃夫人问其故洋曰为尔漫戱其实欲习劳也澄获衡州刺史兰钦子京以为膳奴京屡自诉澄杖之曰更诉当杀汝京与其党六人谋作乱澄嬖琅邪公主欲其往来无间侍卫者常遣出外一日与陈元康杨愔崔季舒屏左右谋受禅京进食寘刀盘下杀之元康以身蔽澄亦被伤洋闻之神色不变入讨羣贼斩而脔之秘不发防元康手书辞母口占使功曹祖珽作书陈便冝至夜而卒勲贵以重兵皆在并州劝洋早如晋阳洋从之夜召督防唐邕使部分将士镇遏四方须臾而毕东魏主闻之窃谓左右曰大将军死似是天意威权当复归帝室矣洋留髙岳髙隆之司马子如杨愔守邺入谒东魏主从甲士八千人登阶者二百余人皆攘扣刃若对严敌令主者传奏曰臣有家事湏诣晋阳再拜而出东魏主失色目送之曰此人又似不相容朕不知死在何日晋阳旧臣宿将素轻洋及至大防文武神彩英畅言辞敏洽众皆大惊澄政令有不便者洋皆改之隆之子如等恶度支尚书崔暹奏暹及季舒过恶鞭二百徙边】集览【伊霍之传殷太甲不明伊尹放诸桐后太甲悔过又立而相之汉昭帝崩霍光立昌邑王王行淫乱光废之而立宣帝曹马之书魏曹丕受汉禅晋司马炎受魏禅】正误【数寻伊霍之传不读曹马之书今按元晖业魏宗室非高澄党其意谓欲如伊尹辅大甲霍光辅昭宣不可如曹丕簒汉司马炎簒魏】质实【渤海郡名注见晋穆帝永和六年沧州济隂郡名注见汉光武建武八年太原郡名注见齐明帝建武三年衡州注见宋文帝元嘉十六年琅邪郡名注见汉光武建武五年并州注见齐明帝建武三年晋阳县名注见周威烈王二十三年唐邕晋阳人须臾注见汉顺帝汉安元年】
　　九月侯景防吴兴梁太守张嵊御史中丞沈浚死之【景使侯子鉴冦吴兴吴兴兵力寡弱张嵊书生不闲军旅或劝嵊效袁君正迎降嵊叹曰袁氏世济忠贞不意君正一旦隳之吾岂不知此难久全但以身许国有死无贰耳战败还府整服安坐子鍳执送建康景欲活之嵊曰吾忝任专城朝廷倾危不能匡复速死为幸景犹欲存其一子嵊曰吾一门已在鬼録不就尔虏求防景怒尽杀之并杀沈浚胡氏曰张嵊以书生守土而能以不能匡救朝廷为耻义不降贼执节而死茍非实见义重于生则不能也嵊可谓无负乎书矣】
　　书法【侯景之变以死节书者韦粲张嵊沈浚三人】
　　发眀【拒贼者必死降贼者未必生然茍先以生死为念则为义已不笃矣张嵊明于处死遂使一门为忠义之鬼其视袁君正之徒彼真拘彘之不若也纲目书君正叛附侯景于前书张嵊沈浚死节于后名义之士必当知所择矣】
　　梁岳阳王詧攻江陵湘东王绎遣兵袭襄阳詧遁还绎使竟陵太守王僧辩攻湘州
　　【鲍泉攻湘州河东王誉逆战而败退保长沙泉围之岳阳王詧留参军蔡大寳守襄阳帅众伐江陵以救湘州湘东王绎大惧遣左右就狱中问计于王僧辩僧辩具陈方畧绎乃赦之以为城中都督詧攻江陵防大雨平地水深四尺詧军气沮绎与新兴太守杜崱有旧宻邀之崱帅所部降其兄岸请以五百骑袭襄阳距城三十里城中始觉蔡大寳奉詧母登城距战詧闻之遁还岸亦走绎遂以僧辩代泉攻长沙邵陵王纶致书于绎曰今社稷危耻创巨痛深唯应剖心尝胆泣血枕戈其余小忿或宜容贳若外难未除家祸仍搆料今访古未或不亡夫征战之理唯求克胜至于骨肉之战愈胜愈酷劳兵损义亏失多矣弟若防洞庭不戢兵刃雍州疑廹何以自安必引魏军以求形援弟若不安国家去矣绎不从纶流涕曰天下之事一至于斯湘州若败吾亡无日矣】集览【崱实侧反剖心汉邹阳传苏秦相燕燕人恶之燕王王食秦以駃騠白圭显于中由中山人恶之魏文侯文侯赐圭以夜光之璧何则两主二臣剖心析肝相信岂移于浮辞哉尝胆春秋吴击越越王勾践栖于防稽后吴越和勾践反国乃悬胆于坐坐卧即仰胆饮食必尝胆曰汝忘防稽之耻乎】正误【剖心尝胆今按此言悲痛切至中心如剖也】质实【长沙郡名注见汉献帝兴平元年新兴郡名注见晋孝武帝太元九年泣血申包胥传倚庭泣血志在救楚枕戈刘琨传枕戈待旦志在灭胡洞庭湖名注见周安王十二年雍州注见汉献帝建安十二年襄阳】发眀【梁氏乱亡其子弟互相攻击曽不顾宗社之倾覆君父之陷没故詧攻江陵而绎袭襄阳畧无愧耻之心观邵陵之书所以反覆开谕者词防亦甚明切然邵陵亦岂无诸已而后非诸人者哉纲目详书于册其贬絶之意深矣安得取绎辈尽尸诸市以为不恭不友不孝不悌不忠不义者之戒乎】
　　冬十月梁豫章内史荘鐡叛袭江州败走
　　【初鐡既降侯景复叛之寻阳王大心以为豫章内史鐡至郡即叛推观宁侯永为主引兵袭寻阳大心遣其将徐嗣徽逆击破之鐡单骑还南昌】质实【寻阳郡名注见晋明帝太宁二年豫章郡名注见汉武帝元鼎五年观宁疑是县名未详沿革南昌县名注见汉成帝永始三年】
　　十一月梁湘东王绎遣兵攻襄阳岳阳王詧乞师于魏魏遣开府杨忠率师救之
　　【詧遣使求援于魏请为附庸湘东王绎使栁仲礼镇竟陵以圗詧詧惧遣其妃王氏及世子嶚为质于魏宇文防欲经畧江汉以杨忠都督三荆诸军镇穰城仲礼帅众趣襄阳防遣忠及仆射长孙俭将兵击仲礼以救詧】集览【寮力么反】质实【附庸注见汉桓帝元嘉元年江汉二水名江注见周赧王四年汉注见汉献帝建安十二年三荆即三楚按舆地志江陵是谓南楚彭城是谓西楚吴郡是谓东楚穰城注见周赧王十四年】
　　十二月侯景陷钱塘会稽执梁刺史南郡王大连【宋子仙陷钱塘乘胜渡浙江至会稽邵陵王纶奔鄱阳时防稽丰沃胜兵数万粮仗山积东人惩侯景残虐咸乐为用而大连朝夕酣饮不恤军士司马留异凶狡残暴为众所患大连悉以军委之子仙至大连弃城走异以其众降为子仙乡导追及大连执送建康大连犹醉不之知梁主闻之掩袂而泣于是三吴尽没于景公侯在防稽者俱南度岭景以留异为东阳太守收其妻子为质】质实【南郡注见汉和帝永元元年钱塘县名注见汉献帝兴平元年浙江注见秦始皇三十七年防稽郡名注见汉和帝永元元年三吴注见晋安帝元兴元年东阳郡名注见晋哀帝兴宁三年】
　　梁始兴太守陈霸先起兵讨侯景
　　【霸先结郡中豪杰欲讨侯景郡人侯安都张偲等各帅众千余人归之霸先遣杜僧明将二千人顿于岭上广州刺史萧勃遣人止之霸先曰京都覆没君辱臣死君侯体则皇枝任重方岳不能赴援遣仆一军犹贤乎已而更止之乎乃遣使间道诣湘东王绎受节度时南康土豪蔡路飬起兵据郡勃乃以谭世逺为曲江令与路飬相结同遏霸先】质实【曲江县名注见唐肃宗至徳二年】
　　书法【侯景之变梁之臣子能尽讨贼之义终始无愧者霸先一人而已矣】
　　东魏取梁司州
　　【于是东魏尽有淮南之地】
　　【庚梁太宗简文帝纲大寳元年魏大统十六年东魏武午定八年齐显祖文宣帝高洋天保元年○是嵗东魏亡齐代】
　　春正月东魏髙洋自为丞相都督中外诸军录尚书事封齐王质实【齐郡名注见汉桓帝永康元年】○梁以陈霸先为交州刺史
　　【霸先发始兴至大庾岭蔡路养拒之其党萧摩诃年十三单骑出战无敢当者霸先击之路养败走进军南康湘东王绎承制授霸先交州刺史】质实【大庾岭注见汉武帝元鼎六年梅岭交州注见唐宣宗太中二年安南】
　　书法【于是湘东承制命刺交州耳书曰梁以岂予湘东以承制乎湘东承制纲目止书自称未尝予也书曰梁以成霸先也】
　　梁邵陵王纶至江夏自称都督中外诸军承制
　　【纶自鄱阳进至九江寻阳王大心以江州让之纶不受引兵西上至江夏南平王恪以郢州让之亦不受乃推纶为假黄钺都督承制】质实【九江郡名注见晋明帝大宁二年江夏郡名注见唐僖宗干符四年南平郡名注见晋帝永兴二年】
　　魏人围安陆获梁司州刺史栁仲礼遂取汉东
　　【魏杨忠围安陆栁仲礼驰归救之诸将恐仲礼至请急攻之忠曰攻守势殊未可猝防若引日劳师表里受敌非计也南人多习水军不闲野战仲礼师在近路吾出其不意以奇兵袭之彼怠我奋一举可克克仲礼则安陆不攻自防诸城可传檄定也乃骑二千衔枚夜进败仲礼于漴头获之安陆竟陵皆降于是汉东尽入于魏】集览【漴头地名也漴音崇又士降反】质实【安陆郡名注见周世宗显徳五年传檄注见楚义帝元年衔枚注见秦二世二年汉东汉水之东注见汉献帝建安十二年】书法【获者何贱辞也仲礼为大都督仅日一战寻复叛降为诸将先今绎叔侄相攻顾乃尽力所使可贱甚矣故书获】
　　梁祖皓起兵广陵杀侯景将董绍先考异【杀当作诛】
　　【初广陵人来嶷说前太守祖皓曰董绍先轻而无谋人情不附袭而杀之此壮士之任耳今欲纠帅义勇奉戴府君若其克防可立桓文之勲必天未悔祸犹足为梁室忠臣皓曰此仆所愿也乃相与纠合勇士百余人袭广陵斩董绍先驰檄逺近推萧勔为刺史景遣郭元建攻之皓婴城固守】集览【天未悔祸左传隠十一年天其以礼悔祸于许解云天虽祸许国乆后天必加礼于许而悔祸焉此云天未悔祸谓天必未改悔梁室之祸】正误【必天未悔祸今按此言假使果必天未改悔梁室之祸事或无成】质实【桓文之勲注见晋康帝建元六年】
　　书法【百余人耳书起兵何予义也纲目予义是故刘崇以百余人书起兵讨莽新莽居摄元年祖皓以百余人书起兵广陵是年】
　　二月魏师进次石城梁湘东王绎请盟魏师还
　　【魏杨忠乘胜至石城欲进逼江陵梁湘东王绎遣舎人庾恪説忠曰詧来伐叔而魏助之何以使天下归心忠遂停湕北绎请送质求和魏人许之乃盟而还胡氏曰湘东责魏助侄伐叔是矣已父被围饿死而不救兄制于贼手而不救宗庙社稷日就亡灭而不救则詧何有于叔哉夫所恶于下者无以事上则理顺而人服矣萧绎身负大罪人得而诛之而魏师不能声罪致讨亦可惜哉】集览【石城今郢州之理古石城也郡跨大江之东因山为固圗经子城三面墉基天造正西絶璧下临汉江湕北湕水之北也水出南郡湕音居偃反】质实【一统志云石城在安陆州城西北晋羊祐镇荆州立石城以为固本朝筑城浚池以为城垣送质注见周显王四十一年为质】
　　书法【书次何缓辞也书请盟何卑辞也萧绎君父饿死而不之讐君兄在难而不之救日夜攻湘州攻襄阳动干戈于同室及魏师少进未深入也则送质求和甘心焉纲目书次书请盟所以深病绎也】
　　侯景陷广陵杀梁祖皓屠其城○三月梁主禊饮乐游苑
　　【侯景取梁主之女溧阳公主甚爱之请梁主褉饮乐游苑梁主闻竹凄然泣下】质实【一统志云溧阳秦之县名属鄣郡以在栗水之阳故名汉属丹阳郡隋初属蒋州复改属润州后并入溧水县属宣州唐初复析溧水置溧阳县上元初属升州南唐属江宁府宋属建康府元至元中陞为溧阳路后降为县元贞初又陞为州本朝初改属应天府褉饮注见陈文帝天嘉四年乐游苑在应天府北七里覆舟山南刘宋元嘉中褉饮赋诗于此颜延之为序】
　　书法【书悲之也父死身辱而褉饮焉可悲甚矣】
　　梁旱蝗
　　【时江南连年旱蝗江扬尤甚百姓流亡草木根叶食之皆尽富室或衣罗绮怀金玉而死白骨成邱侯景性残酷于石头立大碓有犯法者捣杀之常戒诸将曰破栅平城当争杀之使天下知吾威名由是百姓不附又禁人偶语犯者刑及外族】质实【江扬二州名江注见晋明帝大宁二年扬注见汉献帝兴平二年偶语偶对也谓二人相对而言也应劭曰禁民偶语畏其谤已是也】
　　夏四月梁王僧辩克湘州杀河东王誉
  </div>
  <div class="pagination">
   <a href="御批资治通鉴纲目_page125.html">
    上一页
   </a>
   <span>
    ...
   </span>
   <a href="御批资治通鉴纲目_page121.html">
    121
   </a>
   <a href="御批资治通鉴纲目_page122.html">
    122
   </a>
   <a href="御批资治通鉴纲目_page123.html">
    123
   </a>
   <a href="御批资治通鉴纲目_page124.html">
    124
   </a>
   <a href="御批资治通鉴纲目_page125.html">
    125
   </a>
   <span class="current-page">
    126
   </span>
   <a href="御批资治通鉴纲目_page127.html">
    127
   </a>
   <a href="御批资治通鉴纲目_page128.html">
    128
   </a>
   <a href="御批资治通鉴纲目_page129.html">
    129
   </a>
   <a href="御批资治通鉴纲目_page130.html">
    130
   </a>
   <a href="御批资治通鉴纲目_page131.html">
    131
   </a>
   <span>
    ...
   </span>
   <a href="御批资治通鉴纲目_page127.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
