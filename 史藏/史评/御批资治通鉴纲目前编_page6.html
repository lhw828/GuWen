<!DOCTYPE html>
<html>
<head>
    <meta charset="UTF-8">
    <title>御批资治通鉴纲目前编 - 第 6 页/共 45 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御批资治通鉴纲目前编 - 第 6 页/共 45 页</h1>
    <div class="content">　　二岁征黄夷
　　七岁于夷来賔畎夷来賔
　　竹书曰后相即位二年征黄夷七年于夷来賔○东汉书曰昔夏后氏太康失国四夷背叛及后相即位乃征畎夷七年然后来賔
　　八岁寒浞杀羿
　　晋魏庄子曰昔有夏之方衰也后羿自鉏迁于穷石【鉏在今澶州卫南县穷石不知所在】因夏民以代夏政恃其射也不修民事而滛于原兽弃武罗伯因熊髠尨圉【四子皆羿之臣】而用寒浞寒浞伯明氏之防子弟也【寒国北海平寿县东有寒亭在今潍州】伯明后寒弃之夷羿收之【夷氏】信而使之以爲已相浞行媚于内【杜注曰内宫人愚谓羿所以爲家众所杀而浞所以因羿室者其原如此】而施赂于外愚弄其民而虞羿于田树之诈慝以取其国家外内咸服羿犹不悛将归自田家众杀而烹之以食其子其子不忍食死于穷门【杀之于国门愚按羿入据夏仍号有穷故其国门亦谓穷门】浞因羿室【就其妃妾】生浇及豷恃其防慝诈僞而不德于民【浇论语作奡】○周虞人之箴曰芒芒禹迹画爲九州经啓九道民有寝庙兽有茂草各有攸处德用不扰在帝夷羿冐于原兽亡其国恤而思其麀牡武不可重用不恢于夏家兽臣司原敢告仆夫【注曰羿虽有夏家而不能恢大之愚谓虞箴如此是犹惜羿之不能尽取夏也且从其僭而称之曰帝虞人自以其官献箴故止爲田猎而发可尔读者不可以词害意然君子之言不当如是也】○逄防学射于羿尽羿之道思天下惟羿爲愈已于是杀羿孟子曰是亦羿有罪焉【朱子曰夷羿簒贼蒙乃逆俦其事无足论者孟子特以其取友而言尔】○天问曰浞娶纯狐妻爰谋何羿之射革而交吞揆之【此行媚于内杀羿因室之事也射革犹云贯革吞灭揆谋也集注曰言羿之射艺勇力而其众乃交进而吞谋之乎】○离骚曰啓九辩与九歌兮夏康娱以自纵不顾难而图后兮五子用失乎家衖羿淫游以佚畋兮又好射夫封狐固乱流其尠终兮浞又贪夫厥家【集注曰妇谓之家言羿因夏衰乱代之爲政娱乐田猎不恤民事信任寒浞使爲国相羿畋将归浞使家众逄蒙射而杀之贪取其家以爲已妻羿以乱得政身即灭亡故曰乱流鲜终也】
　　【履祥按羿之亡也孟子述其取友之一端左氏述其乱亡之始末而骚之言爲尽骚之言曰羿淫游以佚畋兮又好射夫封狐固乱流其尠终兮浞又贪夫厥家夫羿簒夏者逆乱之流理固尠终矣况又有游田之荒防慝之蔽乎然则其前后本末俱足以戒矣】
　　二十有八岁寒浞使其子浇弑王于帝丘后缗归于有仍靡奔有鬲氏【经世以靡奔系此年足以正左氏之误帝丘今开德府濮阳县颛帝始居此地是名帝邱后相因之鬲在今德州平原】
　　魏庄子曰浞因羿室生浇及豷恃其防慝诈僞而不德于民使浇用师灭斟灌斟鄩【二国夏同姓诸侯后相所依】处浇于过处豷于戈○伍员曰昔有过浇杀斟灌以伐斟鄩灭夏后相后缗方娠逃出自窦【后缗相妃娠懐身也】归于有仍生少康焉【按子王子封数相即位之年世卦得暌终以弑陨至此世卦得归妹是以后缗归有仍少康在外氏者三十余年】○汲郡古文曰相居斟灌【汉书集注云今东郡灌是也明帝以封周后改曰卫皇甫谧曰灌卫也愚按帝邱卫地斟灌亦卫地相居帝邱与斟灌相近而依之非居斟灌也】癸卯少康元岁相后缗生少康于有仍【自此以后皇极经世缺四十年不书而皇王大纪即以少康生之年爲元岁盖少康既生则夏统不絶今从之】甲子二十有二岁少康自有仍奔虞
　　伍员曰少康爲仍牧正惎浇能戒之【惎毒也戒备也】浇使椒求之【椒浇臣】逃奔有虞爲之庖正以除其害【虞舜后诸侯也庖正掌膳馐之官頼以得除已害愚按爲仍牧正爲之庖正皆少康爲之以避祸非二国敢以是官之也虞即今应天府虞城县】虞思于是妻之以二姚【思有虞君也】而邑诸纶【纶虞邑今应天虞城县有纶城】有田一成有众一旅【方十里爲成五百人爲旅】能布其德而兆其谋以收夏众抚其官职【愚按夏众者即帝邱二斟之遗民靡收二国之烬亦其助也官职者夏之士大夫播迁者若遗臣靡之类是也】
　　【或曰古今言治者莫盛于唐虞三代然考之三代自禹传啓已有大战之变继而太康失冀相帝弑陨絶四十年而少康始中兴季杼之后鲜有可纪商有天下一传而太甲几坠沃丁以后比九世乱河患荡覆转徙不常西畧不知狄人内侵古公避狄高宗中兴又几何世纣遂乱亡周自文武成康以后昭王即有南征之祸穆王尤甚幸没祗宫夷衰厉暴宣王中兴而非全治幽王又大乱平王东迁而天下无宁世矣然则语治者必曰三代何也履祥应之曰三代所以盛以其圣王代作其道化礼制有以渐磨人心维持风俗如是其乆与后世不同尔不谓其暴君乱主之咸无也夫以汉视三代光武明章视禹啓文武成康可谓碔砆之与美玉光武汉法旧防尚未尽复其纪纲天下之具可谓疎矣然以其起自诸生侧席幽乂而明帝兴学崇教临雍拜老故其风声兴起二百年间虽庸君继作宦戚专政而政乱于上俗清于下其民安于耕桑其士大夫厉于名节其故家遗族闲于礼法其奸雄之人惧于名义东汉犹然况三代之世圣人代作有井田以业民生有封建以定民主有道德以正民心有礼制以齐民行有诗乐以陶民风有教化以渐民俗制定而不可以卒摇化深而不可以卒变虽复有太康等此不善继之君然所谓政乱于上俗清于下者当必十百倍于东汉矣故三代之乱犹日之有云隂霾而不害其爲昼后世之治犹夜之有月星火燧而不救其为夜此古今之分也】
　　壬午四十岁靡自有鬲氏收二斟之众灭寒浞立少康王灭浇于过使季杼灭豷于戈复禹之绩
　　魏庄子曰靡【靡臯陶之后路史作伯靡】自有鬲氏收二国之烬以灭浞而立少康少康灭浇于过后杼【杼少康子也】灭豷于戈有穷由是遂亡【浞因羿室不改有穷之号】伍员曰使女艾谍浇【女艾太康臣谍候也】使季杼诱豷遂灭过戈复禹之绩祀夏配天不失旧物○论语南宫适问于孔子曰羿善射奡荡舟俱不得其死【子何子句】然禹稷躬稼而有天下夫子不答南宫适出子曰君子哉若人尚德哉若人○离骚曰浇身被服强圉兮纵欲而不忍日康娱而自忘兮厥首用夫顚陨【集注曰强圉多力也言浞取羿妻而生浇强梁多力纵放其欲不能自忍也康安也自上而下曰顚陨坠也言浇既灭杀夏后相安居无忧日作淫乐忘其过恶卒爲相子少康所诛】○大纪论曰人杀其父子必欲死人辱其君臣必欲报忍死谋报能以天道爲定命不观敌势而改图则庻几焉茍顾其私内觊大利外畏大难虽有良心日销月铄其不忘君父者几希矣少康靡鬲眞人臣子哉志在讨贼行吾义而已非图富贵者也故受困厄而不渝濵死亡而不怠兢兢业业经营四十年然后克殄元凶祀夏配天不失旧物呜呼此眞可谓中兴者矣故唐虞世南论歴代中兴之主以少康爲冠噫前王之所爲后王之师也可不鉴哉○广汉张氏曰邵康节经世以寒浞灭相系于壬寅是岁或癸邜少康生而克复旧物乃在癸未凡四十有一年方少康在襁褓而夏之臣靡固有灭浞而立之之心经营许乆乃遂其志若靡者可谓忠之盛者矣方寒浞在上浇豷纵横之时少康独有田一成众一旅其势可谓堙微而卒用以兴其间图回谋虑必大有曲折惜不复传于后犹幸有左氏传所载耳要之靡与有鬲氏有仍氏皆佐少康以有爲者也若使少康之君臣此数十年中不忍而欲速则身且不保而况国乎惟其潜也若深渊之靓故其发也如春阳之振动惟其时者也
　　方夷来賔
　　竹书纪年曰少康即位方夷来賔○东汉书曰夏后氏太康失德夷人始畔自少康已后世服王化遂賔于王门献其乐舞
　　六十有一岁王崩子季杼践位
　　少子无余封于越
　　吴越春秋曰禹以下六世而得帝少康少康恐禹墓之絶祀乃封其庻子于越号曰无余随陵陆而耕种逐禽鹿而给食不设宫室之饰从民所居居于秦余春秋祠禹墓于防稽
　　甲辰后杼元岁
　　五岁征东海伐三寿【竹书纪年曰夏伯杼子之东征获九尾狐路史同】十有七岁王崩子槐践位
　　国语曰杼能帅禹者也夏后氏报焉【韦昭注曰能兴夏道】
　　【履祥按自古人主非天资絶异或亲歴艰难而能成中兴之功者鲜矣少康生长艰危备尝险阻卒成再造之功信爲中兴之主后杼之生遭家不竞与其先王共歴艰险方其用师于戈计其年龄弱冠而已英毅之气盖可想见洎其即位又能帅禹而行卒爲夏家有德之宗夫以禹之明德懋功典则备具使得中主循而守之可以坐享安靖况以英毅之资帅循其道禹何逺之有惜乎年世堙逺书史失传后之学者不得尽闻行事之详爲可憾矣】
　　辛酉后槐元岁
　　三岁东九夷来御
　　甲子四岁
　　二十有六岁王崩子芒践位
　　丁亥后芒元岁以圭賔于河【路史注曰见纪年】乃东
　　狩于海
　　十有八岁王崩子泄践位
　　乙巳后泄元岁
　　命东夷命西羌
　　竹书纪年曰后泄命畎夷白夷赤夷夷风夷阳夷【后泄在位十六岁而竹书命六夷在二十一岁未详】○路史曰六夷来御于是始加爵命○东汉书西羌传曰太康失国四夷背叛及相即位乃征畎夷七年然后来賔至于泄始加爵命由是服从桀之乱畎夷入居邠岐之间
　　十有六岁王崩子不降践位
　　辛酉后不降元岁
　　甲子四岁
　　六岁伐九苑
　　五十有九岁王崩弟扄立
　　庚申后扄元岁
　　甲子五岁
　　二十有一岁王崩子厪践位
　　辛巳后厪元岁
　　二十有一岁王崩不降之子孔甲立【路史作帝甲谓爲孔甲者非】
　　壬寅后孔甲元岁
　　三岁
　　陶氏古今録曰夏孔甲八年九月岁次甲辰采牛首山鐡以铸劒【据经世纪年甲辰孔甲即位之三岁也今陶景曰八年岂考于古铭字书难辨误以爲八年与】○蔡史曰昔有飂叔安【飂古国也叔安其君名】有裔子曰董父【孙之后爲裔】实甚好龙能求其耆欲以饮食之龙多归之乃扰畜龙以服事帝舜帝赐之姓曰董氏曰豢龙封诸鬷川鬷夷氏其后也故帝舜氏世有畜龙及有夏孔甲扰于有帝帝赐之乗龙河汉各二各有雌雄孔甲不能食而未获豢龙氏有陶唐氏既衰其后有刘累学扰龙于豢龙氏以事孔甲能饮食之【今滑州有豢龙氏井即刘累畜龙之所】夏后嘉之赐氏曰御龙以更豕韦之后龙一雌死潜醢以食夏后夏后飨之既而使求之惧而迁于鲁县范氏其后也【杜元凯曰今鲁阳也按汝州鲁山县有豢龙城】魏献子曰今何故无之对曰夫物物有其官官修其方【方法术也】朝夕思之一日失职则死及之失官不食官宿其业其物乃至【水官修则龙至】若泯弃之物乃坻伏郁湮不育故有五行之官是谓五官实列受氏姓封爲上公祀爲贵神社稷五祀是尊是奉木正曰勾芒火正曰祝融金正曰蓐收水正曰防土正曰后土龙水物也水官弃矣故龙不生得
　　甲子二十有三岁
　　戊辰二十有七岁商主癸生子履
　　帝王世纪曰主癸之妃扶都见白气贯月意感而生汤
　　三十有一岁王崩子臯践位
　　卫彪徯曰孔甲乱夏四世而陨【韦昭曰乱禹法也孔甲至桀四世而亡】大纪曰王好事鬼神肆行淫乱作破斧之歌是爲东音诸侯化之夏政始衰
　　【履祥按传称夏后孔甲扰于有帝古今所传亦谓孔甲有盘盂之戒而国语世纪谓爲淫乱之君异乎所闻矣或曰孔甲人名非夏后孔甲】
　　祝氏经世解曰孔甲当星之甲一十二世之终自当有灾况其卦爲兑但夏之文献不足无以证之
　　癸酉后臯元岁
　　十有一岁王崩子发践位
　　蹇叔曰崤有二陵焉其南陵夏后臯之墓也
　　甲申后发元岁诸夷賔于王门
　　竹书纪年曰后发即位元年诸夷賔于王门诸夷入舞
　　十有九岁王崩子癸践位【是爲桀】
　　癸卯后癸元岁
　　甲子二十有二岁公刘迁于【大纪附少康甲子之纪今附于此年甲子纪之内】
　　路史曰稷生斄蠒【一作治蠒即邰字】斄蠒生叔均叔均爲田祖公刘之去后稷已十余世矣○史记曰舜封后稷于邰别姓姬氏后稷之兴在陶唐虞夏之际皆有令德○国语曰昔我先王世后稷以服事虞夏及夏之衰也弃稷弗务我先王不窋用失其官而自窜于戎翟之间【程防之曰庆州东南三里有不窋城】不敢怠业时序其德纂修其绪修其训典朝夕恪勤守以惇笃奉以忠信奕世载德不忝前人○集传曰谯周按国语云世后稷以服事虞夏言世稷官是失其世数也若以不窋亲弃之子至文王千余岁惟十五代实不合事情【按史记契至汤四百余年而十四世稷至文王千余年而十五世自夏歴商凡四十五世而稷至文王止十五世焉欧阳氏容斋洪氏路史罗氏已辩其非今不悉録】○史记曰不窋卒子鞠立鞠卒子公刘立【路史同又曰鞠生有文在手曰鞠】○大雅曰笃公刘匪居匪康廼场廼疆廼积廼仓廼裹糇粮于槖于囊思辑用光弓矢斯张干戈戚扬爰方啓行【集传曰旧説召康公以成王将涖政当戒以民事故咏公刘之事以告之曰厚哉公刘之于民也其在西戎不敢宁居治其田畴实其仓廪既富且强于是裹其糇粮思以辑和其民人而光显其国家然后以其弓矢斧钺之备爰方啓行而迁都于豳焉盖亦不出其封内也】笃公刘于胥斯原既庻既繁既顺廼宣而无永叹陟则在巘复降在原何以舟之维玉及瑶鞸琫容刀【集传曰言公刘至豳欲相土以居而帯此剑佩以上下于山原也东莱吕氏曰以如是之佩服而亲如是之劳苦斯其所以爲厚于民也欤】笃公刘逝彼百泉瞻彼溥原廼陟南冈乃觏于京京师之野于时处处于时庐旅于时言言于时语语【集传曰京髙邱也师众也董氏曰所谓京师者盖起于此其后世因以所都爲京师也此章言营度邑居也自下则徃百泉而望广原自上则陟南冈而观于京于是爲之居室于是庐其賔旅于是言其所言于是语其所语无不于斯焉】笃公刘于京斯依跄跄济济俾筵俾几既登乃依乃造其曹执豕于牢酌之用匏食之饮之君之宗之【集传曰此章言宫室既成而落之既以饮食劳其羣臣而又爲之君爲之宗焉吕氏曰既飨燕而定经制以整属其民上则皆统于君下则各统于宗盖古者建国立宗其事相须楚执戎蛮子而致邑立宗以诱其遗民即其事也】笃公刘既溥既长既景廼冈相其隂阳观其流泉其军三单度其隰原彻田爲粮度其夕阳居允荒【集传曰彻通也一井之田九百亩八家皆私百亩同飬公田耕则通力而作收则计亩而分也周之彻法自此始其后周公盖因而修之耳此言辨土宜以授所徙之民定其军赋与其税法又度山西之田以广之而豳人之居于此益大矣】笃公刘于斯馆渉渭爲乱取厉取鍜止基廼理爰众爰有夹其皇涧遡其过涧止旅廼宻芮鞫之即【集传曰此章又总叙其始终言其始来未定居渉渭取材而成宫室既止基于此矣乃疆理其田野则日益繁庻富足其居有夹涧者有遡涧者其止居之众日以益宻乃复即芮鞫而居之而豳地日以广矣】○汉书娄敬传曰周之先自后稷尧封之邰积德累善十余世公刘避桀居○程泰之雍録曰公刘自庆州徙都于邠邠州新平县即其地也匈奴传曰夏道衰公刘失其稷官变于西戎邑于顔师古曰今州是也开元十三年槩改古文以爲今文又特诏书爲邠○诗曰七月流火【火大火心星也尧典仲夏火中月令则季夏昬心中季冬晓心中故周家有火中寒暑乃退之説谓季夏火昬中暑极而退季冬火晓中寒极而退也豳公之时上距尧未逺岁差未多故七月之昬则亦见火之西下矣】九月授衣一之日觱发二之日栗烈无衣无褐何以卒岁【一之日谓斗建子一阳之月也不数月而言日以见此月之日一阳始生即开来岁发生之始矣集传曰周之先公已用此纪候故周有天下遂以爲一代之正朔也】三之日于耜四之日举趾同我妇子馌彼南亩田畯至喜【集传曰此章前节言衣之始后节言食之始二章至五章终前节之意六章至八章终后节之意】七月流火九月授衣春日载阳有鸣仓庚女执懿筐遵彼微行爰求柔桑春日迟迟采蘩祁祁女心伤悲殆及公子同归【集传曰是时公子犹娶于国中而贵家大族连姻公室者亦无不力于蚕桑之务故其许嫁之女预以将及公子同归而逺其父母爲悲也其风俗之厚而上下之情交相忠爱如此】七月流火八月萑苇蚕月条桑取彼斧斨以伐逺扬猗彼女桑七月鸣鵙八月载绩载载黄我朱孔阳爲公子裳【八月于萑苇既成之时即收蓄爲来岁治蚕曲薄之具也集传曰劳于其事而不自爱以奉其上盖至诚惨怛之意上以是施下以是报之也】四月秀葽五月鸣蜩八月其获十月陨萚一之日于貉取彼狐狸爲公子裘二之日其同载纉武功言私其豵献豜于公【尔雅豕一岁爲豵三岁爲豜私其小者而献其大者亦爱上之心也】五月斯螽动股六月莎鸡振羽七月在野八月在宇九月在戸十月蟋蟀入我牀下穹窒熏防塞向墐戸嗟我妇子曰爲改岁入此室处【吕氏曰十月而曰改岁三正之统于民俗尚矣周特举而迭用之耳集传曰此见老者之爱也】六月食郁及薁七月亨葵及菽八月剥枣十月获稻爲此春酒以介眉寿七月食八月断壶九月叔苴采荼薪樗食我农夫【集传曰自此至卒章皆言农圃饮食祭祀燕乐以终首章后节之意而此章果酒嘉蔬以供老疾奉賔祭瓠苴荼以爲常食少长之义丰俭之节也】九月筑场圃十月纳禾稼黍稷重穋禾麻菽麦嗟我农夫我稼既同上入执宫功昼尔于茅宵尔索绹亟其乘屋其始播百谷【吕氏曰此章终始农事以极忧勤艰难之意】二之日凿冰冲冲三之日纳于凌隂四之日其蚤献羔祭韭九月肃霜十月涤场朋酒斯飨曰杀羔羊跻彼公堂称彼兕觥万寿无疆【张子曰此章见民忠爱其君之意既勤趋其藏冰之役又相戒速毕场功杀羊以献于公举酒而祝其寿也○王氏曰仰观星日霜露之变俯察昆虫草木之化以知天时以授民事女服事乎内男服事乎外上以诚爱下下以忠利上父父子子夫夫妇妇养老而慈防食力而助弱其祭祀也时其燕飨也节此七月之义也】○史记曰公刘虽在戎狄之间复修后稷之业务耕种行地宜自漆沮渡渭取材用行者有资居者有畜积民頼其庆百姓怀之多徙而保归焉周道之兴自此故诗人歌乐思其德也
　　【履祥按公刘之迁也史谓周道之兴自此则国语所谓十五王而文始平之者自公刘数之尔不然则以有德之宗数之犹殷言贤圣之君六七汉言七制之主也大纪以世表计之系之少康甲子之纪而附以笃公刘之雅今以汉书计之系之夏桀甲子之纪而并附七月之诗焉读笃公刘之雅可想见公刘度地建国和辑人民之防焉读七月之诗可想见民因天力本孝慈忠爱之俗焉汉儒旧序以笃公刘爲召康公之所献以豳七月爲周公之所陈意者之遗诗与召公献之以备燕享之乐使成王知立国勤劳之故周公陈之以爲蒙工之诵使成王知故国衣食之原故笃公刘列于雅而七月自爲风盖自三圣相授其礼乐声教之盛渐被四海后稷于此有邰家室子孙皆有令德其后虽当夏道衰微一再转徙而修其训典弈世载德加以公刘之贤生聚再繁邦家再盛故国人叙其建立之防道其风土歌謡之美吹之管籥和以土鼔周人世守之以爲其先公之乐至有天下而亦专官掌之周官籥章之职掌土鼔籥是也土鼔苇籥皆尧之遗音也而籥则公刘之遗音也籥所歌之诗则诗雅颂也诗七月之诗也豳颂虽不知其的爲何诗而笃公刘之篇岂非雅之诗与或者顾谓公刘之时夏道将坠国介戎狄之间计无文物笃公刘七月之诗盖出周召之笔追述先公之事尔是独不思夏当三圣之后义理素明言语素雅其文章爲最盛但载籍失传耳其存者与其杂见传记者可想见也虽当衰微之后然流风未泯商道将兴笃公刘之诗下视商颂诸作同一蹈厉七月之诗上视五子之歌夏小正之属与夏令时儆之辞皆同一文轨也岂至周召之时而后始有如此之文哉且周诗固有追述先公之事者然皆明着其爲后人之辞生民之诗述后稷之事也而终之曰以迄于今绵之诗述古公之事也而系之以文王之事此皆后人之作也若笃公刘之诗极道冈阜佩服物用里居之详七月之诗上至天文气候下至草木昆虫其声音名物图画所不能及安有去之七百岁而言情状物如此之详若身亲见之者又其末无一语爲追述之意吾是以知其决爲豳之旧诗也况史氏已明言诗人歌乐思其德乎虽然七月爲豳之旧诗固也何以不居二南之前而居变风之末与曰诗皆采之当世而前世之诗存者不可泯也故七月附于十五国风之后犹商那附于三颂之末也七月既非周公之自作何以系周公诸诗曰周公之采邑也周公食邑于豳岐之间以其爲周之旧邑故曰周公然周既爲一代有天下之号则周公之诗不可谓之周而谓之焉犹晋而谓之唐卫而谓之邶也诗既周公之所陈故凡周公所作与爲周公而作者皆附之然则公刘爲雅七月独不可爲雅与曰风雅固各有体矣噫自载籍之不传后世槩以先公之事爲朴野不文之俗胡不即近世而观之乎两汉文物之乆而白狼之诗译于朝李唐词章乐府之行而凉州之编甘伊之声列于乐况豳俗居雍土之中岐梁之虚而公刘接闻文教流传之后又当变戎爲华之初爲诸夏方新之邦乎故笃公刘七月之诗端爲豳公当时之诗无疑也今列二诗于夏纪之季且述其大意如此于以考见夏商之世而周家之文固有自来矣】
　　三十有三岁伐防山有施氏进妹喜
　　史苏曰昔夏桀伐有施有施人以妹喜女焉【韦昭曰有施喜姓之国妹其女也】妹喜有宠于是乎与伊尹比而亡夏【韦昭曰比比功也伊尹欲亡夏妹喜爲之作祸其功同也愚谓比者同比之比事虽不同同于亡夏也】○大纪曰自孔甲之后王室政德日衰诸侯或不朝桀能申钩索鐡负恃其力不务德而武伤百姓有赵梁者教爲无道劝以贪狠伐防山有施氏有施氏进女妹喜桀嬖之所言皆听为之为琼室象廊瑶防玉牀行淫纵乐政事怠废爲肉山脯林酒池可以运舟一鼔而牛饮者三千人以爲戏剧
　　三十有五岁商主癸薨子履嗣位【汤諡成号天乙姓子氏】
　　商颂长发之诗曰王桓拨受小国是逹受大国是逹率履不越遂视既发相土烈烈海外有截【王契也者深微之称王者追尊之号受小国受大国与下文受小球大球辞意同盖古者诸侯有邦交之好相朝之礼契之爲国其四隣小大之国无不交朝聘之礼而契之受之德意通逹也率履不越其行事守礼度也遂视既发其观瞻之者皆感发也至相土则又功烈盛大至于海外诸侯亦一切慕之】帝命不违至于汤齐汤降不迟圣敬日跻昭假迟迟上帝是祗帝命式于九围【集传曰商之先祖既有明德天命未尝去之以至于汤汤之生也应期而降适当其时其圣敬又日跻升以至昭格于天乆而不息惟上帝是敬故上帝命之使爲法于九州也】受小球大球爲下国缀旒何天之休不竞不絿不刚不柔敷政优优百禄是遒【集传曰小球大球或曰小国大国所贽之玉也郑氏曰小球鎭圭尺有二寸大球大圭三尺也皆天子之所执也下国诸侯也缀犹结也旒旗之垂者也言爲天子而爲诸侯所系属如旗之縿爲旒所缀着也】受小共大共爲下国骏厖何天之龙敷奏其勇不震不动不戁不竦百禄是总【集传曰小共大共骏厖之义未详或曰小国大国所共之贡也郑氏曰共执也犹小球大球也苏氏曰共珙通合珙之玉也骏大厖厚董氏曰齐诗作骏駹谓马也龙宠也敷奏其勇大进其武功也　愚谓小球大球谓小国大国之贽玉小共大共谓小国大国之供贡也】武王载斾有防秉钺如火烈烈则莫我敢曷【汉书作遏】苞有三蘖莫遂莫逹九有有截韦顾既伐昆吾夏桀【集传曰武王汤也防敬也言恭行天罚也苞本也蘖旁生萌蘖也本则夏桀蘖则韦也顾也昆吾也皆桀之党也郑氏曰韦彭姓顾昆吾已姓言汤既受命载斾秉钺以征不义桀与三蘖皆莫能遂其恶而天下截然归商矣初伐韦次伐顾次伐昆吾乃伐夏桀当时用师之序如此】昔在中叶有震且业允也天子降于卿士实维阿衡实左右商王【集传曰昔在岂谓汤之前世中衰时与允也天子指汤也降言天赐之也卿士伊尹也言至于汤得伊尹而有天下也阿衡伊尹官号也○愚按书曰肇我邦有夏小大战战罔不惧于非辜诗曰昔在中叶有震且业则是自汤而上盖尝中微矣而汤由七十里起又爲桀所囚卒能伐桀而代之则非势之强也以德而已○朱子曰序以此爲大禘之诗盖祭其祖之所出而以其祖配也苏氏曰大禘之祭所及者远故其诗歴言商之先君又及其卿士伊尹盖谓与于禘者也商书兹予大享于先王尔祖其从与享之是礼也岂其起于商之世与今按大禘不及羣庙之主此宜爲祫禘之诗然经无明文不可考矣】○殷本纪曰契兴于唐虞大禹之际功业着于百姓百姓以平契卒子昭明立昭明卒子相土立相土卒子昌若立昌若卒子曹圉立曹圉卒子防立防卒子振立振卒子微立微卒子报丁立报丁卒子报乙立报乙卒子报丙立报丙卒子主壬立主壬卒子主癸立主癸卒子天乙立是爲成汤
　　汤始居亳
　　书序曰自契至于成汤八迁【孔氏曰十四世凡八徙国都愚按八迁惟昭明居砥石相土居商邱见于传余无所考砥石今陜州底柱商丘今应天府宋城】汤始居亳从先王居【孔氏曰契父帝喾都亳汤自商邱迁焉愚按喾之説非也唐虞以上无王称且契非喾子借使喾子不宜谓喾先王也先王者必指王此商人追称之辞也故大纪曰从先君居以正书序及注之失亳今应天之谷熟盖南亳也】作帝告厘沃【孔氏曰告来居沃土二篇皆亡】
　　戊寅三十有六岁【商汤元祀】商汤征葛【据经世张氏纪年然史记载征葛在聘伊尹之前葛今应天府宁陵县】
　　孟子曰惟仁者爲能以大事小是故汤事葛【朱子曰仁人之心寛洪恻怛而无计较大小强弱之私故小国虽或不恭而吾所以字之之心自不能已○愚谓以是观之则它日汤之征葛盖不得已也】又曰汤居亳与葛爲邻【谷熟去宁陵八十里】葛伯放而不祀汤使人问之曰何爲不祀曰无以供牺牲也汤使遗之牛羊葛伯食之又不以祀汤又使人问之曰何爲不祀曰无以供粢盛也汤使亳众徃爲之耕老弱馈食【愚按遗之牛羊使爲之耕皆以大事小之事也】葛伯率其民要其有酒食黍稻者夺之不授者杀之有童子以黍肉饷杀而夺之书曰葛伯仇饷此之谓也【大纪曰葛伯率其民要其有酒肉者夺之畏君命不敢校也有一童子校曰而不能耕吾爲汝耕又夺吾食不亦甚乎葛伯杀之】爲其杀是童子而征之四海之内皆曰非富天下也爲匹夫匹妇复讐也【朱子曰言汤之心非以天下爲富而欲得之也】汤始征自葛载十一征而无敌于天下东面而征西夷怨南面而征北狄怨曰奚爲后我民之望之若大旱之望也归市者弗止芸者不变诛其君吊其民如时降民大悦书曰徯我后后来其无罚
　　【履祥按书序前乎汤誓有帝告厘沃之书有汤征汝鸠汝方之书今皆亡矣史记载汤征之辞而不类盖非汤征之旧也孟子引亳众徃耕之事疑出此书而五就汤桀之事意者于鸠方之书得之也其详不可得而闻矣】
　　三十有七岁商汤进伊尹
　　万章问曰人有言伊尹以割烹要汤有诸【集注曰要求也按史记伊尹欲行道以致君而无由乃爲有莘氏之媵臣负鼎爼以滋味説汤致于王道盖战国时有爲此説者○愚按有莘氏之女爲汤妃莘亦作防国名也】孟子曰否不然伊尹耕于有莘之野而乐尧舜之道焉非其义也非其道也禄之以天下弗顾也系马千驷弗视也非其义也非其道也一介不以与人一介不以取诸人【乐尧舜之道盖考迹以观其用察言以求其心有所得而欣慕爱乐之也】汤使人以币聘之嚣嚣然曰我何以汤之聘币爲哉我岂若处畎亩之中由是以乐尧舜之道哉汤三使徃聘之既而幡然改曰与我处畎亩之中由是以乐尧舜之道吾岂若使是君爲尧舜之君哉吾岂若使是民爲尧舜之民哉吾岂若于吾身亲见之哉天之生此民也使先知觉后知使先觉觉后觉也予天民之先觉者也予将以斯道觉斯民也非予觉之而谁也思天下之民匹夫匹妇有不被尧舜之泽者若己推而内之沟中其自任以天下之重如此故就汤而说之以伐夏救民【说汤以伐夏救民在去亳适夏复归于亳之后非应聘之初即有是说也】吾未闻枉已而正人者也况辱己以正天下者乎圣人之行不同也或远或近或去或不去归洁其身而已矣吾闻其以尧舜之道要汤未闻以割烹也伊训曰天诛造攻自牧宫朕载自亳○皇甫谧曰伊尹力牧之后吕氏春秋曰居伊水路史曰尧之后也又曰伊炎帝上世所国今洛之伊阳县伊川尧之母家伊侯国【按尧生于伊故爲伊祁氏伊尹恐其后杂书伊尹生于空桑盖名诸说多】　○孟子曰伊尹曰何事非君何使非民治亦进乱亦进曰天之生斯民也使先知觉后知使先觉觉后觉也予天民之先觉者也予将以此道觉此民也思天下之民匹夫匹妇有不与被尧舜之泽者如己推而内之沟中其自任以天下之重也伊尹圣之任者也又曰五就汤五就桀者伊尹也○山杨氏曰伊尹之就汤以三聘之勤也其就桀也汤进之也汤岂有伐桀之意哉其进伊尹以事之也欲其悔过迁善而已伊尹既就汤则以汤之心爲心矣及其终也人归之天命之不得已而伐之耳若汤初求伊尹即有伐桀之心而伊尹遂相之以伐桀是以取天下爲心也以取天下爲心岂圣人之心哉○大纪曰成汤荐伊尹于桀爲陈素王及九主之事桀不听与羣臣沈湎于酒伊尹进谏曰君王以酒色之微壅天命而不理失人心而不图反是爲善善则祥集习是爲不善不善则殃来君王宜留意焉伊尹自亳凡五适夏告以尧舜之道桀终不听
　　四十岁伊尹复归于亳
　　书序曰伊尹去亳适夏既丑有夏复归于亳入自北门乃遇汝鸠汝方○新序曰桀作瑶台罢民力殚民财爲酒池糟隄纵靡靡之乐一鼔而牛饮者三千人羣臣相持歌曰江水沛沛兮舟檝败兮我王废兮趣归薄兮薄亦大兮又曰乐兮乐兮四牡蹻兮六辔沃兮去不善而从善何不乐兮伊尹知天命之去举觞而告桀曰君王不听臣之言亡无日矣桀拍然而作哑然而笑曰子何妖言吾有天下如天之有日也日有亡乎日亡吾乃亡耳于是伊尹接履而趋遂适商就汤汤立爲相故伊尹去夏归亳商王而夏亡
　　甲申四十有二岁【商汤七祀】夏王桀囚商汤于夏台既而释之
　　大纪曰昔先王之田也开三面而驱之顺驱不逐逆驱则杀所以爱天物不惟务获而已也是时田者张网四面合围以殄天物于是成汤出田命去网三面曰欲左者左欲右者右惟不用命者乃入吾网复古制也汉南诸侯闻之曰汤仁及禽兽而况于人乎皆归心焉桀疾其大得诸侯和也召之囚于重泉夏台已而释之其后汤伐桀遂放焉桀谓人曰吾悔不杀汤于夏台使至此五十岁防诸侯于有仍氏有缗氏叛攻克之
　　通志曰夏王桀欲肆其侈心爲有仍之防有缗氏见王汰侈不善也引师先归桀怒帅诸侯之师攻克之愈自矜肆国人大崩诸侯韦氏顾氏昆吾氏党桀之恶恣行乱政以虐其民
　　五十有一岁太史令终古出奔商
　　淮南子曰夏之将亡太史令终古先奔于商三年而夏桀乃亡○大纪曰夏桀凿池爲夜宫男女杂处三旬不朝太史令终古执其图法泣谏不听终古出奔商
　　冬十月凿山穿陵以通于河
　　通志曰冬十月凿山穿陵以通于河谏者曰泄天气发地藏天子失道后必有败桀杀之耆老或谏桀又杀之朞年瞿山崩爲大泽水深九尺山覆于谷下反在上桀见箓书云亡夏者桀于是大诛豪杰大费之裔曰费昌见二日东出熖西沉问于冯夷夷曰西夏东商费昌乃归汤
　　甲午五十有二岁【商汤十有七祀】瞿山崩杀諌臣关龙逢
　　大纪曰桀穷其宗族耻其勲旧轻其贤良弃义听防诸侯危其位大夫隐其道举事戻于天发令逆其时谏者皆杀之关龙逢进谏曰人君谦恭敬信节用爱人故天下安而社稷宗庙固今王侈靡嗜杀民惟恐君之后亡夫人心已去天命不祐盍少悛乎不听龙逢立而不去桀怒遂杀之○通志曰桀有暴臣于辛陵轹诸侯防臣左师曹触龙谗贼忠良关龙逢引黄图以谏曰古之人君爱民节用享国之日长今君用财若无穷杀人若弗胜亡无日矣立而不去桀曰子又妖言矣于是焚黄图杀龙逢
　　夏亡
　　通志曰桀之时至德灭而不扬帝道揜而不兴发号逆四时春秋缩其和天地除其德树社槁而崩裂容台振而掩覆犬羣嘷而入渊豕御蓐而席隩两日鬭五星错行鬼哭于国枉矢流众星陨地出黄雾泰山崩地震伊洛竭雷霆杀人○胡氏曰五帝官天下三王家天下官天下者定于立贤家天下者定于立嫡然孟子固己言禹荐益于天未尝不以官天下爲心异时讴歌朝觐讼狱者乃不之益而之啓幸而啓贤能敬承继禹之道啓之再传则循习而以传子爲当然矣未几而太康失邦酿成羿浞之祸夏统中絶者四十年非继以少康之贤禹之宗祀不其殆乎陵迟至于履癸极矣何则嫡之分固前定也而嫡不能以必皆贤也天下生民之任则重也师保之説昉于商书汤尹之所以汲汲焉旁求俊彦啓迪后人者其虑固深远矣大抵天之生大圣大贤固不数其生大奸大恶亦不常见天下唯中才最多是以不可无教太甲成王固中才之主也非有伊尹周公则败度败礼者谁能使之改防冲有过者又谁爲之亢世子之法哉厥后二君卒能克绍前烈爲商周之令主者夫岂其性然哉学问之功大师保之责隆也○许氏曰五帝之禅三代之继皆数然也其间如尧舜有子之不肖变也尧舜能通之以揖逊而不能使己子之不朱均汤武遇君之无道变也汤武能通之以征伐而不能使夏商之无桀纣圣人遇变而通之亦惟逹于自然之数而已而一毫之己私无与焉





　　御批资治通鉴纲目前编卷三
<史部,史评类,御批资治通鉴纲目前编>
　　钦定四库全书
　　御批资治通鉴纲目前编卷四
　　乙未商王成汤十有八祀
　　大纪论曰古史不载汤改元独刘道原载之非其实也夫人君即位之一年谓之元年一定而不可易也成汤之元立于桀之三十五载矣其所以克享天心受天明命以有九有之师爰革夏正本是而为之者也又可改乎元者义之所存非若一二之为数也后世以元为数而不知其义如汉武之初年曰建元元年既曰元年则元已建矣又曰建元岂不赘乎后又因事别建年号失其义也甚矣使人君知此义而体之则元原于一岂至如是纷纷乎
　　王伐桀放之于南巢
　　汤誓曰【蔡氏曰夏桀暴虐汤往征之亳众惮于征役故汤谕以吊伐之意】王曰格尔众庶悉听朕言非台小子敢行称乱有夏多罪天命殛之【蔡氏曰以人事言之则臣伐君可谓乱矣以天命言之则所谓天吏非称乱也】今尔有众汝曰
　　我后不恤我众舍我穑事而割正夏予淮闻汝众言夏氏有罪予畏上帝不敢不正【蔡氏曰亳邑之民安于汤之徳政故不知夏氏之虐汤则畏上帝不敢不徃正其罪也】今汝其曰夏罪其如台夏王率遏众力率割夏邑有众率怠弗协曰时日曷防予及汝皆亡夏徳若兹今朕必往【蔡氏曰汤又言夏王重役以穷民力严刑以残民生民皆怠于奉上不和于国疾视其君指日而曰是日何时而亡吾宁与之俱亡苦桀之虐而欲其亡之甚也桀之恶徳如此今我所以必徃也】尔尚辅予一人致天之罚予其大赉汝尔无不信朕不食言尔不从誓言予则孥戮汝罔有攸赦【蔡氏曰禹之征苗曰尔尚一乃心力其克有勲至啓则曰用命赏于祖不用命戮于社予则孥戮汝此又益以朕不食言罔有攸赦亦可以观世变矣】
　　【履祥按读汤誓者有三疑焉疑王曰以为追书也疑亳众之怨后不恤也疑大赉孥戮之为己薄也夫汤武之称王説者多矣有谓文王受命称王至武王称王凡十有一年者疑汤亦然有谓民无二王桀纣未絶则未可王者汤誓泰誓之称王盖追书也至于苏氏则曰商周之王不王不系于桀纣之存亡也愚谓受命称王之久其説失之僣而桀纣未絶未王之説则又失之拘至苏氏之説不拘矣然通而无制也夫汤武兴师之时是即受命之日张子所谓此事间不容发一日之间天命未絶则为君臣天命既絶则为独夫者其在此时乎夫天命已属师徒既兴则桀纣即独夫矣岂待南巢之后牧野之余而天命始絶哉且汤武既已兴师矣而犹自称曰诸侯以令于众则是以诸侯而伐天子名实俱不可也然则称王誓众理固然也而必谓史臣追书不几于嫌圣人而文之哉然则吊伐之师义也而亳众有不恤之怨何也曰自亳众而观则如在春风如在慈母不知有天下之暴乱也自夏众而观则如水已溺如火将焚不可无圣人之拯救也故在此之怨虽曰我后不恤舍我穑事而在彼之怨则又曰徯我后奚为后我观成汤辩晓之辞首之曰汝曰我后不恤我众舍我穑事而割正夏予畏上帝不敢不正盖亳众知己事之小而不知天意之大在圣人则不可不顺天也继之曰今汝其曰夏罪其如台夏王率遏众力率割夏邑有众率怠弗协曰予及汝皆亡夏徳若兹今朕必徃盖亳众知商邑之安而不知夏民之危在圣人则不可不救民也常情蔽于茍且圣人廹于天民此其所以不同而已至若重赏而虑其不信严刑而至于孥戮则以亳众久安喜逸恶动夫用久安恶动之民非重赏以诱之严刑以驱之它事且不可况以之战而济其吊伐之义哉然此亦誓师之令不得不云尔凡执禁以齐众不赦过此军律也而遽引罪人不孥以病之皆未可与语圣人之意也】
</div>
    <div class="pagination">
<a href="御批资治通鉴纲目前编_page5.html">上一页</a><a href="御批资治通鉴纲目前编.html">1</a><a href="御批资治通鉴纲目前编_page2.html">2</a><a href="御批资治通鉴纲目前编_page3.html">3</a><a href="御批资治通鉴纲目前编_page4.html">4</a><a href="御批资治通鉴纲目前编_page5.html">5</a><span class="current-page">6</span><a href="御批资治通鉴纲目前编_page7.html">7</a><a href="御批资治通鉴纲目前编_page8.html">8</a><a href="御批资治通鉴纲目前编_page9.html">9</a><a href="御批资治通鉴纲目前编_page10.html">10</a><a href="御批资治通鉴纲目前编_page11.html">11</a><span>...</span><a href="御批资治通鉴纲目前编_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
