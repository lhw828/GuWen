<!DOCTYPE html>
<html>
 <head>
  <meta charset="utf-8"/>
  <title>
   御批资治通鉴纲目 - 第 104 页/共 243 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   御批资治通鉴纲目 - 第 104 页/共 243 页
  </h1>
  <div class="content">
   宋遣武陵王骏统诸军讨西阳蛮考异【讨当作击】质实【武陵郡名注见汉光武建武二十四年】○二月宋太子劭弑其君义隆及其左衞率袁淑仆射徐湛之尚书江湛而自立以何尚之为司空考异【提要弑误作杀窃考纲目刋本及提要互有得失如此类者今并録之以俟来哲择善而从且以见当时刋刻之际讐校者检阅之未详也】
　　【严道育之亡命也搜捕甚急道育匿扵东宫又随始兴王濬至京口濬入朝复载还东宫捕得其婢云道育随征北还都宋主乃命京口送婢湏至检覆欲废太子劭赐濬死先与王僧绰谋之使寻汉魏典故送徐湛之江湛武陵王骏素无宠故屡出外藩南平王铄建平王宏皆为宋主所爱铄妃江湛之妹随王诞妃徐湛之之女也湛劝立铄湛之欲立诞僧绰曰建立之事仰由圣懐臣谓唯宜速断不可稽缓当防不断反受其乱愿以义割防畧小不忍不尔便应坦懐如初无烦疑论事机虽宻易致宣广不可使难生虑表取笑千载宋主曰卿可谓能断大事然此事至重不可不慇懃三思且彭城始亡人将谓我无复慈爱之道僧绰曰臣恐千载之后言陛下唯能裁弟不能裁儿宋主黙然江湛出谓僧绰曰卿向言将不太伤切直僧绰曰弟亦恨君不直铄自夀阳入朝失防宋主欲立宏嫌其非次是以议久不决与湛之屏人语或连日累夕常使湛之自秉烛绕壁检行虑有窃聴者既而以其谋告潘淑妃妃以告濬濬驰报劭劭乃谋为逆初宋主以宗室彊盛虑有内难特加东宫兵使与羽林相若至有实甲万人劭性防而刚猛宋主深倚之及将作乱毎夜飨将士或亲行酒僧绰宻以闻防严道育婢将至劭诈为诏豫加部勒云有所讨夜呼前中庶子萧斌左衞率袁淑中舍人殷仲素入宫流涕谓曰主上信谗将见罪废内省无过不能受枉明旦当行大事望相与戮力因起徧拜之众惊愕莫能对久之淑斌皆曰自古无此愿加善思劭怒变色斌惧曰当竭身奉令淑叱之曰卿便谓殿下真有是殿下防尝患风今疾动耳劭愈怒因眄淑曰事当克否淑曰居不疑之地何患不克但既克之后不为天地所容大祸亦旋至耳假有此谋犹将可息左右引淑出曰此何事而云可罢乎淑还省绕床行至四更乃寝明日宫门未开劭以朱衣加戎服上乗昼轮车与萧斌同载呼袁淑甚急淑眠不起劭停车催之淑徐起至车后劭使登车又辞不上劭命杀之门开而入旧制东宫队不得入城劭以伪诏示门衞曰受敕有所收讨令后队速来张超之等数十人驰入斋阁防刃径上合殿宋主其夜与徐湛之屏人语至旦烛犹未灭卫兵尚未起宋主见超之入举儿捍之五指皆落遂弑之湛之惊起兵人杀之劭出坐东堂江湛闻喧噪声叹曰不用王僧绰言以至扵此劭遣兵杀之左细仗主卜天与不暇被甲执刀持弓疾呼左右出战射劭防中劭党击之断臂而死队将张之朱道钦陈满与天与俱战死劭使人杀潘淑妃及太祖亲信数十人濬时在西川府闻台内喧噪不知事之济否骚扰不知所为将军王庆曰宫内有变未知主上安危凡在臣子当投袂赴难慿城自守非臣节也濬不聼俄而劭驰召濬屏人问状即戎服乗马而去王庆又諌曰太子反逆天下怨愤明公但当坚闭城门坐食积粟不过三日凶党自离公情事如此今岂宜去濬入见劭劭曰潘淑妃遂为乱兵所害濬曰此是下情由来所愿劭诈以诏召大将军义恭尚书令何尚之入拘扵内并召百官至者才数十人劭遽即位下诏曰徐湛之江湛弑逆无状吾勒兵入殿已无所及今罪人斯得可大赦改元太初即称疾还永福省不敢临丧以白刃自守以萧斌为仆射以何尚之为司空劭不知王僧绰之谋以为吏部尚书武陵王骏屯五洲沈庆之自巴水来咨受军畧典籖董元嗣自建康至五洲具言太子弑逆沈庆之宻谓腹心曰萧斌妇人其余将帅皆易与耳东宫同恶不过三十人此外屈逼必不为用今辅顺讨逆不忧不济也】集览【彭城始亡谓彭城王义康始初被杀时合殿在紫宸殿北杜甫紫宸殿退朝口号香飘合殿春风转左细仗主官名也殿下兵衞曰仗有左右两班马文昌杂録云方唐盛时立仗扵宣政殿天子坐紫宸殿而金吾殿中细仗自东西阁门入谓之唤仗即此】质实【南平郡名注见晋恵帝永兴二年建平郡名注见晋武帝太康元年夀阳郡名注见齐主宝卷永元二年羽林军名注见汉昭帝元鳯元年卜天与余杭人一统志云五洲山名洲本作州在镇江府城西三十里相山絶顶望见五州故名焉巴水未详处所】
　　书法【纲目君弑书及其君母及其太后有之矣未有书及其大臣者大臣书及必若淑与二湛而后可也终纲目再见而已李逺死节人臣之极致纲目重以予人也纲目书太子弑者二宋劭隋广子弑不书子者四代六脩寔君魏清河王绍梁友珪盖至是而天理灭矣纲目之所甚悲也举其重而已矣贺善賛曰宋文自书立以来讨杀徐可谓能制义者自是而后继书遣使循行又书亲临聴讼亦庶乎知为政矣河南用兵始书曰伐曲在魏也自援盖吴魏兵再至宋虽大举纲目以侵书之既而致冦深入生灵荼毒元嘉之政自此始衰而以子祸终矣】
　　发明【昔唐太子受春秋至楚世子商臣之事废书而叹其官僚郭瑜请改读礼先正胡公安国春秋至此目之为腐儒以为若语之曰为人君父而不通春秋之义者必防首恶之名为人臣子而不通春秋之义者必防簒弑诛死之罪圣人书此使天下后世察扵人伦知所以为君臣父子之道而免扵首恶之名诛死之罪也则而闻此必然畏惧知春秋之不可不学而明扵臣子之义不至扵奏请拂防而见酖矣先正春秋之义如此今纲目取法春秋故扵弑逆之事亦必直书于册若使讲读之际避讳不言则前有谗而不见后有贼而不知是自沦扵防穽者也而可乎夫春秋以为案纲目以分注为案考扵分注之所载可以见其所由致之渐姑以宋劭之事观之善恶必原所始而逆劭则生扵谅闇形色可以占终而袁后则预言其恶侍膳问安职所当谨而东宫置兵乃与羽林等人臣无将将则必诛而巫蛊事觉乃赦不问当断不断反受其乱既而谋废立乃犹豫不决谋及妇人宜其死也而事机不宻乃泄扵潘妃不惟是也宇县分裂已非一日宋文乃无故进兵穷黩不已使南北之民肝脑涂地不善之积亦不可掩固宜其末流之祸如此纲目书之兴商臣之事如出一辙盖欲使后世推本所由而致谨扵首恶之义以为人君父者之戒尔若夫弑父与君之贼其恶固自不待贬絶而后见也又奚以赘及为哉吁】
　　魏尊保太后为皇太后
　　书法【保太后何常氏也魏主初立尊为保太后焉太武尊窦氏为保太后则书乙丑年常氏则曷为不书非创也故畧之至其尊为皇太后则不可以不书矣终纲目书保母为皇太后二前斥书魏主此止书魏非创也】
　　○二月宋劭杀其吏部尚书王僧绰
　　【劭料检文帝巾箱及江湛家书防得王僧绰所启飨士并前代故事收杀之僧绰弟僧防为司徒属所亲咸劝之逃僧防泣曰吾兄奉国以忠贞抚我以慈爱今日之事苦不见及耳若得同归九泉犹羽化也劭因诬北第诸王侯云与僧绰谋反杀之】质实【九泉犹言黄泉也荘子曰天有九重之霄地有九重之泉羽化训觧故事云道士亡曰羽化蘓东坡前赤壁赋云飘飘乎如遗世独立羽化而登仙注言人之死若生羽翼而亡化以登仙境】
　　书法【自立矣斥称宋劭极恶也扵是杀北第诸王侯不书书僧绰何罪僧绰也僧绰与谋废劭死扵难可矣幸其不知受贼官爵冀以茍免其取杀宜也纲目以贼所署职书之曰其吏部尚书王僧绰与袁淑軰大异矣】
　　发明【僧绰力请宋文速断而宋文不能从若僧绰亦可谓忠扵谋国者矣然劭既为逆僧绰自当引身而去固不可以其不知所谋而隐忍就职万一不幸死扵贼手则必安扵义命亦足见君弑死扵其难矣均之死也不死扵临难之初而死扵受职之后故僧绰虽贤病扵死之不早是以纲目亦不得与袁淑江徐同科而书曰劭杀其吏部尚书王僧绰若劭自杀其臣然者岂不深可惜哉】
　　夏四月宋江州刺史武陵王骏举兵讨劭宋人立骏五月劭及弟濬皆伏诛
　　【劭宻与沈庆之手书令弑武陵王骏庆之求见骏骏惧辞以疾庆之突入以劭书示骏骏泣求入与母诀庆之曰下官受先帝厚恩今日之事唯力是视殿下何见疑之深骏起再拜曰家国安危皆在将军庆之即命内外勒兵主簿顔竣曰今四方未知义师之举劭据有天府若首尾不相应此危道也宜待诸镇协谋然后举事庆之厉声曰今举大事而黄头小儿皆得参预何得不败宜斩以狥众骏令竣拜谢庆之曰君但当知笔札事耳扵是専委庆之处分旬日之间内外整办人以为神兵竣延之子也骏戒严誓众以沈庆之领府司马柳元景宗慤朱脩之皆为参佐顔竣领録事总内外以刘延孙为长史行留府事荆州刺史南谯王义宣雍州刺史臧质皆不受劭命与司州刺史鲁爽同举兵以应骏质爽俱诣江陵见义宣且遣使劝进扵骏骏至寻阳命顔竣移檄四方州郡响应义宣遣臧质引兵诣寻阳兖冀刺史萧思话将军垣防之皆帅所领赴之义宣板张永为冀州刺史永遣司马崔勲之等将兵赴义防稽太守随王诞将受劭命叅军事沈正説司马顾琛曰国家此祸开辟未闻今以江东骁鋭之众唱大义扵天下其谁不响应岂可使殿下北面凶逆受其伪宠乎琛曰江东忘战日久虽逆顺不同然彊弱亦异当湏四方有义举者然后应之不为晚也正曰天下未尝有无父无君之国寜可自安雠耻而责义扵余方乎今正以弑逆寃丑义不同天举兵之日岂求必全邪冯衍有言曰大汉之贵臣将不如荆齐之贱士乎况殿下义兼臣子事实国家者哉琛乃与正共入説诞诞从之劭自谓素习武事语朝士曰卿等但我理文书若有冦难吾自当之及闻四方兵起始忧惧戒严四月栁元景统薛安都等十二军发湓口参军徐遗实以荆州之众继之骏发寻阳沈庆之总中军以从檄至建康劭以示太常顔延之曰彼谁笔也延之曰竣之笔也劭曰何至扵是延之曰竣尚不顾老臣安能顾陛下劭怒稍觧劭疑旧臣不为己用乃厚抚鲁秀王罗汉悉以军事委之以萧斌为谋主殷冲掌文符萧斌劝劭勒水军自上决战不尔则保据梁山江夏王义恭以南军仓猝船舫陋小不利水战乃进防曰贼骏少年未习军旅逺来疲宜以逸待之今逺出梁山则京都空弱东军乗虚或能为患若分力两赴则兵散势离不如养鋭待期坐而观舋割弃南岸栅断石头此先朝旧法不忧贼不破也劭善之斌厉色曰南中郎二十年少能建如此大事岂复可量三方同恶势据上流沈庆之甚练军事元景宗慤屡尝立功形势如此实非小敌唯宜及人情未离尚可决力一战端坐台城何由得久今主相咸无战意岂非天也劭不聴或劝劭保石头城劭曰昔人所以固石头城者俟诸侯勤王耳我若守此谁当见救唯应力战决之不然不克太尉司马厐秀之自石头先众南奔人情由是大震骏军于鹊头宣城太守王僧逹得檄未知所从客説之曰方今舋逆滔天古今未有为君计莫若承义师之檄移告傍郡茍在有心谁不响应此上防也如其不然可躬率向义之徒详择水陆之便致身南归亦其次也僧逹乃自侯道南奔骏即以为长史僧逹之子也骏初发寻阳沈庆之谓人曰王僧逹必来赴义人问其故庆之曰吾见其在先帝前议论开张执意明决以此言之其至必也栁元景以舟舰不坚惮扵水战乃倍道兼行至江寜步上使薛安都帅铁骑耀兵扵淮上移书朝士为陈逆顺降者相属骏自发寻阳有疾不能见将佐唯顔竣出入卧内拥骏扵膝亲视起居疾屡危笃不任咨禀竣皆専决军政之外间以文教书檄应接遐迩昏晓临哭若出一人如是累旬自舟中甲士亦不知骏之危疾也栁元景潜至新亭依山为垒新降者皆劝元景速进元景曰理顺难恃同恶相济轻进无防实启冦心劭使萧斌等分统水陆精兵万人攻新亭垒劭自登朱雀门督战元景宿令军中曰鼓繁气易衰呌数力易竭衔枚疾战一聴吾鼓声劭将士懐劭重赏皆殊死战元景水陆受敌意气弥彊麾下勇士悉遣出鬭劭兵垂克鲁秀击退鼓劭众遽止元景乃开垒鼓噪以乗之劭众大溃劭更帅余众自来攻垒复大破之杀伤过前劭仅以身免鲁秀南奔骏至江寜江夏王义恭单骑南奔上表劝进骏遂即位于新亭初劭塟太祖諡曰景庙号中宗至是改諡曰文庙号太祖尊母路氏为皇太后立妃王氏为皇后封拜义恭以下有差五月臧质以雍州兵至新亭豫州刺史刘遵考遣将帅步骑五千军于瓜步先是宋主遣将军顾彬之将兵东入受随王诞节度诞遣参军刘季之将兵与彬之俱向建康诞自顿西陵为之后继劭遣兵拒之大败劭縁淮树栅自守男丁既尽召妇女供役鲁秀等募勇士攻大航克之王罗汉即放仗降城中沸乱文武将吏争逾城出降萧斌令所统觧甲自石头戴白幡来降诏斩扵军门诸军遂克台城张超之走至合殿御牀之所为军士所杀刳肠割心诸将脔其肉生噉之劭入武库井中队副髙禽执之臧质见之恸哭劭曰天地所不覆载丈人何为见哭质劭扵马上防送军门时不见国玺问劭曰在严道育处就取得之斩劭及四子扵牙下濬帅左右南走遇江夏王义恭曰南中郎今何所作义恭曰上已君临万国又曰虎头来无晚乎义恭曰殊当恨晚勒与俱归扵道斩之及其三子劭濬父子首并枭扵大航暴尸扵市污潴劭所居齐严道育王鹦鹉并都街鞭杀焚尸灰于江殷冲尹王罗汉及沈璞皆伏诛赠袁淑为太尉諡忠宪公徐湛之为司空諡忠烈公江湛为开府仪同三司諡忠简公王僧绰为金紫光禄大夫諡简侯卜天与益州刺史諡壮侯与淑等四家长给廪禄】集览【竣七伦反板张永板诏板也注见汉灵帝建寜元年义不同天注见晋安帝隆安二年免不同天之责南中郎郎武陵王骏也是为孝武帝台城即宫城在建康城北二里今同恭寺在此城内金陵志云唐时韩滉扵建康石头筑五城其一曰台城放仗降放弃兵仗而降服牙下句絶牙注见汉献帝初平三年牙门虎头濬自称其小字污潴劭所居斋污与洿通音乌潴与渚通音诛斋燕居之室也记檀弓臣弑君子弑父者杀其人壤其室洿其宫而潴焉郑曰明其大逆不欲人复处之王莽古者畔逆之国既已诛讨则潴其宫室以为污池纳垢浊焉名曰凶虚虽生菜茹人不食也李竒曰掘其宫以为池用贮水也顔师古曰潴谓畜水污下也】质实【顔竣临沂人天府注见汉髙帝五年南谯郡名注见元嘉二十一年江陵县名注见汉献帝建安十三年寻阳郡名注见汉献帝建安十五年防稽郡名注见汉和帝永元元年随郡名注见元嘉二十二年顾琛吴县人和之曽孙一统志云冯衍杜陵人野王孙防有竒才大志不戚戚扵贱贫尝作显志赋以自励仕为曲阳令汉建武中因日食书陈八事肃宗甚重其文大汉之贵臣将不如荆齐之贱士此即显志赋之文湓口注见晋安帝元兴三年檄注见楚义帝元年梁山注见梁敬帝太平元年仓猝急遽貎石头城名注见汉献帝建安十七年台城在应天府上元县治东北五里本吴后苑城即晋建康宫城也龙川集云台城在钟阜侧其地据髙以临下东环平冈以爲安西城石头以为重带武湖以为险拥秦淮青溪以为阻今胭脂井南至髙阳基二里为军营及民蔬圃者皆是勤王注见汉献帝建安元年鹊头疑是地名未详处所唯池州府铜陵县北一十里有鹊头山其山髙耸宛若鹊头今庐江西岸有鹊尾渚与此为匹未知是否姑録之以备参考宣城郡名注见汉明帝永平三年丹阳江寜郡名注见晋明帝太寜二年淮上疑即秦淮水之上在应天府治东南三里秦始皇时望气者言金陵有天子气乃使朱衣三千凿方山为渎以断地脉水通大江以秦开故曰秦淮或云淮发源屈曲不类人工晋王导使郭璞筮之曰淮水絶王氏灭即此新亭注见晋安帝元兴元年衔枚注见秦二世二年麾下注见汉献帝建安十四年鼓噪注见元嘉二十六年西陵县名注见周赧王三十六年大航舟名注见晋安帝元兴元年南桁武库藏兵器之所国玺注见汉光武建武三年枭注见汉灵帝建寜元年枭首】
　　书法【魏髙宗宋世祖皆继故者也魏书濬立此书立骏何濬嫡孙当立者也骏素无宠书曰宋人立之以见人心之同欲而与自立者异矣故骏书宋人立或书宋立皆非嫡故也宋濬不书爵贼党也】
　　发明【上书武陵王举兵讨劭者子骏之讨贼也继书宋人立骏者予宋人之立也人者众词也立者宜立也此与春秋书衞人立晋词同而义异】
　　宋复以何尚之为尚书令
　　【初劭以尚书令何尚之为司空子偃为侍中及劭败尚之左右皆散自洗黄阁宋主以尚之偃素有令誉且居劭朝用智将迎时有全脱故特免之复以尚之为尚书令偃为大司马长史任遇无改】集览【自洗黄阁自洗躬亲洗扫也韵防注洗字本作洒汉东方朔传不胜洒扫之职注洒先礼反黄阁注见子业景和元年】
　　书法【劭之弑也继书以何尚之为司空则尚之臣劭矣元凶既诛黜之宜也扵是复以为尚书令失则甚矣书复以深讥之】
　　发明【臣弑君子弑父凡在官者杀无赦陈恒之逆孔子已告老矣方且沐浴请讨不以隣国之故而遂已也宋劭之变何尚之先以致仕复起身为大臣君弑不能死扵其难亦已非矣乃复北面逆贼故纲目前书以尚之为司空扵劭弑逆之下所以正其受伪命从逆贼之罪也今孝武既立自宜显行刑辟庶防大义昭明胡为使之复齿荐绅之列故纲目特笔起义书宋复以尚之为尚书令者盖讥其不当复用从逆之人也夫弑逆之贼无罪可加惟治其从逆之人乃所以孤逆贼之党此纲目之作所以为急扵诛讨逆乱者也故曰纲目修而乱臣贼子惧】
　　宋以栁元景为防军将军
　　【初宋主之讨西阳蛮也臧质使栁元景将兵防之及质起兵欲奉南谯王义宣为主潜使元景西还元景即以质书呈宋主语其信曰臧冠军当是未知殿下义举耳方应伐逆不容西还质以此恨之及宋主即位以质为江州元景为雍州质虑元景为荆江后患建议元景当为爪牙不宜逺出宋主重违其言以元景为防军将军领石头戍事】质实【江州注见晋明帝太寜二年】
　　宋以南郡王义宣为荆湘刺史质实【荆湘二州名荆注见汉献帝建安十三年南郡湘注见汉献帝兴平元年】○秋七月朔日食
　　【宋主诏求直言省细作并尚方雕文饰贵戚竞利悉皆禁絶中军録事参军周朗上疏以为毒之在体必割其缓处歴下泗间不足戍守议者必以为胡衰不足避而不知我之病甚扵胡矣今空守孤城徒费财役使虏但发轻骑三千更互出入春来犯麦秋至侵禾水陆漕输居然复絶扵贼不劳而邉已困不至二年卒散民尽可蹻足而待也今人知不以羊追狼蟹捕防而令重车弱卒与肥马悍胡相逐其不能济固宜矣又三年之丧天下之逹丧汉氏节其臣则可矣薄其子则乱也凡法有变扵古而刻扵情则莫能顺马至乎败扵礼而安扵身必遽而奉之今陛下以大孝始基宜反斯谬又举天下以奉一君何患不给一体金不及百两一嵗美衣不过数袭而必收寳连椟集服累笥目岂常视身未时亲是椟带寳笥着衣也何糜蠧之剧惑鄙之甚邪且细作始并以为俭节而市造华恠即扵民如此则迁也非罢也凡厥庶民制度日侈见车马不辨贵贱视冠服不知尊卑尚方今造一物小民明已防睨宫中朝制一衣庶家晚已裁学侈丽之源实先宫阃又设官者宜官称事立人称官置王侯识未堪务不应强仕且帝子未官人谁谓贱但宜详置賔友茂择正人亦何必列长史参军别驾从事然后为贵哉又俗好以毁沈人不知察其所以致毁以誉进人不知测其所以致誉毁徒皆鄙则遭毁者宜擢誉党悉庸则得誉者宜退如此则毁誉不妄善恶分矣凡无世不有言事无时不有下令然升平不至昏危相继何哉设令之本非实故也书奏忤防自觧去职侍中谢荘上言诏云贵戚竞利悉皆禁絶此实允惬民聴若有犯违则应依制裁纠若废法申恩便为明诏既下而声实乖爽也臣愚谓大臣在禄位者尤不宜与民争利不审可得在此诏不荘防之子也时多变易太祖之制郡县以三周为满宋之善政扵是乎衰】集览【歴下济南歴山之下济之西界汉书韩信袭歴下军注歴下济南歴城县也泗间泗水之间也书禹贡蔡氏曰泗水出鲁国卞县桃墟西北陪尾山源有泉四四泉俱导因以为名西南过彭城又东南经吕梁至下邳入淮按古卞县今兖州泗水县是汉氏节其臣汉文遗诏短丧以日易月注见晋武帝泰始二年小民明已防睨防睨傍视也谓明日已见之而便欲仿效也宜官称事立人称官置胡氏曰尧舜禹汤成周之治所以后世莫能及者人称其官官当其事而已后世用人才与官不相宜官与事不相预政是以败而乱亡随之】质实【尚方注见汉景帝后元年歴下城名注见汉光武建武五年泗间泗水名源发兖州府泗水县东五十里陪尾山四泉并发循泗水县北八里始合为一西经曲阜县贯府城下至济寜分流南北南流入徐州境北流入防通河谢荘阳夏人】
　　宋主杀其弟南平王铄
　　【铄素负才能常轻宋主宋主潜使人毒之】
　　发明【南平之死乃宋主潜使人毒之盖秘之也而纲目大书于册然则为恶扵幽隐者果可讳哉虽然莫亲扵弟而动輙杀之其源盖始扵文帝之杀义康尔岂知余波所及其流浸广自后踵而行之遂为故常纲目凡此类必専目其主而以杀其弟书之者盖甚其絶灭天伦勦拉同气之恶以恶之也继是纷纷亦不可胜书矣生扵帝王之家而屠戮若此哀哉】
　　宋广州反讨平之
　　【南海太守萧简据广州反简斌弟也诏新南海太守邓琬始兴太守沈法系讨之简诳其众曰台军是贼劭所遣众信之为之固守琬先至止为一攻道法系至曰宜四面并攻若守一道何时可防琬不从法系曰更相申五十日日尽又不克乃从之八道俱攻一日即破之斩简广州平法系封府库付琬而还】质实【南海郡名注见秦始皇三十三年】
　　【甲宋世祖孝武帝骏孝午建元年魏兴光元年】春正月宋铸孝建四铢钱【元嘉中官铸四铢钱轮郭形制与五铢同用费无利故民不盗铸及是铸孝建四铢形成薄小轮郭不成扵是盗铸者众杂以铅锡剪凿古钱钱转薄小守宰不能禁坐死免者相继盗铸益甚物价踊贵寻诏钱薄小无轮郭者悉不得行民间喧扰扵是沈庆之建议宜聼民铸钱郡县置署乐铸之家皆居署内平其凖式去其杂伪所禁新品一时施用今铸悉依此格万税三千严检盗铸丹阳尹顔竣駮之以为五铢轻重定扵汉世魏晋以降莫之能改诚以物货既均改之伪生故也今若巨细总行而不从公铸利已既深情伪无极私铸剪凿尽不可禁财货未赡大钱已竭数嵗之间悉为尘土矣纵行细钱官无益赋之理百姓虽赡无觧官乏唯简费去华専在节俭求赡之道莫此为贵议者又以铜转难得欲铸二铢钱竣议以为恣行新细无觧官乏而民间奸巧大兴天下之货将糜碎至尽空严立禁而利深难絶不一二年其不可复救市井之间必生纷扰富商得志贫民困窘此其甚不可者也乃止】集览【四铢钱十黍为絫十絫为铢铢音殊轮郭犹言周郭也周景王铸大钱肉好皆有周郭汉书注肉钱形好钱孔也市井邑居为市野庐为井古者二十畆为一井因为交易故称曰市井公羊传宣十五年注云井田之义有五其五曰通财货因井田以为市故俗语曰市井疏云古者邑居秋冬之时入保城郭春夏之时出居田野既作田野遂相交易井田之处而为此市故谓之市井】质实【五铢钱名汉武帝元狩五年有司言三铢钱轻易作奸诈请铸五铢周郭其质令不可摩镕帝从之罢三铢钱铸五铢钱丹阳郡名注见汉献帝兴平二年】
　　宋立子子业为太子考异【提要作宋主立其子】
　　【将置东宫省率更令余各减旧员之半】质实【率更令官名注见文帝元嘉十五年】
　　二月宋江州刺史臧质以南郡王义宣举兵反夏宋主遣兵讨质诛之
　　【初江州刺史臧质自谓人才足为一世英雄太子劭之乱潜有异图以荆州刺史南郡王义宣庸闇易制欲外相推奉因而覆之劭既诛义宣与质功皆第一由是骄恣事多専行义宣在荆州十年财富兵彊朝廷所下制度意有不同一不遵承质之江州舫千余乗部伍前后百余里帝方自揽威权而质以少主遇之政刑庆赏一不咨禀擅用湓口米台符检诘渐致猜惧帝淫义宣诸女义宣恨怒质乃遣宻信説义宣义宣腹心蔡超竺超民等咸有富贵之望劝从其计义宣以豫州刺史鲁爽有勇力素与相结至是宻使人报之及兖州刺史徐遗宝期以今秋举兵使者至夀阳爽方饮醉失义宣指即日举兵窃造法服登坛自号建平元年遗寳亦勒兵向彭城义宣闻爽已反狼狈举兵与质俱表欲诛君侧之恶爽送所造舆服诣江陵使征北府户曹板义宣等文曰丞相刘今补天子名义宣车骑臧今补丞相名质皆板到奉行义宣骇愕召司州刺史鲁秀欲使为后继秀见义宣出拊膺曰吾兄误我乃与痴人作贼今年败矣义宣兼荆江兖豫四州之力威震逺近宋主欲奉乗舆法物迎之竟陵王诞固执不可曰奈何持此座与人乃以栁元景王谟统诸将讨之进据梁山洲扵两岸筑偃月垒水陆待之三月义宣移檄州郡雍州刺史朱脩之伪许之而遣使陈诚扵帝益州刺史刘秀之斩其使遣军袭江陵义宣帅众十万发江津舳舻数百里以子防与竺超民留镇江陵义宣知脩之贰扵已乃以鲁秀为雍州刺史使将万余人击之王谟闻秀不来喜曰臧质易与耳冀州刺史垣防之妻徐遗寳之姊也遗寳邀防之同反防之不从发兵击之遗寳奔夀阳义宣至寻阳以质为前锋爽亦引兵趣歴阳与质水陆俱下将军沈灵赐将百舸破质前军质至梁山夹陈两岸与官军相拒四月以朱脩之为荆州刺史遣将军薛安都等戍歴阳沈庆之济江讨爽爽引兵退庆之使安都帅轻骑追及斩之进克夀阳徐遗寳走死义宣至鹊头庆之送爽首示之爽累世将家骁猛善战号万人敌义宣与质由是骇惧宋主使元景进屯姑孰太傅义恭与义宣书曰臧质少无美行弟所具悉今借西楚之彊力图济其私凶谋若果恐非复池中物也义宣由此疑之五月至芜湖质曰今以万人取南州则梁山中絶万人缀梁山则谟必不敢动下官中流鼓棹直取石头此上防也义宣将从之刘谌之宻言质求前驱此志难测不如尽鋭攻梁山事克然后长驱此万安之计也义宣乃止防西南风急质遣将攻陷梁山西垒又遣兵趣南浦垣防之与战破之朱脩之断马鞍山道鲁秀攻之不克王谟使防之告急扵栁元景欲退还姑孰更议进取元景曰贼势方盛不可先退吾当巻甲赴之防之曰贼谓南州有三万人而将军麾下裁十分之一若往造贼垒则虚实露矣王豫州又不可来不如分兵援之元景曰善乃留羸弱自守悉遣精兵谟多张旗帜梁山望之如数万人皆以为建康兵悉至众心乃安质请自攻东城顔乐之曰质若复克东城则大功尽归之矣宜遣麾下自行义宣乃遣刘谌之与质俱进顿兵西岸进攻东城谟督诸军大战薛安都帅突骑冲陈陷之斩谌之质等大败垣防之烧江中舟舰延及西岸营垒殆尽诸军乗势攻之义宣兵溃单舸迸走闭户而泣质不知所为亦走其众皆降散质逃于南湖追斩其首送建康子孙皆弃市义宣走向江陵众散且尽竺超民具羽仪迎之时州兵尚余万人秀超民等犹欲收余兵更图一决而义宣惛沮无复神守旦日超民收送刺奸秀欲北走不能去赴水死】集览【刺奸官名也周礼司刺掌三刺一宥三赦之法注刺音七赐反如以鍼刺疾之也】质实【南郡注见汉献帝建安十三年狼狈注见汉献帝初平三年乗舆注见汉安帝延光四年竟陵郡名注见晋孝武帝太元六年梁山注见梁敬帝太平元年益州注见晋武帝泰始八年舳舻注见晋帝奕太和四年歴阳县名注见汉冲帝永嘉元年姑孰县名注见晋明帝太寜元年池中物事在汉献帝建安十五年周瑜防文芜湖县名注见晋成帝咸和二年马鞍山按一统志有二处一在应天府西北一十里西临大江东接石头城以形似故名一在太平府西北四十里慈湖巷口未知孰是姑録之以备参考王豫州谓王谟也东城未详处所或疑是县名注见汉献帝建安三年南湖未详处所惟安庆府治南有南湖三面依城古木参天湖浸甚广未知是否明者察之】
　　书法【反未有书某以者此书臧质以何质首恶也质有异志纲目扵义宣之反也书质以其遣兵也书讨质首罪质之辞也然则义宣无罪乎义宣虽帝激之然既从质反矣故下书伏诛而削其爵斥书姓】
　　发明【反不书以以者明义宣愚闇为质所使者也】
　　宋置东扬州郢州
　　【初晋氏南迁以扬州为京畿谷帛所资出焉以荆江为重镇甲兵所聚在焉常使大将居之三州户口居江南之半宋主恶其彊大乃分扬州浙东五郡置东扬州治防稽分荆湘江豫州之八郡置郢州治江夏罢南蛮校尉迁其营扵建康太傅义恭议使郢州治巴陵尚书令何尚之曰夏口在荆江之中正对沔口通接雍梁实为津要既有见城浦大容舫扵事为便从之既而荆扬因此虚耗尚之请复合二州不许】质实【扬州注见汉献帝兴平二年金陵京畿注见唐太宗贞观五年防稽郡名注见汉和帝永元元年江夏郡名注见汉后主建兴七年武昌巴陵郡名注见文帝元嘉三年夏口地名注见汉献帝建安十三年沔口地名注同上年雍梁二州名雍注见齐和帝中兴元年襄州梁注见周赧王四年汉中】
　　宋省録尚书事官
　　【宋主恶宗室彊盛不欲权在臣下太傅义恭知其指故请省之】
　　宋以朱修之为荆州刺史刘义宣伏诛
　　【荆州刺史朱修之入江陵杀义宣并诛其子十六人及同党竺超民等超民兄弟应从诛何尚之言贼既遁去一夫可擒若超民反覆昧利即当取之非唯免愆亦可要不义之赏而超民曽无此意防足观过知仁且为官保全城府谨守库藏端坐待今戮其兄弟则与其余逆党无异扵事为重乃原之】质实【荆州注见汉献帝建安十三年南郡】
　　发眀【宋主有乱伦之恶故义宣忿怒而反然纲目正名定罪畧不少恕者然君虽不君臣不可以不臣也】
　　秋七月朔日食质实【日食注见汉文帝六年】
　　【乙宋孝建二年未魏太安元年】春宋镇北大将军沈庆之罢就第【宋镇北大将军南兖州刺史沈庆之请老表数十上诏聴以公就第顷之宋主复欲用庆之使何尚之往起之庆之笑曰沈公不效何公往而复返尚之慙而止】
　　秋八月宋主杀其弟武昌王浑
　　【浑与左右作檄文自号楚王改元永光以为戯笑长史封上之废为庶人逼令自杀时年十七】质实【武昌郡名注见汉后主建兴七年】
　　书法【浑作檄文建号改元以为戏笑则罪也其以无罪书之何甚宋主也浑则信有罪矣年未成人处以八议或者罪不至死今而杀之甚矣】
　　宋郊庙初设备乐
　　书法【书初何缓辞也前书宋始备郊庙之乐矣扵是而书初设然则前者虽备犹未设也宋人慢扵郊庙亦甚矣故再书初】
　　○冬十月宋裁损王侯制度
　　【宋主欲削弱王侯江夏王义恭等奏裁损王侯车服器用乐舞制度凡九事宋主因讽有司奏増广为二十四条聴事不得南向坐施帐劔不得为鹿卢形内史相及封内官长止称下官不得称臣罢官则不复追叙诏可】集览【劒不得为鹿卢形鹿卢井上绞绳而汲水之具汉书隽不疑带櫑具劔注櫑音磊古长劔首以玉作井鹿卢形上刻木作山如莲花初生未敷时】
　　发明【逆劭之变宋孝武以藩王讨贼得国刘氏之不防頼有是尔夫公族国之枝叶也若去其枝叶则本根将何所庇今乃削弱王侯何哉故纲目扵此特以裁损王侯制度书之以见其本志惟恐宗族之蕃衍而欲削其枝叶也虽然彼不难扵猎其诸弟而杀之又何有扵制度哉世变日下天理灭亡可哀也已吁】
　　宋以杨元和杨头为将军
　　【元和故氐王杨保宗子也宋朝以其防弱未正位号部落无定主其族父头先戍葭芦母妻子弟并为魏所执而为宋坚守无贰心雍州刺史王谟请以头为西秦刺史安辑其众俟元和稍长使嗣故业若其不称即以授头必能藩杆汉川使无虏患若葭芦不守汉川亦不可立矣不从】质实【葭芦城名注见文帝元嘉二十年西秦州名未详处所或疑即秦州注见汉光武建武元年汉川郡名注见周赧王四年汉中氐王氐都黎反戎种也】
　　【丙宋孝建三年申魏太安二年】春正月魏立贵人冯氏为后
　　【后辽西公朗之女也朗坐事诛后没入宫】质实【辽西郡名注见汉献帝建安十年】
　　二月魏主立其子为太子考异【主其二字羡按凡例立太子曰立子某为皇太子非正统特书者去皇号据汉立太子盈不书汉王立其子窃考提要宋立子业齐立长懋寳卷皆书某主立其子今纲目定本皆削去则知主其二字羡乃未削之字也】
　　【魏主立子以为皇太子生三年矣先使其母李贵人条记所付托兄弟然后依故事赐死】
　　书法【书立太子多矣此其斥书魏主何讥也扵是生甫三嵗使其母条记所托依故事赐死是亦不可少缓乎忍哉其为君也故斥书主终纲目立太子斥书主者四成立兄子班晋明帝太寜二年魏立子是年立子恂癸酉年梁立子纲辛亥年皆讥也】
　　宋以宗慤为豫州刺史
　　【故事府州部内论事皆籖前直叙所论之事置典籖以主之宋诸皇子为方镇者多防时主皆以亲近左右领典籖至是虽长王临藩素族出镇皆以典籖出纳敎命刺史不得専其职及慤为豫州呉喜为典籖毎多违执慤大怒曰宗慤年将六十为国竭命正得一州如斗大不能复与典籖共临之喜稽颡流血乃止】质实【呉喜临安人】
　　秋七月宋以西阳王子尚为扬州刺史
　　【太傅义恭以宋主之子子尚有宠将避之乃辞扬州而宋主以子尚为刺史时荧惑守南斗宋主废西州旧舘使子尚移治东城以厌之别驾沈懐文曰天道示变宜应之以徳虽空西州恐无益也不从】集览【西州注见晋安帝元兴元年东府】质实【荧惑星名注见晋懐帝永嘉三年东城县名注见汉髙帝五年沈懐文武康人】
　　八月魏击伊吾克之质实【伊吾屯名注见汉明帝永平十五年】○冬十月宋以江夏王义恭为太宰质实【江夏郡名注见汉后主建兴七年武昌】○十一月魏以源贺为冀州刺史
　　【贺上言今北虏逰防南冦负险疆埸之间犹湏防戍自非大逆赤手杀人其坐赃盗及过误应入死者皆可原宥谪使守邉则已防之体受更生之恩徭役之家防休息之恵魏主从之久之谓羣臣曰吾用贺言一嵗所活不少増兵亦多卿等人人如贺朕何忧哉防人告贺谋反魏主曰贺竭诚事国朕为卿等保之讯验果诬乃诛告者因谓左右曰以贺忠诚犹不免诬谤不及贺者可无慎哉】质实【源贺西平人疆埸注见汉灵帝建寜二年】
　　十二月宋移青冀并镇歴城
　　【宋主欲移青冀二州并镇歴城刺史垣防之曰青州北有河济又多陂泽北虏毎来冦掠必由歴城二州并镇此经逺之畧也北又近河归顺者易近息民患逺申王威安邉之上计也由是遂定】质实【歴城县名注见汉光武建武五年歴下】
　　魏定州刺史许宗之有罪诛
　　【宗之求取不节以州民马超谤已殴杀之恐其家人告状上超诋讪朝政魏主曰此必妄也朕为天下主何恶扵超而有此言必宗之惧罪诬超案验果然遂斩之】质实【许宗之髙阳人定州注见周威烈王二十三年中山】
　　宋金紫光禄大夫顔延之卒
　　【延之子竣贵重凡所资供一无所受布衣茅屋萧然如故尝乗羸牛笨车逢竣卤簿即屏在道侧常语竣曰吾平生不喜见要人今不幸见汝竣起宅延之谓曰善为之无令后人笑汝拙也延之尝早诣竣见賔客盈门竣尚未起延之怒曰汝出粪土之中升云霞之上遽骄傲如此其能久乎竣丁忧逾月起为右将军丹阳尹如故竣固辞表十上不许遣中书舍人抱竣登车载之郡舍赐以布衣一袭絮以防纶遣主衣就衣诸体】集览【笨车竹舆也笨布衮反卤簿出行仪衞曰卤簿又天子卤簿注见晋成帝咸康二年要人谓权贵絮以防纶以防色之纶内之扵所赐布衣中也汉书齐国有吹纶絮顔师古曰纶似絮而细名吹者言吹嘘可也】质实【丹阳郡名注见汉献帝兴平二年】
　　发明【延之书爵书卒褒美如此所以着其清俭之徳知子之明也】
　　【丁宋大明元年酉魏太安三年】春正月魏以尉眷为太尉录尚书事质实【尉眷代人】○魏侵宋入兖州
　　【魏人侵宋败东平太守刘胡宋主遣薛安都沈法系御之并受徐州刺史申坦节度比至魏兵已去先是羣盗聚任城荆榛中累世为患谓之任榛坦请回军讨之任榛逃散无功而还安都法系坐白衣领职坦当诛群臣为请莫能得沈庆之抱坦哭扵市曰汝无罪而死我行当就汝矣有司以闻乃免之】质实【东平郡名注见汉献帝兴平元年徐州注见秦始皇二十八年彭城】
　　夏六月宋以顔竣为东扬州刺史
　　【宋主自即吉之后奢淫自恣多所兴造顔竣以藩朝旧臣数恳切諌争宋主寖不悦竣疑宋主欲疎之乃求出外以占其意宋主从之竣始大惧】
　　秋七月宋并雍州为一郡
　　【雍州所统多侨郡县刺史王谟言侨郡县无有境土新旧错乱租课不时请皆土断乃诏并雍州三郡十六县为一郡郡县流民不愿属籍讹言谟欲反时栁元景宗彊羣从多为雍部二千石乗声皆欲讨谟谟令内外晏然以觧众惑驰使启上具陈本末宋主遣主书吴喜抚慰之且报曰七十老公反欲何求君臣之际足以相保聊复为笑伸卿眉头耳谟性严未尝妄笑故宋主以此戯之】集览【土防注见晋武帝太康六年雍州注见汉献帝建安十二年襄阳】
　　八月宋以竟陵王诞为南兖州刺史刘延孙为南徐州刺史
　　【初髙祖遗诏以京口要地非宗室近亲不得居之延孙之先虽与髙祖同源而从来不序昭穆宋主既命延孙镇京口仍诏与合族宋主闺门无礼不择亲踈尊卑流闻民间无所不至诞寛而有礼诛劭及义宣皆有大功人心窃向之诞多聚才力之士蓄精甲利兵宋主畏忌之不欲诞居中使出镇京口犹嫌其逼更徙之广陵以延孙腹心之臣故使镇京口以防之】质实【南兖州注见汉武帝元朔五年淮南国南徐州注见文帝元嘉三十年】
　　【戊宋大明二年戍魏太安四年】春正月魏设酒禁置官
　　【魏主以士民多因酒致鬭及议国政故设酒禁酿酤饮者皆斩吉凶之防聴开禁有程日増置内外官伺察诸曹及州镇或防服杂乱扵府寺间以求百官过失有司穷治讯掠取服百官满二丈皆斩又増律七十九章】集览【府寺按汉制三公所居曰府九卿所居曰寺府者道徳之所聚寺廷也有法度者也】
　　书法【终纲目书酒禁四详汉景帝中三年舍是无书设禁者矣】
　　二月魏以髙允为中书令
　　【魏起太华殿中书侍郎髙允諌曰太祖始建都邑其所营立必因农隙今建国已久朝防宴息临望之所皆已悉备纵有修广亦宜驯致不可仓卒今计所当役凡二万人老弱供饷又当倍之期半年可毕一夫不耕或受之饥况四万人之劳费可胜道乎魏主纳之允好切諌事有不便允輙求见屏人极论或自朝至暮或连日不出语或痛切魏主不忍闻命左右扶出然终善遇之时有上事为激讦者魏主谓羣臣曰君父一也父有过子何不作书扵众中諌之而扵私室屏处諌者岂非不欲其父之恶彰扵外邪至于事君何独不然君有得失不能面陈而上表显諌欲以彰君之短明已之直此岂忠臣所为乎如髙允者乃真忠臣也朕有过未尝不面言朕闻其过而天下不知可不谓忠乎允所与同徴者防雅等皆至大官封侯而允为郎二十七年不徙官魏主谓羣臣曰汝等虽执弓刀在朕左右未尝有一言规正唯伺朕喜悦祈官乞爵今皆无功而至王公允执笔佐国家数十年为益不少不过为郎汝等不自愧乎乃拜允中书令时魏百官无禄允常使诸子樵采自给司徒陆丽曰髙允虽防宠待而家贫妻子不立魏主即日至其第惟草屋数间布被緼袍厨中盐菜而已魏主叹息赐以帛粟拜其子悦为郡守允固辞不许帝重允常呼为令公而不名防雅常曰前史称卓子康刘文饶之为人褊心者或不之信余与髙子逰处四十年未尝见其喜愠之色乃知古人为不诬耳髙子内文明而外柔顺其言呐呐不能出口昔崔司徒尝谓髙生丰才博学一代所推所乏者矫矫风节耳余亦以为然及司徒得罪诏指临责声嘶股栗殆不能言髙允独敷陈事理辞义清辩人主谓之动容此非所谓矫矫者乎宗爱用事威振四海王公以下趋庭望拜髙子独升阶长揖此非所谓风节者乎夫人固未易知吾既失之扵心崔又漏之扵外此乃管仲所以致恸扵鲍叔也】集览【驯致驯音循以渐而致曰驯致易坤卦驯致其道緼袍论语緼袍注緼枲着也枲著者杂用枲麻也记玉藻篇纩为茧緼为袍注衣有着之异名也纩谓今之新绵緼谓今纩及旧絮也荘子林希逸口义云緼袍今之絮衣也卓子康刘文饶之为人汉光武时卓茂字子康尝出有人认其马茂知其谬嘿觧与之后马主得所亡马乃送马诣茂谢之茂之性不好争如此汉桓灵时刘寛字文饶尝出有失牛者就寛车中认之寛无所言有顷认者得牛乃来谢罪寛曰物有相类事容脱误何为谢之州里服其不校褊心诗维是褊心褊通作惼性狭也荘子曰褊心之人不怒其言呐呐不能出口记檀弓篇其言呐呐然如不出诸其口注呐呐舒小貌音如悦反又奴劣反矫矫尔雅矫矫勇也诗泮水篇矫矫虎臣注矫矫武貌音居表反风节风调节操也韵防注风调曰操有所操守曰节管仲致恸扵鲍叔管仲少与鲍叔牙逰管仲尝欺鲍叔后鲍叔事齐公子小白管仲事公子纠及小白立是为桓公公子纠死鲍叔遂进管仲扵桓公管仲曰吾尝与鲍叔贾分财利多自与鲍叔不以我为贪吾尝与鲍叔谋事而更穷困鲍叔不以我为愚吾尝三仕三见逐扵君鲍叔不以我为不肖吾尝三战三北鲍叔不以我为怯公子纠败吾幽囚受辱鲍叔不以我为无耻生我者父母知我者鲍叔也】正误【卓子康刘文饶之为人今按逰雅云史称卓刘之为人褊心者不之信以证髙允无喜愠之色集览独引不校马牛二事为説未当汉书称卓茂寛仁恭爱恬荡乐道自束髪至白首与人未尝有争竞乡党故旧虽行能与茂不同而皆爱慕忻忻焉刘寛歴典三郡温仁多恕吏民有过但用蒲鞭罚之示辱而已虽在仓卒未尝疾言遽色夫人欲试寛令恚伺当朝防装严已讫使侍婢奉肉羮翻汚朝服婢遽收之寛神色不异徐言曰羮烂汝手乎其性度如此其言呐呐今按谓声低而语缓也管仲致恸扵鲍叔今按説苑鲍叔死管仲举士衽而哭之泣下如雨从者曰非君父子也此亦有説乎管仲曰非夫子所知也吾尝与鲍子负贩于南阳吾三辱于市鲍子不以我为怯知我之欲有所明也鲍子尝与我有所説君者而三不见聴鲍子不以我为不肖知我之不遇明君也鲍子尝与我临财分债吾自多取者三鲍子不以我为贪知我之不足扵财也生我者父母知我者鲍子也士为知己者死而况为哀乎】质实【卓子康注见齐武帝永明五年卓茂化行刘文饶刘寛字文饶华隂人司徒崎之子性度寛仁汉桓帝时守南阳吏人有过蒲鞭示辱而已毎行县輙引学官讲经人皆感徳兴行嘉平中拜太尉后封遂乡侯管仲颍阳人名夷吾鲍叔牙荐之齐桓公以为相称仲父九合诸侯一匡天下仲之力也鲍叔青州人为齐卿进管仲扵桓公以身下之天下不多管仲之贤而多鲍叔能知人也子孙世禄扵齐有封邑者十余世】
　　夏六月宋以谢庄顾觊之为吏部尚书
　　【宋主不欲权在臣下分吏部尚书置二人以谢荘顾觊之为之初晋世散骑常侍选望甚重其后用人渐轻宋主欲重其选乃用当世名士孔顗王彧为之侍中蔡兴宗曰选曹要重常侍闲淡改之以名而不以实虽为轻重人心岂可变邪后竟如其言兴宗廓之子也裴子野曰官人之难尚矣周礼始扵学校论之州里告诸六事而后贡于王庭汉家州郡积其功能五府举为椽属三公参其得失尚书奏之天子一人之身所阅者众故能官得其才鲜有败事魏晋易是所失多夫厚貌深险如谿壑择言观行犹惧弗周况今万品千羣俄折乎一面庶僚百位専防扵一司扵是干进务得无复亷耻之风谨厚之操官邪国败不可纪纲假使龙作纳言舜居南面而欲治致平章不可必也况后之人哉孝武虽分曹为两不能反之扵周汉朝三暮四其庸愈乎】集览【六事书甘誓篇乃召六卿王曰嗟六事之人龙作纳言龙舜臣名也书舜典曰龙命汝作纳言朝三暮四列子黄帝篇宋有狙公者养狙成羣诳之曰与若芧朝三而暮四众狙皆怒俄而曰朝四而暮三众狙皆喜圣人以智笼羣愚亦犹狙公之以智笼众狙也林希逸口义云芧音芋山栗也一名橡子又注见荘子齐物篇】质实【顾觊之吴县人崇之孙孔顗山隂人琳之子王彧临沂人蔡廓陈留考城人谟之曽孙纳言官名注见汉灵帝和光元年】
　　宋沙门昙标谋反伏诛
　　【南彭城民髙阇沙门昙标以妖妄相髙与殿中将军苗允等谋作乱立阇为帝事觉伏诛扵是诏沙汰沙门设诸条禁严其诛坐非戒行精苦并使还俗而诸尼出入宫掖竟不得行】集览【髙阇姓名阇音东徒反又时遮反沙汰沙之汰之瓦砾在后言选择之有所弃斥者也】质实【南彭城未详处所疑即南徐州注见秦始皇二十八年彭城沙门僧名注见汉明帝永平八年】
　　书法【扵是民髙阇及昙标与殿中将军苗允等谋作乱立阇为帝阇允不书书沙门何垂戒也书沙门则可以为垂戒沙门而谋反则何不为矣人主之尊信异端者亦可以少悟哉终纲目沙门书反乱者三是年齐辛酉年魏沙门法秀作乱梁乙未年魏冀州沙门作乱○丘濬曰书僧反始此】
　　秋八月宋杀其中书令王僧逹
　　【僧逹防聪警能文而跌荡不拘宋主初立擢为仆射自负才地一二年间即望宰相既而下迁再被弹削僧逹耻怨所上表奏辞防抑又好非议时政宋主已积愤路太后兄子尝诣僧逹升其榻僧逹令舁弃之太后大怒固邀宋主令必杀僧逹防髙阇反宋主因诬僧逹与阇通谋赐死沈约曰夫君子小人类物之通称蹈道则为君子违之则为小人是以太公起屠钓为周师傅説去板筑为殷相胡广累世农夫致位公相黄宪牛医之子名重京师非若晚代分为二途也魏立九品盖论人才优劣非谓世族髙卑而都正俗士随时俯仰凭藉世资用相陵驾因此相沿遂为成法周汉之道以智役愚魏晋以来以贵役贱士庶之科较然有辨矣裴子野曰古者徳义可尊无择负贩茍非其乆何取世族自晋以来其流稍改草泽竒士犹显清涂降及季年専限阀阅以谢灵运王僧逹之才华轻躁使生自寒宗犹将覆折重以怙其庇防召祸宜哉】集览【跌荡跌或作佚徒结反荡或作踼徒浪反跌踼行不正貌谓无仪检也杨雄佚荡汉书音义曰佚荡音铁谠缓也太公起屠钓太公姓姜名牙避纣居东海上闻周文王作兴往归之至扵朝歌道困穷因鼔刀而屠遂西钓渭濵文王出猎而遇之载与俱归用以为师傅説去板筑傅氏之岩在虞虢之界通道所经有涧水壊道常使胥靡刑人筑防此道説贤而隐代胥靡筑之以供食殷髙宗夣得圣人以其形像求之因得傅説登以为相胡广东汉时人六世祖胡刚清髙有志节王莾居摄刚遂觧衣冠县府门而去亡命交趾隐扵屠肆之间后广事安顺冲质桓灵六帝在公台者三十余年黄宪东汉时人父为牛医荀淑遇宪扵逆旅曰子吾之师表也友人劝其仕宪遂暂到京师而还専限阀阅明其等曰阀积其功曰阅専限阀阅者言不取贤才而専计功次也】质实【王僧逹临沂人太公即吕尚注见汉桓帝永康元年傅説平陆人殷髙宗恭黙思道夣帝赉良弼以象求之説筑傅岩之野惟肖遂立为相胡广南郡华容人刚六世孙父贡仕为交阯都尉广少孤贫汉安帝时举孝亷为天下第一拜尚书郎累迁司徒定防功封侯进司空致仕复拜太尉迁太傅广綀逹事体明觧朝章虽无謇直之风屡有补缺之益故京师谚曰万事不理问伯始天下中庸有胡公在公台三十余年歴事六帝礼任甚优卒諡文恭黄宪汝南慎阳人汉安帝朝举孝亷不就陈蕃周举常相谓曰时月之间不见黄生鄙吝之萌复存扵心郭泰曰叔度汪汪若千顷陂澄之不清淆之不浊不可量也叔度黄宪表字天下号曰征君魏立九品事在汉献帝建安二十五年】
　　书法【僧逹轻躁罪人也其书杀何杀之不以其罪也纲目之法虽有罪而杀之不以其罪一以无罪之辞书之故僧逹具官书杀】
　　冬十月魏主伐柔然刻石纪功而还
　　【魏主至隂山防雨雪欲还尉眷曰今动大众以威北敌去都不逺而车驾遽还虏必疑我有内难将士虽寒不可不进魏主从之度大漠旌旗千里柔然处罗可汗逺遁其别部数千落降于魏魏主刻石纪功而还】质实【柔然北狄种名注见晋孝武帝太元十二年隂山注见秦王政三年】
　　魏侵宋清口宋青冀刺史顔师伯连战破之
　　【积射将军殷孝祖筑两城扵清水之东魏镇西将军封敕文攻之清口戍主振威将军傅干爱拒破之宋主遣虎贲主厐孟虬救清口顔师伯遣中兵参军茍思逹助之败魏兵扵沙沟宋主又遣司空参军卜天生防傅干爱及中兵参军江方兴共击魏兵屡破之斩魏将数人魏征西将军皮豹子将兵助封敕文冦青州师伯与战防获之】质实【殷孝祖陈郡长平人清水注见晋帝奕太和四年清口即清水之口注同上年沙沟未详处所】
　　宋以戴法兴戴明寳巢尚之为中书舍人
　　【初宋主在江州戴法兴戴明寳蔡闲为典籖及即位皆以为南台侍御史兼中书通事舍人是嵗并以初举兵预宻谋赐爵县男时宋主亲览朝政不任大臣而腹心耳目不得无所委寄法兴颇知古今素见亲待巢尚之人士之末涉猎文史亦为中书通事舍人凡选授迁徙诛赏大处分宋主皆与法兴尚之参懐内外杂事多委明寳三人权重当时而法兴明寳大纳货贿门外成市家累千金顾觊之独不降意蔡兴宗与觊之善嫌其风节太峻觊之曰辛毘有言孙刘不过使吾不为三公耳觊之常以为人禀命有定分非智力所移唯应恭已守道而闇者不逹妄意侥幸徒亏雅道无闗得丧乃着定命论以释之】集览【辛毘有言魏明帝时中书监刘放孙资见信扵主大臣莫不交好而辛毘不与交子敞諌曰刘孙用事大人宜小降意毘正色曰就与刘孙不平不过令吾不作三公耳大丈夫欲为公而毁其髙节耶】质实【涉猎注见汉献帝建安十四年一统志云辛毘颍川阳翟人汉献帝时曹操表为议郎迁丞相长史入魏为侍中好直諌尝以事諌文帝文帝不聴毘随而引其裾帝竟从其言明帝时封颍乡侯刘放涿郡人汉末曹操克冀州辟放防司空军事魏文帝时与孙资为左右丞掌机宻事明帝时尤见宠任齐王即位以放决定大谋増邑户卒谥敬侯孙资太原人汉末曹操为司空辟资不应后荀彧见而叹曰此州贤智零落今复见孙彦龙乎表为尚书郎仕至中书令卒諡贞侯彦龙资表字侥幸荘子在宥篇云此以人之国侥幸也防何侥幸而不丧人之国乎注侥求也幸所谓不当得而得者何得而不丧其国乎】
　　【已宋大明三年亥魏太安五年】夏四月宋竟陵王诞反广陵宋主遣兵讨之
　　【竟陵王诞知宋主意忌之亦潜为之备因魏人入冦修城浚隍聚粮治仗参军江智渊知诞有异志请假先还建康宋主以为中书侍郎智渊少有操行沈懐文毎称之曰人所应有尽有人所应无尽无者其唯江智渊乎俄而事觉宋主令有司奏请収付廷尉诏贬爵为侯遣之国使兖州刺史垣朗与戴明寳袭之明寳夜报诞典籖蒋成使为内应诞闻之斩成击朗杀之明寳逃还诏沈庆之将兵讨沈庆之至欧阳诞遣人赍书説庆之饷以玉环刀庆之遣还数以罪恶诞闭门自守分遣书檄邀结逺近时山阳内史梁旷家在广陵诞执其妻子遣使邀旷旷斩其使诞遂灭旷家奉表投城外数宋主罪恶曰陛下宫帷之丑岂可三缄宋主大怒凡诞左右腹心同籍期亲在建康者诛死以千数虑诞奔魏使庆之防其走路豫州刺史宗慤徐州刺史刘道隆并帅众来防先是诞诳其众云宗慤助我慤至绕城跃马呼曰我宗慤也诞见众军大集弃城北走庆之遣兵追之诞众皆不欲去诞乃复还筑坛防血以示众以刘琨之为参军琨之遵考之子也辞曰忠孝不得并琨之老父在不敢承命诞囚之十余日终不受乃杀之庆之进营逼广陵城诞扵城上授函表请庆之为送庆之曰我受诏讨贼不得为汝送表汝必欲归死朝廷自应开门遣使吾为汝防送】集览【三缄孔子观周见太庙右阶前有金人三缄其口铭其背曰古之慎言人也戒之哉毋多言多言多败毋多事多事多患勿谓何伤其祸将长勿谓何害其祸将大勿谓不闻神将伺人防防不灭炎炎若何涓涓不壅终为江河绵绵不絶或成网罗毫末不札将寻斧柯诚能慎之福之根也曰谓何伤祸之门也】质实【廷尉官名注见秦始皇二十六年欧阳疑是郡县名及地名未详处所或疑欧阳字误未知是否一统志云山阳古地名春秋属吴后属越战国属楚秦属九江郡汉属临淮郡及广陵国东汉属广陵郡及下邳国三国属魏为临淮广陵二郡地晋分淮北为北徐州南为徐州又分广陵置山阳郡侨立兖州扵北刘宋失淮北乃扵此立州镇为北兖州东魏复为山阳郡隋置楚州大业初并入江都郡唐为东楚州后改楚州天寳初改淮隂郡乾元初复为楚州五代时南唐陞顺化军宋仍为楚州建炎中置楚泗承州涟水军镇抚使寻罢绍定初扵此置淮安军端平初陞为州元陞为淮安路属河南行省至本朝改为淮安府直隶京师防血注见周赧王五十七年】
  </div>
  <div class="pagination">
   <a href="御批资治通鉴纲目_page103.html">
    上一页
   </a>
   <span>
    ...
   </span>
   <a href="御批资治通鉴纲目_page99.html">
    99
   </a>
   <a href="御批资治通鉴纲目_page100.html">
    100
   </a>
   <a href="御批资治通鉴纲目_page101.html">
    101
   </a>
   <a href="御批资治通鉴纲目_page102.html">
    102
   </a>
   <a href="御批资治通鉴纲目_page103.html">
    103
   </a>
   <span class="current-page">
    104
   </span>
   <a href="御批资治通鉴纲目_page105.html">
    105
   </a>
   <a href="御批资治通鉴纲目_page106.html">
    106
   </a>
   <a href="御批资治通鉴纲目_page107.html">
    107
   </a>
   <a href="御批资治通鉴纲目_page108.html">
    108
   </a>
   <a href="御批资治通鉴纲目_page109.html">
    109
   </a>
   <span>
    ...
   </span>
   <a href="御批资治通鉴纲目_page105.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
