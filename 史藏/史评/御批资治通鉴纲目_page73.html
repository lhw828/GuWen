<!DOCTYPE html>
<html>
 <head>
  <meta charset="utf-8"/>
  <title>
   御批资治通鉴纲目 - 第 73 页/共 243 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   御批资治通鉴纲目 - 第 73 页/共 243 页
  </h1>
  <div class="content">
   【癸丑】三年夏六月农雨雹质实【农郡名注见周显王四十六年陜深三尺】
　　书法【于是雹深三尺大异也纲目书雹二十有四有深五寸者矣元康五年有深二尺者矣汉景帝二年有深二尺五寸者矣汉宣帝地节四年未有深于此者也】
　　【甲寅】四年大饥○司隶校尉傅咸卒
　　【咸性刚简风格峻整初为司隶上言货赂流行所宜深絶奏免河南尹澹等官京师肃然】
　　慕容廆徙居大棘城
　　【乙卯】五年夏六月东海雨雹质实【东海郡名注见秦二世二年郯】
　　【深五寸】
　　书法【纲目书雹二十四自是无书者矣史失之也详汉景帝二年】
　　荆扬兖豫青徐州大水考异【提要作雨雹大水无东海荆兖豫青徐州九字】书法【大异也水殆半天下矣终纲目水连数州者十一未有多于此者也详晋己丑年】
　　○冬十月武库火
　　【焚累代之宝及二百万人器械】
　　书法【于是焚累代之宝及二百万人器械大变也纲目书武库灾一汉安帝元初四年武库火三汉桓帝延熹四年是年唐宗天宝十载莫甚于是年矣】
　　索头分其国为三部
　　【一居上谷之北濡源之西禄官自统之一居代郡参合陂之北使兄子猗防统之一居定襄之盛乐故城使猗防弟猗卢统之代人卫操与从子雄及同郡箕澹往依拓跋氏说猗防猗卢招纳晋人猗防悦之任以国事晋人附者稍众】集览【索头注见汉后主景耀四年濡源在幽州分汉地理志濡水出涿郡易水东至范阳入濡濡音奴官反参合陂苏林曰代地名参读曰三汉云中郡有参合县案云中今大同府是括地志云参合故城在朔州定襄县北猗防沙汉汗长子也防音驼盛乐注见汉后主景耀四年】质实【上谷郡名注见秦王政三年一统志云濡源濡水之源也源出保定府易州城北三十里穷独山东南流至易州支分入城近东方四里许渊而不流号圣女水汉书云濡水于曲逆城北曲而西流故曰曲逆章帝丑其名改曰蒲阴代郡注见秦王政三年定襄县名注见汉武帝元朔六年】
　　【丙辰】六年春以张华为司空○夏匈奴郝度元反
　　【匈奴郝度元与冯翊北地马兰羌卢水胡俱反杀北地太守征西犬将军赵王伦信用嬖人孙秀与雍州刺史解系争军事朝廷征伦还以梁王肜代之系表请诛秀以谢氐羌张华以告肜使诛之秀友人为之说肜得免伦遂用秀计深交贾郭贾后大爱信之因求録尚书事张华裴頠固执不可伦秀由是怨之】集览【北地注见汉哀帝建平元年马兰羌晋书注马兰羌即冯翊羌也卢水胡晋书注卢水胡即北地胡也解系姓名唐叔虞食邑于解县后因氏焉解音蟹】质实【冯翊郡名注见唐宗开元十一年同州解系济南人】
　　秋八月秦雍氐羌齐万年反冬十一月遣将军周处等讨之考异【讨当作击】
　　【初御史中丞周处弹劾不避权威梁王肜尝违法处按劾之至是秦雍氐羌悉反其帅齐万年僭帝号围泾阳诏以处为建威将军隶安西将军夏侯骏以讨之中书令陈凖曰骏及梁王皆贵戚非将帅之才进不求名退不畏罪周处忠直勇果有仇无援宜诏孟观以精兵万人为处前锋必能殄冦不然梁王当使处先驱而不救以陷之其败必也朝廷不从万年闻处来曰周府君有文武才若専防而来不可当也或受制于人此成禽耳】质实【周处阳羡人鲂之子泾阳县名注见周赧王狐十九年】
　　关中饥疫○十二月畧阳氐杨茂搜据仇池
　　【初畧阳清水氐杨驹始居仇池仇池方百顷其旁平地二十余里四面斗絶而高为羊肠蟠道三十六囘而上至其孙千万附魏封为百顷王千万孙飞龙浸彊盛徙居畧阳以其甥令狐茂搜为子茂搜避齐万年之乱帅部落还保仇池自号辅国将军右贤王闗中人士避乱者多依之茂搜迎接抚纳欲去者卫防资送之】集览【清水注见汉光武建武六年仇池古西戎地汉武置武都郡晋为仇池郡西魏改成州宋陞同庆府寰宇记仇池山在陇西成州西百里高七里余羊肠蟠道三十六回而上山上平地方二十里四面壁立峭絶自然有楼橹却敌之状上有岗阜泉源皆为白马氐豪族杨氏所据因呼为仇夷斗絶斗与阧通言如斗之峻立絶谓峭极也】质实【畧阳郡名注见怀帝永嘉四年一统志云仇池城名在巩昌府西和县南仇池山战国为白马氐国晋时杨难当二世据此后魏于此置仇池郡西魏改为成州国朝降为成县属巩昌府旧志仇池城天生斗絶壁立千仞石角外向如雉堞然惟有一门可通上有田百顷泉九十九眼羊肠坂名注见周安王十六年】
　　【丁巳】七年春正月将军周处及齐万年战败死之
　　【齐万年屯梁山有众七万梁王肜夏侯骏使周处以五千兵击之处曰军无后继必败不徒身亡为国取耻肜骏逼遣之处攻万年于六陌军士未食肜促令速进自旦战至暮斩获甚众絶矢尽救兵不至左右劝处退处按劒曰是吾效节致命之日也遂力战而死朝廷虽以尤肜而亦不能罪也】集览【梁山杜预曰在冯翊郡夏阳县北括地志云在古雍州好畤县西北同州韩城县东南】质实【一统志云梁山在西安府干州城西北五里古公亶父逾梁山至岐下即此】
　　书法【书死之何予节也终纲目书死之五十四详汉孺子婴居摄元年而晋世书十有三周处刘沈绍谯登庾珉等吉朗辛賔段匹防谯王丞卞壸桓沈劲吉挹世乱识忠臣信哉】
　　秋七月雍秦旱疫
　　【米斛万钱】质实【雍秦二州名雍注见唐宗开元十一年京兆秦注见汉光武建武元年天水】
　　九月以王戎为司徒
　　【戎为三公与时浮沈无所匡救委事僚宷轻出游放性复贪吝园田徧天下每自执牙筹昼夜会计常若不足家有好李卖之恐人得种常鑚其核凡所赏拔専事虚名阮咸之子瞻尝见戎戌问曰圣人贵名教老庄明自然其防异同瞻曰将无同戎咨嗟良久遂辟之时人谓之三语掾是时王衍为尚书令乐广为河南尹皆善清谈宅心事外名重当世朝野争慕效之衍与弟澄好品题人物举世以为仪凖衍神情明秀少时山涛见之曰何物老妪生宁馨儿然误天下苍生者未必非此人也广性冲约清逺与物无竞每谈论以约言析理厌人之心而其所不知黙如也凡论人必先称其所长则所短不言自见澄及阮咸咸从子脩胡母辅之谢鲲王尼毕卓皆以任放为达醉狂裸体不以为非辅之尝酣饮其子谦之厉声呼之曰彦国年老不得为尔辅之欢笑呼入共饮卓比舎郎酿熟因夜至瓮间盗饮为掌酒者所缚明旦视之乃毕吏部也广闻而笑之曰名教中自有乐地何必乃尔初何晏等祖述老庄立论以为天地万物皆以无为本无也者开物成务无往不存者也阴阳恃以化生贤者恃以成德故无之为用无爵而贵矣衍等爱重之由是士大夫皆尚浮诞废职业裴頠着崇有论以释其蔽曰利欲可损而未可絶有也事务可节而未可全无也谈者深列有形之累盛称空无之美遂薄综世之务贱功利之用高浮游之业卑经实之贤人情所徇名利从之于是立言借于虚无谓之妙处官不亲所职谓之雅逺奉身散其廉操谓之旷达故悖吉凶之礼忽容止之表渎长幼之序混贵贱之级无所不至夫万物之生以有为分者也故心非事也而制事必由于心不可谓心为无也匠非器也而制器必须于匠不可谓匠非有也由此而观济有者皆有也虚无奚益于己有之羣生哉然习俗已成頠论亦不能救】集览【僚宷僚与寮通尔雅宷寮官也郭璞注同地为宷同官为寮将无同为句将无犹言无乃得无之类滹南王若虚曰将无同其意盖言同也宁馨孙奕示儿编曰程大昌演繁露云宁馨音甯亨犹言恁地也艺苑雌黄云晋书宁馨宁字相多作去声如张谓诗家无阿堵物门有宁馨儿是也刘禹锡送日本僧诗为问中原道学者几人雄猛得宁馨则又作平声要之平仄虽殊其意一也洪迈容斋随笔曰宁馨字晋宋间人语助耳后遂以宁馨为佳或以为鄙殊不然也今吴语多用宁馨为问犹言若何也滹南王若虚曰迈引吴语为证是矣而云若何则义未允惟城阳居士桑榆杂録云宁犹言如此馨语助也此得其当析理约言以分别义理如破木然胡母索隠曰母音无应劭风俗通云其先本陈胡公之后公子完奔齐遂有齐国齐宣王母弟封母郷逺本胡公近取母邑故以为氏任放任縦意也放谓放诞也彦国辅之字比舍比毗至反礼地官五家为比取其相聨比而居也综世之务综机缕也谓整理当世之事使皆有纪若机之有错综万物之生以有为分本作万物之有形者虽生于无然生以有为已分则无是有之所遗者也分扶问反】质实【阮咸陈留尉氏人籍之兄子王衍琅邪临沂人戎之从弟乐广南阳淯阳人胡母辅之泰山人谢鲲阳夏人王尼城阳人毕卓新蔡鲴阳人老庄注见成帝咸康三年】
　　索头猗防西畧诸国
　　【猗防度漠北巡西畧诸国降附者三十余国】
　　【戊午】八年秋九月荆豫徐扬冀州大水○遣侍御史李苾慰劳汉川流民
　　【畧阳巴氐李特庠流皆有材武善骑射性任侠州党多附之及齐万年反关中荐饥畧阳天水等六郡民流移入汉川者数万家道路有疾病穷乏者特兄弟振救之由是得众心流民至汉中上书求寄食巴蜀朝议遣侍御史李苾持节慰劳且监察之不令入劒阁苾受流民赂表言流民十万余口非汉中一郡所能赈赡蜀有仓储宜令就食从之由是散在梁益不可禁止特至劒阁太息曰刘禅有如此地而缚于人岂非庸才邪】集览【巴氐巴郡氐戎也巴郡注见汉献帝建安十九年氐注见汉武帝元狩元年庠流李特二弟名苾薄必反劒阁注见三国汉后主炎兴元年】质实【任侠注见汉武帝元朔二年天水郡名注见汉光武建武元年汉川郡名注见周赧王四年】
　　书法【晋之失蜀自苾始故谨书之】
　　遣将军孟观讨齐万年考异【讨当作击】
　　【张华荐观沈毅有文武才用使讨齐万年观身当矢石大战十数皆破之】
　　【己未】九年春正月观击万年获之考证【观上漏孟字万上漏齐字太子洗马江统以为戎狄乱华宜早絶其原乃作徙戎论以警朝廷曰四夷之中戎狄为甚弱则畏服彊则侵叛是以有道之君待之有备御之有常虽稽颡执贽而边城不弛固守彊暴为防而兵甲不加逺征期令境内获安彊场不侵而已及至周室失统诸侯専征戎狄乗间得入中国或招诱安抚以为已用自是四夷交侵中国错居及秦始皇并天下兵威旁达攘胡走越当是时中国无复四夷也汉建武中马援领陇西太守讨叛羌徙其余种于关中居冯翊河东空地数岁之后族类蕃息永初叛乱夷夏俱敝自此之后余烬不尽小有际防辄复侵叛魏武帝徙武都氏于秦川以御蜀葢权宜之计今已受其敝矣夫关中帝王所居未闻戎狄宜在此土也非我族类其心必异而士庶翫习侮其轻弱以贪悍之性挟愤怒之情候隙乗便辄为横逆此必然之势也今宜及兵威方盛因其死亡流散与关中之人户为仇讐之际徙诸羌着先零罕开析支之地徙诸氐出还陇右着阴平武都之界廪其道路之粮令足自致各附本种反其旧土使属国抚夷就安集之戎晋不杂并得其所纵有猾夏之心絶逺中国隔阂山河为害不广矣并州之胡本匈奴桀恶之冦也建安中使右贤王去卑诱质呼厨泉听其部落散居六郡今为五部戸至数万骁勇便利倍于氐羌若有不虞则并州之域可为寒心正始中母丘俭讨高句骊徙其余种于荥阳戸部今以千计数世之后必至殷炽今百姓失职犹或亡叛犬马肥充则有噬齧况于夷狄能不为变但顾其微弱耳夫为邦者忧不在寡而在不安以四海之广士民之富岂须夷虏在内然后取足哉此等皆可申谕发遣还其本域慰彼土思惠此中国于计为长也朝廷不能用丘濬曰臣按昔人有言晋之亡大率中原半为夷居刘渊匈奴也而居晋阳石勒羯也而居上党姚氏羌也而居扶风苻氏氐也而居临渭慕容鲜卑也而居昌黎种族日繁其居处饮食皆日趋于华惟其桀暴贪悍乐鬬喜乱之志态则无时而可变也是以刘渊一倡而并雍之胡乗时四起自长淮之北无复晋土而为战争之塲者几二百年呜呼后之人思为国家逺虑者其尚为子孙计豫有以杜絶消弭之毋谓彼既久处中国必无后患而轻忽之哉晋之事可鉴也已】集览【执贽贽之言至也古者相见之礼手有所执以告至也谷梁传曰男子之贽羔鴈雉腒妇人之贽枣栗锻脩范甯解云上大夫用羔取其从羣帅而不党也下大夫用雁取其知时飞翔有行列也士冬用雉夏用腒雉取其耿介交有时别有伦也必用死者为其不可生服也腒其居反干雉也夏用之备腐臭也枣取其早自矜庄栗取其敬栗也脩脯也加姜桂曰锻锻脩取其防防自脩饬也锻与段腶通音丁乱反贽与挚通记曲礼篇凡挚天子鬯诸侯圭卿羔大夫鴈士雉庶人之挚匹野外军中无挚以缨拾矢可也妇人之挚椇榛脯脩枣栗郑曰天子无客礼以鬯为挚者所以唯用告神为至也说者以匹为鹜鹜鸭也缨马繁缨也拾谓射韝也椇俱羽反枳也有实榛实似栗而小关中古者郊畿千里王业本根于是在焉秦尝用之以顾诸侯汉尝因之以定四海三辅旧事云东有函谷南有峣武西有散关北有萧关四关之中故谓之关中也永初汉安帝年号先零注见汉宣帝元康四年罕开注同上神爵元年析支禹贡蔡氏集传曰析支在河关西千余里西方戎落也王肃曰河闗县属金城郡去卑右贤王之名呼厨泉南单于王名即前赵主刘元海叔祖也正始三国魏主曹芳年号土思怀土之思】质实【江统陈留圉人】
　　以成都王颖为平北将军镇邺河间王颙为镇西将军镇关中
　　【贾谧侍讲东宫对太子倨傲颖见而叱之谧怒言于贾后出之又以颙镇关中初武帝作石函之制非至亲不得镇关中颙安平献王孚之孙也轻财爱士朝廷以为贤故用之】质实【成都国名注见汉帝更始元年邺县名注见汉献帝建安十五年河间国名注见汉帝更始二年关中注见唐宗开元十一年京兆安平县名注见汉后主景耀三年】
　　秋八月侍中贾模卒以裴頠为尚书仆射
　　【贾后淫虐日甚私于太医令程据等裴頠与贾模及张华议废后更立谢淑妃模华皆曰主上自无废黜之意而吾等专行之傥上心不以为然将若之何且诸王方彊朋党各异恐一旦祸起身死国危无益社稷頠曰诚如公言然中宫逞其昏虐乱可立待也华曰卿二人于中宫皆亲戚言或见信宜数为陈祸福之戒庶无大悖则天下尚未至于乱吾曹得以优游卒嵗而已頠旦夕说其从母广城君令戒谕贾后以亲厚太子模亦数为后言祸福后反以模为毁已而疎之模忧愤而卒頠虽后亲属然雅望素隆四海惟恐其不居权位頠拜尚书仆射又诏専任门下事頠上表固辞或谓曰君可以言当尽言于中宫言而不从当逺引而去傥二者不立虽有十表难以免矣頠不能从帝为人戆騃尝在华林园闻虾蟆谓左右曰此鸣者为官乎为私乎时天下荒馑百姓饿死帝闻之曰何不食肉糜由是权在羣下政出多门势位之家更相荐托有如互市贾郭恣横货赂公行南阳鲁褒作钱神论以讥之又朝臣务以苛察相高每有疑议各立私意刑法不壹狱讼繁滋尚书刘颂上疏曰近世以来法渐多门令甚不一吏不知所守下不知所避夫君臣之分各有所司法欲必奉故令主者守文理有穷塞故使大臣释滞事有时宜故人主权防主者守文若张释之执犯跸之平也大臣释滞若公孙防郭解之狱也人主权防若汉祖戮丁公之为也自非此类皆以律令从事然后法信于下可以言政矣乃下诏郎令史复出法駮案者随事以闻然亦不能革也頠荐平阳韦忠于张华华辟之忠辞疾不起人问其故忠曰张茂先华而不实裴逸民欲而无厌弃典礼而附贼后此岂大丈夫之所为常恐其溺于深渊而余波及我况可褰裳而就之哉关内侯索靖知天下将乱指洛阳宫门铜驼叹曰会见汝在荆棘中耳】集览【广城君郭槐也贾后之母贾充之妻执犯跸之平事在汉文帝三年断郭解之狱事在汉武帝元朔二年戮丁公之为注见汉光武建武二年诛丁固】质实【华林园注见汉后主建兴十五年南阳郡名注见秦二世三年平阳郡名注见周威烈王二十三年茂先张华表字逸民裴頠表字索靖敦煌人铜驼注见太安元年】
　　冬十一月朔日食○十二月废太子遹为庶人
　　【初广城君郭槐以贾后无子常劝后慈爱太子欲以韩寿女为太子妃太子亦欲婚韩氏以自固寿妻贾午及后皆不聴而为太子聘王衍少女太子闻衍长女美而后为贾谧聘之心不能平颇以为言及广城君病临终执后手令尽心于太子又曰赵粲贾午必乱汝家后不从更与粲午谋害太子太子防有令名及长不好学惟与左右嬉戏后复使黄门辈诱之为奢虐由是名誉浸减或废朝侍而纵游逸于宫中为市使人屠酤手揣斤两轻重不差其母本屠家女也故太子好之又令西园卖葵菜蓝子鸡面等物而取其利又好阴阳小数多所拘忌洗马江统上书陈五事不从中舍人杜锡每尽忠谏劝太子脩徳业保令名言辞恳切太子患之置针着锡常所坐氊中刺之流血太子性刚知贾谧恃中宫骄贵不能假借之谧谮于后曰太子多畜私财以结小人者为贾氏故也不如早图之后乃宣太子之短又诈为有娠内藁物产具取妹夫韩寿子养之时朝野咸知后有害太子之意左卫率刘卞以问张华华曰君欲如何卞曰东宫俊乂如林四率精兵万人若得公命皇太子因朝入録尚书事废贾后于金墉城两黄门力耳华曰今天子当阳太子人子也吾又不受阿衡之命忽相与行此是无君父而以不孝示天下也虽能有成犹不免罪况权戚满朝威柄不一成可必乎后颇闻之以卞为雍州刺史卞饮药而死十二月后诈称帝不豫召太子入朝既至置于别室遣婢陈舞以帝命赐酒三升逼使尽饮之遂大醉后使黄门侍郎潘岳作书草称诏使书之文曰陛下宜自了不自了吾当入了之中宫又宜速自了不自了吾当手了之并与谢妃共要刻期两发扫除患害太子醉迷遂依而写之字半不成后补成之以呈帝帝幸式干殿召公卿入以太子书示之曰遹书如此令赐死诸王公莫有言者张华曰此国之大祸自古常因废黜正嫡以致丧乱愿陛下详之裴頠以为宜先检校传书者又请比校太子手书恐有诈妄议至日西不决后惧事变乃表免太子为庶人诏许之以其子霦臧尚皆幽于金墉城王衍自表离婚许之杀谢淑媛霦亦寻卒】集览【贾午贾后之妹不能假借之言不肯假借以辞色而媚之左卫率晋武帝建东宫置卫率初曰中卫率后分为左右卫率率所类反或音朔律反四率凡太子出前卫率导在前黄麾外左右二率从挟导舆车后卫率从在乌皮外并带刀执防当阳注见孝武帝太元十四年霦臧尚太子三子之名霦逋闲反】质实【刘卞东平人】
　　书法【废遹者贾后也不书皇后何罪帝也帝为人父而不能辨其诈则罪固不在人矣纲目正本故不书后废至其杀之也则书后杀矣】
　　【庚申】永康元年春正月幽故太子遹于许昌
　　【贾后使黄门自首欲与太子为逆诏以首辞班示公卿遣千兵卫太子幽于许昌诏宫臣不得辞送江统等五人送至伊水拜辞涕泣司隶收缚送狱河南尹乐广皆解遣之】质实【许昌县名注见汉献帝建安元年伊水注见汉高后三年】
　　三月尉氏雨血妖星见南方太白昼见中台星坼集览【尉氏汉地志陈留有尉氏县按陈留今开封府是妖星晋天文志妖星一曰彗星二曰孛星三曰天棓四曰地枪五曰天欃六曰蚩旗七曰天冲八曰国星九曰昭明十曰司危十一曰天欃彗十二曰五残十三曰六贼十四曰狱汉十五曰旬始十六曰天锋十七曰烛星十八曰蓬星十九曰长庚二十曰四填二十一曰地维太白昼见注见唐高祖武徳九年太白经天中台星坼中台星三台之中台星也坼裂也中台二星为之奄奄疏濶也又注见汉顺帝阳嘉三年台阶】质实【尉氏县名注见汉桓帝建和元年】
　　【张华少子韪劝华逊位华曰天道幽逺不如静以待之】
　　书法【终纲目书雨血二汉惠帝四年是年书太白六详汉安帝永初六年而书昼见者二是年五代己酉年未有一月之中异证并作如斯时者也至若妖星见中台坼纲目各一书而已】发明【观纲目所书天变如此读者犹为寒心孰谓张华号为博洽乃欲静以待之不知弑太后杀太子静邪否邪当时朝廷昏乱在位者初无足责独一张华似若可取乃不能聴其子韪之言逊位而去未几遂赤其族可哀也已】
　　皇后杀故太子遹
　　【太子既废众情忿怒卫督司马雅尝给事东宫与殿中郎士猗等谋废贾后复太子以右军将军赵王伦执兵柄性贪冒可假以济事乃说孙秀曰今国无嫡嗣社稷将危大臣将起大事而公名奉事中宫与贾郭亲善太子之废皆云豫知一朝事起祸必相及何不先谋之乎秀言于伦伦然之遂告通事令史张林使为内应将发秀又谓伦曰太子聪明刚猛若还东宫必不受制于人明公素党于贾后今虽建大功太子谓公特逼于百姓之望以免罪耳必不深徳明公不若迁延缓期贾后必害太子然后废后为太子报讐岂徒免祸更可以得志伦然之秀因使人行反间言殿中人欲废皇后迎太子后使太医令程据和毒药遣黄门孙虑至许昌逼太子杀之】集览【士猗姓名猗于宜反贪冒左成十三年诸侯贪冒注冒亦贪也音莫报反又亡北反一说好财曰贪尽利曰冒通志云冒之为贪冒只借协音不借义谓防犯礼法而黩货也】质实【赵王伦宣帝第九子】
　　发明【前日太子幽废不书皇后者责晋朝公卿不能坚守正议竭力死争也今此太子之死书皇后杀者正名定罪首恶必有所归也太子既废不书曰庶人者不予贾后之废也随其事变而权衡之此固纲目书法之意也】
　　夏四月朔日食○赵王伦废皇后贾氏为庶人杀之遂杀司空张华仆射裴頠自为相国追复故太子位号【赵王伦孙秀使司马雅告张华曰赵王欲与公共匡社稷为天下除害华拒之雅怒曰刃将加颈犹为是言邪不顾而出伦矫诏敕三部司马曰中宫与贾谧等杀太子今使车骑入废中宫汝等从命爵赐关中侯不从者诛三族众皆从之开门夜入遣齐王冏将百人排閤迎帝幸东堂召贾谧斩之遂废后为庶人收赵粲贾午考竟召八座以上皆夜入殿伦阴与秀谋簒位欲先除朝望且报宿怨乃执张华裴頠解结等于殿前华谓张林曰卿欲害忠臣邪林称诏诘之曰卿为宰相太子之废不能死节何也华曰式干之议臣谏事具存可覆按也林曰谏而不从何不去位华无以对遂皆斩之夷三族解结女适裴氏明日当嫁而祸起裴氏欲认活之女曰家既若此我何以活为亦坐死朝廷由是议革旧制女不从死伦送贾庶人于金墉诛董猛孙虑程据等阎纉抚张华尸恸哭曰早语君逊位而不肯今果不免命也于是伦自为都督中外诸军事相国侍中孙秀等并据兵权文武封侯者数千人伦素庸愚复受制于秀秀为中书令威权振朝廷天下皆事秀而无求于伦诏追复故太子遹位号立臧为临淮王有司奏尚书令王衍备位大臣太子被诬志在茍免请禁锢终身从之伦欲收人望选用海内名徳之士以李重荀组为左右长史王堪刘模为左右司马束晳为记室荀崧陆机为参军重知伦有异志辞疾不就伦逼之不已忧愤成疾扶曳受拜数日而卒伦遂矫诏遣使赍金屑酒赐贾后死于金墉城】集览【式干之议去年召公卿入议于式干殿束晳姓名其先本自疎氏后避难除足姓束束书玉反扶曳受拜曵牵引也使人扶曳李重令受拜除长史之职】质实【解结济南人系之子临淮郡名注见新莽天鳯元年束晳阳平元城人茍崧颍川颍隂人彧之孙】
　　书法【皇后书弑恒也此独书杀何弑逆之贼也然则曷为不书诛不以讨予伦也其不以讨予伦何伦志将窃国则非义讨矣张裴附贼后者也则何以书官不予伦之専杀也其书遂杀何杀后遂杀某某则其为后党明矣故太子位号诏复之也曷为不书诏防贾氏之必杀太子然后借以罪之者伦之本谋也不书诏复而系之伦所以着伦志也纲目之防深矣终纲目皇后弑书杀二是年晋贾氏唐肃宗宝应元年张氏列国之后不与焉】
　　发明【贾氏有覆载不容之罪宜正其诛而止书曰杀者不予司马伦之讨也伦为臣子戕害国母而不书弑者贾氏恶逆不得为主母也上书废后杀大臣下书复太子位号者明赵伦之乱囚废杀太子而发也随其轻重而裁酌之兹纲目之所以为纲目也欤】
　　五月立临淮王臧为皇太孙
　　书法【书太孙始此终纲目书太孙三晋司马臧齐昭业唐重熙未冇终立者也】
　　○秋八月淮南王允讨赵王伦不克而死
　　【赵王伦以允为骠骑将军领中防军允性沈毅宿卫将士皆畏服之知伦秀有异志谋讨之伦秀转允为太尉外示优崇实夺其兵权允遂帅国兵数百人直出大呼曰赵王反我讨之从者左袒于是从者甚众遂围相府伦与战屡败死者千余人允结陈于承华门前中书令陈淮欲应允言于帝遣伏持白虎旛以解鬭伦子汝阴王防在门下省阴与誓曰富贵当共之乃诈言有诏助淮南王允不之觉开陈受诏因杀之坐允夷灭者数千人】集览【白虎幡即驺虞幡也注见元康元年】质实【淮南郡名注见汉武帝元朔五年】
　　赵王伦杀黄门郎潘岳卫尉石崇等
　　【初孙秀尝为小吏岳屡挞之崇之甥欧阳建素与伦有隙崇有爱妾绿珠秀求之不与及淮南王允败秀因称崇岳建奉允为乱收之崇叹曰奴辈利吾财耳收者曰知财为祸何不早散之崇不能答初岳母常诮贵岳曰汝当知足而干没不已乎及败岳谢母曰负阿母遂皆族诛】集览【干没史记张汤始为小吏干没徐广曰随势浮沈也骃案服防曰干没射成败也如淳曰豫居物以待之得利为干失利为没正义曰二说俱非案干音干干没谓无润及之而取他人也又一说阳浮慕为干心内不合为没】书法【贾党也书杀书官何不予伦之専杀也】
　　以齐王冏为平东将军镇许昌
　　【齐王冏以功迁游击将军冏意不满孙秀觉之且惮其在内乃以为平东将军出镇许昌】
　　赵王伦自加九锡
　　【孙秀议加伦九锡吏部尚书刘颂曰昔汉之锡魏魏之锡晋皆一时之用非可通行周勃霍光其功至大不闻有九锡之命也张林欲杀之秀曰杀张裴已伤时望不可复杀颂乃止遂下诏加伦九锡复加其子荂及秀林等官并居显要伦及诸子顽鄙无识秀狡黠贪淫所与共事者皆邪佞之士惟竞荣利无深谋逺畧志趣乖异互相憎疾秀子防形貌短陋如奴仆之下者秀使尚帝女河东公主】集览【荂芳无反狡黠狂狡桀黠也黠胡八反】质实【九锡注见汉平帝元始五年河东郡名注见汉献帝建安七年】
　　冬十一月立皇后羊氏
　　【后尚书郎之之女秀之党也】
　　前益州刺史赵廞反
　　【诏征益州刺史赵廞为大长秋以成都内史耿滕代之廞贾后之姻亲也闻征甚惧且以晋室衰乱阴有据蜀之志乃倾仓廪赈流民厚遇李特兄弟以为爪牙特等恃势聚众为盗滕数密表流民刚剽蜀人愞弱主不能制客必为乱阶宜使还本地廞闻而恶之州被诏书遣文武千余人迎滕时成都治少城益州治太城廞犹在太城未去滕欲入州功曹陈恂谏曰今构怨已深不如留少城以观其变檄诸县合村保以备秦氐滕不从廞遣兵逆战滕败死廞又遣兵逆西夷校尉陈摠摠主簿赵模曰今当速行助顺讨逆谁敢动者摠缘道停留比至鱼涪津已遇廞军模白摠散财募兵以战摠又不聴众遂自溃廞杀之自称益州牧置僚属易守令李庠等以四千骑归廞廞委以心膂使招合六郡壮勇万人以防北道】集览【廞虚金反大长秋注见汉光武建武九年少城张仪既筑太城后一年又筑少城唯西南北三壁东即左城之西墉也容斋随笔曰晋益州刺史理太城蜀郡太守理少城太城少城犹言大城小城耳案益州古梁州也汉武改曰益州蜀郡隶焉太城今成都府子城是注见少城秦氐氐在秦州者曰秦氐风俗通云氐本西南夷种也鱼涪津注见汉光武建武十二年】质实【一统志云少城在成都府子城西唯西南北之三壁东即太城之西墉秦张仪既筑太城后一年又筑少城容斋笔録云晋益州刺史治太城蜀郡太守治少城太城少城犹言大城小城耳太城即成都府子城秦张仪所筑谓之太城初仪屡筑屡頺忽有大出于江仪以问巫巫曰随筑之果功就故又称城】
　　【辛酉】永宁元年春正月以张轨为凉州刺史
　　【散骑常侍张轨以时方多难阴有保据河西之志故求为凉州时盗贼纵横鲜卑为防以宋配泛瑗为谋主悉讨破之威着西土】集览【泛瑗姓名瑗音于愿反汜注见汉桓帝建和元年】质实【张轨乌氐人】
　　赵王伦自称皇帝迁帝于金墉城杀太孙臧
　　【赵王伦逼夺玺绶备法驾入宫即位帝出居金墉城尊为太上皇废皇太孙为濮阳王杀之以孙秀为侍中中书监其余党与皆为卿将奴卒亦加爵位每朝会貂蝉盈坐时人为之谚曰貂不足狗尾续是嵗天下所举贤良秀才孝廉皆不试郡国计吏及太学生年十六以上者皆署吏守令赦日在职者皆封侯郡守纲纪并为孝廉廉吏府库之储不足以供赐与应侯者多铸印不给或以白版封之】集览【貂蝉侍中中常侍冠也以貂尾为饰附蝉为文貂取其内劲悍而外温润蝉居高清洁饮露而不食此因物主义故以为冠饰汉舆服志惠文冠是一曰武弁又曰武冠讣吏注见汉宣帝地节三年郡国上计】质实【金墉城注见魏元帝咸熈二年濮阳国名注见周安王五年】
　　书法【莽书自称新皇帝矣于是复见终纲目称皇帝书自者二而已汉孺子婴初始二年是年莽托铜匮伦托神语皆无故而然故书自】
　　发明【观赵王伦自称皇帝之书与魏王曹丕称皇帝何异观伦迁帝于金墉城之书与曹操迁帝于许何殊自前史以成败论人故见于纪述者大相辽絶至纲目等而书之则凡簒弑之人其实一耳又岂有此是彼非之间哉噫】
　　巴氐李特杀赵廞诏以罗尚为益州刺史
　　【李庠骁勇得众心赵廞浸忌之会庠劝廞称尊号廞以庠大逆斩之复用李特为督将特怨廞遂攻杀之纵兵大掠遣使诣洛阳陈廞罪状初梁州刺史罗尚闻廞反表廞素非雄才败亡可待诏拜尚益州刺史督广汉太守辛冉等入蜀特闻之惧使弟骧迎献珍玩尚悦以骧为骑督冉说尚曰特等専为盗贼宜因会斩之不然必为后患尚不从】质实【李特巴西宕渠人罗尚襄阳人宪之兄子广汉郡名注见汉成帝鸿嘉三年】
　　书法【廞尝书反矣曷为不以诛书特私也初李庠劝称尊号廞托大义斩庠特于是怨廞杀之则是复私怨而已矣故廞虽书反纲目终不以讨子特也】
　　三月齐王冏及成都王颖河间王颙等举兵讨伦伦遣兵拒之
　　【齐王冏遣使告成都王颖河间王颙常山王乂及新野公歆移檄征镇称逆臣孙秀迷误赵王当共讨之有不从命诛及三族颖召邺令卢志谋之志曰仗顺讨逆百姓必不召自至颖从之逺近响应至朝歌众二十余万歆得冏檄未知所从嬖人王绥曰赵亲而彊齐疎而弱宜从赵参军孙洵大言曰赵王凶逆天下当共诛之何亲疎彊弱之有歆乃从冏颙初用长史李含谋执冏使遣张方将兵助伦及闻二王兵盛复召方还更附二王伦秀闻兵起大惧遣孙辅张司马雅帅兵拒冏秀子会及士猗许超率兵拒颖】集览【洵须伦反】质实【新野县名注见汉平帝元始四年邺县名注见汉献帝建安十五年朝歌郡名注见秦王政七年】
　　闰月朔日食○自正月至于是月五星互经天纵横无常
　　书法【尝书荧惑歳星逆行矣详景帝二年又尝书五星逆行矣景帝后三年然皆有定所也未有纵横经天歴数月而未已者自是以后王室相屠天下大乱怀愍播荡神州陆沈此其应矣终纲目星变书经天二是年唐高祖武徳九年纵横无常则一而已】
　　发明【春秋书星变多矣未有如是之甚者夫上天仁爱之心虽甚衰乱之世未尝无所告戒亦未尝不应于下前日中台星坼张华等不知变计皆赤其族今祸乱已极于是天变若此既而诸王互相鱼肉胡虏乗之亦互相吞食中原涂炭怀愍防尘兵祸不已自春秋以来亦未有如是之惨者此皆五星纵横之应也纲目揭而书之在晋固无可救之理抑亦警告来世也欤】
　　○夏四月成都王颖击败伦兵帅师济河左卫将军王舆等迎帝复位伦伏诛考异【提要兵字下有于溴水三字】考证【击当作讨张等与齐王冏战于颍上屡破之攻冏营冏出兵击破其别将等乃退成都王颖前锋至黄桥为孙会士猗许超所败颖欲退卢志曰今我军失利敌有轻我之心不若更选精兵星行倍道出敌不意此用兵之奇也颖从之伦赏黄桥之功猗超会皆持节由是军政不一且恃胜不设备颖击之于溴水会等大败颖乗胜长驱济河自冏等起兵百官军士皆欲诛伦秀及河北军败左卫将军王舆帅营兵入宫三部司马为应于内攻孙秀于中书省斩之使黄门将伦还第迎帝于金墉城自端门入升殿羣臣顿首谢罪分遣使者慰劳三王赐伦死收其子诛之凡百官为伦所拜者皆斥免台省府卫仅有存者颖颙皆至洛阳自兵兴六十余日战鬬死者近十万人】集览【溴水春秋襄十六年会于溴梁注溴水出河内轵县东南至温入河溴日阒反又公壁反】质实【一统志云颖上颍水之上在河南府登封县西四十里源出阳干山流入钧州界按颍水有三源此为左源出少室山为中源出少室南溪为右源溴水在怀庆府济源县其源有二一出琮山俗呼为白涧水春秋襄公会诸侯于溴梁即此一出县西二十里曲阳城西南山一出阳城南溪俱东南流与泷水合又东南至温县入于黄河】
　　书法【终纲目废帝书复位四晋惠帝安帝唐中宗昭宗】
　　六月以齐王冏为大司马辅政成都王颖为大将军河间王颙为太尉各还镇
　　【齐王冏入洛阳甲士数十万威震京师诏以为大司马加九锡备物典防如宣景文武辅魏故事成都王颖为大将军都督中外诸军事假黄钺録尚书事加九锡河间王颙为侍中太尉常山王乂为抚军大将军进新野公歆爵为王齐成都河间三府各置掾属四十人武号森列文官备员而已识者知兵之未戢也歆说冏夺颖兵权乂亦劝颖图冏闻者忧惧卢志谓颖曰大王迳前济河功无与二然两雄不俱立宜因太妃微疾求还定省委重齐王以收四海之心颖从之表称冏功德宜委以万机即辞归邺由是士民之誉皆归颖冏辟刘殷为军谘祭酒曹摅为记室江统茍晞参军事张翰孙惠为掾顾荣王豹为主簿殷幼孤贫养曾祖母以孝闻人以谷帛遗之殷受而不谢直云待后贵当相酬耳及长博通经史性倜傥有大志俭而不陋清而不介望之颓然而不可侵也冏以何勗为中领军董艾典枢机又封其将佐有功者葛旟等为县公委以心膂号曰五公颖至邺让九锡殊礼表论兴义功臣乞运河北邸阁米以赈阳翟饥民敛祭黄桥战士旌显其家皆卢志之谋也颖形美而神昏不知书然气性敦厚委事于志故得成其美焉初冏疑中书郎陆机为赵王伦撰禅诏收欲杀之颖为辨理得免因表为平原内史以其弟云为清河内史机友人顾荣戴渊以中国多难劝机还吴机以受颖全济之恩且谓颖有时望可与立功遂留不去】集览【备物典防备赐威仪之物及史官书防之典使之依法书时事也张翰翰音寒平园周氏曰张翰之翰人皆循习读作去声不知张字季鹰则翰为羽翰明矣倜傥卓异也倜本作俶他歴反】质实【刘殷新兴人曹摅谯国人张翰吴郡人孙惠吴郡富阳人俨之子顾荣吴郡人雍之子穆之孙阳翟县名注见周赧王五十九年平原郡名注见汉光武建武五年清河郡名注见汉安帝建元元年甘陵戴渊广陵人】
　　冬十月李特据广汉进攻成都
　　【初朝廷符下秦雍召还流民入蜀者又遣御史冯该督之李特兄辅自畧阳至蜀言中国方乱不足复还特然之累遣阎式诣罗尚求权停至秋又纳赂于尚及该尚该许之玺书下益州条列六郡流民与特同讨赵廞者将加功赏辛冉欲以为己功不以实上众咸怨之尚督流民七月上道时流民布在梁益为人佣力闻州郡逼遣人人愁怨且水潦方盛年谷未登无以为行资特复求停至冬辛冉及犍为太守李苾以为不可冉性贪暴欲杀流民首领取其资货乃与苾白尚设关搜索特数为流民请留流民皆感而恃之多相帅归特特乃结大营于绵竹以处之辛冉又分牓购募特兄弟特取以归与弟骧改之为募六郡豪杰侯王一首百匹于是流民大惧归特愈众旬日间至二万人复遣阎式诣罗尚求申期尚许之式还谓特曰尚威刑不立冉等各拥彊兵一旦为变非尚所能制宜为备特从之与弟流分二营缮甲治兵以待至是李苾帅步骑二万袭特营特发伏击之死者甚众于是流民推特行镇北大将军承制封拜流及兄辅弟骧皆号将军进兵攻冉于广汉冉出战屡败犇徳阳特入据郡进攻成都与蜀民约法三章施舍赈贷礼贤拔滞军政肃然蜀民大悦尚频为特所败乃阻长围缘郫水作营连延七百里与特相拒求救于梁州及南夷校尉】集览【郫水郫音皮水在蜀郡禹贡江沱在西东入大江今成都有郫县史记河渠书辟沬水之害穿二江成都之中杜预益州记二江者郫江流江也】质实【犍为郡名注见汉武帝元狩元年绵竹县名注见汉光武建武十一年广汉郡名注见汉成帝鸿嘉三年徳阳县名注见汉献帝建安十九年梁州注见周赧王四年汉中】
　　【壬戌】太安元年夏河间王颙遣兵讨李特不克考异【讨当作击河间王颙遣督防衙博讨李特军于梓潼朝廷复以张微为广汉太守军于徳阳特使其子荡等败博兵博走众降特自称大将军益州牧】集览【衙博秦穆公子食采于冯翊衙县后因氏焉】质实【梓潼郡名注见汉献帝建安十八年】
　　立清河王覃为皇太子
　　【齐王冏欲久専政以帝子孙俱尽大将军颖有次立之势清河王覃武帝孙也方八岁乃上表请立为皇太子以冏为太子太师东海王越为司空领中书监】质实【东海郡名注见秦二世二年郯】
　　秋八月广汉太守张微讨李特败死罗尚击之亦败考异【讨当作击】
　　【张微击破特兵进攻其营李荡引兵救之遂破微兵杀之李骧军毗桥罗尚遣军击之屡为所败骧遂进攻成都李流军成都之北尚遣精勇万人攻骧骧与流合击大破之还者什一二】质实【李骧涪人】
　　冬十二月河间王颙使长沙王乂杀齐王冏
　　【齐王冏骄奢擅权起府第与西宫等中外失望侍中绍上疏曰存不忘亡易之善戒也臣愿陛下无忘金墉大司马无忘颍上大将军无忘黄桥则祸乱之萌无由而兆矣冏耽于宴乐不入朝见坐拜百官符敕三台选举不均嬖宠用事南阳处士郑方上书諌曰大王安不虑危燕乐过度一失也宗室骨肉互相疑贰二失也蛮夷不静不以为意三失也百姓困穷不闻赈救四失也义兵有功久未论赏五失也孙惠亦上书曰天下有五难四不可而明公皆居之冒犯锋刃一难也聚致英豪二难也与将士均劳苦三难也以弱胜彊四难也兴复皇业五难也大名不可久荷大功不可久任大权不可久执大威不可久居大王行其难而不以为难处其不可而谓之可惠窃所不安也明公宜思功成身退之道委重二王长揖归藩则太伯子臧不专美于前矣冏不能用恵辞疾去冏谓曹摅曰或劝吾委权还国何如摅曰物禁太甚大王诚能居高虑危褰裳去之斯善之善者也冏不听张翰顾荣皆虑及祸翰因秋风起思菰菜莼羮鲈鱼鲙叹曰人生贵适志耳富贵何为即引去荣故酣饮不省府事以废职徙为中书侍郎颍川处士庾衮闻冏朞年不朝叹曰晋室卑矣祸乱将兴帅妻子逃于林虑山中王豹致牋于冏曰河间成都新野三王以方刚之年并典戎马处要害之地而明公挟震主之威独据京都专执大权未见其福也请悉遣王侯之国依周召之法以成都王为北州伯治邺王自为南州伯治宛分河为界各统王侯以夹辅天子长沙王乂见豹牋谓冏曰小子离间骨肉何不铜驼下打杀冏乃鞭杀之豹将死曰县吾头大司马门见兵之攻齐也冏以河间王颙本附赵王伦恨之颙长史李含因说颙曰成都王至亲有大功推让还藩甚得众心齐王越亲而专政朝廷侧目今檄长沙王使讨齐齐王必诛长沙吾因以为齐罪而讨之去齐立成都除逼建亲以安社稷大勲也颙从之颙表陈冏罪请长沙王乂废冏以颖辅政遂举兵遣李含张方等趋洛阳十二月颙表至冏大惧会百官议之尚书令王戎曰二王兵盛不可当也若以王就第委权崇让庶可求安冏从事中郎葛旟怒曰汉魏以来王侯就第宁有得保妻子者邪议者可斩百官震悚戎伪药发堕厠得免李含屯阴盘张方军新安檄乂使讨冏冏遣董艾袭之乂将左右百余人驰入宫闭诸门奉天子攻大司马府城内大战帝幸上东门矢集御前羣臣死者相枕连战三日冏众大败执冏斩之同党皆夷三族含等引兵还长安乂虽在朝廷事无巨细皆就邺谘颖】集览【存不忘亡易之善戒易乾卦亢之为言也知存而不知亡知存亡而不失其正者其惟圣人乎伊川传曰极之甚为亢至于亢者不知存亡之理也圣人则知而处之皆不失其正故不至于亢金墉去年赵王伦迁帝于金墉城颍上去年齐王冏讨赵王伦于颍上屡为伦将张所破黄桥去年成都王颖讨赵王伦至黄桥为伦将孙会等所败三毫案汉制以尚书为中台御史为宪台谒者为外台是为三台太伯注见三国汉后主延熈十五年太伯顺父之志子臧注见梁武帝中大通三年子臧之节菰菜注见齐和帝中兴元年莼羮莼殊伦反水葵也生水中叶似鳬葵采茎可噉三月至八月茎细如股名曰丝莼九月至十月渐粗在泥中名曰瑰尊以五味和煮为羮鲈鱼鲙鲈鱼巨口细鳞松江之鲈也记少仪曰聂而切之为鲙注聂之言防也先藿叶切之复报切之则成鲙依周召之法周成王时周召分陜为伯公羊传隠五年天子之相则何以三自陜而东者周公主之自陜而西者召公主之一相处乎内铜驼史记注始皇所铸铜□驼在宫城西掖门外三国魏明帝自长安徙至洛阳宫门前至晋成帝咸康二年赵王石虎徙于邺】质实【绍谯人康之子颍川郡名注见汉灵帝中平五年林虑山注见汉灵帝建宁二年阴盘地名未详处所新安县名注见楚义帝元年邺县名注见汉献帝建安十五年宛县名注见周赧王七年】
　　书法【冏骄奢废朝则有罪矣其书杀何颙私也冏以颙意初欲附伦恨之正也颙遂惧偪使乂杀冏则私矣纲目书杀所以着骨肉相屠之祸也】
　　发明【齐王骄奢擅权自取亡灭颙不守藩国称兵乐祸乂为人所使杀戮辅臣直书于册举皆罪也】
　　陈留王曹奂卒晋人葬之諡曰魏元皇帝考异【提要上无陈留王三字下无晋人止皇帝十一字】考证【諡曰以下当分注○谨按凡例曰凡正统之君废为王公而死者书卒而注其諡魏主奂虽非正统亦钧于被废而死者大书其諡不合正例故当分注】
　　书法【书卒何予存厚也自废至是三十八年矣纲目卒国灭之主七山阳公安乐公刘禅归命侯孙皓陈留王陈叔宝杨溥惟酅公书薨久而后卒者无如陈留也魏葬汉孝献皇帝书魏汉篇也此晋篇也复书晋人葬之何予晋人也纲目予存厚茍有礼于先代必以国书之故魏葬汉献帝书魏晋葬陈留书晋陈葬梁孝元书陈石晋葬故唐主书晋皆予之也然则孝献皇帝不书諡曰此其书谥曰何所以重予晋也世道日降晋以后国灭之主无不弑者甚则至灭其族矣唯唐于酅公其庶乎】
　　鲜卑宇文部围棘城慕容廆击破之考异【提要鲜上有圈子疑漏廆以其臣慕舆句勤恪廉靖使掌府库句心计黙识不案簿书终始无漏以慕舆河明敏精审使典狱讼覆讯清允】集览【慕舆代北复姓或云即慕容氏后讹转为慕舆耳恐非】
　　【癸亥】二年春二月罗尚大破李特斩之李流代领其众【李特潜渡江击罗尚水上军皆散走蜀郡太守以少城降特入据之惟取马以供军余无侵掠赦境内改元建初蜀民相聚为坞者皆送欵于特特分流民于诸坞就食李流言于特曰诸坞新附宜质其大姓子弟聚兵自守以备不虞特怒曰大事已定但当安民何为更逆加疑忌使之离叛乎朝廷遣荆州刺史宗岱等帅水军三万救尚军势益盛诸坞皆有二志任叡言于尚曰特散众就食骄怠无备此天亡之时也宜密约诸坞刻期同发内外击之破之必矣二月遣兵掩袭特营诸坞皆应之特兵大败斩特首洛阳李流及荡雄收余众还保赤祖流自称益州牧保东营荡雄保北营尚遣督护何冲攻流流大破之乘胜进抵成都尚复闭城自守荡中矛而死流以宗岱将至甚惧欲降李骧及特子雄迭谏不纳雄乃诱说流民与袭击东军大破之会岱卒军退流甚慙由是竒雄才军事悉以任之】集览【荡雄李特二子】质实【蜀郡注见汉后主建兴三年赤祖疑地名未详处所】
  </div>
  <div class="pagination">
   <a href="御批资治通鉴纲目_page72.html">
    上一页
   </a>
   <span>
    ...
   </span>
   <a href="御批资治通鉴纲目_page68.html">
    68
   </a>
   <a href="御批资治通鉴纲目_page69.html">
    69
   </a>
   <a href="御批资治通鉴纲目_page70.html">
    70
   </a>
   <a href="御批资治通鉴纲目_page71.html">
    71
   </a>
   <a href="御批资治通鉴纲目_page72.html">
    72
   </a>
   <span class="current-page">
    73
   </span>
   <a href="御批资治通鉴纲目_page74.html">
    74
   </a>
   <a href="御批资治通鉴纲目_page75.html">
    75
   </a>
   <a href="御批资治通鉴纲目_page76.html">
    76
   </a>
   <a href="御批资治通鉴纲目_page77.html">
    77
   </a>
   <a href="御批资治通鉴纲目_page78.html">
    78
   </a>
   <span>
    ...
   </span>
   <a href="御批资治通鉴纲目_page74.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
