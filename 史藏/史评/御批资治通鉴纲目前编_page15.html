<!DOCTYPE html>
<html>
<head>
    <meta charset="UTF-8">
    <title>御批资治通鉴纲目前编 - 第 15 页/共 45 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御批资治通鉴纲目前编 - 第 15 页/共 45 页</h1>
    <div class="content">　　齐无知弑其君襄公
　　左氏曰僖公之母弟夷仲年生公孙无知有宠于僖公衣服礼秩如适襄公绌之公使连称管至父戍葵丘时而徃曰及而代期戍请代弗许故二人因无知以作乱弑襄公而立无知初襄公立无常鲍叔牙曰君使民慢乱将作矣奉公子小白奔莒乱作管夷吾召忽奉公子紏奔鲁
　　十有二年齐人杀无知鲁侯及齐大夫盟于蔇鲁侯伐齐纳紏齐小白入于齐【是为桓公】葬齐襄公鲁侯及齐师战于干时鲁师败绩
　　左氏曰初公孙无知虐于雍廪雍廪杀无知公及齐大夫盟于蔇齐无君也公伐齐纳子紏桓公自莒先入师及齐师战于干时我师败绩公丧戎路传乘而归秦子梁子以公旗辟于下道是以皆止
　　齐人取子紏于鲁杀之取其傅管夷吾以归为相
　　国语曰桓公自莒反于齐使鲍叔为宰辞曰君加惠于臣使不冻馁则君之赐也若必治国家则非臣之所能也其管夷吾乎臣所不若夷吾者五寛惠柔民弗若也治国家不失其柄弗若也忠信可结于百姓弗若也制礼义可法于四方弗若也执枹鼓立于军门使百姓加勇焉弗若也桓公曰夫管夷吾射寡人中钩是以滨于死鲍叔对曰夫为其君动也君若宥而反之夫犹是也桓公曰若何对曰请诸鲁桓公曰施伯鲁君之谋臣也夫知吾将用之必不予我若之何对曰使人请诸鲁曰寡君有不令之臣在君之国欲以戮于羣臣故请之则予我矣桓公使请诸鲁如鲍叔之言庄公以问施伯对曰此非欲戮之也欲用其政也夫管子天下之才也所在之国则必得志于天下令彼在齐则必长为鲁国忧矣庄公曰若何施伯曰杀而以其尸授之庄公将杀管仲齐使者请曰寡君欲亲以为戮若不生得以戮于羣臣犹未得请也于是庄公使束缚以予齐使比至三衅三浴之桓公亲逆之于郊而与之坐问焉管子对曰昔者圣王之治天下也参其国而伍其鄙定民之居成民之事陵为之终而慎用其六柄焉桓公曰成民之事若何对曰四民者勿使杂处杂处则其言哤其事易昔圣王之处士也使就闲燕处工就官府处商就市井处农就田野令夫士羣萃而州处闲燕则父与父言义子与子言孝其事君者言敬其防者言悌少而习焉其心安焉不见异物而迁焉是故其父兄之教不肃而成其子弟之学不劳而能夫是故士之子恒为士令夫工羣萃而州处审其四时辨其功苦权节其用论比恊材旦莫从事施于四方以饬其子弟相语以事相示以巧相陈以功令夫商羣萃而州处察其四时而监其乡之资以知其市之贾负任儋何服牛轺马以周四方以其所有易其所无市贱鬻贵旦莫从事于此以饬其子弟相语以利相示以頼相陈以知贾令夫农羣萃而州处察其四时权节其用耒耜枷芟及寒击槀除田以待时耕及耕深耕而疾耰之以待时时雨既至挟其枪刈耨镈以旦莫从事于田野脱衣就功茅【管子作苎】蒲袯襫霑体涂足暴其髪肤尽其四支之敏以从事于田野是皆少而习焉其心安焉不见异物而迁焉是故其父兄之教不肃而成其子弟之学不劳而能是故工之子恒为工商之子恒为商农之子恒为农农野处而不昵【管子作慝】其秀民【管子作才】之能为士者必足頼也故以耕则多粟以士则多贤是以敬畏戚农有司见而不以告其罪五公曰定民之居若何对曰制国以为二十一乡公曰善管子于是制国以为二十一乡工商之乡六士乡十五【管子作士农之乡十五】公帅十一乡焉国子帅五乡焉高子帅五乡焉参国起案以为三官【案界也】臣立三宰工立三族市立三乡泽立三虞山立三衡桓公又问曰寡人欲修政以干时于天下其可乎对曰可公曰安始而可对曰始于爱民公曰爱民之道奈何对曰公修公族家修家族相连以事相及以禄则民相亲矣赦旧罪修旧宗立无后则民殖矣省刑罚薄税敛则民富矣乡建贤士使教于国则民有礼矣出令不改则民正矣此爱民之道也公曰民富而以亲则可以使之乎对曰举财长工以止民用陈力尚贤以劝民知加刑无苛以济百姓行之无私则足以容众矣出言必信则令不穷矣此使民之道也【以上参用管子】○管子书曰桓公曰吾何以富国管子对曰唯官山海为可耳谨盐防与铁官之数其余轻重凖此而行然则举臂胜事无不服籍者桓公曰然则国无山海不王乎管子曰因人之山海假之名有海之国讐盐于吾国釜十五吾受而官出之以百我未与其本事也受人之事以重相推此人用之数也○国语曰桓公曰吾欲从事于诸侯其可乎管子对曰未可国未安公曰安国若何曰修旧法择其善者而业用之遂滋民与无财而敬百姓公曰诺遂修旧法择其善者而业用之遂滋民与无财而敬百姓国既安矣公曰国安矣其可乎曰未可君若正卒伍修甲兵则大国亦将正卒伍修甲兵则难以速得志矣君有攻伐之噐小国诸侯有守御之备则难以速得志矣君若欲速得志于天下诸侯则事可以隐令可以寄政公曰为之若何曰作内政而寄军令焉公曰善管子于是制国五家为轨轨为之长十轨为里里置有司四里为连连为之长十连为乡乡有良人焉以为军令五家为轨故五人为伍轨长帅之十轨为里故五十人为小戎里有司帅之四里为连故二百人为卒连长帅之十连为乡故二千人为旅乡良人帅之五乡一帅故万人为一军五乡之帅帅之三军故有中军之皷有国子之皷有高子之皷春以獀振旅秋以狝治兵是故卒伍整于里军旅整于郊内教既成令勿使迁徙伍之人祭祀同福死防同恤祸灾共之人与人相畴家与家相畴世同居少同游故夜战声相闻足以不乖昼战目相视足以相识其欢欣足以相死居同乐行同和死同哀是故守则同固战则同疆君有此士也三万人以方行天下以诛无道以屏周室天下大国之君莫之能御正月之朝乡长复事君亲问焉曰于子之乡有居处为义好学慈孝于父母聪慧质仁发闻于乡里者有则以告有而不以告谓之敝明其罪五有司已于事而竣公又问焉曰于子之乡有拳勇股肱之力秀出于众者有则以告有而不以告谓之蔽贤其罪五有司已于事而竣公又问焉曰于子之乡有不慈孝于父母不长悌于乡里骄躁淫暴不用上令者有则以告有而不以告谓之下比其罪五有司已于事而竣是故乡长退而修徳进贤公亲见之遂使役官令官长期而书伐以告且选选其官之贤者而复用之退问其乡以观其所能而无大厉升以为上乡之賛谓之三选国子高子退而修乡乡退而修连连退而修里里退而修轨轨退而修伍伍退而修家是故匹夫有善可得而举也匹夫有不善可得而诛也政既成乡不越长朝不越爵罢士无伍罢女无家士三出妻逐于境外女三嫁入于舂谷夫是故民皆勉为善与其为善于乡也不如为善于里与其为善于里也不如为善于家是故士莫敢言一朝之便皆有终嵗之计莫敢以终嵗之议皆有终身之功公曰伍鄙若何曰相地而起征则民不移政不旅旧则民不偷山泽各致其时则民不茍陆阜陵墐井田畴均则民不憾无夺民时则百姓富犠牲不畧则牛羊遂公曰定民之居若何曰制鄙三十家为邑邑有司十邑为卒卒有卒帅十卒为乡乡有乡帅三乡为县县有县帅十县为属属有大夫五属立五大夫各使治一属焉立五正各使聴一属焉是故正之政聴属牧政聴县下政聴乡正月之朝五属大夫复事桓公择是寡功者而讁之曰制治分民如一何故独寡功教不善则政不治一再则宥三则不赦公又亲问焉曰于子之属有居处为义好学慈孝于父母聪慧质仁发闻于乡里者有则以告有而不告谓之蔽明其罪五有司已于事而竣公又问焉曰于子之属有拳勇股肱之力秀出于众者有则以告有而不告谓之蔽贤其罪五有司已于事而竣公又问焉曰于子之属有不慈孝于父母不长悌于乡里骄躁淫暴不用上令者有则以告有而不以告谓之下比其罪五有司已于事而竣五属大夫于是退而修属属退而修县县退而修乡乡退而修卒卒退而修邑邑退而修家是故匹夫有善可得而举也匹夫有不善可得而诛也政既成以守则固以征则彊公曰吾欲从事于诸侯其可乎曰未可邻国未吾亲也君欲从事于天下诸侯则亲邻国公曰若何曰审吾疆场而反其侵地正其封疆无受其资而重为之皮币以骤聘覜于诸侯以安四邻则四邻之国亲我矣为游士八十人奉之以车马衣裘多其资币使周游于四方以号召天下之贤士皮币玩好使人鬻之四方以监其上下之所好择其淫乱者而先征之公曰夫军令则寄诸内政矣齐国寡甲兵为之若何曰轻过而移诸甲兵制重罪赎以犀甲一防轻罪赎以鞼盾一防小罪讁以金分宥间罪索讼者三禁而不可上下坐成以束矢羙金以铸劒防试诸狗马恶金羡以铸鉏夷斤欘试诸壤土甲兵大足○管子书曰桓公郊迎管子而问焉管子对以参国伍鄙立五乡以崇化建五属以厉武寄兵于政因罚备噐械加兵无道诸侯以事周室桓公大说于是齐戒十日将相管仲管仲曰斧之人也幸以获生以属其要领臣之禄也若知国政非臣之任也公曰子大夫受政寡人胜任不受政寡人恐崩管仲许诺再拜而受相三日公曰寡人有大邪三其犹尚可以为国乎对曰臣未得闻公曰寡人不幸而好田晦夜而至禽侧莫不见禽而后反诸侯使者无所致百官有司无所复对曰恶则恶矣然非其急者也公曰寡人不幸而好酒日夜相继诸侯使者无所致百官有司无所复对曰恶则恶矣然非其急者也公曰寡人有汚行不幸而好色而姑姊有不嫁者对曰恶则恶矣然非其急者也公作色曰此三者且可则恶有不可者矣对曰人君唯优与不敏为不可优则亡众不敏不及事公曰善吾子就舍异日请与吾子图之对曰时可将与夷吾何待异日乎公曰奈何对曰公子举博闻而知礼好学而辞逊请使游于鲁以结交焉公子开方巧转而兑利请使游于衞以结交焉曹孙宿小廉而荷忕【音逝荷密忕习言多所惯习也】足恭而辞结正荆之则也【与荆俗同】请使往游以结交焉遂立行三使者而后退相三月请论百官公曰诺管仲曰升降揖逊进退闲习辨辞之刚柔臣不如隰朋请立为大行垦草入邑辟土聚粟多众尽地之利臣不如戚请立为大司田平原广牧车不结辙士不旋踵鼔之而三军之士视死如归臣不如王子城父请立为大司马决狱折中不杀无辜不诬无罪臣不如宾胥无请立为大司理犯君顔色进谏必忠不辟死亡不挠富贵臣不如东郭牙请立以为大谏之官君若欲治国强兵则五子者存矣若欲霸王夷吾在此公曰善○国语曰桓公曰吾欲南伐何主管子对曰以鲁为主反其侵地堂濳曰西伐何主曰以衞为主反其侵地台原姑与漆里曰北伐何主曰以燕为主反其侵地柴夫吠狗使海于有蔽渠弭于有渚环山于有牢四邻大亲既反侵地正封疆地南至陶隂西至于济北至于河东至于纪酅有革车八百乘择天下之甚淫乱者而先征之桓公从之而霸功立
　　【履祥按论语子路子贡之问皆谓桓公杀公子紏召忽死之管仲不死疑其非仁夫子谓管仲相桓公霸诸侯一匡天下民到于今受其赐防管仲吾其被髪左衽矣岂若匹夫匹妇之为谅盖许其仁之功也程子言此大约以桓兄紏弟为断然荀子又有桓公杀兄之説观当时事体子紏必弟也然其是非不待兄弟而后可断顾子紏名义已失不得为正尔何者方齐之将乱也鲍叔牙奉小白奔莒矣襄公之弑子紏固在内也所当正君赴难明义讨贼以靖国也而乃奔鲁若能乞师复讐犹之可也及雍廪杀无知内难已定方图再入既而桓公自莒先入靖国人葬襄公正位君齐矣紏何为者邪而管召方辅之用师伐国是眞以亡公子而抗齐君耳前无正君讨贼之义后有抗君争国之非则是仲之辅紏为不义罪已可杀桓公不杀而用之则安得而讐桓乎故先师子何子谓犹今叛者既赦自无可死之理此夫子所以不责其死也或曰夫子答子路子贡之问不明言其所以是非何也曰圣人之言正如神化无迹而功用自见要在学者思而得之耳然其事之是非则明书于春秋书公伐齐纳紏伐而纳之内不受也紏不称子不宜立也书齐小白入于齐系之齐可立也九月齐人取子紏杀之称齐人国讨也称子讥齐也称取弱鲁也紏之死固当而桓公杀之为己甚耳然则管仲将得为仁乎曰夫子许管仲以有仁人之功耳使二子之始问也曰管仲仁乎则夫子所以答之者又必异乎此矣管子书称齐使鲍叔傅小白不出而管仲勉之鲍叔乃出谓管仲之期待小白已久且述其所以自期者死齐不死紏是则后人傅防为管仲文其事而不知其义者也今取其内政诸説着于篇以见王制之变霸业之本而不取其傅防之说云】
　　十有三年鲁侯败齐师于长勺
　　左氏曰齐师伐我公将战曹刿请见其乡人曰肉食者谋之又何间焉刿曰肉食者鄙未能远谋乃入见问何以战公曰衣食所安弗敢专也必以分人对曰小惠未徧民弗从也公曰犠牲玉帛弗敢加也必以信对曰小信未孚神弗福也公曰小大之狱虽不能察必以情对曰忠之属也可以一战战则请从公与之乘战于长勺公将鼓之刿曰未可齐人三鼓刿曰可矣齐师败绩公将驰之刿曰未可下视其辙登轼而望之曰可矣遂逐齐师既克公问其故对曰夫战勇气也一鼓作气再而衰三而竭彼竭我盈故克之夫大国难测也惧有伏焉吾视其辙乱望其旗靡故逐之
　　【履祥按此齐桓修纳紏之怨也鲁事齐讐为所弱矣至是曹刿用而始胜齐然鲁之用竒自是始春秋书败齐师书其实亦以示贬也】
　　鲁侯侵宋
　　齐师宋师次于郎鲁侯败宋师于乘丘齐师还
　　左氏曰齐师宋师次于郎公子偃曰宋师不整可败也宋败齐必还请击之公弗许自雩门窃出防臯比而先犯之公从之大败宋师于乘丘齐师乃还○陈氏曰其言次以桓公图霸而未集也桓公所甚汲汲者鲁也茍不得鲁不可以合诸侯宿师于郎将以诎鲁尔于是书次用见桓之未得志于诸侯也是故书齐师宋师次于郎以志齐伯之难书楚子蔡侯次于厥貉以志楚伯之难于此焉可以知人心矣不茍于从齐是人心犹有周也不茍于从楚是人心犹有晋也有王者作天下往归之矣
　　荆败蔡师于莘以蔡侯献舞归
　　左氏曰蔡哀侯娶于陈息侯亦娶焉息妫将归过蔡蔡侯曰吾姨也止而见之弗宾息侯闻之怒使谓楚文王曰伐我吾求救于蔡而伐之楚子从之楚败蔡师于莘以蔡侯献舞归○史记曰楚伐蔡虏蔡侯已而释之楚彊陵江汉间小国小国皆畏之○经世曰自是江汉之国皆服于楚○陈氏曰是夷夏之大变也
　　齐师灭谭谭子奔莒
　　左氏曰齐侯之出也过谭谭不礼焉及其入也诸侯皆贺谭又不至齐师灭谭谭无礼也谭子奔莒同盟故也○陈氏曰书灭始于此然则灭国自齐桓乎前乎此矣曷为以首乱罪齐微桓公则灭国之祸不接迹于天下春秋之际灭国三十六五霸为之也谭子何以不名国灭而后书奔以不死社稷也奔非其罪莫甚于被兵者也虽不死社稷犹不名也
　　十有四年鲁侯败宋师于鄑
　　左氏曰宋为乘丘之役故侵我公御之宋师未陈而薄之败诸鄑
　　王姬归于齐
　　左氏曰齐侯来逆共姬【杜氏曰鲁主昬齐侯来逆不书不见公也】
　　十有五年王崩大子胡齐践位
　　【履祥按庄王崩葬不书于春秋周不赴告鲁不奔防也其时可知矣他国又可知矣】
　　宋万弑其君闵公及其大夫仇牧宋人立公子御说【是为桓公】万奔陈宋人醢之
　　左氏曰乘丘之役公以金仆姑射南宫长万公右歂孙生搏之宋人请之宋公靳之曰始吾敬子今子鲁囚也吾弗敬子矣病之宋万弑闵公于防泽遇仇牧于门批而杀之遇大宰督于东宫之西又杀之立子游羣公子奔萧公子御说奔亳南宫牛猛获帅师围亳萧叔大心及戴武宣穆庄之族以曹师伐之杀南宫牛于师杀子游于宋立桓公猛获奔衞南宫万奔陈以乘车辇其母一日而至宋人请猛获于衞衞人归之亦请南宫万于陈以赂陈人使妇人饮之酒而以犀革裹之比及宋手足皆见宋人皆醢之



　　御批资治通鉴纲目前编卷十
<史部,史评类,御批资治通鉴纲目前编>
　　钦定四库全书
　　御批资治通鉴纲目前编卷十一
　　庚子周僖王元年齐侯宋人陈人蔡人邾人会于北杏
　　胡氏曰春秋之世以诸侯而主天下防盟之政自北杏始其后宋襄晋文楚庄秦穆交主夏盟迹此而为之者也桓非受命之伯诸侯自相推戴以为盟主是无君矣故四国称人以诛始乱正王法也齐侯称爵其与之乎上无天子下无方伯有能防诸侯安中国而免民于左衽则虽与之可也诛诸侯者正也与桓公者权也○陈氏曰春秋非主兵皆序爵也于是序齐于宋之上而独爵齐将予齐以伯也晋文公之简曰晋侯齐师宋师秦师皆始伯之辞也自是无特相防者矣
　　齐人灭遂齐侯鲁侯盟于柯
　　左氏曰会于北杏以平宋乱遂人不至齐人灭遂而戍之盟于柯始及齐平也○世家曰齐桓公五年伐鲁鲁
　　将师败鲁庄公请献遂邑以平桓公许与鲁柯而盟鲁将盟曹沬以匕首劫桓公于坛上曰反鲁之侵地桓公许之已而曹沬去首北靣就臣位桓公后悔欲无与鲁地而杀曹沬管仲曰夫许之而倍信杀之愈一小快耳而弃信于诸侯失天下之援不可于是遂与曹沬三败所亡地于鲁诸侯闻之皆信齐而欲附焉○公羊氏曰庄公将会于桓曹子进曰君之意何如庄公曰寡人之生则不若死矣曹子曰然则君请当其君臣请当其臣庄公曰诺于是防乎桓庄公升坛曹子手劒而从之管子进曰君何求乎曹子曰城壊压竟君不图与管子曰然则君将何求曹子曰愿请汶阳之田管子顾曰君许诺公曰诺曹子请盟桓公下与之盟已盟曹子摽劒而去之要盟可犯而桓公不欺曹子可雠而桓公不怨桓公之信着乎天下自柯之盟始○皇极经世曰齐防宋陈蔡邾之师伐鲁三败之取遂又会鲁于柯遂复其侵地曹沬劫盟故也
　　【履祥按左氏于庄公之篇多缺无传虽有不详独晋楚之事虽未见于经而传独详焉然终春秋之传晋楚事独详于诸国盖其时晋之乘楚之梼杌与鲁春秋竝行故晋楚之事左氏得以参考备书之齐桓始覇左氏于其事独畧岂齐之史防有未备耶如北杏之防左氏以为平宋邵氏以为伐鲁遂之灭左氏以为北杏之不至史记以为鲁之献邑邵氏以为取鲁之邑柯之盟史记公羊以为曹沬之劫也夫北杏之会当不止为一事鲁亦岂无故而即为柯之盟春秋于齐桓之事凡齐之侵伐皆不书书及书败而已遂在济北必鲁之附庸也齐未得鲁必有来伐之师伐遂而卒灭之以灭鲁也是以鲁忍而与齐平为柯之盟此其事实也故当从邵氏之説然管仲得君之初固常曰南伐以鲁为主反其侵地矣至是而始反之也曹沬之劫不见于左氏而世多称之今存之以待参攷】
　　二年齐人陈人曹人伐宋
　　左氏曰宋人背北杏之防○胡氏曰诸侯伐宋其称人者将卑师少也齐自管仲得政灭谭之后二十年间未尝遣大夫为主将亦未尝动大众出侵伐盖以制用兵而赋于民薄矣故能南摧强楚西抑秦晋天下莫能与之争也或以为贬齐称人误矣
　　【履祥按宋有弑君之乱既已讨贼立君矣而北杏之会方且曰平宋乱今又伐之岂齐桓念宋殇之从已欲立其子而宋人不从也耶此必有攷也】
　　齐侯使来请师王命单伯会伐宋
　　左氏曰宋人背北杏之会诸侯伐宋齐请师于周单伯会之取成于宋而还○陈氏曰春秋之初王室犹甚威重也卫之定州吁也陈之妻郑忽也纪之求成于齐也皆欲假宠于王齐桓之兴亦必请王师而后专伐自伯者之令行诸侯不知有王矣
　　郑人弑其君子仪郑厉公自栎入于郑
　　左氏曰厉公自栎侵郑获傅瑕与之盟而赦之傅瑕杀郑子而纳厉公公入遂杀傅瑕
　　荆入蔡
　　左氏曰蔡哀侯为莘故绳息妫以语楚子楚子如息以食入享遂灭息以息妫归生堵敖及成王焉未言楚子问之对曰吾一妇人而事二夫纵弗能死其又奚言楚子以蔡侯灭息遂伐蔡秋楚入蔡
　　单伯防齐侯宋公卫侯郑伯于鄄
　　左氏曰宋服也
　　【履祥按单伯三时于外桓公挟之以令诸侯必不止于为宋也是以明年桓公自主鄄之会而齐始覇矣】三年齐侯宋公陈侯卫侯郑伯会于鄄
　　左氏曰齐始霸也
　　宋人齐人邾人伐郳郑人侵宋
　　晋曲沃伯称灭晋弑其君缗
　　四年宋人齐人卫人伐郑
　　左氏曰诸侯为宋伐郳郑人间之侵宋诸侯伐郑宋故也
　　荆伐郑
　　【履祥按郑有虎牢之险为中原襟喉故齐晋之霸而常与楚争郑为是故也先师子王子有曰新郑之境前嵩后河右洛左济虎牢之险天下之所耸目岂不足以屏王室而伯诸侯然春秋被兵之烦未有甚于郑者何哉歴十六君无一起人意者不能运地势之所长反为地势之所累其国则中原之咽喉也东有齐北有晋欲伯诸侯其势不容于舍郑南有楚西有秦必得郑而后西伯是所以为天下战争之的也使其有英君出于其间内连王室之亲外守山川之固挟王命以令诸侯礼乐征伐必自天子出是则东周之周召也五伯何敢防扈崛强于后先哉】
　　齐侯宋公鲁侯陈侯卫侯郑伯许男滑伯滕子同盟于幽
　　左氏曰郑成也○公羊氏曰同欲也○谷梁氏曰同尊周也○林氏曰衣裳之防四也
　　王使虢公命曲沃伯以一军为晋侯【是为武公】
　　史记曰曲沃桓叔之孙武公伐晋侯缗灭之尽以寳器赂献于周厘王王命武公为晋君列于诸侯于是尽并晋地而有之武公已即位三十七年矣更号曰晋武公始都晋国自桓叔初封曲沃至武公灭晋凡六十七嵗而卒代晋为诸侯
　　秦武公卒弟立【是为徳公】
　　史记曰武公葬雍平阳初以人从死
　　楚灭邓
　　左氏曰初楚文伐申邓邓祈侯曰吾甥也止而享之骓甥甥养甥请杀楚子曰亡邓国者必此人也若不早图后君噬脐邓侯弗从还年楚子伐邓是年楚复伐邓灭之○吕氏曰邓之三甥不知国之存亡系于我之治乱反谓系于楚子之死生汲汲然欲杀之忘内而忧外何其疎也环楚而国者如陈蔡郑许下至江黄道栢之属不可一二数楚不先加兵而唯急于灭邓者岂非见邓有可乘之衅乎吾有可乘之衅而不忧顾以邻敌为忧虽楚子可得而杀犹有楚国存焉虽楚国可得而灭犹有诸侯存焉为吾忧者未始有极也当是时强凌弱众暴寡之风徧于天下齐人灭谭晋人灭虢书于诸侯之防矣国有衅可乘诸侯将争欲灭之亡邓岂独一楚哉三甥之谋谬戾明矣而世犹有追恨邓侯不用其言者盖小人之情咎人而不咎己宜其咎楚而不咎邓也
　　蒍国以晋师伐夷诡诸杀之周公忌父出奔虢
　　左氏曰初曲沃武公伐夷执夷诡诸蒍国请而免之既而弗报故子国作乱谓晋人曰与我伐夷而取其地遂以晋师伐夷杀夷诡诸周公忌父出奔虢至惠王立复之○杜氏曰夷诡诸周大夫夷采地名周公忌父王卿士辟子国之难
　　邾子克卒子琐嗣
　　杜氏曰邾国曹姓周武王封邾挟为附庸居邾自挟至仪父十二世仪父从齐桓公尊王室始进爵称子仪父克之字也
　　甲辰五年【秦徳公元年】春齐人执郑詹秋郑詹自齐逃于鲁
　　晋武公卒子诡诸嗣【是为献公】
　　王崩太子阆践位【是为惠王】
　　秦徙居雍
　　史记曰徳公元年初居雍城大郑宫以牺三百牢祠鄜畤
　　楚文卒子囏嗣【是为杜敖按左氏惠王二年楚文卒今从经世】
　　乙巳惠王元年三月日有食之
　　虢公晋侯来朝
　　左氏曰虢公晋侯朝王王飨醴命之宥皆赐玉五防马三匹非礼也王命诸侯名位不同礼亦异数不以礼假人
　　【履祥按曲沃赂周而伐晋必虢公实为之请故厘王亦使虢公命之虢公为王卿士不俟旅朝此盖导晋也晋之朝王以曲沃始列于诸侯而诡诸又新为诸侯也】
　　虢公晋侯郑伯使原伯逆王后于陈
　　杜氏曰虢晋朝王郑伯以齐执其卿故求王为援皆在京师故倡义为王定昬得同姓宗国之礼
　　【履祥按三年之防自天子逹虢晋不能以礼导天子而及其咸在亟为迎昏非礼矣】
　　秦徳公卒子嗣【是为宣公】
　　二年蒍国边伯詹父子禽祝跪奉王子頽作乱頽出奔温苏子奉子頽奔卫卫人燕人入宼立頽
　　左氏曰初王姚嬖于庄王生子頽有宠蒍国为之师及惠王即位取蒍国之圃以为囿边伯之宫近于王宫王取之王夺子禽祝跪与詹父田收膳夫【石速也】之秩故蒍国边伯石速詹父子禽祝跪作乱因苏氏秋五大夫奉子頽以伐王不克出奔温苏子奉子頽以奔卫卫师燕师伐周冬立子頽
　　【履祥按蒍国为子頽之师僖王之末以晋师伐夷诡诸周公忌父所为出奔也则其权势恣横非一日矣惠王立不能去之而徒复忌父且夺其田此所以养乱也】
　　齐人宋人陈人伐鲁西鄙
　　春秋庄十有七年齐人执郑詹郑詹自齐逃来十有九年公子结媵陈人之妇于鄄遂及齐侯宋公盟齐人宋人陈人伐我西鄙
　　蔡哀侯卒子肸嗣【是为穆侯】
　　三年郑伯执燕仲父王处于栎
　　左氏曰郑伯和王室不克执燕仲父【杜氏曰南燕伯为伐周故】夏郑伯遂以王归王处于栎秋王及郑伯入于邬遂入成周取其宝器而还冬王子頽享五大夫乐及徧舞郑伯闻之见虢叔曰寡人闻之哀乐失时殃咎必至今王子頽歌舞不倦乐祸也夫司宼行戮君为之不举而况敢乐祸乎奸王之位祸孰大焉临祸忘忧忧必及之盍纳王乎虢公曰寡人之愿也
　　齐人伐戎
　　【履祥按是时蒍国立子頽惠王越在郑鄙王室可谓骚矣齐桓方覇而于此反举伐戎之师于王室若不闻知覇者之心盖中立以观其变也是时齐方恶郑执其大夫而郑假宠于惠王又专救周之事以王居栎此齐桓之所不乐也所以置而不救后七年王使召伯赐齐侯命而后齐始为之伐卫然又取赂而还霸者设心举措如此宜孔门之所羞称也自同盟于幽之后中国无事者十数年矣而独于周室之乱不加之意惜哉】
　　四年虢公郑伯胥命于弭奉王复归于王城杀子頽王与郑伯虎牢以东
　　左氏曰春胥命于弭夏同伐王城郑伯将王自圉门入虢叔自北门入杀王子頽及五大夫郑伯享王于阙西辟乐备王与之武公之略自虎牢以东原伯曰郑伯效尤其亦将有咎
　　郑厉公卒子捷嗣【是为文公】
　　【履祥按春秋书郑伯突卒突与忽争国忽正而突不正然突得称郑伯卒皆书于春秋忽犹称世子卒葬皆不书焉忽固自失突盖终有王室之功也功罪自不相揜然诸侯受国于天子承国于先君茍有天子之命虽本争国而立犹正也况有勤王之功乎春秋为诸侯之无王其诸假郑伯突以示褒与】
　　王廵虢守
　　左氏曰王廵虢守虢公为王宫于玤王与之酒泉郑伯之享王也王以后之鞶鉴予之虢公请器王予之爵郑伯由是始恶于王冬主归自虢
　　五年秦作密畤
</div>
    <div class="pagination">
<a href="御批资治通鉴纲目前编_page14.html">上一页</a><span>...</span><a href="御批资治通鉴纲目前编_page10.html">10</a><a href="御批资治通鉴纲目前编_page11.html">11</a><a href="御批资治通鉴纲目前编_page12.html">12</a><a href="御批资治通鉴纲目前编_page13.html">13</a><a href="御批资治通鉴纲目前编_page14.html">14</a><span class="current-page">15</span><a href="御批资治通鉴纲目前编_page16.html">16</a><a href="御批资治通鉴纲目前编_page17.html">17</a><a href="御批资治通鉴纲目前编_page18.html">18</a><a href="御批资治通鉴纲目前编_page19.html">19</a><a href="御批资治通鉴纲目前编_page20.html">20</a><span>...</span><a href="御批资治通鉴纲目前编_page16.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
