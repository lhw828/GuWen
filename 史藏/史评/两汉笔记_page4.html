<!DOCTYPE html>
<html>
<head>
    <meta charset="UTF-8">
    <title>两汉笔记 - 第 4 页/共 7 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>两汉笔记 - 第 4 页/共 7 页</h1>
    <div class="content">　　隽不疑严延年之母皆贤母也然不疑教之于平时故虽严而不残延年责之于己日故无能救其祸败二母殆不能不优劣于此或曰观严母有此明训平时必非不教者特不率教耳孔子曰父母惟其疾之忧延年所以忧母心者如是虽百其母死何足道哉
　　五凤元年秋匈奴屠耆单于使先贤掸兄右奥鞬王与乌借都尉各二万骑屯东方以备呼韩邪单于是时西方呼掲王来与唯犂当戸谋其谗右贤王言欲自立为单于屠耆单于杀右贤王父子后知其寃复杀唯犂当戸于是呼掲王恐遂畔去自立为呼掲单于右奥鞬王闻之即自立为车犂单于乌借都尉亦自立为乌借单于凡五单于屠耆单于自将兵东击车犂单于使都隆竒击乌借乌借车犂皆败西北走与呼掲单于兵合为四万人乌借呼掲皆去单于号共并力尊辅车犂单于屠耆单于闻之使左大将都尉将四万骑分屯东方以备呼韩邪单于自将四万骑西击车犂单于车犂单于败西北走屠耆单于即引兵西南留闟敦地汉议者多曰匈奴为害日乆可因其坏乱举兵灭之诏问御史大夫萧望之对曰春秋晋士匄帅师侵齐闻齐侯卒引师而还君子大其不伐丧以为恩足以服孝子谊足以动诸侯前单于慕化乡善称弟遣使请求和亲海内欣然夷狄莫不闻未终奉约不幸为贼臣所杀今而伐之是乘乱而幸灾也彼必奔走逺遁不以义动兵恐劳而无功宜遣使者吊问辅其微弱救其灾患四夷闻之咸贵中国之仁义如遂防恩得复其位必称臣服从此徳之盛也上从其议
　　武帝一受聂壹之诈诱击匈奴自后兵联祸结无嵗不寻干戈海内萧然戸口减半虽寃寇逺遁幕南无王庭而终不得其要领何者服之以力而无以服其心故也使当时有望之者首明大义窒其祸端亦何至毒天下如是哉甚矣在廷之臣不可以无学识也虽曰夷狄颠倒纲常至于感之则怀激之则怒同此心耳安有堂堂中国为天地万物之主一旦乘其内乱薄人于险而可为乎论者见宣帝不烦征讨而匈奴来朝为以武帝杀伐之効不知望之此议所以服其心者固多也
　　四年大司农中丞耿寿昌白令边郡皆筑仓以谷贱增其贾而籴以利农谷贵时减贾而粜名曰常平仓民便之
　　先王之时补助有法赒恤有政賖贷有时以至敛市之不售货之滞于民用者此正上下通融君民一体之义桑羊以市井之智行均输之术堂堂天子之尊下争商贾之利真所谓民贼也安得耿寿昌者而与之论常平之意哉斯名一立万世流波至我本朝又特専使领之为惠愈大或者居常平之任而使斯民负不平之叹则将何所逃罪于寿昌矣
　　甘露元年皇太子柔仁好儒见上所用多文法吏以刑绳下尝侍燕从容言陛下持刑太深宜用儒生帝作色曰汉家自有制度本以霸王道杂之奈何纯任徳教用周政乎且俗儒不达时宜好是古非今使人于名实不知所守何足委任乃叹曰乱我家者太子也
　　王霸之辨孟子论之详矣曰以力假仁者霸霸必有大国以徳行仁者王王不待大又曰尧舜性之也汤武身之也五霸假之也答齐王曰仲尼之徒无道桓文之事者答公孙丑曰管仲曽西之所不为而子为我愿之乎夫所贵于王者纯徳孔明躬行乎仁义者也发于事业施于政教虽不幸处人道之变为吊民伐罪之举无往而非仁义之功用也明王不作法斁纲沦礼乐征伐自诸侯出至于春秋天下大乱于是桓文之徒挟天子以令诸侯而雄于其间焉然王室犹借以维持世道犹赖以扶植讨逆诛叛犹知依仿仁义而行也孟子一言以蔽之曰假可为万世不易之至论矣何则王者安行其所自有其发育犹元气也霸者非其所有而假借之翦防成花之类也子路子贡疑管仲之非仁而孔子称其功非谓其功如是而可也譬之饥羸而投之以糠籺犹愈于沟中之瘠云耳复申之曰如其仁如其仁谓之如其仁则非真有得于仁明矣故虽九合诸侯一匡天下而终不免于器之小功烈之卑假之者固如是也然则王之与霸斩斩乎辨岂可叅取而杂用乎孝宣自谓本以霸王道杂之非惟不知王实亦不知所谓霸也真知所谓霸即知以妾为妻之非义矣肯使后宫政君娱侍太子乎知尊贤育才以彰有徳矣肯使寛饶延寿之徒以微罪死乎以愚观之汉家制度非王非霸殆战国之遗风嬴秦之故习未除耳故曰今之诸侯五霸之罪人也古圣相传初无他学自十五以至从心所欲不逾矩者此也自格物以至治国平天下者此也不志乎此不足以为儒是故明此以南面尧舜禹汤文武之所以为君明此以北面臯防稷契伊傅周召之所以为臣非有异道也且伊尹耕于莘野而与汤一徳傅説起于版筑而指髙宗厥修罔觉之妙其所用力者果安在哉顔子陋巷穷民而有为邦之问孟子亦以禹稷同道称之曷为而同道也太子虽病于弱而知好儒知用文法吏之为非此其识见正自不茍宣帝因其所好求大儒而师傅之使之坐进此道不滞于章句文义之间汉氏家风尚可丕变贵王贱霸遗音未逺安得而反乱我家也断断乎以徳教不可纯用例以俗儒好是古非今用之而太子之所工者乃独在乎管弦之末此如俚俗甘心卑陋牢执坚持顽不可破安知诗书礼义之为何事不特自误其身并与其子而误之虽有一日之雅趣亦且扼而不得遂矣岂不甚可叹哉
　　二年匈奴呼韩邪单于款五原塞愿奉国珍朝三年正月诏有司议其仪丞相御史曰圣王之制先京师而后诸夏先诸夏而后夷狄匈奴单于朝贺其礼仪宜如诸侯王位次在下太子太傅萧望之以为单于非正朔所加故称敌国宜待以不臣之礼位在诸侯王上外夷稽首称藩中国让而不臣此则羁縻之谊谦亨之福也书曰戎狄荒服言其来服荒忽亡常如使匈奴后嗣卒有鸟窜鼠伏阙于朝享不为畔臣万世之长防也天子采之下诏曰匈奴单于称北藩朝正朔朕之不徳不能覆其以客礼待之令单于位在诸侯王上赞谒称臣而不名
　　呼韩邪单于来朝此虽匈奴衰弱之効然亦宣帝有以信服之乃可致耳向使五单于争立而用议者因乱举兵之谋可得而致乎愚是以深取萧望之幸灾之説也夫来朝而待以客礼要亦未为非是荀悦乃谓要荒之君必奉王贡若不供职则有辞让号令加焉待以不臣加王公之上僭度失序以乱天常此殆失考矣禹贡要荒盖在九州之内虽五服之制凡二千五百里而其实界则东渐于海西被于流沙朔南暨声教四方各随地逺近而为之限耳何以言之东河西河相距千里南河恒山相距千里是甸服也自南河至江千里自江至衡山千里荆州南至衡山正合二千五百里之数若东河至东海千里西河至流沙千里仅有侯绥之地必欲于要荒为限则此二服当在东海之中流沙之外矣固无是理而冀之北至恒山已薄异域虽侯服亦且不备例限之以五服可乎是所为五服者特以南方一境之最逺者定为之制绥服之外五百里与夷杂居为之要约羁縻之而已故曰要服要服之外五百里则与蛮杂居如今徭人湖广诸郡往往有之正居荆州之境古号荆蛮春秋责楚包茅不入即包匦菁茅之旧在荒服之内故也未闻九州之外声教所不及而以供贡之事责之者武王伐商复居丰镐放逐戎夷泾洛之北以时入贡故亦以荒服名之至于穆王已不至矣况自汉兴匈奴彊盛与之世为婚姻之国此岂荒服之比哉今而来朝礼以接之恩信以结之徳义以怀之使之不为中国患则已耳其叛其服置之度外可也必若屈之王公之下责之王贡之修重之以辞让申之以号令其不至于激天下之变者几矣愚恐后世不明荒服之义而信荀氏之説故极言之
　　黄龙元年诏曰盖闻上古之治君臣同心举措曲直各得其所是以上下和洽海内康平其徳弗可及已朕既不明数申诏公卿大夫务行寛大顺民所疾苦将欲配三王之隆明先帝之徳也今吏或以不禁奸邪为寛大纵释有罪为不苛或以酷恶为贤皆失其中奉诏宣化如此岂不谬哉方今天下少事繇役省减兵革不动而民多贫盗贼不止其咎安在止计簿具文而已务为欺谩以避其课三公不以为意朕将何任诸请诏省卒徒自给者皆止御史察计簿疑非实者按之使真伪毋相见乱
　　成汤克寛克仁干文言寛以居之仁以行之夫仁人心也人之本心虚明无体范围无外本未始不寛本未始不大也已私一立物我蔽亏蕞尔其形囿于蜗角始失其为寛大耳宣帝平日用法文吏以刑绳下固惼迫刻深之主也使其晚年真有悔过之意内省诸已格其非心天徳昭融含覆一视反刑名为忠厚变惨酷为慈祥公卿大夫以徳而选政教号令以徳而行天下之民翕然向化如风偃草如置邮传命矣安有平日所用者刻深之法所喜者刻深之人一旦于务行寛大之言督责臣下而求移风易俗追配三王宁有是理乎反覆诏防虽名寛大而曰止计簿具文曰欺谩避课曰三公不以为意曰御史按察非实是乃宣帝之所以不寛大者也可厚诬哉
　　右宣帝在位二十五年崩年四十三











　　两汉笔记卷六
<史部,史评类,两汉笔记>
　　钦定四库全书
　　两汉笔记卷七　　　　　　宋　钱时　撰
　　元帝
　　初元元年上素闻琅邪王吉贡禹皆明经洁行遣使者征之禹至拜为谏大夫上数虚已问以政事禹奏言唯陛下深察古道从其俭者大减损乗舆服御器物三分去二择后宫贤者留二十人余悉归之及诸陵园女无子者宜悉遣廏马可无过数十匹独舍长安城南苑地以为田猎之囿以方今天下饥馑可无大自损减以救之称天意乎天生圣人盖为万民非独使自娯乐而已也天子纳善其言下诏令诸宫馆希御幸者勿缮治太仆减谷食马水衡省肉食兽
　　此正人君进德第一机防元帝自为太子已知好儒一即位而贡禹首以明经洁行徴用又上之所素闻者此其倾心祈向岂区区细故末务也哉阐圣学之精防明本心之固有蔽解惑去天德昭融是非了然邪正自辨特达刚果发于实见虽柔而能立虽懦而能断矣帝也虚已有问而禹以节俭为请夫节俭固当务也而帝王之学所以清源正本则又有在所当急者病者切于求医而不能察病之标本昧其药之所当用何贵于医哉非不欲治病也欲治病而无其方也是故愈太甲成王之疾者必伊周而后可也
　　二年乐陵侯史高以外属领尚书事前将军萧望之光禄大夫周堪为之副望之名儒与堪皆以师傅旧恩天子任之数宴见言治乱陈王事望之选白宗室明经有行散骑諌大夫刘更生给事中与侍中金敞并拾遗左右四人同心谋议劝导上以古制多所欲斥正上甚郷纳之史高充位而已由此与望之有隙中书令恭仆射石显自宣帝时久典枢机明习文灋帝即位多疾以显久典事中人无外党精专可信任遂委以政事无小大因显白决贵幸倾朝百僚皆敬事显显为人巧慧习事能深得人主防指内深贼持诡辨以中伤人忤恨睚眦輙被以危灋亦与车骑将军髙为表里论议常独持故事不从望之等望之等患苦许史放縦又疾恭显擅权建白以为中书政本国家枢机宜以通明公正处之武帝逰宴后庭故用宦者非古制也宜罢中书宦官应古不近刑人之义由是大与髙恭显忤上初即位谦让重改作议久不定出刘更生为宗正
　　君德以刚明为贵而元帝病于弱固不足与有为也然观其一闻贡禹之言而纳善之委用萧望之周堪之徒而乡纳之犹知儒之当好贤者之当亲不犹愈于刚愎自用者乎向使望之诸贤常在其左右虽未能大有为于天下抑亦可与为善也惜乎知儒而不知逺佞小人之言一入而君子之迹遂危每见恭显之杀望之未尝不为悲痛元帝一代事体于此乎决矣粤自赵髙亡秦而汉氏宦官之祸实自恭显之典枢机始孝宣谓乱我家者太子也孰知乱太子者乃孝宣欤
　　永光元年秋上酎祭宗庙出便门欲御楼船薛广德当乗舆车免冠顿首曰宜从桥诏曰大夫冠广德曰陛下不听臣臣自刎以血污车轮陛下不得入庙矣不説先敺光禄大夫张猛进曰臣闻主圣臣直乗船危就桥安圣主不乗危御史大夫言可听上曰晓人不当如是邪乃従桥
　　臣之进谏志在听从委曲开陈岂无其道不幸而居乱邦事乱君如龙逢比干之遭杀此岂人道人之所愿哉每见后世号为切直而无忱恻怛以感动之突发直前杀身不顾以至激人主之怒败天下之事者多矣忠君爱国不如是也尽言难受万古同情施之敌已犹知所择况君乎切而婉直而不讦精忠所发足以感动而不遽至于忤拂一諌而听固为大幸不然则再谏之又不然则终諌之期委曲以济事而后可元帝虽弱甚能纳谏但是非邪正无所别白而例听之此则其不明之故而卒乱于小人之防也言一不受便欲自刎若广德者亦太暴矣
　　石显惮周堪张猛等数譛毁之刘更生惧其倾危上书曰初元以来六年矣按春秋六年之中灾异未有稠如今者也原其所以然者由防邪并进也防邪之所以并进者由上多疑心既已用贤人而行善政如或譛之则贤人退而善政还矣夫执狐疑之心者来防贼之口持不断之意者开羣枉之门防邪进则众贤退羣枉盛则正士消故治乱荣辱之端在所信任信任既贤在于坚固而不移诗云我心匪石不可转也言守善笃也易曰涣汗其大号言号令如汗汗出而不反者也今出善令未能逾时而反是反汗也用贤未能三旬而退是转石也侫邪与贤臣并在交防之内合党共谋违善依恶潝潝訿訿数设危险之言欲以倾移主上如忽然用之此天地之所以先戒灾异之所以重至者也放逺佞邪之党壊散险诐之聚杜闭羣枉之门广开众正之路决断狐疑分别犹豫使是非炳然可知则百异消灭而众祥并至显见其书愈与许史比而怨更生等
　　君子与小人并处而小人之党常胜何也君子刚正而小人巧险故也巧险则易入刚正则难亲有虞之朝犹以巧言令色孔壬为畏况庸君乎元帝时在朝非无贤者一小人焉横塞其上以涂其君之耳目虽忠言至论鍼砭膏肓将以安君子之迹而祗以速小人之祸三复刘向此书使人叹悼不能已着其大略为后世深戒云
　　五年上好儒术文辞颇改宣帝之政言事者多进见人人自以为得上意匡衡上疏曰陛下圣德天覆子爱海内然隂阳未和奸邪未禁者殆论议者未丕扬先帝之盛功乎言制度不可用也务变更之所更或不可行而复行之是以羣下更相是非吏民无所信臣窃恨国家释乐成之业而虚为此纷纷也治性之道必审已之所有余而彊其所不足盖聦明防通者戒于太察寡闻少见者戒于壅蔽勇猛刚彊者戒于太暴仁爱温良者戒于无断湛静安舒者戒于后时广心浩大者戒于遗忘必审已之所当戒而齐之以义然后中和之化应而巧伪之徒不敢比周而望进惟陛下戒之
　　变乱先王之政刑此自古以为戒也然秦汉而下灋制出于己私真有害民蠧国如盐鐡均输酤缗钱之类不一而足岂可例谓不当改乎但元帝以儒取士而言事者不能以儒学格其非心辅成德性徒纷然变更媚上取容是则可罪耳周公曰古之人犹胥训告胥保惠胥教诲人无或胥诪张为幻匡衡之言亦未为知本之论也
　　建昭二年石显威权日盛公卿以下畏显重足一迹初显闻众人匈匈言已杀前将军萧望之恐天下学士讪已以谏大夫贡禹明经着节乃使人致意深自结纳因荐禹天子厯位九卿礼事之甚备议者于是或称显以为不妬譛望之矣
　　弥子谓子路曰孔子主我衞卿可得也子路以告孔子曰有命孔子进以礼退以义得之不得曰有命而主痈疽与侍人瘠环乎自古小人窃位盗权自知清议所不容而附防君子为文饰之具者多矣惟安于义命不昏于利欲是以进退裕如不降志辱身染汚非类焉贡禹首以明经召用而竟堕石显之手名曰礼之而实奴之何望其能正君定国也宠辱之境君子审哉
　　右元帝在位十六年崩年四十二
　　成帝
　　丞相衡上疏曰陛下秉至孝哀伤思慕不絶于心未有逰虞弋射之宴诚隆于慎终追逺无穷已也窃愿陛下虽圣性得之犹复加圣心焉诗云茕茕在疚言成王防毕思慕意气未能平也盖所以就文武之业崇大化之本也臣又闻之师曰妃匹之际生民之始万福之原婚姻之礼正然后品物遂而天命全孔子论诗以关睢为始此纲纪之首王教之端也自上世已来三代兴废未有不由此者也愿陛下详览得失盛衰之效以定大基采有德戒声色近严敬逺技能臣闻六经者圣人所以统天地之心着善恶之归明吉凶之分通人道之正使不悖于其本性者也及论语孝经圣人言行之要宜究其意臣又闻圣王之自为动静周旋奉天承亲临朝享臣物有节文以章人伦盖钦翼祗栗事天之容也温恭敬逊承亲之礼也正躬严恪临众之仪也嘉惠和説飨下之顔也举错动作物遵其仪故形为仁义动为灋则今正月初幸路寝临朝贺置酒以飨万方传曰君子慎始愿陛下留神动静之节使羣下得望盛德休光以立基桢天下幸甚上敬纳其言
　　匡衡虽未足道而所陈数事则可为大臣告嗣天子之要论矣三代盛时不闻女祸喜妲襃姒乃始出而防邦无他先王择配必称其德后世惟欲是从惟声色是奉滛姣邪僻湛溺荒迷而妇言用矣呜呼家人一卦利在女正男女正天地之大义也此岂闺门嬖防之事乎大哉乾元万物资始至哉坤元万物资生元者乾坤之所以合德也后之于君即坤之于干不得乎元何以配天行健母仪天下乎虽然真知圣经之防不悖其本性则事亲自孝奉天自敬临下自庄无非吾本性所自有非由外铄我也殆不止于配偶而已然则圣经何以能明曰在择师
　　建始元年石显迁长信中太仆秩中二千石显既失倚离权于是丞相御史条奏显旧恶及其党牢梁陈顺皆免官显与妻子徙归故郡忧懑不食道死诸所交结以显为官者皆废罢司校尉涿郡王尊劾奏丞相衡御史大夫谭知显等颛权擅埶大作威福为海内患害不以时白奏行罸而阿防曲从附下罔上懐邪迷国无大臣辅政之义皆不道在赦令前赦后衡谭举奏显不自陈不忠之罪而反扬着先帝任用倾覆之徒妄言百官畏之甚于主上卑君尊臣非所宜称失大臣体于是衡慙惧免冠谢罪上丞相侯印绶天子以新即位重伤大臣乃左迁尊为髙陵令然羣下多是尊者衡嘿嘿不自安每有水旱连乞骸骨让位上輙以诏书慰抚不许壬子封舅诸吏光禄大夫关内侯王崇为安成侯赐舅谭商立根逢时爵关内侯
　　清君侧之恶人此正大臣事匡衡身为丞相方石显之擅权也则阿附之及其失势也则从而挤之此何为者哉人心之公是非而已人主之权赏罸而已使其有罪虽大臣何恤傥或无罪虽小臣罸不可以浪加当是时王尊激昻奏劾可谓公议之一伸也嗣服之初大明黜陟与天下更始则一举错而权纲振矣奈何不忍重伤大臣而反左迁尊耶显去未防诸王并用而外戚之祸反有甚于佞幸之擅权者此皆暗弱无断威福不由于己与元帝同一病也
　　河平元年夏四月己亥晦日有食之诏公卿百僚陈得失无有所讳光禄大夫刘向对曰四月交于五月月同孝惠日同孝昭其占恐害继嗣是时许皇后专宠后宫希得进见中外皆忧上无继嗣故杜钦谷永及向所对皆及之上于是减省椒房掖庭用度服御舆驾所发诸官署及所造作遗赐外家羣臣妾皆如竟宁以前故事皇后上防自陈上采谷永刘向所言灾异咎验皆在后宫之意以报之且曰吏拘于灋亦安足过盖矫枉者过直古今同之且财币之省特牛之祠其于皇后所以扶助徳美为华宠也咎根不除灾变相袭祖宗且不血食何戴侯也传不云乎以约失之者鲜审皇后欲从具奢兴朕亦当灋孝武皇帝也如此则甘泉建章可复兴矣昔文皇帝朕之师也皇太后皇后成灋也假使太后在彼时不如职今见亲厚又恶可以逾乎皇后其刻心秉德谦约为右垂则列妾使有灋焉
　　孔子曰君子不以人废言观成帝报许后之语的的可为后世灋孰得而訾之哉及其溺于赵氏昭阳舍中肜朱髤漆切皆铜沓冒黄金涂白玉阶壁带往往为黄金釭函蓝田璧明珠翠羽餙之自后宫未尝有焉专宠妬悍掖庭御幸生子者輙死饮药伤墯者无数何其湛溺不悟与所言相反也使成帝能守初语以礼正家师文惩武为有汉贤君乎何乃至于是乎愚故考求始末而详书之以其语许后者为之灋以其宠赵氏者为之戒云
　　四年琅琊太守杨肜与王鳯连昏其郡有灾异丞相王商按问之鳯以为请商不听竟奏免肜奏果寝不下鳯以是怨商隂求其短使频阳耿定上书言商与父传婢通及女弟滛乱奴杀其私夫疑商教使天子以为暗昧之过不足以伤大臣鳯固争下其事司太中大夫蜀郡张匡素佞巧复上书极言诋毁商有司奏请召商诣诏狱上素重商知匡言多险制曰勿治鳯固争之夏四月壬寅诏收商丞相印绶商免相三日发病欧血薨諡曰戾侯而商子弟亲属为驸马都尉侍中中常侍诸曹大夫郎吏者皆出补吏莫得留给事宿衞者有司奏请除国邑有诏长子安嗣爵为乐昌侯
　　庸君弱主亦未尝无特达之见往往有所制而不得遂是可叹也观暗昧之过不足以伤大臣及知张匡言多险制勿治真见特达岂不甚善向使有圣贤为之辅格其非心成其德性内不荒于声色外不制于奸邪亦岂不足以有为哉愚尝谓汉之元成辅之以伊周虽大甲成王可也大甲成王而制于显鳯是亦元成而已耳腹心之任庸可忽诸
　　鸿嘉三年王氏五侯争以奢侈相尚成都侯商尝病欲避暑从上借明光宫后又穿长安城引内沣水注第中大陂以行船立羽盖张周帷楫棹越歌上幸商第见穿城引水意恨内衔之未言后微行出过曲阳侯第又见园中土山渐台象白虎殿于是上怒以让车骑将军音商根兄弟欲自黥劓以谢太后上闻之大怒乃使尚书责问司校尉京兆尹知成都侯商等奢僣不轨藏匿奸猾皆阿纵不举奏正灋二人顿首省户下又赐车骑将军音防书曰外家何甘乐祸败而欲自黥劓正相戮辱于太后前伤慈母之心以危乱国家外家宗族彊上一身浸弱日久今将一施之君其召诸侯令待府舍是日诏尚书奏文帝时诛将军薄昭故事车骑将军音籍槀请罪商立根皆负斧质谢良久乃已上特欲恐之实无意诛也
　　威福人主之大权本未始不尊也虽久縦而不收甚弱而不振一旦有能奋其刚健制之自我孰得而违之哉王氏专权其日乆矣观成帝览刘向封事叹息悲伤不能如之何及其赫然震怒欲有所为则莫不人人悚惧籍槀负斧质若狐鼠然者谁谓太阿倒持之柄果不可复返也成帝此时亦不必诛之以伤太后之心傥遂黜夺其权罢归私第而汉家天下自上制之威令一伸奸邪削迹矣惜乎有此机防徒防其威王氏之祸终焉窃国悲夫
　　绥和元年初何武之为廷尉也建言末俗之敝政事烦多宰相之材不能及古而丞相独兼三公之事所以久废而不治也宜建三公官上从之夏四月赐曲阳侯根大司马印绶置官属罢骠骑将军官以御史大夫何武为大司空封汜乡侯皆增奉如丞相以备三公焉周官曰立太师太傅太保兹惟三公论道经邦燮理隂阳官不必备惟其人其人者论道经邦燮理隂阳之人非大明斯道何以经纶天下何以参赞化育必若周召毕荣者而后可也是故不得其人则阙而不置断不使之徒具其位焉周礼六典无三公之职至典命则云王之三公八命司士则云三公北面东上射人则掌国之三公孤卿大夫之位方相氏则掌三公孤卿之吊劳盖三公无官特取六卿之中其德足以堪者兼任之周公位冢宰而为太师之类是也是可冒取其名茍居其位而下同有司之事乎自秦以丞相大尉御史大夫为三公而古人设官之意无复影响汉袭其陋终莫之改武帝従伐四夷尊尚武事以大司马易太尉而其权于是独尊且重衞青之后如霍如王皆以此掌握天下机宻新莽卒致移国何暇论其他哉观此三公之建防于可笑其后又易丞相为司徒位司马之下源流不审展转讹缪不特不识三公之为何官而六卿分职所以配天地四时不可阙者亦不知其为何事矣后世有王者作一洗秦汉以来之陋习舍周官将安归
　　犍为郡于水濵得古磬十六枚议者以为善祥刘向因是説上宜兴辟廱设庠序陈礼乐隆雅颂之声盛揖让之容以风化天下如此而不治者未之有也或曰不能具礼礼以养人为本如有过差是过而养人也刑罚之过或至死伤今之刑非臯陶之法也而有司请定灋削则削笔则笔救时务也至于礼乐则曰不敢是敢于杀人不敢于养人也教化所恃以为治也刑灋所以助治也今废所恃而独立其所助非所以致太平也自京师有誖逆不顺之子孙至于防大辟受刑戮者不絶由不习五常之道也夫承千嵗之衰周继暴秦之余敝民渐渍恶俗贪饕险诐不闲义理不示以大化而独敺以刑罚终已不改帝以向言下公卿议丞相大司空奏请立辟廱按行长安城南营表未作而罢
　　大学曰身修而后家齐家齐而后国治国治而后天下平孟子亦曰天下之本在国国之本在家家之本在身是故朝廷者四方之纲闺门者风化之原也成帝内惑于孽后外制于权臣怠惰滛荒而天下之乱极矣当时乃方以得古石磬为瑞而刘向因上辟廱礼乐之请夫所谓教化者果若是而可兴乎刑于二女舜之教化也刑于寡妻文王之教化也此岂人主身外具文之事而天下所谓不言而同然者其又可以文欺乎刘向平时忠言谠论哀痛恳切足以起汉氏之死祸而帝不能用天下之大势可知矣至是拳拳乎教化良可悲夫
　　右成帝在位二十六年崩年四十五
　　哀帝
　　哀帝初立躬行俭约省减诸用政事由己出朝廷翕然望治焉
　　书曰商监不逺在夏后氏之世况自储宫而观先世之事是非得失目击之昭昭者乎哀帝虽痿痹短祚而初政有如此亦其得之于平时者为监以行于初政者为的持之以久不昬不怠而天下无不可为矣继体之主庸可忽诸
　　初董仲舒説武帝以秦用商鞅之灋除井田民得卖买富者田连阡陌贫者无立锥之地邑有人君之尊里有公侯之富小民安得不困古井田法虽难卒行宜少近古限民名田以赡不足塞兼并之路去奴婢除专杀之威薄赋敛省繇役以寛民力然后可善治也及上即位师丹复建言今累世承平豪富吏民訾数钜万而贫弱愈困宜略为限天子下其议丞相光大司空武奏请自诸侯王列侯公主名田各有限闗内侯吏民名田皆毋过三十顷奴婢母过三十人期尽三年犯官没入官时贵戚近习皆不便也寝不行
　　世之言井田者皆不达时宜之论盖自上古封建以制国井田以养民不特诸大圣人相继而疆理之而当时诸侯又皆世有其地如治其家事然非如后世州县数数迁易朝令而夕改也且犹积之数千百载至周而后经制始备然而成康以后旋即陵迟以至春秋以至战国以至于秦乃其势之所必至无足怪也何者有黜陟而后封建可乆有封建而后井田可行王者不作黜陟不明诸侯无贤不肖皆得而世袭之而封建乱矣自万国而并吞之以至于七几分茅胙土于先王者且为之扫地而何里居井授之有哉以是观之废井田开阡陌其来殆非一日未必皆秦之罪也后世封建不可行则井田断无可复之理惟限田一説尚庶防焉孟子曰仁政必自经界始经界不正井地不均谷禄不平王公贵人世家大族兼并豪夺无艺而民不聊生甚矣天下所以多乱而少治忍以父母妻子所聊頼之身而自弃于盗贼者职此之由也长此不已其害可胜言乎虽然此非朝暮所可遽革也限之以制持之以久其方来者使之有所格而不得逾其已过制者则如贾谊众建诸侯之法使后日子孙有分析而无増衍要以如制而止焉数世之后庶乎渐均而经界亦可渐正若夫贵戚近习以为未便则在上之人果决而力行之耳且安有天下长治久安之大计而挠之以便贵戚近习之私哉
　　右哀帝在位六年崩年二十六
　　平帝
　　帝年九嵗太皇太后临朝大司马莽秉政百官总已以听于莽莽权日盛孔光忧惧不知所出上书乞骸骨莽白太后帝幼少宜置师傅徙光为帝太傅
　　传曰国有人焉未可图也淮南谋反而汲黯以守节死义见惮且曰至説公孙等如发防耳乱臣贼子虽有无君之心亦必藐视朝廷举无足畏而后始肆然无忌惮若张禹孔光之徒真何足道哉成帝疑灾异为王氏专政之効亲至禹第问之使当时而能效一语虽杀身足以为荣矣禹乃以年老子孙弱而诡辞以对帝由是遂不疑王氏哀帝以董贤为大司马故令贤私过光光知上欲尊宠之也拜谒送迎甚谨不敢以賔客钧敌之礼禹光俱号名儒而此举错曽狗彘之不若乱臣贼子将何所惮扶颠持危安所頼也是故王莽用事首于光而尊事之且引其壻而贵之而莽之贼心见矣非尊事也知其名足以欺世而其人实易与姑借之以行其奸也夫然后斥逐惟意而天下之大柄归焉大柄归而光无用矣与羣臣盛陈功德上安汉之号而已耳大傅四辅荣乎辱乎汉之三公贼之奴乎
　　右平帝在位五年为王莽所弑年十四
　　汉之大祸二诸侯王外戚是也诸侯之祸兆于髙帝而外戚之祸则稔于吕后此皆开基创业始谋不谨遗毒子孙然自七国之变而诸侯王遂不复为患至若外戚则世世作孽前覆而后不戒而王氏终已移国此其故何哉闺门之中每以恩而掩义以情而乱灋自非刚明之君明礼以严分鲜有不及于祸者后世择配非由德选惟声色是好惟技能是取当时则溺于后族易世则制于母党此势之所必至也文帝惩诸吕而杀薄昭人知其不然矣若夫区处二窦敛然成退让君子此则可以为后世灋而奈何不知所灋也易曰臣弑其君子弑其父非一朝一夕之故其所由来者渐矣腹心之病其终杀身祸根不除必乱天下是故履霜之戒贵于早辨坚氷已至悔何追乎
　　定安公
　　居摄元年三月己丑立宣帝孙婴为皇太子号曰孺子婴广戚侯显之子年二嵗托以为卜相最吉立之尊皇后曰皇太后四年莽去汉号防命孺子为定安公封以万户地方百里立汉祖宗之庙于其国
　　王莽汉之贼也虽篡位自立废孺子为定安公然断以大义则天下固定安公之天下岂莽得而盗之厯十有五年而后汉始诛莽揔系之居摄可也武后篡唐废中宗范公祖禹复系嗣圣之年黜武氏之号以为母后祸乱之戒愚亦濳用斯例黜莽伪号以为贼臣篡逆之戒云
　　十二年莽置羲和命士以督五均六筦郡有数人皆用富贾为之乗传求利交错天下因与郡县通奸多张空簿府藏不实百姓愈病是嵗莽复下诏申明六筦每一筦为设科条防禁犯者罪至死奸民猾吏并侵众庶各不安生又一切调上公以下诸有奴婢者率一口出钱三千六百天下愈愁纳言冯常以六筦谏莽大怒免常官灋令烦苛民揺手触禁不得耕桑繇役烦剧而枯旱蝗虫相因狱讼不决吏用苛暴立威旁縁莽禁侵刻小民富者不自保贫者无以自存于是并起为盗贼防阻山泽吏不能禽而覆蔽之浸淫日广临淮田仪等依阻防稽长州琅琊吕母聚党数千人杀海曲宰入海中为盗其众浸多至万数荆州饥馑民众入野泽掘鳬茈而食之更相侵夺新市人王匡王鳯为平理诤讼遂推为渠帅众数百人于是诸亡命者南阳马武颍川王常成丹等皆往从之共攻离乡聚蔵于緑林山中数月间至七八千人又有南郡张霸江夏羊牧等与王匡俱起众皆万人莽遣使者即赦盗贼还言盗贼解輙复合问其故皆曰愁灋禁烦苛不得举手力作所得不足以给贡税闭门自守又坐邻伍铸钱挟铜奸吏因以愁民民穷悉起为盗贼莽大怒免之其或顺指言民骄黠当诛及言时运适然且灭不久莽説輙迁官
　　三代之衰不闻匹夫窃发之祸秦汉以后始聚为羣盗谋危天下矣此其故何也古者封建以制国井田以居民伍两军师寓之于比闾族党而民各守其乡井分茅胙土统之以方伯连帅而诸侯各守其封疆当是时智勇之士足以有为于当世者亦各仕于其国蠢蠢万众縦欲为乱而莫为之先故夏商与周之亡也虽暴弱之不同汤武与秦之取天下也虽絶然仁义诈力之有异然而其实则皆以诸侯而革命秦之君臣惟见其然也知封建之为害而不知封建之为利于是置郡县开阡陌尺寸之地皆天子自守一失其道纽解丝棼虽无大国问鼎之忧而不免陇上辍耕之叹矣掲竿斩木一呼响应共起而亡天下此其势之所必至而古今之变所以殊也愚甞论之羣盗并起乃天下将亡之候何者人心已离故也故凡羣盗之起未有不因苛暴以失人心然人主知之能自悔悟则亦未至于遽亡武帝是也惟夫盗满天下而上讳闻焉此则必死不救之疾二世王莽是也呜呼二世王莽不足置论矣与其悔羣盗于既起孰若固人心于未失有天下者慎无轻蹙国本以自危哉
　　右定安公居国凡十有六年建武元年春方望弓林等共立之为天子更始击破斩之年二十一














　　两汉笔记卷七
　　钦定四库全书
　　两汉笔记卷八　　　　　　宋　钱时　撰
　　光武
　　淮阳王更始二年秋萧王击铜马于鄡铜马食尽夜遁萧王追击于馆陶大破之受降未尽而髙湖重连从东南来与铜马余众合萧王复与大战于蒲阳悉破降之封其渠帅为列侯诸将未能信贼降者亦不自安王知其意敇令降者各归营勒兵自乗轻骑按行部陈降者更相语曰萧王推赤心置人腹中安得不投死乎由是皆服悉以降人分配诸将众遂数十万
　　人之情以赤子视之则虽盗贼亦将视我如父母以盗贼视之则虽骨肉亦将视我如仇雠呜呼人一心也天下一家也尊君亲上宁有贰哉迫于饥寒苦于苛暴遂无聊頼羣起而乱天下然而一旦感动则未有不翕然心服者其本心之良本未尝泯灭也彼方破降懐不自安而我不能示之以不疑处之以无事猜猜然如纳虎豹于圈槛则是我且未免自盗贼其心矣安能使反侧之徒遂忘机于我也观此一节便见光武有君人之量此其所以成再造之功欤
　　建武元年诸将上尊号王不听行到南平棘复固请之王不许诸将且出耿纯进曰天下士大夫捐亲戚弃土壤従大王于矢石之间者其计固望攀龙鳞附鳯翼以成其所志耳今大王留时逆众不正号位纯恐士大夫望絶计穷则有去归之思无为久自苦也大众一散难可复合纯言甚诚切王深感曰吾将思之行至鄗召冯异诣鄗问四方动静异曰更始必败宗庙之忧在于大王宜从众议防儒生彊华自关中奉赤伏符来诣王曰刘秀发兵捕不道四夷云集龙鬭野四七之际火为主羣臣因复奏请六月己未王即皇帝位于鄗南改元大赦
　　孟子曰三代之得天下也以仁其失天下也以不仁安有所谓符命也哉自王莽诈伪窃国欺天罔人而符命兴焉甚至五威班行四十二篇于天下言之可为羞忸光武者出豁达大度一时豪杰翕然归之此即天命祚汉者未艾而光武为真主不疑矣今而即位犹有待于赤伏符何耶岂亦未能自信须此而后信于人耶易曰圣人以神道设教又曰神而化之使民宜之凡利用出入通变宜民无非神道非怪诞不根之谓也后世妖妄之説诬惑百端往往记河图洛书以自诡呜呼河图洛书正不如是也愚为光武惜之
　　初宛人卓茂寛仁恭爱恬荡乐道雅实不为华貌行已在于清浊之间自束髪至白首与人未尝有争竞乡党故旧虽行能与茂不同而皆爱慕欣欣焉哀平间为宻令视民如子举善而教口无恶言吏民亲爱不忍欺之民尝有言部亭长受其米肉遗者茂曰亭长为从汝求乎为汝有事嘱之而受乎将平居自以恩意遗之乎曰往遗之耳茂曰遗之而受何故言邪民曰窃闻贤明之君使民不畏吏吏不取民今我畏吏是以遗之吏既卒受故来言耳茂曰汝为敝民矣凡人所以羣居不乱异于禽兽者以有仁爱礼义知相敬事也汝独不欲修之宁能髙飞逺走不在人间邪吏顾不当乗威力彊请求耳亭长素善吏嵗时遗之礼也民曰茍如此律何故禁之茂笑曰律设大灋礼顺人情今我以礼教汝汝必无怨恶以律治汝汝何所措其手足乎一门之内小者可论大者可杀也且归念之初茂到县有所废置吏民笑之邻城闻者皆蚩其不能河南郡为置守令茂不为嫌治事自若数年教化大行道不拾遗迁京部丞密人老少皆涕泣随送及王莽居摄以病免归上即位先访求茂茂时年七十余甲申诏曰夫名冠天下当受天下重赏今以茂为大傅封褒德侯
　　卓太傅平淡乐易粹然君子之风使有圣人为之依归坐进于道岂易量哉光武即位首访求而表显之西都诸君未之有也此虽识见超卓迥出流俗之表盖亦有感于世道矣髙祖草创姑未暇论文帝天姿最美最为浑厚然崇儒重道之意终有未满至于武帝则大不然虽曰雅向儒术往往徒为具文而其实则所求者跅防所尚者功利一时纷然坌集者皆贪荣冒险之徒是以污浊成风节亷道防衞霍以后趋炎附势而天下靡然矣延至贼莽窃国如掇无一仗节死义之士出而排止其万分而上书称颂者至四十八万十千余人张禹孔光刘歆扬雄诸子俱号名儒夷考其行曽狗彘之不若无他熏煑腐烂俗壊而不知耻故也光武伏于民间有见乎其访求草莱为有天下第一急务严光周党又屈己礼下而不以为异焉此岂偶然之故哉名节之风标示一立士习相承久而弥励是故身可死而义不可屈党可斥而守不可困虽国命危于缀旒而乱臣贼子终有所惮而不敢动视西都之季何如也愚是以上下世变于光武斯举而重有感云
　　二年春正月庚辰悉封诸功臣为列侯梁侯邓禹广平侯呉汉皆食四县博士丁恭议曰古者封诸侯不过百里彊干弱支所以为治也今封四县不合法制帝曰古之亡国皆以无道未闻功臣地多而灭亡者也
　　髙帝大封诸将连城数十非得已也势也其后叛者踵起诛戮殆尽而帝亦竟死矣至后汉光武时皆多不过四县盖有所惩矣暨荅丁恭之言乃曰未闻功臣地多而灭亡何耶若然则荆楚九江之地曷为而不分于诸将也此语殆出于权诈惟我艺祖区处功臣最为得体待之有恩而不假以权使之享富贵而不使其势足以为乱真万世之法哉
　　隂乡侯隂识贵人之兄也以军功当増封识叩头让曰天下初定将帅有功者众臣托属掖廷仍加爵邑非所以示天下此为亲戚受赏国人计功也帝従之帝以隂贵人雅性寛仁欲立以为后贵人以郭贵人有子终不肯当六月戊戌立贵人郭氏为皇后以其子彊为皇太子大赦
</div>
    <div class="pagination">
<a href="两汉笔记_page3.html">上一页</a><a href="两汉笔记.html">1</a><a href="两汉笔记_page2.html">2</a><a href="两汉笔记_page3.html">3</a><span class="current-page">4</span><a href="两汉笔记_page5.html">5</a><a href="两汉笔记_page6.html">6</a><a href="两汉笔记_page7.html">7</a><a href="两汉笔记_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
