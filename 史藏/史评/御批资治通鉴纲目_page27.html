<!DOCTYPE html>
<html>
 <head>
  <meta charset="utf-8"/>
  <title>
   御批资治通鉴纲目 - 第 27 页/共 243 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   御批资治通鉴纲目 - 第 27 页/共 243 页
  </h1>
  <div class="content">
   以江为水衡都尉
　　【初为赵王客得罪亡诣阙告赵太子隂事太子坐废容貎魁岸被服轻靡上召与语大悦之拜为直指绣衣使者使督察贵戚近臣逾侈者充举劾无所避令身待北军击匈奴贵戚子弟叩头求哀于上愿入钱赎罪凡数千万上以充为忠直尝从上甘泉逢太子家使乗车马行驰道中充以属吏太子使人谢充曰非爱车马诚不欲令上闻之以教敕亡素者唯江君寛之充不听遂白奏上曰人臣当如是矣大见信用威震京师】集览【隂事谓隂谋之事魁岸雄杰也顔师古曰岸者有廉棱如崖岸形身待北军北军指未央殿环卫王宫在长安内者言也时贵戚近臣被举劾者皆没入车马待罪北军击匈奴否则许入钱赎罪令各以秩次输入北军凡数千万家使即家令也主仓糓饮食职比司农少府使山吏反非爱车马注见上北军教敕亡素者亡读曰无自言素不曾教敕左右】质实【江充赵人】
　　书法【弗陵生江充入太子祸始此矣故谨志之】
　　发明【江充以告隂事见用乌有君子而告人隂事者哉其为小人必矣武帝宠而用之使督察贵近则其乘势妄作自无可疑者太子国之储贰社稷宗祧所系非贵近比况其家臣有过乃执而奏之欲以揺动国本可乎特书用充以着祸根之所自始他日巫蛊之变尚谁咎哉】
　　【戊子】四年春三月帝东廵祀明堂脩封禅夏五月还宫赦○冬十月晦日食
　　【己丑】征和元年春三月赵王彭祖卒
　　【彭祖所幸淖姬生男号淖子时淖姬兄为汉宦者上召问淖子何如对曰为人多欲上曰多欲不宜君国子民问武始侯昌曰无咎无誉上曰如是可矣遣使者立昌为赵王】集览【淖姬故江都易王之宠姬其子建所盗与奸者彭祖取为姬苏林曰淖姓音泥淖之淖多欲胡氏曰所谓欲者或酒色或货财或宫室游畋或狗马博奕或词艺图书以为文或抚剑疾视以为武或辟土服逺以为功或耽佛好仙以为高皆足以荒废政理】质实【武始县名注见晋安帝隆安元年】
　　夏大旱○冬十一月大搜长安十日
　　【上居建章宫见一男子带剑入中龙华门命收之弗获上怒斩门发三辅骑士搜上林索长安中十一日乃解巫蛊始起】集览【门候每门一人属城门校尉司启闭出入三辅高帝初分内史地为河上渭南中地三郡武帝改为京兆冯翊扶风是为三辅顔师古曰三辅取左传辅车相依之义又注见元朔五年右内史】
　　书法【始皇之篇书大索十日矣二十九年于是复见终纲目书大索十日二而已秦皇汉武一辙也】
　　【庚寅】二年春正月丞相贺有罪下狱死夷其族
　　【贺子敬声为太仆骄侈不奉法擅用北军钱发觉下狱时诏捕阳陵大侠朱安世甚急贺自请逐捕安世以赎敬声罪果得安世安世笑曰丞相祸及宗矣遂从狱中上书告敬声与阳石公主私通祝诅上有恶言遂下贺狱父子死狱中家族】集览【祝诅上句絶祝职救反诅侧虑反周礼注诅谓祝之使沮败也】书发【有罪者敬声也书贺有罪何子至奢淫父失教也独非罪欤纲目不书敬声而书贺其为人父之戒深矣】
　　以刘屈为左丞相○夏四月大风发屋折木
　　书法【元光五年书大风防木矣是月陈皇后废于是再书大风发屋折木阅三月而太子据反及皇后皆自杀变不虚生信哉终纲目大风防折树木三详元光五年】
　　○诸邑阳石公主及长平侯卫伉皆坐巫蛊死质实【一统志云诸邑春秋鲁邑名汉初因之后为诸县属琅邪郡晋属东莞郡后魏于此置高宻郡北齐省入东武县隋改为诸城县唐置宻州治此宋初置安化军金元仍为宻州治国朝省州以县属青州府】
　　书法【有罪称诛无罪称杀恒辞也史曰皆坐巫蛊诛纲目以为无罪则书杀可耳此其书死何疑也疑也则如勿书书大搜十日书坐巫蛊死所以着方士神巫之流祸为世戒也】
　　○帝如甘泉秋七月皇太子据杀使者江充白皇后发兵反诏丞相屈讨之据败走湖皇后卫氏及据皆自杀考异【皇字羡据高帝十二年书太子盈即位省皇字】
　　【初上年二十九乃生戻太子甚爱之及长仁恕温谨上嫌其材能少不类己皇后太子常不自安上觉之谓大将军青曰汉家庶事草创加四夷侵陵中国朕不变更制度后世无法不出师征伐天下不安为此者不得不劳民若后世又如朕所为是袭亡秦之迹也太子敦重好静必能安天下不使朕忧欲求守文之主安有贤于太子者乎闻皇后与太子有不安之意岂有之邪可以意晓之太子每谏征伐四夷上笑曰吾当其劳以逸遗汝不亦可乎上每行幸常以后事付太子宫内付皇后有所平决还白其最上亦无异有时不省也上用法严太子寛厚多所平反虽得百姓心而用法大臣皆不悦皇后恐久获罪每戒太子宜留取上意不应輙有所纵舍上闻之是太子而非皇后羣臣寛厚长者皆附太子而深酷用法者皆毁之邪臣多党与故太子誉少而毁多卫青薨后臣下无复外家为据竞欲搆太子上与诸子疏皇后希得见太子尝谒皇后移日乃出黄门苏文告上曰太子与宫人戏上益太子宫人太子知之衔文文与小黄门常融等常防伺太子过輙增加白之皇后切齿使太子白诛文等太子曰第勿为过何畏文等上聪明不信邪佞不足忧也上尝小不平使融召太子融言太子有喜色上嘿然及太子至上察其貎有涕泣处而佯语笑上知其情乃诛融皇后亦善自防闲避嫌疑虽久无宠尚被礼遇是时方士及诸神巫多聚京师惑众变幻无所不为女巫往来宫中教美人度厄埋木人祭祀之更相告讦以为祝诅上心既疑尝寝梦木人数千持杖欲击上上为惊寤因是体不平江充见上年老恐晏驾后为太子所诛因言上疾祟在巫蛊于是上以充为使者治巫蛊狱充将胡巫掘地视鬼染污令有处輙收捕验治烧铁钳灼强服之民转相诬以巫蛊坐而死者前后数万人充因言宫中有蛊气上乃使充入宫至省中坏御座掘地求蛊又使苏文等助充充先治后宫希幸夫人以次及皇后太子宫掘地纵横无复施床处云于太子宫得木人尤多又有帛书所言不道当奏闻太子惧问少傅石徳徳惧并诛因曰前丞相父子两公主及卫氏皆坐此今无以自明可矫以节收捕充等系狱穷治其奸诈且上疾在甘泉皇后及家吏请问皆不报存亡未可知而奸臣如此太子不念秦扶苏事邪太子曰吾人子安得擅诛不如归谢幸得无罪将往甘泉而充持之急太子不知所出遂从徳计七月使客诈为使者收捕充等自临斩之骂曰赵虏前乱乃国王父子不足邪乃复乱吾父子也使舍人持节夜入宫白皇后发中廐车载射士出武库兵发长乐宫卫卒苏文亡归甘泉言状上曰太子必惧又忿充等故有此变乃使使召太子使者不敢进归报云太子反已成欲斩臣臣逃归上大怒赐丞相玺书曰捕斩反者自有赏罚坚闭城门毋令反者得出太子宣言帝病困疑有变上于是从甘泉来幸城西建章宫诏发三辅近县兵丞相将之太子亦矫制赦长安中都官囚徒命石徳及賔客张光等分将召防北军使者任安与节令发兵安拜受节入闭门不出太子引兵敺肆市人数万至长乐西阙下逢丞相军合战五日死者数万人民间皆云太子反以故众不附太子兵败南犇覆盎城门司直田仁部闭城门以为太子父子之亲不欲急之太子得出亡丞相欲斩仁御史大夫暴胜之曰司直吏二千石当先请柰何擅斩之丞相释仁上闻大怒下吏责问胜之皇恐自杀诏收皇后玺绶后自杀上以为任安老吏欲坐观成败有两心与田仁皆要斩诸太子賔客尝出入宫门皆坐诛其随太子发兵以反法族上怒甚羣下忧惧不知所出壶闗三老茂上书曰臣闻父者犹天母者犹地子犹万物也故天平地安物乃茂成父慈母爱子乃孝顺今皇太子为汉适嗣承万世之业体祖宗之重亲则皇帝之宗子也江充布衣之人闾阎之臣耳陛下显而用之衔至尊之命以廹蹵皇太子造餙奸诈羣邪错缪太子进则不得见上退则困于乱臣独寃结而无告不忍忿忿之心起而杀充恐惧逋逃子盗父兵以救难自免耳臣窃以为无邪心往者江充防杀赵太子天下莫不闻陛下不察深过太子发盛怒举大兵而求之三公自将智者不敢言辩士不敢说臣窃痛之唯陛下寛心慰意亟罢甲兵毋令太子久亡臣不胜惓惓出一旦之命待罪建章宫下书奏天子感悟然尚未显言赦之也太子亡东至湖匿泉鸠里主人家贫常卖屦以给太子发觉八月吏围捕太子太子入室距戸自经皇孙二人皆并遇害初上为太子立博望苑使通賔客从其所好故賔客多以异端进司马公曰古之明王教养太子为之择方正敦良之士以为保傅师友朝夕与之游处左右前后无非正人出入起居无非正道然犹有淫于邪僻而陷于祸败者焉今乃使太子自通賔客从其所好夫正直难亲谄谀易合此固中人之常情宜太子之不终也胡氏曰武帝为人君父而致太子反有十失焉与诸子疏而后希得见一也宠姬生子而后及太子爱弛二也嫌太子寛厚邪臣毁之而不能察三也悦江充之材而忘其败赵之事四也不为置贤师而令太子自通賔客五也受苏文之譛而不为核实六也纵方士女巫出入宫掖七也又使江充治巫蛊狱八也疑左右尽为蛊九也信使者妄言而遽发兵捕斩太子十也若太子之罪特在于不亟诣上自归而从石徳之计耳然既斩而亟走甘泉犹可幸于见察乃白后发兵与丞相战是眞反矣尚何言哉武帝意广欲多穷兵黩武大兴土木廵游不休民力既殚盗贼蠭起而后大祸及其子孙其亦宜矣向使遵文景恭俭之规明春秋首恶之义自家刑国措世安宁则岂有是哉】集览【戾太子宣帝时追諡曰戾史记諡法解曰不悔前过曰戾平决平音病平其不平而决断也平反汉书録囚平反之谓举活罪人也顔师古曰反音幡反罪人辞使从轻而出也毛氏曰平反理正幽枉也臣下无复外家为据卫青卫后同母弟太子外家也为去声助也据太子名言羣臣之中再无如青之为太子者黄门舆服志禁门曰黄闼以中人主之故号焉黄门令主省中诸宦者衔文为句衔恨苏文也小黄门汉置小黄门十人以阉人为之通命两宫案两朝国史志凡内侍初补曰小黄门经恩迁补则为内侍黄门小不平身体稍不平和也省中汉宫中本曰禁中谓门閤有禁非侍卫通籍之臣不得妄入行道豹尾中后避元后讳改曰省中顔师古曰言入此中者皆当省察不可妄也秦扶苏事始皇病甚令赵高为书赐长子扶苏曰以丧会咸阳而葬书未付使者始皇崩高乃更为书赐扶苏死赵虏初江为赵王客得罪亡诣阙告赵太子隂事太子坐废故下文云前乱乃国王父子舍人太子舍人更直宿卫如三署郎中中廐车中廐天子马闲也或曰皇后车马所在中都官史记淮南王安传伪为左右都司空上林中都官诏狱晋灼曰百官表宗正有左右都司空上材有水司空皆主囚徒官也壶闗三老茂壶闗县属上党茂三老名也失其姓三老注见汉王刘邦二年东至湖湖县本属京兆后分属农括地志云虢州阌郷湖城二县皆其地也湖水源出湖城南三十五里夸父山北流入河即鼎湖也博望苑义取广博观望也亟诣上自归正义曰谓自归于天子之前首露明春秋首恶之义公羊传注为人君父而不通春秋之义必防首恶之名为人臣子而不通春秋之义必陷簒弑之诛春秋襄三十年天王杀其弟佞夫糓梁传曰诸侯且不首恶况天子乎君无忍亲之义天子诸侯所亲者唯长子母弟耳天王杀其弟佞夫甚之也今汉武之杀皇太子即此】正误【臣下无复外家为据今按此叚五十余处皆称太子不应此处突出其名为当如字据者倚仗之义】质实【一统志云湖汉之县名属京兆尹因津以名邑后周于湖城故地置阌乡郡隋初郡废后迁今治为阌乡县唐贞观初置鼎州寻废州以县属虢州宋属陜州元以湖城县省入国朝因之属河南府壶闗县名注见献帝建安七年博望苑在西安府城北五里汉武帝为戾太子所筑使通賔客义取广博以观望也】书法【书杀使者白皇后发兵反纲目有以断斯狱矣故下书讨终纲目太子书反二是年据唐太宗贞观十七年承干】
　　发明【江充奸诈小人交乱家国又以巫蛊诬陷太子一死不足以尽其罪然且书杀而称使者何耶衔命治狱则冇指矣乃武帝使之之过尔太子乌得而杀之既已杀不能诣上自明遂白后称兵则不谓之反不可得也当是之时使帝果能早悟赦而弗诛为太子者亦何顔自立于世况又母后由己而死固无茍免偷生之理纲目书发兵反书诏丞相讨之所以正名定罪为万世臣子当知命义者之戒盖亦有不得已者耳可胜叹哉】
　　地震
　　【辛卯】三年春正月匈奴寇五原酒泉三月遣李广利等将兵击之质实【五原注见明帝永平八年酒泉注见武帝元封三年】○夏赦○发西域兵击车师尽得其王民众而还质实【车师注见武帝元鼎二年】六月丞相屈弃市李广利妻子下吏广利降匈奴诏族其家
　　【初贰师之出也丞相刘屈为祖道送至渭桥广利曰愿君侯早请昌邑王为太子如立为帝君侯长何忧乎屈许诺昌邑王者贰师女弟李夫人子也贰师女为屈子妻故共欲立焉贰师出塞破匈奴兵于夫羊句山乘胜追北至范夫人城会有告丞相夫人祝诅上及与贰师共祷祠欲令昌邑王为帝按验罪至大逆不道六月屈腰斩东市贰师妻子亦收贰师闻之忧惧遂深入要功北至郅居水上逢左贤王左大将合战一日杀左大将虏死伤甚众还至燕然山单于自将五万骑遮击贰师夜堑汉军前深数尺从后急击之军大乱败贰师遂降单于以女妻之宗族遂灭】集览【祖道五经要义曰祖道行祭为道路祈也顔师古曰黄帝子名累祖好逺游而死于道故后人以为行神出行者祭之因飨饮焉左传祖而舍軷饮酒于其侧曰饯重始有事于道也朱子语録祖道之祭作一土堆置犬羊其上祭毕而以车碾从上过象行者险阻之患如周礼祀軷是也又云祭毕则以胙肉食之谓之饯礼用兵时以犯军法当斩者斩于路却兵过其上軷蒲拨反夫羊句山史炤曰即西山也在匈奴中句工侯反郅居水上句絶郅居水在匈奴中左贤王注见高帝七年左大将匈奴官名有左有右今左大将单于之次子为之燕然山在匈奴速邪乌地中稽落山之北燕或音烟案舆地要览燕然山在今上都路宣化府界中】质实【一统志云范夫人城在鞑靼国中寰宇记城本汉将所筑将亡其妻率众保完之因名燕然山在鞑靼国中去寨三千余里】
　　书法【屈腰斩也其书弃市何罪辞也李陵之降也后书族诛李陵家广利亦降矣族其家则何以不书诛于是广利屈欲立昌邑为太子事觉屈弃市广利妻子下吏广利因欲深入自赎大败遂降纲目不书深入大败直书降匈奴广利之罪着矣不书诛可也据李陵前书战败降】发明【相臣弃市待之不啻犬彘矣其于国体何如哉广利族诛无足道者书之以见始焉轻用之失】
　　秋蝗○以田千秋为大鸿胪族灭江家
　　【吏民以巫蛊相告言者案验多不实上颇知太子惶恐无他意会高寝郎田千秋上急变讼太子寃曰子弄父兵罪当笞天子之子过误杀人当何罪哉臣尝梦见一白头翁教臣言上乃大感寤召见千秋谓曰父子之间人所难言也公独明其不然此高庙神灵使公教我公当遂为吾辅佐立拜千秋为大鸿胪而族灭江家焚苏文于横桥上上怜太子无辜乃作思子宫为归来望思之台于湖天下闻而悲之】集览【横桥如淳曰横音光三辅黄图云长安城北靣西头第一门曰横门门外有桥名横桥括地志云渭桥即横桥架渭水上在雍州咸阳东南二十二里归来望思之台言已望而思之庶几太子之魂归来也】质实【一綂志云田千秋长陵人横桥在西安府城西北二十五里即中渭桥也注见高后八年渭桥思子宫在河南府阌乡县东北二十里汉武帝思戾太子时所筑今有故城在焉望思台在河南府阌乡县西北汉武帝思戾太子为筑此台】
　　书法【江诬陷太子罪人也在太子则书杀宜矣帝既悔悟族之则曷为不书族诛病帝也其病之何以告隂事见知非端士矣而宠信之使治巫蛊帝亦不能无过也故止书族灭入纲目以来书族十一秦三高帝二武帝六而武帝居其六然则帝之刑亦太刻哉自是以后汉诸臣非谋反无夷族者以至于唐非谋反而夷族者三书而已魏崔浩唐李浑周刘思礼等】
　　【壬辰】四年春正月帝如东莱
　　【上欲浮海求神仙羣臣谏弗听会大风晦防海水沸涌留十余日乃还】
　　雍县无云如雷者三陨石二黑如黳集览【陨石二陨子敏反春秋僖十六年陨石于宋五注陨落也闻其陨视之石数之五各随其闻见先后而记之陨通作霣公羊传曰曷为先言霣而后言石霣石记闻闻其磌然视之则石察之则五黒如黳黳烟奚反说文小黑子七制黳作磬解云磬石名也疑七制误】质实【雍县注见周显王八年】
　　书法【如雷何非雷也纲目书雷十书如雷者一而已详惠帝五年书陨石十二书数者八书其色者一而已详秦始皇三十六年】
　　○三月帝耕于钜定还至泰山罢方士候神人者【上耕于钜定还幸泰山修封禅祀明堂见羣臣乃言曰朕即位以来所为狂悖使天下愁苦不可追悔自今事有伤害百姓糜费天下者悉罢之田千秋曰方士言神仙者甚众而无显功请皆罢斥遣之上曰大鸿胪言是也于是悉罢诸方士神人者是后上每对羣臣自叹向时愚惑为方士所欺天下岂有仙人尽妖妄耳节食服药差可少病而已胡氏曰人莫难于知过莫难于悔过莫甚难于改过迷而不知者皆是也若汉武帝行年六十有八然后知往日之非而悉改之虽曰不敏然其去不知过而遂非者逺矣呜呼此眞可为帝王处仁迁义之法也哉】集览【钜定泽名在泰山东神人蓬莱仙人之属】书法【书亲耕始此终纲目书耕五是年明帝永平十五年章帝元和二年三年唐宗开元十九年书芟麦者一开元二十二年籍田不与焉○自元光二年书遣方士求神仙于是四十五年矣而后始书罢方士甚矣帝之晚悟也后二年而帝遂违世矣书此幸之也否则终身弗悟与秦皇何异焉】
　　夏六月还宫○以田千秋为丞相封富民侯以赵过为搜粟都尉
　　【千秋无他材能术学又无阀阅功劳特以一言寤意数月取宰相封侯世未尝有也然为人敦厚有智居位自称逾于前后数公先是桑羊言轮台东有溉田五千顷以上可遣屯田卒置校尉募民壮健敢徙者诣田所垦田筑亭以威西国上乃下诏深陈既往之悔曰前有司奏欲益民赋三十助边用是重困老弱孤独也今又请遣卒田轮台轮台西于车师千余里前击车师虽降其王以辽逺乏食道死者尚数千人况益西乎匈奴常言汉极大然不耐饥渴失一狼走千羊乃者贰师败军士死略离散悲痛常在朕心今又请逺田轮台欲起亭隧是扰劳天下非所以优民也朕不忍闻大鸿胪等又议欲募囚徒送匈奴使者明封侯之赏以报忿此五伯所弗为也当今务在禁苛止擅赋力本农脩马复令以补缺毋乏武备而已郡国二千石各上进畜马方略补边状与计对自是不复出军而封田千秋为富民侯以明休息思富养民也又以赵过为搜粟都尉过教民为代田一畮三嵗代处故曰代田每耨輙附根根深能风旱其耕耘田器皆有便巧用力少而得糓多民皆便之司马公曰天下信未尝无士也武帝好四夷之功而勇鋭轻死之士充满朝廷辟土广地无不如意及后息民重农而赵过之俦教民耕耘民亦被其利此一君之身趣好殊别而下輙应之诚使武帝兼三王之量以兴商周之治其无三代之臣乎】集览【阀阅功劳顔师古曰阀积功也阅经歴也今人以家世门戸为阀阅误矣阀通作伐史记功臣侯表古者人臣功有五等明其等曰伐积其功曰阅益民赋三十欲于常赋之外每口转増三十钱失一狼匈奴以狼自比也走千羊以羊喻汉也死畧离散言死亡被虏略及自离散者亭隧亭候望者所居隧者依深险处开通行道也止擅赋擅赋非常赋也脩马复令为句复音福除也七制解马复者因养马以除免徭赋也以补缺七制解但以补满缺处进畜马方略补边状句絶方防术也略计谋也状以述事情与计对与上计之吏偕来赴对一畮三畮古畆字司马法六尺为歩歩百为畮秦孝公制二百四十歩为畮占字田中沟广尺深尺曰嵗代处代易也嵗易其处每耨輙附根耨鉏草也每凡鉏草辄以上附着苗根能风旱能读曰耐以其根深故耐风与旱】
　　书法【自公孙书为丞相封平津侯是后丞相无不候者不书据石庆牧丘侯公孙贺葛绎侯刘屈澎侯皆为相始封皆不书常事也此书侯千秋何重富民也武帝干戈土木海内虚耗至其末年本心定而天理还始陈既往之悔止擅赋力本农封富民侯置搜粟都尉以明休息富养之意虽非不逺之复其与迷而不反者异矣故纲目特书之】
　　发明【武帝继綂之初意向甚美未一二载遽失初意于是奢欲穷黩聚敛神仙之事无所不有卒至海内虚耗盗贼蜂起帝犹未能自反逮至巫蛊难作骨肉诛夷喋血京师祸变已极然后纾徐痛定始大悔悟如醉而醒梦而觉遂乃罢方士弃轮台下哀痛之诏陈既往之失与民休息禁止苛暴回视前日所为殆若二人何哉盖帝天资素髙故勇于改过无牵制委靡之失是以一转移之顷而事已大异使其以如是之资而勇于愿治亦何不可之有纲目于富民之侯搜粟都尉大书于册虽曰幸之盖亦深惜之也】
　　秋八月晦日食
　　【癸巳】后元元年春祀泰畤○赦○夏六月侍中仆射马何罗反伏诛考异【提要作侍郎】
　　【初马何罗与江充相善及卫太子起兵何罗弟通以力战封侯后上夷灭宗族党与何罗兄弟惧及遂谋为逆侍中金日防视其志意有非常心疑之隂独察其动静与俱上下以故久不得发上幸林光宫旦未起何罗袖白刄从东厢上见日防色变走趋卧内触寳瑟僵日防得抱何罗投殿下禽缚之穷治皆伏辜】集览【卫太子名据武帝太子也征和二年反败走湖而死諡曰戾以其母后姓卫因号卫太子惧及句絶惧祸及其身金日防匈奴休屠王太子名日防元狩间没入宫养马上竒之赐姓金氏防音低林光宫括地志云秦林光宫汉甘泉宫也在雍州云阳西北八十里甘泉注见文帝三年触寳瑟僵以走趋急遽故触瑟而僵仆周礼乐器图雅瑟长八尺一寸广一尺八寸三十三颂瑟长七尺二寸广如前二十五餙以寳玉者曰寳瑟】
　　秋七月地震○杀钩弋夫人赵氏
　　【燕王旦自以次第当为太子上书求入宿卫上怒曰生子当置齐鲁礼义之乡乃置之燕果有争心乃斩其使又坐匿亡命削三县旦辨慧博学其弟广陵王胥有勇力而皆动作无法后多过失是嵗钩弋夫人之子弗陵年七嵗形体壮大多知上竒爱之心欲立焉以其年穉母少犹与久之欲以大臣辅之察羣臣唯奉车都尉光禄大夫霍光忠厚可任大事上乃使黄门画周公负成王朝诸侯以赐光光去病之弟也后数日帝谴责钩弋夫人夫人脱簮珥叩头帝曰引持去送掖庭狱夫人还顾帝曰趣行汝不得活卒赐死顷之帝闲居问左右曰外人言云何左右对曰人言且立其子何去其母乎帝曰然是非儿曹愚人之所知也往古国家所以乱由主少母壮也女主独居骄蹇淫乱自恣莫能禁也汝不闻吕后邪故不得不先去之也胡氏曰汉武此举断则有矣未尽善也诚能据春秋大义妾母不得称后母后不得与政播告之脩着为汉法藏之宗庙责在大臣钩弋虽欲窃位骄恣乌乎敢若夫吕后之事则亦高帝有以启之耳】集览【犹与注见秦孝文王元年犹豫黄门画黄门职任亲近以供天子百物在焉故有画工掖庭狱韦昭曰庭在掖门内故曰掖庭按掖门宫中之小门在正门之旁者吕向曰掖庭宫名在天子左右如肘掖然案掖庭狱即永巷也永巷注见周赧王四十五年】
　　书法【凡书杀杀无罪也武帝思患预防曷为以杀无罪书之不与帝之断也古人之防患葢自有道矣自帝有是举拓防氏至以为家法人亦何乐于有子哉】
　　发明【呜呼天下岂有无母之国哉欲立其子先杀其母圣人防患之道殆不若此异时拓防氏率用此法然彼夷狄尔中国而夷狄乎哉书杀讥之也】
　　【甲午】二年春二月帝如五柞宫立弗陵为皇太子以霍光为大司马大将军金日防为车骑将军上官桀为左将军受遗诏辅少主帝崩考异【按尊立例曰立太子曰立子某为皇太子则此当书曰子弗陵葢刋本漏子字】考证【主当作帝○谨按孝武立昭帝为皇太子择臣而辅之上承高惠文景之统恶得为继世之始下同僣帝书曰少主哉故曰主当作帝】质实【霍光平阳人金日防张掖人二月上幸五柞宫病笃霍光涕泣问曰如有不讳谁当嗣者上曰君未谕前画意邪立少子君行周公之事光顿首让曰臣不如金日防日防亦曰臣外国人不如光且使匈奴轻汉乃立弗陵为皇太子明日命光日防及上官桀受遗诏辅少主与御史大夫桑羊皆拜卧内牀下光出入禁闼二十余年出则奉车入侍左右小心谨愼未常有过为人沈静详审每出入下殿门止进有常处郎仆射窃识视之不失尺寸日防在上左右目不忤视者数十年赐出宫女不敢近上欲纳其女后宫不肯其笃愼如此上尤竒异之日防长子为帝弄儿其后壮大自殿下与宫人戏日防适见遂杀之上怒日防具言所以上为之泣而心敬日防桀始以材力得幸为未央廐令上尝体不安及愈见马马多痩上大怒曰令以我不复见马邪欲下吏桀顿首曰臣闻圣体不安日夜忧惧意诚不在马言未卒泣数行下上以为爱己由是亲近又明日帝崩入殡未央前殿帝聪明能断善用人行法无所假贷隆虑公主子昭平君尚帝女夷安公主隆虑主病困以金千斤钱千万为昭平君豫赎死罪上许之主卒昭平君日骄醉杀主傅系狱廷尉以公主子上请上为之垂涕叹息久之曰法令者先帝所造也用弟故而诬先帝之法吾何靣目入高庙乎又下负万民乃可其奏哀不能自止左右尽悲待诏东方朔前上夀曰臣闻圣王为政赏不避仇讐诛不择骨肉此五帝所重三王所难也陛下行之天下幸甚臣朔奉觞昧死再拜上万嵗夀上初怒朔既而善之班固曰汉承百王之弊高祖拨乱反正文景务在养民至于稽古礼文之事犹多阙焉孝武初立卓然罢黜百家表章六经遂畴咨海内举其俊茂与之立功兴太学脩郊祀改正朔定厯数协音律绍周后号令文章焕焉可述如武帝之雄材大畧不改文景之恭俭以济斯民虽诗书所称何有加焉司马公曰孝武穷奢极欲繁刑重敛内侈宫室外事四夷信惑神怪廵游无度使百姓疲敝起为盗贼其所以异于秦始皇者无几矣然秦以之亡汉以之兴者孝武能遵先王之道知所统守受忠直之言恶人欺蔽好贤不倦诛赏严明晩而改过顾托得人此其所以有亡秦之失而免亡秦之祸乎】集览【五柞宫汉离宫也取五柞木为之故以名宫在扶风盩厔县或云宫中有五柞树因名焉五柞连抱上枝覆防数亩二説未详如有不讳注见周显王八年前画意去年使黄门图画周公负成王朝诸侯以赐霍光禁闼蔡邕曰天子所居门閤有禁非侍御之臣不得妄入行道豹尾中故曰禁中禁中门曰黄闼郎仆射窃识视之识式志反记也郎与仆射皆官名谓郎仆射皆私窃识视光之止进处弄儿弄戏也师古曰言其狎防无闗大体隆虑注见文帝元年】质实【一统志云五柞宫在西安府盩厔县东南三十八里汉武帝所建以宫有五柞树故名】
　　书法【自武帝增重加官而丞相为具位故受遗之诏不及丞相焉然其付托得人则帝之明有可尚者矣故书美之书受遗诏始此终纲目书受遗诏六是年宣帝黄龙元年后主建兴元年晋元帝永昌元年明帝大宁三年唐太宗贞观二十三年】
　　发明【武帝平生缪戾甚多独晚年托孤一节甚明观之纲目所书则可见矣然光日防桀三人皆以将军受遗诏而相臣无预又可以观世变也】
　　太子弗陵即位姊鄂邑长公主共养省中光日防桀共领尚书事质实【鄂邑注见后主建兴七年武昌县】
　　【光辅防主政自己出天下想闻其风采殿中尝有怪一夜羣臣相惊光召尚符玺郎欲收取玺郎不肯授光欲夺之郎按剑曰臣头可得玺不可得也光甚谊之明日诏增此郎秩二等众庶莫不多光】集览【共养省中共居用反养余亮反下奉上曰共养也省中注见征和二年尚符玺郎尚主也郎官名主掌符玺事多光重之曰多轻之曰少】
　　三月葬茂陵质实【一统志云茂陵在西安府兴平县东北十七里】○夏赦○秋七月有星孛于东方○追尊钩弋夫人为皇太后起云陵质实【一统志云云陵在西安府泾阳县西北七十里甘泉山】
　　书法【讥违礼也始乱嫡妾矣故通鉴不书纲目并徙民云陵三年皆特书之自昭帝追尊其所生而后书追尊者十二君昭帝宣帝和帝安帝顺帝桓帝灵帝献帝燕主垂晋孝武帝安帝魏恪自哀帝尊其祖母及其所生而后书尊拜者十三君哀帝平帝桓帝灵帝晋哀帝孝武帝魏主诩唐宪宗穆宗敬宗宣宗蜀主昶晋主重贵于是又有遥尊者矣唐徳宗尊妾母非也尊保母甚哉魏主焘主濬】
　　冬匈奴入朔方遣左将军桀行北边考异【此书入亦当作冦】







　　御批资治通鉴纲目卷五上
　　钦定四库全书
　　御批资治通鉴纲目卷五下
　　【乙未】孝昭皇帝始元元年夏益州夷反募吏民发犇命击破之○秋七月赦○大雨至于十月
　　书法【七月至于十月恒雨也故谨书之纲目书大雨六是年成帝建始三年新莽乙亥年庚辰年灵帝建寜二年献帝建安十八年有书六十余日者矣庚辰年未乆也书霖雨六详秦二世二年书雨水十五书雨二有书六月至于九月者矣灵帝中平六年未大也大雨且乆莫甚于此时矣】
　　燕王旦谋反赦弗治党与皆伏诛考异【燕上漏圈子初武帝崩赐诸侯王玺书燕王旦得书不肯哭曰玺书封小京师疑有变遣幸臣之长安问礼仪隂刺朝廷事及诏赐钱益封旦怒曰我当为帝何赐也遂与齐孝王孙泽等结谋诈言以武帝时受诏得职吏事脩武备备非常为奸书言少帝非武帝子天下冝共伐之使人行郡国以揺动百姓泽谋归兵临菑旦招来郡国奸人赋敛铜铁作甲兵数阅其车骑材官卒民大猎以讲士马湏期日杀諌者韩义等凡十五人八月青州刺史隽不疑收捕泽等以闻遣大鸿胪丞治连引燕王诏以燕王至亲勿治而泽等皆伏诛】集览【隂刺隂犹言暗地也刺七迹反周礼注刺探伺也】质实【隽不疑渤海人】书法【书赦弗治何讥失刑也弗治之辞二燕王旦谋反赦弗治失有罪之辞也讥也有司奏梁王立罪寝不治存厚之辞也美也羙恶不嫌同辞终纲目书弗治二书谋反赦二旦秦符重皆赦而】
　　【复反者也】
　　以隽不疑为京兆尹
　　【不疑为京兆尹吏民敬其威信毎行县録囚徒还其母輙问不疑有所平反活防何人即多所平反母喜笑异他时或无所出母怒为不食故不疑为吏严而不残】集览【行县行下孟反谓至诸县有所按察也续汉志云郡国以春月行所至县劝民农桑振救乏絶録囚徒注见明帝永平十四年】
　　书法【书京兆尹始此终西汉之世书京兆尹八隽不疑赵广汉黄霸张敞王尊王章王骏何武皆岩能吏也惟黄霸以不称职书罢归故官】
　　九月车骑将军秺侯金日防卒
　　【初武帝以日防捕反者马何罗功遗诏封为秺矦日防以帝少不受封及病困光白封之卧受印绶一日薨諡曰敬日防两子赏建俱侍中与上卧起赏奉车建驸马都尉及赏嗣侯佩两绶上谓光曰金氏兄弟两人不可使俱两绶耶对曰赏自嗣父为侯耳上笑曰侯不在我与将军乎对曰先帝之约有功乃得封侯遂止】集览【秺矦秺县属济隂汉书音义曰秺与秅通音都故反今济隂成武县有秅亭赏奉车百官表有奉车都尉掌御乗舆车建驸马都尉百官表有驸马都尉掌驸马】
　　闰月遣使行郡国举贤良问民疾苦○冬无氷
　　书法【纲目书无氷二是年武帝元狩六年舎是无书者史畧之也】
　　【丙申】二年春正月封大将军光为博陆侯○以刘辟彊刘长乐为光禄大夫
　　【或説霍光曰将军不见诸吕之事乎摄政擅权而背宗室不与共职是以天下不信卒至于灭亡今将军当盛位帝春秋富冝纳宗室又多与大臣共事则可以免患光然之乃择宗室可用者拜二人光禄大夫辟彊守长乐卫尉】集览【春秋富史记齐悼王世家注春秋富年少也比之于财方未匮竭故谓之春秋富辟彊守刘辟彊楚元王交之孙为郡太守长乐卫尉刘长乐为卫尉百官表卫尉掌宫门卫屯兵】正误【辟彊守长乐卫尉今按楚元王霍光拜辟彊为光禄大夫守长乐卫尉汉制官吏初除皆试守满歳称职乃为真长乐宫名也宣帝纪师古注亦云谓长乐宫之卫尉也百官表云长乐建章甘泉卫尉皆掌其宫师古注各随所掌之宫以名官夫霍光専政防劝其纳用宗室可以免患故择二人可用者官于朝何乃出辟彊为郡守乎集览之误明矣】
　　三月遣使振贷贫民种食○秋诏所贷勿收责除今年田租
　　书法【除者何全免也武帝征敛百端经用不足昭帝即位一年耳乃能全免天下今年田租亦在乎人而已书除今年田租始此终纲目书全除天下今年田租四是年宣帝本始元年和帝永元九年唐宗天宝十四载至于一州一道与夫量免蠲免不与焉炀帝免天下今年租赋不书隋大业一年宗免天下今年田租不书唐开元二十七年泰也故削之】
　　发明【自武帝多事已甚民困极矣霍光辅佐孝昭初年问民疾苦是年振贷贫民今又除民田租凡此皆当时善政有补于民者也纲目详而书之羙盖在其中矣】
　　○匈奴狐鹿姑单于死子壶衍鞮单于立
　　【初武帝征伐匈奴深入穷追二十余年匃奴马畜孕重堕防罢极苦之常有欲和亲意未能得是嵗单于病且死谓诸贵人我子少不能治国立弟右谷蠡王及单于死卫律等与颛渠阏氏谋矫单于令更立其子为壶衍鞮单于左贤王右谷蠡王怨望不复肯会龙城匈奴始衰】集览【防罢极落也防胎散也罢读曰疲极困也言马畜孕重者如是故匈奴苦之右谷蠡王服防曰谷蠡音鹿离匈奴之官有左右谷蠡左谷蠡王以次为左贤王颛渠阏氏颛渠名也阏氏注见髙帝六年壶衍鞮单于之号也鞮丁奚反】
　　【丁酉】三年春二月有星孛于西北○秋募民徙云陵○冬十月遣祠凤皇于东海质实【东海郡名注见桓帝永兴二年】
　　书法【书祠凤皇病霍光也有学术者不至是甚矣自霍光一开其端是年而宣帝以凤皇书者六本始元年地节元年二年神爵元年三年甘露三年皆讥也故通鉴不书纲目特书之终纲目书凤皇七】
　　十一月朔日食考异【十上漏圈子】
　　【戊戌】四年春三月立倢伃上官氏为皇后赦
　　【初霍光与上官桀相亲善毎休沐出桀常代入决事光女为桀子安妻生女年甫五嵗安欲因光内之宫中光以为尚防不聴盖长公主私近子客丁外人安説外人曰安子容貎端正诚因长主时得入为后以臣父子在朝而有椒房之重汉家故事常以列矦尚主足下何忧不封矦乎外人言于长主以为然召安女入为偼伃遂立为后】集览【休沐汉律吏五日得一休沐言休息以洗沐也书记所称曰归休休息休澣皆假也盖长公主私近子客丁外人盖公曷反泰山郡有盖县长公主为盖侯妻故称盖长公主私近家臣也犹言私人子客者人之嘉称也姓丁名外人椒房皇后所居以椒和泥涂壁取其温暖而芳辟除恶气汉官仪曰椒房者取其蕃实之义】正误【私近子客丁外人今按此谓私窃昵近之也】质实【盖县名注见元凤元年】
　　书法【于是帝年十二而后方五嵗立后之防未有甚于此者桀私也亦大早计矣哉】发明【昭帝是年春秋十二而上官氏亦始五嵗遽乃正位中宫此则霍光不学之故尔纲目书此文无贬词而义则在其中矣】
　　秋令民勿出马
　　【诏曰比嵗不登流庸未还往时令民出马其止勿出诸给中都官者减之】集览【流庸谓流离庸调之人中都官谓京师诸官府也】正误【流庸今按庸与佣同谓流移他防及佣作于人者】
　　西南夷复反遣兵击之○以上官安为车骑将军考异【上官二字当作后父按封拜例曰凡以亲戚贵重者书其属此年上官后初立即拜安为车骑将军当书后父安以着谋逆之端】
　　【己亥】五年春正月男子成方遂诣阙诈称卫太子伏诛【有男子乗黄犊车诣北自谓卫太子公车以闻诏公卿将军中二千石杂识视至者并莫敢言吏民聚观者数万人右将军勒兵下以备非常京兆尹不疑后到叱从吏收缚或曰是非未可知且安之不疑曰诸君何患于卫太子昔蒯瞆违命出犇辄距而不纳春秋是之卫太子得罪先帝亡不即死今来自诣此罪人也遂送诏狱上与大将军光闻而嘉之曰公卿大臣当用有经术明于大谊者繇是不疑名重朝廷在位者皆自以为不及也廷尉验治何人竟得奸诈本夏阳人姓成名方遂居湖有故太子舎人谓曰子状貌甚似卫太子方遂利其言冀以得富贵坐诬罔不道腰斩程子曰隽不疑説春秋非是然其防事应机则不异于古人矣胡氏曰蒯瞆卫灵公之世子也出犇于宋灵公未尝有命废之而更立他子也灵公卒蒯瞆之子辄遂自立以拒蒯瞆亦未尝有灵公之命也蒯聩叛父杀母当黜何疑然辄拒之则失人子之道矣故春秋于赵鞅纳蒯瞆书曰世子明其位之未絶也于石曼姑围戚书齐国夏为首恶其党輙也然则谓春秋是輙者非经防矣彼据也称兵下与父兵战正使不死而父宥之其位亦不得有矣果来自诣但当以此下令叱吏收缚亦足以成狱而议刑矣不必引春秋也霍光不学故不能辨然其谓公卿当用有经术明大谊者则格言也】集览【公车以闻公车令注见文帝三年以闻谓以其事闻奏蒯聩违命出犇蒯瞆卫灵公世子之名与灵公夫人南子有恶欲杀南子灵公怒蒯瞆惧而奔宋蒯苦怪反瞆五怪反輙距而不纳輙蒯瞆之子名也蒯瞆奔宋已而之晋卫人立輙为君是为出公晋大夫赵鞅送蒯瞆入卫卫距之不得入亡不即死以罪去国曰亡谓既亡去何不即就死地夏阳七国时卫入上郡少梁于秦秦惠王更少梁曰夏阳徐广曰夏阳在梁山龙门夏上声正义曰少梁城在同州韩城南二十三里夏阳城在韩城南二十里赵鞅晋大夫赵简子也鞅于两反书曰世子苏子由古史曰春秋书晋赵鞅帅师纳卫世子蒯瞆于戚非世子而以世子名之者以其子輙得立于卫成其为世子故也案世子元子也谷梁僖五年公会王世子王世子云者唯王之贰也又曰天子世子世天下也疏云此云世天下者明其父在之故今传以其特世父位故云世天下石曼姑围戚书齐国夏为首石曼姑卫人也戚卫之邑也国夏齐人也事在哀三年卫石曼姑主兵围戚而春秋书曰齐国夏卫石曼姑帅师围戚是春秋序齐为首也注云曼姑为子围父知其不义故推齐使为兵首戚不称卫非叛人也曼音万史记卫世家作石曼尃索隐曰左传作石圃此尃音圃谷梁作曼姑尃或音姑诸本多无曼字彼据也卫太子名据】质实【一统志云夏阳秦之县名本晋之少梁邑也汉属冯翊郡隋始析置韩城县以古韩城为名唐初置西韩州贞观间州罢以县属同州五代梁属河中府后唐复旧宋因之金改祯州元初州罢复为韩城县寻复置祯州后罢以县属同州本朝因之属西安府】
　　罢儋耳真番郡【儋耳注见武帝元鼎六年真番注见武帝元封二年朝鲜】
　　【庚子】六年春诏问贤良文学民间疾苦
　　【谏议大夫杜延年言年嵗比不登流民未尽还宜修孝文时政示以俭约寛和顺天心説民意年嵗宜应光纳其言诏有司问郡国所举贤良文学民间疾苦教化之要皆对愿罢盐鐡酒均输官母与天下争利示以俭节然后教化可兴桑羊难以为此国家大业所以制四夷安邉足用之本不可废也于是盐鐡之议起焉】集览【盐鐡酒注见武帝天汉三年酒酤均输官注见武帝元鼎二年均输】书法【前书遣使行郡国举贤良问民疾苦矣于是再书霍光可谓有志于民矣下书罢酤官皆羙之也】
　　苏武还自匈奴以为典属国
　　【初苏武既徙北海上廪食不至掘野防去草实而食之杖汉节牧羊卧起操持节旄尽落初武与李陵俱为侍中及陵降单于使至海上为武置酒设乐谓曰单于闻陵与子卿素厚故使来説足下虚心欲相待终不得归汉空自苦亡人之地信义安所见乎足下兄弟皆坐事自杀太夫人已不幸妇亦更嫁矣独有女弟男女存亡不可知人生如朝露何自苦如此且陛下春秋髙法令无常人臣无罪夷灭者数十家安危不可知子卿尚复谁为乎武曰武父子无功德皆为陛下所成就位列将爵通矦常愿肝脑涂地今得杀身自效诚甘乐之臣事君犹子事父也子为父死无所恨愿勿复言陵与武饮数日复曰子卿壹聴陵言武曰自分已死人矣王必欲降武请毕今日之驩效死于前陵见其至诚喟然叹曰嗟乎义士陵与卫律之罪上通于天因泣下霑衿与武决去后陵复至北海上语武以武帝崩武南乡号哭欧血旦夕临数月及是匈奴国内乖离常恐汉兵袭之于是与汉和亲乃归武及马宏等宏前使西国为匈奴所遮亦不肯降故匈奴归此二人欲以通善意于是陵置酒贺武曰足下名匈奴功显汉室虽古竹帛所载丹青所画何以过子卿陵虽驽怯令汉贳陵罪全其老母使得奋大辱之积志庶防乎曹柯之盟此陵宿昔之所不忘也收族陵家为世大戮陵尚复何顾乎己矣令子卿知吾心耳陵泣下数行因与武决官属随武还者九人既至京师诏武奉一太牢谒武帝园庙拜为典属国秩中二千石赐钱三百万公田二顷宅一区武防匈奴凡十九歳始以强壮出及还须髪尽白】集览【掘野防去草实而食之汉书音义曰去藏也苏林曰取防所去草实而食之刘贡父曰北方野防之类甚多皆可食也武掘野防得即食之其草实乃颇去藏耳愚案去训藏当音举汉陈遵善书与人尺牍皆藏弆以为荣注弆通作去音举亦藏也亡人之地亡读与无同自分已死人分扶问反自度我之分剂已是死人矣竹帛简书也索隐曰古未有纸书用竹简或用帛故云竹帛犹言青史也庶防乎曹柯之盟庶防幸欲也幸欲得如曹沬与齐桓公防柯而盟也事注见秦王政二十年典属国秦官典主也主归义蛮夷其属官有九译令】
　　书法【于是匈奴遣武及马宏等归宏不书嘉武节也终纲目使书还三是年苏武唐太宗贞观元年郑元璹甲辰年后唐李徳明惟武以羙书】
　　发明【武帝天汉元年书遣苏武使匈奴至是凡十九年矣书还自匈奴则其全节可知然无褒羙之词何哉盖亦臣子当为之事故尔此又纲目之深意也】
　　夏旱○秋七月罢酤官
　　【罢酤从贤良文学之议也武帝之末海内虚耗户口减半霍光知时务之要轻徭薄赋与民休息至是匃奴和亲百姓充实稍复文景之业焉】
　　【辛丑】元凤元年春三月徴有行义者韩福等至长安赐帛遣归
　　【赐郡国所选有行义者韩福等五人帛各五十匹遣归诏曰朕闵劳以官职之事其务修孝弟以教乡里令郡县以正月赐羊酒有不幸者赐衣被一袭祠以中牢】集览【中牢汉仪云春桑生皇后亲桑于苑中蚕室养蚕于薄以中牢羊豕祠蚕神又左传襄二十二年郑公孙黑肱有疾使黜官薄祭祭以特羊殷以少牢注殷盛也四时祀以一羊三年盛祭以羊豕然则中牢与少牢无别矣更当考之又少牢注见唐太宗贞观十九年】
　　书法【书遣归何讥也不逺征之至则赐帛而已矣故通鉴不书纲目特书之书徴士始此终纲目书徴贤二十有一是年光武建武五年顺帝阳嘉二年永和二年桓帝延熹二年灵帝中平六年后主建兴四年魏主丁亥年晋武帝穆帝永和六年孝武太元十二年宋辛未年魏主壬午年梁武帝己邜年周主唐太宗贞观元年髙宗开耀元年中宗神龙元年宗开元六年代宗大暦三年徳宗贞元四年宪宗元和元年昭宣帝天祐二年书遣归者一而已臣子不与焉书赐帛始此终纲目书赐帛四是年齐甲戌年魏隋文帝开皇十五年唐太宗贞观七年惟此为讥辞】
  </div>
  <div class="pagination">
   <a href="御批资治通鉴纲目_page26.html">
    上一页
   </a>
   <span>
    ...
   </span>
   <a href="御批资治通鉴纲目_page22.html">
    22
   </a>
   <a href="御批资治通鉴纲目_page23.html">
    23
   </a>
   <a href="御批资治通鉴纲目_page24.html">
    24
   </a>
   <a href="御批资治通鉴纲目_page25.html">
    25
   </a>
   <a href="御批资治通鉴纲目_page26.html">
    26
   </a>
   <span class="current-page">
    27
   </span>
   <a href="御批资治通鉴纲目_page28.html">
    28
   </a>
   <a href="御批资治通鉴纲目_page29.html">
    29
   </a>
   <a href="御批资治通鉴纲目_page30.html">
    30
   </a>
   <a href="御批资治通鉴纲目_page31.html">
    31
   </a>
   <a href="御批资治通鉴纲目_page32.html">
    32
   </a>
   <span>
    ...
   </span>
   <a href="御批资治通鉴纲目_page28.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
