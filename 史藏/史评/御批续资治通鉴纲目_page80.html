<!DOCTYPE html>
<html>
<head>
    <meta charset="UTF-8">
    <title>御批续资治通鉴纲目 - 第 80 页/共 112 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御批续资治通鉴纲目 - 第 80 页/共 112 页</h1>
    <div class="content">　　发明【齐克绅守洛阳宣力既乆其忠国之心诚矣粮尽援絶兵败被执抝项南向屹然不从茍非以生爲轻以义爲重者曷克慷慨以杀身哉死得其正宜乎书以全节余之也】
　　金主守绪走蔡州
　　【金主留元帅王壁守归德遂如蔡州时乆雨朝士扈从者徒行泥水中掇青枣爲粮足胫尽肿明日至亳州金黄衣皂笠金兔鹘带以青黄旗二导前黄繖拥后从者二三百人马五十匹而已行次城中父老拜道道金主遣近侍谕以国家涵养汝辈百有余年今朕无德令汝涂炭朕亦无足言者汝辈无忘祖宗之德可也皆呼万岁泣下留一日进次亳南六十里避雨双沟寺中蒿艾满目无一人迹金主太息曰生灵尽矣爲之一恸及入蔡父老罗拜于道见金主仪卫萧条莫不饮泣金主亦歔欷遂以完顔呼沙呼爲尚书右丞总领省院事乌库哩镐爲御史大夫总帅如故张天纲权叅知政事富珠哩小罗索签书枢密院事呼沙呼有文武材事无巨细率亲爲之选士括马缮治兵甲未尝一日忘奉金主幸秦巩之志近侍乆困睢阳幸即汝阳之安皆娶妻营业不愿迁徙日夕进言西幸不便金主信之呼沙呼惟深居燕坐瞑目太息而已时防古兵去蔡差远商贩颇集金主安之命选室女备后宫及修见山亭爲游息之所呼沙呼切諌乃止呼沙呼定进马迁格格得马迁余匹又遣分诣诸道选兵诣蔡得精鋭万余兵威稍振忠孝军提控李德率十余人乘马入省大呼以月粮不优防于骂詈呼沙呼缚德杖之金主谕呼沙呼曰此军得力方欲倚用卿何不容忍责罚乃尔呼沙呼对曰时方多故録功隐过自陛下之德至于将帅之职则不然小犯则决大犯则诛其强兵悍卒不可使一日不在纪律盖小人之情纵则骄骄则难制睢阳之祸岂独官奴之罪亦有司纵之太过耳今欲易前辙不宜爱克厥威赏必由中罚则臣任其责军士闻之自是无复敢犯法是时从官近侍皆穷乏悉取给于乌库哩镐镐不能人满其欲日夕交谮于金主至以尚食阙供爲言金主怒遂疎镐镐以被谮忧愤成疾多不视事】
　　发明【走者匹夫轻身之事贱之之词也金主势虽危迫浸不可爲然亦当背城一战同死社稷则不失国君之义也不能以此自明而徒东奔西走无时休息复奚爲也金人占防中原传世十叶故纲目亦不得已以中国诸之例待之噫以干乘之君不能自强而下效匹夫贱者之行轻身而走谓之何哉自走蔡州金氏之亡于兹决矣特书曰走深贬之也】
　　广义【呜呼昔也金人肆毒于徽钦今也防古肆毒于金人报复之理何足怪哉易屯之上六曰乘马班如泣血涟如其守绪之谓平】
　　防古以孔元措袭封衍圣公
　　【从耶律楚材之请也】
　　秋七月孟珙大败金武仙于马蹬山降其众而还【武仙爱将刘仪诣珙降珙问仙虚实仪言仙所防九砦其大砦石穴山以马蹬沙窝岵山三砦蔽其前三砦不破石穴未可图也若破离金砦则岵山沙窝孤立矣珙乃遣兵攻离金掩杀防尽是夕复令壮士捣王子山砦斩金将首而出遂围马蹬杀戮山积还至沙窝西与金人遇大捷未防丁顺复破黙里砦于是仙之九砦六日破其七珙召仪曰此砦既破板桥石穴必震汝能爲我招之乎仪还选妇人三百僞逃归怀招安榜以徃珙料仙势穷蹙必仙岵山絶顶窥伺乃令樊文彬驻军其下已而仙众果登山及半文彬麾旗伏兵四起仙众失措枕籍崖谷山爲之赭杀其将乌舍并擒七百三十人弃铠甲如山薄暮珙进军至小水河仪言仙谋徃商州依险以守然老稚不愿北去珙曰进兵不可缓夜漏十刻召文彬等受方畧明日攻石穴丙夜蓐言启行晨至石穴时积雨未霁文彬患之珙曰此雪夜擒呉元济之时防马直至石穴分兵进攻自寅至已遂破石穴仙走追及于鮎鱼砦仙望见易服而遁复战于银葫芦山又败之仙与五六骑奔追之隐不见降其众七万珙还襄阳】
　　发明【凡与讐战皆春秋之所与是故庄公及齐师战于干时败绩君子以爲能与讐战虽败亦荣何以不言公贬之也公本忘亲释怨欲纳讐人之子谋定其国家不爲复讐与之战也今送师之战乃爲复讐而发非干时之战可比若以复讐举事则此战爲义战而直书大败以示荣也则其义亦深切矣】
　　八月史嵩之以兵防防古将塔察儿代金取唐州金使穆延乌登等行省院事于息州
　　【防古都元帅塔齐尔使王檝至襄阳约攻蔡州史嵩之先以兵防伐唐州金将乌库哩黒汉战死城遂降官军驻于息州之南降者日众息州刺史乌库哩呼噜惧请益兵爲备金主以参知政事穆延乌登签书枢密院富珠哩中罗索帅忠孝军五百徃将行金主谕之曰北兵所以常取胜者恃北方之马力就中国之技巧耳我实难与之敌至于宋人何足道哉朕得甲士三千纵横江淮间有余力矣以呼噜畏缩命尔佳玖珠代之塔齐尔博勒呼之从孙也】
　　发明【书伐金何予嵩之也自金人防夏江沱宴安数世矣有能以复讐爲念者纲目之所予也取者收夺之名唐州宋之故地今既克之曷不书复而书取盖复讐固爲义师然与防古合谋借兵报怨是乃不能辨其强弱则虽成功亦可丑矣故不书复而书取所以深罪也噫用仇伐仇又安可恃哉此纲目予而未尽予之词也】
　　九月朔日食○金人来乞粮不许
　　【金使完顔阿固岱来乞粮将行金主谕之曰宋人负朕深矣朕自即位以来戒饬邉将无犯南界邉臣有请征讨者未尝不切责之向得宋一州随即付与近淮阴来归彼多以金帛来赎朕若受财是货之也付之全城秋毫无犯清口临阵生获数千人悉以资粮遣之今陈我疲弊防我夀州诱我邓州又攻我唐州彼爲谋亦浅矣防古灭国以十以及西夏夏亡及于我我亡必及于宋唇亡齿寒自然之理若与我连和所以爲我者亦爲彼也卿其以此意晓之阿固岱至朝廷不许】
　　发明【宋立国江左奄奄不振乆矣前书金来请和不许次书罢金岁币此书乞粮不许亦足以少舒神人之愤中国之气庶防伸矣然后可见中国有必报之讐人心有必奋之志金已残破不足平焉其与晋人运粮以济苻丕之急者讵不大相悬絶哉宋人此举差强人意故书予之君子嘉其稍雪徽钦之恨尔】
　　防古塔齐尔围金蔡州冬十月史嵩之使孟珙等帅师防之
　　【九月金主拜天子节度使防羣臣陪从成礼金主戒谕之因赐巵酒酒未竟还骑驰奏敌兵数百突至城下将士踊跃咸请一战金主许之是日分兵防守四面及子城众既出接战防古兵奔溃塔齐尔以数百骑复驻城东金主遣兵接战又败之自是防古不复薄城分筑长垒围之史嵩之命孟珙江海帅师二万运米三十万石赴防古之约塔齐尔大喜益修攻具斵木之声闻于城中城中益恐徃徃窃议投降金呼沙呼日以国家恩泽君臣分议抚循其民且营画御备未尝入私室军民感奋始有固志十一月南北两军以攻其薄城金尽籍民丁防守民力不足复括妇人壮徤者假男子衣冠运木石金主亲出抚谕之金人自东门出战孟珙遮其归路得降人言蔡城中饥珙曰已窘矣当尽死守之以防突围珙与塔齐尔约南北军毋相犯十二月塔齐尔遣张柔帅精兵五千□城金人钩二卒以去柔中流矢如猬珙麾先锋救之挟柔以出明旦珙殊死战进逼柴潭立栅潭上命诸将夺柴潭楼金人来争诸将鱼贯而上遂拔柴潭楼蔡州恃潭爲固外即汝河潭髙于河五六丈城上金字号楼伏巨弩相传下有龙人不敢近将士疑畏珙召麾下饮酒再行谓曰柴潭楼非天造地设伏弩能射远而不可射近彼所恃此水耳决而注之涸可立待遂凿隄潭果决入汝水珙命实以薪苇防古亦决练江于是两军皆济攻其外城破之进逼土门金人驱其老穉熬爲油号人油炮人不堪其楚珙遣道士説止之金总帅富珠哩中罗索帅精鋭五百夜出西门人荷束藁沃汕其上将烧两军寨其炮具防古兵先觉之伏于隐处挽强弩百火发矢亦发金兵却走伤者甚众罗索仅以身免两军合攻西城克之因堕其城先是呼沙呼命筑寨浚濠爲备及西城堕两军皆未能入但于城上立栅自蔽勿斜虎摘三面精鋭日夕战御金主谓侍臣曰我爲金紫十年太子十年人主十年自知无大过恶死无所恨所恨者祖宗传祚百年至我而絶与古荒滛暴乱之君等爲亡国独爲此介介耳又曰亡国之君徃徃爲人囚系或爲俘献或辱于阶庭闭之空谷朕必不至于此卿等观之朕志决矣以御用器皿赏战士已而微服率兵夜出东城谋遁去及栅遇敌兵战而还杀廏马以犒将士然其势不可爲已】
　　广义【分注载金主告侍臣之言则知其倔强过于徽钦之无耻多矣】
　　金徐州降于防古行省右丞相完顔萨布死之
　　【时徐州节度使郭野驴约源州叛将麻综袭破徐州徐州将士以蔡州围破又迫于防古兵议出降萨布弗从恐被执乃投河求死军士援出之卒自缢死麻琮遂以州降防古】
　　发明【萨布诚可谓不辱君命者矣行省徐州爲君死守或劝出降毅然不从事不可爲自缢而死宁不谓之烈丈夫乎呜呼萨布甫亡城弗克守金事至此可哀也已特书死之深予之也】
　　以史弥远爲太师左丞相郑清之爲右丞相并兼枢宻使薛极爲枢密使乔行简陈贵谊参知政事○封史弥逺爲防稽郡王奉朝请弥逺寻卒
　　【弥远拜左相一日以疾求解政诏弥远有定防大功勤劳王室宜加优礼于是授保宁昭信节度使京礼泉观使封防稽郡王奉朝请二子一壻五孙皆加官秩越入日而卒弥逺爲相凡二十六年用事专且乆权倾内外初欲反韩侂胄所爲故收召贤才老成布于朝廷及济王不得其死论者纷起遂专任憸壬以居台諌一时君子贬斥殆尽帝徳其立已唯言是从故恩宠终其身】
　　发明【南宋奸臣若秦桧弥逺恶均罪等然秦桧之卒曷爲书死而弥逺独书卒乎原其情也弥逺诛侂胄则讨贼之心公收名贤则辅君之义正虽有废立之嫌济王之死渐贬正士然拥宁立理未必非公而岂若秦桧欺君辱国忘耻事讐而遗害于社稷君父之比也则桧书死而弥逺书卒茍不权其轻重而槩书以示贬又何以爲王道之权衡哉此秦桧弥逺是非之断也】
　　十一月刑部侍郎梁成大等有罪免
　　【时成大权刑部侍郎有防黜之提举鸿禧观刑部尚书兼给事中莫泽谕成大暴狠贪婪茍贱无耻遂寝祠命既而台臣交劾莫泽贪滛忮害工部尚书李知孝侵欲无厌皆罢之盖三人皆党附史弥逺排斥诸贤而成大尤心术崄凡可贼害忠良者率攘臂爲之四方贿遗列置堂庑导賔客观之欲其效尤虽知孝亦鄙其爲人至曰所不堪者他日与成大同传耳卒皆贬死天下快之】
　　发明【成大党附弥逺骤得美官排斤诸贤窃据髙位诚清朝之所宜黜也帝能免之宜矣故特书其罪以示贬】
　　广义【成大等既曰有罪何不去其官盖书其官者所以见理宗爵及恶德也有罪免者又所以见其罸不当罪也学者味之其意得矣】
　　诏改元
　　【史弥逺卒帝始观政励精求治郑清之亦慨然以天下爲己任收召贤才擢之朝廷下诏改明年纪元端平】
　　曾从龙宣缯免○以洪咨防王遂爲监察御史
　　【帝亲政五日即召咨防爲礼部员外郎入对帝问以今日急务咨防言进君子退小人开诚心布公道因乞召用崔与之眞德秀魏了翁帝纳之翌日与王遂并拜御史咨夔谓遂曰朝无台諌乆矣要当极本原而先论之因工疏乞权归人主政出中书以致平治之道且劾资政殿学士袁绍仇事善类謟附史弥逺诏夺韶祠禄又论赵善湘郑损陈晐纳赂史弥逺怙势肆奸失江淮荆襄蜀汉人心罪状显著诏善湘有讨李全功特寝免晐损皆落职】
　　十二月薛极免
　　【极与胡榘聂子述赵汝述附史弥逺最亲用事时人谓之四木】











　　御批续资治通鉴纲目卷十九
<史部,史评类,御批续资治通鉴纲目>
　　钦定四库全书
　　御批续资治通鉴纲目卷二十
　　【起甲午宋理宗端平元年尽戊午宋理宗寳祐六年】凡二十五年
　　【甲午】端平元年【金天兴二年是嵗金亡】春正月金主守绪传位于其宗室承麟孟珙以防古兵入蔡州守绪及其尚书右丞完顔呼沙呼死之承麟为乱兵所杀金亡
　　【防古兵以正旦防饮歌吹之声四望相接城中饥窘叹息而已孟珙见黒气压城上日无光降者言城中絶粮已三月鞍靴败鼓皆縻煑且聼以老弱互食诸军日以人畜骨和芹泥食之又往往斩败军全队拘具肉以食故欲降者众珙乃下令诸军衘枚分运云梯布城下以攻之金自被围以来战没将帅甚众至是禁近以及舍人牌印省部椽属亦皆供役分守四城防古兵凿西城爲五门整军以入督军鏖战及暮乃退声言来日复集是夕金主集百官传位于东面元帅承麟承麟者世祖和勒博之后拜甡之弟也拜泣不敢受金主曰朕所以付卿者岂得已哉以朕肌体肥重不便鞍马驰突卿平日趫防有将畧万一得免祚祀不絶此朕志也承麟起受玺明日承麟即位时孟珙之师向南门至金字楼列云梯令诸军闻鼓则进马义先登赵荣继之万众竞进大战城上乌库哩镐及其将帅二百人皆降金百官称贺礼毕亟出捍敌而南城之陴已立宋旗帜矣俄倾四面鼓噪夹攻声振天地南面守门者弃门走门西开孟珙招江海搭齐尔之师以入呼沙呼帅精兵一千巷战不能御金主守绪知事急即取寳玉寘于幽兰轩环之以】
　　【草命近侍曰死便火我遂自经死呼沙呼闻之谓将士曰吾君已崩吾何以战爲吾不能死于乱兵之手吾赴汝水从吾君矣诸君其善爲计言讫赴水死将士皆曰相公能死吾軰独不能邪于是参政富珠哩小罗索乌陵阿呼图縂帅元志元帅裕珊尔赫舎哩柏寿乌库哩和勒端军士五百余人皆从死焉承麟退保子城闻守绪死帅群臣入哭因谓众曰先帝在位十年勤俭寛仁图复旧业有志未就可哀也已宜諡曰哀奠未毕城已陷诸将禁近共举火焚之奉御绛山收其骨将瘗之汝水上江海入宫执参政张天纲孟珙问金主所在天纲曰城危时自经矣珙乃与塔齐尔分金主骨及寳玉法物是日承麟亦爲乱兵所杀金亡金自宣宗之世爲宰相枢密者往往临事推譲低言缓语以爲养相体毎有四方兵革灾异輙以圣主心困或俟再议因循茍且以度时日及出兵则以近侍监战临事多所牵制故师出无功国乱不闻以底于亡史臣曰金之初兴天下莫彊焉太祖太宗威制中国大槩欲効辽初故事立楚立齐委而去之宋人不竞遂失故物熙宗海陵济以虗政中原觖望金事几去世宗以仁易暴休息斯民故金祚百有余年由大定之政有以固结人心尔章宗志存润色诛求无艺至于卫绍纪纲大壊宣宗南渡弃厥本根连兵宋夏内致困惫哀宗之世无足爲者区区生聚图存于亡力尽乃毙可哀也矣虽然国君死社稷哀宗无愧焉】
　　发明【僖二十六年公以楚师伐齐取谷君子讥之葢防古强而宋室弱而能用其师进退在己故特书曰以以者不以者也夫因人成事取人之邑爲已有失计甚矣患之起必自此始其致危之也守绪书及其尚书右丞呼沙呼皆书死之所以深褒亟予爲万世臣子死节者之劝也书金亡所以见金之自亡而非珙軰所能灭之也此皆书法之深意也虽然国君死社稷在义之当然守绪东奔西走图存于亡志不可爲同死社稷可哀也矣回视偷生茍免甘于臣敌如汉之刘禅晋之懐愍宋之徽钦岂不有愧于守绪哉呜呼夷狄之有君不如诸夏之亡也】
　　广义【抑观金之亡也其所亡之迹不异于汴宋焉夫防古攻金西京赫舍哩呼沙呼弃城遁与夫郑损弃闗逃归此即童贯自太原逃归也防古分兵防金河北河东诸郡即尼玛哈干里雅布分道入冦也蘓布特之围汴京与斡里雅布之围京师也无异伊喇布哈帅师战败而逃其与姚平仲袭金营不克而遁也不殊昔也康王爲质于金以请平今也曹王爲质于蒙古亦请平昔斡里雅布引兵北去而赦今则蘓布特退师河洛而亦赦宰相以纸鸢纸灯而退敌其郭京之六甲妖术欤申福杀防古行人唐庆等其平州人杀金国之使欤宋括民田金亦括民粟宋之郭药师以城降于金金之武仙亦以城降防古徽宗奔亳州而斡里雅布围汴金主奔河北而蘓布特亦围汴焉若夫崔立作乱杀参政而幽亲王官努作乱杀左丞而幽其主宋实无之至于防古以其后妃族属北还其事尤甚于徽钦播迁之日金主如蔡州艰苦万状其情尤切于徽宗幸亳之时不惟是耳若其伏节死义之臣在金惟陈和尙齐克绅完顔萨布三人而已其在宋也则有种师中王禀方笈韩揆张克戬等三十人刘竧等十三人又有刘韐李若水宣赞舍人呉革及钦宗渡白沟而有张叔夜焉嗟夫板荡之秋其疾风劲草金何若是之寡而宋何若是之多邪葢宋之养士岂若金人之待士哉报施之道自不能无差除耳若其间伤礼而败义乱伦而絶理者则宋之与金亦无甚相迳庭矣观此则知天网之密断断乎不可逃也后之欲肆凶恶而夺人家国者盍以前车爲鉴】
　　以陈蔡西北地分属防古蒙古以刘福爲河南道总管史嵩之使孟珙等分屯京西
　　【嵩之使孟珙还师襄阳江海还师信阳王旻戍随州王安国守枣阳蒋成守光化杨恢守均州并益兵饬傋经理屯田于唐邓州】
　　金穆延乌登以息州来归防古追杀之
　　【乌登行省于息州与诸将帅日以歌酒爲乐军士淫纵及蔡州破与富珠哩中罗索尔佳玖珠等送欵请降爲金主发防设祭上諡曰昭宗州民因奉乌登爲丞相中罗索爲平章举城南迁遂焚楼橹防古望见火起追及于罗山自万戸以下凡七百人皆被杀】
　　广义【防古奋杨雄踞之心也且乌登以息州来归宋乃其心之所愿耳譬诸一人以物餽人彼自餽耳岂可以其不我餽而夺之耶孟子所谓御人于国门之外可乎不可乎书曰追杀之者所以着其强暴而目中无宋也宋乌可以仁义待之而不虑哉】
　　二月防古入徐州金完顔用安自杀○三月以贾贵妃弟似道爲籍田令
　　【似道渉之子少落魄爲防博不事操行以防补嘉兴司仓帝以贵妃故累擢籍田令恃宠不检日纵游诸妓家至夜即燕逰湖上不返帝尝夜慿髙望西湖中灯火异常时语左右曰此必似道也明日询之果然使京尹史岩之戒之岩之对曰似道虽有少年气习然其才可大用也】
　　发明【贵妃之弟至防也籍田之令至卑也何以书志祸始也似道贾渉之子少爲游博不事操行然其误国之兆已葢萌于此矣理宗茍能明此则必谨之于防如姤之系于金柅勿使浸盛夫何以贵妃之故溺爱不明渐进用事他年贻害病国妨贤故易又曰包有鱼义不及賔也岂可不谨于防而使之浸盛乎宋之亡天下其源葢出于此故谨志之然不曰以贾似道爲籍田令而必曰以贾贵妃弟似道爲籍田令则其发身非正任用非人之意可见矣特书于册深贬之也】
　　广义【观分注所载则知理宗知似道之无頼有素矣知而用之则是理宗甘心于用小人也南宋之亡岂无自哉】
　　诏太常簿朱扬祖诣河南省谒八陵
　　【史嵩之露布至诏遣朱扬祖林拓往省谒八陵寻遣朱复之诣八陵相度脩奉】
　　夏四月献金俘于太庙论功行赏有差
　　【史嵩之遣使以孟珙所获金哀宗遗骨及寳玉法物并俘囚张天纲完顔海罕等献于临安四月丙戌备礼告于太庙藏其骨于大理寺狱库加孟珙带御器械江海以下论功行赏有差知临安府薛琼问天纲曰有何面目到此天纲曰国之兴亡何代无之我金之亡比汝二帝何如琼叱之明日奏其语帝召天纲问曰汝眞不畏死邪天纲对曰大丈夫患死之不中节耳何畏之有因祈死不已帝不聼初有司令天纲供状必欲书金主爲虏主天纲曰杀即杀焉用状爲有司不能屈聼其所供天纲但书故主而已闻者怜之后莫知其所终　监察御史王遂言史嵩之本不知兵矜功自侈谋身诡秘欺君误国防之襄阳一日则有一日之忧不报洪咨防亦言残金虽灭隣国方彊益严守备犹恐不逮岂可动色相贺涣然解体以重方来之忧帝嘉纳之】
　　发明【金人之祸上至社稷下至山陵中至君父诚万世必报之讐也宋虽借防古以克成功则祖宗之耻亦畧少泄矣葢祖宗陵寝隔絶百年今得视谒祖宗讐耻含蓄数世今得献俘此皆臣子之至快中国之大伸耳蒙古虽属强敌非宋世讐茍能谨饬邉备申固夙盟则国可常保宋未遽亡惜其甫灭残金志益张大自入洛之师旣举而兵革之祸无休矣岂不深可哀哉特书于册葢予之也】
　　广义【呜呼自常情观之则孟珙之功诚伟也使非假蒙古之强而欲成其志殆恐其难矣绍兴间设无秦桧之奸则岳武穆不必以弱假强而能独收其功也必矣武穆之功一收则天地泰德业成贤人出普天之下莫非宋土率土之濵莫非宋臣而髙宗中兴之业虽周之宣王汉之光武不能过也而武穆之丰功盛烈曾何沗于古之方叔召虎邓冦诸贤哉蒙古虽云倔起不过元昊之徒耳何足忧乎臣阅史至此因喜孟珙之复讐而恨武穆之不遂故并及之】
　　五月赐黄榦李燔李道传等諡录其子
　　【诏榦燔道传及陈宓楼昉徐瑄胡夣昱等阨于权奸而各行其志没齿无怨其赐諡复官录用其子】
　　金武仙奔泽州戍兵杀之○六月以曽从龙参知政事乔行简知枢密院事郑性之签书院事○诏复故济王竑官爵
　　【太常少卿徐桥尝侍讲开陈友爱大义帝悟乃命复竑官爵有司检视墓域以时致祭时竑妻吴氏自请爲尼特赐号彗浄法空大师绍兴府月给衣资缗钱】
　　发明【前书追贬竑爲巴陵郡公此不书何不予其追贬也济王见忌弥逺死于无辜其抱恨泉壤乆矣帝能追复其官爵亦可谓过而能改者焉前书赐黄榦等諡此书复济王官爵皆所以予其能悔也】
　　赵范赵葵请复三京诏知庐州全子才防兵趋汴金故将李伯渊等诛崔立以降
　　【范葵欲乘时抚定中原建守河据关收复三京之议朝臣多以爲未可独郑清之力主其説乃命赵范移司黄州刻日进兵范参议官丘岳曰方兴之敌新盟而退气盛锋鋭寕肯捐所得以与人邪我师若往彼必突至非惟进退失据开衅致兵必自此始且千里长驱以争空城得之当勭餽饷后必悔之范不聼史嵩之亦言荆襄方尔饥馑未可兴师杜杲复陈守境之利出师之害乔行简时在告上疏曰八陵有可朝之路中原有可复之机以大有爲之资当大有爲之防则事之有成固可坐而策也臣不忧师出之无功而忧事力之不可继有功而至于不可继则其忧始深矣夫防恢进取必须选将练兵丰财足食而今将乏卒寡财匮食竭臣恐北方未可图而南方已先骚动矣愿坚持圣意定爲国论以絶纷纷之説皆不聼而诏知庐州全子才合淮西兵万人赴汴时汴京都尉李伯渊李琦李贱奴等爲崔立所侮谋杀之及闻子才军至伯渊等以书约降而阳与立谋备御之策六月伯渊烧封丘门以警动立立殊不安伯渊等乃来约立视火立从苑秀折希顔等数骑往旣还伯渊亲送之仓卒中就马上抱立立顾曰汝欲杀我邪伯渊曰杀汝何伤即出七首横刺之立坠马死伏兵起元帅三合杀苑秀折希顔后至见立坠马谓与人鬬欲前觧之随爲军所杀伯渊系立尸马尾至内前号于众曰立杀害刼夺烝淫暴虐大逆不道古今无有当杀之否万口齐应曰寸斩之未称也乃枭立首望承天门祭哀宗伯渊以下军民皆恸或剖其心生噉之以三尸挂阙前槐树上】
　　发明【请复三京何以无贬词三京宋之故地也书故将何予义也崔立背君降敌其罪已甚故直书诛以正其罪崔立悖逆未几身且不保然则偷生茍免者果何益乎虽然三京沦于蒙古固爲臣子之耻恢复故疆乃其分也然必度其事势吾之兵甲精欤仓廪盈欤人才足欤府库充欤然后举事犹虑弗及况蒙古以方张不制之敌新与订盟岂冝遽叛则是中国先失信于强敌而曲在宋矣又安能不致蒙古之云扰哉他日下诏罪已方悔前愆呜呼晚矣故直书以着其自取之失也】广义【二赵自杨州之防其志骄矣独不思蒙古乃方张之勍敌其用兵又非李全之比况乎军用不足岂可以频年出师乎理宗过聼其计而贻他日莫大之祸尚谁咎哉孔子曰人无逺虑必有近忧抑亦似宋之君臣乎】
　　赵葵帅师防全子才于汴秋七月葵将杨谊等入洛阳【全子才次于汴赵葵自滁州以淮西兵五万取泗州由泗趋汴以防之葵谓子才曰我軰始谋据关守河今已抵汴半月不急攻洛阳潼关何待邪子才以粮饷未集对葵督促益急乃檄钤辖范用吉樊辛李先胡显等提兵万三千命淮西制置司机冝文字徐敏子爲监军先令西上又命杨谊以庐州彊弩军万五千继之各给五日粮七月徐敏子啓行遣和州寕淮军正将张廸以二百人趋洛阳廸至城下城中寂然无应者至晚有民庶三百余家登城投降廸与敏子遂帅众入城蒙古闻之复引兵南下】
　　八月朱扬祖还自河南
　　【扬祖朝陵行至防阳防谍报蒙古哨骑已及孟津陜府潼关河南皆増屯戍设伏兵又闻淮阃刻日进师众畏不前孟珙曰淮东之师由淮西遡汴非旬余不逹吾选精骑疾驰不十日可竣事逮师至东京吾已归矣于是珙与二使昼夜兼行至陵下奉宣御表成礼而还扬祖以八陵图上进帝问诸陵相去几何及陵前涧水新复扬祖悉以对帝忍涕太息乆之】
　　蒙古复引兵至洛阳城下杨谊军溃赵葵全子才遂弃汴而归
　　【徐敏子入洛之明日军食已竭乃采蒿和面作饼而食之杨谊至洛东三十里方散坐蓐食忽数里外有立黄红凉繖者众方骇异而蒙古伏兵突起深蒿中杨谊仓卒无备师遂大溃爲蒙古拥入洛水者无数谊仅以身免是晚有溃卒奔告于洛曰杨谊一军已爲蒙古大阵冲散今蒙古兵已据北岸矣于是在洛之师皆夺气八月朔旦蒙古兵至洛阳城下立寨敏子与战胜负相当士卒乏粮因杀马而食敏子等不能防乃班师赵葵全子才在汴亦以史嵩之不致餽粮用不继所复州郡率皆空城无兵食可因蒙古兵又决黄河寸金淀之水以灌官军官军多溺死遂皆引师南还赵范以入洛之师败绩上表劾葵子才轻遣偏师赵楷刘子澄参赞失计师退无律致后阵覆败诏葵削一秩措置河南京东营田邉备子才削一秩措置唐邓息州营田邉备余贬防有差郑清之力辞觧政不许乔行简上言三京挠败之余事与前异但当益脩战守之备帝嘉纳之】
　　发明【呜呼赵葵子才轻佻无谋之心着矣前之请复三京者乃葵之兄弟既曰有志恢复亦当恪持乃心既入大梁不能固守蒙古甫至心丧胆落未闻与之一战而乃接踵逃奔其罪可胜诛乎故书兵溃者所以明其自溃云尔他日兵连祸结丧师失地谁实尸之纲目书弃汴而归者所以正其偷生茍免之意也】
　　广义【见小敌怯见大敌勇此刘将军所以起人之骇也今赵葵未见蒙古之师而主收复三京之议目中可谓无人而中原不足定矣何其勇邪及其一遇防古之师未甞接战遽尔仓皇逃归何其懦邪其与刘将军不亦异乎此特子阳之见耳理宗过聼而贻异日厓山之祸罪将焉归书曰静言庸违赵葵是也识者于葵乎何诛】
　　京湖制置使史嵩之免九月以赵范代之○召眞德秀爲翰林学士魏了翁直学士院
　　【帝因民望召还二人徳秀入对帝迎谓曰卿去国十年毎切思贤德秀以大学衍义上进因言于帝曰天之所助者顺人之所助者信天厌金徳久矣陛下傥能敬徳以迓续休命中原终为吾有若徒以力求之而不反其本天意难测臣实忧之了翁入对言事剀切反覆利害之端至漏下四十刻乃退帝皆嘉纳之】广义【德秀了翁大儒也纲目特书曰召者所以着理宗用贤之美也】
　　冬十月陈贵谊卒○诏眞德秀进讲大学衍义
　　发明【人主不忘讲习是其盛心大学衍义乃徳秀所□无非发明格致诚正之功脩齐治平之业诚有国者之所当讲也理宗于万几之暇特诏徳秀进讲是编自非防心于圣学者曷克以臻此哉其与玩物丧志者异矣特书于册深予之也】
　　○十二月蒙古使王檝来
　　【蒙古使王檝来言曰何爲而败盟也自是河淮之间无寜日矣】
　　广义【抑考绍定四年七月沔州统制张宣杀蒙古行人蘓巴尔罕蒙古即曰宋自食言背盟弃好今日之事曲直有分观此则知其噬宋之心萌于胷中乆矣譬则投种于地待时而发夫何理宗二赵不此之察回辕未絶即欲收复三京果何防哉况乎残金之灭蒙古之力也宋亦何能今也宋之君臣不能反已惟欲胜人适足以招蒙古败盟之责耳若然则直在蒙古而曲在宋也明矣致防之至尚谁尤哉】
　　【乙未】二年春正月以程芾爲蒙古通好使
　　发明【桓二年书公及戎盟于唐冬公至自唐君子讥其逺与戎盟至者危之也葢所贵乎中国者以其严内外别尊卑辨上下明等夷可也宋既借蒙古以灭金复动三军以啓衅然则既有啓衅之谋必有御侮之防夫何不能自强而复通好以中国天子而通好于敌国岂不深可丑乎直书通好不再贬而其失自见】
　　○诏孟珙屯黄州
　　【珙防防阳招中原精鋭之士万五千余分屯漅北樊城新野唐邓间以备蒙古名镇北军诏以珙爲防阳都统制珙赴枢密院禀议因入对帝曰卿名将子忠勤体国破蔡灭金功绪昭著珙对曰此宗社威灵陛下圣德与三军将士之劳臣何力之有授主管侍卫马军司公事时暂黄州驻劄朝辞帝问恢复珙对曰愿陛下寛民力蓄人材以俟机防帝问和议珙对曰臣介胄之士当言战不当言和赐赉甚厚珙至黄増陴浚隍搜访军实邉民来归者日以千数爲屋三万间以居之厚加赈贷又虑军民杂处因髙阜爲齐安镇淮二砦以居诸军】
　　二月蒙古城和林
　　【和林本唐囘鹘必齐克汗故城蒙古以爲防同之所至是城之周围五里许】
　　三月以眞德秀参知政事陈卓同签书枢密院事夏五月德秀卒
　　【徳秀拜参知政事时已得疾遂三上表乞祠帝不得已授资政殿学士提举万夀宫逾旬而卒赠银青光禄大夫諡文忠徳秀立朝不蒲十年奏疏将数十万言皆切当世要务直声震朝廷四方文士诵其文想见风采及宦游所至惠政深洽不愧其言由是中外交颂都城人时惊传洞奔拥出関曰□直院至矣果至则又填塞聚观不置史弥逺以是忌之輙摈不用而声闻愈彰及归朝将大用则既衰矣然自韩侂胄立僞学之名以锢善类凡近世大儒之书皆显禁絶之德秀晚出独慨然以斯文自任讲习而服行之党禁既开正学遂明于后世德秀之力爲多】
</div>
    <div class="pagination">
<a href="御批续资治通鉴纲目_page79.html">上一页</a><span>...</span><a href="御批续资治通鉴纲目_page75.html">75</a><a href="御批续资治通鉴纲目_page76.html">76</a><a href="御批续资治通鉴纲目_page77.html">77</a><a href="御批续资治通鉴纲目_page78.html">78</a><a href="御批续资治通鉴纲目_page79.html">79</a><span class="current-page">80</span><a href="御批续资治通鉴纲目_page81.html">81</a><a href="御批续资治通鉴纲目_page82.html">82</a><a href="御批续资治通鉴纲目_page83.html">83</a><a href="御批续资治通鉴纲目_page84.html">84</a><a href="御批续资治通鉴纲目_page85.html">85</a><span>...</span><a href="御批续资治通鉴纲目_page81.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
