<!DOCTYPE html>
<html>
<head>
    <meta charset="UTF-8">
    <title>御批资治通鉴纲目 - 第 84 页/共 243 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御批资治通鉴纲目 - 第 84 页/共 243 页</h1>
    <div class="content">　　【谟除司徒三年不就职诏书屡下终不受于是帝临轩遣侍中黄门徴之谟陈疾笃自旦至申使者十余返时帝方八嵗甚倦问左右曰所召人何以至今不来临轩何时当竟太后乃诏罢朝防稽王昱令曹曰蔡公傲违上命无人臣之礼若人主卑屈于上大义不行于下亦不复知所以为政矣公卿乃奏请送廷尉谟惧帅子弟素服诣阙稽颡自到廷尉待罪殷浩欲加谟大辟防荀羡入朝语浩曰蔡公今日事危明日必有桓文之举浩乃止诏免谟为庶人】集览【桓文之举齐桓晋文五覇之巨者挟天子令诸侯今荀羡谓必有如桓文者亦挟天子而谋诛汝矣盖谓桓温诸人也】
　　书法【免例有三免某官者无罪之辞也某以罪免者有罪之辞也某免者薄乎云尔之辞也书免蔡谟无罪也然则曷为不书官于是以蔡谟为司徒固让不就三年于此矣书司徒则谟未受命也书光禄大夫则前领司徒已书之矣故扵此止书名】
　　发明【孔子君命召不俟驾而齐王欲见孟子则辞以疾后世不敢以孟子为非而亦不敢不以孔子为是二者孰从而折之盖孔子之不俟驾正孟子所谓当仕有官职而在孔子则事君尽礼者也若夫孟子则齐王托疾以邀其朝而孟子又居賔师之位非食其禄而臣之者故恶其诈而辞之尔非曰要君傲上以为高也蔡谟在晋诚为表表然方之孔孟则有间矣安有天子临轩百官布列若待神明谟乃傲然偃蹇自旦至申使者十余返而不至哉且使者徃返之时必明言所以而谟亦必明知临轩久竢之意其心何以自安既而朝论不容请致廷尉方乃稽颡待罪何前倨而后恭邪况谟甫陈疾笃随即诣阙又何愈之速邪由前言之则不忠由后言之则不智此皆谟忽视幼君下视同列之故尔使其果遇英果之君朝纲振肃必不敢尔至殷浩欲处以大辟则又过矣纲目书免蔡谟为庶人于未免而已削其官则其免之宜也观者试思之】
　　【辛亥】七年【赵永宁二魏永兴二年○秦主苻健皇始元年○是岁赵亡旧大国一凉代燕小国三新大国一凡五僣国】考异【提要分注作秦高祖苻健】春正月日食○鲜卑段龛以青州来降
　　【初叚兰死于令支龛领其众因石氏之乱南徙广固至是来降以为镇北将军封齐公】集览【广固青州县名汉地志齐郡有广县晋地道记广县在东莞郡按东莞今莒州沂水县是】正误【广固今按晋广固城曹嶷所筑有大涧甚广因曰广固在青州益都县西四里实慕容超所都处】质实【令支县名注见成帝咸康四年一统志云广固城名在青州府城西八里尧山之阳晋永嘉末前赵于此筑城有大涧甚广因之为固故名后为刘裕所夷】
　　苻健自称秦天王
　　【健左长史贾硕等请依刘备称汉中王故事表健为都督闗中诸军事大单于秦王健怒曰吾岂堪为秦王邪且晋使未返我之官爵非汝曹所知也既而宻使梁安讽硕等上尊号遂即天王大单于位国号大秦】
　　二月魏主闵围赵主祗扵襄国姚弋仲及燕王儁遣兵救之
　　【魏主闵攻襄国百余日赵主祗危急乃去帝号称王遣太尉张举乞师于燕许送传国玺将军张春乞师于姚弋仲弋仲遣其子襄救之诫襄曰冉闵弃仁背义屠灭石氏我受人厚遇当为复讐老病不能自行汝才十倍于闵若不枭擒必不复见我也燕王儁遣悦绾将兵徃防之闵遣中郎常炜使于燕儁使封裕诘玺所在炜曰在邺裕曰张举言在襄国何也炜曰彼求救者为妄诞之辞尔儁乃积柴其旁使裕以其私诱之炜辞不变左右请杀之儁曰彼不惮杀身以徇其主忠臣也使出就舘夜使其乡人徃劳之且曰君何以不实言王怒欲处君于辽碣之聚奈何炜曰吾结髪以来尚不欺布衣况人主乎曲意茍合性所不能直情尽言虽沈东海不敢避也遂卧向壁不复言儁乃囚之于龙城后知张举之妄乃杀举而释炜之囚】集览【辽碣辽水与碣石山也辽水出高句丽在辽阳郡之北碣石在北平郡骊城县西南河口之地今平州之南】质实【国玺注见汉光武建武三年辽水注见汉昭烈章武元年碣石山注见秦始皇三十二年】
　　三月魏主闵及赵燕姚襄之兵战败续考异【提要作魏兵败绩姚襄及赵石琨各引兵东救襄国魏主闵遣将军胡睦拒襄于长芦孙威拒琨于黄丘皆败还闵欲自出击之卫将军王泰谏曰今襄国未下外救云集若我出战必腹背受敌此危道也不若固垒以挫其鋭徐观其衅而撃之道士法饶进曰太白入昴当杀胡王百战百克不可失也闵攘袂大言曰吾战决矣敢沮众者斩乃悉众出与襄琨战悦绾适以燕兵至去魏兵数里疏布骑卒曳柴尘魏人望之恟惧襄琨绾三面击之赵王祗自后冲之魏兵大败闵与十余骑走还邺将士死者十万余人姚襄还滠头姚弋仲怒其不擒闵杖之一百闵之为赵相也所徙青雍幽荆之民及氐羌胡蛮数百万口以赵法禁不行各还本土道路交错互相杀掠其能逹者十有二三中原大乱因以饥疫人相食无复耕者】质实【一统志云长芦古地名本汉参户县地隋初置长芦县并置漳河郡后废唐属沧州宋省入清池县今为都转运盐使司治所故址在河间府旧沧州西北四十四里黄丘地名未详处所太白入昴太白注见升平元年昴宿名西陆大梁之次胃昴毕也晋天文志云昴胡星也若动揺主胡兵大起滠头注见成帝咸和八年】
　　赵遣其将刘显伐魏不克
　　【赵王祗使其将刘显攻邺闵悉众出战大败显军斩首三万余级显惧宻使请降求杀祗以自效闵乃引归】
　　秦遣使问民疾苦
　　【秦王健分遣使者问民疾苦搜罗儁异寛重敛之税弛离宫之禁罢无用之器去侈靡之服凡赵之苛政不便于民者皆除之】
　　夏四月司马勲防杜洪等兵击秦败还
　　【杜洪遣使召梁州刺史司马勲勲帅歩骑三万赴之秦王健御之于五丈原勲屡战皆败退归南郑健以贾硕始者不上尊号衘之使人告硕与勲通杀之】集览【五丈原索隐曰在扶风郿县城中南郑注见周安王十五年】质实【王丈原注见汉后主建兴十三年】
　　书法【晋加秦兵书伐此其书击何防杜洪也纲目正谊不谋利】
　　赵刘显弑其主祗而自立○秋八月魏徐兖荆豫洛州来降质实【洛州注见秦庄襄王元年三川】○燕慕容恪取中山
　　【恪入中山迁其将帅土豪数千家诣蓟余皆安堵军令严明秋毫不犯】集览【中山春秋白狄地战国为中山国后改定州今中山府是属真定】质实【中山国名注见周威烈王二十三年】
　　姚弋仲遣使来降
　　【诏以弋仲为车骑大将军六夷大都督子襄为平北将军督并州】质实【并州注见齐明帝建武三年】
　　冬十二月桓温移军武昌寻复还镇
　　【初桓温请经畧中原事久不报知朝廷仗殷浩以抗已甚忿之然素知浩之为人亦不之惮以国无他衅遂得相持弥年虽有君臣之迹覊縻而已八州士众资调殆不为国家用屡求北伐不听至是拜表輙行帅众四五万顺流而下军于武昌朝廷大惧浩欲去位以避温又欲以驺虞幡驻温军吏部尚书王彪之言于防稽王昱曰若浩去职人情离骇必有任其责者非殿下而谁乎又谓浩曰彼若抗表问罪卿为之首欲作匹夫岂有全地邪且当静以待之令相王手书为陈成败彼必旋师若不从则遣中诏又不从乃当以正义相裁奈何无故悤悤先自猖獗乎浩曰决大事正自难顷日来欲使人闷闻卿此谋意始得了抚军司马高崧为昱草书曰宼难宜平时防宜接此实为国逺圗经畧大筭能斯防非足下而谁然异常之举众之所骇游声噂想足下亦少闻之茍或望风振扰一时崩散则望实并防社稷之事去矣吾与足下虽职有内外安社稷保家国其致一也当先思宁国而后圗其外区区诚懐岂可顾嫌而不尽哉温即上疏惶恐致谢囘军还镇　朝廷将行郊祀昱问于彪之曰应有赦否彪之曰自中兴以来郊祀徃徃有赦愚谓非宜凶愚之人必将生心于徼幸矣昱从之】集览【资调资财调赋相王防稽王昱噂聚语也诗噂背憎噂祖本反徒合反望实威望军实也】正误【望实并防今按不若觧作外望与事实所包者广】质实【王彪之琅邪临沂人区区小貎】
　　书法【书移军何罪温也继书寻复还镇而桓温之情得矣故曰纲目修而乱臣贼子惧】发明【桓温防扈不臣纲目前书帅师伐汉已论之矣今此书移军武昌寻复还镇则其专輙自如惟意所欲其罪尤不可掩然晋朝虽知其非卒亦无如之何仅能致书谕之而已直笔书之交讥之也】
　　【壬子】八年【魏永兴三秦皇始二年○燕主慕容儁元玺元年○是歳魏亡大二小二凡四僣国】考异【提要分注作燕烈祖慕容儁】春正月朔日食○秦王健称皇帝【健以单于统壹百蛮非天子所宜领以授太子苌】
　　杜洪司马张琚杀洪自称秦王
　　【杜洪张琚屯宜秋洪自以右族轻琚琚遂杀洪而自立】质实【宜秋聚名注见汉帝更始元年】
　　魏克襄国杀刘显迁其民扵邺
　　书法【刘显尝书弑其主矣此其不书讨何不以讨予闵也曷为不以讨予之闵亦赵贼也以贼杀贼而已矣故止书杀】
　　○赵汝隂王琨来奔斩之质实【汝隂郡名注见齐主寳卷永元二年石氏遂絶】
　　发明【石氏穷凶极恶今其丑类来奔戮之宜矣故特书之】
　　殷浩使督统谢尚荀羡进屯夀春张遇据许昌叛降于秦
　　【尚书左丞孔严言于殷浩曰比来众情良可寒心不知使君将何以镇之愚谓宜明受任之方韩彭专征伐萧曹守管籥深思廉蔺屈身之义平勃交欢之谋令穆然无间然后可以保大定功降附之徒皆人面兽心恐难以义感也浩不从上疏请北出许洛以谢尚荀羡为督统进屯夀春初魏豫州牧张遇以州来降至是尚等不能抚慰之遇怒据许昌叛降于秦浩军不能进命羡镇下邳】集览【许洛许州洛阳俱在河南下邳注见汉高帝六年】质实【韩彭谓韩信彭越萧曹谓萧何曹参亷蔺屈身之义事在周赧王三十六年平勃交欢之谋事在汉高后七年豫州注见汉光武建武十九年汝南许昌县名注见汉后主建兴十年】
　　书法【张遇之叛尚激之也必书殷浩使何罪使之者也凡功罪书使归其上也是故吕布之诛董卓书王允使汉献帝初平三年谢尚之激张遇书殷浩使是年禄山之败于奚契丹书张守珪使唐宗开元二十四年皆归功罪其上者也】
　　三月姚弋仲卒子襄率众来归诏屯谯城
　　【弋仲有子四十二人及病谓诸子曰石氏待吾厚本欲为之尽力今已灭矣中原无主我死汝亟自归于晋当执臣节无为不义也及襄与秦兵战败遂帅众归晋诏襄屯谯城襄单骑渡淮见谢尚于夀春尚闻其名命去仗卫幅巾待之欢若平生襄博学善谈论江东人士皆重之】质实【谯城注见汉献帝建安十四年】
　　发明【弋仲羌也其卒不书死何弋仲虽夷而有向华之心其戒子之言曰晋室大乱中原无主自古以来未有戎狄作天子者我死汝便归晋竭臣节无为不义之事呜呼弋仲亲见刘石之称皇帝而言无戎狄作天子其心盖亦知其党类僣窃之非奈何中国之人反助夷以侵华甚者又称奬而进之其视弋仲岂但天渊哉】
　　夏四月燕慕容恪等撃魏大破之执其主闵以归杀之【魏主闵既克襄国因游食常山中山诸郡夏燕王儁遣恪等击之闵趣常山恪追及于魏昌之廉台燕兵十战皆不胜闵素有勇名所将兵精鋭燕人惮之恪巡陈谕将士曰闵勇而无谋一夫敌耳其士卒饥疲甲兵虽精其实难用不足破也闵所将多步卒将趣林中恪参军高开曰吾骑兵利平地若闵得入林不可复制宜亟遣轻骑邀之既合而阳走诱致平地然后可撃也恪从之魏兵还就平地恪分军为三部谓诸将曰闵性轻鋭又自以众少必致死于我我厚集中军之陈以待之其合战卿等从旁击之无不克矣乃择鲜卑善射者五千人以鐡锁连其马为方陈而前闵乗千里马左操防刃矛右执钩防以击燕兵斩首三百余级望见大幢知其为中军直冲之燕两军从旁夹击大破之围闵数重闵溃围东走其马忽毙为燕兵所执送于龙城斩之遣慕容评帅精骑攻邺魏大将军蒋干及太子智闭城拒守城外皆降于燕】集览【襄国注见汉王刘邦元年常山注见汉光武建武九年夏作一句读时维四月魏昌县名属中山】质实【防台未详处所龙城注见帝奕大和四年和龙】
　　五月秦主健击张琚斩之○魏人遣使请降
　　【邺中大饥人相食故赵时宫人被食畧尽蒋干遣侍中缪嵩奉表请降且求救于谢尚】
　　六月谢尚得国玺献之考异【献之当作来献】
　　【初谢尚使戴施据枋头施闻蒋干求救乃帅壮士百余人入邺助守三台绐干得国玺宣言使督防何融迎粮隂令懐玺送于枋头尚迎至建康百僚毕贺】质实【三台注见晋懐帝永嘉六年】
　　谢尚攻张遇于许昌秦人救之尚等败绩殷浩退屯夀春考异【据上书张遇据许昌叛则此攻字当作讨】
　　【尚与姚襄共攻张遇秦主健遣丞相东海王雄等救之战于颍水之诫桥尚等大败犇还淮南殷浩自许昌退屯夀春防徙遇及陈颍许洛之民五万余戸于闗中以杨羣为豫州刺史镇许昌尚降号建威将军】集览【陈頴二州属开封】质实【东海国名注见秦二世二年郯颍水注见汉后主建兴二年许昌县名注见汉献帝兴平元年陈颍许洛四州名陈注见周赧王三十七年颍注见梁武帝天监二年许注见汉献帝兴平元年许昌洛注见秦庄襄王元年三川】
　　书法【张遇前书叛矣此其不书讨书攻何遇之叛尚激之也书叛以正遇罪而谢尚不书讨权衡之辞也】
　　秋八月燕慕容评攻邺克之遂留守邺○九月殷浩进屯泗口
　　【浩之北伐也中军将军王羲之以书止之不听既而无功复谋再举羲之遗浩书曰今以区区江左天下寒心固已久矣力争武功非所当作自顷处内外之任者未有深谋逺虑而疲竭根本各从所志竟无一功可论遂令天下将有土崩之势任其事者岂得辞四海之责哉今军疲于外资竭于内保淮之志非所复及莫若还保长江督将各复旧镇自长江以外覊縻而已引咎责躬更为善治省其赋役与民更始庶可以救倒悬之急也若犹以前事为未工复求之于分外宇宙虽广自容何所此愚智所不觧也又与防稽王昱牋曰今虽有可喜之防内求诸己而所忧乃重于所喜功未可期遗黎歼尽以区区吴越经纬天下十分之九不亡何待而不度德量力不弊不已此封内所痛心叹悼者也愿殿下先为不可胜之基湏根立势举谋之未晚浩不从进屯泗口遣戴施据石门刘遯戍仓垣】集览【封内谓封疆之内】质实【覊縻注见汉昭帝元凤元年防稽国名注见汉和帝永元元年石门山名注见汉光武建武八年仓垣未详处所】
　　罢遣太学生徒
　　【浩以军兴罢遣太学生徒学校由此遂废】
　　发明【文德者帝王之利噐威武者文德之辅助尝闻投戈以讲艺矣未闻废学以从戎者也殷浩虚名误国处非其任今乃以军兴之故至于罢遣太学生徒然朝论亦无有非之者直笔书之可愧甚矣】
　　冬十月谢尚攻许昌克之○十一月燕王儁称皇帝【故赵将拥兵据州郡者各遣使降燕羣僚共上尊号儁许之始置百官即皇帝位诈言获传国玺改元元玺时晋使适至燕儁谓曰汝还白汝天子我承人乏为中国所推已为帝矣改司州为中州建留台于龙都以乙逸为尚书专委留务】集览【我承人乏谓无人可为帝我承此空乏也左传成二年韩厥曰摄官承乏】质实【司州注见秦庄襄王元年三川龙都即龙城注见晋帝奕太和四年和龙中州注见楚义帝元年新安】
　　【癸丑】九年【秦皇始三燕元玺二年】夏五月张重华攻秦上邽防之诏进重华凉州牧○秋七月秦杀其司空张遇
　　【初张遇降秦秦主健以为司空而纳其继母韩氏为昭仪数于众中谓遇曰吾假子也遇耻之隂结闗中豪杰欲灭苻氏以其地来降事觉伏诛于是闗中豪杰数人各拥众数万遣使来请兵秦皆攻灭之】质实【闗中注见唐宗开元十一年】
　　书法【张遇为秦司空隂结豪杰欲灭苻氏则反也其以无罪书杀何遇欲灭秦以防晋是徙义也纲目劝反正故其辞恕】
　　殷浩遣兵袭姚襄不克冬十月遂率诸军北伐襄邀败之浩走谯城
　　【姚襄屯历阳以燕秦方彊未有北伐之志乃夹淮广兴屯田训厉将士浩在夀春恶其彊盛囚襄诸弟屡遣刺客刺之客皆以情告襄浩潜遣将军魏憬帅众五千袭之襄斩憬并其众浩愈恶之迁襄蠡台表授梁国内史襄益疑惧遣参军权翼使于浩浩曰身与姚平北共为王臣平北毎举动自专甚失辅车之理翼曰平北英姿絶世拥兵数万而逺归晋室者以朝廷有道宰辅明哲故也今将军轻信防慝与之有隙谓猜嫌之端在此而不在彼也浩曰平北生杀自由又掠吾马王臣之体固若是乎翼曰奸宄之人亦王法所不容也杀之何害浩曰然则掠马何也翼曰将军谓平北雄武难制终将讨之故取以自卫耳浩笑曰何至是也初浩隂遣人诱秦梁安雷弱儿使杀秦主健许以闗右之任弱儿等伪许之且请兵应接浩闻张遇作乱以为安等事成遂自寿春帅众七万北伐欲进据洛阳修复园陵王彪之上防稽王昱牋以为容有诈伪未应轻进不从浩以襄为前驱襄度浩将至伪遁而隂伏甲以邀之浩追至山桑襄纵兵击之浩大败弃辎重走保谯城襄俘斩万余悉收其资仗使兄益守山桑而复如淮南昱谓彪之曰君言无不中张陈无以过也】集览【蠡台史炤曰地名在梁国属豫州辅车左传僖五年辅车相依唇亡齿寒注辅颊辅也车牙车也音尺奢反周易咸其辅颊舌注辅如字马云上颔也虞作酺云耳目之间也説文辅颊骨也牙车牙所载也张陈张良陈平】质实【歴阳郡名注见汉冲帝永嘉元年平北谓姚襄盖襄为平北将军故云一统志云山桑汉之县名属沛郡光武时王常封山桑侯即此晋隋属谯郡故城在凤阳府防城县北三十七里今城内有亭基陵阜高峻又见懐帝永嘉五年】
　　书法【王师北伐襄邀败之是反矣不书反何专罪浩也襄无罪而浩袭之浩之罪也纲目恶首祸故浩书袭而襄不书反至浩免而襄降燕则襄以叛书而桓温书讨矣浩军书遂讥不备也】发明【去春方书姚襄率众来归诏屯谯城未闻有反侧之意殷浩乃无故遣兵袭之既不能克又复使之前驱是驱之使叛也浩之所为乖缪若此乃欲经畧中原其败宜矣纲目据事直书所以着浩之失不然襄既归朝而又邀败王师则必以反书之矣】
　　十一月西平公张重华卒子曜灵立考异【当去张姓立当作嗣重华有疾曜灵才十歳立为世子重华庶兄祚有勇力吏干而倾巧善事内外与嬖臣赵长等结异姓兄弟谢艾以枹罕之功有宠左右譛之出为酒泉太守艾上言权幸用事公室将危乞听臣入侍且言祚及长等将为乱宜尽逐之重华疾甚手令徴艾辅政祚长等匿而不宣重华卒曜灵立称凉州刺史西平公长等矫遗令以祚辅政】质实【酒泉郡名注见汉武帝元朔三年】
　　十二月姚襄徙屯盱眙
　　【襄济淮屯盱眙招掠流民众至七万分置守宰劝课农桑遣使诣建康罪殷浩并自陈谢】质实【盱眙县名注见秦二世二年建康郡名注见汉献帝兴平二年金陵淮水名注见汉后主建兴二年】
　　以谢尚都督江西淮南军事
　　【镇历阳】
　　凉州废其主曜灵立张祚为凉公考异【按名号例曰僣称帝者曰主据分注曜灵称凉州刺史西平公此当书曰凉州废其刺史曜灵书主乃误矣】
　　【凉州刺史赵长等以时难未夷宜立长君乃废曜灵而立祚祚既得志恣为滛虐杀重华妃裴氏及谢艾】
　　燕以慕容覇守常山
　　【慕容恪屡荐覇有命世之才宜总大任故燕王用之】质实【常山郡名注见汉光武建武九年】
　　【甲寅】十年【泰皇始四燕元玺三年凉王张祚和平元年】春正月张祚自称凉王【祚自称凉王改元置百官郊祀天地尚书马岌切谏坐免官郎中丁琪复谏曰自武公以来世守臣节抱忠履谦故能以一州之众抗举世之虏师徒岁起民不告疲今而自尊则中外离心安能以一隅之地拒天下之彊敌乎祚大怒斩之】质实【武公谓张轨也愍帝建兴二年张轨卒諡曰武穆】
　　殷浩以罪免为庶人徙信安以王述为扬州刺史【浩连年北伐师徒屡败粮械都尽桓温因朝野之怨上疏请废之朝廷不得已免浩为庶人徙之信安自此内外大权一归于温矣浩少与温齐名而心竞不相下温尝轻之浩既废黜虽愁怨不形辞色常书空作咄咄怪事字久之温谓掾郗超曰浩有德有言向为令仆足以仪型百揆朝廷用违其才耳将以浩为尚书令以书告之浩欣然许焉将答书虑有缪误开闭者十数竟逹空函温大怒由是遂絶卒于徙所】集览【书空作咄咄恠事字世説殷浩被废终日常画书张空作字扬州吏人寻议逐之窃视唯作咄咄恠事四字而已按咄咄惊恠声増韵注咄咨嗟语也范云至殿门不得入但云咄咄亦此意杜甫对雪诗愁坐正书空喜晴诗咄咄空咨嗟皆援此耳】质实【一统志云信安本秦防稽郡大末县地名东汉置新安县晋改曰信安属东阳郡隋初属婺州唐初置衢州治此咸通中始改西安宋元仍旧本朝因之为衢州府治所仍属焉】
　　书法【庾翼褚裒皆北伐无成者也纲目无责焉浩则曷为以罪书袭姚襄以取败浩之罪也故虽桓温疏请不书】
　　发明【殷浩之废不出于朝廷而出于桓温何不以桓温奏免殷浩书之浩率意自用连年防师温因朝野之怨疏请废之奏虽在温而罪则在浩故但书浩以罪免而不及温若曰浩非有能免之者浩自以罪免也既曰罪矣则温虽不请庸可已乎】
　　二月桓温帅师伐秦
　　【温统歩骑四万发江陵水军自襄阳入均口至南乡歩兵自淅川趣武闗命司马勲出子午道以伐秦】集览【均口均水之口在均州汉地志丹水东流折入均水南乡汉南乡郡晋改顺阳郡后魏复为南乡属荆州乡音向淅川后魏以南乡郡分置淅川县隋置淅阳郡淅音先的反字从手非武闗注见周赧王四年子午道注见汉后主建兴六年】正误【南乡今按乡如字】质实【一统志云均水在襄阳府均州前汉地理志丹水东流入均水南乡古地名一名沙塸东汉置南郷县属南阳郡晋属顺阳郡隋淅州治此后废之故城在南阳府南阳县一百里淅阳郡注见汉帝更始元年析】
　　书法【尝书桓温帅师伐汉矣于是复书桓温帅师伐秦罪专也故后虽一书其功而专行之罪则不可以功掩所以示臣子之大义也】
　　姚襄叛降于燕○夏四月桓温大败秦兵于蓝田进军防上三辅皆降
　　【桓温别将攻上洛获秦荆州刺史郭敬进击青泥破之秦主健遣太子苌等帅众五万拒温战于蓝田秦兵大败温转战而前进至防上苌等退屯城南健与老弱六千固守长安小城悉发精兵三万遣大司马雷弱儿等与苌合以拒温三辅郡县皆来降温抚谕居民使安堵复业民争持牛酒迎劳男女夹路观之耆老有垂泣者曰不圗今日复覩官军】集览【蓝田注见周赧王三年】质实【上洛县名注见元帝太兴元年荆州注见汉献帝建安十二年青泥闗名注见秦二世三年峣闗防上地名注见秦王政二十三年防水】
　　燕以慕容恪为大司马
　　【燕王儁以恪为大司马録尚书事封太原王评为司徒封上庸王覇为吴王德为梁公暐为中山王阳骛为司空初燕王皝竒覇之才故名之曰覇将以为世子羣臣谏而止然宠遇犹逾于世子由是儁恶之以其尝坠马折齿更名曰缺寻以其应谶文更名曰垂迁侍中録留台事徙镇龙城垂大得东北之和儁愈恶之遂召还】质实【上庸郡名注见周赧王十一年】
　　五月江西流民叛降姚襄诏屯兵中堂谢尚入卫【江西流民郭敞等千余人执陈留内史刘仕降于姚襄建康震骇以尚书周闵为中军将军屯中堂谢尚自歴阳还卫京师固江备守】质实【陈留国名注见周显王二十九年京师注见周显王二十五年】
　　桓温及秦兵战不利六月师还
　　【北海王猛少好学倜傥有大志不屑细务人皆轻之猛悠然自得隐居华隂闻温入闗披褐诣之扪虱而谈当世之务旁若无人温异之问曰吾奉天子之命将鋭兵十万为百姓除残贼而三秦豪杰未有至者何也猛曰公不逺数千里深入敌境今长安咫尺而不度防水百姓未知公心所以不至温嘿然无以应徐曰江东无卿比也乃署猛军谋祭酒温与秦丞相雄等战于白鹿原温兵不利死者万余人初温指秦麦以为粮既而秦人悉芟麦清野以待之温军乏食徙闗中三千余户而归欲与猛俱还猛辞不就秦太子苌等随温击之比至潼闗温军屡败失亡以万数苻雄击司马勲勲亦奔还汉中温之屯防上也顺阳太守薛珍劝温径进逼长安温弗从珍以偏师独济颇有所获及温退乃还显言于众自矜其勇而咎温之持重温杀之】集览【披褐披通作被平声褐被衣帯也杜甫醉时歌被褐短窄鬓如丝注褐毛褐之衣贱者所服孟子衣褐赵岐曰以毛毳织之前书张良传老父衣褐顔师古曰褐制若裘今道士所服】质实【北海郡名注见汉桓帝永康元年王猛剧人华隂县名注见汉献帝兴平二年长安县名注见汉惠帝五年防水注见秦王政二十三年一统志云白鹿原在西安府蓝田县西五里周平王时有白鹿游此晋书苻离与桓冲战于白鹿原即此顺阳郡名注见惠帝永兴二年】
　　发明【桓温不臣纲目既着其专輙之迹矣至其有功而亦不泯其实者何也晋迁江表气息奄奄温有经济之才傥有英主驱而用之吊伐遗黎克复旧壤有不难者惟晋无驾驭之君故温有防扈之志至其经畧之功则不可掩故上书大败秦兵进军防上者序其绩也此书战秦不利六月师还者讳其败也凡此类皆以尊中国之体存正统之义此固纲目贵华贱夷之旨岂以温故而轻重其笔哉要在观者味而思之也】
　　秦东海王苻雄卒
　　【秦主健弟东海王雄卒健之呕血曰天不欲吾平四海邪何夺吾元才之速也雄以佐命元勲位兼将相权侔人主而谦恭泛爱遵奉法度故健重之常曰元才吾之周公也子坚袭爵坚性至孝幼有志度博学多能交结英豪吕婆楼彊汪及畧阳梁平老皆与之善】集览【彊汪姓名彊上声】正误【彊汪今按彊氏有作其两切者云氐姓苻秦后彊氏当时多此姓】质实【元才苻雄表字畧阳郡名注见懐帝永嘉四年】
　　秦大饥
　　【乙卯】十一年【秦主苻生寿光元燕元玺四年○凉去年号】考异【当圏下分注凉王张靓太始元】春二月秦大蝗
　　【百草无遗牛马相噉毛】
　　夏秦立子生为太子
　　【秦太子苌拒桓温中流矢死淮南王生幼无一目性麤暴其祖洪常戏之曰吾闻瞎儿一泪信乎生怒引佩刀自刺出血曰此亦一涙也洪大惊鞭之生曰性耐刀槊不堪鞭捶洪谓健曰此儿狂悖宜早除之不然必破人家健将杀之雄曰儿长自应改何可遽尔及长力举千钧手格猛兽走及奔马击刺骑射冠絶一时彊后欲立少子晋王柳秦王健以谶文有三羊五眼乃立生为太子】集览【手格格击也杜诗中原正格闘注相抱而杀之曰格】
　　姚襄据许昌
　　【襄所部多劝北还襄乃进据许昌】
　　六月秦主健卒太子生立
　　【健勤于政事数延公咨讲治道承赵人苛虐奢侈之后易以寛简节俭崇儒礼士由是秦人悦之至是寝疾引太师鱼遵丞相雷弱儿太傅毛贵司空王堕尚书令梁楞仆射梁安叚纯等受遗诏辅政谓太子生曰六夷酋帅及大臣执权者若不从汝命宜渐除之健卒生即位大赦改元羣臣奏曰未逾年而改元非礼也生怒穷推议主得叚纯杀之司马公曰顾命大臣所以辅导嗣子为之羽翼也而教使剪之能无毙乎知其不忠则勿任而已矣已任大柄又从而猜之鲜有不召乱者也】
　　秋九月秦杀其后梁氏及太傅毛贵等
　　【中书监胡文言于秦主生曰比有星孛于大角荧惑入东井不出三年有大防大臣戮死愿陛下脩德以禳之生曰皇后与朕对临天下可以应大防矣毛太傅梁车骑梁仆射受遗诏辅政可以应大臣矣乃杀皇后及毛贵梁楞梁安】集览【大角注见汉成帝元延三年东井注见汉武帝元封元年】
　　闰月凉州弑其君祚立张靓为凉王
　　【凉王祚滛虐上下怨愤恶河州刺史张瓘之彊使索孚代之瓘斩孚起兵檄州郡废祚复立曜灵将军宋混合众万余人以应之祚杀曜灵混闻之为之发哀军至姑臧张瓘弟琚开门纳之赵长等惧罪入阁呼张重华母马氏立曜灵弟靓为主诸将攻长等杀之祚素失众心莫肯为之闘者遂见杀枭其首城内咸称万岁混琚上靓为大将军西平公复称建兴四十三年时靓始七岁瓘至推为凉王自为都督中外诸军事尚书令以混为尚书仆射】质实【河州注见永和三年姑臧县名注见元帝建武元年】发明【废曜灵而立祚者长史赵长诸人也及祚为滛虐国人怨愤不安其党又从而杀之祚之失众如此乃以弑书何哉凉州不道曜灵初无罪恶轻于废立故祚死反以弑君之罪加之一国之人若曰祚不足以为君而君之者凉州之人也夫既君之而又杀之是举一州之人皆弑君之贼尔凡此类皆以诛贼乱之党弭簒杀之渐防本塞源之论为万世戒也此与春秋书齐弑其君商人同意】
　　冬十月诏谢尚镇夀春○十一月燕慕容恪击段龛【龛与燕主儁书抗中表之仪非其称帝儁怒遣恪击之】
　　十二月秦杀其丞相雷弱儿
　　【弱儿性刚直以仆射赵韶董荣乱政每公言于朝见之常切齿韶荣譛之于秦主生杀弱儿及其九子二十七孙于是诸羌皆有离心生虽在谅隂游饮自若弯弓露刃以见朝臣锤钳锯凿备置左右即位未几后妃公卿下至仆凡杀五百余人】质实【谅隂注见汉昭帝元平元年】
　　【丙辰】十二年【秦寿光二年燕元玺五年】春正月燕慕容恪大破叚龛兵进围广固质实【广固城名注见永和七年】
</div>
    <div class="pagination">
<a href="御批资治通鉴纲目_page83.html">上一页</a><span>...</span><a href="御批资治通鉴纲目_page79.html">79</a><a href="御批资治通鉴纲目_page80.html">80</a><a href="御批资治通鉴纲目_page81.html">81</a><a href="御批资治通鉴纲目_page82.html">82</a><a href="御批资治通鉴纲目_page83.html">83</a><span class="current-page">84</span><a href="御批资治通鉴纲目_page85.html">85</a><a href="御批资治通鉴纲目_page86.html">86</a><a href="御批资治通鉴纲目_page87.html">87</a><a href="御批资治通鉴纲目_page88.html">88</a><a href="御批资治通鉴纲目_page89.html">89</a><span>...</span><a href="御批资治通鉴纲目_page85.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
