<!DOCTYPE html>
<html>
<head>
    <meta charset="UTF-8">
    <title>御批资治通鉴纲目 - 第 26 页/共 243 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御批资治通鉴纲目 - 第 26 页/共 243 页</h1>
    <div class="content">　　书法【书讥也上书产芝下书旱芝不为瑞明矣是故武帝书甘泉产芝而下书旱安帝书豫章芝草生而上书日食既地震纲目之意防矣终纲目书芝三是年安帝元初六年梁乙酉年】
　　秋作明堂于汶上
　　【上欲作明堂未晓其制度济南公玉带上明堂图有殿无壁茅盖通水上有楼乃令作明堂奉高汶上如其图】集览【济南公玉带公玉复姓带名也济南郡人索隐曰玉或音肃姚氏案风俗通齐湣王臣有公玉再其后也音女录反三辅决録云杜陵玉氏音肃今读公玉与决録音同是未知二姓单复有异也其单姓者音肃光武时司徒玉况是其后有殿无壁茅葢通水正义曰明堂图中有一殿四靣无壁取其通达以茅覆盖取其精洁为沟通水以圜绕宫垣汶上县名属东平国汶水出琅邪郡朱虚县东泰山东入淮】质实【一统志云汶上古厥国之地名以居汶水之上故名春秋时为鲁中都地汉置东平陆县属东郡东汉省入须昌县北齐置乐平县隋后改平陆属鲁郡唐初属兖州后改为中都县金改为汶阳县又改曰汶上元属东平路国朝因之改属兖州府】
　　书法【于汶上何讥也礼在国阳于汶上非地矣书作明堂始此终纲目书作明堂八是年光武中元元年晋成帝咸康五年凉宋辛丑年齐丙寅年魏辛未年魏唐中宗嗣圣五年十三年书议明堂制度二隋文帝开皇十三年唐高宗总章二年】
　　遣将军杨仆荀彘将兵伐朝鲜
　　书法【武帝用兵皆书击此其书伐何朝鲜罪也曷为罪之袭杀都尉其罪矣】
　　○遣将军郭昌发兵击滇滇王降置益州郡
　　【遣将军郭昌发巴蜀兵击灭劳深靡莫以兵临滇滇王降以其地为益州郡赐滇王玉印复长其民是时汉灭两越平西南夷置初郡十七且以其故俗治毋赋税南阳汉中以徃郡各以地比给初郡而初郡时时小反杀吏发卒诛之嵗万余人大农以均输调盐鐡助赋故能赡之然所过訾给毋乏而已不敢言擅赋法矣】集览【劳深靡莫索隐曰西南夷二小国名与滇同姓劳深史作劳靡莫即靡非括地志云劳浸在蜀南靡非在姚州北去长安西南四千九百余里滇王注详见元狩元年滇国益州郡注同见上年置初郡十七平凖书注晋灼曰元鼎间定越地置南海苍梧郁林合浦交阯九眞日南珠崖儋耳郡平西南夷置武都牂牁越嶲沈黎汶山郡及地理志西南夷传所置犍为零陵益州郡凡十七也郡谓之初者后皆叛而并废之也南阳汉中以往郡各以地比给初郡索隠曰比音鼻南阳与汉中已往之郡各以其地比近给其初郡】
　　以杜周为廷尉
　　【周外寛内深次骨其治大放张汤时诏狱益多一嵗至千余章逮至六七万人吏所增加十万余人】集览【外寛内深次骨注详见元朔五年诏狱案百官表宗正属官主诏狱】
　　【癸酉】三年冬十二月雷雨雹
　　【雹大如马头】
　　遣将军赵破奴击楼兰虏其王姑师遂击车师破之【楼兰王姑师攻刼汉使为匈奴耳目上遣赵破奴击之破奴以七百骑虏楼兰王遂破车师因举兵威以困乌孙大宛之属封破奴浞野侯于是酒泉列亭障至玉门矣】集览【楼兰西域国去阳闗千六百里昭帝遣介子往刺其王更名其国曰鄯善浞野侯浞音食角反浞野地名酒泉匈奴浑邪王降汉以其故地置郡名曰酒泉以城下有金泉味如酒也今肃州本汉酒泉地】质实【一统志云酒泉古地名汉以前为月氏国地后为匈奴所据武帝时其王浑邪来降因以其地置酒泉郡东汉及晋皆因之后魏亦为酒泉郡隋初废郡置肃州大业初省入张掖郡唐复置肃州或为酒泉郡治酒泉县元置肃州路国朝改置肃州卫属陜西行都司】
　　初作角抵戏鱼龙曼延之属集览【角抵戏史记秦二世作觳抵优俳之观应劭曰战国时稍增讲武之礼以为戏乐秦更名角抵戏角角材也抵抵触也顔师古曰抵当也非为抵触文頴曰角抵谓两两相当角力抵技艺射御鱼龙曼延曼通作漫延或作衍前西域传賛曰漫衍鱼龙之戏注漫衍即张衡赋云巨兽百寻是也鱼龙者为含利之兽先戏于庭毕乃入殿前激水化比目鱼跃水作雾毕化黄龙出水戏于庭衍戈战反漫无明音庄子因之以曼衍注曼衍变化也曼音万韵会去声衍字注曼衍兽名因以为巴渝之戏】
　　书法【书作戏何讥玩物也自帝世始为此戏至殇帝而后罢之延平元年然隋征天下散乐而鱼龙之戏尚存则竒淫之习入人者深矣故纲目特书初书作戏始此终纲目书作戏二是年陈己亥年周书作泼寒胡戏】
　　○荀彘执杨仆并其军朝鲜人杀王右渠以降置乐浪临屯菟眞番郡彘以罪征弃市集览【乐浪音洛郎菟菟音徒】质实【乐浪临屯菟眞番四郡名注见元封二年朝鲜】
　　【汉兵入朝鲜境朝鲜王右渠发兵距险杨仆将齐兵先至战败遁走收散卒复聚荀彘破其浿水上军乃前至城下围其西北杨仆亦徃会居城南数月未下彘所将燕代卒多劲悍力战仆尝败亡卒皆恐将心慙常持和节朝鲜大臣乃隂使人约降于仆往来未决彘使人降之不从又数与仆期战仆欲就其约不会彘意仆前失军今与朝鲜私善疑有反计未敢发上以两将乖异兵久不决使济南太守公孙遂往正之有便宜得以从事遂至彘具以素所意告之遂亦以为然乃共执仆而并其军遂还报上诛遂彘击朝鲜益急朝鲜相尼谿参等使人杀王右渠以降以其地为四郡彘征弃市仆赎为庶人班固曰莬乐浪本箕子所封箕子教其民以礼义田织作为民设禁八条相杀以当时偿杀相伤以糓偿相盗者没入为其家奴婢欲自赎者人五十万虽免为民俗犹羞之嫁娶无所售是以其民终不相盗无门戸之闭妇人贞信不淫辟其田野饮食以笾豆都邑颇放效吏以杯器食吏使贾人往者见民无闭藏往往为盗俗稍益薄今于犯禁寖多至六十余条可贵哉仁贤之化也然东夷天性柔顺异于三方孔子欲居九夷有以也夫】集览【相尼谿参史记朝鲜传相路人相韩隂尼谿相参将军王陜汉书音义曰凡五人也戎狄不知官纪故皆称相如淳曰其国相也尼谿与参当是二相名】质实【一统志云济南郡名注见景帝三年九夷朱子云东方之夷有九种后汉东夷传夷有九种曰夷于夷方夷黄夷白夷赤夷夷风夷阳夷是也九种见书旅篇】
　　书法【于是彘疑仆有反计告使者执仆并其军击朝鲜降之则彘有功矣其以罪书何杨仆期战不会非反也而彘遽执之纲目贵义不贵功不书罪则难为上矣是故项籍杀宋义破秦军而纲目书以矫荀彘执杨仆降朝鲜而纲目书以罪皆所以遏僣乱也书弃市始此纲目书弃市六是年征和三年宣帝神爵四年元帝永光元年安帝元初五年顺帝永建五年凡书弃市罪辞也惟任尚书征某弃市非罪辞】
　　【甲戌】四年冬十月帝祠五畤遂出萧闗春三月还祠后土质实【萧闗注见文帝十四年】○夏大旱○匈奴寇边遣郭昌将兵屯朔方
　　【匈奴自卫霍度幕以来希复为寇逺徙北方休养士马习射猎数使使请和亲汉使王乌窥之单于佯许遣太子入汉为质又曰吾欲入汉见天子靣相约为兄弟王乌归报汉为单于筑邸长安会匈奴使至汉病死汉使路充国送其丧单于以为汉杀吾使者乃留充国而数使部兵侵犯汉边乃遣昌等屯朔方以备之】
　　【乙亥】五年冬帝南廵江汉望祀虞舜于九嶷射蛟获之春三月至泰山增封祀上帝于明堂配以髙祖因朝受计考异【据章武元年书祫祭髙皇帝以下不书祫祭髙祖○今按汉书称太祖高皇帝太祖其庙号也高帝其尊号也未尝称高祖此书高祖必有一字误】集览【因朝受计顾曰因朝诸侯王列侯而受计献之物顔师古曰受郡国上计簿也郡国上计注见宣帝地节三年】质实【九嶷山名注见秦始皇三十七年】○夏四月赦○还郊泰畤集览【郊泰畤元鼎中立泰一五帝祠坛于甘泉是为泰畤】○大司马大将军长平侯卫青卒考证【当分注諡曰烈○谨按汉自卫霍立功匈奴逺遁而幕南无王庭况青为人仁喜士退让奉法遵职既諡曰烈当据凡例注于卒之下】质实【一统志云长平县名汉初所置属汝南郡晋属梁国北齐省之故城在开封府西华县东北武帝封卫青为长平侯即此】
　　【青凡七出击匈奴再益封并三子凡二万二百戸后尚长公主苏建尝责青以招选贤者青曰招贤黜不肖人主之柄也人臣奉法何与招士霍去病亦放此意】质实【苏建杜陵人】
　　初置刺史
　　【冀幽并兖徐青扬荆豫益凉州及朔方交阯凡十三部】
　　诏举茂材异等可为将相使絶国者
　　【上以名臣文武欲尽乃下诏曰盖有非常之功必待非常之人故马或奔踶而致千里士或有负俗之累而立功名夫泛驾之马跅弛之士亦在御之而已其令州郡察吏民有茂材异等可为将相及使絶国者】集览【马或奔踶踶徒计反蹋也乗之即奔立则踶人或可日行千里不可以小疵弃之负俗之累负俗被世讥论也或可与共立功名不可以防累舍之赵世家武灵王曰有高世之功者负遗俗之累正义曰遗留也负留风俗之谴累泛驾之马泛方勇反覆也字本作覂顔延之赋马无覂驾之轶顔师古曰言马有逸气而不循轨辙跅弛之士跅士各反顔师古曰跅者跅落无检局弛者弛废不遵礼度】
　　【丙子】六年春作首山宫○遣郭昌将兵击昆明
　　【汉欲通大夏遣使皆闭昆明为所杀夺币物于是赦京师亡命遣郭昌将以击之后复遣使竟不得通】集览【遣使皆闭昆明凡所遣使通大夏者皆为昆明所闭塞不得达】质实【昆明西夷国名注见武帝元狩三年大夏西域国名注见武帝元朔三年】
　　秋大旱蝗○以宗室女为公主嫁乌孙
　　【乌孙使者见汉广大归报其国其国乃益重汉匈奴怒欲击之乌孙恐使使愿得尚汉公主为昆弟天子许之以江都王建女细君为公主往妻乌孙昆莫以为右夫人匈奴亦遣女妻之以为左夫人公主自治宫室居嵗时一再与昆莫会昆莫年老言语不通公主悲愁思归作黄鹄之歌天子闻而怜之间嵗使人问遗昆莫欲使其孙岑娶尚公主公主不聼上书言状天子方欲与乌孙共灭胡诏报从其国俗岑娶遂妻公主昆莫死代立为昆弥是时汉使西逾葱岭诸小国皆随汉使献见每廵狩海上悉从外国客大都多人则大角觝聚观者散财帛赏赐以示富厚令徧观各仓库府藏之积以倾骇之然西域以近匈奴常畏匈奴使待之过于汉使焉】集览【岑娶乌孙官号也名军须靡汉书娶作陬音子侯反昆弥其先王号昆莫名猎骄靡师古曰今王号昆弥者昆取昆莫弥取骄靡也】质实【乌孙西域国名注见武帝元狩元年】
　　书法【文帝之世遣宗室女翁主为单于阏氏不书六年此何以书重公主也宗室女嫁单于可也以为公主则其不诚公主者几希矣是故取家人子名为长公主则不书高帝九年以宗室女为公主则书近也终纲目书公主嫁夷狄九详景帝五年书宗室女为公主一是年书宗女一唐僖宗中和三年】
　　匈奴乌维单于死子儿单于乌师庐立
　　【乌师庐年少号儿单于自此之后单于益西北徙左方兵直云中右方直酒泉炖煌郡】集览【左方兵直云中先匈奴诸左方王将居东方直上谷索隐曰古字例以直为値当也右方直酒泉炖煌先匈奴诸右方王将居西方直上郡】
　　【丁丑】太初元年冬十月帝如泰山十一月甲子朔旦冬至祀明堂益遣方士入海
　　【上自泰山东至海上考入海及方士求神仙者莫验然益遣冀遇之】
　　书法【元鼎五年尝书十一月朔冬至亲郊见矣不书某甲子于是祀明堂则书甲子朔旦何重厯纪也至朔同日常也甲子朔旦冬至非常也故特书之先是书求神仙止曰遣方士此则曷为书益遣讥惑也考方士莫验则亦已矣而又益遣入海冀或有帝亦惑甚矣哉】
　　柏梁台灾质实【一统志云柏梁台在西安府城西北一十四里汉未央宫北阙内武帝以香柏为之尝召羣臣能为七言者乃得上坐】
　　书法【火灾非宫阙宗庙不书汉高后甲寅年赵丛台灾不书台也何以书志土木之盛也建章之盛始此矣故特书之】
　　○十二月禅蒿里望祀蓬莱集览【蒿里伏俨曰山名也在泰山下】质实【一统志云蒿里山名在济南府泰安州西南五里即亭禅也山上有蒿里祠宋眞宗封泰山禅此上有社首坛在焉蓬莱山名在东海中】○春还作建章宫
　　【以相梁灾故越人勇之曰越俗有火灾复起屋必以大用胜服之于是作建章宫度为千门万戸东鳯阙西虎圈北太液池中有渐台蓬莱方丈瀛洲壶梁南玉堂璧门立神明台井干楼辇道相属】集览【度为正义曰度如字读谓法度如此作鳯阙闗中记一名别风阙以别四方之风西京赋阊阖之内别风嶕峣是也三辅故事北有圜阙髙二十丈上有铜鳯凰故曰鳯阙西虎圈虎西方兽故于西置圈焉括地志云虎圈在长安城中西偏太液池瓉曰太液言象隂阳津液以作池也渐台渐浸也台在池中为水所浸故名渐台蓬莱方丈瀛洲壶梁四神山名传在勃海中神明台汉宫门疏云台髙五十丈上有九室常置九天道士百人井干楼索隐曰干音韩闗中记云台髙五十丈积累万木转相交架为楼如井干形庄子司马彪注云井干井栏也其形四角或八角崔譔云井以四边为干犹筑墙之有桢干】质实【一统志云建章宫在西安府城西北二十里汉武帝所建周回三十里度髙未央宫千门万戸辇道相属太液池在汉建章宫北武帝创之以象海刻石为鲸鱼池边多雕菰紫箨其间鳬鴈充满及鸊鹈防防之属动輙成羣渐台在汉建章宫北太液池中台髙二十余丈神明台在汉建章宫内武帝初置上有铜柱仙人掌捧盘以承云表之露井干楼在汉建章宫南武帝所建张衡赋井干叠而百层即此】
　　夏五月造太初厯以正月为嵗首
　　【太中大夫公孙卿壶遂太史令司马迁等言厯纪坏废宜改正朔儿寛议以为宜用夏正乃诏卿等造汉太初厯以正月为嵗首色尚黄数用五定官名协音律定宗庙百官之仪以为典常垂之后世光禄勲大鸿胪大司农执金吾京兆尹左冯翊右扶风皆是嵗所改也】集览【宜改正朔记大传疏云周建子商建丑夏建寅是改正也周夜半商鸡鸣夏平旦是易朔也又注详见献帝建安二十五年宜用夏正语行夏之时朱子集注曰夏时谓以斗杓初昏建寅之月为嵗首也云云故孔子尝曰吾得夏时焉而説者以为谓夏小正之属盖取其时之正与其令之善也数用五瓉曰五土数也汉据土徳故用五眞子曰汉武造太初厯数用五注用五谓印文也若丞相曰丞相之印章诸卿及守相印文不足五字者皆以之字足之光禄勲注见光武建武二十二年大鸿胪胡广曰鸿声也胪音闾传之也所以传声讃导九宾韦昭曰鸿大胪陈也欲以大礼陈序于賔客大司农即治粟内史掌谷货景帝更名大农令执金吾应劭曰吾御也掌执金革以御非常顔师古曰金吾鸟名主辟不祥天子出行职主先导故执此鸟之象因以名官又注见光武建武十二年京兆尹左冯翊右扶风百官表内史掌治京师主爵中尉掌列侯景帝分置左右内史更中尉曰都尉武帝置京兆尹更左内史曰左冯翊都尉更名右扶风治内史右地与左冯翊京兆尹是为三辅顔师古曰京兆在尚冠前街东入故中尉府冯翊在太上皇庙左入右扶风在夕隂街北入故主爵府长安以东为京兆长陵以北为左冯翊渭城以西为右扶风三辅黄图云京大也天子曰兆民故曰京兆冯翊言依冯辅翊京师也扶风言扶助天子风化也按京兆光武置雍州今改西安府冯翊元魏以沣水攸同改曰同州扶风元魏置岐州唐改鳯翔府】质实【司马迁龙门人京兆尹注见唐宗开元十一年京兆左冯翊注同上年右扶风注见周显王八年岐县】
　　书法【始用夏正也故特书造造创始也自是无能改者矣故虽复古而以创始之辞书之予之也后乎此魏主叡建丑汉后主建兴十五年不三年而复周武氏建子唐中宗嗣圣六年十一年而复肃宗建子上元二年不一年而复行夏之时诚不易之常经也书行新厯始此终纲目书厯之变十冇九是年汉章帝元和二年四分宋乙酉年元嘉壬辰年魏始梁庚寅年大明壬寅年魏正光己未年魏兴光庚午年齐天保甲辰年隋甲子厯间皇十七年新厯戊寅年唐戊寅厯高宗麟徳二年麟徳厯宗间元十六年大衍肃宗乾元元年新厯代宗广徳二年五纪穆宗长庆二年宣明昭宗景福元年崇元己巳年蜀永昌丙辰年周钦天其书造者二汉太初唐大衍作者一周钦天】发明【圣门四代礼乐必以夏时为先此固百世不可易之法也自秦人始用十月汉兴因而不改甚失建正之义至是治厯明时始以正月为嵗首然后百年之缪一旦始革武帝纷纷制作独此最为有得纲目书而美之此固瑕瑜不相掩之意也】
　　筑受降城
　　【匈奴儿单于好杀伐国人不安左大都尉告汉曰我欲杀单于降汉汉逺即兵来迎我我即发上乃遣公孙敖筑塞外受降城以应之】
　　书法【书筑受降闗要也书受降城始此终纲目书受降城三是年唐中宗景龙二年宪宗元和八年】
　　秋遣将军李广利将兵伐宛
　　【汉使入西域者言宛有善马在贰师城匿不肯与汉使上使壮士持千金及金马以请之宛王不肯汉使怒携金马而去宛贵人令其东边郁成王遮杀之于是上大怒诸尝使者言宛兵弱诚以汉兵不过三千人可尽虏矣上以为然而欲侯宠姬李氏乃拜其兄广利为贰师将军发属国骑及郡国恶少年数万人以往伐宛期至贰师城取善马故以为号司马公曰武帝欲侯宠姬而使广利将意以为非有功不侯不欲负髙帝之约也然军旅大事国之安危民之死生系焉茍为不择贤愚而授之欲徼幸咫尺之功借以为名而私其所爱盖有见于封国无见于置将谓之能守先帝之约过矣】集览【贰师城在大宛国其地多善马郁成大宛之支国也在大宛东边】
　　书法【武帝用兵多书击此其再书伐何宛杀使者斯可以言伐矣故惟朝鲜书伐惟宛书伐】
　　闗东蝗起飞至炖煌质实【炖煌郡名注见唐庄宗同光二年沙】
　　书法【书蝗多矣未有书所至者书至炖煌何逺也纲目书蝗三十七书大蝗十六详文帝后六年逺莫逺于至炖煌是年盛莫盛于飞蔽天新莽壬午年大又不足言矣】
　　○中尉王温舒有罪自杀夷三族
　　【温舒少文居廷惛惛不辨为中尉则心开素习闗中俗豪恶吏皆为用然为人谄埶家有奸如山弗犯无埶虽贵戚必侵辱舞文巧请行论无出者至是坐为奸利当族自杀时两弟及婚家亦坐他罪族光禄勲徐自为曰古有三族而温舒罪至五族乎】集览【居廷惛惛廷朝中也惛惛言不明了也素习闗中俗句絶素习谙练也舞文巧请舞弄文法也巧谓穿凿请谓奏请行论无出者行法论罪无得脱出者记王制凡制五刑必即天论注论音伦坐为为去声縁奸利而坐罪】正误【坐为奸利当族今按为如字】质实【王温舒阳陵人】
　　【戊寅】二年春正月丞相庆卒以公孙贺为丞相
　　【时朝廷多事督责大臣丞相比坐事死贺引拜不受印绶顿首涕泣上起去贺不得已拜出曰我从是殆矣】
　　夏籍吏民马补车骑○秋蝗○李广利攻郁成不克还屯炖煌
　　【贰师过盐水当道小国各城守不给食比至郁成士不过数千皆饥罢攻郁成郁成大破之贰师引兵还至炖煌士不过什一二上书乞罢兵上怒使使遮玉门曰军有敢入者輙斩之贰师恐因留炖煌】集览【盐水裴矩西域记盐水名在西州高昌县东东南去州千三百里并沙碛之地水草难行道路不可凖记行人唯以人畜骸骨及驼马粪为标验又盐泽注见元狩元年】
　　遣赵破奴击匈奴败没
　　【上犹以受降城去匈奴逺遣浚稽将军赵破奴将二万骑期至浚稽山既至左大都尉欲发而觉单于诛之发兵八万骑围破奴获之因急击其军军吏畏亡将而诛遂没于匈奴】集览【浚稽山应劭曰在武威郡北稽音鸡括地志云故城在朔方郡西北二千一百里欲发而觉去年尝来告曰我欲杀单于降汉今将欲举发而觉之】质实【一统志云浚稽山在鞑靼国中其山有二匈奴多分居之】
　　【己卯】三年春帝东廵海上考异【下文漏还宫二字○按元封元年十月帝出长城书勒兵而还正月帝如缑氏书至碣石而还二年春如东莱书还临塞决河四年遂出萧闗书还祠后土五年冬帝南廵书还郊泰畤太初元年冬十月帝如泰山书还作建章宫天汉三年三月帝东廵书还祠常山太始三年春正月帝东廵书浮海而还四年春三月帝东廵书五月还宫则此不书还误漏也】○匈奴儿单于死季父呴犁湖单于立集览【呴犁湖骃曰名也呴音钩又音吁】○筑塞外城障秋匈奴大入尽破坏之考异【此亦误不书寇与元朔三年入代郡同】考证【大入当作大入寇】
　　【上遣光禄勲徐自为出五原塞筑城障列亭西北至庐朐秋匈奴大入定襄云中尽破坏之】集览【五原塞五原郡榆林塞也在胜州榆林县西四十里五原本秦九原郡今大同路丰州是庐朐匈奴中地名张晏曰山名骃曰朐音渠】
　　书法【直书其事城之不足恃明矣故春书筑城障秋书匈奴破坏之辛丑书筑长城壬寅书突厥入之隋文帝纲目之意昭昭矣】
　　睢阳侯张昌有罪国除质实【睢阳县名注见景帝三年】
　　【初高祖封功臣为列侯百四十有三人时兵革之余民人散亡大侯不过万家小者五六百戸其封爵之誓曰使黄河如带泰山若砺国以永存爰及苗裔申以丹书之信重以白马之盟及高后时差第位次藏诸宗庙副在有司逮文景间流民既归戸口亦息列侯大者至三四万戸小国自倍富厚如之子孙骄逸多抵法禁陨身失国至是昌坐为太常乏祠国除见侯才四人网亦少宻焉】集览【网亦少宻言禁防如网之宻也】
　　大发兵从李广利围宛宛杀其王母寡以降得善马数十匹
　　【汉既亡浞野之兵公卿议者皆愿罢宛军上以为宛小国而不能下则大夏之属渐轻汉而宛善马絶不来乃按言伐宛尤不便者赦囚徒发恶少年及边骑出炖煌者六万人负私从者不与牛十万马三万匹驴槖駞以万数赍粮发天下吏有罪者亡命者及赘壻贾人故有市籍父母大父母有市籍者凡七科适为兵及载粮给贰师拜习马者二人为执驱马校尉于是贰师行所至迎给不下者攻屠之至宛城兵到者三万围其城攻之四十余日宛贵人共杀王持头使贰师曰无攻我我尽出善马恣所取而给军食即不听我我尽杀善马康居之救又且至贰师许之宛乃出其马令汉自择之而多出食食汉军汉取其善马数十匹中马三千余匹立宛贵人昧蔡为宛王与盟而罢兵令捜粟都尉上官桀攻破郁成郁成王走追斩之】集览【亡浞野之兵浞野侯赵破奴去年击匈奴败没负私从者不与从去声与读曰预正义曰谓负担粮私募从者非公家发与之限槖駞匈奴中竒兽名能负囊槖而驮物背有二封大月氏出一封者案封谓其背肉隆高如封土也韦昭曰以其背肉似槖故名七科适适与谪通戍也大宛传注张晏曰吏有罪一亡命二赘壻三贾人四故有市籍五父母有市籍六大父母有市籍七凡七科顔师古曰汉律戍卒有三曰卒更曰践更曰过更初因秦法而行之后改曰谪乃戍边一嵗昧蔡大宛将名昧莫曷反蔡先葛反】正误【适为兵今按适责罚也谪使戊边曰谪戍谪不训戍也】质实【上官桀楚人也】
　　书法【未有书大发兵者书大发兵何讥也大发兵而得马仅数十得不偿失可见矣下书封李广利为海西侯尚可谓之有功乎】
　　发明【上书大发兵围宛下书得善马数十匹则其轻重亦不类矣天子之兵所以征讨不服前年书遣李广利将兵伐宛未闻宛有犯边之罪也至是乃知为马故尔方其以数万之众鼔行而进比至炖煌所存仅止什一二经历三年之久益兵至于六万而负私从者不与焉又到宛则三万而已率禽兽而食人肉其祸可胜叹哉孟子曰善战者服上刑若广利者多杀士卒不足为善战其罪又浮于死而犹受封侯之赏故纲目特书封李广利于下以着武帝溺爱私欲之失为后戒也】
　　【庚辰】四年春封李广利为海西侯
　　【贰师所过小国闻宛破皆使其子弟从入贡献因为质焉军还入马千余匹后行军非乏食战死不甚多而将吏贪不爱士卒侵牟之以此物故者众上以为万里而伐不録其过乃封广利等侯者二人为九卿者三人二千石百余人奋行者官过其望以谪过行者黜其劳士卒赐直四万钱匈奴因楼兰汉使后过者欲絶勿通军正任文捕得生口知状以闻上诏文引兵捕楼兰王将诣阙簿责王对曰小国在大国间不两属无以自安愿徙国入居汉地上直其言遣归国亦因使司匈奴匈奴自是不甚亲信楼兰于是自炖煌西至盐泽往往起亭而轮台渠犁皆有田卒数百人置使者校尉领防以给使外国者】集览【奋行者汉书音义曰奋迅自乐入行之人以谪过行者黜其劳大宛传黜作绌徐广曰奋行者及以谪过行者虽俱有功劳今行赏计其前有罪而减其赐故曰绌其劳也此卒以谪行故功劳不足重所以绌降之不得与奋行者齐赏军正将军属官战国周防注军正犹卒正军之率也捕得生口知状生获其人曰生口谓生获楼兰国人而知其国中情状以闻为句候司司读曰伺望伺察也轮台西域地名在车师西北千里其东则渠犁渠犁西域属国名一曰支渠犁在轮台东领防统领其众而保防营田之事】
　　秋起明光宫
　　书法【武帝自即位以来书起柏梁台书筑宣防宫书作蜚亷桂观通天茎台书作首山宫又书作建章宫池苑不与焉用民力多矣于是又书起明光宫土木疲民未有盛于帝者也台观书起宫未有书起者此其书起何峻宇也故以台观之辞书之是故武帝明光宫书起是年明帝北宫书起永平三年燕逍遥宫书起晋安帝元兴三年陈后主三阁书起甲辰年唐宪宗承晖殿书起元和十三年皆峻宇也终纲目宫殿书起五】
　　○冬匈奴呴犁湖单于死弟且鞮侯单于立使使来献【上欲因伐宛之威遂困胡乃下诏曰高皇帝遗朕平城之忧高后时单于书絶悖逆昔齐襄公复九世之讐春秋大之且鞮侯初立恐汉袭之乃曰我儿子安敢望汉天子汉天子我丈人行也因尽归汉使之不降者路充国等使使来献】集览【平城之忧高帝七年击匈奴被围平城齐襄公复九世之讐公羊传庄四年齐襄公灭纪复讐也何讐尔逺祖也哀公烹乎周纪侯譛之以襄公之为于此焉者事祖祢之心尽矣逺祖者几世乎九世矣九世犹可以复讐乎虽百世可也先君之耻犹今君之耻也且鞮侯索隐曰且子余反鞮丁奚反丈人行徐广曰丈人尊者之称行胡浪反辈行也】
　　【辛巳】天汉元年春三月遣中郎将苏武使匈奴
　　【上嘉单于之义遣苏武送匈奴使留在汉者因厚赂单于答其善意既至置币单于单于益骄非汉所望也会长水虞常等谋杀汉降人卫律而刼单于母阏氏归汉人告单于时律为丁灵王贵宠用事单于使律治之常引武副张胜知其谋单于怒欲杀汉使者左伊秩訾曰即谋单于何以复加宜皆降之召武受辞武谓假吏常惠等曰屈节辱命虽生何防目以归汉引佩刀自刺衞律惊自抱持之武气絶半日复息单于壮其节朝夕遣人问武而收系胜武益愈会论虞常劒斩常己律曰汉使张胜谋杀单于近臣当死降者赦罪举剑欲击之胜请降律谓武曰副有罪当相坐武曰本无谋又非亲属何谓相坐复举剑拟之武不动律曰苏君律前负汉归匈奴幸防大恩赐号称王拥众数万马畜弥山富贵如此苏君今日降明日复然空以身膏草野谁复知之武不应律曰君因我降与君为兄弟今不听吾计后虽欲复见我尚可得乎武骂律曰汝为人臣子不顾恩义畔主背亲为降虏于蛮夷何以汝为兄且单于信汝使决人生死不平心持正反欲闘两主观祸败南越杀汉使者屠为九郡宛王杀汉使者头县北阙朝鲜杀汉使者即时诛灭若知我不降明欲令两国相攻匈奴之祸从我始矣律白单于愈欲降之乃幽武置大窖中絶不饮食天雨雪武齧雪与旃毛并咽之数日不死匈奴以为神乃徙武北海上无人处使牧羝曰羝乳乃得归别其官属各置他所】集览【长水虞常虞常长水胡人也或谓长水水名误矣按百官表有长水校尉掌长水宣曲胡骑顔师古曰长水乃胡名也胡骑之屯于宣曲观者丁灵王灵或作令一作零鱼豢魏畧云丁零北狄种名在康居北去匈奴庭接习水七千里匈奴立衞律为王以主其人常引武副张胜知其谋引扳指也胜乃武之副虞常扳引胜知此谋左伊秩訾胡官号复息再生也顔师古曰气息自鼻出会论虞常会适遇也适遇论杀虞常时大窖旧米粟之地藏而空者北海正义曰北海即上海也匈奴中地羝乳乃得归乳去声育也顔师古曰羝不当乳而云乳言其必无归日也战国燕太子丹质于秦言乌头白马生角乃得归即此意】质实【苏武杜陵人建之子卫律平阳人青之从弟子也】书法【于是匈奴留武不书留之何据元狩四年任敞书留不遣不以张胜累武也故不书后书还自匈奴则被留明矣】
　　雨白牦集览【雨白牦雨去声自上而下也与通顔师古曰凡言者毛之彊曲者也】
　　书法【尝书雨血矣惠帝四年于是书雨白牦大异也终纲目一而已】
　　○夏大旱○赦○发谪戍屯五原
　　【壬午】二年夏遣李广利将兵击匈奴别将李陵战败降虏【贰师出酒泉击匈奴斩万余级师还匈奴大围之汉军乏食数日死伤者多假司马赵国与壮士百余人溃围陷陈贰师引兵随之遂得解汉兵物故什六七充国身被二十余创诏征诣行在所帝亲视其创嗟叹之拜为中郎初李广有孙陵善骑射爱人下士帝以为有广之风拜骑都尉使将丹阳楚人五千人教射酒泉张掖以备胡至是上欲使为贰师将辎重陵曰臣所将皆荆楚勇士竒材剑客力扼虎射命中愿得自当一队分单于兵毋令专乡贰师军上曰将恶相属耶吾发军多无骑予女陵对无所事骑臣愿以歩兵五千人渉单于庭上壮而许之因诏路博徳将兵半道迎陵军博徳亦羞为陵后距奏言方秋匈奴马肥未可与战愿留陵至春俱出上疑陵悔而教博徳上书乃诏博徳击匈奴于西河诏陵以九月发陵于是出居延至浚稽山与单于相値骑可三万虏见汉军少直前就营陵搏战追击杀数千人单于大惊召左右地兵八万余骑攻陵陵且战且引南行数日斩首三千余级单于曰此汉精兵击之不能下日夜引吾南近塞得无有伏兵乎欲去会军管敢亡降匈奴具言陵军无救矢且尽单于大喜遮道急攻陵军南行未至鞮汗山一日五十万矢俱尽陵太息曰兵败死矣令军士各散期至遮虏障相待虏骑数千追之陵曰无靣目报陛下遂降军得脱至塞者四百余人上闻陵降怒甚羣臣皆罪陵惟太史令司马迁盛言陵事亲孝与士信常奋不顾身以狥国家之急其素所畜积也有国士之风今举事一不幸全躯保妻子之臣随而媒蘖其短诚可痛也且陵提歩卒不满五千深蹂戎马之地抑数万之师虏救死扶伤不暇悉举引弓之民共攻围之转鬬千里矢尽道穷士张空弮冒白刄北首争死敌得人之死力虽古名将不过也身虽陷败然其所摧败亦足暴于天下彼之不死宜欲得当以报汉也上以迁为诬罔欲沮贰师为陵游説下迁腐刑久之上悔曰陵当发出塞乃诏彊弩迎军坐预诏之得令老将生奸计乃遣使劳赐陵余军得脱者】集览【假司马司马将军属官刘贡父曰假者军司马之副也仲冯曰假权摄之义行在所应劭曰乘舆所至处曰行在所梁琛曰天子以四海为家故行曰乘舆止曰行在射命中射食亦反命必也谓拟而必中也羣经音辨曰命中曰射命中者所指名处輙射中之将恶相属邪恶乌故反耻也属也后距距亦作拒史记郦商专攻其前拒裴骃注拒方阵名音矩或音巨左传有左拒右拒左右地兵注见元封六年左右方兵鞮汗山鞮丁奚反汗音寒遮虏障武帝使路博徳筑之于居延县北括地志云今张掖郡故居延城也在甘州张掖县东北千五百余里媒蘖其短孟康曰媒酒教蘖麴也喻酿成其罪也张空弮汉书弮作拳文頴注拳弓弩弮也顔师古曰拳与弮同音丘权反言陵时矢尽故张弩之空弓非空拳也拳则屈指不当言张北首争死敌首去声向也谓北向争致死命于敌也亦足暴于天下暴音仆言已足以暴露其功于天下也宜欲得当以报汉彼之所以不尽死节而降匈奴者意欲立功以报汉而受其罪也腐刑景帝本纪死罪欲腐者许之如淳注腐宫刑也丈夫割势不复生子如朽木之不生实彊弩迎军先是诏彊弩将军路博徳将兵半道迎陵军坐预诏之预先也先尝诏博徳迎陵军今武帝自悔坐此诏之失】正误【宜欲得当以报汉今按司马迁传作且欲得其当而报汉顔师古注欲于匈奴立功而归以当其破败之罪】质实【一统志云居延本匈奴地名汉初置居延县治此属张掖郡元狩中尝使将军路博徳筑遮虏障于此号居延塞后废之故城在陜西行都司甘州卫城东北浚稽山注见太初二年遮虏障注见居延县】
　　发明【李广利奴材也前伐大宛士卒物故甚众免诛而侯今又使之将兵徒益多杀而已李陵之败亦以耻于属役故请自当一队然不知谋人之军师败则死之降则不可也马迁言陵忠勇以致受刑纲目削而不书盖陵既有降虏之罪他美举不足以赎之则迁亦无足言者矣此固笔削之深意也】
　　遣绣衣直指使者发兵击东方盗贼考异【按纲目盗贼例书讨如永初四年书青州刺史法雄讨海贼张伯路以虞诩为朝歌长讨县境羣盗并不书击此讨字误作击工以法制御下好尊用酷吏吏民益轻犯法东方盗贼滋起攻城邑取库兵释死罪杀二千石掠卤乡里道路不通上始使御史中丞丞相长史督之弗能禁乃使光禄大夫范昆等衣绣衣持节虎符发兵以兴击所至得擅斩二千石以下诛杀甚众一郡多至万余人数嵗乃颇得其渠率散卒失亡复聚党阻山川者往往而羣居无可柰何于是作沈命法曰盗起不发觉发觉而捕弗满品者二千石以下至小吏主者皆死其后小吏畏诛虽有盗不敢发府亦使其不言故盗贼寖多上下相为匿以文辞避法焉时暴胜之为直指使者衣绣杖斧所诛杀二千石以下尤多威振州郡至渤海闻郡人隽不疑贤请与相见不疑容貎尊严衣冠甚伟胜之躧履起迎登堂坐定不疑据地曰窃伏海滨闻暴公子旧矣今乃承顔接辞凡为吏太刚则折太柔则废威行施之以恩然后树功名永终天禄胜之深纳其戒及还表荐召拜青州刺史王贺亦为绣衣御史逐捕羣盗多所纵舍以奉使不称免叹曰吾闻活千人子孙有封吾所活者万余人后世其兴乎】集览【沈命法汉书音义曰沈藏匿也命亡逃也服防曰沈匿不发觉之法也韦昭曰沈没也敢蔽匿盗贼者没其命以文辞避法徐广曰诈为虚文云无盗贼直指使者衣绣杖斧衣去声杖上声百官表注指事而行无阿私衣以绣者尊宠之也赐以斧者得专断也躧履起迎顔师古曰履不着跟曰躧纳履未正曵之而行言怱遽也躧与蹝屣通音所绮反庄子让王篇原宪蹝履注着履而不兠起也又屣履到门注见桓帝延熹九年】正误【沈命法今按沈没也敢蔽匿盗贼者没其命刋本误为汲】质实【王贺元城人】
　　发明【武帝奢侈穷黩之弊至是见矣民穷而为盗乃遣使者击之盍亦反其本乎故书以讥之】
　　【癸未】三年春二月初酒酤集览【酒酤音角水上横木所以渡人者尔雅谓之石杠今略彴是也禁闭其事总利入官下无由得有若渡水之因名焉如淳曰音较韦昭曰以木渡水曰谓禁民酤酿官自开置如道路设木为独取利也顔师古曰如音韦说俱是但较字去入声皆有此可疑愚谓字去声韵不收当是音觉酤工防反】
　　书法【书榷酒始此终纲目书榷酒四是年新莽庚午年陈辛巳年唐徳宗建中三年书罢榷四昭帝始元六年晋孝武帝太元八年陈癸卯年唐代宗大厯十四年皆作俑于帝矣故书初讥之】
　　○三月帝东廵还祠常山考异【提要东廵下有修封禅祀明堂六字据分注当从提要】质实【常山注见周安王十五年】
　　【上行幸泰山修封禅祀明堂因受计还祠常山瘗玉时方士之候神人求蓬莱者终无验天子益怠厌矣然犹覊縻不絶冀遇其眞】集览【瘗玉尔雅祭地曰瘗薶注既祭而埋藏之示归于地也】发明【方书遣使击盗贼未闻有振防之政而榷酤游幸继书于册则帝之无意于民盖可知矣比而观之其失自见】
　　夏大旱赦
　　【甲申】四年春正月遣李广利等击匈奴不利族诛李陵家【发天下七科谪遣李广利等四将军出塞匈奴闻之悉远其累重于余吾水北而单于以兵十万待水南汉军战不利引归时上遣公孙敖深入匈奴迎李陵敖还因曰捕得生口言李陵教单于为兵以备汉军故臣无所得上于是族陵家既而闻之乃季绪非陵也单于以女妻陵立为右校王与卫律皆贵用事】集览【逺其累重逺如字累谓妻子重谓辎重余吾水韦昭曰余又音徐山海经北鲜之山鲜水出焉北流注余吾徐广曰余一作斜音邪按余吾在朔方郡北右校王右校胡之别种也立为王而主其人】书法【上书李广利击匈奴不利则陵家死不以其罪可知也然则其书诛何陵前降虏纲目书战败降纪实也或者亮其不得已则奔军降将无所示惩矣故因其族之而书诛所以示降虏之罚为世戒也】
　　发明【陵家以无罪见族犹书曰诛何哉盖陵有降虏之罪又用事于虏诛其家所以诛陵也其防严矣哉】
　　夏四月立子髆为昌邑王质实【昌邑国名注见秦二世三年】○令死罪入赎
　　【钱五十万减死一等】
　　书发【前书诏民得赎罪讥矣于是而书死罪入赎甚讥之也赎至死罪则富者杀人皆不死矣故通鉴不书纲目特书之】
　　【乙酉】太始元年春正月徙豪杰于茂陵质实【茂陵注见建元二年】○夏赦○匈奴且鞮侯单于死子狐鹿姑单于立
　　【且鞮单于有二子长为左贤王次为左大将单于死左贤王未至贵人立左大将左贤王不敢进左大将使人召而让位焉左贤王辞以病左大将曰即不幸死传之于我左贤王遂立为狐鹿姑单于以左大将为左贤王】
　　【丙戌】二年秋旱○穿白渠
　　【赵中大夫白公奏穿渠引泾水首起谷口尾入栎阳注渭中袤二百里溉田四千五百余顷因名曰白渠民得其饶】集览【白公史失其名赵之中大夫也公相呼尊老之称谷口汉书音义曰在长安北故县处多险阻括地志云谷口故城在雍州醴泉东北四十里河渠书韩使郑国说秦凿泾水自中山西邸瓠口索隐曰瓠口即谷口郊祀志所谓寒门谷口是也与池阳相近故曰田于何所池阳谷口也谷口汉为县冯翊今呼为治谷去甘泉八十里盛夏凛然故曰寒门】质实【一统志云白渠在西安府泾阳县西北汉白公引泾水溉田有大白中白南白三渠下流入高陵县界当时民得其利歌曰田于何所池阳谷口郑国在前白谷在后举揷成云决渠为雨泾水一石其泥数斗且溉且粪长我禾黍衣食京师亿万之口泾水注见秦王政元年谷口汉之县名属左冯翊东汉省入池阳县故址在西安府醴泉县东北四十里沟洫志田于何所池阳谷口即此】
　　书法【穿渠必书重沟洫也终纲目书渠十详秦初乙卯年】
　　【丁亥】三年春正月帝东廵琅邪浮海而还○皇子弗陵生考证【当去皇字】
　　【弗陵母曰河间赵倢伃居钩弋宫任身十四月而生上曰闻昔尧十四月而生乃命门曰尧母门司马公曰为人君者动静举措不可不愼发于中必形于外天下无不知之当是时也皇后太子皆无恙而命钩弋之门曰尧母非名也是以奸臣逆探上意知其竒爱少子欲以为嗣遂有危皇后太子之心卒成巫蛊之祸悲夫】集览【倢伃妇官字或从女韦昭曰倢承伃助也顔师古曰倢言接幸于上伃美称也汉旧仪皇后为倢伃下舆礼比丞相钩弋宫赵倢伃手可反屈如钩故以名宫列仙传云发手得一玉钩故号焉三辅黄图云宫在城外汉武故事曰在直门南任身任平声孕也邹阳传应劭注纣刳任者观其胎产诗大明篇曰太任有身注身重也笺云重谓怀孕也巫蛊女能事无形以舞降神曰巫执左道以乱政惑人曰蛊顔师古曰指体即药毒害人是若行符厌俗之术】
　　书法【子生不书此何以书危太子也终纲目书子生五详元朔元年皆有故者矣】
</div>
    <div class="pagination">
<a href="御批资治通鉴纲目_page25.html">上一页</a><span>...</span><a href="御批资治通鉴纲目_page21.html">21</a><a href="御批资治通鉴纲目_page22.html">22</a><a href="御批资治通鉴纲目_page23.html">23</a><a href="御批资治通鉴纲目_page24.html">24</a><a href="御批资治通鉴纲目_page25.html">25</a><span class="current-page">26</span><a href="御批资治通鉴纲目_page27.html">27</a><a href="御批资治通鉴纲目_page28.html">28</a><a href="御批资治通鉴纲目_page29.html">29</a><a href="御批资治通鉴纲目_page30.html">30</a><a href="御批资治通鉴纲目_page31.html">31</a><span>...</span><a href="御批资治通鉴纲目_page27.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
