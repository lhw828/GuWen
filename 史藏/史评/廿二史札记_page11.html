<!DOCTYPE html>
<html>
<head>
    <meta charset="UTF-8">
    <title>廿二史札记 - 第 11 页/共 26 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>廿二史札记 - 第 11 页/共 26 页</h1>
    <div class="content">    《欧史》亦有失检处。唐昭宗之被弑也，《李彦威传》则云，梁祖遣敬翔至洛，与彦威等谋弑之。《李振传》又云，梁祖遣振至洛，与彦威等谋弑之。此必有一误。《梁本纪》书朱友谦叛，杀同州节度使程全晖。而《全晖传》则云，全晖奔京师。是纪传两不符合。《薛史》则纪传皆称奔京师，当不误也。《罗绍威传》，魏博自田承嗣始有牙军，岁久益骄，至绍威时已二百年。案承嗣至绍威实止百五十年，《欧史》所云亦行文之误。《郑遨传》，遨与李振善，方振贵显，遨不一顾，振得罪南窜，遨徒步千里往视之。案振仕梁为枢密使，并无远谪之事，及唐灭梁，振即被诛，又未尝贬窜也，而遨传何以云耶？唐庄宗被弑后，其弟存霸奔太原。据《符彦超传》则云彦超欲留之，军士大噪，遂杀之。《张宪传》又云，宪欲纳之，彦超不从，存霸乃见杀。亦不画一。且《欧史》例以历仕数朝者入杂传，专仕一朝者入某朝传。氏叔琮、李彦威、李振、韦震皆只仕梁一朝，何以不入梁传而入杂传？元行钦先事刘守光，继降唐，何以反不入杂传，而列于《唐臣传》？此不免自乱其例也。至如宋太祖奋迹，全在周朝，建立战功，勋望由此大著。《薛史》于《周纪》一一叙之，如高平之战，则书今上先犯其锋；清流关之战，书今上破淮贼万五千人，擒皇甫晖、姚凤；六合之战，书今上大破江南军于六合；楚州之役，书今上在城北，亲冒矢石，登城拔之；迎銮江口之捷，书今上率战棹直抵南岸，焚栅而还。此皆宋太祖历试之迹也，欧史一概不书，但云周师击败之而已，岂以宋祖仕周为讳耶？然宋祖由周臣为军士拥立，固不能讳，亦不必讳也。居正在太祖时修史，必进御览，并不隐讳。《欧史》修于仁宗时，乃转讳之耶，盖第欲取其行文之简净耳。
    ○一产三男入史
    一产三男、四男入史，自《旧唐书》始。《高宗纪》，嘉州辛道让妻一产四男，高苑县吴文威妻魏氏一产四男。《哀帝纪》，颖州汝阴县彭文妻一产三男。欧阳《五代史》仿之，亦载于本纪，如同光二年，军将赵晖妻一产三男是也。或以为瑞而记之，不知此乃记异耳。徐无党注云，此因变异而书，重人事故谨之。后世以此为善祥，故于乱世书之，以见其不然也。今案唐高宗后，即有武氏之祸，哀帝正当失国时，尚有此事。又《宋史》哲宗绍圣四年，宣州民妻一产四男；元符二年，河中猗氏县民妻一产四男。徽宗重和元年，黄岩民妻一产四男，未几即有金人之祸。可知一产三男、四男皆是变异，非吉祥也。
    ○五代诸帝多由军士拥立
    宋太祖由陈桥兵变，遂登帝位。查初白诗云：“千秋疑案陈桥驿，一著黄袍便罢兵。”盖以为世所稀有之异事也。不知五代诸帝多由军士拥立，相沿为故事，至宋祖已第四帝矣。宋祖之前有周太祖郭威，郭威之前有唐废帝潞王从珂，从珂之前有唐明宗李嗣源，如一辙也。赵在礼为军士皇甫晖等所逼，据邺城叛，庄宗遣嗣源讨之。方下令攻城，军吏张破败忽纵火噪呼，嗣源叱之，对曰：“城中之人何罪，但思归不得耳。今宜与城中合势，请天子帝河南，令公帝河北。”嗣源涕泣谕之。乱兵呼曰：“令公不欲，则他人有之。我辈狼虎，岂识尊卑！”安重诲、霍彦威等劝嗣源许之，乃拥嗣源入城，与在礼合。率兵而南，遂得为帝。（见《霍彦威》等传。）此唐明宗之由军士拥立也。潞王从珂为凤翔节度使，因朝命移镇，心怀疑惧，遂据城拒命。愍帝命王思同等讨之，张虔钊会诸镇兵皆集，杨思权攻城西，尹晖攻城东。从珂登城呼外兵曰：“吾从先帝二十年，大小数百战，士卒固尝从我矣。今先帝新弃天下，我实何罪而见伐乎？”因恸哭，外兵闻者皆哀之。思权呼其众曰：“潞王真吾主也。”即拥军士入城。晖闻之，亦解甲降。从珂由是率众而东，遂得为帝。（见《王思同》、《杨思权》等传。）此废帝之由军士拥立也。郭威以汉隐帝欲诛己，遂起兵犯阙，隐帝遇弑，威请太后临朝，又迎立湘阴公。会契丹兵入滑州，威率兵北伐，至澶州，军校何福进等与军士大呼，越屋而入，请威为天子，或有裂黄旗以加其身者，山呼震地，拥威南还，遂得为帝。（见汉、周各本纪。）此周祖之由军士拥立也。尚有拥立而未成者，石敬瑭为河东节度使时，因出猎，军中忽有拥之呼万岁者，敬瑭惶惑不知所为，段希尧劝其斩倡乱者李晖等三十余人，乃止。（《希尧传》）敬瑭为帝后，命杨光远讨范延光，至滑州，军士推光远为主，光远曰：“天子岂汝等贩弄之物。”乃止。（《光远传》）符彦饶率兵戍瓦桥关，裨将张谏等迎彦饶为帅，彦饶伪许之，约明日以军礼见于南衙，遂伏甲尽杀乱者。（《彦饶传》）郭威自澶州入京，有步军校因醉扬言，昨澶州马军扶策，今我步军亦欲扶策。威闻急擒其人斩之，令步军皆纳甲仗，始不为乱。（《周本纪》）此皆拥立未成，故其事未甚著，然亦可见是时军士策立天子，竟习以为常。推原其始，盖由唐中叶以后，河朔诸镇各自分据。每一节度使卒，朝廷必遣中使往察军情，所欲立者即授以旄节。（见新、旧《唐书 藩镇传》。）至五代，其风益甚，由是军士擅废立之权，往往害一帅，立一帅，有同儿戏。今就唐末及五代计之，黄巢之乱，武宁节度使支详遣时溥率兵赴难，兵大呼反逐支详，推溥为留后。（《溥传》）青州王敬武卒，三军推其子师范为留后。（《师范传》）义武王处存卒，军中推其子郜为留后。李克用之起也，康君立等推为大同军防御使。朱本郓州指挥使，军中推为本州留后。天雄军乱，囚其节度使乐彦贞，并杀其子从训，聚而呼曰：“孰愿为节度使者？”罗弘信出应之，牙军遂推为留后。（《弘信传》）夏州李思谏卒，军中立其子彝昌为留后。赵在礼之被逼而反也，军士皇甫晖因戍兵思归，劫军将杨仁为帅，仁不从，晖杀之。又推一小校，小校不从，亦杀之。乃携二首诣在礼曰：“不从者视此！”在礼不得已从之，遂为其帅。如此类者，不一而足。计诸镇由朝命除拜者十之五六，由军中推戴者十之三四。藩镇既由兵士拥立，其势遂及于帝王，亦风会所必至也。乃其所以好为拥立者亦自有故，拥立藩镇，则主帅德之畏之，旬犒月宴，若奉骄子，虽有犯法，亦不敢问，如魏博牙兵是也。（说见后。）拥立天子，则将校皆得超迁，军士又得赏赐剽掠。如明宗之立，赵在礼即授沧州节度使，皇甫晖亦擢陈州刺史。杨思权叛降废帝于凤翔时，先谓废帝曰：“望殿下定京师后，与臣一镇，勿置在防御、团练之列。”乃怀中出一纸，废帝即书可宁节度使，后果与尹晖皆授节镇。同时立功之相里金、王建立亦擢节度使。周祖即位，亦以佐命之王峻为枢密使，郭崇为节度使。此将校之所以利于拥立也。至军士之得重赏，恣劫夺，更无纪极。明宗之入洛地，京师大乱，焚剽不息，明宗亟命止焚掠，百官皆敝衣来见。（《本纪》）废帝之反，愍帝遣兵讨之，幸左藏库，赏军人各绢二十匹、钱五千。军士负物扬言于路曰：“到凤翔更请一分。”（《康义诚传》）王师既降，废帝许以事成重赏，军士皆过望。及入立，有司献库籍甚少，废帝大怒。自诸镇至刺史，皆进钱帛助赏，犹不足，乃率民财佐用，囚系满狱，又借民屋课五月。（《卢质》、《李专美》等传》诸军犹不满欲，相与谣曰：“去却生菩萨，扶起一条铁。”（《本纪》）先是帝在凤翔，许入洛后，人各赏百缗，至是以禁军在凤翔降者杨思权等，各赏马二、驼一、钱七十缗，军士二十缗，在京者十缗。（《通鉴》）周太祖初至滑州时，王峻谕军士曰：“我得公处分，俟入京，许尔等旬日剽掠。”众皆踊跃。（《本纪》）及至汴，自迎春门入，诸军大掠，烟火四发。明日，王峻、郭崇曰：“若不禁止，比夜化为空城矣。”由是命诸将斩其尤甚者，晡时乃时。（《本纪》）而前滑州节度使白再荣已为乱军所害，侍郎张允坠屋死。（《隐帝纪》）安叔千家赀已掠尽，军士犹意其有所藏，掠不已，伤重，归于洛阳。（《叔千传》时有赵童子者，善射，愤军士剽掠，乃大呼曰：“太尉志除君侧之恶，鼠辈敢尔，乃贼也。”持弓矢据巷口，来犯者辄杀，由是保全者数十家。后周祖闻民间有赵氏当有天下之谣，疑此童子，遂使人诬告杀之。（《五代史补》）又赵凤见居民无不剽之室，亦独守里门，军不敢犯。（《凤传》）是周祖犯阙时，居民得免劫夺者，惟此二赵之里。其他自公卿以下，无不被害也。此军士之利于拥立也。王政不纲，权反在下。下凌上替。祸乱相寻。藩镇既蔑视朝廷，军士亦胁制主帅，古来僭乱之极，未有如五代者，开辟以来一大劫运也。
    ●卷二十二
    ○五代枢密使之权最重
    唐中叶以后，始有枢密院，乃宦官在内廷出纳诏旨之地。昭宗末年，朱温大诛唐宦官，始以心腹蒋元晖为唐枢密使，此枢密移于朝士之始。温篡位，改为崇政院，敬翔、李振为使，凡承上之言，皆宣之宰相，宰相有非见时而事当上决者，则因崇政使以闻，得旨则复宣而出之。然是时止参谋议于中，尚未专行事于外。至后唐复枢密使之名，郭崇韬、安重诲等为使，枢密之任重于宰相，宰相自此失职。（见《欧史 郭崇韬传赞》。）今案唐庄宗时，崇韬为使。明宗时，安重诲为使。晋高祖时，桑维翰为使。汉隐帝时，郭威为使。当崇韬为使时，宰相豆卢革以下皆倾附之，以崇韬父讳弘，遂奏改弘文馆为崇文馆。重诲为使时，过御史台门，殿直马延误冲其前导，重诲即台门斩延而后奏。是时四方奏事皆先白重诲，然后闻。重诲与任圜不协，则因朱守殷反，即诬圜通谋而先杀之。忌潞王从珂，则嗾其部将杨彦温逐出之。明宗遣药彦俦致讨，命生致彦温，欲亲讯其由。而彦稠希重诲旨，即杀彦温以灭口。宰相冯道等亦希重诲意，数言从珂失守宜坐罪，明宗不听而止。郭威为使时，率兵平三叛归，西京留守、同中书门下平章事王守恩官已使相，肩舆出迎，威怒之，即以头子命白文珂代之，守恩方在客次待见，而吏已驰报新留守视事于府矣，守恩遂罢。可见当时枢密之权等于人主，不待诏敕而可以易置大臣。其后出镇魏州，史弘肇又令带枢密使以往，苏逢吉力争之不得。于是权势益重，遂至称兵犯阙，莫不响应也。
    ○五代姑息藩镇
    唐自失河北后，河朔三镇，朝命不行，已同化外羁縻。至末季，天子益弱，诸侯益强，朝廷尤以姑息为事，卒至尾大不掉，区宇分裂，鼎祚遽移。梁祖以枭桀之资，驱策群下，动以诛戮从事，如氏叔琮、朱友恭、王重师、朱珍、邓季筠、胡规、黄文静、李谠、李重胤、范居实等，皆披坚执锐，为开国功臣，一有疑忌，辄斩艾随之，固未尝稍事含忍也。及末帝即位，渐不能制其下。杨师厚在魏博，朝廷常有隐忧而不敢过问，师厚死，乃私贺于宫中。华温琪为定昌节度使，夺人妻，为其夫所告。帝下诏曰：“若便行峻典，谓予不念功勋。若全废旧章，谓予不念黎庶。为人君者，不亦难乎！”乃召温琪入为金吾大将军。此可以见其曲事调停，略无威断矣。庄宗登极，历年吸睹。明宗尝因诸侯邸吏骄恣，杖遣示惩，可谓能整饬纪纲者。（自唐末诸藩之邸吏在京者，每御吏上事，皆至客次通名，劳以茶酒而不相见。至是卢文纪为中丞，邸吏入见，文纪据床端笏，台吏通名赞拜而出，皆愧怒。明宗闻之，问赵凤邸吏何官，曰知县、发递、知后之流也，明宗曰：然则吏卒耳，安得慢吾法官，皆杖而遣之。见《文纪传》。）然姑息之弊，实起于是时。高季兴擅窃夔州，帝遣西方邺讨之，以霖潦班师。李彝超据夏州不受代，帝遣安从进讨之，以刍粮不继班师。安重诲虑孟知祥据蜀，遣李严往监军，知祥即斩严以叛。（《严传》）董璋与知祥分据两川，攻陷遂、阆二州，帝遣石敬瑭讨之，又以馈饷不给引还。帝遣人往谕璋改过，璋不听。（《璋传》）知祥抗命既久，范延光奏曰：“陛下若不屈意招抚，彼亦无由自新。”帝曰：“知祥吾故人也，抚之何屈意之有。”乃以诏赐知祥，知祥始上表谢。（《明宗纪》及《知祥传》）是明宗之于强藩已多所包容，不能制驭矣。至石晋尤甚，几有冠履倒置之势。杨光远奉命讨范延光，兵柄在手，以为晋祖畏己，辄干预朝政，或抗有所奏，晋祖亦曲意从之。（《光远传》）张彦泽为节度使，所为不法，从事张式谏，不听，出奔。彦泽使人面奏，谓彦泽不得张式，恐致不测，晋祖亦不得已与之。（《彦泽传》）朝廷之尊，反为臣下所胁制，然此犹事之小者也。安重荣在镇州，以晋祖厚事契丹，数加非笑，谓诎中国以事外蕃，上表欲兴兵攻契丹，并执契丹使者，驰书各镇，谓契丹贪傲无餍，将与之决战，帝谕止之，不从。重荣谓帝无如之何，遂与襄州安从进谋反。（《重荣传》）从进在襄州，南方贡输道襄者辄留之，帝欲徙之青州，使人告以虚青州以待，从进曰：“移青州在汉江南，即赴任。”帝亦优容之。（《从进传》）威令不行，武夫悍将桀傲至此，固由于兵力不足以相制。然周世宗登极后，诸镇咸惕息受驱策，则又不系乎兵力之强弱，而制驭天下自有道矣。
    ○五代藩郡皆用武人
    五代诸镇节度使，未有不用勋臣武将者，遍检薛、欧二史，文臣为节度使者，惟冯道暂镇同州，桑维翰暂镇相州及泰宁而已。兜鍪积功，恃勋骄恣，酷刑暴敛，荼毒生民，固已比比皆是。乃至不隶藩镇之州郡，自朝廷除刺史者，亦多以武人为之。《欧史 郭延鲁传》谓，刺史皆以军功拜，论者谓天下多事，民力困敝之时，不宜以刺史任武夫，恃功纵下，为害不细。《薛史 安重荣传》亦云，自梁、唐以来，郡牧多以勋授，不明治道，例为左右群小所惑，卖官鬻狱，割剥民。诚有慨乎其言之也！故虽以唐明宗之留心吏治，惩贪奖廉，吏有犯赃，辄置之死，曰：“贪吏者，民之蠹也。”邓州陶、亳州李邺，皆以赃污论死。又尝下诏褒廉吏石敬瑭、安从阮、张万进、孙岳等，以风厉天下。然出身军伍，本不知抚循，风气已成，沦胥莫挽。《相里金传》云，是时诸州刺史皆用武人，多以部曲主场务，渔蠹公私，以利自入。金为沂州刺史，独禁部曲，不与民事，厚加给养，使主家务而已。此亦非有循绩可纪，而当时已以金为治行之最，则民之罹于涂炭可知也。自宋太祖易以文臣牧民，而后天下渐得息，历代因之，皆享国久长，民不思乱。岂非设官立法之善，有以出水火而登之衽席哉。
    ○五代藩帅劫财之习
    五代之乱，朝廷威令不行，藩帅劫财之风，甚于盗贼，强夺枉杀，无复人理。李匡俦为晋军所败，遁沧州，随行辎重妓妾奴仆甚众，沧帅卢彦威杀之于景州，尽取其赀。（《晋纪》）张筠代康怀英为永平节度使，怀英死，筠即掠其家赀。有侯莫陈威者，尝与温韬发唐诸陵，多得珍宝，筠又杀威而取之。筠弟守京兆，值魏王继岌灭蜀归，而明宗兵起，即断咸阳桥，继岌不得还，自缢死，遂悉取其行橐。先是王衍自蜀入京，庄宗遣宦者向延嗣杀之于途，延嗣尽得衍赀。至是明宗即位，诛宦者，延嗣亡命，又尽得其赀。由是筠、兄弟皆拥赀钜万。（《筠传》）马全节败南唐将李承裕，擒以献阙下，承裕曰：“吾掠城中，所得百万，将军取之矣。吾见天子，必诉而后就刑。”全节惧，遂杀之。（《全节传》）高允权为延州令，其妻刘景岩孙女也，景岩家于延，良田甲第甚富，允权心利之，乃诬景岩反而杀之。（《允权传》）李金全讨安州，至则乱首王晖已伏诛，金全闻其党武彦和等为乱时劫赀无算，乃又杀而夺之。（《金全传》）张彦泽降契丹，奉德光命先入京，乃纵军大掠，又缢死桑维翰，悉取其赀。（《彦泽传》）成德节度使董温其为契丹所虏，其牙将礻必琼杀其家而取其赀。琼为齐州防御使，道出于魏，范延光伏兵杀之，以戍卒忄吴杀闻。后延光叛而又降，挈其帑归河阳，杨光远使子承勋推之坠水死，尽取其赀。（《延光传》）杨光远后亦叛而复降，其故吏悉取其宝货名姬善马，献李守贞。（《光远传》）《欧史》谓琼杀温其，取其赀，延光杀琼而取之，延光又以赀为光远所杀，而光远亦不能免也。可见天道报施，虽乱世亦不爽。且多财为害，乱世尤易召祸。白再荣在镇州，劫夺从契丹之官吏，镇人谓之“白麻答”。及归京师，遇周祖兵入，军士至其家，悉取其财。已而前启曰：“我辈尝事公，一旦无礼至此，何面目见公乎。”乃斩之而去。（《再荣传》）则以人事言之，非分取财，更杀身之道也。
    ○五代幕僚之祸
    五代之初，各方镇犹重掌书记之官。盖群雄割据，各务争胜，虽书檄往来，亦耻居人下，觇国者并于此观其国之能得士与否，一时遂各延致名士，以光幕府。如李袭吉为李克用书记，克用讨王行瑜而不得入觐，袭吉为作表云：“穴禽有羽，听舜乐以犹来。天路无梯，望尧云而不到。”昭宗大叹赏之。又为克用修好于朱温，中有句云：“毒手尊拳，交相于暮夜。金戈铁马，蹂践于明时。”温谓敬翔曰：“李公斗绝一隅，乃得此名士，若吾之智算，得袭吉之笔才，虎傅翼矣。”由是袭吉之名大著，是时梁有敬翔，燕有马郁，华州有李巨川，荆南有郑准，凤翔有王超，钱塘有罗隐，魏博有李山甫，皆有文称。（《袭吉传》）其后冯道由书记入相，桑维翰由书记为枢密使，固华要之极选也。然藩镇皆武夫，恃权任气，又往往凌蔑文人，或至非理戕害。郑准为荆南成书记，以语不合解职去，怒，潜使人杀之于途。（《五代史补》）是时诸侯方重书记，已肆虐如此，此外副使判官之类，更何论矣。今见于薛欧二史者，西方邺为节度使，所为非法，判官谭善达数谏之，邺怒，诬以事，下狱死。（《邺传》）襄州节度使刘训以私忿族副使胡装，诬以欲谋乱也，人士冤之。（《训传》）房知温为节度使，多纵其左右排辱宾僚。（《知温传》）高行为节度使，性贪鄙，副使范延策谏之，乃诬奏延策谋叛，并其子杀之。（《行传》）高行周镇邺城，其副使张鹏，一言不合，为行周所奏，诏即处斩。（《行周传》）王继宏镇相州，杀判官张易，以讹言闻。是时藩郡凡奏刑杀，皆顺其命，故当时从事，鲜宾客之礼，重足一迹事之，犹不能免祸。（《汉隐帝纪》）而尤惨者，张彦泽镇彰义，为政苛暴，掌书记张式谏之，彦泽怒，引弓射之，式走而免，遂出奔。彦泽使二十骑追之，曰：“不来，即取其头来。”式至州，节度使李周为奏留之，诏流式商州。彦泽奏以必得式为期，晋祖不得已与之。彦泽乃剖心决口，断手足而斩之。（《彦泽传》）此幕僚之祸最酷者也。惟史匡翰镇义成，好读书，接下以礼。幕客有关彻者，使酒怒目谓匡翰曰：“近闻张彦泽脔张式，未闻史匡翰斩关彻，恐天下谈者，未有比类。”匡翰不怒，引满自罚而慰之，时称其宽厚。由是观之，士之生于是时者，絷手绊足，动触罗网，不知何以全生也。
    ○五代盐曲之禁
    五代横征无，洪容斋《随笔》记朱温以夷门一镇，力征而得天下，士虽苦战，民则乐输，末帝与唐庄宗对垒于河上，民虽困于辇运，亦未至流亡，由赋敛轻而田园可恋故也。及唐庄宗任吏人孔谦为三司使，峻法以剥下，厚敛以奉上，于是赋敛日重，而历代因之。今键遁盐、曲二事，可见其大概也。凡盐铛户应纳盐利，每斗折纳白米一斗五升，晋初始令折钱收纳，灶户所纳如此，盐价之贵可知也。海盐界分每年收钱一千七万贯，以区区数十州之地，而收价如此，其价更可知也。每城坊官自卖盐，乡村则案户配食，依田税输钱。其私贩之禁，十斤以上即处死，刮碱煎盐者，不论斤两皆死。凡告者，十斤以上赏钱二十千，五十斤以上三十千，百斤以上五十千，其法令之严可知也。晋高祖知盐贵之病民，乃诏计户征税，每户自一千至二百文，分五等，听商人贩盐，民自买食，一时颇以为便。出帝时，又令诸州郡税盐，过税斤七钱，住税斤十钱，盖已案户征盐钱，不便改法，乃又加征商税，使利归于官也。汉乾中，青盐一石，抽税一千文盐一斗，是又加重于出帝时矣。周广顺中，始诏青盐一石，抽八百文、盐一斗；白盐一石，抽五百文、盐五升，然盐价既因抽税增贵，而案户所征之盐税又不放免。是一盐而二税，民益苦之。此盐法之大概也。其酒曲之禁，孔循曾以曲法杀一家于洛阳。（私曲五斤以上皆死。）明宗乃诏乡村人户，于秋田苗上每亩纳钱五文，听民自造曲酿酒，其城坊亦听自造而榷其税。长兴中，又减五文为三文，寻仍诏官自造曲，减旧价之半卖民酿酒。汉乾中，私曲之禁，不论斤两皆死。周广顺中，仍改为五斤以上。然五斤私曲即处极刑，亦可见法令之酷矣。此曲法之大概也。（以上俱见《薛史》及《五代会要》。）即此二事，峻法专利，民已不堪命，况赋役繁重，横征百出，加以藩镇之私敛，如赵在礼之拔钉钱，每户一千；刘铢之加派秋苗，每亩率钱三千，夏苗亩二千。民之生于是时者，可胜慨哉！
    ○五代滥刑
    五代乱世，本无刑章，视人命如草芥，动以族诛为事。梁祖以旧怨，使人族王师范于洛，师范设席与宗族饮，谓使者曰：“死者人所不免，然恐少长失序，下愧先人。”酒半，命少长以次就戮。（《师范传》）唐庄宗既灭梁，诏梁臣赵岩等并族于市，除妻儿骨肉外，其疏属仆隶并释。（《庄宗纪》）又命夏鲁奇族诛朱友谦于河中，友谦妻张氏率其家属二百余口，见鲁奇曰：“请别骨肉，无致他人横死。”（《友谦传》）汴州控鹤指挥使张谏谋叛，既伏诛，又集其党三千人并族之，并诛滑州长剑等军士数百人，夷其族。（《明宗纪》）汉三司使王章被杀，有女适张贻肃，病已逾年，扶病就戮。（《章传》）是族诛之法，凡罪人之父兄妻妾子孙并女之出嫁者无一得免。非法之刑，于兹极矣，而尤莫如汉代之滥。史弘肇为将，麾下稍忤意，即挝杀之。故汉祖起义之初，弘肇统兵先行，所过秋毫无犯，两京帖然，未尝非其严刑之效。隐帝时，李守贞等反，京师多流言，弘肇督兵巡察，罪无大小皆死。有白昼仰观天者，亦腰斩于市。凡民抵罪，弘肇但以三指示吏，吏即腰斩，又为断舌决口筋折足之刑。于是无赖之辈望风逃匿，路有遗物，人不敢取，亦未尝非靖乱之法。然不问罪之轻重，理之是非，但云有犯，即处极刑，枉滥之家莫敢上诉，军吏因之为奸，嫁祸胁人，不可胜数。故相李崧之弟屿，有仆葛延遇，干没屿赀，屿责之，延遇遂告崧、屿通李守贞谋反，坐是族诛。何福进有玉枕，遣奴卖之江南，奴隐其价，福进笞之，奴即诬告福进通吴，弘肇辄治福进弃市，帐下分取其妻子而籍其家财。于是前资故将之家，姑息僮奴，无复主仆之分。（《弘肇传》）此京师之滥刑也。苏逢吉为相，以天下多盗，自草诏，凡盗所居，本家及邻保皆族诛。或谓盗无族诛法，况邻保乎，乃但去“族”字。由是郓州捕贼使者张令柔杀平阴县十七村人皆尽。卫州刺史叶仁鲁帅兵捕盗，有村民十数方逐盗入山，仁鲁并疑其为盗，断其脚筋，宛转号呼而死。（《逢吉传》）刘铢立法深峻，左右有忤意，即令人倒曳而出数百步，体无完肤。每杖人双杖对下，谓之“合欢杖”。或杖人如其岁数，谓之“随年杖”。（《铢传》）此又藩郡之滥刑也。毒痛四海，殃及万方，刘氏父子二帝，享国不及四年，杨、史、苏、刘诸人亦皆被横祸，无一善终者。此固天道之报施昭然，而民之生于是时，不知如何措手足也。
    ○五代诸侯贡奉多用鞍马器械
    用兵之世，武备是亟，故五代藩镇贡献，多以鞍马器械为先。《梁纪》，开平二年，大明节，内外臣僚各以奇货良马上寿。清明宴，以鞍辔马及金银器为献者殆千万。午日，献者巨万，马三千蹄。已又诏诸道进献，不得以金宝装饰戈甲剑戟，至于鞍勒亦不用涂金及雕刻龙凤。可见是时贡献专以戎备为重也。《欧史》云，自唐庄宗以来，方镇进献之事稍作。至于晋，而添都助国之物，动以千计，其来朝奉使买宴赎罪，无不出于贡献云。今按庄宗甫灭梁，河南尹张全义即进暖殿物，后遂宠冠群臣，命刘皇后拜之为父。自是贡献赀财之风大起，明宗南郊，诏两川进助郊礼物五十万，则并有明下诏征者矣。（《明宗纪》）开成中，任圜奏，故事贡献虽以进马为名，却将绫绢金银折充马价，今乞从之。（《五代会要》）则并明令折价矣。晋天福三年，诸镇皆进物以助国。及高祖崩，节度使景延广、李守贞、郭谨等皆进钱粟，助作山陵。（《晋纪》）盖后唐以后，又无不用财物也，然进戎备之例亦未停止。周太祖诏诸州，不得以器械进贡，先是诸道州府各有作院，课造军器，逐季搬送入京，既留上供钱帛应用，又于部内广配土产物，民甚苦之，除上供军器外，节度使、刺史又多私造，以进贡为名，悉取之于民，至是始罢之。（《周本纪》）贡献专以戎器马匹，似亦适于时用，而非无名，乃其害已如此，何况唐、晋之竭民财以充进奉也。
    案是时又有以进献而免祸得官者。袁象先在梁时镇宋州，积赀千万。入唐，辇其赀赂将相，奉宫闱，遂有宠。其卒也，长子正辞，当唐废帝时，进其父钱五万缗，邻衢州刺史。晋祖时，又献五万缗，求为真刺史，乃拜雄州。雄州在炅武西，正辞不欲行，复献数万缗，乃得免。出帝时，又献三万缗，帝欲与内郡，未授而卒。（《象先传》）李嗣昭镇昭义，妻杨氏善积财，嗣昭夹城之围，多赖以济。嗣昭殁，子继韬谋反，遇赦入朝，杨氏以银数十万随之行，厚赂皇后及伶人、宦官，遂得解，庄宗转宠继韬。又一子继忠，家于晋阳，赀尚钜万，晋祖起兵时，贷以充用。既入立，甚德之，以继忠为沂、棣、单三州刺史。杨氏平生积财，嗣昭父子三人皆赖之。（《嗣昭传》）房知温历诸镇节度，积赀钜万，其卒也，子彦儒献其父钱三万缗、绢布三万匹、金百两、银千两，遂拜沂州刺史。（《知温传》）《欧史》所谓功臣大将死，子孙率以家财求刺史，物多者得大州善地，盖是时风气如此。
    ○魏博牙兵凡两次诛戮
    魏博六州号天雄军，自田承嗣盗据后，召募牙兵，皆丰给厚赐，年代既久，父子相袭，姻党胶固，变易主帅如儿戏。自田氏后百五十年，主帅废置出于其手，如史宪诚、何全、韩君雄、乐彦祯皆其所立，小不如意，则举族被诛。唐天德元年，乐彦祯为牙兵所囚，彦祯子从训乞兵于梁以攻之，彦祯遂被杀，从训亦战死，牙兵因立罗弘信。弘信虽为主帅，而兵愈骄横。迨其子绍威嗣袭，心益惧，欲尽诛之，而畏其强不敢发，乃遣亲吏臧延范密告梁祖。会梁女之适罗氏者死，梁祖乃遣马嗣勋以千人入魏，声言助葬，实兵仗于橐中，肩橐而入，夜半与绍威亲军攻牙兵，尽杀之，死者七千余人，婴孺亦不留，此魏兵第一次诛戮也。其后梁祖令杨师厚屯魏州，梁祖崩，师厚逐节度使罗周翰（绍威子袭位者。）而据其地，梁主友即命为天雄军节度使。师厚复置银枪效节军，皆选骁锐，恣豢养，复故时牙兵之态，又将为梁患。会师厚死，赵岩与邵赞为末帝划策，分相、魏为两镇，以相、澶、卫为昭德军，张筠为节度使；魏、博、贝仍为天雄军，贺德伦为节席使。分魏兵之半入昭德，德伦促之就道，亲戚相诀别，效节军将张彦曰：“朝廷以我军府强盛，设法残破之。”乃与众执德伦，置之楼上。末帝遣使宣谕，彦不听，使者再往，彦裂诏书于地曰：“梁主听人穿鼻。”遂逼德伦降于唐，庄宗时方为晋王，梁由是失河北，德伦既降，阴遣人诉彦于庄宗，庄宗斩彦而后入，即以魏军自卫，号帐前银枪军。自是与梁战河上，数有功，胡柳之役，逐梁兵下土山，皆其力也。许灭梁而重赏，及梁亡，虽数赐予，犹怀怨望。庄宗令杨仁率之戍瓦桥关，同光四年代归，又有诏令驻贝州。军士以贝、魏相去一舍而不得归，咸怨。皇甫晖因倡乱，杀杨仁等，而逼赵在礼为帅，入魏州。庄宗遣李嗣源讨之，会军变，与魏军合，嗣源犯阙，庄宗遂至弑亡，皆此军肇祸也。明宗（即嗣源。）既即位，在礼惧祸求解去。明宗乃遣房知温率魏效节九指挥使戍卢台，不给兵甲，惟长竿系帜，以束队伍。明年，遣乌震往代知温，戍军夹水东西为两寨，震至，与知温会东寨，效节军为变，知温亟乘马出，乱军击杀震，执辔留知温。知温绐以马兵皆在西，今独步军，何能为也，即登舟渡入西寨，以骑兵尽杀乱者。明宗诏悉诛其家属于魏州，凡三千余家，驱至漳河上杀之，漳水为之变色。魏之骄兵至是而尽，此第二次诛戮也。（见《梁》、《唐》各本纪及《罗绍威》、《符道昭》、《马嗣勋》、《杨师厚》、《贺德伦》、《赵在礼》、《皇甫晖》、《乌震》、《房知温》等传。）
    ○唐庄宗为晋王时，与梁军拒于河上，垂十年。时李嗣源（明宗）为大将，庄宗与之谋取郓州，嗣源请独当之，乃以骑五千袭取郓。梁军破德胜南栅，庄宗悉军救之，嗣源为先锋，击破梁军。（《明宗纪》）是明宗在军中也。嗣源子从珂，（废帝）尝从战于河上，屡立战功，庄宗呼其小字曰：“阿三不独与我同年，其敢战亦类我。”德胜之战，从珂以十数骑杂梁军，奔入梁垒，斧其眺楼，嗣源以铁骑三千乘之，梁军大败。胡柳之战，又从庄宗夺土山，军势复振。（《废帝纪》）是废帝亦在军中也。是时嗣源婿石敬瑭，（晋高祖）常在嗣源帐下，号左射军。梁将刘急攻清平，庄宗驰救，为所围，敬瑭以十数骑横槊驰取之，庄宗拊其背而壮之。又从庄宗击败梁将戴思远于德胜渡。又从战胡卢套，肩护嗣源而退。从战杨村寨，解嗣源之危。从取郓，以五十骑突入东门。（《晋纪》）是晋祖亦在军中也。而刘知远（汉高祖）时方为敬瑭裨校，德胜对栅时，敬瑭为梁人所袭，马甲断，知远辍骑以授之，自跨断甲者殿而归。（《汉纪》）是汉祖亦在军中也。计是时唐庄宗、明宗、废帝、晋高祖、汉高祖皆在行间，一军共有五帝，此古来未有之奇也。
    ○五代诸帝皆无后
    梁祖朱温，子彬王友裕，早卒。郢王友，以弑逆被诛。养子博王友文，为友矫杀。均王友贞嗣位，是为末帝，唐兵入，自杀于建国楼。康王友孜，末帝时先以谋反诛。贺王友雍、福王友璋、建王友徽，《欧史》谓此三人不知所终，《薛史》亦不载其卒，而王禹《五代史阙文）谓唐庄宗入，尽诛朱氏，则友璋等皆被杀也。《通鉴》则谓唐师将至，末帝疑兄弟乘危谋乱，尽杀之。是梁祖后无子孙也。唐武皇李克用有子落落及廷鸾，洹水、晋州二战，皆为梁所擒杀。见于《梁本纪》，而《薛史 宗室传》、《欧史 家人传》俱不载。其见于二史者，长子庄宗存勖，为郭从谦所弑。睦王存义，以郭崇韬婿，先为庄宗所杀。永王存霸、申王存渥，国变后俱逃太原，为军士所杀。通王存确、雅王存纪，为霍彦威所杀。惟邕王存美、薛王存礼，《薛史》谓皆不知所终，《通鉴》则谓存美以病风偏枯，得免，居于晋阳，是武皇后仅存一废疾之子也。庄宗子魏王继岌，闻庄宗之变自缢死。继潼、继嵩、继蟾、继，《薛史》谓并不知所终，惟《清异录》谓唐福庆公主下降孟知祥，庄宗诸子削发为僧，闲道走蜀，知祥以公主之侄厚待之，则庄宗子有延于蜀者。明宗长子从审，庄宗改为继，为元行钦所杀。次秦王从荣，以率兵入宫，为安从益所杀。宋王从厚即位，是为愍帝，失国后以死。从璨，先以戏登御榻，为安重诲陷死。许王从益，废居于洛，契丹主北归，萧翰令知南朝军国事，汉祖入洛赐死。愍帝有子重哲，见《明宗纪》，而薛欧二史皆无传，盖亦不知所终。是明宗后无子孙也。废帝长子重吉，为愍帝所杀。次雍王重美，同废帝自焚死。是废帝后无子孙也。晋高祖子剡王重允，（本高祖弟，养为子。）虢王重英，皆高祖起兵时，为唐废帝所诛。楚王重信、寿王重义，皆为张从宾所杀。齐王重贵嗣位，（本高祖兄敬儒子。）是为出帝，后降契丹北迁。夔王重进、陈王重杲，早卒。少子重睿，从出帝北迁。重信有二子，及出帝子延宝、延熙，皆随北迁，不知所终。是晋帝后亦无子孙在中国也。汉祖长子魏王承训，先卒。次承嗣位，是为隐帝，为郭允明所弑。次陈王承勋，以废疾不得立，广顺初卒。是汉祖后无子孙也。周祖起兵于邺，汉以兵围其京邸，子青哥、意哥皆被诛。是周祖后无子孙也。世宗以养子嗣位，其子宜哥、喜哥、三哥，先在京邸，同为汉所诛。次恭帝，逊位于宋。次熙谨，宋乾德二年卒。次熙让、熙诲，不知所终。而恭帝逊位后，又十四年而殂。周子孙封崇义公，历宋三百余年，世袭不替，比于诸帝独幸矣。
    ○周祖四娶皆再醮妇
    周祖初为军校，会唐庄宗崩，明宗出其宫人各归家。有柴氏者，庄宗嫔也，住逆旅，有一丈夫过，氏问逆旅此何人，曰郭雀儿也。氏识其非常人，遂以所携赀半与父母，留其半嫁周祖，资其进身，（见《东都事略》，而薛欧二史皆不载其出自唐宫。）即世宗之姑也。后殁，周祖即位，追谥为圣穆皇后。有杨氏者，已嫁石光辅，光辅卒，周祖之柴夫人适弃世，遂聘之。氏初不肯，使其弟廷璋见周祖，廷璋归，为言周祖姿貌异常，不可拒，乃嫁之。后卒，追册为淑妃。周祖又娶张氏，张氏亦先嫁武从谏之子而寡，适周祖之杨夫人殁，乃纳为继室。周祖起兵于邺，张氏与儿女俱在京邸，为汉所诛，后追册为贵妃。周祖既为帝，有董氏者，旧与杨夫人为乡亲，杨常誉其贤，已嫁刘进超，适嫠居，周祖忆杨之言，又娶焉，是为德妃。统计前后四娶，皆再醮妇，亦不可解也。
    ○宠待功臣改赐乡里名号
    《新唐书》，朱滔将叛，刘怦谏之曰：“司徒兄弟，恩遇极矣，今昌平有太尉乡司徒里，不朽业也。”云云，是唐时宠待功臣，本有赐乡里名号之例，（案《刘子玄传》，好著述，封居巢子。兄弟六人，俱有才名，人号其乡曰高阳，里曰居巢。然则改乡里名号，本民间所荣奖之举，而朝廷因之。）及唐末而益滥。唐昭宗以朱温有功，封沛郡王，诏改其乡锦衣里为沛王里。梁开平中，钱Α奏改其所居临安县之广义乡为衣锦乡。（俱见《梁纪》。）此皆出于特恩也。唐长兴元年，诏群臣职位带平章事、侍中、中书令者，并与改乡里名号，则并著为成例矣。（《后唐纪》）晋天福三年，诏带使相节度使者，自杨光远以下七人，并改乡里名号。又诏宰臣赵莹、桑维翰、李崧，亦改乡里名号。荆南节度使高从诲，本贯汴州浚仪县王畿乡表节坊，诏改为拥旌乡浴凤里。（《晋纪》）冯道《长乐老传》自叙，因官贵，敕以其所生来苏乡改为元辅乡，朝汉里改为孝行里。后于河南置宅，又敕其所居三州乡改为上相乡，炅台里改为中台里。及官益进，又改上相乡为太尉乡，中台里为侍中里。此随官而屡改也。天福四年，中书奏以太原潜龙庄改为庆长宫，使相乡改为龙飞乡，都尉里改为神光里。使相、都尉名号盖皆未即位前所赐，至是又改焉。观冯道之随官改乡名，则帝王潜邸自亦宜改称矣。
    ○张全义冯道
    张全义媚事朱温，甚至妻妾子女为其所乱，不以为愧。及唐灭梁，又贿赂唐庄宗、刘后、伶人、宦官等，以保禄位。冯道历事四姓十君，视丧君亡国，未尝屑意，方自称长乐老，叙己所得阶勋官爵以为荣，二人皆可谓不知人间有羞耻事者矣。然当时万口同声，皆以二人为名臣，为元老。晋天福中，全义子继祚同张从宾等谋反，当族诛，李涛上言，全义有再造洛邑之功，乞免其族。（《通鉴》）诏继祚显从叛乱，难贷刑章，乃眷先臣，实有遗德，遽兹乏祀，深所轸怀。所有祖父坟墓祠堂，可交付其骨肉。（《晋纪》）此全义之宥及后嗣也。耶律德光入汴，责刘继勋为晋出帝谋，绝两国之好，继勋诿之冯道，德光曰：“此老子不是好闹人，毋相引。”（《继勋传》）郭忠恕亦谓道曰：“公累朝大臣，诚信著于天下，四方谈士，无贤不肖，皆以为长者。”（《五代会要》）道死年七十三，论者至谓与孔子同寿。（《本传》）此道之望重一世也。以朝秦暮楚之人，而皆得此美誉，至身后尚系追思，外番亦知敬信，其故何哉？盖五代之乱，民命倒悬，而二人独能以救时拯物为念。除本传所载，不必再述外，其见于他书及别传者，全义事朱梁以免兵革，招复流亡，使得仰父俯子。每出行，见新麦新茧辄喜，民窃言王不好声伎，惟见好蚕麦则笑耳。（《洛阳缙绅旧闻记》）杨凝式赠全义诗曰：“洛阳风景实堪哀，昔日曾为瓦子堆。不是我公重葺理，至今犹是一堆灰。”（《五代诗话》）观此亦可见其劳来安集之功也。冯道在唐明宗时，以年岁频稔，劝帝居安思危。以春雨过多，劝帝广敷恩宥。（《唐纪》）对耶律德光则言，此时百姓，佛出救不得，惟皇帝救得。论者谓一言而免中国之人夷灭。（《通鉴》）在汉祖时，牛皮禁甚严，匿者死，有二十余人当坐，道力争得免。（《洛阳缙绅旧闻记》）且秦王从荣败时，其僚属俱应坐罪，道独以任赞、王居敏等素以正直，为从荣所恶，力言出之。（《唐纪》）史圭以铨事与道不协，道反荐圭为刑部侍郎。（《圭传》）韩恽性谨厚，道为相，尝左右之。（《恽传》）是道之为人，亦实能以救济为心，公正处事，非貌为长厚者。统核二人之素行，则其德望为遐迩所倾服，固亦有由。至于历事数姓，有玷臣节，则五代之仕宦者皆习见以为固然，无足怪。《郑韬光传》谓，自襁褓迄悬车，凡事十一君，越七十载，无官谤，无私过，士无贤不肖皆颂之。以历事十一君之人，而尚谓无官谤，可见当时风气，绝无有以更事数姓为非者，宜全义及道之訾议不及也。
    ○五代人多以彦为名
    彦本美名，故人多以之为名，然未有如五代时之多者。唐末本有宰相徐彦若，左拾遗徐彦枢，供奉官史彦琼，宦官支彦勋，魏博（凡言州镇者皆其节度使。）乐彦祯，东川顾彦朗及弟彦晖、彦瑶。其著于梁者，铁枪王彦章，人所共知也。然同时统兵大将又有谢彦章。此外则沧州卢廷彦，同州寇彦卿，州李彦容，静胜军李彦韬，（本名温昭图。）宣义军霍彦威，又沧州卢彦威，左龙武统军李彦威，（即朱友恭。）都指挥使杨彦洪，蔡州刺史王彦温，大将李彦柔，左天武使刘彦圭，左仆射押牙王彦洪，杨刘守将安彦之，幽州骑将高彦章，蔡州军校张彦珂，雷满之子彦恭、彦雄、彦威。唐晋间有中书焦彦宾，供奉官刘彦瑶，宦官马彦，伶官史彦琼，右监门卫上将军王彦，兵马都监夏彦朗，皇城使李彦绅，宫苑使史彦容，游奕将李彦晖，龙骧指挥使姚彦温，马步军使马彦超，枢密李虔徽之客边彦温，步军指挥使药彦稠，户部尚书韩彦晖，（《薛》史作“晖”，《欧史》作“恽”。）河中安彦威，义成李彦舜，安国杨彦，彰义张彦泽，昭顺姚彦章，镇州副使李彦珂，兴元副使符彦琳，莫阝州刺史白彦球，天平军副使李彦ど，河阳行军司马李彦，炅州将王彦忠，西川董璋有将李彦钊，安重荣有将赵彦之，杜重威之子名彦超。晋汉间有泰宁慕容彦超，保大军张彦超，徐州王彦超，同州张彦ど，知安阳州苻彦伦，丹州指挥使高彦，如京使甄彦琦，监军杨彦朗、何彦超，先锋指挥使史彦超，步军指挥使宋彦筠，河东行军司马张彦威，沂州刺史房彦儒，汾州刺史武彦宏，庆州刺史郭彦钦，登州刺史郭彦威，镇州副使李彦琦，元从都押牙苏彦存，后宫都押牙李彦弼，虢州刺史常彦卿，徐州守御使康彦环，西京判官时彦澄，保宁军都头刘彦章，安州军校武彦和，彰义张万进之子名彦球，同州指挥使成殷之子名彦璋。汉周间有苻彦图、彦超、彦卿、彦饶、彦能，皆苻存审之子。又尚辇奉御金彦英，（本高丽人。）监军李彦从，内客省使李彦κ，左卫上将军扈彦珂，金吾卫上将军张彦成，水部员外郎韩彦卿，镇州副使赵彦铎。此皆见于薛欧二史者。此外则刘守光有将史彦璋；杨行密有寿州将王彦威，军使彭彦章；南唐有寿州大将刘彦贞，楚州将张彦卿，袁州刺史袁彦章，徐知训有行酒吏刁彦能；南汉有大将伍彦俦，指挥使暨彦ど，宦者许彦贞；北汉有辽州刺史傅廷彦，石州刺史安彦进；蜀有先锋使尚彦晖，招讨使高彦俦，副使吕彦珂，使价赵彦韬，客将王彦球、袁彦超；闽有学士廖彦若；楚马殷有左相姚彦章，大将姚彦晖、刘彦韬，朗州帅雷彦恭、彦雄，虔州将李彦图；甚而辽有郑州刺史王彦徽，寰州刺史赵彦辛，武州刺史王彦符，牙校许彦钦；党项亦有拓跋彦昭，威州有拓跋彦超；回鹘有首领杨彦询；南宁蛮有酋长莫彦珠，亦见薛欧二史。至宋初犹然，陈桥兵变，有军校罗彦瑰、王彦升；后有龙捷指挥使赵彦徽，武信军节度使崔彦进，步军指挥使靳彦朗、晋阳巡检穆彦璋；伐北汉时，有防御使张彦进；伐南汉时，有部将冉彦衮；伐蜀时，有部将高彦容、折彦ど；又杜太后之兄子彦超、彦、彦遵、彦钧、彦彬；太宗时，尚有供奉官陈彦询，崇化副使阎彦进；征并州时，有尚食使石彦ど；征契丹时，有沙州观察使杜彦圭，此又见于《宋史》者。统计五代至宋时，名彦章者七人，彦超者十一人，彦威者七人，彦卿者七人，彦进者四人，彦温、彦韬者各三人。竞相仿效，各以彦为名，亦一时风尚也。
    ●卷二十三
    ○宋辽金三史
    元顺帝时，命托克托（旧史名脱脱。）等修辽、宋、金三史，自至正三年三月开局，至正五年十月告成。以如许卷帙，成之不及三年，其时日较明初修《元史》更为迫促。然三史实皆有旧本，非至托克托等始修也。各朝本有各朝旧史，元世祖时又已编纂成书，至托克托等已属第二三次修辑，故易于告成耳。《辽史》在辽时已有耶律俨本，在金时又有陈大任本，（说见《辽史》条内。）此《辽史》旧本也。金亡后，累朝实录在顺天张万户家，后据以修史，（见《金史》条内。）此《金史》旧本也。宋亡后，董文炳在临安主留事，曰：“国可灭，史不可灭。”遂以宋史馆诸记注尽归于元都，贮国史院，（见《元史 董文炳传》。）此《宋史》旧本也。元世祖中统二年，王鹗请修辽金二史，诏左丞相耶律铸、平章政事王文统监修，寻又诏史天泽亦监修。其金朝卫绍王记注已亡失，则王鹗采当时诏令及杨云翼等所记足成之。（亦见《金史》条内。）及宋亡，又命史臣通修三史。（事见《元史 托克托传》。）此元世祖时纂修三史之本也。故至正中阿鲁图、托克托等进《辽史》表云：“耶律俨语多避忌，陈大任词乏精详，世祖皇帝敕词臣撰次三史，首及于辽。”《进金史表》云：“张柔归金史于先，王鹗采金事于后。”《进宋史表》云：“世祖皇帝拔宋臣而列政途，载宋史而归秘府，既编戡定之勋，寻奉纂修之旨。”可见元世祖时，三史俱已修订。而《元史 托克托传》并谓，延、天历间，又屡诏修之。则不惟修之于世祖时，而世祖后又频有修辑矣。盖宋、金虽各有国史，然其末年正当国亡时，岂复尚有记载？是必元朝命史官采掇，而史官以耳目所接，睹记较亲，故金、宋亡国时纪传更觉详悉。大概金宣宗以前、宋度宗以前之史，皆金宋旧史也。金哀宗及宋德、景炎、祥兴之史，则元代中统、至元、及延、天历所辑也。其所以未有成书者，《托克托传》云，以义例未定，或欲以宋为世纪，辽、金为载记。或以辽立国在宋先，欲以辽、金为《北史》，宋太祖至靖康为《宋史》，建炎以后为《南宋史》，各持论不决故耳。至顺帝时，诏宋、辽、金各为一史，于是据以编排，而纪、传、表、志本已完备，故不三年遂竣事。人但知至正中修三史，而不知至正以前已早有成绪也。
    ○宋辽金三史重修
    《宋史》繁芜，辽金二史又多缺略，昔人多有欲重修者。元末，周以立因三史体例未当，欲重修而未能。明正统中，其曾孙叙思继先志，乃请朝，诏许自撰，诠次数年，未及成而卒。（《明史 周叙传》）嘉靖中，廷议更修《宋史》，以严嵩为礼部尚书兼翰林学士董其事。（《严嵩传》）然亦未有成书也，其修成者惟柯维骐合三史为一史，以宋为主，而辽金附之，并列二王于本纪，褒贬去取，义例颇严，阅二十年始成，名曰《宋史新编》。（《维骐传》）又祥符王维俭，字损仲，尝苦《宋史》芜秽，手自删定为一书。（《维俭传》）是二人者皆尝修成矣，然维骐本未及梓行，维俭之书据《列朝诗序》，谓损仲家图籍已沉于汴梁之水，其本稿吴兴潘昭度曾钞得副本。而曹学传谓，潘曾巡抚南赣，得惟俭所修《宋史》，邀晋江曾异撰、新建徐世溥更定，未成而罢。则此副本虽未遭汴水之厄，亦终归散失也。今时代愈远，宋、金书籍可资考订者流传益少，虽有志纂辑，亦无从下手矣。
    ○宋史事最详
    唐、宋、金三朝，史官记载，其职颇重。五代李奏言，起居注创于累朝，时政记兴于近代，然后采其事实，编作史书。（《薛史 传》）宋汪藻亦疏云，书榻前议论之词，则有时政记；录柱下见闻之实，则有起居注；类而次之，谓之日历；修而成之，谓之实录。（《宋史 藻传》）此近代国史底本之大概也，自唐文宗每召大臣论事，必命起居郎、起居舍人执笔立于殿阶螭头之下，以纪政事。（见李及宋扈蒙疏。）后唐明宗，因史馆赵熙等奏，亦令以诏书及处分公事，令端明殿学士韩昭允录送史馆，其内廷之事，诏书奏对不到中书者，令枢密院直学士李专美录送史馆。（见《薛史 唐本纪》。）晋天福中宰臣赵莹，周显德中宰臣李，皆援例奏请行之。（《薛史》）故实录之前皆有日历。宋初因扈蒙奏请，凡发自宸衷可书简策者，并委宰臣及参知政事，每月轮抄，以备史臣撰集，乃诏卢多逊典其事。（《宋史 扈蒙传》）自是宋代史事较为详慎，有一帝必有一帝日历，日历之外又有实录，实录之外又有正史，足见其记载之备也。今案《宋史》本纪，太平兴国三年，命修《太祖实录》。（史官为李、扈蒙、李穆、郭贽、宋白等，沈伦为监修，共成五十卷，见伦等传。）又诏军国政要，令参知政事李等录送史馆。真宗初，命钱若水等修《太宗实录》，（若水奏杨亿与其事，凡八十卷，亿独修五十六卷。）寻又诏吕端、钱若水重修《太祖实录》。仁宗诏吕夷简、夏竦修先朝国史，王曾为提举，天圣八年书成，夷简上之。英宗命韩琦修《仁宗实录》，神宗熙宁二年修成，琦上之。是年神宗命学士吕公著修《英宗实录》，修成后曾公亮上之。十年，又诏修仁宗英宗史。惟《神宗实录》凡数次改修。哲宗元元年，命吕大防等纂修，以司马光家藏记事为本，六年修成，七年又修神宗史，此第一次所修也。绍圣元年，章用事，请重修神宗史，蔡卞亦言先帝盛德大业，实录所记，多疑似不根，乞重刊定，乃诏以蔡卞为修撰。卞专取王安石日录，遂尽改元所修，贬原修官吕大防、范祖禹、赵彦若、黄庭坚等，三年书成，上之，此第二次所修也。徽宗时，又诏修神、哲二朝实录及二朝史，皆蔡京、蔡卞司其事。钦宗初，已命改修宣仁后谤史，未及成。迨高宗时，隆太后为帝言宣仁后之贤，古今未有，因奸臣诬谤，建炎初虽下诏辨明，而史录吸董删定，恐无以慰在天之炅。帝悚然，即谕朱胜非曰：“神、哲两朝史多失实，宜召范冲刊定。”冲乃为《考异》一书，明示去取，旧文以墨书，删去者以黄书，新修者以朱书，世号朱墨史。《哲宗实录》又别为一书，名《辨诬录》。（《徐传》，神宗正史，五载未成。谓元、绍圣史臣好恶不同，一主司马光，一主王安石，故议论纷然。綦崇礼亦疏言，《神宗实录》墨本元所修，已成书。朱本出蔡卞手，多所附会。《哲宗实录》则蔡京提举编修，变乱是非，难以为据。）冲既修成，赵鼎上之，此第三次所修也。《徽宗实录》则绍兴八年始修，十一年书成，秦桧上之。（其后又有龚茂良所修。）《钦宗实录》则隆兴中蒋芾等所修。而高宗和议成，先命史馆编修《靖康建炎忠义录》，后又有魏杞等所上神、哲、徽三朝正史，陈俊卿、虞允文等上神、哲、徽、钦四朝会要，赵雄等上神、哲、徽、钦四朝国史志，王淮等上神、哲、徽、钦四朝列传，则皆孝、光两朝所续成也。《高宗实录）直至熙十五年始修，（时高宗已崩故也。）宁宗庆元三年书成，京镗等上之。嘉泰二年，陈自强等又上《高宗实录》及正史。然高宗时自有日历。绍兴二十六年，以秦桧所修日历未当，诏重修之。孝宗隆兴元年，诏修《太上皇帝圣政记》，二年书成，命进德寿宫。（时高宗为太上皇。）其孝、光、宁三朝实录皆成于理宗时。然光宗受禅，即诏修《寿皇圣政》、《日历》，绍熙元年书成，进于重华宫。（时孝宗为太上皇。）宁宗受禅，亦诏修《太上皇圣政》、《日历》，庆元三年书成，进于寿康宫。（时光宗为太上皇。）其后又有李心传所修高、孝、光、宁四朝国史，史嵩之所上中兴四朝国史，谢方叔所上中兴四朝志传，亦皆理宗时成书也。《理宗实录》成于度宗咸四年，贾似道上之。度宗亦有时政记七十八册。此可见宋朝重史事之大概也。其士大夫所著，尚有不胜数者。高宗时，汪藻尝编元符庾辰至建炎己酉三十年事迹，綦崇礼曾奏取其书入史馆。孝宗时，李焘著《续通鉴长编》，自建隆至治平一百八十卷，后又续成六百八十七卷。洪迈入史馆，修四朝帝纪，又修一祖八宗一百七十八年为一书。理宗端平二年，又诏太学生陈均编《宋长编纲目》。十一年，又诏龙图阁学士楼所著《中兴小传》百篇、《宋十朝纲目》并《掇要》二书，付史馆誊写。又王有《东都事略》，李丙有《丁未录》，徐梦莘有《三朝北盟会编》。自政和七年海上之盟讫绍兴三十一年完颜亮之毙，上下四十五年，共三百五十卷。此皆收入史馆以资纂订者，其他名臣传、言行录、家传、遗事之类未上史馆者，汗牛充栋，更无论矣。故宋一代史事本极详备，而是非善恶回护讳饰处亦坐此。
    ○宋史多国史原本
    宋代国史，国亡时皆入于元。元人修史时，大概只就宋旧本稍为排次，今其迹有可推见者。《道学传序》云，旧史以邵雍列于《隐逸》未当，今置于《张载传》后。《方技传序》云，旧史有《老释》、《符瑞》二志及《方技传》，今去二志，独存方技。《外国传序》云，前宋史有《女真传》，今既作《金史》，义当削之。《夏国传赞》云，今史所载谥号、庙号、陵名，兼采《夏国枢要》等书，其与旧史有牾者，则阙疑以俟。此可见元人就宋旧史另为编订之迹也。然有另为编订而反失当者，如《张宪传》开首即云“飞爱将也”，盖旧史《宪传》本附于《岳飞传》之后，故从飞叙入，今宪另为一卷，不附飞后，则此语殊无来历。又《牛皋传》后总叙岳飞之功，谓飞命皋及王贵、董先、杨再兴等经略东、西京，汝、颍、陈、蔡诸郡，又遣梁兴渡河，纠合忠义社，取河东、北州县。未几，李宝捷于曹州，董先捷于颍昌，刘政捷于中牟，张宪复淮宁府，王贵部将杨遇复南城军，梁兴会太行忠义，破金人于垣曲及沁水，金张太保、李太保等以其众降，又取怀、卫二州，金人大扰。未几，岳飞还朝下狱死，世以为恨云。案此乃总叙飞功，非叙皋功也，而在《皋传》末，可见旧史亦以《皋传》附《飞传》之后，故《皋传》末又累叙飞功，而结之以下狱死。今《皋传》亦另为一卷，不附于飞，而《皋传》末总叙飞功之处却未移在《飞传》后，遂觉《皋传》反多此赘词，此徒以意为割裂，而未及订正之失也。叶梦得既入《文苑传》，则其著述如《石林燕语》、《避暑录话》之类自应叙入，乃通篇但述吏绩，无一语涉文字，此必旧史本在列传，元人排次时，以其素有文名，遂将原传拨入《文苑》，又未增其能文之处也。其有不全据旧史而另纂增入者，如《唐恪传》后谓当时蔡京、王黼用事，援引者多，如余深、薛昂、吴敏、王安中、赵野等，国史皆逸其事，今附著于此。是余深等五传旧史所本无也。《康保裔传》，保裔战殁，来援者惟张凝、李重贵，后重贵仕至郑州防御使，改左领军大将军致仕。凝加殿前都虞候，卒赠彰德军节度使。盖旧史凝与重贵二人不另立传，故附于《保裔传》也。又《王翊传》后附文州守刘锐、通判赵汝，相誓死守，被围旬有五日，汲道绝，兵民水不入口者半月，至吮妻子血。城垂陷，汝犹提刀入阵，中十六矢，被执死。锐先杀其妻，父子三人登文王台自刎死。此亦旧史锐与汝不另立传，故附见《翊传》也。今张凝、李重贵各有专传，刘锐、赵汝两人合为一传，可见此四人传亦旧史所本无，而元人增之者也。既增此四人传，则康保裔、王翊传内附书之处应删节，以免繁复，乃仍旧文而不删，此又元人未及审订之失也。其有全用旧史而是非刺谬处，则于传赞内著论以别之，如《谢深甫传》，通首叙述居然一代名臣，无可訾议，而编次时则入于胡、陈自强卷内，传赞谓其当韩胄严禁伪学，善类为之一空，深甫秉政，与之同时。且尝劾陈傅良、赵汝愚等，显与正士为难，是传则君子，而赞则小人矣。《赵雄传》谓孝宗意向张┉，雄与虞允文沮抑之，传赞则谓雄与允文协谋用兵，与张┉持论相同，而以旧史沮抑张┉之说为诬，是传则小人，而赞则君子矣。可见各传皆宋旧史原本，修史时悉仍其旧，特于赞内另别其是非，此又见修史者虽不及改正，而尚存褒贬之公也。第此等增传及辨正之处，其为世祖时，抑系顺帝时，则无从推考。大约《王翊传》附见刘锐、赵汝，此世祖时所修也。锐、汝之另立传，则顺帝时所修也。又如《陈宜中传》记其往占城而不返，《马廷鸾传》记其国亡后七年而始没，此亦必顺帝时所修，若世祖时，则宜中、廷鸾存殁尚未知，何由预书耶？
    ○宋史各传回护处
    元修《宋史》，度宗以前多本之宋朝国史，而宋国史又多据各家事状碑铭，编缀成篇，故是非有不可尽信者。大奸大恶如章、吕惠卿、蔡确、蔡京、秦桧等，固不能讳饰，其余则有过必深讳之，即事迹散见于他人传者，而本传亦不载。有功必详著之，即功绩未必果出于是人，而苟有相涉者，亦必曲为牵合。此非作史者意存忠厚，欲详著其善于本传，错见其恶于他传，以为善善长而恶恶短也。盖宋人之家传、表志、行状以及言行录、笔谈、遗事之类，流传于世者甚多，皆子弟门生所以标榜其父师者，自必扬其善而讳其恶，遇有功处辄迁就以分其美，有罪则隐约其词以避之。宋时修国史者键遁以立传，元人修史又不暇参互考证，而悉仍其旧，毋怪乎是非失当也！昔吴缜作《新唐书纠谬》，不旁采他书，即新唐书中自为牾者抉摘以资辨证。今亦仿此例，摘出数十条于后，观者可以览焉。
    李纲靖康围城之事，姚平仲欲劫营，以士卒不得速战为言，李纲主其议，令城外兵俱听平仲节度，遂及于败。（《姚平仲传》）据此则劫营之计，李纲实与其谋。而《纲传》则谓平仲密奏斫营，夜半中使传旨，使纲策应。似纲初不知者，盖因平仲之败以见失策不在纲，此事本载纲所著《靖康传信录》，史馆键遁以立传也。
    吕好问靖康之变，朝臣多污张邦昌伪命。高宗以邓肃在围城中目击其事，令肃陈奏。肃请分三等定罪，以待制而为伪朝执政者置一等，乃王时雍、徐秉哲、吴开、吕好问、莫俦、李回，共六人。（见《邓肃传》。）是好问罪在一等，其欲为伪朝佐命可知也。乃《好问传》不载其从逆之事，反备书谏阻张邦昌毋干大位，及趣邦昌遣使迎高宗等事。
    韩世忠世忠固一代名将，然少年时意气用事，亦多有可议者。王明清《避乱录》，杭妓吕小小以罪系狱，会钱塘守邀世忠饭，世忠为言而出之，连饮巨觥，携妓以去。又明清《挥麈录》，王渊有妓周氏，为赵叔近所得，陈通之乱，叔近招降之，渊遣张俊、韩世忠讨通，并斩叔近，以妓归渊，渊以赐俊，俊不敢受，乃予世忠。案此二事皆出于明清所记，或因其以京口娼梁氏为妻，遂附会之。吕小小事不见他书，周氏事见《宋史 赵叔近传》，但言以周归渊，不言归世忠也，则明清所记或近于诬。至于《宋史》各传，世忠屯镇江，刘光世屯建康，以私忿欲交兵，常同劾其骄狠无忌惮。（见《常同传》。）是时光世部将王德擅杀世忠部将，会诏移屯，世忠遂遣兵袭其后，并夺建康守府廨。（见《赵鼎》及《季陵传》。）移屯时，光世惧世忠扼其路，乃趋白鹭，世忠果遣人袭之。（见《刘光世传》。）张浚以世忠所部逼逐谏臣坠水死，因劾奏，夺其观察使。（见《张浚传》。）滕康亦劾世忠夺御器械，逼死谏臣，乃止罚金，何以惩后？（见《滕康传》。）世忠又饮于内侍李е之家，刃伤弓匠。（见《魏工传》。）此皆世忠少年粗豪之过，亦不必讳，而《世忠传》不载。
    张浚浚一生不主和议，以复仇雪耻为志，固属正人。然李纲入相时，宋齐愈以附逆伏诛，浚为御史，劾纲以私意杀侍从，且论其买马招军之罪。（见《高宗纪》及《纲传》。）浚又尝荐秦桧可任大事。（见《赵鼎传》。）陈东伏阙上书，已被诛，浚又奏胡呈笔削东书，以布衣挟进退大臣之权，遂追勒编置。盖浚乃黄潜善客，呈则李纲客也。（见戴植《鼠璞》。）浚又尝与岳飞论吕祉、王德、郦琼兵事不合，飞因解兵奔丧归，浚奏其意在并兵，以去要君，遂命张宗元权其军事。（见《高宗纪》。）汪伯彦既贬，浚以伯彦旧尝引己，遂与秦桧援郊祀恩起伯彦知宣州。（见《汪伯彦传》。）今《浚传》皆不载，惟杀曲端一事略见传中，而又谓端部将张忠彦降金，故下端于狱，似非枉杀者。
    叶梦和梦得初为蔡京客，京倚为腹心，尝为京立元党籍，分三等定罪。后知应天府，以京党落职。（见毛注、强渊明、胡安国等传。）建炎元年，梦得知杭州，军校陈通作乱，梦得被执。（见《高宗纪》。）今《梦得传》不载。
    胡安国安国本秦桧所荐用，吕颐浩引朱胜非以倾秦桧，胡安国即劾胜非不当复用。安国求去，桧三疏留之。颐浩欲去桧，席益曰：“胡安国在讲筵，宜先去之。”盖安国力言桧之贤于张浚也。（见《秦桧传》。）今《安国传》不载。
    刘一止一止，秦桧党也。桧置修政局，或有言局当废者，一止与林待聘力言不可废。（见《秦桧传》。）今《一止传》不载。
    何铸铸尝与罗汝楫劾岳飞。（见《罗汝楫传》。）又尝为秦桧劾王居正为赵鼎之党，遂夺职奉祠。（见《王居正传》。）又劾张九成党赵鼎。（见《张九成传》。）又劾廖刚与陈渊等为朋比。（见《廖刚传》。）今《何铸传》皆不载，反云治岳飞狱，力辨其冤，谓不当无故杀一大将，似能主持公道者。
    李显忠宿州之败，因破宿州时，显忠欲私其金帛，不以犒军，与邵宏渊忿争，遂致师溃。（见《胡铨传》。）今《显忠传》乃谓宏渊欲发仓库犒军，显忠不可，只以现钱充赏，士皆不悦，遂致溃。一似显忠之慎重仓库，并无私意者，然论罪时显忠之谪独重，则其激变非无因也。《孝宗纪》亦云，显忠战于宿州，宏渊不援，显忠失利，诸将以显忠、宏渊二将不协，遂大溃，是亦为显忠讳。
    岳珂珂守当涂，制置茶盐，自诡兴利，横敛百出，商旅不行，国计反诎于初。又置贪刻吏，开告讦之门，以罔民而没其财。民李士贤有稻二千石，囚之半载。（见《徐鹿卿传》。）袁甫劾珂贪黩无检，总饷二十年，焚林竭泽。（见《袁甫传》。）今《珂传》俱不载。
    史弥远韩胄用兵，将危及社稷，杨皇后本与胄有隙，使荣王严入奏，宁宗不答，后乃使其弟杨次山阴结史弥远、钱象祖等谋之。胄方早朝，弥远使中军统制夏震率兵拥至玉津园，击杀之，弥远等方以其事入奏。帝犹不信，既知其已死，乃下诏罢其官，然后再下诏诛之。（见《杨皇后传》。）是时弥远欲诛胄，皇后、皇子从中主之，弥远以告象祖、李璧，谓有御笔行事，象祖欲奏审，璧恐迟则事泄，弥远乃使震亟杀之。（见《韩胄》及《李璧传》。）合数传参观，是当日先诛胄，后奏帝，帝始降旨罢其官，再加诛也。而《弥远传》则谓兵端既开，人皆畏胄不敢言，弥远力陈危迫之势，皇子询（即荣王。）入奏，乃罢胄。既而台谏给舍交章论胄，乃就诛，召弥远对咸和殿。似乎先奏请得旨而后行诛者，此固讳其擅杀之迹。而《宁宗本纪》亦书开禧三年十一月甲戌，诏韩胄轻启兵端，可罢平章事。乙亥，礼部侍郎史弥远以密命令殿前统制夏震，诛胄于玉津园，一如《弥远传》所叙。此盖实录书法本如是，不欲以大臣擅杀见朝廷之威柄下移也。则《弥远传》讳其擅杀一节，犹似有说，至其拥立理宗一事，则隐讳更甚。宁宗自皇子询薨后，即养宗室子贵和为皇子，赐名。弥远买美人善琴者纳之，使伺皇子动静，嬖之。一日，指舆地图曰：“此琼、崖州，他日当置弥远于此。”又尝书几曰：“弥远当决配八千里。”美人以告，弥远乃阴谋立沂王子贵诚，使郑清之傅之。宁宗崩，弥远在禁中，宣贵诚至柩前，举哀毕，然后召，封为济王，出居湖州。（见《济王传》。）夫以先帝预立之储君，擅敢废罢，而所立者并非先帝所识之人，虽以唐宦官之“定策国老，门生天子”，尚不至如此之恣横，则弥远之罪上通于天，无可讳饰者。乃《宁宗本纪》并不著其废立之罪，但云，帝崩，史弥远传遗诏，立侄贵诚为皇子，更名昀，即皇帝位；封皇子为济阳王，出居湖州。一似仓猝之际，宁宗别有遗命，而弥远奉行者。盖其时弥远正柄政，史馆实录皆所监修，故书法本是如此。而《弥远传》则后人所修，应无所忌，乃亦只以“宁宗崩，拥立理宗”七字了此公案，而此等奸谋逆节绝无一语载入。益可见宋旧史皆本各家表志、行遁以立传，而元人修史，又悉仍其旧，略无订正也。
    贾涉李全既降于宋，与金兵战。涉为制置使，以朝命许杀太子者赏节度使，杀驸马者赏观察使。全以所得金牌上于涉，谓杀四驸马所得者，涉遂奏授观察使，其实四驸马不死也。季先死，全欲并将其军，诡称其军有三千虚籍，覆之可省费，涉遂付以兵，将遣人覆实，全忽报昨闻邳州有警，己遣七千人往赴矣，遂不得覆。全往山东，涉劝农出郊，暮归，全军在楚州者遮道不得入，涉使人语全妻氏杨氏，杨氏挥之退，涉始入城。（见《李全传》。）今《贾涉传》皆不载，反谓李全得玉玺以献，朝廷赏以节度使，涉叹曰：“朝廷但知官爵可以得其心，岂知骄则至于不可劝耶！”是并能驾驭群盗矣。此传亦必其子似道当国日史馆所立，而元人因之不改者也。
    郑清之、赵范、赵葵端平初，宋遣将孟珙与蒙古兵共灭金。其时宋与蒙古本敦邻好，并无嫌隙，忽焉兴师入洛，规复中原，兵端遂由此起。据《贾似道传》，灭金时，珙与蒙古约，以陈、蔡为界。师未还，赵范谋发兵据ゾ函，复中原地，元兵击败之。是开衅者范实为祸首也。然是时朝命已令范知开封府东京留守，其弟葵知应天府南京留守，全子才知河南府西京留守，则庙堂已有主此谋者。据《王万传》，郑清之当国，谋乘虚取河洛。又《真德秀传》，郑清之挑敌，兵民死者数十万，中外大耗。是此事实赵范兄弟任之于外，郑清之主之于内也。乃《赵范传》不载其主谋用兵事，反云灭金后范言于理宗曰：“宣和海上之盟，厥初甚美，迄以取祸，不可不鉴。”《赵葵传》亦载其所奏云：“国家兵力未赡，姑从和议。俟根本既壮，恢复中原。”据此则二人又似能审度时势，不肯轻举生事者。《郑清之传》亦不载其主谋开边事，反载理宗因边警甚惧，清之密疏，谓陛下忧悔太过，恐累刚大之志，则并似能持危定倾，补救于事后者矣。盖皆因兵端既起之后，国家之祸日深，作家传者各自讳其始谋之失，国史因之故也。至如《李宗勉传》谓，端平中出师汴、洛，宗勉言不可。《崔与之传》谓，朝廷取三京，与之顿足浩叹。《乔行简传》谓，收复三京，行简忧事力之不继。《赵汝谈传》谓，朝议出师，汝谈力言不可，及三京收复，汝谈有忧色，未几洛师果败。此又因用兵后祸败相寻，作传者各为著其先见之明也。
    ○宋史各传附会处
    《李继隆传》，徐河之捷，辽将裕悦（官名，旧史作于越。）率骑八万来战，继隆与尹继伦列陈以待。敌众方食，继伦出不意，击走之。
    案《继伦传》，是时继伦领兵巡路，辽裕悦耶律休格（旧史名休哥。）数万骑遇之，不顾而南。继伦曰：“是蔑视我也，彼捷则将驱我北去，不捷亦且泄怒于我矣。”乃衔枚夜蹑其后，天未明至徐河。休格方会食将战，继伦从阵后出其不意，突击之，休格大败走。是继伦之突击，并未与继隆同列陈也，而《继隆传》云与继伦列阵以待，此不过欲著继隆之同功耳。
    《余靖传》，狄青破侬智高后，即班师。靖留广西，遣人入特磨道，获智高母子弟三人，献阙下。
    案《萧注传》，智高走大理，其母与二弟寓特磨道，注侦得之，悉擒送阙下。是获智高母子者乃注之功，余靖特以镇广西为其长官耳，而《靖传》则以此功全属之于靖，并略不及萧注。
    《李纲传》，徽宗以金兵日逼，命皇太子为开封牧。纲谓吴敏曰：“建牧岂非欲委以留守乎，然非传以位号不可？”敏曰：“监国可乎？”纲以肃宗炅武建号不出于明皇，使后世惜之为对。明日，敏遂以禅位事进说，并谓李纲亦有此议。是传位之议本起于纲也。
    案《敏传》，徽宗将内禅，蔡攸探知上意，引敏入对，遂并荐纲入见。则内禅之意本出于徽宗。《蔡攸传》，帝欲内禅，亲书“传位东宫”字，授李邦彦。邦彦不敢承以付攸，攸属其客吴敏，遂定议。又《李熙靖传》，道君皇帝曰：“外人以内禅为吴敏功，不知乃自吾意，不然言者且灭族矣。”合数传观之，是内禅本出于徽宗，而《纲传》所云或非实事也，或纲议适与帝合，遂赞决耶。
    案张端义《贵耳录》，徽宗闻金人破燕，即命当直学士黄中令草诏罪己，并传位太子。明日诏出，渊圣登极。又记徽宗语，谓诏中处分，蔡攸尽道不是，只传位一事，要做他功劳。此亦见内禅出自帝意之一证。
    《李纲传》，出为湖广宣抚使，荆、湖、江、湘之间，盗贼不可胜计，多者至数万人，纲悉荡平之。又《张浚传》，浚至潭州，杨幺贼众二十余万，相继来降，湖寇尽平。
    案是时长沙有刘忠，拥众数万，韩世忠诛之。曹成躏湖湘道、贺等州，岳飞平之。杨幺又飞所击斩者也。今悉归功于纲与浚，而诸将之攻讨略不及焉。虽纲为宣抚，浚为督视，诸将之功即其功，然竟抹煞诸将，全以荡平诸贼为纲与浚之功。且《纲传》则功属纲，并不及浚。《浚传》则功属浚，又不及纲。
    《岳飞传》，军中得乌珠（旧史名兀术。）谍者，飞佯认为己所遣之谍，作蜡书约豫同诛乌珠，其股纳之，令致豫。谍者归，以书示乌珠，乌珠大惊，驰白其主，遂废豫。又《张浚传》，郦琼叛奔刘豫，浚亟遣蜡书贻琼，金人果疑豫，寻废之。案刘豫先赂金元帅达兰，（旧史名挞辣。）得立为帝。后出师侵宋辄败，屡请金兵为援，金领三省事宗磐曰：“先帝立豫者，欲豫开疆保境，我得按兵息民也。今豫进不能取，退不能守，兵连祸结，从之则豫收其利，而我受其弊，奈何许之。”于是始有废豫意。会豫又请兵，金乃令达兰、乌珠伪称南侵至汴，宣诏废之。是豫之废因其进不能取，且屡请兵也，今乃以归功于张浚、岳飞之两封蜡书，真所谓牵连附会者也。（《王伦传》，绍兴七年，伦使金，至睢阳，刘豫欲索观国书，伦力拒之。至涿州，见达兰，具言豫邀索国书无状，且谓豫忍背本，他日安保不背大国。是年冬，豫遂废。是又以废豫归功于伦之奉使矣。）
    《李显忠传》，金主亮南侵，将济江，王权自和州遁归。诏以显忠代权，命虞允文趣显忠交军，于是有采石之捷。显忠遣万人渡江，尽复淮西州郡。亮切责诸将，诸将弑之。
    案《虞允文传》，允文奉命往趣显忠赴权军。允文至采石，权已去，显忠未来，我师三五星散，解鞍坐道旁。允文念坐待显忠则误国事，遂招诸将，勉以忠义，诸将皆死战，得大捷。明日，又败敌于扬林口，显忠始至。是采石之捷无与于显忠也。而《显忠传》谓因趣显忠交军，故有此捷，遂若功出于显忠者。亮因采石之败，即趋瓜洲，克日渡江，未渡而被弑，亦非关显忠之复淮西而责诸将也。且是时海陵去采石即至瓜洲，其间时日有几，显忠岂能尽复淮西？当是海陵被弑后，乘金兵之退而复之耳。乃必谓海陵因显忠复淮西切责诸将，遂被弑，此又曲说也。
    《贾涉传》，李全取海州及密潍，收登、莱二州，又结青州张林，以滨、棣、淄、济、沂等州来降，自是恩、博、景德、至邢、沼十余州相继请降。《涉传》檄中原，以地来归及反戈自效者，朝廷爵士无所吝。
    案是时金国衰乱，盗贼各分据，李全乘此北行，金元帅张林据青、莒、密、登、莱、潍、淄、滨、棣、宁、海、济南等州，全往招之，遂来降。其表云：“举七十城之全齐，归三百年之旧主。”是时实李全功也，而系之《涉传》，竟似涉发踪指示者。
    ●卷二十四
    ○宋史数人共事传各专功
    贝州王则之乱，讨平之者明镐文彦博也。而《郑骧传》则云，王则反，讨平之。竟似骧一人之功矣。又《杨燧传》谓，燧攻贝州，穴城以入，贼平，功第一。《刘阒传》又谓，阒从攻贝州，穿地道，阒先入，众始从，遂登陴引绳度师，迟明师毕入，贝州平，功第一。则即穴城一事，又各擅第一功矣。夏竦卒，赐谥“文正”，司马光、刘敞俱驳之。《光传》曰，光谓谥之美者莫如“文正”，竦何人，足以当之，乃改谥“文庄”，略不及敞之同议，则似光一人所驳矣。《敞传》又曰，敞疏三上，乃改谥“文庄”，亦略不及光，又似敞一人所改矣。孝宗崩，光宗以疾不能过宫成服，赵汝愚拥立宁宗一事。据《汝愚》及《赵彦逾传》，是时宰相留正去位，中外汹汹，汝愚谋立嘉王，（即宁宗。）欲倚殿帅郭杲为用，以告彦逾，彦逾尝有德于杲，遂承命以汝愚谋告杲，杲乃领兵卫宁宗即位。是此谋本出汝愚，而彦逾共成之，厥后汝愚因此拥立之功为胄所忌，得祸最烈，正以此也。而《叶适传》则谓，是时赵汝愚计无所出，适责知ト门事蔡必胜不得坐视，蔡乃与宣赞舍人傅昌朝、知内侍省关礼、知ト门事韩胄三人定议，适亟白汝愚，汝愚乃遣胄、关礼以内禅事奏太皇太后，明日因礻覃祭，遂立嘉王即位。则此谋又系叶适与蔡必胜等定议后以告汝愚者矣。（按《绍熙行礼记》又谓是时汝愚计无所出，宗室彦逾责以同姓之卿不得坐视，汝愚曰：“奈何？事急，向承天门叫几声，自割杀耳。”彦逾曰：“无益也。”乃为划计，请于太皇太后，以嘉王即位，而尊光宗为太上皇帝，使胄共成其事。据此则首谋又属彦逾，然《宋史 彦逾传》不载其首谋画策，或《绍熙行礼记）所云非当日实事。）
    ○宋史各传错谬处
    《袁彦传》有刘仁赡降之语，《张保续传》亦有刘仁赡率将卒出降之语。薛居正《五代史》，周显德四年，世宗亲征寿州，刘仁赡上表乞降。是《薛史》原有此语，然《薛史》仅钞实录，而未及详考事实。至《欧史》则已辨明仁赡之不降，实副使孙羽以仁赡病笃诈为其书以降者，所以特列仁赡于《死节传》。今《宋史 袁彦等传》尚云然，岂元人修史时，并《欧史》亦不检对耶？《韩世忠传》，世忠屯焦山，谓乌珠（旧史名兀术。）至，必登金山龙王庙观虚实，乃令百人伏庙中，百人伏岸侧，果有五骑闯入庙，兵喜，先鼓而出，仅得二人，逸其三，中有绛袍玉带既坠而驰者，访之，即乌珠也。按金山在水中，岂能骑而入，又骑而逃，此必误也。《舆地纪胜）谓伏兵北固山龙王庙，此较近理。乃作传者于此等处亦不订正。《曹友闻传》，元兵攻武休关，败都统李显忠军，遂入兴元。按显忠系绍兴中归宋，卒于乾道中，距友闻与蒙古兵战时已六七十年，安得尚统军耶？或另有一李显忠，然史又不分析言之。《陈宜中传》，遣张全合尹玉、麻士龙援常州，玉、士龙皆战死，全不发一矢奔还。文天祥请诛之，宜中释不问。《文天祥传》亦谓朱华、尹玉等战五牧，败兵渡水，挽全军舟，全军斩其指，皆溺死，全不发一矢，走归。是张全并未战也。而《尹玉传》乃云，淮将张全、广将朱华大战于五牧，则全又在力战之内矣。功罪混淆，莫此为甚。又刘师勇与姚讪守常州数月，城陷，师勇拔栅战且行，其弟马堕堑，跃不能出，师勇举手与诀而去。是师勇守常，至城破始去也。事见《张世杰传》及《元史 伯颜传》并《郑所南集》。而《王安节传》则谓师勇复常州后，即赴平江，使安节在常拒守，又似师勇未尝与常州之难者。此又一史中自相矛盾之处也。《吕蒙正传赞》谓国朝三次入相者，惟赵普、吕蒙正。然蒙正之后，又有张士逊、吕夷简、文彦博，皆三次入相，蔡京并四次入相，《蒙正传赞》所云亦未深考。
    ○宋史列传又有遗漏者
    一代之臣甚多，自非大奸大忠，原不能悉载，然有必宜载而反遗漏者。俞文豹《清夜录》，靖康之变，上皇将赴金军，中书舍人姜尧臣极谏不可往，番使以骨朵击之死。曹勋《北狩录》，四太子求王婉容为黏罕子妇，婉容自刎死。此二事忠节凛然，史传所必宜载者，而列传皆无之。彭义斌自山东起义，随李全来归，即与赵范、赵葵破金兵，义斌独击至下湾渡，掩金人于淮。（见《贾涉传》。）后因李全乱楚州，制置使许国走死，义斌斩全使大骂，誓必报此仇。会全攻恩州，义斌即出战，败之。全求制置使徐稷书，与义斌连和，义斌致书赵善湘曰：“不诛全，恢复不成。但能遣兵扼淮，断其南路，必可灭贼，贼平之后，义斌战河北，盱眙诸将战河南，神州可复也。”（见《李全传》。）赵范亦谓善湘曰：“义斌蹙全，如山压卵，然必请而后讨者，知尊朝廷也。”（见《赵范传》。）全贻书制置司，诬义斌叛，朝廷虽知义斌之功，惮全未欲行赏。义斌俟朝命不至，拓地而北，进攻东平。严实潜求救于蒙古将博罗罕，而与义斌连和。义斌亦欲藉实取河朔而后图之，遂以兄礼事实，不夺其兵，而留青崖固所掠实之家属不还。进攻真定，降金将武仙，众至数十万。既下真定，道西山而北，博罗罕兵始至，义斌分兵与实，阳助而阴伺之。实危急，即赴博罗罕军，与之合，与义斌战于内黄之五马山。义斌兵败被执，史天泽说之降，义斌厉声曰：“我大宋臣也，肯为他人属耶！”遂死之。（见《元史 严实等传》。）后朝廷讨李全诏有云，彭义斌以忠拓境，大展皇略，已加赠典追封。（见《李全传》。）是义斌之忠义勋绩，比赵立、李宝、魏胜等更有过之，则《宋史》何得无传？乃仅散见于李全等传，而不另立专传，岂非阙漏耶？又吴缜作《新唐书纠谬》，至今尚传其书，而《宋史》无传。刘克庄诗集、文集，为宋末一大家，今亦无传。此皆史家之疏也。
    ○宋史排次失当处
    《宋史》又有不必立传者。欧公《五代史》不立韩通传，为本朝讳也。《宋史》补之，而以李筠、李重进并列为“周三臣”是矣。他如张从恩、扈彦珂、薛怀让、药元福皆五代时人，从恩入宋，改封许国公，其入《宋史》可也；彦珂、怀让、元福当宋初即病殁，赵晁、李谷、窦贞固、李涛，赵上交、张锡、张铸边、归谠、刘涛等并未官于宋，则传之何为？或以《五代史》无传，不得不于《宋史》存之，然李谷、李涛在五代尚有事迹可纪，其余本不足书，乃一概入之列传，仍不过叙其历官，如今仕途之履历而已，此亦成何史策。宋臣中《宣缯》、《别之杰》、《邹应龙》、《金渊》、《张》、《饶虎臣》、《戴庆可》等传，亦但叙履历，绝无一言一事，则传之何为？其他编次之失，更有当改定者。张宪、牛皋、杨再兴皆岳飞部将，旧史本附《飞传》后，元人修史，另编为卷。（说已见前。）刘子羽、胡世将与吴兄弟在蜀同功共事，应与、相次，今亦各为卷。此犹曰官有文武之别也。解元、成闵皆韩世忠部将，宜附世忠后；郭浩、杨政皆吴氏部将，用兵与吴氏相终始，宜附、后，今皆另编为卷，盖亦元人改旧史而排次耳。王友直、李宝皆自北起义来归，既同列一卷。李显忠亦自延起事，间关数国，冒死南投，功名尤著。魏胜起兵涟水，据海州以归，与宝共事。此数人者，应汇列为一卷，以显忠为首，胜、宝、友直次之，而今皆各为卷。秦桧擅国十九年，凡居政府者莫不以微忤斥去，惟王次翁始终为桧所怜，则次翁应附《桧传》后。陈自强之附韩胄，与次翁之附秦桧一也，则自强亦应附胄后。乃皆编入列传，不著奸党，何也？权邦彦徽、钦时人，卒于高宗绍兴三年，乃厕于宁宗诸臣之列；汪若海、张运、柳约亦皆钦、高时人，而厕于理宗诸臣之列；林勋、刘才邵等皆高、孝时人，并厕于德末造李庭芝诸人之列，不几颠倒时代乎？《南唐世家》既立《韩熙载传》矣，刘仁赡、皇甫晖、姚凤皆完节于南唐者，何以不为立传，以附于熙载后？南唐徐铉、北汉杨业，后仕于宋，既入之宋臣传矣；南唐之周惟简、西蜀之欧阳迥，亦皆仕宋，历官多年，何以又不入宋臣传，而仍附《南唐》、《西蜀世家》之后乎？此皆自乱其例者。想见元人修史，草率从事，徒以意为排次，不复详细审订也。
    ○史家一人两传
    史传人物太多，修之者非一人，不暇彼此审订，遂有一人而重出者。如顾宁人指出《元史》列传中第八卷之速不台即第九卷之雪不台，十八卷之完者都即二十卷之完者拔都，三十七卷之石抹也先即三十九卷之石抹阿辛，皆是一人两传，可见修史者之草率从事。然蒙古以国语为名，译作汉字，但取其音之同，而字不必画一，致有此误，犹有说也。若《旧唐书》列传之七十二既有杨朝晟，九十四又有杨朝晟；五十一既有王求礼，一百三十七又有王求礼；《宋史》列传之一百十六既有李熙靖，二百十二又有李熙靖，考其事迹，实系一人，并非偶同姓名者，是修史之草率更甚于明修《元史》时。至如《辽史》有三耶律托卜嘉，（旧史名耶律挞不也。）一在列传第二十六，一在第二十九，一在第四十一；又有两萧罕嘉努，（旧史名萧韩家奴。）一在列传第二十六，一在第三十三；又有两萧塔喇噶，（旧史名萧塔剌葛。）一在列传第十五，一在第二十；《金史》又有两达兰，（旧史名挞懒。）一在列传第十，（又名古云，旧史名彀英。）一在第十五；又有四罗索，（旧史名娄室。）一在列传第十，其三在五十七，同为一传，当时已以大娄室、中娄室、小娄室别之；又有两额尔克，（旧史名讹可。）亦同为一传，当时亦有草火讹可、板子讹可之别，此则名虽同而人各别。盖辽、金、元皆以国语为名，诸人国语之名本同故耳。至如《金史》之碎不得<角┦>即《元史》之速不台，（即元将之围汴京，掳金妃后及宗族北去者。）《宋史》之兀良哈<角┦>即《元史》之兀良合台，（即征交趾，由粤西北归者。）此又修史时各据所译汉字入传，不暇彼此订正也。
    ○监板宋史脱误处
    余家所有《宋史》二本，系前明南、北监板各一，其中误字落句，不一而足。如《尤袤传》，高宗崩，炅驾将发引，忽议配享，洪迈请用吕颐浩、韩世忠、赵鼎、张浚。袤言祖宗典故，既然后议配享，今忽定于炅驾发引之前，不加详议，恐无以服勋臣子孙之心，乃诏更议。后卒用四人者。时杨万里亦谓张浚当配食，争之不从，补外。袤转礼部侍郎云云。按万里所著《诚斋挥麈录》谓，洪景卢以浚杀曲端一事，辍其配享，是迈乃辍浚者，今传反云迈请用浚。又按《杨万里传》，高宗崩，洪迈不俟集议配享，独以吕颐浩等姓名上，万里疏诋之，力言张浚当与。是迈本未以浚入配享，《尤袤传》所云张浚当是张俊之误也。配享兼用文武，迈既请用吕颐浩、赵鼎两文臣，则武臣必是韩世忠、张俊耳。又《曹勋传》，绍兴二十九年，勋副王伦为称谢使至金，金主将侵淮，勋与伦归，言和好无他。按伦自建炎元年即为通问使至金；绍兴二年，粘罕使伦归报；七年，再使金回；八年，又往，偕张通古来；九年，再充使奉迎梓宫太后，被拘河间；十四年金人欲官之，不从，乃缢死。是伦之死在绍兴十四年，安得二十九年尚有与曹勋同使之事。及阅《王纶传》，二十八年，金将渝盟，边报沓至。二十九年，朝论欲遣泛使觇之，纶请行，曹勋副之。至金，馆礼甚隆，归言邻国恭顺，陛下威德所致。或是时金已谋犯江，特以善意绐纶耳。据此始知勋所副者乃王纶，非王伦也。又《张邵传》，邵初使金，遇秦桧于潍州，及归，上书言桧忠节。后其弟祁下狱，将株连邵，会桧死得免。此数语上下不贯，邵既有德于桧，桧自党护之，桧死则不能免株连矣，乃反云桧死得免，此必有脱落字句处，皆刊刻时校雠不精之故也，当别求善本改之。
    ○赵良嗣不应入奸臣传
    马植，燕人，以取燕策干童贯，入奏，徽宗宠之，赐姓名李良嗣，又赐以国姓。图燕之议由此起，斯固召祸首谋，然良嗣但建此策，听不听则在乎庙堂之持议也。乃良嗣奉使由海道至金，与金太祖约，金取中京大定府，宋取燕京析津府。自是凡数往返，会金太祖殂，金人欲变元约，但予以燕京及蓟、景、檀、顺、涿、易六州，良嗣言元约山后、山前十七州，今如此，信义安在？金人不从。良嗣又奉使往，曰：“本朝徇大国多矣，岂平、滦一事不能相从耶？”金又不从，嗣良嗣又至，以答书稿示良嗣曰：“燕京系我朝兵力攻下，其租税当输我朝。”良嗣曰：“租随地出，岂有予地而不予租税者？”金人曰：“燕租六百万，今只取一百万。不然，还我涿、易。”良嗣曰：“我朝自以兵下涿、易，今乃云尔，岂无曲直耶？”是良嗣衔命往来，能以口舌抗强邻。（以上皆见《续通鉴纲目》。）故《宋史》本传亦谓，往返六七，颇能缓颊尽心，与金争议。使无收纳张觉之事，金人亦难遽起兵端，而中华疆土复归版图，良嗣方且当入《功臣传》中。乃张觉之叛金来降，主国计者贪近利而昧远计，辄轻为招纳。良嗣方苦口争之，以为失欢强邻，后不可悔。而举朝醉梦，卒不听从，果致金兵得以藉口，不惟新得之地尽失之，并至銮舆北狩，神州陆沉。此则王黼辈之贪功喜事，谋国不臧，于良嗣无与也。乃事后追论祸始，坐以重辟，已不免失刑，修史者又入之《奸臣传》中与蔡京等同列，殊非平情之论也。
    ○王
    伦
    王伦使金，间关百死，遂成和议。世徒以胡铨疏斥其狎邪小人，市井无赖，张焘疏斥其虚诞，许忻疏斥其卖国，遂众口一词，以为非善类，甚至史传亦有家贫无行，数犯法幸免之语。不知此特出于一时儒生不主和议者之诋讠其，而论世者则当谅其心，记其功而悯其节也。伦本王旦弟勖之后，初非市侩里魁。其奉使在建炎元年，是时金人方掳二帝北去，凶焰正炽，谁敢身入虎口，伦独慷慨请行，其胆勇已绝出流辈。及至金被留，久之，尼玛哈（旧名粘罕。）使乌陵思谋至，伦即以和议动之，欲使其还两宫，归故地。尼玛哈虽不答，然和议实肇端于此，即洪皓之以“畏天、保天”语悟室，犹在后也。已而尼玛哈有许和意，绍兴二年，先遣伦归，次年即遣李永寿、王翊来，值刘豫内犯，议遂中格。七年，徽宗、郑后讣至，复遣伦充使奉迎，并乞河南、陕西地。是冬，豫既废，伦入见金主，金遂以乌陵思谋、石庆偕伦来议。八年，再使金，金即遣张通古等来，许归梓宫、母后及河南、陕西地。九年，伦充使再往，金竟以河南、陕西地先付之，设使金不渝盟，则存没俱归，境土得复，伦之功岂南渡文武诸臣所可及哉！只以金人自悔失策，旋毁前议，伦遂被拘于河间。其后和议再成，遂不得身预其事。然创议于敌势方张之时，与收功于两国将平之日，其难易既不同，且伦之议和则请帝后疆土全归，而未议及岁币，迨秦桧主和，则寸土不归，反岁输银绢二十五万两匹，徒得一母后二旅柩而已，其难易更不可以道里计。而况李永寿等之来，赖伦以云中旧识，稍损其骄倨。张通古等之来，又赖伦委曲调护，使秦桧就馆受书，以免屈万乘之尊。是其周旋于事势难处之会，即朱弁、洪皓辈有不能及者。盖弁、皓仅完臣节，伦则兼济国事，其所任为独难。故皓归亦极言伦以身徇国，弃之不取，缓急何以使人，实深服其心力俱殚也。及被拘六年，金人欲用为平、滦三路都转运使。其时两国和议久成，化仇为好，即受金官职，亦非反颜事仇，况家本莘县，乡土已属于金，于私计亦甚便，乃力拒不受，甘被其缢死。（《金史》谓伦已受官，又辞，乃缢死。《宋史》则谓不受官而被害。按伦如果受官，岂复抗辞，是必未受官也。）是不惟谋国之忠，历百艰而不顾，而徇国之烈，甘一死而不挠，视弁、皓等得归故国，身受宠荣者，其身世尤不幸，志节尤可悲也。而区区身后之名，又以市井无赖数语传为口实，至今耳食者几视为幸功捭阖之人，此不可不急为别白也。
    ○宋初降王子弟布满中外
    角力而灭其国，角材而臣其人，未有不猜防疑忌而至于杀戮者，独宋初不然。周保权被擒，授千牛卫上将军，葺京城旧邸院居之。（湖南）高继冲纳土，但令王仁赡知军府事，而仍令继冲镇其地。迨继冲入朝，改授武宁军节度使、徐宿观察使，镇彭门，凡十年。其叔高保衡历知宿、怀、同、汝四州及光化军。其臣孙光宪亦官黄州刺史，梁延嗣亦官复州防御使。（荆南）刘钅长战败被擒，仍封恩赦侯，赐第居京师，进封彭城郡公。（南汉）李煜城破始降，封违命侯，居京师，后封陇西郡公。其子弟多授大将军、卫将军等官，从善为通许监军，从讠甫历知随、复、成三州，季操历知淮阳、涟水二军、蔡、舒二州，仲寓官郢州刺史十余年，其臣徐铉等皆官于京师，更无论也。（南唐）孟昶既降，赐第京师，封秦国公，寻卒。子元历知贝、定二州，又为镇州兵马钤辖，移滑州，以病求小州，乃移滁州而卒。元珏历官宋、曹、兖、郓都巡检，出知滑州。其臣伊审征官静难军节度使，移镇延安。赵彦韬授兴州刺史，移澧州。毋守素历知赵州、容州，兼本管诸州水陆转运使。（西蜀）陈洪进纳土后，封杞国公，赐第居京师。子文显仍知泉州，移知青、齐、庐三州。文颢历知房、康、同、耀、徐、衡六州，文ダ历知海、濮、潍、沂、黄五州，文顼历知登、舒二州。（漳泉）钱ㄈ纳土后，封淮海国王，赐礼贤宅，居京师，后出为武胜军节度使，改封南阳国王。子惟屡加诸镇节度使，常居京师。惟治知真定军府，兼兵马都部署。惟济历知绛、潞二州，又为永州团练使，改成德军。惟演仕至同中书门下平章事，出判许州。ㄈ弟俨判和州，昊历知宋、寿、泗、宿四州。其臣僚孙承知大名府，改知滑州；沈承礼知密州。（吴越）刘继元降，封彭城郡公，赐京城甲第一区，授保康军节度使。其臣李恽历知广、许、孟三州，马峰分司西京。（北汉）统计诸降王及诸降臣，无一不保全者。此等僭伪窃据之徒，归降本非素志，况新造之邦，民志未定，国势易摇，岂能一无顾虑，乃其主皆赐第京师，居肘腋之地，其子弟臣僚又皆分职州郡，掌兵民之权，而庙堂之上不闻操切猜防，入仕新朝者亦帖然各效其勤，无反侧不靖之意。于此见宋太祖、太宗并包天下之大度，震服一世之神威，非诈力从事者所可及也。从之论者往往谓宋开国之初即失于弱，岂知不恃诈力以为强者，其强更甚也哉！
    ○宋诸帝御集皆建阁藏贮
    宋诸帝御集各建阁藏贮，自真宗始。真宗晚年，以所著诗文示丁谓等曰：“朕听览之下，以翰墨自娱，虽不足垂范，亦平生游心于此也。”谓等请镂板宣布，共七百二十二卷，并作天章阁贮之。自后诸帝御集皆仿此例，而阁名各不相袭。英宗建宝文阁，藏仁宗御集，神宗以英宗御书亦附于内。哲宗建显谟阁，藏神宗御集。（元二年已诏苏辙、刘等编次神宗御集，四年上之，先藏宝文阁，元符元年另建显谟阁贮之。）徽宗建徽猷阁，藏哲宗御集。高宗建敷文阁，藏徽宗御集。孝宗建焕章阁，藏高宗御集。宁宗建华文阁，藏孝宗御集。又建宝谟阁，藏光宗御集。理宗建宝章阁，藏宁宗御集。度宗建显文阁，藏理宗御集。每帝各建一阁，虽颇繁费，然亦足昭敬谨，且见诸帝文治之盛也。又每阁皆置学士、直学士、待制等官，俾专职掌。（以上皆见本纪。）如神宗以章衡为宝文阁待制，谓之曰：“卿为仁宗朝魁甲，宝文藏御集之处。未始除人，今以处卿”是也。（见《衡传》。）
    ○录名臣后
    真宗录唐白居易后利用为河南府教授，元稹七世孙为台州司马，裴度孙坦为郑州助教。又录唐长孙无忌、段秀实等孙，皆教官。仁宗录唐狄仁杰、张九龄、郭子仪颜真卿后，神宗录唐魏征、狄仁杰、段秀实后，皆见本纪。按《旧唐书 段秀实传》，自贞元后，凡赦书褒忠，必以秀实为首。又贞元六年赦书，授颜真卿一子五品官。文宗时，又以真卿曾孙宏式为同州参军。《五代史 刘遂清传》，唐朝浑、郭、颜、段之后，每一赦出，以一子出身，率为常制。是唐及五代时已有此制，宋盖仿而行之也。
    ○宋皇后所生太子皆不吉
</div>
    <div class="pagination">
<a href="廿二史札记_page10.html">上一页</a><span>...</span><a href="廿二史札记_page6.html">6</a><a href="廿二史札记_page7.html">7</a><a href="廿二史札记_page8.html">8</a><a href="廿二史札记_page9.html">9</a><a href="廿二史札记_page10.html">10</a><span class="current-page">11</span><a href="廿二史札记_page12.html">12</a><a href="廿二史札记_page13.html">13</a><a href="廿二史札记_page14.html">14</a><a href="廿二史札记_page15.html">15</a><a href="廿二史札记_page16.html">16</a><span>...</span><a href="廿二史札记_page12.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
