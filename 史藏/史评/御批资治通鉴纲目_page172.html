<!DOCTYPE html>
<html>
<head>
    <meta charset="UTF-8">
    <title>御批资治通鉴纲目 - 第 172 页/共 243 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御批资治通鉴纲目 - 第 172 页/共 243 页</h1>
    <div class="content">　　【乙亥】二十三年春正月耕籍田御楼酺宴考异【耕上漏帝字上耕籍田九推乃止公卿以下皆终畆上御五鳯楼酺宴时命三百里内刺史县令各率所部音乐集楼下较胜负懐州刺史以车载乐工数百皆衣文绣鲁山令元徳秀惟遣乐工数人连袂歌于蒍上曰懐州之人其涂炭乎立以刺史为散官徳秀性介洁质朴士大夫服其高】集览【上耕籍田九惟乃止注见汉文帝二年亲耕籍田酺宴酺注见开元元年大酺于蔿歌名元徳秀所作帝闻而异之叹曰贤人之言哉通鉴考异曰明皇杂录作于蒍新传作于伪此义未详今从杂录蒍羽委反】质实【鲁山县名注见汉献帝初平元年元徳秀河南人】
　　书法【书耕籍何重宗庙也终纲目耕籍田十详汉文帝二年舍是无书者矣】
　　发明【前书令百官行乐此书御楼酺宴则宗之志至是为益荒矣吁】
　　三月张瑝张琇杀殿中侍御史杨汪以复父雠敕杖杀之
　　【初汪既杀张审素审素二子瑝琇皆防坐流岭表寻逃归手杀汪于都城系表于斧言父寃状欲之江外杀与汪同谋者为有司所得议者多言二子穉年孝烈冝加矜宥张九龄亦欲活之裴耀卿李林甫以为坏法不可上然之乃下敕曰国家设法期于止杀各伸为子之志谁非狥孝之人展转相雠何有限极宜付河南府杖杀士民怜之为作哀诔敛钱葬之胡氏曰复雠固人之至情以立臣子之大义也雠而不复则人道防絶天理沦亡矣瑝琇忿其父死之寃亡命报之其失在不讼于司防其志亦可矜矣宋璟欲宥之岂非为此乎而裴李之言何其戻哉但以非司冦而擅杀当之仍矜其志则免死而流放之可尔若直杀之是杨氏以一人而当张氏二人之命不亦颇乎】集览【不亦颇乎注见太宗贞观七年刑赦之颇】书法【瑝琇何审素子也审素前以无罪书矣于是书复父雠而列叙二子义之也而杖杀之甚矣书曰敕病其上也】
　　发明【礼有复雠之文然鲧既殛死禹乃嗣兴者不敢废至公也前开元十九年冬纲目于张审素之死书杀书爵则死非其罪明矣瑝琇防穉既能复父之雠是其志亦可嘉况二子系表于斧言父寃状则当时盍与辨明是否使审素果以寃死则二子岂容诛殛如其不然是以王法为雠更相报复而已不可赦也今不此之思乃止断以相雠之説果何谓哉故纲目特掲以复父雠书之者盖予之也而曲直当否之别亦判然矣二子之死可哀也哉】
　　秋七月加咸宜公主实封千戸
　　【唐初公主实封止三百戸太平公主至五千戸率以七丁为限开元以来皇妹千戸皇女半之以三丁为限或言其太薄上曰百姓租赋非我所有战士出死力赏不过束帛女子何功而享多戸且欲使之知俭啬耳至是以武恵妃女咸宜公主将下嫁始加至千戸于是诸公主皆加至千戸】集览【俭啬俭节啬爱也老子曰治人事天莫若啬注啬贪也治国当爱惜民财不为奢泰啬通作穑左传昭元年大国省穑而用之】
　　书法【于是诸公主皆加至千戸独书咸宜何讥私也咸宜恵妃女也恵妃方嬖咸宜将下嫁特命加之因及诸公主纲目独书咸宜所以诛其心也终纲目公主书加封二太平咸宜皆讥也】发明【皇女而实封加至千户非清明盛世之事也故书以讥之】
　　冬闰十月朔日食○十二月册寿王妃杨氏
　　【妃故蜀州司戸琰之女也】质实【蜀州注见宋文帝元嘉九年崇庆州】
　　书法【王妃不书书杨氏何明伦也是故将书以武氏为昭仪则太宗之篇先书以武氏为才人将书以杨太眞为贵妃则开元之防先书册寿王妃杨氏皆所以明伦也】
　　发明【寿王宗第十八子也册诸王妃未有书而此书之者志其始也】
　　以契丹礼为松漠都督
　　【李过折既杀可突干诏以为契丹王至是为其臣礼所杀上赦礼因以为都督且赐书责之曰卿之蕃法多无义于君长过折卿之王有恶輙杀为此王者不亦难乎卿今为王亦应防虑后事岂得取快目前也】
　　【丙子】二十四年春正月敇听逃戸自首
　　【敕天下逃戸尽今年内自首有旧业者还本贯无者俟进止逾限不首搜配诸军】
　　突骑施防北庭都防盖嘉运击破之○二月颁令长新戒
　　书法【令长近民官也纲目每致意焉是故齐始用士人为县令则书陈丙戍年唐举堪为县令则书太宗贞观二年宗即位既引见京畿县令开元元年又召县令试防开元四年又敕以县令为举者赏罚开元九年于是又颁令长新戒可谓知所本矣故纲目悉书之】
　　○皇太子更名瑛
　　【诸皇子皆更之忠王浚改曰瑛】
　　三月敕礼部侍郎掌贡举
　　【旧制考功员外郎掌贡举有进士陵侮之议者以员外郎位卑不能服众敕委礼部侍郎】
　　夏四月张守珪使讨击使安禄山讨奚契丹败绩考异【讨当作击后同】
　　【张守珪使平卢讨击使安禄山讨奚契丹败绩守珪奏请斩之禄山临刑呼曰大夫欲防奚契丹奈何杀禄山乃更执送京师张九龄批曰昔穰苴诛庄贾孙武斩宫嫔守珪军令若行禄山不宜免死上惜其才赦之九龄固争曰失律防师不可不诛且其貌有反相不杀必为后患上曰卿勿以王夷甫识石勒枉害忠良竟赦之禄山本营州杂胡初名阿荦山母再适安氏冒其姓后其部落破散遂与安氏子思顺逃来狡黠善揣人情守珪爱之养以为子又有史窣干者与禄山同里闬亦以骁勇闻守珪奏为果毅累迁将军后入奏事上与语悦之赐名思明胡氏曰祸福虽有定数若由人事今置毒于前食则死不食则生生死系乎食与不食则人事为近矣故古之圣人必修人事其于天命曰我不敢知使明皇外任贤相内无蛊惑虽禄山焉攸乱然禄山败军其罪应诛九龄直以军法争论其理自胜乃言未来之事断其后患故宗得以拒之苏子曰齐桓公不杀敬仲楚成王不杀重耳汉髙祖不杀刘濞晋武不杀刘渊苻坚不杀慕容垂明皇不杀安禄山皆盛徳事也愚以为彼五人者皆贤而无罪何名而杀禄山则有死罪矣明皇不能按法行辟而愎谏飬奸安得为盛徳邪】集览【穰苴诛庄贾注见汉灵帝中平元年庄贾后期穰苴奋劒孙武斩宫嫔孙武子者齐人也以兵法见吴王阖庐阖庐出宫人为二队以宠姬二人为队长试习战法武乃三令五申而鼓之宫人笑乃斩队长以狥王夷甫识石勒夷甫晋王衍字也石勒上党匃奴人衍见之识具有反相将収之勒已去矣后果叛据襄国僣称后赵卒祸晋室阿荦山新旧书皆作轧荦山案轧荦山突厥所谓闘战神也安禄山本营州栁城胡种姓康氏其母阿史徳为巫居突厥中祷子于轧荦山及产有光照穹庐鸟兽尽鸣望气者言其祥范阳节度张仁愿搜庐帐欲杀之匿而获免母以神所命遂字轧荦山父死母携之再适突厥安延故更名安禄山荦力角反史窣干姓史名窣干窣苏骨反里闬闬音汗説文里门曰闬行辟辟毗亦反法也】质实【营州注见晋武帝太康二年昌黎齐桓公不杀敬仲敬仲陈胡公满之后以罪奔齐事桓公为工正其后世专齐政僣称王是为田齐楚成王不杀重耳重耳晋献公之次子公信防欲杀重耳乃奔楚成王纳之献公卒重耳返国立为文公汉高祖不杀刘濞刘濞髙祖兄仲之子封吴王或言有反相帝不信景帝时濞率七国谋反战败自杀晋武不杀刘渊刘渊匃奴左贤王豹之子为任子在洛阳武帝拜为左部帅懐帝时叛晋自立为汉王苻坚不杀慕容垂慕容垂前燕王皝之次子为时所忌奔秦秦主坚以为将军后叛秦自称后燕王】
　　书法【书使何罪使之者也奚契丹书讨则使之者何罪使之而不能正其败绩之诛以至隳国典胎国祸则守珪之罪也故书使凡功罪书使归之其上也是故归罪使之者则书张守珪使安禄山是年归功使之者则书李光弼使田神功肃宗宝应元年】
　　发明【禄山既有败军之罪按法行辟可也而挠法赦之何哉书败绩而不书诛失可知矣又况他日乱天下乎故书以志之】
　　増宗庙笾豆数加母党服
　　【上因籍田赦命有司议増宗庙笾豆之数及服纪未通者太常卿韦縚奏请宗庙毎坐笾豆十二兵部侍郎张均职方郎中韦述曰圣人知孝子之情深而物类之无限故为之节制同归于古今取甘肥皆充祭用既逾于制其何限焉若以今之珍馔平生所习于神无方何必泥古则簠簋可去而盘防杯按当御矣韶濩可息而箜筝笛当奏矣既非正物后嗣何观君子爱人以礼不求茍合况在宗庙敢忘旧章太子賔客崔沔曰祭祀之兴肇于太古茹毛饮血则有毛血之荐未有麴糵则有酒之奠施及后王礼物渐备然以神道致敬不敢废也国家清庙礼馔用周制也园寝上食遵汉法也职员来祭致逺物也有新必荐顺时令也躬稼所収搜狩所获荐而后食尽诚敬也若此至矣复何加焉但当申敕有司无或简怠不必加笾豆之数也上固欲増之縚又奏毎室加笾豆各六实以新果珍羞从之縚又奏请加外祖父母为大功九月姨舅皆小功五月堂舅堂姨舅母并加至袒免崔沔曰正家之道不可以贰总一定义理归本宗是以内有齐斩外加缌麻尊名所加不过一等此先王不易之道也愿守八年明旨一依古礼以为成法韦述曰传曰禽兽知母而不知父学士大夫则知尊祖矣然则母党比于本族不可同贯明矣今若外祖及舅加服一防堂舅及姨列于服纪废礼狥情所务者末茍可加也亦可减也先王之制谓之彛伦奉以周旋犹恐失坠一紊其叙庸可止乎请依仪礼防服为定礼部员外郎杨仲昌曰昔子路有姊之防而不除孔子曰先王制礼行道之人皆不忍也子路除之此则圣人援事抑情之明例也敕姨舅既服小功舅母不得全降宜服缌麻堂姨舅宜服袒免】集览【于神无方易系辞故神无方王弼注神则隂阳不测不可以一方明也文公本义曰至神之妙无有方所又附录曰神便是在隂底又忽然在阳在阳底又忽然在隂泥古泥去声执不通也当御御进也用也韶濩注见太宗贞观二年箜乐器师延所作言空国之矦所好靡靡之音应劭风俗通曰本名坎侯吴兢乐府解题云汉武灭南越祠太一后土令乐工侯晖依琴造竷竷音坎以工人姓侯故名坎侯后语讹以坎为空毛血之荐记礼运萹昔者先王未有火化食鸟兽之肉饮其血茹其毛后圣有作然后脩火之利荐其血毛注所以法于太古也酒之奠记礼运篇酒以祭注酒井中水也皇侃曰太古未有酒而始之祭但酌水用之尚质也至晚世虽有酒犹用水代之示不忘古也清庙礼馔诗清庙篇注清庙者祭有清明之徳者之宫也天徳清明文王象焉故祭之而歌此诗记乐记篇清庙之瑟朱弦而防越有遗音者矣注清庙谓作乐歌清庙也又礼运萹酒在室醴醆在戸粢醍在堂澄酒在下陈其牺牲备其鼎爼列其琴瑟管磬钟皷修其祝嘏以降上神与其先祖是谓承天之祜注此言今礼馔具所因于古及其事义也园寝上食注见汉元帝建昭五年寝庙园下袒免免音问记问防篇或问曰冠者不肉袒何也曰冠至尊者不居肉袒之体也故为之免以代之免者以何为也曰不冠者之所服也礼曰童子不缌唯当室缌缌者其免也注言身无饰者不敢冠冠为防尊服肉袒则着免免状如冠而广一寸不冠者犹未冠也当室谓无父兄而主家者也童子不杖不杖者不免当室则杖而免缌者其免也言免乃有缌服也文公家礼曰齐衰以下至同五世祖者皆袒免袒谓左袒自前投于要之右免谓裂布或缝绢广一寸从项中向前交于额上又却向后绕于髻如着掠头也子路有姊之防而不除记檀弓篇子路有姊之防可以除之矣而弗除孔子曰何弗除也子路曰吾寡兄弟而弗忍也孔子曰先王制礼行道之人皆弗忍也子路遂除之】质实【笾豆祭器注见汉明帝永平元年簠簋祭器注见汉文帝六年麯糵酒媒注见陈宣帝大建七年搜狩注见梁武帝中大通二年大功注见汉灵帝熹平元年小功注同上年】
　　书法【书増加何讥也笾豆有常数母党有常服于是又増加焉非矣増也者不冝増者也加也者不冝加者也】
　　发明【夫礼有定制不可损亦不可増昔程颐子尝力辨加礼之一字今笾豆之荐有常数而増之母党之服有定制而加之皆非礼也茍其合礼则纲目固不以増与加书之矣】
　　秋八月张九龄上千秋金鉴录
　　【千秋莭羣臣皆献宝镜九龄以为以镜自照见形容以人自照见吉凶乃述前世兴废之源为书五卷谓之千秋金鉴录上之赐书褒羙】
　　书法【献文不书此何以书重格君也故金鉴录书丹扆箴书非是皆畧之于是帝生日则曷为不书九龄此录为人主者朝夕座右可也岂一时赋颂之流哉故不书生日】
　　冬十月帝还西京
　　【先是敕以来年二月还西京防宫中有怪上召宰相议西还裴耀卿张九龄以农収未毕请俟仲冬李林甫潜知上防独留言曰长安洛阳陛下东西宫耳徃来行幸何更择时借使妨农但应蠲所过租税而已臣请宣示有司即日西行从之上过陕州以刺史卢奂有异政题賛于听事而去】质实【长安县名注见汉恵帝五年洛阳县名注见周显王三年】
　　十一月赐朔方节度使牛仙客爵陇西县公
　　【仙客前在河西能节用度勤职业仓库充实器械精利上嘉之欲加尚书张九龄曰不可尚书古之纳言唐兴以来惟旧相及扬歴中外有徳望者乃为之仙客本河湟使典今骤居清要恐羞朝廷上曰然则但加实封可乎对曰封爵所以劝有功也邉将实仓库脩器械乃常务耳不足为功欲赏其勤赐之金帛可也裂土封之恐非其宜上黙然李林甫曰仙客宰相才也何有于尚书九龄书生不逹大体上説明日复以仙客实封为言九龄固执如初上怒变色曰卿嫌仙客寒防如卿有何阀阅九龄曰臣岭海孤贱不如仙客生于中华然臣出入台阁典司诰命有年矣仙客邉隅小吏目不知书若大任之恐不惬众望林甫退而言曰茍有才识何必辞学天子用人何有不可乃赐仙客爵食实封三百戸胡氏曰宗方相张九龄而肆辩摧折之如此者九龄非有可轻也直縁释服居位人主意其重利禄而好贵势可以制指尔是故古之君子不茍就不俯从使去就从违之重在我而不在人在义而不在利庶乎招不来麾不去足以取信于其上也】集览【河湟使典河湟二州并凉州地牛仙客前判凉州别驾故云孤贱言独立无与】质实【一统志云陇西县唐初所置本汉陇西郡襄武县地宋立古渭寨于此元祐中复置陇西县金元仍旧至本朝因之为巩昌府治所仍属焉河西郡名注见汉安帝元初元年河湟二州名注见武宗防昌五年阀阅注见宋孝武大明二年】
　　发明【宗志在邉功故増重边赏如仙客止能脩其职业而宠异已至于此故纲目书赐爵而不书其有功则可以知其失矣况未几又使之相乎】
　　裴耀卿张九龄罢为左右丞相以李林甫兼中书令牛仙客同三品
　　【初上欲以李林甫为相问于张九龄九龄对曰宰相系国安危陛下相林甫臣恐异日为庙社之忧上不从是时上在位嵗久渐肆奢欲怠于政事而九龄遇事无细大皆力争之胡氏曰忠爱其君者必思纳诸无过之地而不计一身之安危不忠不爱者惟其身之营使君荒怠昏乱而不恤也九龄可谓爱君矣然以违拂对顺从则有恭与不恭之似以恣肆对儆成则有乐与不乐之殊惟聪明睿智之君则知违拂之为恭而顺从之为大不恭也知儆戒之可乐而知恣肆之有大不乐也若明皇稍有持盈守成恐及危溢之心使九龄常立于朝则放心必収祸乱必弭呜呼九龄可谓古之大臣矣○上之在藩也赵丽妃生太子瑛皇甫徳仪生鄂王瑶刘才人生光王琚及即位幸武恵妃生寿王瑁丽妃等爱皆弛太子与瑶琚以母失职有怨望语驸马都尉杨洄尚咸宜公主常伺三子过失以告恵妃恵妃泣诉于上上大怒欲皆废之九龄曰陛下享国长久子孙蕃昌天下之人方以为庆今三子皆已成人不闻大过奈何一旦以无根之语废之乎且太子天下本不可轻揺昔晋献公听骊姬之防杀恭世子三世大乱汉武帝信江充之诬罪戾太子京城流血晋恵帝用贾后之譛废愍懐太子中原涂炭隋文帝纳独孤后之言黜太子勇立炀帝遂失天下由此观之不可不慎陛下必欲为此臣不敢奉诏上不悦林甫退而私谓宦官之贵幸者曰此主上家事何必问外人上犹豫未决恵妃宻使官奴谓九龄曰有废必有兴公为之援宰相可长处九龄叱之以其语白上上为之动色故讫九龄罢相太子得无动范氏曰明皇三子之废繋于李林甫之一言其得未废系于张九龄之未罢相贤则父子得以相保相佞则天性防为仇雠置相可不慎哉○林甫日夜短九龄于上上浸踈之林甫引萧炅为戸部侍郎炅素不学尝读伏腊为伏猎中书侍郎严挺之言于九龄曰省中岂容有伏猎侍郎乃出炅刺岐州故林甫怨挺之上积前事以耀卿九龄阿党并拜丞相罢政事而以林甫为中书令牛仙客同三品领节度如故贬挺之为洛州刺史上即位以来所用之相姚崇尚通宋璟尚法张嘉贞尚吏张説尚文李元纮杜暹尚俭韩休张九龄尚直各具所长也九龄既得罪朝廷之士皆容身保位无复直言林甫欲蔽主擅权明谓诸諌官曰今明主在上羣臣将顺之不暇乌用多言诸君不见立仗马乎食三品料一鸣辄斥去悔之何及补阙杜暹尝上书言事黜为下邽令自是諌争路絶矣仙客既为林甫所引进专给唯诺而已林甫城府深宻人莫窥其际好以甘言防人而隂中伤之不露辞色凡为上所厚者始则亲结之及位势稍逼輙以计去之虽老奸巨猾无能逃其术者】集览【爱皆弛汉书曰以色事人者色衰而爱弛炅古恵反立仗马飞龙廐日以八马列宫门外号南衙立仗马食三品料食与饲通唐给九品禄三品四百石也一作饫三品刍豆】质实【鄂州名注见汉后主建兴七年武昌光州名注见晋武帝泰始二年弋阳晋献公听骊姬之防杀恭世子注见汉高帝十二年汉武帝信江充罪戾太子事在征和二年晋恵帝用贾后之譛废愍懐太子事在元康九年隋文帝纳独孤后之言黜太子勇事在开皇二十年伏腊注见汉宣帝五鳯四年下邽县名注见晋懐帝永嘉五年】书法【唐宰相罢书为某官者录贤也贤之故详之非是则与左降者同书罢而已】发明【观九龄罢相与林甫兼中书令之书文无褒贬然明皇治乱之分已在于此盖以林甫佞邪九龄正直即人品而知之也况又分注详载其事于下乎虽然宗进退大臣其得失固可见矣至于官制名称尤有可得而论者夫以丞相名官盖辅政大臣也今耀卿九龄既罢政事乃以为左右丞相然则所谓左右丞相者特无用之冗员尔名称不正莫甚于此故纲目因事书之以见唐人官制之失于宰相为尤甚也】
　　【丁丑】二十五年春正月置学博士
　　【毎嵗依明经举】
　　发明【前十七年书明经进士嵗限百人今此年二月书立明经问义进士试经法是盖狭其涂严其制以沮止之仅免废罢云尔至所谓学者前未之闻乃特置博士官又令每嵗依明经举则当时好尚晓然可知比事观之义自见矣】
　　二月立明经问义进士试经法
　　【敕曰进士以声韵为学多昧古今明经以帖诵为功罕穷防趣自今明经问大义十条对时务防三道进士试大经十帖】集览【帖诵诵帖括曰帖诵其明经则诵帖括谓为机括而诵之以求侥幸大经十帖唐以左氏传为大经帖凡三言】
　　河西节度使崔希逸袭吐蕃破之
　　【初希逸遣使谓吐蕃邉将乞力徐曰两国通好今为一家何必置兵妨人耕牧请皆罢之乞力徐曰常侍忠厚言必不欺然朝廷未必专以邉事相委葛一奸人交闘其间掩吾不备悔之何及希逸固请乃刑白狗为盟各去守备于是吐蕃西击勃律勃律来告急上命吐蕃罢兵吐蕃不奉诏上甚怒防希逸傔人孙诲入奏事言吐蕃无备请掩撃必大获上命内给事赵恵琮与诲徃察事宜恵琮至矫诏令希逸袭之希逸不得已发兵至青海西与吐蕃战大破之乞力徐脱身走恵琮及诲皆受厚赏吐蕃复絶朝贡希逸自念失信愧恨而卒】集览【刑白狗为盟索隐曰盟之用牲贵贱不同天子用牛马诸侯犬猳大夫以下用鸡傔人注见徳宗贞元十二年傔从】
　　书法【袭之者赵恵琮矫诏耳曷为以希逸书希逸始与吐蕃盟誓罢去守备矣将在军君命有所不受而恵琮得以矫诏使之以失信于邉境是谁之咎欤纲目以希逸主兵蔽其罪于希逸也】
　　夏四月杀监察御史周子谅贬张九龄为荆州长史【子谅弹牛仙客非宰相才上怒甚命防于殿庭絶而复苏仍杖之朝堂流瀼州至蓝田而死李林甫言子谅九龄所荐也乃贬九龄荆州长史范氏曰古之杀諌臣者必亡其国明皇亲为之其大乱之兆乎开元之初諌者受赏及其末也而杀之非独此也始抑外戚焚珠玉诋神仙禁言祥瑞其终也惑女宠极奢侈求长生悦禨祥一人之身而相反如此由有所防溺其心故也可不戒哉】集览【瀼州瀼乃朗反地理表云广南化外地在欝林西南交趾东北唐太宗置瀼州以逹交趾禨祥注见隋文帝开皇十四年】质实【蓝田县名注见周赧王四十九年荆州注见汉献帝建安十三年南郡】
　　书法【杖流道卒耳其书杀何诛心也子谅奏弹仙客怒之可也而防之几絶及其苏也复杖而后流之则帝之欲杀明矣纲目之法茍有诛意于其臣一以杀书之】
　　发明【自古非大无道之君未有轻杀諌臣者宗何为乃尔盖其骄矜已甚其视諌臣犹雀防之防是以轻于杀之又况仙客之相出已私意深欲掩盖覆匿子谅忽触其实故怒不可解必寘之死地而后已书杀监察御史周子谅此奔窜失国两京覆没之兆也然其贻后王鍳顾不明哉】
　　废太子瑛鄂王瑶光王琚而杀之
　　【杨洄又譛太子鄂王光王潜搆异谋上召宰相谋之李林甫对曰此陛下家事非臣等所宜预上意乃决使宦官宣制于宫中废为庶人寻赐死瑶琚皆好学有才识死不以罪人皆惜之】
　　书法【书废太子废无罪也而杀之帝之忍亦甚矣杀一无罪不可也况三子乎是祸也林甫成之】
　　发明【隋文用杨素而废太子勇然犹未至杀之也宗用林甫而黜太子瑛又并瑶琚杀之然皆无罪可书其恶甚矣天理既防何以国乎】
　　五月流夷州刺史杨濬于古州
　　【濬坐当死上命杖之流古州左丞相裴耀卿上防曰决杖赎死防则甚优解体受笞事颇为辱止可施之徒不当及于士人上从之】质实【古州注见中宗景龙二年】
　　募丁壮长充边军
　　【敕以方隅底定令中书门下量军镇闲剧利害审计兵防定额召募丁壮长充邉军増给田宅务加优恤】
　　诏选宗子补官○秋七月大理寺奏有鹊来巢赐李林甫爵晋国公牛仙客豳国公
　　【大理少卿徐峤奏今嵗天下断死刑五十八狱院由来杀气太盛鸟鹊不栖今有鹊巢其树于是百官以刑措表贺上归功宰辅故有是命范氏曰明皇一日杀三子而宰相以刑措受赏谗防得志天理防矣能无乱乎】质实【晋州名注见汉献帝建安七年河东州名注见汉桓帝延熹五年】
　　书法【赐爵不言故此其言故何讥也有鹊来巢而二相受爵无谓甚矣】
　　行和籴法停江淮运
　　【先是西北多宿重兵地租营田皆不能赡始用和籴之法有彭果者献防请推之闗中敇以谷贱伤农命増时价什二三和籴东西畿粟各数百万斛停今年江淮运租自是闗中蓄积羡溢车驾不复行东都矣】质实【东都注见秦庄襄王元年三川】
　　书法【书和籴始此然则曷为不书初先是西北行之久矣至是始推之东西畿也终纲目书和籴三是年徳宗贞元三年八年】
　　冬十月开府仪同三司广平文贞公宋璟卒考异【此误书諡】考证【当去文贞二字分注諡文贞】质实【广平县名注见汉光武建武二十年】
　　书法【书官书爵书諡自狄仁杰以来于是再见终唐之世五人而已矣狄仁杰宋璟李晟马璲裴度若郭子仪号官爵諡具则又非五人所可及也】
　　发明【宋璟在宗朝第一流人物也故书官书爵书諡以表之此亦可以观纲目褒贬之笔矣】
　　○十二月恵妃武氏薨追諡贞顺皇后考异【防大厯十年书贵妃独孤氏卒则此薨字当作卒】
　　【妃攸止之女也初上欲以妃为后或上言武氏乃不戴天之雠岂可以为国母且妃既有子若登宸极太子必危上乃止至是薨赠贞顺皇后】
　　书法【妃妾自宋殷氏始书卒未有书薨者也此其书薨何諡为后也自是而皇后为赠官矣终纲目卒妃妾四宋孝武殷氏唐宗武氏肃宗韦氏代宗独孤氏惟此独书薨讥之讥也】
　　复以明堂为乾元殿
　　【命将作大匠康諐素徃东都毁明堂諐素言毁之劳人请去上层仍旧为乾元殿从之】集览【諐去干反籕文愆字】
　　【戊寅】二十六年春正月以牛仙客为侍中以王璵为祠祭使
　　【上颇好鬼神以太常博士王璵为祠祭使祈祷或焚纸钱类巫觋习礼者羞之胡氏曰古者祭必用币所以交神犹人之相见有贽以为礼非利之也后世淫祀既众于是废币帛而用楮泉是以贿交于神也使神而果神也夫岂可贿使其不神而可贿也又安用事虽然王璵行之而世以为羞则当时犹未尽用也今举四海用之而未有革之者不亦悲乎】集览【璵羊诸反纸钱自汉以来防有瘗钱后世俚俗稍以纸寓钱为鬼事明皇用之楮泉楮丑吕反谷木名可为纸索隠曰钱本名泉言货之流行如泉也】质实【巫觋注见汉高祖干祐二年】
　　书法【后世用纸钱代帛始此】
　　令天下州县里皆置学
　　书法【武徳尝置州县乡学矣不皆置也于是令皆置学则无无学之里矣特书嘉之】
　　○夏六月立忠王璵为太子改名亨考异【太上漏皇字李林甫数劝上立寿王瑁上以忠王璵年长孝谨好学意欲立之犹豫不决常忽忽不乐高力士请其故上曰汝揣我何意力士曰得非以郎君未定邪上曰然对曰但推长而立谁复敢争上曰汝言是也由是遂定璵将受册命仪注有中严外办及绛纱袍璵嫌与至尊同称表请易之于是停中严改办曰备易绛纱袍为朱明服故事太子乘辂至殿门至是璵不就辂歩而入寻更名绍又更名亨孙甫曰太子瑛之废虽由武妃林甫亦张説之过也初忠王出见百官説有貌类太宗之言盖昭成方娠时説侍读东宫知其异事谓王当受天命故因事言之以广于众耳説事明皇情义至厚言从计行于忠王岂无宻议也使明皇之意已移嬖宠之言易入説无以逃其过矣】集览【仪注仪礼之记注】质实【辂大车之名古者以木为之至商而有辂之名盖始异其制也】
　　突骑施杀其可汗苏禄考异【杀当作弑】
　　【初苏禄亷俭攻战所得悉与诸部分之由是众乐为用既尚唐公主突厥吐蕃亦各以女妻之用度浸广遂不复分由是诸部离心酋长莫贺逹干夜袭苏禄杀之都摩度立苏禄之子骨啜为吐火仙可汗以収其余众】集览【莫贺逹干莫贺酋长之名也按突厥大臣之官凡二十有八防皆世其官而无员限逹干其一也】质实【酋长注见汉帝更始二年】
　　秋九月朔日食○贬王昱为髙要尉质实【一统志云髙要县名汉初所置属苍梧郡刘宋属南海郡梁于此置髙要郡隋平陈废郡以县置端州唐以傅林县省入宋又省平兴县入焉金元仍旧至本朝因之为肇庆府治所仍属焉】
　　【初吐蕃防安戎城而据之其地险要唐屡攻之不克劒南节度使王昱筑两城于其侧运资粮以逼之吐蕃大发兵救安戎城昱众大败脱身走资仗皆没由是贬死】集览【劒南道名注见晋武帝泰始八年益州】
　　册南诏为云南王
　　【南诏之先本哀牢夷地居姚州西东南接交趾西北接吐蕃蛮语谓王曰诏先有六诏莫能相一歴代因之以分其势蒙舍最在南故谓之南诏至皮逻閤浸彊大而五诏防弱乃赂王昱求合六诏为一朝廷许之赐名归义于是以兵威脇服羣蛮遂破吐蕃徙居大和城卒为邉患】集览【南诏南蛮国本乌蛮别种也在永昌东五代时号曰长和五代史四夷附录曰南诏所居曰苴咩城哀牢注见汉明帝永平十三年六诏一曰防嶲诏二曰越析诏三曰浪穹诏四曰邆睒诏五曰施浪诏六曰防舍诏防舍最在南故谓之南诏大和城夷语山陂陀曰和】质实【一统志云南诏西南夷之国名其王本乌蛮之别种夷语王为诏其渠帅有六诏唯防舎诏在诸部南故称南诏姚州禹贡梁州之界汉武帝开西南夷此为益州郡嶲唐叶榆县境东汉分属永昌郡蜀汉又分叶榆属云南郡晋诸郡皆属宁州李特据蜀分置汉州宋齐梁陈仍置云南永昌郡属宁州唐麟徳初于昆明之梇栋川置姚州都督府治叶榆洱河蛮开元末防舍诏皮罗閤并防嶲诏越析诏浪穹诏邆睒诏浪施诏五诏合为一号南诏治太和城至閤罗凤号大防国又至异牟寻再徙羊苴咩城即今府治改号大礼国其后郑买赐赵善政杨干贞互相簒夺至五代晋时叚思平得之更号大理国元宪宗时収附立上下二万戸府至元间改置大理路至本朝改路为府云南道交趾郡名注见宣宗大中二年吐蕃西羌种名注见太宗贞观八年大和城注见天宝十三载】书法【自是浸彊大为邉患至防师二十万则王昱之罪也故谨志之南诏见纲目始此】
　　冬十月作行宫于两都间
　　【凡千余间】
　　书法【书讥也终纲目书作行宫二隋文帝开皇十八年是年皆奢欲之主也】
　　置龙武军
　　【分羽林置龙武军以万骑营焉】
　　【己夘】二十七年夏六月贬张守珪为括州刺史
　　【幽州将赵堪白眞陀罗矫节度使张守珪之命使平虑军使乌知义邀叛奚余党知义不从白眞陀罗矫称制指以廹之知义出师与虏遇先胜后败守珪隐其败状以克获闻事颇泄上令内谒者监牛仙童徃察之守珪重赂仙童归罪于白眞陀罗逼令缢死众宦官疾仙童发其事上怒杖杀之守珪坐贬】集览【叛奚奚国之叛者】正误【赵堪白真陀罗集覧无注○今按新唐书张守珪传初书赵堪白眞陀罗下文两见皆止书眞陀罗当是二人赵与白为氏而堪与眞陀罗其名也】质实【括州注见髙宗显庆元年平卢军注见汉桓帝永康元年青州】
　　秋八月碛西节度使盖嘉运击突骑施擒其可汗骨啜【突骑施吐火仙可汗与莫贺逹干相攻莫贺逹干遣使告碛西节度使盖嘉运嘉运引兵击之擒吐火仙取交河公主悉収散髪之民数万以与防汗那王威震西陲】集览【防汗那注见中宗景龙二年】质实【碛西注见太宗贞观四年交河县名注见齐明帝建武四年】
　　追諡孔子为文宣王
　　【先是祀先圣先师周公南向孔子东向坐制自今孔子南向坐被王者之服释奠用宫悬赠弟子为公侯伯】集览【释奠注见梁武帝天监十七年宫悬注见汉献帝建安十八年轩县之乐】
　　发明【追諡先圣以王爵正南向之坐而被王者之服其礼正矣然亦有説焉是时既尊太公又尊老君盛仪交举至于吾先圣则不可以阙然也是以礼典如此书之于册识者可以观矣○按自汉平帝追諡孔子为褒成侯宣尼公后世因谓孔子为宣父又谓之为宣尼至是又加文与宣为諡然文之为言諡法有所谓经天纬地者矣孔子亦曰文王既没文不在兹乎以是諡之固亦几矣然亦有所未尽焉若夫宣之为宣諡法之羙者不过圣善周间而已岂足以尽吾圣人之大徳哉况唐未加圣人此諡之前北齐髙洋李元忠南齐萧子良隋长孙贤固有此諡矣天生圣人为万世道徳之宗主称天以诔之犹恐未足以称其徳彼区区荒诞之君污下之见何足以为吾圣人之轻重当其时行之可也后世乃遵之百世而不改何耶】
　　冬十二月更定禘祫之制
　　【初睿宗防既除祫于太庙自是三年一祫五年一禘是嵗夏既禘冬又当祫太常以为祭数则渎请停祫祭自是通计五年一祫一禘从之】
　　【庚辰】二十八年春正月荆州长史张九龄卒考证【当分注諡文宪上虽以九龄忤防逐之然爱重其人毎宰相荐士輙问曰风度得如九龄不乎】集览【风度宋璟风度凝逺三宗注风采度量凝固逺大也】
</div>
    <div class="pagination">
<a href="御批资治通鉴纲目_page171.html">上一页</a><span>...</span><a href="御批资治通鉴纲目_page167.html">167</a><a href="御批资治通鉴纲目_page168.html">168</a><a href="御批资治通鉴纲目_page169.html">169</a><a href="御批资治通鉴纲目_page170.html">170</a><a href="御批资治通鉴纲目_page171.html">171</a><span class="current-page">172</span><a href="御批资治通鉴纲目_page173.html">173</a><a href="御批资治通鉴纲目_page174.html">174</a><a href="御批资治通鉴纲目_page175.html">175</a><a href="御批资治通鉴纲目_page176.html">176</a><a href="御批资治通鉴纲目_page177.html">177</a><span>...</span><a href="御批资治通鉴纲目_page173.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
