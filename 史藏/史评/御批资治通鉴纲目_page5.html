<!DOCTYPE html>
<html>
<head>
    <meta charset="UTF-8">
    <title>御批资治通鉴纲目 - 第 5 页/共 243 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御批资治通鉴纲目 - 第 5 页/共 243 页</h1>
    <div class="content">　　凡就国贬左迁亦依罢免例分三等罪疑则姓名在上罪着则加有罪字无罪则云遣某人就国贬某官某为某官左迁某为某官
　　凡上印绶收印绶从本文【邓禹王商之类】
　　凡下狱死罪不著者曰某官某下狱死罪状明白者名下加有罪字【或云以罪】无罪者曰下某官某狱杀之其以赦出或被刑若自杀不食死之类各随其事书之官已见者不复见惟无罪而贤者则特书之虽以废免亦曰故某官爵某
　　凡诛杀叛逆或大罪曰某官某伏诛或曰诛某官某或曰讨某官某诛之【秦赵髙汉韩王信诸吕子七国之类】
　　凡他罪明白者曰有罪弃市罪疑者去有罪字无罪曰杀某官某【赵李牧秦李斯汉韩信彭越之类】
　　凡书官例与下狱例同族其家夷其族夷三族族诛某人家族灭某人家皆从本文
　　凡欲杀而释之者【韩信朱云之类】○欲治而寛之者【梁王立之类】○当诛而不果者【王氏五侯之类】
　　人事
　　凡乡里世系不能悉记惟贤者则着其略
　　凡诸臣之卒惟宰相悉书贤者曰某官某爵姓名卒而注其諡【说见崩葬例】常人则不爵不姓不諡【姓未见者着之】
　　凡贤臣特书依贤相例官爵惟所有处士曰处士众人则因事而见曰某官姓名卒而已无官则爵无爵则姓名而已某官爵已见者亦不复书
　　凡卒于军者曰军【祭遵冯异】非其地则地【管宁之类】
　　凡自杀者曰自杀有罪者加有罪字
　　凡贤臣遇害曰某杀某其官爵如本例【来歙岑彭之类】
　　凡众杀称人【吴起苏秦之类】盗杀称盗【侠累之类】
　　凡死节者皆异文以见褒【刘崇翟义刘快龚胜王经刘谌诸葛瞻】
　　凡无统之世惟宰相不悉书余并依正统例但各如其国名
　　凡僣国之臣不以贤否皆因事乃见而依无统常人之例
　　凡簒贼之臣书死【范増王舜雄之类】
　　凡战死书死
　　凡一人之往来去就关国家利害系时世轻重者不以贤否皆书【孟轲吴起卫鞅李斯张良诸葛亮管宁之类】或有他事当见者亦书【田文之类】
　　凡有官者书官惟初除一见后改除乃复见之
　　凡宰相官重者书官而去姓【如相国何大将军光之类】爵异者书爵而去姓【魏公操魏王操之类】
　　凡无统大国之臣依正统小国僣国虽权臣贵重但书姓名
　　凡正统诸侯王既卒皆以諡称
　　灾祥
　　凡灾异悉书祥瑞或以示疑或以着伪乃书
　　凡因灾异而自贬损求言修政施恵者皆书无实者或不悉书

　　王栢凡例后语
　　通鉴纲目之恵后学久矣李果斋后语曰著书之凡例立言之异同附列于其后然有是言也而未见是书也五十有余年莫有知其详者未尝不抚卷太息遐想于斯焉噫麟笔絶而史法壊司马公鉴古托始三侯之僣命自是权谋变诈之习益深坑师灭国干统夷族相迹而奔兴废离合轇轕于一千三百六十二年之间其端如毛朱子推絜矩之道寓权衡之笔大书分注自相错综以备经之体史迁以来未始有也茍非发凡释例一以贯之则述作之意孰得而明劝惩之意孰得而辨而大经大法所以扶天伦遏人欲修百王之轨度为万世之准绳者何以见直书不隠之实是岂寻行数墨强探力索者所可得其彷佛哉宜后学之所大恨也一日观讷斋赵公文集间有考亭往来书问乃知纲下之目盖属笔于讷斋而昔未之闻讷斋曰凡例一册已抄在此信乎果有是书也尘编将发影响自露及因上蔡书堂奉祠谢君【作章】为赵之婣力嘱其访问曰尝毁于水而未必存越一年始报曰凡例幸得于赵君【与峦】录以见授如获天球璧复得傃轩赵公本参校互正遂成全书今诸本所刋序例即此凡例之序也其后列十有九门总一百三十有七条凡下有目目下有类正统无统之分甚严有罪无罪之别亦着或君其王或主其帝或以盛书或以僣书或以得失书或以更革建立书有以自为自称书者有以贤否用舎书者有以可戒可法书者有以示疑着伪书者或着刑臣有功之始或着刑臣与政之始或着外家与政之始征寇诛杀之不同薨殂卒死之有异条分缕析该覈谨严治乱跃如也昔夫子之作春秋因鲁史之旧文不见其笔削之迹正以无凡例之可证朱子曰春秋例多不可信非夫子之为也今纲目之凡例乃朱子之所自定其大义之炳如者固一本于夫子至若曲笔乱纪隠慝匿情有先儒之所未尽者悉举而大正之盖深以邪说横流诚有甚于洚水猛兽之害有不可辞其责朱子亦谓纲目义例益精宻乱臣贼子真无所匿其形矣开歴古之羣防极经世之大用谓之续春秋亦何愧焉吁朱子之书流行天下无有遗者独此一卷晦迹既久殆将堙沦不广其则读是书者终无释疑而辨惑遂锓梓于稽古堂与同志共之有宋咸淳乙丑正月朢金华王栢书








　　文天祐凡例识语
　　右通鉴纲目凡例得之今贰车潘公【子舆】盖金华始锓木而学者多未见也是书固宜与纲目并出然自乾道壬辰今百年矣彼先后显晦之故抑有其数耶发凡以言例夫子何隠乎尔而使后之人随义而昭明之殆有所属不然夫子岂靳乎是而不哉执例以求春秋勿可执是书以求纲目则可微纲目无以知春秋微是书无以读纲目信其之不可不广也贰车念家学考亭谓刻诸学宫以恵我人既成矣复相语曰安得并刻纲目备此一书以为宣学钜丽之典也哉郡文学掾庐山文天祐谨识




　　御批资治通鉴纲目卷首上
　　钦定四库全书
　　御批资治通鉴纲目卷首下
　　朱子手书
　　纲目看得如何得为整顿续成一书亦佳事也纲目能为整顿否得留念幸甚
　　通鉴纲目以眼疾不能细看但观数处已颇详尽东平王苍罢归藩连下文幸邺事元本漏已依所示者补之矣此书无他法但其纲欲谨严而无脱落目欲详备而不烦冗耳
　　纲目想闲中整顿得尽可观恨相去逺不得相聚讨论也
　　通鉴纲目次第如何有便幸逐旋寄来
　　所补纲目幸早见示及他卷不知提要曾为一一看过否若闲中能为整顿得一畨亦幸事也巡幸还宫当如所谕但其间有事者自当随事笔削不可拘一例耳后汉单于继立不书本以匈奴已衰不
　　足详载如封王侯拜三公行赦宥之类耳更吿详之却于例中略见其意也
　　闲中了得纲目亦是一事不知已至甚处自古治日少乱日多史书不好看损人神气但又要知不奈何耳某今此大病几死幸而复苏未病时补得稽古录三四卷今亦未敢接续整理更欲续大事记熙宁以后亦觉难措手也此恐他日并累贤者用功亦不多也
　　所补纲目今附还亦竟未及细看不知此书更合如何整顿恐须更以本书目录及稽古录皇极经世编年通载等书参定其纲先令大事都无遗漏然后逐事考究首尾以修其目其有一时讲论治道之言无纲可附者惟唐太宗纪中最多虽以事类强而附之然终未安不知亦可去其太甚否而于崩葬处作一总叙略依次序该载如何某衰朽殊甚次第只了得礼书已无余力此事全頼防道为结裹了却亦是一事也又如稽古录中书乱亡事时或不着其用事人姓名无以示惩而作戒此亦一大眼目不可不明着其人与其交党之尤用力者使其遗无穷为万世之明鉴也












　　李方子后序
　　春秋鲁史之旧名也编年鲁史之旧制也防书鲁史之旧文也夫子述而不作孰谓春秋为作曰其事则述其义则作本天道以正人事本王道以正伯图严君臣辨内外惩恶而劝善其要归于拨乱世反诸正笔则笔削则削非圣人孰能作之故春秋史也而谓之经自圣经孤行三家各以所闻为舛午异同不能尽合于圣人之意学者病之然其大经大法所以建诸天地而不悖质诸鬼神而无疑百世以俟圣人而不惑者固非専门名家之流所能揜蔽之也粤自纪创兴而编年之法废细大不捐猥酿不纲而防书之法废是非去取由其一隅之见不能不谬于圣人而惩劝之法又废矣独司马公处史法废坠之余超然逺览推本荀恱汉纪以为资治通鉴一书凡一千三百六十二年之事珠贯绳聨粲然可考而春秋编年之法始复其功可谓伟矣若防书之法公尝着于稽古录而不引之于此以相附近广记备言曲畅旁通包括既众前后相承若长江大河顺流东趋虽欲尽为界限而莫可得盖其详固未易记识而其大要亦未易以槩举也至于帝曹魏而寇蜀汉帝朱梁而寇河东系武后之年黜中宗之号与夫屈原四晧之见削扬雄荀彧之见取若此类其于春秋惩劝之法又若有未尽同者此子朱子纲目之所为作也踵编年之成文还防书之旧制一年之内纲别其条一条之下采摭其要井井有条如指诸掌细故浮辞固就刋削至言确论复多増补简而周详而整纲仿春秋而参取羣史之良目仿左氏而稽合诸儒之粹至于大经大法则一本于圣人之述作使明君贤辅有以昭其功乱臣贼子无所逃其罪而凡古今难制之变难断之疑皆得参验稽决以合于天理之正人心之安而后世权谋术数利害茍且之私一毫无得参焉则是继春秋而作未有若此书之盛者也况于兼防牍之制防文质之中不使孤行以啓后世异同之说其亦毫发无遗恨矣或曰然则此书之作曷为不继春秋丽泽先生吕公之为大事记也固接于获麟且托始而迷先防斋居感兴亦既言之矣今而不易何也曰事记之书用马迁之法者也故续获麟而无嫌纲目之书本春秋之旨者也故续获麟而不可夫固各有当也自有史册而有春秋自有春秋而有通鉴有通鉴而有纲目其间盖欲晚歳稍加更定以趋详宻而力有未暇焉者然其大经大法之所存是岂秦汉以后操觚执简之士所能歴其庭而涉其级哉歳在庚午方子始获此于嗣子寺正君而服膺焉试吏南来负以与俱防建安真侯徳秀恵临此邦暇日取而读之喟然叹曰大哉深乎信春秋以来未之有也为人君而通此书足以明徳威之柄烛治乱之原为人臣而通此书足以守经事之正达变事之权盖穷理致用之总防而万世史笔之准绳规矩也慨郡计堇堇无乏乃相与隠覈渗漏之余财复求寺正君新校之本参定而锓诸木盖将上禆乙夜之观览而下淑学者之讲明阅歳书成而侯易帅江右元戎将啓行矣于是亟以吿诸朝廷请上其板于成均以给四方之求且庶防乎转以上闻又俾方子书其所为刻之故方子固不得而辞也昔者窃闻之二程子倡明斯道以续絶学之其于史事若未数数然也然伯子读汉书未尝辄遗一字叔子每观史至半必掩卷思其成败其有不合又复深思研精若此岂有他哉学之全体大用固当无所不用其极也至于此书之成义正而法严辞覈而旨深陶镕歴代之偏驳防归一理之纯粹振麟经之坠绪垂懿范于将来盖斯文之能事备矣使司马公见之必将心满意惬有起予之叹而王氏髙谈性命絶灭史学卒稔夷狄之祸君子所以深诛而不听者也虽然五经备而后春秋作五经言其理春秋言其用理未极于精微春秋未易学也子朱子首释四书以示入道之要次及诸经而后可以读此书焉学者必循序而学之然后本末兼该内外融贯其于学之全体大用傥庶防乎茍不揣其本而齐其末不养其内而急其外遽以此书为先夫岂不足措之事业终不若体用两全之为纯且懿也故具论之而著书之凡例立言之异同又附列于其后使览者得考焉嘉定己夘冬十月庚午门人文林郎泉州观察推官李方子谨书








　　尹起莘发明序
　　先正朱文公先生修通鉴纲目观其自序有曰歳周于上而天道明统正于下而人道定大纲概举而监戒昭万目毕张而防微着则知先正致力是书者其有补于世教甚不浅也又曰是则凡为致知格物之学者亦将慨然有感于斯又曰因述其指意条例于篇端以俟后之君子则知先正注意是书其有望于后人发挥而讲明之者亦甚不浅也且夫先正书法有正例有变例正例则始终兴废灾祥沿革及号令征伐杀生除拜之类义固可见若其变例则善可为法恶可为戒者皆特笔书之如张良在秦而书曰韩人陶潜在宋而书曰晋处士扬雄在汉而书曰莽大夫吕后在一统之时而以分注纪其年武氏改号光宅而止书中宗嗣圣之类是皆变文见意者也至于其间微词奥义又有不可得而徧举如陶侃以藩镇入击贼而必书温峤以陶侃讨峻禇渊以旧臣为司空而必书于齐王道成称帝之下唐宇文士及邪佞之臣也而卒书其爵五代冯道失节之人也而卒具其官凡若此类殆未易察傥徒习其句读而不究其指归则先正书法之义隠矣此固鲰生所以妄意发明有不容自已者况是书之作其大经大法如尊君父而讨乱贼崇正统而抑僣伪褒名节而黜邪佞贵中国而贱夷狄莫不有系于三纲五常之大真所谓为天地立心为生民立极为先圣继絶学为后世开太平者也昔孟轲氏以孔子作春秋与抑洪水膺戎狄放龙蛇驱虎豹者异事而同功切谓纲目之作其有补于世教殆亦有得于春秋之旨皆所以遏人欲于横流存天理于既泯是乌可不讲究而发之哉今兹所述止欲发明书法指意使之显著而已其间亦有先儒已尝议论者则不复述或虽已有议论而指意不同者则自以己意附见又有虽当发明而先后义例相类如一者亦不重举求其大要不过如是虽未能贯通奥旨然于其大义亦或略见万分之一世之君子傥因瞽言而不徒以史学视之亦足以无负于先正之志矣管见之愚如此幸毋诮其僣后学遂昌柘溪布衣臣尹起莘谨序












　　贺善书法序
　　先生既取纲目要领命善为之赞矣至是复曰夫子是书其笔削之精微正在变例又不可不知也然大要不过辨名分正纲常以示劝戒尔岂固取褒贬之权以自与哉为往圣继絶学为万世开太平此其志也因即书法而求之有迁北逾年而仍补书其六年者存中国也【晋懐帝永嘉六年】有始即王位而即大书元皇帝者予正统也【晋元帝建武元年】或取他人子为太子则独书太子即位而无名别世嫡也【汉恵帝七年吕后】或立危病者为皇后则止书皇后崩而不氏惜母仪也【唐徳宗贞元二年王淑妃】立后书民讥属少则书其名曰刘娥而后江沱之分明【晋愍帝建兴元年刘聪】立妃书氏讥欺人则书其名曰杨太真而后闺门之行饬【唐宗天寳四载】将正太后以弑君则子生先书魏主之子而人知无二上矣【魏庚寅年子诩】将责嗣君以渎伦则前朝先书以为才人而世知有三纲矣【唐太宗贞观十年】或杀人而书于殿内以讥其暴则刑人者必以义【隋文帝开皇十年李君才】或弃贤而书未入宫以讥其褊则退臣者必以礼【汉安帝延光三年杨震】非日食不书晦朔甚杀臣之忍则特书十二月晦而淫虐止矣【汉武帝元光四年窦婴】非星变不书昼夜志女宠之隂则特书万年宫夜大水而惑溺惩矣【唐髙宗永徽五年武昭仪】谋反有主名而书曰霍氏谋反谓其举族皆反也则乱略知所戒【汉宣帝地节四年】讨罪先渠魁而书曰讨尔朱氏谓其举族可诛也则逆党自此孤【梁辛亥年】或死之异地而书于陷城以明其节【唐肃宗至徳二载张巡许逺】或爵于异代而书于始卒以予其忠【唐中宗嗣圣十七年狄仁杰】不揜其名以劝贤则有以叔侄而一语两书疏【汉宣帝元康三年】并列其罪以惩恶则有以父子而一语两书刘【五代甲戌年仁恭守光】两国各兵而同书之以示谋人人亦谋之之讥【五代乙丑年】两国异事而不殊之以为忘忧忧必及之之戒【周赧王三十年】若此类者不可胜举皆变例也皆所以垂世教也呜呼备矣非朱夫子其孰能修之非先生孰能明之抑尝请于先生曰或者以是书为门人之作又或以为未脱藁之书何如曰皆非也胡不观纲目篇端之自叙乎夫子固曰辄与同志取两公四书别为义例増损櫽括矣且如尚书集止曰订定岂肯夺门人之名以为己作哉若以为未脱藁者则又不然夫子之修纲目也书成之嵗仅逾强仕非晚年之絶笔也是后二十八年修书者复九如诗易啓蒙通书解诸书皆在纲目已后成安有书未脱藁而遽及他书耶书未脱藁而可谓之通贯晓析如指诸掌耶即此二说可以涣然氷释矣因志于此以解议者之惑至顺壬申二月中和节门人贺善再拜谨序





</div>
    <div class="pagination">
<a href="御批资治通鉴纲目_page4.html">上一页</a><a href="御批资治通鉴纲目.html">1</a><a href="御批资治通鉴纲目_page2.html">2</a><a href="御批资治通鉴纲目_page3.html">3</a><a href="御批资治通鉴纲目_page4.html">4</a><span class="current-page">5</span><a href="御批资治通鉴纲目_page6.html">6</a><a href="御批资治通鉴纲目_page7.html">7</a><a href="御批资治通鉴纲目_page8.html">8</a><a href="御批资治通鉴纲目_page9.html">9</a><a href="御批资治通鉴纲目_page10.html">10</a><span>...</span><a href="御批资治通鉴纲目_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
