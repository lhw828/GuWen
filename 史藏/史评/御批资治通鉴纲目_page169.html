<!DOCTYPE html>
<html>
<head>
    <meta charset="UTF-8">
    <title>御批资治通鉴纲目 - 第 169 页/共 243 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御批资治通鉴纲目 - 第 169 页/共 243 页</h1>
    <div class="content">　　书法【书敕度何羙之也郑郭献诗志崇道法盖执左道以蛊惑其君者也黜为道士足以惩奸人矣故纲目特书敕度是时宗初政清明故有此敕后二十年则有元学博士之置矣】发明【书敕度郑铣郭仙舟为道士以文观之似若崇尚异端者而不知二人从宦于时献诗见志乃溺于虚无之学故宗特以是黜之与太宗之聼萧瑀出家无异亦可以警流俗矣】
　　秋八月令州县嵗十二月行乡饮酒礼
　　【胡氏曰物有本末事有终始知所先后则近道矣乡饮酒者古乡礼也然必先制民之产使安土乐业急政暴赋无施于其间设为庠序学校教以人伦且兴其贤能出长而入治之然后礼乐可行乡饮酒者其一条也人道所急有冠有婚有防有祭有燕有射有乡饮酒其缓急则又有序矣今独举乡饮酒而行之他皆不及焉安能有益于百姓哉只为繁文末莭而已矣】集览【乡饮酒礼礼季冬之月正齿位则县令为主人乡之老人年六十以上有徳望者一人为賔其次为介为三賔为众賔賔主燕饮则司正北靣扬觯而戒之以忠孝之本唐制州贡明经秀才进士身孝悌旌表门闾者行乡饮酒之礼皆刺史为主人先召乡致仕有徳者谋之贤者为賔其次为介又其次为众賔与之行礼而賔举之山堂攷索曰正义曰乡饮酒一萹凡有四事一则三年賔贤能二则乡大夫饮国中贤者三则州长习射饮酒也四则党正蜡祭饮酒也总而言之皆谓之乡饮酒】质实【设为庠序学校教以人伦孟子曰设为庠序学校以教之庠者飬也校者教也序者射也夏曰校殷曰序周曰庠学则三代共之皆所以明人伦也】
　　书法【乡饮酒古之所以序长防也终纲目千数百年行此礼者开元而已虽举一废百而纲目书之其亦饩羊之防意欤】
　　始加赋以给官俸
　　【唐初州县官俸皆今富戸掌钱出息以给之多破产者秘书少监崔沔请计州县官俸于百姓常赋之外防有所加以给之从之】
　　书法【官俸未有书所出者书加赋何讥也国之有赋以给公上之用百官之禄也唐初制赋不为轻矣当是时未有飬兵之费也而官俸又取之息钱是常赋专以给公上尔人主之心安得不侈乎防钱既弊盍亦以常赋通融给之又加赋焉民之不堪可知矣故特书始终纲目官俸书所出者二是年代宗广徳二年税青钱钱给官俸皆讥也】
　　发明【官俸当给则官给之可也若官中嵗计不足则当量入为出防计而均通之足矣今崔沔乃请于常赋之外防有所加以给之则是公家有给俸之名而其实出于他人尔取他人之物以示已恩固不若不给之为愈然则书始加赋以给官俸岂不深为可戒而适足为笑哉】
　　冬十一月帝还西京○吐蕃请和
　　【吐蕃奉表请和乞舅甥亲署誓文及令彼此宰相皆著名其上】
　　以李邕郑勉为逺州刺史李朝隐为大理卿陆象先为河南尹
　　【宋璟奏邕勉并有才畧文词俱好是非改变若全引进则咎悔必至若长弃捐则才用可惜请以为渝峡刺史大理卿元行冲不称职请以朝隐代之象先闲于政体寛不容非请以为河南尸皆从之】集览【渝峡渝水在辽西临渝东出塞隋置渝州案峡州秦将白起攻楚烧夷陵即其地周以居三峡之口因为峡州】质实【渝峡二州名渝注见周显王八年巴郡峡注见周赧王三十七年夷陵】
　　【己未】七年夏四月祁公王仁皎卒质实【祁州名注见中宗嗣圣八年义丰仁皎后父也其子驸马都尉守一请用窦孝谌例筑坟髙五丈一尺上许之宋璟苏颋以为凖令一品坟髙一丈九尺其陪陵者髙出三丈窦太尉坟议者颇讥其髙大至韦庻人崇其父坟以自速祸岂可复踵为之臣等所以再三进言者欲成中宫之羙耳上説曰朕每欲正身率下况于妻子何敢私之卿能固守典礼垂法将来诚所望也】集览【陪陵陪侍也陪葬于君后之陵墓者窦孝谌岐州人毅之后窦太尉谓孝谌也】
　　五月朔日食
　　【上素服以俟变彻乐减膳命中书门下察系囚赈饥乏劝农功宋璟奏曰陛下勤恤人隐此诚苍生之福然臣闻日食脩徳月食脩刑亲君子逺小人絶女谒除防慝所谓脩徳也君子耻言浮于行茍推至诚以行之不必数下制书也】集览【人隐隐幽也闾阎之陋人主所难知者女谒妇人请托也言浮于行浮过也行言迹也谓所言过于所行也或曰浮者如物之浮于水上不着实也】正误【勤恤人隐今按人隐民之忧戚也唐讳民字多作人】质实【日食注见汉惠帝七年月食注同上年】
　　秋八月敇五服并从礼传
　　【右补阙卢履氷言礼父在为母服周年则天改服三年今请从旧上下其议褚无量是履氷议敕自今五服并依防服传文然士大夫议论犹不息行之各从其意无量叹曰圣人岂不知母恩之厚乎厌降之礼所以明尊卑异戎狄也俗情肤浅一紊其制谁能正之】集览【则天改服三年髙宗时请自今父在为母服齐衰三年厌降之礼厌损降下也礼子为母服齐衰三年父在则厌降服齐衰期也防服小记注父在厌也厌一妾反又于艳反】
　　九月徙宋王宪为宁王质实【宁州名注见肃宗上元元年】
　　【宪成器改名也上尝从复道中见卫士食毕而弃其余于窦怒欲杀之宪谏曰陛下窥人过失而杀之臣恐人人不自安且陛下恶弃食者为食可以飬人也今以余食杀人无乃失其本乎上大悟遽释之是日宴饮极欢上自解红玉带以赐之】
　　以突骑施苏禄为忠顺可汗
　　【庚申】八年春正月宋璟苏颋罢
　　【上以王仁琛藩邸故吏墨敕与五品官宋璟曰仁琛向縁旧恩已获优改又是后族湏杜舆言乞下吏部检勘茍无负犯请依资稍优注拟从之宁王宪奏选人薛嗣先请授防官璟奏嗣先以懿亲之故固应防假官资然自大明临御斜封墨敕一皆杜絶望付吏部知不出正敕从之先是朝集使徃徃赍货入京师将还多迁官璟奏一切勒还以革其弊璟又疾负罪而妄诉不已者悉付御史台治之人多怨之者防天旱优人作魃状戏于上前问魃何为出对曰奉相公处分又问何故对曰负寃者三百余人相公悉以系狱故不得不出耳上心以为然时江淮间恶钱尤甚璟使监察御史萧隐之括之隐之严急烦扰怨嗟盈路于是贬隐之官罢璟颋弛钱禁而恶钱复行矣胡氏曰恶钱之弊不可不革其失在所遣使人严急烦扰而以之罢宰相何也宗外虽重璟心实厌之优人中伤安知非杨思朂之徒懐宿憾而惎使为之乎姚崇张説善于迎合故罢而复用宋璟苏颋介然守正故斥而不复甚哉君子之难合也史论贤相姚宋并称姚非宋公比也安得齐名必也张九龄乎乃可与璟同日而语矣】集览【大明临御东汉马融传大明生东注大明日也今宗如日之在上故曰大明也临御义取尚书临下御众斜封墨敕中宗时公主婕妤皆依埶用事于侧门请谒受赇虽屠沽臧获用钱三十万则别降墨敕除官斜封以付中书时号斜封官知不出正敕天子敕书湏中书省宣署申覆然后施行谓之正敕宗觉知宋璟必不肯降出正敕遂从其奏魃状魃之形状也诗大雅旱魃为虐注魃音防旱神也神异经南方有神长二三尺袒身目在顶上走行如风名曰魃所见之国大旱赤地千里一名旱母中伤中竹仲反隂中害之也战国防曰必中于赵矣注犹射中的也惎使惎渠记反教也谋也】正误【望付吏部知不出正敕从之今按知字当属上文为句璟谓望以薛嗣先事付吏部知之从主者施行不别其敕也正敕犹通鉴乾元二年肃宗所谓正言也】质实【优人即伶官注见髙宗咸亨三年】
　　以源乾曜张嘉贞同平章事
　　【初嘉贞为天兵军使入朝有告其奢僣赃贿者按验无状上欲反坐告者嘉贞奏曰今若罪之恐塞言路使天下之事无由上逹其人遂得减死上以嘉贞为忠用之】
　　夏五月复置十道按察使○以源乾曜为侍中张嘉贞为中书令
　　【乾曜上言形要之家多任京官使俊乂之士沈废于外臣三子皆在京请出其二上从之于是出者百余人嘉贞吏事彊敏刚躁自用引进苖延嗣吕太一员嘉静崔训与论政事四人颇招权时人语曰令公四俊苖吕崔员】集览【员王问反姓也】质实【俊乂释名云才过千人曰俊乂治也】
　　六月瀍谷溢考异【溢上当有水字疑漏】质实【瀍谷二水名瀍注见梁武帝大同九年谷注见汉王邦二年】
　　【漂溺几二千人】
　　朔方大使王晙诱杀突厥降戸仆固勺磨
　　【突厥降戸散居受降城侧朔方大使王晙言其隂引突厥谋防军城诱仆固都督勺磨而杀之防曵固诸部闻之皆惧并州长史张説引二千骑持节即其部落慰抚之因宿其帐下副使李宪以虏情难信驰书止之説复书曰吾肉非黄羊必不畏食血非野马必不畏刺此吾效死之秋也诸部由是遂安】集览【勺磨都督名也勺职各反】质实【受降城注见中宗景龙二年朔方郡名注见汉武帝元朔元年肉非黄羊必不畏食血非野马必不畏刺未详其义】
　　书法【凡书诱杀讥也书大使甚讥之也若曰以中国大使而行诈于降人可愧甚矣】发明【诱杀之非前已论之详矣书大使而诱杀突厥降戸尤可耻也】
　　冬十月流裴虚已于新州
　　【上禁约诸王不使与羣臣交结驸马都尉裴虚已与岐王范游宴私挟防纬坐流新州离其昬上待范如故谓左右曰吾兄弟自无间但趋竞之徒彊相托附耳吾终不以此责兄弟也】质实【防纬注见齐武帝永明三年新州注见梁武帝大同七年】
　　十一月突厥冦凉州
　　【先是王晙奏请西发防悉宻东发奚契丹掩毘伽于奚落水上毘伽大惧暾欲谷曰不足畏也防悉宻在北庭与奚契丹相去絶逺埶不相及且防悉宻轻而好利得晙之约必喜而先至晙与张嘉贞不相悦奏请多不相应必不敢出兵防悉宻独至击而取之势甚易耳既而防悉宻果发兵逼突厥牙帐朔方奚契丹兵不至防悉宻退毘伽欲击之暾欲谷曰此属去家千里将死战未可击也不如以兵蹑之先分兵间道围北庭因纵兵击防悉宻防悉密败走北庭不得入尽为突厥所虏暾欲谷还出赤亭掠凉州河西莭度使杨敬述遣禆将卢公利邀之大败毘伽由是大振尽有黙啜之众】集览【防悉宻北狄种名防音防轻而轻去声左传戎轻而不整注轻不持重也牙帐帐谓旃帐虏俗于帐前立纛为牙门故曰牙帐】质实【河西郡名注见汉安帝元初元年】
　　【辛酉】九年春正月改蒲州为河中府置中都质实【蒲州注见周赧王十二年蒲坂】○二月以宇文融为劝农使
　　【监察御史宇文融上言天下戸口逃移巧伪甚众请加检栝源乾曜賛成之敕有司议招集流移按诘巧伪之法以闻制州县逃亡戸口听百日自首或于所在附籍或牒归故乡各从所欲过期不首谪徙邉州以融充使奏置劝农判官十人分行天下其新附客戸免六年赋调使者竞为刻急州县承风劳扰百姓苦之阳翟尉皇甫憬上防言之坐贬州县希防虚张其数或以实戸为客凡得戸八十余万田亦如之】质实【阳翟县名注见周安王二年】
　　突厥遣使求和
　　【突厥毘伽遣使求和上赐书谕以曩昔和亲华夷安逸黙啜无信数冦邉鄙人怨神怒陨身防元今可汗复蹈前迹掩袭甘凉随遣求好国家天覆海容不追徃咎可汗果有诚心则共保遐福不然无烦使者徒尔徃来若具侵邉亦有以待可汗具审图之】质实【可汗夷狄君长号注见汉后主景耀四年甘凉二州名甘注见晋安帝隆安三年张掖凉注见汉光武建武十年武威】
　　夏四月敇举县令
　　【敕京官五品以上外官刺史四府上佐举县令一人视其政善恶为举者赏罚】集览【四府上佐四府京兆河南河中太原也别驾长史司马通谓之上佐】
　　六月罢中都
　　【蒲州刺史陆象先政尚寛简吏民有罪晓谕遣之尝谓人曰天下本无事但庸人扰之耳茍清其源何忧不治】
　　秋七月兰也州胡康待賔反王晙等擒斩之
　　【初兰也州胡康待賔诱诸降戸同反攻防六胡州有众七万命朔方大总管王晙太仆卿王毛仲天军兵节度大使张説共讨之晙攻待賔擒之集四夷酋长腰斩之先是叛胡潜与党项通谋攻银城连谷张説将歩骑万人出合河关掩击大破之党项更与胡战胡众溃説安集党项使复其居业阿史那献以党项翻覆请并诛之説曰王者之师当伐叛柔服岂可杀已降耶因奏置麟州以抚其余众】集览【阿史那献阿史那突厥三字姓献其名也】质实【酋长注见汉帝更始二年酋豪党项西羌别种注见陈后主至徳四年银城注见汉宣帝甘露三年光禄塞一统志云连谷隋之镇名唐改为县宋政和中废故址在延安府神木县旧麟州北一十里合河闗在太原府兴县北乃唐时所置麟州本汉之五原西河二郡地后周为银胜二州地属雕隂郡隋仍旧唐开元初置麟州后改新秦郡寻废乾元初复为州宋初移治吴兕堡寻陞建宁军端拱初改镇西军元于此置云州后改为神木县至本朝因之改属延安府】
　　九月朔日食○康待賔余党复叛贬王晙为梓州刺史【待賔之反诏河西陇右节度大使郭知运与王晙讨之晙言朔方兵自有余力请敕知运还未报知运已至由是与晙不恊晙所招降者知运纵兵击之虏以晙为卖已由是复叛晙遂坐贬】质实【梓州注见汉献帝建安十八年梓潼】
　　梁文献公姚崇卒考异【此误书諡】考证【当去文献二字分注諡文献崇遗令曰佛以清净慈悲为本而愚者冩经造像冀以求福昔周毁经像而修甲兵齐崇塔庙而弛刑政一朝合战齐灭周兴汝曹勿效儿女子终身不寤追荐冥福道士见僧获利效其所为尤不可延之于家永为后法】质实【周毁经像而修甲兵事在陈宣帝大建六年齐崇塔庙而弛刑政事在陈宣帝大建八年】
　　以张説同三品○以王君防为河西陇右节度大使【君防与郭知运皆以骁勇著名为虏所惮至是知运卒君防自麾下代之】集览【君防防敕畧反】质实【麾下注见汉献帝建安十四年】
　　冬十一月罢诸王都督刺史召还○新作蒲津桥质实【蒲津桥注见梁武帝大同元年】
　　书法【西晋之初书作河桥矣于是复书蒲津皆津要也终纲目书作桥三晋初甲午年是年宪宗元和八年吐蕃鸟兰桥】
　　○安州别驾刘子卒质实【安州注见周世宗显徳五年】
　　【子即知防也以字行初著作郎吴兢撰则天实録言宋璟激张説使证魏元忠事后説脩史见之谬曰刘五殊不相借兢起对曰此兢所为史草具在不可使明公枉怨死者同僚皆失色其后説隂祈兢改数字兢曰若狥公请则此史不为直茟何以取信于后】集览【史草撰史之草本】
　　书法【别驾未有书卒者卒子何録良史也纲目卒别驾一而已】
　　造新厯及黄道游仪
　　【太史言麟徳厯浸踈日食屡不效上命僧一行更造新厯梁令瓒造黄道游仪以七政遣太史监南宫説防于河南北平地测日晷及极星夏至日中立八尺之表同时候之阳城晷长一尺四寸八分弱夜视北极出地髙三十四度十分度之四浚仪岳台晷长一尺五寸防强极髙三十四度八分南至朗州晷长一尺七寸七分极髙二十九度半北至蔚州晷长二尺二寸九分极髙四十度南北相距三千六百八十八里九十歩晷差一尺五寸三分极差十度半又南至交州晷出表南三寸三分八月海中南望老人星下众星粲然皆古所未名大率去南极二十度以上皆见】集览【僧一行更造新歴一行名也姓张氏郯国公公谨之孙为僧隐嵩山诏新造歴一行于是推大衍数立术以应之撰开元大衍歴道士邢和璞尝谓尹愔曰一行其圣人乎汉时洛下闳造歴云后八百嵗当差一日必有圣人正之今年期毕矣而一行造大衍正其差谬则洛下闳之言信矣梁令瓒造黄道游仪一行改造新歴欲知黄道进退而太史无黄道仪梁令瓒以木为游仪一行是之乃奏曰李淳风黄道仪法颇难术遂废臣更造游仪使黄道交于奎轸之间内施白道月环简而易从其仪以古尺四分为度旋枢防环其表一丈四尺六寸一分纵八分厚三分直径四尺五寸九分古所谓旋仪也案李淳风黄道仪以玉衡璇玑表里三重其在外者曰六合仪次其内曰三辰仪其最在内者曰四游仪四游者以其东西南北无不周徧也舜典璿玑玉衡下蔡氏传颇详南宫説南宫复姓説名也河南北平河南即洛州也宗改河南府北平郡属幽州今定州北平县是日晷枢要云日光曰景日影曰晷晷长则表影短晷短则表影长极星是为北辰其星有五在紫防中天运大穷三光迭曜而极星不移阳城注见秦二世元年文公语录曰今之地中与古不同汉时阳城是地中宋朝岳台是地中已自差许多浚仪岳台岳台在开封府浚仪县浚仪注见汉明帝永平十二年朗州郎本作阆秦巴郡阆中县也唐改阆州在利州东路蔚州本代地周宣帝置蔚州今属上都路飞狐县在其南交州本百粤地汉武置交州隋改广州属广东道老人星下众星天官书南极老人老人见治安不见兵起正义曰老人一星在弧南一曰南极为人主夀长之应常以秋分之曙见于丙春分之夕见于丁不见人主忧也其下众星古未名者史云乃浑天家以为常没地中者】正误【河南北平地今按此当谓于河南河北之平地上测度日晷也】质实【阳城县名注见隋炀帝大业十三年一统志云浚仪汉之县名属陈留郡魏晋以后皆因之东魏于此置梁州后周改汴州隋废陈留郡以县属郑州唐于此置汴州以开封县省入寻复旧宋初改祥符县金元因之至本朝复以开封县并入为开封府治所仍属焉七政书舜典萹在璇玑玉衡以齐七政注日月五星也亦曰七曜朗州注见汉光武建武二十四年武陵蔚州注见楚义帝元年代国交州注见宣宗大中二年安南】
　　书法【书厯多矣唯太初书造于是复见予一行也后此则唯王朴钦天书作盖皆予之浑仪必书重象器也终纲目书浑仪四书仪一详宋内子年】
　　【壬戌】十年春正月幸东都考异【此句上漏帝字幸当作如】○夏四月以张说兼知朔方军节度使
　　【置朔方节度使领单于都防府夏盐防六州二军三受降城以宰相张説兼领之范氏曰宰相之职无不总统而节制一道此开元之乱制也夫宰相百官之首名且不正则何以正百官矣自古官制之紊未有如开元者也】质实【夏盐二州名注见徳宗贞元三年】
　　五月伊汝水溢质质【伊汝二水名伊注见汉髙后三年汝注见梁武帝普通六年漂溺数千家】
　　六月博州河决质实【博州注见汉光武建武八年东郡】
　　书法【自王莾辛未书河决其后无书者至是七百余年始复一书岂王莾不塞之私反足以便水之性欤】
　　○制増太庙为九室
　　【増太庙为九室迁中宗还太庙范氏曰天子七庙而祖功宗徳其庙不毁则无世数自古以来未之有改也明皇始为九庙过其制矣夫礼不可多也不可寡也三代之礼所以为后世之法者尽矣唐制何所取乎】质实【七庙注见宋明帝太始七年】
　　书法【书讥非古也古者天子七庙唐迁中宗而祀之别庙非矣于是复还太庙而増为九室则中睿昭穆之次必有所处可也其如戾古何哉凡増者不宜増者也是故汉坛塲珪币书増文帝十四年唐太庙九室书増是年宗庙笾豆书増开元二十四年皆讥也】
　　秋安南乱遣内侍杨思朂讨平之质实【安南府名注见宣宗大中二年】书法【书遣内侍何讥也乱既平矣何讥焉轻国体重阉权两失之矣内臣总兵始此故谨书之纲目内臣以军功见者三是年十六年再书僖宗中和元年杨复光○此后世内臣专兵之始眞徳秀曰唐世中人预国政自宗任髙力士始中人预军政自宗用杨思朂始】
　　发明【春秋襄十八年诸侯伐齐从齐师齐有寺人夙沙卫者连大车塞隧而殿齐臣殖绰郭最谓之曰子殿国师齐之辱也夫以寺人殿师若未甚害而齐人遽谓辱国诚以刀锯之余不过供戸庭洒扫之役若预闻军政则是国为无人此殖绰郭最所以深恶之也呜呼诸侯且尔况天子乎唐之宗削平内难兴复唐室励精为治几致太平可谓盛天子矣然宠任宦者遂为亡国之本有如安南之乱岂无将臣可遣而必以内臣为之是以纲目于此特书内侍以志其失其为夙沙卫也大矣然则以内臣而总王师胜负皆辱何待他时鱼朝恩吐突承璀田令孜之徒而后知其辱军政哉】
　　○杖秘书监姜皎流之钦州质实【钦州注见隋文帝开皇十七年初上之诛韦氏也王皇后颇预宻谋及即位色衰爱弛武惠妃隂懐倾夺之志上宻与皎谋以后无子废之皎泄其言上怒张嘉贞希防搆成其罪云皎妄谈休咎杖而流之卒于道敕宗戚自非至亲无得徃还卜相占之人不得出入百官之家】
　　北庭节度使张嵩击吐蕃大破之
　　【吐蕃围小勃律王没谨忙谨忙求救于嵩嵩遣副使张思礼将蕃汉歩骑四千倍道合击大破之斩获数万自是屡嵗吐蕃不敢犯邉】集览【小勃律王没谨忙小勃律西域国去京兆七千里而赢其王姓没名谨忙】质实【吐蕃西羌种名注见太宗贞观八年】
　　张说廵邉讨康待賔余党平之奏罢邉兵二十万人【康待賔余党康愿子反自称可汗张説发兵追讨擒之其党悉平徙残胡五万余口于许汝唐邓仙豫防州空河南朔方千里之地先是縁邉戍兵常六十余万説以时无彊冦奏罢二十余万使还农上以为疑説曰臣久在彊场具知其情将帅茍以自卫及役使营私而已若御敌制胜不必多拥冗卒以妨农务上乃从之】质实【许汝唐邓仙豫等州许注见汉光武建武八年长社汝注同上建武二年梁县唐注见齐武帝永明五年泚阳邓注见周赧王十四年穰仙未详沿革豫注见汉光武建武十九年汝南】
　　始募兵充宿卫
　　【初诸卫府兵自成丁从军六十而免其家不免杂徭浸以贫弱逃已畧尽百姓苦之张説建议请召募壮士充宿卫不问色役优为之制逋逃者必争出应募上从之旬日得精兵十三万分诸卫更畨上下兵农之分自此始矣范氏曰唐制诸卫府有为兵之利而无飬兵之害田不井而兵犹藏于民最为近古而便于国者也开元之时其法寖隳张説不究其所以而轻变之兵农既分卒不能复则説之为也夫三代之法出于圣人及其末流亦未尝无弊救之者举其偏以补其弊而已若并其法废之而以私意为一切茍简之制此后世所以多乱也】集览【府兵唐初置府兵以骠骑车骑两将军府领之天下既定改骠骑曰统军车骑曰别将后太宗更统军为折冲都尉别将为果毅都尉诸府总名曰折冲府天下凡十道置府六百三十四皆有名号而关内二百六十一皆诸卫凡府有三防兵千二百人为上千人为中八百人为下不问色役七制作简色役注简犹省也色役谓诸色杂徭役】
　　书法【志府兵所以废也故特书始】
　　冬十月复以乾元殿为明堂质实【明堂注见汉武帝建元元年】书法【武氏毁乾元作明堂则新之矣帝以不依古制复废为殿似也别议新之岂无其地于是废已六年复为明堂则人神之渎益甚矣又十六年而复毁为殿谓之何哉故己夘复修东都明堂不书以为不足书也故削之】
　　○十一月初令宰相共食实封三百戸○十二月永穆公主适王钧考异【永上漏以字】
　　【敕以永穆公主下嫁资送如太平公主故事僧一行谏曰武后惟太平一女故资送特厚卒以骄败奈何以为法乎上遽止之】质实【一统志云永穆隋之县名属巴州唐属通州宋始改永睦元省之故址在防州府逵县西一百里】
　　书法【于是敕资送如太平以一行諌而止书羙之也】
　　【癸亥】十一年春正月帝北廵诏潞州给复五年以并州为太原府置北都质实【潞州注见周赧王五十三年上党】
　　书法【潞州何潜藩也髙帝之沛光武之舂陵则帝乡也潜藩耳而复焉亦滥恩矣故书讥之】
　　○二月张嘉贞罢
　　【张説与嘉贞不平防嘉贞弟嘉佑赃发説劝嘉贞素服待罪于外遂左迁幽州刺史初广州都督裴伷先下狱上与宰相议其罪嘉贞请杖之説曰刑不上大夫为其近君且所以飬亷耻也盖士可杀不可辱臣向廵北邉闻姜皎杖于朝堂皎官登三品亦有防功奈何以皂待之事徃不可返岂宜复蹈前失上深然之嘉贞不悦退谓説曰何论事之深也説曰宰相时来则为之若大臣皆可笞辱行及吾軰矣此言非为伷先乃为天下士君子也嘉贞无以应】质实【左迁注见汉宣帝元康二年广州注见秦始皇三十三年南海刑不上大夫注见汉文帝六年】
　　祭后土于汾隂
　　【初上将幸晋阳张说言于上曰汾隂脽上有汉后土祠其礼父废陛下冝因廵幸脩之为农祈谷上从之】集览【汾隂脽上注见汉武帝元鼎四年】质实【晋阳县名注见周威烈王二十三年汉后土祠注见汉武帝元鼎四年】
　　贬王同庆为赣尉
　　【坐为平遥令广为储偫烦扰故也】集览【赣尉赣县之尉也汉地志豫章有赣县注赣音绀如淳曰音感章贡二水合流汉即其间立县因名焉晋立南康郡隋置防州宋改赣州】质实【一统志云赣汉之县名属豫章郡东汉属庐陵郡吴属南部都尉晋始为南康郡治隋初改南康县后复为赣县唐为防州治宋元仍旧本朝因之为赣州府治仍属焉平遥古地名汉为平陶县属太原郡东汉属西河郡晋属太原国后魏以太武名焘改平遥县属西河郡后周省隋复置属介休郡唐属介州贞观初属汾州后属太原府宋金仍旧元属汾州至本朝因之仍属焉】
　　以张说兼中书令○罢天兵大武等军○三月帝至西京○夏四月以王晙同三品兼朔方军节度大使○五月置丽正书院
　　【上置丽正书院聚文学之士或修书或侍讲以张説为使有司供给优厚中书舍人陆坚以为无益徒费欲奏罢之説曰自古帝王于无事之时莫不崇宫室广声色今天子独延礼文儒发挥典籍所益者大所损者防陆子之言何不逹也】
　　书法【书羙之也太宗书文宗书丽正皆羙之也终纲目书书院一而已○书书院始此】
　　秋八月敕州县安集逃戸
　　【敕前令检括逃人虑成烦扰冝令所在州县安集遂其生业】
　　尊献祖懿祖祔于太庙
　　【宣帝为献祖光帝为懿祖】
　　冬始置长从宿卫
　　【命尚书左丞萧嵩与京兆蒲同岐华州长官选府兵及白丁一十二万谓之长从宿卫一年两畨州县毋得役使】集览【京兆蒲同岐华京兆今西安府是蒲汉天水郡唐改蒲州今秦州是同汉冯翊郡魏改同州岐汉扶风郡魏改岐州唐改鳯翔府华即华隂魏改华州】质实【萧嵩兰陵人梁明帝之后一统志云京兆郡名本周之王畿地秦置内史以领闗中汉初置渭南郡寻罢郡复置内史景帝分置左右内史此为右内史武帝改京兆尹与左冯翊右扶风为三辅东汉于此置雍州寻罢三国魏改尹为守晋置雍州理京兆未几为刘石苻姚所防后魏仍置雍州西魏后周皆置京兆尹隋初置雍州寻改为京兆郡唐初复为雍州又改京兆郡寻复雍州开元初改京兆府自周秦汉晋西魏后周隋唐并都于此唐末为佑国军五代梁改永平军后唐复为京兆府晋改曰晋昌汉改曰永兴宋仍为京兆府属永兴军路金属京兆府路元改西安路后改奉元路至本朝改为西安府陜西道蒲州名注见周赧王十二年蒲坂同州名本周之大荔国秦为内史地汉初置河上郡后为左内史武帝时改左冯翊三国魏为冯翊郡后魏兼置西华州西魏改为同州取禹贡澧水攸同之义隋罢州复置冯翊郡唐初复为同州治冯翊县天寳初复为冯翊郡乾元初复为同州后为匡国军五代梁改忠武军后唐复旧宋改定国军属永兴路金属京兆府元仍为同州以冯翊县省入焉本朝因之属西安府岐州名注见周显王八年华州名本周时郑桓公始封之地其地亦名咸林秦为内史地汉魏晋并为京兆农二郡地后魏置华山郡又改东雍州西魏改为华州隋省后置华山郡唐复为华州垂拱初改太州天寳初改华隂郡后复为华州干宁中陞兴徳府又为镇国军五代梁改威化军唐复镇国军宋改镇潼军金改金安军元复为华州后以郑县省入焉本朝因之属西安府】
　　书法【志府兵所以终废也故再书始】
　　发明【府兵唐之良法也然久而不能无弊要当举其偏而补之足矣不是之思乃轻于变法果何意哉纲目前书始募兵充宿卫此书始置长从宿卫始之一词所以志变法之端使后人得以推考焉耳任是责者岂非张説乎】
　　十二月贬王晙为蕲州刺史质实【蕲州注见陈宣帝大建五年齐昌】改政事堂为中书门下
　　【张説奏改之列五房于其后分掌庻政】
　　【甲子】十二年春三月以杜暹为安西副大都防
　　【初监察御史杜暹因按事至突骑施突骑施馈之金暹固辞左右曰君寄身异域不宜逆其情乃受之埋于幕下出境移牒令取之虏大惊追之不及及安西都防阙暹自给事中居母忧诏起为之】质实【杜暹濮州人安西都防注见髙宗永淳元年】
</div>
    <div class="pagination">
<a href="御批资治通鉴纲目_page168.html">上一页</a><span>...</span><a href="御批资治通鉴纲目_page164.html">164</a><a href="御批资治通鉴纲目_page165.html">165</a><a href="御批资治通鉴纲目_page166.html">166</a><a href="御批资治通鉴纲目_page167.html">167</a><a href="御批资治通鉴纲目_page168.html">168</a><span class="current-page">169</span><a href="御批资治通鉴纲目_page170.html">170</a><a href="御批资治通鉴纲目_page171.html">171</a><a href="御批资治通鉴纲目_page172.html">172</a><a href="御批资治通鉴纲目_page173.html">173</a><a href="御批资治通鉴纲目_page174.html">174</a><span>...</span><a href="御批资治通鉴纲目_page170.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
