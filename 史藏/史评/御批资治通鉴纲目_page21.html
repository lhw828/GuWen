<!DOCTYPE html>
<html>
<head>
    <meta charset="UTF-8">
    <title>御批资治通鉴纲目 - 第 21 页/共 243 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御批资治通鉴纲目 - 第 21 页/共 243 页</h1>
    <div class="content">　　【错以对防髙第擢为中大夫又言宜削诸侯及法令可更改者书凡三十篇上虽不尽聴然竒其材】书法【亲防何讥也何讥躬亲策之而所得者鼂错尔以是为失人故讥之是故文帝策士而得鼂错则书亲武帝策士而得公孙则书亲汉元光元年文宗防士而失刘蕡则书亲唐太和二年皆讥也终纲目书亲策三而已】
　　发明【错以直言对策而言乃不直故所对之词皆削而不录然则错亦有愧于其名多矣呜呼有君如文帝又以直言防士犹且不能正议直言岂不深可惜欤】
　　作渭阳五帝庙
　　【赵人新垣平言长安东北有神气成五采于是作渭阳五帝庙】集览【新垣平陈留风俗传云毕公封新垣其后因氏焉平名也作渭阳五帝庙史记封禅书作渭阳五帝庙同字注瓉曰一营宇之中立五庙括地志云渭阳五帝庙在雍州咸阳东三十里宫殿疏云五帝庙一宇五殿也案一宇之内而设五帝而有五门各依其方帝色也周礼小宗伯兆五帝于四郊郑注以为苍曰灵威仰赤曰赤熛怒黄曰含枢纽白曰白招拒黒曰汁光纪唐书髙宗祀五帝注云周礼兆五帝于四郊此五行之精气也而郑谓为太微五帝误矣】质实【一统志云渭阳五帝庙在西安府城西北二十里旧长安城东北汉文帝始郊见雍五畤因新垣平言乃作渭阳五帝庙】
　　书法【垣平请也帝于是少惑矣自帝有渭阳汾隂之祠于是武帝祠灶祠神君立越祠昭帝祠鳯凰宣帝祠金马碧鸡皆有自来矣至唐则有九宫贵神之祠世主之惑何多也】
　　【丁丑】十六年夏四月亲祠之以新垣平为上大夫
　　【上郊祀渭阳五帝庙贵平至上大夫而使博士诸生刺六经中作王制议廵狩封禅事】集览【使博士诸生刺六经中作王制顔师古曰受经于博士曰博士诸生索隐曰刺七赐反采取之也刘向七录云文帝所著书有本制兵制服制篇所以述先王之制度故曰王制也羣书考索曰汉文令博士诸生刺经作王制博士诸生名氏无闻果何人哉而能作此一书以为无穷之傅今观其书言爵位则窃孟子之文言官制则窃左氏之文言廵狩则窃书之文其余则杂采公羊谷梁等说而益以己见正所谓不知而作也虽其言未必尽非要之抵牾者多矣】
　　书法【亲者何不宜亲者也既郊见矣又作庙而亲祠之是故文帝祠五帝庙则书亲是年武帝祠灶则书亲元光二年桓帝祠老子则书亲延熹九年皆非所亲而亲者也】
　　分齐地立悼惠王子六人为王
　　【齐王则薨无子国除上乃分齐地立悼惠王肥子将闾为齐王志为济北王贤为菑川王雄渠为胶东王卬为胶西王辟光为济南王】
　　分淮南地立厉王子三人为王
　　【安为淮南王勃为衡山王赐为庐江王】
　　诏更以明年为元年治汾隂庙
　　【新垣平言阙下有寳玉气而使人持玉杯诣阙献之刻曰人主延夀又言日再中居顷之日郤复中于是始更以十七年为元年令天下大酺平言周鼎在泗水中今河决通于泗而汾隂有金宝气意鼎出乎于是治庙汾隂欲祠出鼎】集览【日再中推测也前期而言也言日昃而复回午也史记封禅书注索隐曰淮南子云鲁阳公与韩搆战战酣日暮援戈麾之日为郤三舎岂其然乎治庙汾隂欲祠出鼎汾隂注见周显王四十年欲出周鼎泗水注见秦始皇二十八年又九鼎注见周慎靓王五年】书法【人主即位谓一为元古也自魏防与齐相王始以三十六年改元称一年君子非之于是帝即位十六年矣惑于异端复有此失纲目书之讥惑也自是景帝有中元后元武帝十一改元滋纷纷矣】
　　发明【人君即位以元纪年故虽累数至百不改也文帝至是已十六年乃訹于邪臣之说无故改元果何义哉直笔书之其失自见】
　　【戊寅】后元年冬十月新垣平伏诛
　　【人有上书告平所言皆诈也下吏治诛夷平是后上亦怠于改正服鬼神之事渭阳五帝使祠官领以时致礼不徃焉】集览【改正服改易正服色】
　　书法【文帝之篇令徳善政相望于册至末年而书増坛塲珪币始郊见五帝作五帝庙亲祠之以新垣平为上大夫治汾隂庙如日月之食不能不为全羙之累焉及书新垣平伏诛则所谓更也人皆仰之矣纲目抑左道凡方士必以伏诛书终纲目书方士伏诛七新垣平少翁栾大隋潘诞唐栁泌赵归真李伯】
　　发明【文帝盛徳之主清静黙无所偏好固非秦皇孝武求仙者之比前此方除秘祝书之于册至十四年増珪币十五年始郊雍然皆非有徼福之意小人以闚其隙思有中之于是祷祠之事纷纷交举今纲目上书作五帝庙亲祠之以新垣平为上大夫则是祠乃垣平所立为甚明至是又书改元祀汾隂垣平伏诛则小人之诈以甚而败幸帝速悟不逺而复即抵其罪不然岂不为盛徳之累耶虽然帝能诛垣平而不能尽改垣平之所为使后人得以踵而行之则亦犹为未善也观纲目前后所书皆有深意然则人主好尚盍亦谨其微哉】
　　诏议可以佐百姓者
　　【诏御史曰间者数年不登又有水旱疾疫之灾朕甚忧之意朕之政有所失而行有过与何以致此夫度田非益寡计民未加益而食之甚不足者无乃百姓之従事于末以害农者蕃为酒醪以靡谷者多六畜之食焉者众与其与丞相列侯吏二千石博士议之有可以佐百姓者率意逺思无有所隐】集览【度田非益寡度计料也言顷亩之数如故未甞加少靡谷本纪注靡通作糜散也】
　　【己卯】二年夏复与匈奴和亲
　　【匈奴连嵗入邉杀畧甚多云中辽东郡万余人上患之乃遗匈奴书单于亦使当戸报谢复和亲】集览【当戸匈奴传单于使当戸雕渠难报谢索隐曰匈奴官有左右大当戸案雕渠难者当戸名也】书法【六年书请和亲矣十一年而书匈奴冦狄道于是又书复与匈奴和亲矣六年而书匈奴冦上郡云中以帝之盛徳而和亲不足恃如此纲目备书之有天下者可以鉴矣】
　　秋八月丞相苍免以申屠嘉为丞相质实【一统志云申屠嘉梁人○张苍免帝以后弟广国贤有行欲相之曰恐天下以吾私广国久念不可而申屠嘉故以材官蹶张从髙帝为人廉直门不受私谒遂以为丞相是时太中大夫邓通方爱幸嘉甞入朝通居上旁怠慢嘉奏事毕因言曰陛下幸爱羣臣即富贵之至于朝廷之礼不可以不肃上曰君勿言吾私之罢朝嘉坐府中为檄召通不来且斩通恐言上上曰汝第往通诣丞相免冠徒跣顿首谢嘉坐自如责曰朝廷者髙帝之朝廷也通小臣戯殿上大不敬当斩吏今行斩之通顿首出血不觧上度丞相已困通使使持节召通而谢丞相此吾弄臣君释之通至为上泣曰丞相防杀臣杨氏曰文帝之不相广国盖以私意自嫌而不以至公处已也广国果贤邪虽亲不可废果不贤邪虽亲不可用吾何容心哉】集览【材官蹶张如淳曰材官者有材多力之士能脚蹋彊弩张之故曰蹶张顔师古曰以手张弩曰擘张以足蹋弩曰蹶张弄臣弄戯也顔师古曰谓狎防无闗大体也】
　　【庚辰】三年春匈奴老上单于死子军臣单于立
　　【辛巳】四年夏四月晦日食○五月赦
　　【壬午】五年
　　【癸未】六年冬匈奴冦上郡云中诏将军周亚夫等屯兵以备之
　　【匈奴入上郡云中杀畧甚众烽火通于甘泉长安遣将军令免屯飞狐苏意屯句注张武屯北地周亚夫次细桞刘礼次覇上徐厉次棘门以备胡上自劳军至覇上及棘门军直驰入将以下骑迎送已而之细桞军军士吏被甲锐兵刄彀弓弩持满先驱至不得入曰天子且至军门都尉曰将军令曰军中闻将军令不闻天子之诏上至又不得入于是上乃使使持节诏将军吾欲劳军亚夫乃传言开壁门门士请车骑曰将军约军中不得驱驰于是天子乃按辔徐行至营亚夫持兵揖曰介胄之士不拜请以军礼见天子为动改容式车使人称谢皇帝敬劳将军成礼而去羣臣皆惊上曰嗟乎此真将军矣曩者覇上棘门军若儿戯耳其将固可袭而虏也至扵亚夫可得而犯邪称善者久之月余匈奴逺塞兵罢拜亚夫为中尉】集览【飞狐飞本作蜚注见汉王刘邦三年句注徐广曰山名在鴈门应隂馆属并州如淳曰句音章句之句案史记句作勾索隐曰伏俨云句音俱包恺云音钩正义曰勾注山一名西陉山在代州鴈门县西北四十里北地注见哀帝建平元年细栁徐广曰地名在长安西如淳曰案三辅黄圗细柳仓在渭水北古徼西张揖曰在昆明池南今栁市是索隐曰细栁在直城门外阿房宫西北维括地志云细栁仓在雍州咸阳县西南覇上注见秦王政二十二年棘门孟康曰在长安北秦宫门也括地志云棘门在横门之外案三辅黄圗长安城北出西头第一门曰横门横音光彀弓弩持满正义曰彀张也持满者但引满而不发先驱即前也在前引导车驾者犹唐之武侯队不闻天子之诏索隐曰六韬云军中之事不闻君命又管子司马兵法曰将在军君命有所不受介胄之士不拜介甲也胄兠鍪也记曲礼介胄则有不可犯之色又曰介者不拜为其拜而蓌拜注蓌则失容节蓌犹诈也音挫又音乍宋氏曰蓌犹言有所枝柱不利屈伸天子为动顔师古曰为之竦动所以体貌之也逺塞句絶言出塞逺去也中尉掌徼循京师武帝更名执金吾】质实【一统志云周亚夫沛人勃次子也句注山名在太原府代州西二十五里上有太和岩一名西陉细栁原名在西安府城内昆明池之南即周亚夫屯兵处棘门在西安府城旧咸阳县东北一十八里汉将军徐厉甞次军于此】
　　书法【等者何畧之也于是六将军备胡而亚夫之序在四纲目等诸将而首亚夫予之也】
　　夏大旱蝗诏弛利省费以振民
　　【令诸侯无入贡弛山泽减诸服御郎吏员发仓庾以振民民得卖爵】　集览【弛山泽弛废也山泽渔盐竹木之利仓庾胡广曰在邑曰仓在野曰庾郭璞曰仓无屋曰庾民得卖爵崔浩曰富人欲爵贫人欲钱故听卖买】
　　书法【书大旱始此纲目书大旱三十八书旱五十八而书恤民之政者十二是年景帝中三年武帝天汉三年明帝永平十八年和帝永元九年安帝永初二年齐丁卯年魏唐太宗贞观元年二年十三年宪宗元和四年文宗太和六年书大蝗十六是年武帝建元五年元光六年元封六年平帝元始三年灵帝熹平六年昭烈帝章武二年晋愍帝建兴四年元帝建武元年成帝咸康四年穆帝永和十一年丙寅年宋梁丁丑年北齐唐宗开元三年四年僖宗干符二年书蝗三十七而书恤蝗之政二是年和帝永元九年世主之以灾为玩者多矣】
　　【甲申】七年夏六月帝崩遗诏短防
　　【遗诏曰万物之生靡有不死死者天地之理物之自然奚可甚哀当今之世咸嘉生而恶死厚葬以破业重服以伤生吾甚不取且朕既不徳无以佐百姓今崩又使重服久临哀人父子损其饮食絶鬼神之祭祀以重吾不徳谓天下何朕获以之身托于天下君王之上二十有余年矣赖天之灵社稷之福方内安宁靡有兵革朕既不敏常畏过行以羞先帝之遗德惟年之久长惧于不终今乃幸以天年得复供飬于髙庙其奚哀念之有其令天下吏民令到出临三日皆释服无禁嫁取祠祀饮酒食肉自当给防事服临者皆无跣绖带无过三寸毋布车及兵器毋发民哭临宫殿中殿中当临者皆以旦夕各十五举音礼毕罢已下棺服大功十五日小功十四日纎七日释服他不在令中者皆以此令比类从事覇陵山川因其故毋有所改归夫人以下至少使胡氏曰孝文溺于小仁短防废礼信有罪矣然行而有悖于义虽有父令不可从也况三年之防所以尽生者之孝心又非父之所得令者也然则孝景之薄于君亲其罪益大矣】集览【方内安寜谓四方之内既安且宁令到为句谓诏令到日绖带士防礼疏曰麻在首在要皆曰绖分而言之首曰绖要曰带其斩衰首绖以有子麻为之麻本着头左邉而从额前向右围之郤就左边与麻本相接以末加于本上又以防为缨结于頥下其齐衰首绖以麻本着头右邉而従额前向左围之就右边以末藏在本下以布为缨文公家礼曰首绖大一搤只是拇指与第二指一围也要绖较小绞带又小于要绖要绖象大带两头长垂下斩衰至大功其要绖初皆散垂至成服乃绞小功以下结本不散垂绞带象革带一头有彄子以一头串于中而束之斩衰用麻为之齐衰以下皆用布毋布车及兵器毋禁止之辞也应劭曰毋得以布衣车乗及兵器也不施轻车介士也礼毕句罢句已下棺史记文帝本纪无棺字索隐曰已下者谓柩已下于圹服大功十五日小功十四日纎七日释服本纪功作红服防曰当言大功小功布也纎细布衣也应劭曰红者中祥大祥以红为领縁也纎者禫也凡三十六日而释服索隐曰刘徳云红功也男功非一故以工力为字女工唯在于丝故以糸工为字三十六日以日易月也禫徒感反除服祭名也禫者澹澹然安平之意归夫人以下至少使应劭曰夫人以下有羙人良人八子七子长使少使凡七軰皆遣归家重絶人类也谷梁传隐二年礼妇人谓嫁曰归反曰来归注嫁而曰归明外属也】正误【毋布车及兵器今按谓不以布防其上也衣字去声】
　　书法【贺善賛曰文帝三代以来贤主也而首变古之事二焉除肉刑也诏短防也二者皆大节纲目曷为不书始肉刑之除犹曰有不忍之心云尔短防则废古礼误后世之大者其不书始何也纲目之意不专罪帝也然则尚奚罪罪其嗣君与臣子尔帝甞诏治覇陵不得以金银铜锡为饰然晋愍之世盗发覇陵得其金帛甚多当时犹收其余以实内府则薄葬之制景帝盖未甞果从也况三年之防臣子所以自尽其心者使景帝于此断以从令非孝之义一由古礼后世亦孰敢踵其失哉纲目所以不书始责不专在文帝也】
　　葬霸陵
　　【帝即位二十三年宫室苑囿车骑服御无所増益有不便輙弛以利民甞欲作露台召匠计之直百金上曰百金中人十家之产也吾奉先帝宫室常恐羞之何以台为身衣弋绨所幸慎夫人衣不曵地帷帐无文绣以示敦朴为天下先治覇陵皆瓦噐不得以金银铜锡为饰因其山不起坟吴王诈病不朝赐以几杖羣臣袁盎等谏说虽切甞假借纳用焉张武等受赂金钱觉更加赏赐以愧其心専务以徳化民是以海内安宁家给人足后世鲜能及之】集览【露台台累土为之将以承露索隐曰顾氏案新丰南骊山之顶有露台乡极为髙显文帝所欲作台之旧趾存焉徐广曰露一作灵直百金直价也公羊传隐五年百金之直注百金犹百万也古者以金重一斤若今万钱矣食货志亦云黄金一斤直万钱则知文帝言百金中人十家之产即为金百斤为钱百万也中人处富者贫者之中身衣弋绨衣于既反弋逸织反绨田黎反索隐曰弋黑色也绨厚缯也盖今之絁也絁式支反说文粗丝经纬不同者文帝以为衣而身自衣之如淳曰案贾谊疏云身衣皁绨文中子事君篇曰衣弋绨伤乎礼中焉可也虽然以文景之心为之可也衣不曵地曵以制反引也不曵地谓衣之长不被土也唐舆服志曰妇人裙不过五幅曵地不过三寸赐以几杖几老者所以凭而坐杖老者所以倚而行记曲礼曰大夫七十而致仕若不得谢则必赐之几杖注所以飬其身体也假借纳用焉顔师古曰谓假借以辞色纳其言而用之蘓林曰假音休假之假借音以物借人之借】正误【露台今按恐以台上不屋显露为名非谓承露也】质实【霸陵注见文帝二年】
　　太子啓即位尊皇太后曰太皇太后皇后曰皇太后考异【按文帝即位后不书尊母薄姬为皇太后盖阙漏矣】考证【当作尊皇太后薄氏曰太皇太后○谨按凡例曰凡正统尊立非正嫡则加姓氏后仿此】○九月有星孛于西方考异【九月上漏秋字】○长沙王着卒无子国除
　　【初髙祖贤文王芮制诏御史长沙王忠其定着令传国数世至是乃絶】集览【长沙王着着陟虑反长沙王名也呉芮五世孙髙祖贤文王芮文王芮即吴芮也髙祖贤之始封衡山王以从入武闗故徳芮徒封长沙王长沙王忠其定着令髙祖以吴芮至忠故着于令甲而称其忠也邓展曰汉约非刘氏不王如吴芮王故着令使特王之瓉曰汉以芮忠故特王之以其非制故特着令也着陟虑反谓着在法令中也令甲者令有光后故有令甲令乙令丙甲者第一令也顔师古曰甲者令之篇次】正误【长沙王忠其定着令今按邓展说是以吴芮异姓封王故特着令非专为称其忠也】







　　御批资治通鉴纲目卷三下
<史部,史评类,御批资治通鉴纲目>
　　钦定四库全书
　　御批资治通鉴纲目卷四上
　　【起乙酉汉景帝元年尽庚午汉武帝元鼎六年】凡四十六年
　　【乙酉】孝景皇帝元年冬十月尊高皇帝为太祖孝文皇帝为太宗令郡国立太宗庙
　　【丞相嘉等奏功莫大于高皇帝徳莫盛于孝文皇帝高皇帝宜为太祖之庙孝文皇帝宜为太宗之庙天子世世献郡国宜各立太宗庙制曰可】集览【天子世世献本纪作天子宜世世献祖宗之庙按韵防献字下载说文云宗庙犬名羮献犬肥者以献】正误【天子世世献今按此但言祭献不必指献犬也】
　　春正月诏听民徙寛大地
　　【诏曰郡国或硗陿无所农桑或饶广水泉利其议民欲徙寛大地者听之】
　　夏赦○复收民田半租三十而税一
　　书法【复者何尝除也文帝除之至景帝而复收非得已也然止收半租则赐民半租矣自是遂为常制是歳赐半租自帝始也书曰复收与魏征绵麻税书复者异矣梁戊戌年】
　　○减笞法
　　【初文帝除肉刑外有轻刑之名内实杀人笞五百者率多死是歳诏曰加笞重罪无异幸而不死不可为】
　　【人其定律笞五百曰三百三百曰二百】
　　以张欧为廷尉
　　【欧事帝于太子宫虽冶刑名家为人长者未尝言案人专以诚长者处官官属亦不敢大欺】集览【张欧史记张叔者名欧正义曰欧于友反索隠曰乌后反汉书注欧音驱有此异耳治刑名家索隠曰刘向别録云申子之学号曰刑名者循名以责实其尊君卑臣崇上抑下合于六经也正义曰刑刑家也名家在太史公自序传言治刑法及名实也】质实【一统志云张欧沛人安丘侯说少子也】
　　【丙戌】二年冬十二月有星孛于西南○令男子二十始傅集览【二十始傅注见汉王刘邦二年老弱未傅】○春三月立子徳为河间王阏为临江王余为淮阳王非为汝南王彭祖为广川王发为长沙王质实【河间国名注见帝更始二年长沙国名注见献帝兴平元年】○夏四月太皇太后崩考异【据凡例太后下漏薄氏二字】○六月丞相嘉卒【时内史鼂错数请间言事辄听宠幸倾九卿法令多所更定丞相嘉自绌疾错错内史门东出不便更穿一门南出南出者太上皇庙堧垣也嘉闻为奏请诛错客有语错错恐夜入宫自归至朝嘉请上曰错所穿乃外堧垣故冗官居其中且我使为之错无罪嘉罢朝曰吾悔先不斩错乃为所卖欧血而死】集览【庙堧垣韦昭曰堧而縁反宫外余地也正义曰庙外垣内游地也游亦余也顔师古曰堧者外垣之内内垣之外夜入宫自归为句汉书作入宫上谒自归上顔师古曰归首于天子也嘉请为句请奏也冗官汉书注散官也韵防注宫中之冗食人也徐氏曰无定所执也】
　　以陶青为丞相鼂错为御史大夫○彗星出东北书法【书彗星记异也自是荧惑歳星逆行明年长星出而七国反兵满天下此其应也纲目书彗十有七详周显王八年书孛五十有三则彗之为异非孛比矣】
　　○秋衡山雨雹集览【雨雹注见晋穆帝永和五年】质实【衡山国名注见景帝四年大者五寸深者三尺】
　　书法【书雹记灾也书雨雹始此终纲目书雨雹二十四是年大者五寸深者三尺景帝中元年大者尺八寸武帝元鼎三年元封三年大如马头宣帝地节三年四年深二尺三寸杀人成帝河平二年大如釜莽己巳年甲戌年杀牛羊殇帝延平元年安帝永初元年二年元初四年六年延光元年大如斗三年桓帝延熹四年七年灵帝建宁二年光和四年中平二年献帝初平四年晋惠帝元康三年深三尺五寸晋怀以后不书史缺也】
　　荧惑逆行守北辰月出北辰间歳星逆行天廷中书法【书荧惑始此终纲目书荧惑五是年晋怀帝永嘉三年康帝建元二年安帝义十一年齐武帝癸亥年○月食不书书出北辰何月有常道错行至此大异也自是书月赤书月贯天廷中帝之世三书月矣终纲目书月五是年后三年再书汉成帝建始元年唐肃宗乾元二年○歳星不书此其书何记大异也终纲目书歳星一而已】
　　【丁亥】三年冬十月梁王武来朝
　　【梁孝王以窦太后少子故有宠居天下膏腴之地赏赐不可胜道府库金钱珠玉宝器多于京师筑东苑方三百余里广睢阳城七十里大治宫室为复道三十余里招延四方豪俊之士每朝入则侍上同辇出则同车射猎留或半歳梁侍中郎谒者着籍引出入天子殿门与汉宦者无异上尝与宴饮从容言曰千秋万歳后传于王王辞谢虽知非至意然心内喜詹事窦婴引卮酒进上曰天下者高祖之天下父子相传汉之约也何以得传梁王太后因此憎婴婴因疾免太后除婴门籍梁王以此益骄】集览【膏腴顔师古曰腹之下肥曰腴故取以喻肥饶之地睢阳地理志周之宋国也武王封微子于宋即此汉置梁国隋改宋州今归徳府是括地志云宋州宋城县在州南二十里外城中本汉睢阳县景帝时梁孝王筑之鼔倡节杵而后下和之称睢阳曲着籍着竹畧反置也籍名簿也令梁国之侍中郎官谒者皆着其名于门籍通引出入也又详见宣帝地节三年通籍】质实【一统志云睢阳汉之县名属梁国隋置宋州改县曰宋城大业初改州曰梁郡唐初为宋州后为睢阳郡五代梁置宣武军唐改归徳军宋陞为南京应天府治宋城金改府曰归徳复改宋城曰睢阳元因之本朝降为州以睢阳县省入属开封府】
　　春正月赦○长星出西方○洛阳东宫灾
　　发明【景帝即位才三年尔孛彗雨雹荧惑歳星之变纷纷见于史册至是又书长星出西方洛阳东宫灾未几果有七国之乱汉几不保帝岂有舛政逆令以干天地之和者乎寛仁恭俭家法未改而天变若此先儒有言一念之善祥风和气一念之恶祅星厉鬼景帝失徳未形特以忌刻少恩而变异应之捷如影响然则人君一念之间所系若此观之纲目之所书则知微之显诚之不可掩也如是可不谨诸】
　　○吴王濞胶西王卬胶东王雄渠菑川王贤济南王辟光楚王戊赵王遂反以周亚夫为太尉将兵讨之杀御史大夫鼂错二月亚夫大破吴楚军濞亡走越戊自杀【初孝文时吴太子入见得侍皇太子饮博争道不恭皇太子引博局提杀之吴王称疾不朝京师系治验问吴使者吴王恐始有反谋后使人为秋请文帝复问之对曰察见渊中鱼不祥唯上弃前过与之更始于是文帝乃赦吴使者归之而赐吴王几杖老不朝吴谋益解然以铜盐故百姓无赋卒践更辄与平贾歳时存问茂材赏赐闾里他郡国吏欲求而捕亡人者公共禁弗予如此者四十余年鼂错数言吴过可削文帝不忍及帝即位错曰高帝封三庶孽分天下半今吴王不朝于古法当诛文帝不忍徳至厚王当改过自新反益骄诱天下亡人谋作乱今削之亦反不削亦反削之其反亟祸小不削其反迟祸大上令列侯公卿宗室杂议莫敢难独窦婴争之错又言楚赵有罪皆削一郡胶西有奸削其六县方议削吴吴王恐因发谋举事闻胶西王勇好兵使人说之又身至胶西面约遂发使约齐菑川胶东济南皆许诺○初楚元王好书与鲁申公穆生白生俱受诗于浮丘伯及王楚以三人为中大夫穆生不嗜酒元王每为设醴及孙戊即位常设后忘设焉穆生退曰可以逝矣醴酒不设王之意怠不去楚人将钳我于市遂称疾卧申公白生彊起之曰独不念先王之徳与今王一旦失小礼何足至此穆生曰君子见几而作不俟终日先王之所以礼吾三人者为道存也今而忽之是忘道也忘道之人胡可与久处岂为区区之礼哉遂谢病去戊稍淫暴太傅韦孟作诗讽谏不听亦去戊坐削地事遂与吴通谋申公白生谏戊戊胥靡之衣之赭衣使雅春于市及削吴防稽豫章郡书至吴王遂起兵杀汉吏胶西胶东菑川济南楚赵亦皆反楚相张尚太傅赵夷吾赵相建徳内史悍皆谏被杀齐王后悔背约城守济北王城坏未完其郎中令刧守王不得发兵○胶西胶东菑川济南共攻齐围临菑赵王遂发兵住其西界北使匈奴与连兵吴王悉其士卒二十余万闽东越亦发兵从起广陵西渉淮并楚兵遗诸侯书罪状鼂错欲合兵诛之破梁棘壁乘胜锐甚梁遣将军击之皆败还走初文帝且崩戒太子曰即有缓急周亚夫真可任将兵至是上乃拜亚夫为太尉将三十六将军往击吴楚遣郦寄击赵栾布击齐窦婴屯荥阳监齐赵兵初错更令三十章诸侯讙哗错父闻之从颍川来谓错曰上初即位公为政用事侵削诸侯疏人骨肉口语多怨公何为也错曰不如此天子不尊宗庙不安父曰刘氏安矣而鼂氏危遂饮药死曰吾不忍见祸逮身后十余日七国反以诛错为名上与错议出军亊错欲令上自将兵而身居守徐僮之旁吴所未下者可以予吴错素与吴相袁盎不善未尝同堂语至是谓丞史曰袁盎多受吴王金钱专为蔽匿言不反今果反欲请治盎宜知其计谋人冇告盎盎恐夜见窦婴为言吴所以反愿至前口对状婴入言上乃召盎盎入上方与错调兵食问之盎对曰不足忧也上曰吴王即山铸钱煮海为盐诱天下豪杰白头举事何以言其无能为也对曰吴铜盐之利则有之安得豪杰而诱之诚令吴得豪杰亦且辅而为谊不反矣上曰计安在盎对曰愿屏左右丄屏人独错在盎曰臣所言人臣不得知乃屏错盎曰吴楚相遗书言贼臣鼂错擅适诸侯削夺之地以故反欲西共诛错复故地而罢今独有斩错发使赦之复其故地则兵可无血刃而俱罢上黙然良久曰顾诚何如吾不爱一人以谢天下乃拜盎为太常密装治行命丞相廷尉劾奏错不称主上徳信欲疏羣臣百姓又欲以城邑与吴无臣子礼大逆无道错当要斩父母妻子同产无少长皆弃市制曰可错殊不知上使中尉召错绐载行市错衣朝衣斩东市乃使盎使吴谒者仆射邓公为校尉以言军事见上上曰道军所来闻鼂错死吴楚罢不邓公曰吴为反数十歳矣以诛错为名其意不在错也夫鼂错患诸侯彊大不可制故请削之以尊京师万世之利也计画始行卒受大戮内杜忠臣之口外为诸侯报仇臣窃为陛下不取也帝喟然曰公言善吾亦恨之盎至吴吴欲刧使将盎伺间脱亡归报周亚夫言于上曰楚兵剽轻难与争锋愿以梁委之絶其饟道乃可制也上许之亚夫乘六乘传将防兵荥阳发至霸上赵渉遮说亚夫曰吴王素富怀辑死士久矣知将军且行必置间人于殽渑阸陿之间且兵事尚神密将军何不从此右去走蓝田出武关抵洛阳间不过差一二日直入武库击鸣鼓诸侯闻之以为将军从天而下也亚夫如其计至洛阳喜曰吾乘传至此不自意全今吾据荥阳荥阳以东无足忧者使吏搜殽渑间果得吴伏兵乃请渉为防军而东北走昌邑吴攻梁急梁数使使求救亚夫不许又愬于上上使告亚夫救梁亚夫不奉诏而使轻骑出淮泗口絶吴楚兵后塞其饟道梁使韩安国张羽为将军羽力战安国持重乃得颇败吴兵吴兵欲西梁城守不敢西即走汉军亚夫坚壁不战军中夜惊内相攻击扰乱至帐下亚夫坚卧不起顷之复定吴奔壁东南亚夫使备西北已而其精兵果奔西北不得入吴楚士卒多饥死叛散乃引而去二月亚夫出精兵追击大破之吴王濞弃军夜亡走楚王戊自杀吴王之初发也其臣田禄伯曰兵屯聚而西无他竒道难以立功臣愿得五万人别循江淮而上收淮南长沙入武关与大王防此亦一竒也王太子谏曰王以反为名此兵难以属人人亦且反王奈何王即不许禄伯桓将军曰吴多歩兵歩兵利险汉多车骑车骑利平地愿大王所过城不下直去疾西据洛阳武库食敖仓粟阻山河之险以令诸侯虽无入关天下固已定矣大王徐行留下城邑汉军车骑至驰入梁楚之郊事败矣王亦不用】集览【吴王濞注见高帝十二年胶西王卬卬五纲反高帝孙齐悼惠子故平昌侯立十一年反都密州高密县按高密今属胶州胶州理胶西县胶东王雄渠高帝孙齐悼惠王子故白石侯立十一年反都即墨括地志云即墨故城在今登州胶水县东六十里故曰胶东菑川王贤高帝孙故齐悼惠王子故武城侯立十一年反都剧按剧县属菑川菑川隋置淄州今盘阳是括地志云故剧城在青州夀光南三十里济南王辟光辟音壁高帝孙齐悼惠王子故朸侯立十一年反都济南括地志云济南故城在淄州长山县西北三十里楚王戊高帝弟楚王交孙嗣二十一年反都彭城赵王遂高帝孙幽王友子嗣二十六年反都邯郸争道争行棊之路博局犹今言棊槃提杀之徐广曰提徒计反史记周勃世家太后以冒絮提文帝索隠曰服防云提音弟或作啼非也萧该音底提掷也按萧音为得之使人为秋请史记吴王濞传注孟康曰律春曰朝秋曰请如古诸侯朝聘也索隠曰请音净谓濞不得行使人为此秋请之礼察见渊中鱼不祥张晏曰喻人君不当见尽下之私韦昭曰知臣下阴私使忧患生变为不祥故当赦宥使自新也索隠曰此语见韩子及文子余今见列子说符篇曰晋国苦盗有郄雍者能识盗之貌而得其情俄而羣盗盗而戕之晋侯大骇告赵文子曰取盗何方文子曰周谚有言察见渊鱼者不祥智料隠匿者有殃君欲无盗莫若举贤而用之卒践更辄与平贾更戍兵也如淳曰更有三品古者正卒无常人皆迭为之一月一更是为卒更贫者欲得雇更富者次直者出钱雇之月二千是为践更记曰古者用民歳不过三日天下人皆直戍边三日虽丞相子亦在调不可人人自行又行者不可三日便还因一歳一更诸不行者出钱三百入官官以给戍者是为过更汉书音义曰吴王欲收民心为卒雇者其庸随时月与平贾如桓灵时有所兴作以少府钱借民比也索隠曰此言践更辄与平贾谓为践更合自出钱今吴王欲得人心乃与平价官讐之也捕亡人避祸而逃亡者讨捕之公共禁弗予史记吴王濞传公作讼注如淳曰讼公也正义曰讼音容言其相容禁止不予也庶蘖诗诂曰正长曰嫡其余曰庶妾隶之子曰孽孽之言蘖也有罪之女没废役之而已得幸于君有所生若木既伐而生枿也枿与蘖通音牙葛反申公鲁人史记儒林传言诗于鲁则申培公韦昭曰培申公之名音扶尤反浮丘伯齐人浮丘复姓伯名也索隠曰吕后时浮丘伯在长安申公与元王子刘郢俱卒学也雅舂于市史炤释文曰正身舂之曰雅舂按本传作杵臼碓舂于市注为木杵而以手舂今谓歩臼者耳闽东越史记东越传注韦昭曰闽者东越别名也又闽越注见惠帝三年罪状鼂错状形容之也其书形状鼂错之罪犹庄子自状其过也破梁棘壁梁谓梁国按大梁今陈留浚仪是古汴州也汉文封子武于大梁以其卑湿后徙睢阳改曰梁国即宋州也今归徳是棘壁城名属梁国索隠曰按春秋宣二年宋郑战于大棘注大棘在陈留襄邑南盖即棘壁也括地志云大棘故城在宋州宁陵西南七十里丞史如淳曰百官表御史大夫有两丞丞史丞相史也愿至前口对状不用奏章愿至主上前口对说也豪杰白头淮南子曰智过百人曰豪才过万人曰杰史记田敬仲完世家苏代为齐谓秦王曰中国白头游放之士皆积智欲离齐秦之交擅适诸侯适与谪通责也罚也密装治行谓促装治具行李以使吴也密秘之也邓公汉书作邓先孔文祥曰姓邓名先道军所来如淳曰道路从吴军处所来也瓒曰道由也剽轻剽匹妙反亦轻也轻去声不持重也乘六乘传汉书吕后崩大臣召代王代王乘六乘传至长安注如淳曰急者乘一马曰乘一乘传张晏曰乘六乘传盖备汉朝有变欲急驰还故乘传车六乘也又乘传注见高帝五年间人问居苋反师古曰谓伏兵也殽渑并注见光武建武三年蓝田注见周赧王三年武关注同上四年武库在未央宫萧何造以藏兵器击鸣鼔荀子富国篇必将撞大钟击鸣鼓以塞其耳注大作金革之声也楚辞九歌国殇篇援玉枹兮击鸣鼓注援枹击鼓言志愈厉而气愈盛也淮泗口在今淮安州北乐史寰宇记云今公路浦即淮口也袁术过此因改名焉水经注淮水在山阳北五里淮水之防即城角也左右两川夹翼二水以入即泗口也自鼈山北萦回楚城东入于海敖仓注见汉王刘邦二年】正误【公共禁弗予今按公如字犹今言公然也鼂错谓丞史曰今按鼂错时为御史大夫则丞史乃御史大夫之丞及史也汉百官表御史大夫有二丞侍御史十五人诱天下豪杰白头举事今按豪杰二字当属上文为句白头二字属下文言吴王白头举事吴王时年六十二集览引史记似以为指中国白头之士举事误矣道军所来今按臣瓒曰道由也去声】质实【一统志云吴汉之国名注见武帝元朔五年准南国胶西汉之国名治高密县后改为高密国东汉国除以县属北海郡晋属城阳郡宋属高密郡隋唐皆属密州元属胶州本朝因之改属莱州府胶东汉之国名治即墨县东汉国除以县属北海郡晋属济北郡北齐省隋复于不其故城东北二十七里复置即墨县即今治元属胶州本朝因之改属莱州府菑川汉之国名治剧县东汉国除县寻省故城在青州府寿光县西南三十里济南汉之国名治歴城县后改为济南郡东汉仍为国俱治东平陵晋移治歴城刘宋割青州西部于此侨立冀州后魏改为齐州兼置济南郡隋初罢郡存州后改为齐郡唐复为齐州天宝初改为临淄郡寻改为济南郡乾元初复为齐州宋陞为兴徳军又陞为济南府金因之元改为济南路本朝复改济南府为山东道治所仍隶焉楚汉之国名注见秦始皇二十八年彭城赵汉之国名治邯郸县晋初移治房子后魏废国为赵郡治平棘北齐置赵州隋置栾州后改为赵州大业初改赵郡仍治平棘唐复为赵州治柏乡寻复治平棘天宝初改赵郡后复为赵州宋置庆源军宣和初陞庆源府金仍改赵州后改为沃州元复为赵州属真定路本朝以平棘县省入属真定府梁汉之国名治砀县后迁治睢阳县东汉国除晋改为砀郡隋置宋州改县曰宋城大业初改州曰梁郡唐初为宋州后为睢阳郡五代梁置宣武军唐改归徳军宋陞为南京应天府治宋城金改府曰归徳复改宋城曰睢阳元因之本朝降为州以睢阳县省入仍属开封府棘壁即大棘城在开封府宁陵县西南七十里左传宋华元与郑公子归生战于大棘即此越即东越国注见惠帝三年】
　　发明【濞为逆已久特因鼂错而发尔然使错徐为之计又不并削诸国则濞亦无以为兴兵之端故书错死于七国反之下以见祸变之兴由错而发然则书杀而不书去官何哉错之为谋虽曰失于轻举要之为宗社大计非为一已计也景帝闻变仓皇无策一闻小人之说遽尔轻杀后之臣子孰敢尽心为国谋虑者哉世儒论错或以为忠或以为愚其说不一今观纲目所书则错无罪见杀较然甚明后之论错者要当以是为的】
　　是月晦日食○越人诛濞齐王将闾及卭遂皆自杀雄渠贤辟光皆伏诛徒济北王志为菑川王
　　【吴王度淮走丹徒保东越东越人杀之三王之围临菑也齐王使路中大夫告于天子天子复令还报告齐王坚守汉兵今破吴楚矣路中大夫至三国兵围临菑数重三国将与盟曰若反言汉已破矣齐趣下三国不且见屠路中大夫既计至城下望见齐王曰汉已发兵百万击破吴楚方引兵救齐齐必坚守无下齐初围急阴与三国通谋防路中大夫从汉来其大臣乃复劝王无下而栾布等兵至击破三国兵后闻齐初有谋欲伐之孝王惧饮药自杀胶西王卬亦自杀胶东菑川济南王皆伏诛郦寄攻赵七月不下栾布还并兵引水灌之王遂自杀帝以齐迫刧有谋非其辠也召立其太子夀济北王亦欲自杀齐人公孙玃为说梁王曰夫济北地东接彊齐南牵吴越北胁燕赵此四分五裂之国权不足以自守劲不足以捍寇又非有竒怪以待难也虽坠言于吴非其正计也乡使济北见情实示不从之端则吴必先歴齐毕济北招燕赵而总之如此则山东之从结而无隙矣今吴王连兵西与天子争衡济北独底节不下使吴失与而无助破败而不救者未必非济北之力也功义如此尚见疑于上臣恐藩臣守职者疑之臣窃料之能歴西山径长乐抵未央攘袂而正议者独大王耳上全亡国下安百姓徳沦骨髓恩加无穷愿大王留意详惟之孝王以闻济北王得不坐徙封菑川】集览【度淮度与渡通济也风俗通云淮庙在唐州东二十里庙前槐树下有一泉眼淮水出焉其源甚窄可蓦而逾流至徐间始大禹贡蔡氏传曰水经注淮水出南阳平氏县胎簮山北过桐柏山东南入海今唐州有桐柏县走丹徒走去声疾趍也春秋齐相庆封奔吴吴予朱方之地吴地记云朱方秦改曰丹徒地理志防稽有丹徒县括地志故城在今润州丹徒县东路中大夫张晏曰姓路为中大夫史失其名故言姓及官也顾氏按路氏谱云中大夫名卬若反言若汝也三国将谓路中大夫云汝可反说汉已破了齐趣下三国趣音促趣下犹言急降公孙玃公孙姓玃名也音厥缚反见情实句絶见形甸反露也先歴齐歴谓歴下在齐州韩信伐齐至歴下即此按齐州今济南是有歴城县毕济北毕了也济北注见汉王刘邦元年招燕赵招音翘举也汉之燕国今燕京是汉之赵国今赵州是歴西山歴过也史记秦文公葬西山注皇甫谧曰西山在陇西郡西县括地志云汉之西县故城在秦州上邽县西南九十里径长乐索隠曰径旧音经广雅云径斜过也长乐宫本秦兴乐宫也在雍州栎阳县】正误【先歴齐今按歴经过也由齐而尽济北也下文曰齐曰济北曰燕赵皆举国名不应独举歴下之地毕济北今按张晏云尽收济北之地也西山今按汉都长安自梁视之在西故大槩言西山谓西方之山也顔师古注殽及华山也若西县西山则过长安矣非也】质实【一统志云淮水名在南阳府唐县东南一百八十里即禹贡导淮自桐柏者天下有四渎此其一也今桐柏支冈有水泉潜流三十里东出大复山经汝宁府信阳县东流防沂泗入于海丹徒汉之县名属防稽郡后属吴郡三国吴改武进县晋复为丹徒置毘陵郡宋为南徐州治所隋省入延陵县唐复置属润州宋元属镇江路本朝因之属镇江府燕汉之国名注见唐高祖武徳四年幽州长乐宫名在西安府城西北一十八里汉高帝建内有东朝及宣徳通光高明长秋等殿】
　　书法【越者何东越也吴王之反东越尝发兵从矣不书书诛濞何越之从吴盖胁从也纲目不治夷狄故畧之书诛濞劝反正也○齐王不书反矣其书自杀何齐王背约城守则亦非迷而不复者纲目不絶人于善不书反不使夷于七国也然其自杀则与卬遂并书之所以微着其情以为不谋始者之戒也】
　　发明【七国书反齐初不与又以不从吴楚之故见围甚久今乃与卬遂槩书自杀何哉始焉吴遣使约齐齐已许诺则是始谋与之同矣后虽背约城守未几围急又复阴与同谋则是始终同逆夫复何词不然纲目当特笔以明其无罪又可与卬遂同日语哉】
　　徙淮阳王余为鲁王汝南王非为江都王立楚元王子礼为楚王子端为胶西王胜为中山王质实【淮阳国名注见周报王三十六年陈州汝南国名注见光武建武十九年江都国名注见后主建兴二年中山国名注见周威烈王二十三年】
　　【初欲续吴楚太后曰吴王首为纷乱奈何续其后许立楚后乃立礼】
　　【戊子】四年春复置关用传出入集览【复置关用传文帝十二年除关无用传今复置用之以七国反备无常也】○夏四月立子荣为皇太子彻为胶东王○赦○冬十月晦日食考异【按太初以前皆以冬十月为歳首此年前书春夏错简也】
　　书法【汉自太初以前皆建亥也是年及中四年先书春夏后书冬班史并同史记是年同中四年先冬后二亦先书正月后书十月】
　　○徙衡山王勃为济北王庐江王赐为衡山王
　　【初七国反吴使者至衡山衡山王坚守无二心上以为贞信徙王于济北以褒之庐江王以边越数通使徙王衡山】集览【衡山地理志安国六县汉高别为衡山国武帝改六安国治六属庐江庐江古庐子国秦为合肥县汉立庐江国唐改庐州宋因之】质实【一统志云衡山汉初国名治六县后改为六安国东汉国除改为盛唐县属庐江郡晋改为六安县隋改霍山县唐置霍州复废州改霍山为盛唐县五代晋改来化县后复为盛唐县宋为六安县政和中陞六安军初属寿春府后属安丰军元为六安州属庐州路本朝以六安县省入属庐州府庐江汉之国名治合肥县东汉改为合肥侯国隶九江郡三国属魏为重镇宋齐属南汝阴郡梁置南豫州后改合州隋初改为庐州大业初改庐江郡唐为庐州属淮南道杨吴置昭顺军南唐改保信军宋因之属淮南路元改庐州路本朝初改庐州府直隶京师】
　　【己丑】五年春正月作阳陵邑募民徙居之考证【五年当书于赦之下冬十月之上○赐为衡山王下接春正月】集览【作阳陵邑阳陵本弋阳也今改作阳陵索隠曰景帝豫作寿陵也按赵世家赵肃侯十五年起寿陵后代因之也括地志云阳陵邑在雍州咸阳东三十里】质实【一统志云阳陵在西安府高陵县西南三十里】○遣公主嫁匈奴单于
　　书法【高帝九年取家人子为长公主嫁单于不书书和亲此其书公主何重帝子也自帝创有此举继是不可胜书矣故先是再和亲不书元年二年必嫁公主而后书书公主嫁匈奴自景帝始终纲目书公主嫁匈奴九是年梁辛未年隋开皇十六年十七年十九年唐贞观十五年乾元元年贞元四年长庆元年贞观新兴公主书许昬不与焉十六年书宗室女嫁匈奴二汉元封六年唐中和三年】
　　○徙广川王彭祖为赵王质实【广川国名注见秦二世二年信都庚寅】六年冬十二月雷大霖雨
　　书法【纲目书雷十而书冬雷者七详惠帝五年书霖雨六而书大者二详秦二世二年舍是无书大霖雨者矣】
　　○秋九月废皇后薄氏考异【按景帝即位以来不书立皇后薄氏盖漏】书法【废辞有二书废皇后某氏无罪之辞也皇后某氏废有罪之辞也纲目书废皇后自景帝始终纲目书废后十七薄氏成帝许氏平帝废孝成孝哀后光武郭氏桓帝邓氏灵帝宋氏魏同马师废张氏眦□王伦废贾氏颍废羊氏张方再废羊氏魏文帝冯氏魏乙弗氏齐斛律氏唐高宗王氏宗王氏五代蜀高氏而为臣所废者三魏张氏晋贾氏羊氏书后废三武帝陈氏宣帝霍氏和帝□氏】
　　【辛卯】七年冬十一月废太子荣为临江王
　　【初燕王臧荼孙女臧儿嫁王仲生男信与两女仲死更嫁田氏生蚡文帝时臧儿长女为金王孙妇生女俗卜筮之曰两女皆当贵臧儿乃夺金氏妇内之太子宫生男彻及帝即位长公主嫖欲以女嫁太子荣其母栗姬以后宫诸美人皆因公主见帝怒不许公主欲予彻王夫人许之由是公主日谗栗姬而誉彻之美帝亦自贤之王夫人知帝嗛栗姬因怒未解阴使人趣大行请立栗姬为皇后帝怒曰是而所宜言邪遂按诛大行而废太子太傅窦婴力争不能得乃谢病免栗姬恚恨而死】集览【蚡苏林曰蚡与鼢同音扶粉反生女俗为句俗所生女名也正义曰后封修城君者长公主嫖嫖音匹消反长公主之名也景帝之妹嗛栗姬徐广曰嗛与衔通汉书作衔注衔恨也大行百官表典客秦官景帝更名大行令又改大行为行人武帝更名大鸿胪复有大行令韦昭曰大行令鸿胪属官也应劭曰掌郊庙行礼赞九賔】书法【前书赵君废其太子章矣于是再见终纲目书废太子十一书罪废二详周赧王十六年】发明【四年夏书立子荣为皇太子至是已阅四载未闻其有失徳何为遽废之哉景帝忌刻于斯可见书废而不书有罪则见废之不以其理为可知上书废后薄氏其义亦然】
　　是月晦日食○春丞相青免以周亚夫为丞相罢太尉官○夏四月立夫人王氏为皇后胶东王彻为皇太子○以郅都为中尉
　　【始都为中郎将敢直谏尝从入上林贾姬如厠野彘卒来入厠上目都都不行欲自救姬都伏上前曰亡一姬复一姬进天下所少宁贾姬等乎陛下纵自轻奈宗庙太后何上乃还都为人勇悍公廉不发私书问遗无所受请谒无所听及为中尉尤严酷行法不避贵戚列侯宗室见都侧目而视号曰苍鹰】集览【贾姬索隠曰按贾姬生赵王彭祖者也号曰苍鹰以郅都有鹰鹯搏击之能故号之】
　　书法【中尉未有书者至景帝始书则郅都成其人焉帝之刻深有以召之矣成十六年】
　　【壬辰】中元年夏四月赦○地震○衡山原都雨雹
　　【大者尺八寸】
　　书法【前书衡山雨雹矣至是复书皆帝世也于是雹大者尺八寸纲目书雹二十四有五寸者焉二年有如斗者焉安帝延光五年有如马头者焉武帝元封三年有如釡者焉成帝河平二年无有大于此者矣】
　　【癸巳】二年春三月征临江王荣下吏荣自杀
　　【临江王荣坐侵太宗庙壖垣为宫征诣中尉府对簿王欲得刀笔为书谢上而郅都禁吏不予窦婴使人间与之王既为书因自杀太后闻之怒后竟以危法中都杀之】集览【对簿以文簿次第一一责之而令其对辞也中都汉书注中竹仲反以危法中伤郅都也】质实【临江国名注见献帝建安十二年】书法【下吏之辞有三下某吏征某下吏无罪之辞也某以罪下吏有罪之辞也某下吏薄乎云尔之辞也荣坐侵庙壖垣则其以无罪书何荣以谗废其所坐往往吹毛之辞耳而使自杀纲目之所矜也纲纲目书征下狱六临江王班勇朱穆段颍张修王允书收下狱一郅恽捕下狱一李膺下某吏下某狱十九详秦二世二年皆无罪之辞也】
　　夏四月有星孛于西北○立子越为广川王寄为胶东王○秋九月晦日食○梁王武使人杀袁盎
</div>
    <div class="pagination">
<a href="御批资治通鉴纲目_page20.html">上一页</a><span>...</span><a href="御批资治通鉴纲目_page16.html">16</a><a href="御批资治通鉴纲目_page17.html">17</a><a href="御批资治通鉴纲目_page18.html">18</a><a href="御批资治通鉴纲目_page19.html">19</a><a href="御批资治通鉴纲目_page20.html">20</a><span class="current-page">21</span><a href="御批资治通鉴纲目_page22.html">22</a><a href="御批资治通鉴纲目_page23.html">23</a><a href="御批资治通鉴纲目_page24.html">24</a><a href="御批资治通鉴纲目_page25.html">25</a><a href="御批资治通鉴纲目_page26.html">26</a><span>...</span><a href="御批资治通鉴纲目_page22.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
