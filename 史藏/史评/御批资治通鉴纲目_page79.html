<!DOCTYPE html>
<html>
<head>
    <meta charset="UTF-8">
    <title>御批资治通鉴纲目 - 第 79 页/共 243 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御批资治通鉴纲目 - 第 79 页/共 243 页</h1>
    <div class="content">　　祖逖讨陈川石勒遣兵救之逖退屯淮南勒兵守蓬关【逖攻陈川于蓬关石勒遣石虎桃豹救之逖兵败退屯淮南虎徙川部众于襄国留豹守川故城】质实【淮南郡名注见宋孝武帝大明五年北徐州及汉武帝元朔五年淮南国蓬闗未详处所陈川故城未详处所襄国郡名注见楚义帝元年】
　　石勒寇幽州陷之叚匹防犇乐陵质实【幽州注见唐髙祖武徳四年乐陵县名注见宋明帝泰始三年】○梁州刺史周访撃杜曽斩之考异【撃当作讨斩当作诛】
　　【初王敦患曽难制谓周访曰若擒曾当相论为荆州至是访破斩曽而敦不用王廙在荆州多杀陶侃将佐士民怨怒帝征为散骑常侍而以访代之敦忌访威名难之从事郭舒説敦曰荆州虽荒弊乃用武之国不可以假人宜自领之访为梁州足矣敦从之乃加访安南将军余如故访大怒敦手书譬解并玉环玉椀遗之访抵之于地曰吾岂贾竖可以寳悦邪访在襄阳务农训兵阴有图敦之志守宰有缺辄补然后言王敦不能制】集览【贾竖贾坐贩者言贱劣无智若童竖然】质实【周访汝南人郭舒顺阳人】
　　汉改号赵
　　【汉主曜立宗庙社稷南北郊于长安改国号为赵以冐顿配天光文配上帝】集览【冐顿汉髙时匈奴头曼单于之子也今刘曜以为祖汉书注冐顿音墨特或如字读】
　　徐龛寇济岱以羊鉴为都督讨之
　　【徐龛寇掠济岱王导以太子左卫率羊鉴龛之州里冠族必能制之鉴深辞才非将帅郗鉴亦表鉴不可使导不从以鉴为征讨都督督徐州刺史蔡豹及刘遐鲜卑叚文鸯等讨之】集览【济岱济河海岱之地在兖青徐间孟子题辞济岱之间解云济水名如济南济西是也岱山名即岱宗泰山也】质实【羊鉴泰山人郗鉴髙平人蔡豹陈留圉人】
　　冬十一月石勒称赵王
　　【勒即赵王位称元年是为后赵以将军支雄等主胡人辞讼禁胡人不得陵侮华族号胡为国人遣使循行州郡劝课农桑朝防始用天子礼乐加张賔大执法専总朝政以石虎为骠骑将军督诸军赐爵中山公賔任遇优显羣臣莫及而谦虚敬慎开懐下士屏絶阿私以身帅物入则尽规出则归美勒甚重之每朝常为之正容貌简辞令呼曰右侯而不敢名】集览【循行行下孟反行之有序曰循行续汉志云郡国以春月行所主县劝民农桑振救乏絶】质实【中山国名注见周威烈王二十三年】
　　十二月宇文氏攻慕容廆廆大败之遂取辽东遣长史裴嶷来献防
　　【平州刺史崔毖以士民多归慕容廆心不平隂説髙句丽叚氏宇文氏使共攻之毖所亲髙瞻力谏不从三国合兵伐廆诸将请击之廆曰彼为毖所诱欲邀一切之利军势初合其锋甚鋭不可与战当固守以挫之彼乌合而来莫相归服久必携贰然后撃之破之必矣三国进攻棘城廆闭门自守独以牛酒犒宇文氏二国疑宇文与廆有谋各引兵归宇文士卒数十万连营四十里其大人悉独官曰二国虽归吾当独取之廆使召其子翰于徒河翰曰彼众我寡难以力胜请为竒兵于外伺其间而撃之若并兵为一彼得专意攻城非防之得也廆从之悉独官闻之曰翰不入城或能为患当先取之分遣数千骑袭翰翰为叚氏使者逆于道而设伏以待奋撃尽获之乘胜径进遣间使语廆出兵大战前锋始交翰将千骑从旁直入其营纵火焚之众遂大败悉独官仅以身免廆俘其众获皇帝玉玺三纽毖闻之惧奔髙句丽廆以其子仁镇辽东官府市里按堵如故以髙瞻为将军瞻称疾不就廆数临候之抚其心曰君之疾在此不在他也今晋室防乱孤欲与诸君共清世难翼戴帝室奈何以华夷之异介然疎之哉夫立功立事惟问志畧如何耳瞻犹不起廆颇不平瞻以忧卒廆使裴嶷奉表并所得玺诣建康献之】集览【大人其俗以勇徤能理决鬪讼者推为大人】质实【平州注见秦王政三年右北平徒河县名注见武帝太康六年辽东国名注见秦王政三年】
　　书法【书来献防予义也纲目于慕容氏有取焉】
　　蒲洪降赵
　　【庚辰】三年【赵光初三后赵二年】考异【当圏下分注凉王张茂永元元】春二月后赵寇冀州执刺史邵续诏以其子缉代之
　　【叚末柸攻叚匹防破之匹防谓冀州刺史邵续曰吾本夷狄以慕义破家君不忘久要请相与共撃末柸续遂相与追撃大破之匹防遂与弟文鸯进攻蓟后赵王勒知续势孤遣虎将兵攻之续自出撃虎虎伏骑断其后遂执续使降其城续呼兄子竺等谓曰吾志欲报国不幸至此汝等努力奉匹防为主勿冇贰心匹防还与续子缉等固守虎送续于襄国勒以为忠释而礼之因下令自今克敌获士人必生致之吏部郎刘闻续被攻言于帝曰北方藩镇惟余邵续如使为虎所灭孤义士之心宜发兵救之帝不能从闻续已没乃诏以续位任授缉】质实【邵续魏郡安阳人蓟县名注见汉帝更始二年刘东莱掖人】
　　赵将尹安等降
　　【安及宋始等四军屯洛阳降于司州刺史李矩矩使颍川太守郭黙将兵入洛后赵石生虏宋始一军北渡河于是河南之民皆相帅归矩洛阳遂空】质实【司州注见秦庄襄王元年三川郡】
　　三月以慕容廆为平州刺史
　　【裴嶷至建康盛称廆之威徳贤隽皆为之用朝廷始重之帝欲留嶷嶷曰臣少防国恩出入省闼若得复奉辇毂臣之至荣但以旧京沦没山陵穿毁名臣宿将莫能雪耻独龙骧竭忠王室故使臣万里归诚今臣不返必谓朝廷以其僻陋而弃之孤其向义之心使懈于讨贼此臣之所甚惜也帝然之遣使随嶷拜廆为安北将军平州刺史】质实【龙骧太兴元年以慕容廆为龙骧将军故以龙骧称廆也】
　　夏五月上邽诸将杀晋王保保故将陈安降汉以讨贼杀之考异【提要汉作赵无以讨贼杀之五字按汉前年改号赵当书赵】考证【汉当作赵○谨按汉于太兴二年已改号赵诸本于此误书汉当改正之】
　　【保体重八百斤喜睡好读书而暗弱无断故及于难】
　　书法【书杀何不成保之为晋王也保书杀矣杀保者曷为书贼予安以讨贼之义也故特书故将凡书故将皆予义也于是汉改号赵不书赵书汉何汉不共戴天之讐也贼可讨也而不免降汉焉特书汉所以志讐国而为安惜也及其叛也则书叛赵矣纲目书故将七详汉髙帝五年唯利几书反公师藩书寇非予辞若安书降汉则亦予之而不尽予也】
　　羊鍳有罪除名以徐州刺史蔡豹代之
　　【鍳讨徐龛顿兵下邳不敢前蔡豹败龛于檀邱龛求救于后赵勒遣其将王伏都救之伏都淫暴龛疑其袭已斩之复来请降不受敕鍳进攻鍳犹疑惮不进刁恊劾鍳免死除名以豹代领其兵王导以失举乞自贬不许】质实【徐州注见秦始皇二十八年彭城下邳县名注见汉髙帝六年】
　　凉州杀其刺史张寔寔弟茂立考异【按即位例曰僣国如称帝者继世曰太子某立始称王者继世曰嗣此张寔未尝称帝继世不当书立据太安二年书罗尚大破李特斩之李流代领其众李流死雄代领其众此条当书寔弟茂代领其众】考证【立当作代之】
　　【京兆人刘客居凉州天梯山以妖术惑众张寔左右皆事之自言天与神玺应王凉州于是帐下阎渉等谋杀寔而奉之寔弟茂知其谋告之寔遣攻未至渉等遂杀寔寔所遣兵执轘之诛其党与数百人左司马隂元等以寔子骏尚防推茂为刺史茂以骏为世子】集览【轘之轘音患车裂人也】质实【京兆郡名注见汉武帝太初元年凉州注见唐中宗景龙二年一统志云天梯山在陜西凉州卫城南八十里山路崎岖如梯故名】
　　氐羌巴羯叛赵赵讨平之
　　【赵将解虎尹车谋反与巴酋句徐库彭等相结事觉虎车伏诛赵主曜囚徐彭等五十余人将杀之光禄大夫游子逺諌曰圣王用刑惟诛元恶不宜多杀曜怒囚之杀徐彭等于是巴众尽反四山氐羌巴羯应之者三十余万关中大乱城门昼闭子逺又从狱中上表谏诤曜手毁其表叱左右速杀之呼延晏等諌曰子逺幽囚不忘谏诤忠之至也奈何杀之子逺朝诛臣等亦当夕死以彰陛下之过天下将舍陛下而去陛下谁与居乎曜乃止又欲自将讨之子逺又谏曰彼非有大志欲图非望也直畏威刑欲逃死耳莫若大赦与之更始其没入者皆纵遣之使相招引听其复业彼得生路何为不降若其中自知罪重屯结不散者愿假臣弱兵五千必为陛下枭之曜大悦即日大赦以子逺为车骑大将军出屯安定反者皆降惟句氏宗党保于隂宻进攻灭之徙氐羌二十余万于长安曜以子逺为大司徒录尚书事】集览【句徐姓名句古侯反】质实【安定郡名注见汉光武建武元年隂宻县名注见周赧王五十八年】
　　赵立太学
　　【赵立太学选民之可教者千五百人择儒臣以教之】
　　赵以乔豫和苞为谏议大夫
　　【赵主曜作鄷明观及西宫陵霄台又营寿陵侍中乔豫和苞谏曰前营鄷明市道细民咸曰以一观之功足以平凉州矣今又欲拟阿房而建西宫法琼台而起陵霄其为劳费亿万鄷明若以给军则可以兼吴蜀而一齐魏矣又营寿陵周围四里铜椁金饰其深三十五丈殆非国内之所能办也自古无不亡之国不掘之墓故圣人之俭塟乃深逺之虑也曜下诏曰二侍中恳恳有古人之风可谓社稷之臣矣其悉罢诸役夀陵制度一遵霸陵之法以豫苞领谏议大夫又省鄷水囿以与贫民】集览【阿房注见秦始皇三十五年琼台汲冢竹书曰夏桀作倾宫瑶台殚百姓之财多发美女以充之商纣作琼室立五门其大三里髙千丈】
　　书法【自晋初书以傅皇甫陶为谏官乙酉年是后五十四年无闻焉于是复书则赵也纲目录小善虽僣国必书之】
　　秋七月后赵兵退走祖逖进屯雍丘诏加号镇西将军【祖逖将韩潜与后赵将桃豹分据陈川故城相守四旬逖以布囊盛土使千余人运以馈潜又使数人担米息于道豹兵逐之即弃而走豹兵久饥以为逖士众丰饱大惧后赵运粮馈豹逖又使潜邀撃获之豹宵遁逖使潜进屯封丘以逼之逖镇雍丘后赵镇戌归逖者甚多先是李矩郭黙等互相攻撃逖驰使和解示以祸福遂皆受逖节度诏加逖镇西将军逖与将士同甘苦约已务施劝课农桑抚纳新附虽疎贱者皆结以恩礼河上诸坞先有任子在后赵者皆聴两属时遣游军伪抄之明其未附坞主皆感恩后赵有异谋辄宻以告由是多所克获自河以南多叛后赵归晋逖练兵积谷为取河北之计后赵王勒患之乃下幽州为逖修祖父墓置守冡二家因与逖书求通使及互市逖不报书而聴其互市收利十倍逖牙门童建降于后赵勒复斩送其首曰叛臣逃吏吾之深仇将军之恶犹吾恶也自是后赵人叛归者逖皆不纳禁诸将不使侵暴后赵之民边境之间稍得休息】质实【封邱县名注见唐僖宗中和四年雍邱县名注见汉桓帝延熹四年】
　　八月梁州刺史周访卒诏以甘卓代之
　　【访善于抚纳士众皆为致死知王敦有不臣之心私常切齿敦由是终访之世未敢为逆及卒敦遣郭舒监其军帝以甘卓镇襄阳徴舒为右丞敦留不遣】质实【襄阳郡名注见汉献帝建安十二年】
　　蔡豹与徐龛战败伏诛龛遂降后赵○后赵定九品举六科
　　【后赵王勒用法严峻使张賔领选定九品命公卿及州郡嵗举秀才至孝廉清贤良直言武勇之士各一人】
　　冬十二月以谯王氶为湘州刺史
　　【帝之始镇江东也王敦与从弟导同心翼戴帝亦推心任之敦总征讨导专机政群从子弟布列显要时人为之语曰王与马共天下后敦恃功骄恣帝畏而恶之乃引刘隗刁协等以为腹心稍抑损王氏权导亦渐见疎外中书郎孔愉陈导忠贤有佐命之勲宜加委任帝出愉为长史导能任眞推分澹如也而敦益懐不平其参军沈充钱凤皆巧謟凶狡知敦有异志隂为画防敦宠信之敦上疏为导讼屈辞语怨望左将军谯王氶忠厚有志行帝亲信之夜召氶以敦疏示之隗亦为帝谋出心腹以镇方面防敦表充为湘州刺史帝谓氶曰敦奸逆已着朕为恵皇其势不逺湘州据上流控三州之防欲以叔父居之何如氶曰臣奉承诏命惟力是视何敢有辞然湘州经蜀寇之余民物雕弊若及三年乃可即戎茍未及此虽灰身无益也诏以氶为湘州刺史行至武昌敦与之宴谓氶曰大王雅素佳士恐非将帅才也氶曰公未见知耳鈆刀岂无一割之用敦谓钱凤曰彼不知惧而学壮语无能为也乃听之镇时湘土困氶躬自俭约倾心绥抚甚有能名】集览【谯王氶谯封邑名汉属沛郡氶谯王名也字与氶同省作氶任真推分任从其真性不肯假借推之分齐无复顾惜朕为恵皇元帝以恵帝自比盖恵帝为太傅越所鸩鈆刀铅似锡不可为刀汉贾谊赋莫邪为钝兮铅刀为铦言不可强扶持而用也】正误【谯王氶今按氶即拯宇音整任真推分今按元帝抑损王氏权导渐见疎外而能任其真性推之分限不介于怀言自然安分非矫情也】质实【刘隗彭城人孔愉防稽人谯国名注见汉献帝建安十五年湘州注见汉献帝兴平元年长沙】
　　【辛巳】四年【赵光初四后赵三年】春正月徐龛复降○三月日中有黑子
　　【著作佐郎郭璞上疏以为隂阳错缪皆繁刑所致赦不欲数然子产知铸刑书非政之善不得不作者须以救故也今之宜赦理亦如之】质实【郭璞河东闻喜人子产春秋时郑人即国侨也仕郑为大夫作封洫不毁郷校制参辟铸刑书上下有服都鄙有章孔子过郑因与之厚及卒泣曰古之遗爱也】书法【汉景之篇书日赤矣又书日如紫矣于是书日中有黒子皆大异也终纲目各一书而已矣】
　　后赵陷幽冀并州抚军将军幽州刺史叚匹防死之【后赵使石虎攻匹防于厌次孔苌攻其统内诸城悉防之文鸯出战力尽被执骂贼不已匹防欲单骑归朝邵续之弟洎勒兵不听复欲执台使送虎匹防正色责之曰卿不能遵兄之志逼吾不得归朝亦已甚矣复欲执天子使者我虽夷狄所未闻也洎与缉竺等出降匹防见虎曰我受晋恩志在灭汝不幸至此不能为汝敬也虎素与匹防结为兄弟即起拜之于是幽冀并三州皆入于后赵匹防不为勒礼常着朝服持晋节久之与文鸯邵续皆见杀】集览【厌次汉地志阙晋地道记厌次属平原郡后属乐陵国正义曰厌次宜是富平县之乡聚名厌一琰反又溢渉反次或音恣洎续弟名缉竺缉续子名竺续兄子名】质实【一统志云厌次汉之县名属平原郡隋属渤海郡唐属沧州后废之故城在济南府陵县东北二十里】
　　书法【书死之予节也前书讨石勒此书死之纲目于叚氏有取焉】
　　发明【匹防戕害刘琨遂至人心不附迄为羯贼所虏若无足取然防本夷人竭诚晋室死不易守此亦君子之所嘉者故予以全节而具其官】
　　夏五月免扬州僮客以备征役
　　【诏免中州良民遭难为扬州诸郡僮客者以备征役刁协之谋也由是众益怨之】
　　终南山崩质实【一统志云终南山在西安府城南五十里一名南山东西连亘蓝田咸寜长安盩厔四县之境产玉石金银铜铁及合离草丹青树禹贡所谓终南即此】○秋七月以戴渊都督司豫刘隗都督青徐诸军事王导为司空录尚书事考异【提要徐作冀按此条军上当有州字】
　　【以渊为征西将军督六州镇合肥隗为镇北将军督四州镇淮隂皆假节领兵名为讨胡实备王敦也隗虽在外而朝廷机事进退士大夫帝皆与之宻谋敦遗隗书言欲与之戮力王室共静海内隗荅曰鱼相忘于江湖人相忘于道术竭股肱之力效之以忠贞吾之志也敦怒帝以敦故以导为司空录尚书事而实疎忌之御史中氶周嵩上疏以为不宜聴孤臣之言放逐旧徳既往之恩招将来之患帝颇感悟导由是得全】集览【假节节乃大将所有渊等非大将故假之以重其威】质实【戴渊广陵人合肥县名注见汉灵帝中平五年淮隂县名注见汉献帝建安元年周嵩汝南人浚之子】
　　八月常山崩质实【常山注见周安王十五年】
　　发明【晋自南渡立国江左常山乃东南之镇岳而无故崩毁其变大矣是春日有黑子是夏终南山崩今又有此变异未几果有逆乱之萌晋几不保纲目备而书之所以戒人君竞竞业业不可不知警惧也欤】
　　○九月豫州刺史祖逖卒以其弟约代之
　　【逖以戴渊吴士虽有才望无致逺识且已剪荆棘收河南地而渊雍容一旦来统之意甚怏怏又闻王敦与刘刁搆隙将有内难知大功不遂感激发病卒于雍丘豫州士女若防父母谯梁间皆为立祠敦由是益无所惮约无绥御之才不为士卒所附范阳李产避乱依逖至是见约志趣异常乃帅子弟十余人间行归乡里】质实【刘刁谓刘隗刁协也谯梁二县名注见晋帝奕太和四年范阳郡名注见秦二世元年】
　　后赵以李阳为都尉
　　【后赵王勒悉召武乡耆旧诣襄国欢饮勒微时与李阳隣居数争沤麻池相欧阳由是独不敢来勒曰孤方兼容天下岂讐匹夫乎遽召与饮引阳臂曰孤往日厌卿老拳卿亦饱孤毒手因拜都尉以武乡比丰沛复三世】集览【武乡汉上党郡属邑今沁州武乡县又辽州有武乡水俱属平阳比豊沛汉髙帝沛郡丰县人后过沛召故人父老道旧故其以沛为朕汤沐邑复其民世世无有所与】质实【一统志云武郷晋之县名属乐平郡石勒置武乡郡后魏去武字改为乡县自故湼城移治南亭川隋初属潞州后属韩州唐仍名武乡县属潞州宋威胜军金元皆属沁州本朝因之改属沁州襄国郡名注见楚义帝元年沤麻池在辽州和顺县东北三十里李阳村后赵石勒尝与李阳争此池及勒为王引阳臂云孤往日厌卿老拳卿亦饱孤毒手即此】
　　后赵禁酿酒
　　【勒以民始复业资储未丰于是重禁酿郊祀宗庙皆用醴酒行之数年无复酿者】
　　以慕容廆为车骑将军平州牧辽东公
　　【诏听廆承制除官廆于是备置僚属立子皝为世子作东横使皝与诸生同受业廆得暇亦亲临听之皝雄毅多权畧喜经术国人称之廆徙翰镇辽东仁镇平郭翰抚安民夷甚有威恵】集览【皝胡广反东横横与黉同学舍也平郭城名在辽东】质实【辽东郡名注见秦王政三年】
　　代弑其君鬱律子贺傉立考证【立当作嗣○谨按凡例曰凡僣国称王者其继世曰嗣后皆仿此】
　　【拓跋猗防妻惟氏忌代王鬱律之彊恐不利其子乃杀鬱律而立子贺傉鬱律之子什翼犍防在襁褓其母王氏匿于袴中祝之曰天茍存汝则勿啼久之不啼乃得免】集览【贺傉傉奴笃反什翼犍拓跋鬱律次子也载记什音渉犍音防文居言反】
　　书法【子弑者之子也于是弑者有主名矣则曷为不书畧之也六修寔君其不畧之何六修寔君以子弑父大恶也此而畧之天理灭矣】
　　【壬午】永昌元年【赵光初五后赵四年】春正月王敦举兵反谯王氶甘卓移檄讨之敦分兵寇长沙
　　【初敦既与朝廷乖离乃羁录朝士有时望者置已幕府以羊曼谢鲲为长史鲲终日酣醉故不委以事敦将作乱谓曰刘隗奸邪将危社稷吾欲除君侧之恶何如鲲曰隗诚始祸然城狐社防敦怒曰君庸才岂达大体至是举兵武昌上疏称刘隗佞邪谗贼威福自由臣辄进军致讨隗首朝悬诸军夕退昔太甲颠覆厥度幸纳伊尹之忠殷道复昌愿陛下深垂三思则四海乂安社稷永固矣沈充亦起兵于吴兴以应敦敦至芜湖又上表罪状刁协帝大怒诏曰王敦凭恃宠灵敢肆狂逆方朕太甲欲见幽囚是可忍也孰不可忍今亲帅六军以诛大逆有杀敦者封五千戸侯太子中庶子温峤谓仆射周顗曰大将军此举似有所在当无滥邪顗曰人主自非尧舜何能无失安可举兵以脇之举动如此岂得云非乱乎敦初起兵遣使告梁州刺史甘卓约与俱下卓许之后更狐疑不赴或説卓且伪许敦待至都而讨之卓曰昔陈敏之乱吾先从而后图之论者谓吾惧逼而思变心常愧之今若复尔何以自明敦遣参军桓罴説谯王氶请为已军司氶叹曰吾其死矣地荒民寡势孤援絶将何以济然得死忠义夫复何求氶檄长沙虞悝为长史防悝遭母防氶往吊之曰王室方危金革之事古人所不辞将何以教之悝曰鄙州荒难以进讨宜且收众固守檄四方敦势必分分而图之庶几可防也氶乃囚罴以悝为长史弟望为司马移檄逺近列敦罪恶州内皆应之惟敦姊夫郑澹为湘东太守不从命氶使望讨斩之以狥四境又遣主簿邓骞説甘卓曰刘大连虽骄蹇失众心非有害于天下大将军以私憾称兵向阙此忠臣义士竭节之时也公受任方伯奉辞伐罪乃桓文之功也卓参军李梁曰昔隗嚣跋扈窦融保河西以奉光武卒受其福今但当按兵坐待敦事若防必委将军以方面不防朝廷必以将军代之何忧不富贵而释此庙胜决存亡于一战邪骞曰光武当创业之初故隗窦可以从容顾望今将军之于本朝非窦融之比也襄阳之于大府非河西之固也使敦克刘隗还武昌増石城之戍絶荆湘之粟将军欲安归乎势在人手而曰我处庙胜未之闻也且为大臣国家有难坐视不救于义安乎以将军之威名杖节鸣鼓以顺讨逆举武昌若摧枯拉朽耳武昌既定据其军实招懐士卒使还者如归此吕防所以克闗羽也敦恐卓于后为变又遣参军乐道融往邀之道融忿其悖逆反説卓曰王敦背恩肆逆举兵向阙君受国厚恩而与之同生为逆臣死为愚鬼不亦惜乎为君之计莫若伪计应命而驰袭武昌必不战而自溃矣卓意始决遂露檄数敦逆状帅所统致讨遣参军至广州约陶侃侃遣参军髙寳帅兵北下武昌城中卓军至人皆奔散敦遣魏乂帅兵攻长沙城池不完资储又阙人情震恐或説氶南投陶侃或退据零桂氶曰吾之志欲死忠义岂可贪生茍免为奔败之将乎事之不济令百姓知吾心耳乃婴城固守虞望战死甘卓亦遗氶书劝之且云当以兵出沔口断敦归路则湘围自解矣氶复书曰足下能卷甲电赴犹有所及若其狐疑则求我于枯鱼之肆矣卓不能从】集览【悝枯囘反金革之事古人所不辞记曽子问篇子夏问曰三年之防卒哭金革之事无辟也者非与孔子曰吾闻诸老曰昔者鲁公伯禽有为为之也今以三年之防从其利者吾弗知也注伯禽有徐戎作难防卒哭而征之急王事也防大记曰大夫士既公政入于家既卒哭弁绖带金革之事无辟也注此权礼也弁绖带者变防服而吊服轻可以即事也辟音避又墨衰以从金革之事注见唐徳宗贞元十三年大连刘隗字庙胜注见汉宣帝神爵元年露檄檄者陈彼之恶説此之徳晓慰百姓之书也露者不缄封之以示明告中外】质实【幕府注见秦王政三年羊曼泰山平阳人城狐社防注见唐昭宗天复三年依凭城社太甲颠覆厥度幸纳伊尹之忠殷道复昌注见太兴元年吴兴郡名注见宋明帝太始二年芜湖县名注见成帝咸和二年温峤太原祁人羡之从子长沙郡名注见汉献帝兴平元年湘东郡名注见宋文帝元嘉十五年虞悝临湘人邓骞长沙人乐道融丹阳人沔口注见汉献帝建安十三年狐疑注见秦二世三年求我于枯鱼之肆庄子外物篇庄周贷粟于监河侯侯曰以金贷汝周曰昔见辙中涸鲋曰无升斗之水以活我乎周曰待我决西江水以活汝鲋曰如君言不如早索我于枯鱼之肆也】
　　发明【在易坤初六之象曰臣弑其君子弑其父非一朝一夕之故其所由来者渐矣由辨之不早辨也夫乱臣贼子何世无之人君尊居九五固当防微杜渐销患未萌岂待逆势已成而后诛剪之哉王处仲久握大权专制方面其无君之心已非一日纲目前已屡书于册皆以着其不臣之迹而晋帝则未有处也一日举兵向阙直书其反则见其初无所因为反已久故易于举兵耳下书据石头还武昌惟意所欲虽有恊隗等出战而败皆削不书其举动之易如此将何以制之哉人主至是固已末如之何矣然则有天下国家者盍亦谨其微乎】
　　封子昱为琅邪王○赵封杨难敌为武都王
　　【赵王曜自撃杨难敌难敌逆战不胜退保仇池遣使称藩赵以为武都王】质实【仇池县名注见恵帝元康七年武都国名注见汉献帝建安二十二年】
　　陈安叛赵
　　【赵秦州刺史陈安求朝于曜曜辞以疾安怒大掠而归陇上氐羌皆附之有众十余万自称凉王获赵将呼延寔及鲁凭将用之二人不屈皆杀之】质实【陇上注见汉光武建武八年陇坻】
　　三月敦据石头杀骠骑将军戴渊尚书仆射周顗甘卓还襄阳夏四月敦还武昌
　　【帝徴戴渊刘隗入卫百官迎于道隗岸帻大言意气自若与刁协劝帝尽诛王氏帝不许王导帅宗族每旦诣台待罪周顗将入导呼之曰伯仁以百口累卿顗直入不顾既见帝言导忠诚申救甚至帝纳其言顗喜饮酒至醉而出导又呼之顗不与言顾左右曰今年杀诸贼奴取金印如斗大繋肘后既出又上表明导无罪言甚切导不知恨之帝命还导朝服召见之导稽首曰逆臣贼子何代无之不意今者近出臣族帝跣而执其手曰茂方寄卿以百里之命是何言邪以为前锋大都督诏曰导以大义灭亲可以吾为安东时节假之将军周札素矜险好利帝使隗军金城札守石头敦至石头欲攻隗杜曰隗死士多未易可克周札少恩兵不为用攻之必败札败则隗走矣敦从之以为前锋札果开门纳敦据石头叹曰吾不复得为盛徳事矣谢鲲曰何谓其然也但使自今已徃日忘日去耳帝命恊隗渊导顗等分道出战皆大败太子绍欲自帅将士决战温峤执鞚谏曰殿下国之储副奈何以身轻天下抽劒斩鞅乃止敦拥兵不朝放士卒刼掠宫省奔散惟将军刘超按兵直卫及侍中二人侍帝侧帝遣使谓敦曰公若不忘本朝于此息兵则天下尚可共安如其不然朕当归琅邪以避贤路恊隗败还帝流涕执其手劝令避祸给人马使自为计协素无恩纪募从者皆委之为人所杀隗奔后赵官至太子太傅而卒帝令百官诣石头见敦敦谓渊曰前日之战有余力乎渊曰岂敢有余但力不足耳敦曰吾今此举天下以为何如渊曰见形者谓之逆体诚者谓之忠敦笑曰卿可谓能言又谓周顗曰伯仁卿负我顗曰公戎车犯须下官亲帅六军不能其事使王旅奔败以此负公敦以太子有勇畧为朝野所向欲诬以不孝而废之大防百官问温峤曰皇太子以何徳称声色俱厉峤曰钩深致逺盖非浅局所量以礼观之可谓孝矣众皆以为信然敦谋遂沮帝召周顗谓曰近日大事二宫无恙诸人平安大将军固副所望邪顗曰二宫自如明诏臣等尚未可知或劝顗避敦顗曰吾备位大臣朝廷防败寜可草间求活外投胡越邪敦参军吕猗素以奸謟为渊所恶説敦曰周戴皆有髙名足以惑众近者之言曽无怍色公不除之恐必有再举之忧敦然之以问导曰周戴南北之望当登三司无疑也导不答又曰止应令仆邪又不答敦曰若不尔正当诛尔又不答敦遂遣部将收之顗被收路经太庙大言曰贼臣王敦倾覆社稷枉杀忠臣神祗有灵当速杀之收人以防伤其口流血至踵容止自若观者皆为流涕并渊杀之帝使敦弟彬劳敦彬素与顗善先徃哭之然后见敦敦怪其容惨问之彬曰向哭伯仁情不能已敦怒曰伯仁自致刑戮且凡人遇汝汝何哀而哭之彬勃然数之曰兄抗旌犯顺杀戮忠良图为不轨祸及门戸矣辞气慷慨声泪俱下敦大怒曰尔以吾为不能杀汝邪导劝彬起谢彬曰脚痛不能拜且此复何谢敦曰脚痛孰若颈痛彬殊无惧色导后料检中书故事乃见顗表执之流涕曰吾虽不杀伯仁伯仁由我而死幽之中负此良友初敦闻甘卓起兵大惧卓兄子卭为敦参军敦遣卭归説卓使旋军卓虽慕忠义性多疑少决闻周戴死流涕谓卭曰吾之所忧正为今日若径据武昌敦势逼必刼天子以絶四海之望不如更思后图吾据敦上流敦亦未敢遽危社稷也即命旋军乐道融曰今分兵断彭泽使敦上下不得相赴其众自然离散可一战擒也将军起义兵而中止窃为将军不取也卓不从道融忧愤而卒卓本寛和忽更彊塞径还襄阳意气骚扰识者知其将死矣敦改易百官及诸军镇惟意所欲将还武昌谢鲲曰公若朝天子使君臣释然则物情皆悦服矣敦竟不朝而去四月还武昌】集览【岸帻露额曰岸光武岸帻见马援杜甫诗白帻岸江臯曽巩诗颓然岸巾帻笺云岸帻颓其巾也以示懒散为安东时懐帝时元帝尝为安东将军素无恩纪纪谓仆也左传秦伯送卫于晋三千人实纪纲之仆故今俗称人之仆曰秦纲秦纪此言素无恩纪者谓仆从皆非平素恩徳沾及之人】正误【素无恩纪今按文选曹子建求通亲亲表注恩纪谓恩情相纪录也此言刁恊素无恩意记念收录人也】质实【伯仁周顗表字茂宏王导表字周札阳羡人处之子一统志云金城在应天府三十五里三国吴所筑晋咸寜中桓温出镇江乘之金城后温北伐见向所种栁即此城也石头城名注见献帝建安十七年彭泽汉之县名属豫章郡晋因之梁属太原郡隋置陇城县属江州后改彭泽县属九江郡唐初于此置浩州后废州以县属江州宋元仍旧本朝因之改属九江府襄阳郡名注见齐和帝中兴元年】
　　敦兵陷长沙湘州刺史谯王氶死之
　　【魏乂等攻湘州百日防之执谯王氶杀虞悝子弟对之号泣悝曰人生防当有死今阖门为忠义之鬼亦复何恨又以槛车载氶送武昌主簿桓雄书佐韩阶从事武延毁服为僮从氶不离左右又见雄姿貌举止非凡人惮而杀之王廙承敦防杀氶于道阶延送氶防至都之而去】质实【桓雄长沙人】
　　五月敦杀甘卓
　　【卓家人皆劝卓备敦卓不从悉散兵佃作襄阳太守周虑承敦意袭杀之首于敦敦以从事周抚代卓镇沔中敦既得志暴慢滋甚四方贡献多入其府将帅岳牧皆出其门以沈充钱凤为谋主二人所譛无不死者】质实【周抚浔阳人访之子沔中注见汉后主建兴七年沔阳】
　　书法【书卓还何罪卓也氶卓皆尝予之以讨矣于是或书死之而具其官或书杀而削其爵为义不终者可以鉴矣】
　　发明【氶卓始书移檄讨贼同功一体今又皆为贼所杀初无少异胡为氶书死之卓书杀书法不同如此盖氶始终守义卓犹豫不决故也向使卓能奋身狥国戮力讨逆则虽兵败而死亦不失为全节之士矣徘徊顾望且前且却果何为者故前书卓还襄阳以着其失此书处仲杀卓而不书其官皆以戒狥义不终者也惜哉】
　　秋七月后赵拔泰山杀徐龛兖州刺史郗鉴退屯合肥【鉴在邹山三年有众数万战争不息百姓饥馑为后赵所逼退屯合肥仆射纪聸以鉴雅望清徳宜从容台阁疏请徴之乃征拜尚书徐兖间诸坞多降于后赵赵置守宰以抚之】质实【泰山郡名注见秦始皇二十八年兖州注见周安王五年濮阳邹山即邹峄山注见秦始皇二十八年合肥县名注见汉灵帝中平五年】
　　书法【徐龛孟达一也孟达书死之汉后主建兴六年此其书杀何罪龛也龛之叛非有刘封之偪徒以争功故耳既又冦济岱败王师与孟达异矣故孟达之反正书来归而龛书复降所以着其反覆也纲目之权衡审矣】
　　冬十月后赵冦谯祖约退屯寿春
　　【祖逖既卒后赵屡冦河南防襄城城父围谯祖约不能御退屯夀春后赵遂取陈留梁郑之间复骚然矣】质实【襄城县名注见周赧王十六年城父县名注见秦王政二十二年夀春县名注见秦王政六年】
　　闰十一月帝崩司空导受遗诏辅政太子绍即位【帝恭俭有余而明断不足故大业未复而祸乱内兴竟以忧愤成疾而崩太子即位尊所生母荀氏为建安君】质实【建安郡名注见武帝泰始五年】
　　书法【贺善賛曰琅邪自督扬州一书遣纪曕讨石勒而已长安既防然后出师露次移檄北征故纲目特书病之然其即位止称晋王虽中外劝进弗敢从也愍帝遇害始正帝号亦庶乎知节者故纲目书即皇帝位如光武独其无志逺畧不能尽祖逖之才遂使河南终沦左衽惜哉】
　　后赵右长史张賔卒
　　【賔卒后赵王勒哭之恸曰天不欲成吾事邪何夺吾右侯之早也程遐代为右长史勒每与遐议有不合辄叹曰右侯舍我去岂非酷乎因流涕弥日】
　　张茂取陇西南安置秦州质实【陇西郡名注见秦王政三年南安郡名注见汉后主建兴六年秦州注见汉光武建武元年天水部】
　　【癸未】肃宗明皇帝太宁元年【赵光初六后赵五年】春正月成冦台登陷越嶲汉嘉郡质实【越嶲郡名注见汉武帝元鼎六年一统志云台登汉之县名属越嶲郡晋宋因之后周置沙郡隋废以县属嶲州唐登州后陷于防诏号落兰部元至元中置泸沽县属礼州本朝初因之后废故址在四川行都司城北一百二十里汉嘉郡名注见汉后主建兴十二年】○二月建平陵质实【一统志云建平陵在应天府上元县境内】○三月后赵冦彭城下邳徐州刺史卞敦退保盱眙质实【盱眙县名注见秦二世二年】○夏四月敦移屯姑孰自领扬州牧以王导为司徒【敦谋簒位讽朝廷征已帝手诏征之敦移镇姑孰屯于湖以导为司徒自领扬州牧敦欲为逆王彬谏之甚苦敦变色目左右将收之彬正色曰君昔嵗杀兄今又杀弟邪敦乃止】集览【姑孰今太平州治是州南二里有姑孰溪水西入江金陵记云隋平陈徙当涂于姑孰于湖汉丹阳郡地晋分丹阳置于湖县宋置太平州郡国志云宋以来或治姑孰或徙于湖】质实【一统志云姑孰古郡名春秋时吴地后属越战国时属楚秦属鄣郡汉为丹阳郡地晋属丹阳宣城二郡成帝时侨立淮南郡及当涂县治于湖后又侨立豫州治芜湖刘宋以来或治姑孰或徙于湖又并淮南入宣城郡亦治于湖隋省芜湖等县以当涂属蒋州唐以当涂置南豫州寻废州以县属宣州五代时南唐于当涂立新和州后改雄逺军宋改为平南军后陞为太平州元陞为太平路属江浙行省本朝改为府直京师于湖晋之县名属丹阳郡东晋以江北当涂流民南渡者众乃于于湖侨立当涂县及淮南郡隋初罢淮南郡徙当涂于姑孰属丹阳郡唐初于县置南豫州寻废州以县属宣州后以丹阳县省入属升州寻复旧南唐属雄逺军宋属太平州元仍旧本朝因之改属太平府】
　　书法【以者何敦以之也王导乃心帝室而受其以纲目独不为贤者讳乎扬州牧要职也视司徒有间矣书自领扬州牧以导为司徒所以见敦之欲自专也于导何病哉故敦自书反以至于死纲目皆削其姓】
　　宁州刺史王逊卒
　　【成李骧攻宁州刺史王逊遣将军姚岳拒战大败之追至泸水而还逊以岳不穷追大怒鞭之怒甚冠裂而卒在州十四年威行殊俗诏除其子坚为刺史】质实【宁州注见汉武帝元狩元年滇国泸水注见汉后主建兴五年】
　　六月立皇后庾氏以庾亮为中书监考异【庾字当作后兄与汉何进同】
　　书法【不书后兄亮亮贤也与董重杨骏异矣】
　　○秋七月赵撃陈安斩之封姚弋仲为平襄公
　　【赵主曜围安于陇城安频出战辄败突围出奔曜遣将军平先追斩之安善抚将士与同甘苦及死陇上人思之为作壮士之歌氐羌皆送任请降以赤亭羌酋姚弋仲为平西将军封平防公】质实【一统志云陇城汉之县名属陇西郡晋改天水郡刘宋废之故城在巩昌府秦州西北九十里赤亭注见汉安帝元初四年平襄县名注见汉安帝永初二年送任注见汉后主延熙元年】
　　八月敦表江西都督郗鉴为尚书令
　　【帝畏王敦之逼以鉴为外援使镇合肥敦忌之表鉴为尚书令鉴还过敦敦与论西朝人士曰乐彦辅短才耳考其实岂胜满武秋邪鉴曰彦辅道韵平淡愍懐之废柔而能正武秋失节之士安能拟之敦曰当是时危机交急鉴曰丈夫当死生以之敦恶其言不复见敦党皆劝杀之不从鉴还台遂与帝谋讨敦】集览【乐彦辅姓乐名广字彦辅满武秋姓满名奋字武秋】正误【满武秋今按满奋字武秋愍懐太子废送许昌奋收东宫官属之辞太子者赵王伦簒位奋又奉玺绶故云失节之士】
　　书法【王含督江西书敦以罪专也此其书表何敦忌鉴在外表迁内任则非私鉴矣纲目以表书之不使夷于王氏之党也直书以不可乎直书以则是鉴之迁出上意矣书曰敦表所以着敦自固之私也】
　　后赵冦青州陷之
　　【石虎帅歩骑四万撃青州郡县多降遂围广固曹嶷出降杀之阬其众三万虎欲尽杀嶷众刺史刘徴曰今留徴使牧民也无民焉牧征将归尔虎乃留男女七百口配征使镇广固】质实【广固城名注见穆帝永和七年】
　　赵撃凉州张茂降赵封茂为凉主
</div>
    <div class="pagination">
<a href="御批资治通鉴纲目_page78.html">上一页</a><span>...</span><a href="御批资治通鉴纲目_page74.html">74</a><a href="御批资治通鉴纲目_page75.html">75</a><a href="御批资治通鉴纲目_page76.html">76</a><a href="御批资治通鉴纲目_page77.html">77</a><a href="御批资治通鉴纲目_page78.html">78</a><span class="current-page">79</span><a href="御批资治通鉴纲目_page80.html">80</a><a href="御批资治通鉴纲目_page81.html">81</a><a href="御批资治通鉴纲目_page82.html">82</a><a href="御批资治通鉴纲目_page83.html">83</a><a href="御批资治通鉴纲目_page84.html">84</a><span>...</span><a href="御批资治通鉴纲目_page80.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
