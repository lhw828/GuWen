<!DOCTYPE html>
<html>
<head>
    <meta charset="UTF-8">
    <title>御批续资治通鉴纲目 - 第 3 页/共 112 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御批续资治通鉴纲目 - 第 3 页/共 112 页</h1>
    <div class="content">　　宋以范质王溥魏仁浦同平章事吴廷祚为枢宻使【质加侍中溥司空仁浦右仆射俱平章事如故廷祚以父名璋避平章特加同二品仍为枢宻使旧制宰臣上殿命坐而议大政其进拟差除但入执状画可降出奉行而已质等自以周朝旧臣稍存形迹且惮宋主英睿仍请用劄子面取防退各疏其事同列书字以志宋主从之坐论之礼遂废】
　　发明【礼义亷耻国之四维四维不张国乃灭亡孟轲氏曰耻之于人大矣不耻不若人何若人有范质等周朝旧臣食君之禄受君之恩非一朝一夕矣矧与宋主比肩北靣称臣昭灼人目不可掩也顾乃偷生卖国忍耻事讐四维既絶安足为人尹氏论冯道曰浮沉取容迎降卖国贩易人主如斯人者周当废斥贬责不使之得预缙绅之列可也今乃显荣终始极其殊遇岂有一人臣身事四姓十君尚可得齿于人乎用是而观则不惟质等无耻宋主亦无耻者矣五代衰乱之极而礼义亷耻为之扫地讵不深可哀哉直书于策交讥之也】
　　三月唐吴越遣使如宋
　　【贺即位也】
　　发明【春秋桓二年纪侯朝鲁传曰桓弟弑兄臣弑君天下之大恶王与诸侯不奉天讨反行朝聘之礼则皆有贬焉宋主废君簒国乃乱贼耳当时列国倘能脩连帅之职移檄天下声罪致讨庶几君臣大义不致废坠不能以此自明却乃三国连衡来贺即位果何义乎故纲目变文直书遣使如宋而不曰来贺所以正其夲耳此纲目所以作也不然则乱臣贼子将肆其欲而无禁矣】
　　南汉主鋹杀其弟桂王璇兴
　　【宦者陈延夀谓鋹曰先帝所以得传位于陛下者由尽杀羣弟也劝鋹除去诸王鋹以为然遂杀璇兴由是上下怨而纪纲大壊】
　　发明【兄弟阅墙诗人所刺况手刅同气者乎甚哉刘鋹昏惑之蔽至是极矣前书南汉主晟杀其弟八人此书南汉主鋹杀其弟璇兴是何作述之一辙耶鋹惑宦者陈延夀之言遂杀其弟噫鋹不足道也书杀其弟则其余凶虐抑又不言可知也虽欲长守其国乌可得哉】
　　夏四月周昭义节度使李筠起兵防北汉伐宋宋遣兵击之
　　【宋遣使加筠中书令使者至潞州筠欲拒之賔佐切谏乃延使者置酒既而取周太祖画像悬于壁涕泣不已賔佐惶骇告使者曰令公被酒失其常性幸勿讶北汉主钧闻之乃以蜡书结筠同举兵筠长子守节泣谏筠不听宋主手诏慰抚且召守节为皇城使遣归谓筠曰我未为天子时任汝自为之我既为天子汝独不能小让我耶守节归以白筠筠遂起兵令幕府为檄数宋主罪执监军周光逊等送于北汉以求济师又遣人杀泽州刺史张福据其城从事闾邱仲卿说筠曰公孤军举事其势甚危虽倚河东之援恐亦不得其力大梁甲兵精鋭难以争锋不如西下太行直抵懐孟塞虎牢据洛邑东向而争天下计之上也筠不能用北汉主自帅兵赴筠筠迎谒于太平驿言受周太祖恩不敢爱死北汉主与周世讐不恱其说因使其宣徽使卢賛监其军筠见汉兵弱少而賛又来监心甚悔谋多不协乃留守节守潞而自引众南向北汉主闻賛与筠异复遣其平章事卫融和解之宋主遣石守信髙懐徳慕容延钊王全斌分道击之仍守信等曰勿纵筠下太行急引兵扼其隘破之必矣守信等败筠兵于长平】
　　发明【李筠可谓知义矣昔郭威篡周汉湘隂公故将巩延美举兵徐州纲目义之故大书周昭义节度使所以见其不忘旧君书起兵所以见其不肯事讐书伐宋所以正宋主之罪此皆予之之词是以数日城陷焚死遂以死节书之也然李筠前史皆以贼反为文至宋则以讨筠为说于戏安有篡国之贼反为正而讨贼之人反为逆耶谬妄甚矣然则欲知李筠之事者要当以纲目为的】广义【春秋声罪致讨曰伐大书曰夏四月周昭义节度使李筠防北汉伐宋者所以着李筠之忠义而科宋主篡周之罪也呜呼严矣】
　　五月朔日食
　　发明【春秋隠三年日食传曰每食必书示后世遇灾而惧之意也日者众阳之宗人君之表而有日食之灾咎象也克谨天戒则虽有其象而无其应弗克畏天灾咎之来必矣凡经所书者或妾妇乗其夫或臣子背君父或政权在臣下或中国有边患皆乾纲不振之徴也然当时天下未一民罹涂炭宋篡周国则是臣子背君父南汉宠宦官则是政权在臣下北汉引契丹伐宋则是中国有边患由是胡氏之言可验而变不虚生信矣故并及之】
　　○宋主以其弟光美为嘉州防御使○宋迁周六庙于洛阳○宋主自将围泽州六月克其城李筠死之【宋主自帅大众讨筠山路险峻多石宋主先于马上负数石将士因争负之即日平为大道遂与守信等会大败筠众于泽州南杀卢賛筠走保泽州宋主列栅围之六月宋将马全义帅敢死士数十人攀堞而上遂入其城筠赴火死获卫融融请死宋主怒以铁挝击其首流血被面融呼曰臣得死所矣宋主曰忠臣也释之以为太府卿北汉主惧引师归宋主进攻潞州守节以城降宋主释其罪以为单州团练使】发明【春秋隠五年宋人围长葛传曰围者缳其城邑絶其往来之使禁其樵采之途宋主亲帅六军以围泽州书围于上而书克于下宋主之恶彰矣李筠竭力拒守城陷而死则其始终狥国之心着焉故前书起兵予倡义此书死之予全节也夫以筠之一死固无所议宋主寜无少愧乎】
　　广义【呜呼李筠之伐宋也岂不知宋之不敌哉惟以忠义自许故不以成败利钝为心也前书李筠伐宋此书李筠死之学者比而观之则宋祖得国之由于是乎可见矣】
　　秋七月宋主还以赵普为枢宻副使○荆南节度使髙保融卒弟保勗嗣
　　【保融迂缓国事悉委于母弟保勗及卒保朂权知军府请命于宋宋主授以节度使】
　　冬十月宋袭北汉汾州不克
　　【先是昭义节度李继勲焚北汉平遥县俘获甚众至是晋州钤辖荆罕儒复率众攻汾州为北汉大将郝贵超所袭战死罕儒骁将宋主痛惜之斩其部将不用命者二十余人】
　　发明【春秋兵伐之例曰轻行而掩之曰袭讥词也利人土地者谓之贪兵兵贪者灭宋将荆罕儒潜兴师旅攻汉汾州意以此举成功必希重赏殊不知反为汉袭兵败身亡果何益乎故书袭书不克以讥之然罕儒战死亦能忠于王事曷为削而不书盖罕儒既无上之所命又无词之可执不过鼠窃狗偷利人土地耳纲目贵义不贵功其削而不书者既以为轻虑浅谋之戒又以为利人土地之鉴焉其防严矣】
　　周淮南节度使李重进谋起兵拒宋十一月宋主自将击之重进自焚死
　　【重进周太祖之甥与宋主同事周室分掌兵柄常心惮宋主宋主立加重进中书令移镇青州重进愈不自安隂懐异志及李筠举兵重进遣亲吏翟守珣往潞隂结筠守珣素识宋主乃潜诣京师求见宋主问曰我欲赐重进铁劵彼信我乎守珣曰重进终无归顺之志宋主厚赐守珣令説重进缓其谋无令二凶并作分我兵势守珣归劝重进未可轻发重进信之既而宋主遣六宅使陈思诲赐之铁劵重进欲治装随思诲朝汴左右沮之犹豫不决又自以周室懿亲恐不得全遂拘思诲治城缮兵遣人求援于唐唐主闻于宋宋遣石守信王审琦李处耘宋偓等分道讨之赵普劝宋主自行十月宋主发汴十一月至广陵即日防之城将陷左右欲杀思诲重进曰吾将举族赴火死杀此何益即尽室自焚思诲亦被害宋主入城戮同谋者数百人史臣曰韩通死于宋未受禅之顷忠义之志明矣李筠李重进旧史书叛叛与否未易言也洛邑所谓顽民非殷之忠臣乎或曰三人者甞臣唐晋汉矣曰智氏之豫让非欤】
　　发明【甞以李筠李重进之事论之二人皆为周之臣子彼节度而此亦节度也何为李筠则直书起兵重进则书谋起兵及其死也俱焚于火何为一书死之一书焚死盖谋者欲为而未果之词诛心也李筠一见宋使奋激起兵畧无犹豫重进惑铁劵之赐将圗朝宋左右沮之疑而未决又自以周室懿亲恐不得全则其拒宋乃不得已非如筠之刚断耳故书谋起兵拒宋则欲为未果之情可知书自焚死则仗节死义之心不笃然较诸偷生卖国者则又异焉宋两加兵不曰讨而曰击者宋乃乱贼不予其讨也此纲目予重进而未尽予之意也此二李是非之断也】
　　广义【李筠者周之藩臣也重进者周之懿亲也于李筠则书曰伐宋曰死之于重进则书曰拒宋曰自焚死何邪盖李筠虽藩臣未甞臣于宋重进虽懿亲盖甞臣于宋矣不臣于宋则是周之臣也既臣于宋则是宋之臣矣乌有臣拒其君之理邪故豫让有曰既以委贽为臣而求杀之是二心也若重进者是诚二其心者也其心既二恶在其为忠周哉君子观纲目备载李筠重进之事则二人之是非盖可知矣史论不亦过乎】
　　唐主遣子朝宋主于扬州十二月宋主还汴
　　【宋主令诸军习战舰于迎銮镇唐主大恐遣使犒师且使其子从镒朝于扬州唐臣杜着薛良以罪奔宋献平南防宋主恶其不忠斩着于蜀市配良卢州牙校遂还汴】
　　发明【自周室不纲诸侯放恣弑君篡国习以成风桓公弑逆而诸侯朝之卒不能上告天子下告方伯声罪致讨此春秋所由作也宋主篡位一年于兹而列国不能修连帅之职但见唐与呉越来贺即位而又遣子朝于扬州事之甚谨愈见侵伐何益之有宋主前因李重进起兵厚赐翟守珣令说重进缓其谋毋令二凶并作分我兵势以蕞尔藩镇惧力弗及况列国乎唐主茍能声大义于天下连合诸侯并兵伐宋宋必见灭而徒偷安忍耻阿谀茍容曾是以为保邦之道乎是知灭六国者六国也非秦也平五国者五国也非宋也使六国连帅足以拒秦五国合兵足以拒宋噫六国既误于前五国复愚于后可胜惜哉故直书以深讥之】
　　契丹乌噜杀其叔父鲁呼
　　【鲁呼子宋王喜隠轻慓无恒谋反事觉辞连鲁呼遂死于狱寻追諡章肃皇帝】
　　发明【举号斥名罪之也鲁呼无罪何以书杀见乌噜之忍也谋反者鲁呼之子安可滥及无辜哉凡纲目所书皆经世大训直书杀叔父其恶见矣于分注则称追諡章肃皇帝于纲目则削而不书是盖不予鲁呼以帝王之号而亦不予乌噜以追諡之权其用意防矣】
　　广义【叔父谋反原之可也况为其子之所逮邪书杀叔父所以着乌噜三纲之絶也】
　　宋以窦仪为翰林学士
　　【翰林学士王着以酒失贬官宋主谓宰相曰深严之地当使宿儒处之范质等对曰窦仪清介重厚然已自翰林迁端明矣宋主曰非斯人不可卿当谕以朕意勉令就职即日复入翰林宋主甞召仪草制至苑门仪见宋主岸帻跣足而坐却立不肯进宋主遽索冠带而后召入仪曰陛下创业垂统宜以礼示天下恐豪杰闻而解体宋主敛容谢之自是对近臣未甞不冠带】
　　发明【士大夫立身而为世所贵者莫重乎纲常纲常不重冠裳而禽犊矣窦仪周朝之臣曩因滁州之物不以应命是则宋主重而用之者实基于此焉仪射一时之利以圗显荣殊无可否于其间而立身之纲常一切弃而不顾抑不知五代以降何无耻之甚哉虽有清介重厚之徳过人之才不足贵矣纲目特书深贬之也】
　　宋主防行
　　【宋主欲察羣情向背颇为防行或谏曰陛下新得天下人心未安今数轻出万一有不虞其可悔乎宋主笑曰帝王之兴自有天命求之亦不可得拒之亦不能止周世宗见诸将方面大耳者皆杀之我终日侍侧亦不能害若应为天下主谁能圗之微行愈数曰有天命者任自为之不汝禁也】
　　发明【汉武防行纲目讥之宋主践祚未久轻举妄动已见于此夫人君继体承祧所系甚重出警入跸清道后行乌可肆其轻佻身为匹夫之举向使一夫不逞包藏祸心其危岂不甚哉有天命者任汝为之则误矣厥后徽宗数为微行其源盖出于此源洁则流清讵不信然书防行则轻宗庙防神器弃万乗之尊失人君之体具见于此有天下者不可不鉴】
　　【辛宋建隆二年○是酉歳凡五国三镇】春正月宋度民田
　　【周世宗末年甞命官诣诸州度民田而使者多不称至是宋主谓侍臣曰度田盖欲勤恤下民而民敝愈甚今当精择其人遂分遣常参官诣诸州寻诏州县课民种植长吏以春秋廵视着为令又置义仓官所收二税每一石别输一斗贮之以备凶歉】
　　二月宋遣使监输民租
　　【先是藩镇率遣亲吏视民租入槩量增益公取余羡符彦卿在天雄军取民尤悉宋主闻之即遣使诸州分主其事民始不困】
　　发明【自五代乱离以来王政之不行未有踈于此时者也民之憔悴于虐政未有甚于此时者也人主茍有爱民之心则必有爱民之政宋主得国度民田则所以勤防下民监输民租则所以刬革宿弊此皆可谓有爱民之心者纲目详而书之皆所以致其予之之意耳诗曰民亦劳止汔可小康此之谓也】
　　唐徙都洪州
　　【唐主景属中国多故跨据江淮三十余州擅鱼盐之利即山铸钱物力富盛颇有窥觎中原之志及淮甸入于周寖以衰弱宋主既平扬州景惧甚乃迁豫章以太子从嘉守建康豫章城邑迫隘羣臣日夜思归景怒欲诛赞行者】
　　闰三月宋以慕容延钊为山南东道节度使
　　【时延钊自真定来朝韩令坤亦从讨李重进还皆罢为节度使自是殿前都防检不复除授】
　　夏四月朔日食○六月宋太后杜氏殂
　　【后疾宋主侍药饵不离左右疾革召赵普入受遗命且问宋主曰汝知所以得天下乎宋主曰皆祖考及太后之余庆也后曰不然正由柴氏使幼儿主天下尔若周有长君汝安得至此汝百歳后当传位光义光义传光美光美传徳昭夫四海至广能立长君社稷之福也宋主泣曰敢不如敎后顾谓普曰尔同记吾言不可违也普即榻前为誓书于纸尾署曰臣普记藏之金匮命谨宻宫人掌之遂殂】
　　广义【太抵尧之传舜舜之传禹岂尧舜之得已哉以朱均无舜禹之贤故也使朱舜而均禹焉则传贤之事不闻于后世不然则禹之传子何万世而无弊邪然则有天下者自尧舜传贤之外无有出于传子之为正也彼其不传于子而传于弟此宣公所以成宋乱也赵宋之事防矣或曰庄公之弑殇公是犹子之弑诸父也其为乱宜矣厥后宋之太宗非有庄公之不道是何曾比于是哉曰不然殇公见弑于庄公徳昭死由于匡义虽曰下之弑上上之杀下迹虽不同同一不仁之心也非乱而何今杜氏但知周亡于幼君而不知周之所以亡者非幼君也由乎托孤之匪人也使其如成王之得周公则宗训虽幼宋主乌敢朶頥其鼎哉且杜氏欲太祖传之光义光义传之光美光美传之徳昭似矣假如太祖二十年光义亦二十年而光美亦如之然后传至徳昭则徳昭至是已七十余矣焉有墓木既拱之人而可以帝天下乎杜氏惟据一时目击之见而为此厉阶之说耳况夫夫死从子妇人分也是安得为贤哉曰然则为之奈何曰杜氏当曰周主幼而无辅此其所以失天下也汝百歳后当传位于徳昭吾属匡义以辅之如周公之于成王则庶乎其可也不此之虑而卒陷其子于鲁桓之恶悲夫且夫古国之所以亡者岂皆幼君邪借曰国君虽长而不贤亦终必亡而已矣恶在其为幼君哉杜氏之说谬矣诗曰谁生厉阶至今为梗此之谓也】
　　秋七月宋罢其侍卫都指挥使石守信等典禁兵【石守信王审琦等皆宋主故人有功典禁卫兵普数以为言宋主曰彼等必不吾叛卿何忧之深邪普曰臣亦不忧其叛也然熟观数人者皆非统御才恐不能制伏其下则军伍间万一有作孽者彼临时亦不能自由尔宋主悟一日因晚朝与守信等饮酒酣屛左右谓曰朕非卿等不及此然天子亦大艰难殊不若为节度使之乐朕终夕未甞敢安枕卧也守信等请其故宋主曰是不难知此位谁不欲为守信等顿首曰陛下何为出此言今天命已定谁复有异心宋主曰卿等固然其如麾下欲富贵何一旦有以黄袍加汝身汝虽欲不为其可得乎守信等泣谢曰臣等愚不及此惟陛下哀矜指示可生之途宋主曰人生如白驹过隙所以好富贵者不过欲多积金钱厚自娯乐使子孙无贫乏耳卿等何不释去兵权出守大藩择好便田宅市之为子孙立永逺不可动之业多置歌儿舞女日夕饮酒相欢以终天年朕且与卿等约为婚姻君臣之间两无猜疑上下相安不亦善乎守信等皆谢曰陛下念臣等至此所谓生死而骨肉也明日皆称疾乞罢典兵宋主从之以守信为天平节度使髙懐徳为归徳节度使王审琦为忠正节度使张令铎为镇宁节度使皆罢宿卫就镇赐赉甚厚唯守信兼职如故其实兵权不在也】
　　发明【罢典禁兵之事吕氏以为罢之当理愚独以为不然心病故耳宋主以臣而叛君其心惴惴焉惟恐臣之将叛乎已一闻赵普之言即罢诸将之秩于乎既疑于此曷不谨于彼耶考之分注宋主绐守信等曰一旦以黄袍加汝身汝虽欲不为其可得乎夫言者心之声心有是病则其发言亦有是病况宋主甞以天命是托既有天命何必疑之王者量同天地奉行天命守而弗失则人心自服天命自归安有一夫异议耶昔秦政得防云亡秦者胡也乃役天下之民以筑万里长城未几卒亡于胡亥唐皇得防云女主昌民间乃聚在廷之臣以杀无辜之将未几卒乱于武氏盖由国政不脩猜忌甚谨人心既离天命亦去然则猜忌者果何益哉宋主罢典禁兵盖亦猜忌之过云尔不然纲目何以不书石守信等罢典禁兵而书宋罢其义可见后之论此者当以分注为按以纲目为断则是非明矣】
　　宋主以其弟光义为开封尹光美为兴元尹○宋以李汉超为齐州防御使
　　【寻命兼闗南兵马都监汉超在闗南民有讼其彊娶己女为妾及贷民钱不偿者宋主召谓曰汝女可适何人对曰农家尔又问汉超未入闗南时契丹何如对曰嵗苦侵暴曰今复尔邪对曰无也宋主曰汉超朕之贵臣汝女为之妾不犹愈为农妇乎且使汉超不在闗南汝家尚能保其所有货财耶责其人而遣之宻使谕汉超曰亟还其女并所贷朕姑贳汝勿复为也不足于用何不以告朕耶汉超感泣由是益脩政理吏民爱之】
　　八月宋袭执武义节度使孙行友
　　【行友继其兄方简镇易定逾八年狼山佛妖党益盛宋主即位行友不自安累表乞罢不许行友惧乃缮甲兵将弃其帑还据山寨以叛兵马都监乐继能宻表其事宋主遣李懐节驰骑防镇赵之兵伪称廵边直入定州行友不之觉既而出诏令举族归朝行友仓皇聼命旣至讯之得实制削夺其官爵禁锢私第】
　　发明【按分注孙行友缮甲兵将弃其帑还据山寨以叛则行友不为无罪纲目书此若无罪然者何也正其夲耳宋主篡国是亦乱臣自已昏昏安能使人昭昭故不以讨罪例予之况行友周之臣子虽不能为周报讐然能谋乱其志可尚洛邑所谓顽民非殷之忠臣乎故恕之恕行友则所以罪宋主也其防严矣】
　　唐主景殂子煜立于金陵
　　【景方议东还以疾卒于南都太子煜时留建康遂即位遣其戸部尚书冯谧奉父遗表于宋愿追尊帝号宋主许之煜初名从嘉聪悟好学善属文工书画明音律】
　　女眞入贡于宋
　　【女真之先居古肃慎地元魏时号勿吉至隋改号靺鞨唐初有黑水粟末两部后粟末盛彊号渤海国黑水因役属之渤海既灭黑水部民在南者系籍于契丹号熟女真在北者不籍于契丹号生女真至是以马入贡于宋宋主诏蠲登州沙门岛居民租赋令专治舟船渡其所贡马】
　　冬十一月沙州入贡于宋
　　【沙门夲汉炖煌故地唐末以张义潮为沙节度至朱梁时张氏絶州人推长史曹义金为帅义金卒子元忠继有其地周授归义军节度使至是入贡于宋】
　　发明【书入贡志谨也不曰来贡而曰入贡见来之不易而入之当凛也自古王道兴则逺方向化周公制礼作乐而外夷重译来献白雉曰中国有圣人今而宋主得国女真沙门相继入贡则其兴王之道成混一之势见矣虽然盛之极者衰之渐泰之际者否之伏防防之际圣人所谨厥后女真搆兵卒为宋患故纲目于女眞入贡必谨而书之以志宋室兴亡之夲耳】
　　【壬宋建隆三年唐后主煜元戌年○是歳凡五国三镇】春正月宋广东京城【宋主既广汴城且命有司画洛阳宫殿按圗脩之以韩重赟董其役营缮既毕宋主坐寝殿令洞开诸门皆端直轩豁无有壅蔽谓左右曰此如我心若有邪曲人皆见之矣】
　　发明【宋广东京城曷为书见役民为重事也宋主得国之初天下未一民心未寜正宜恭俭脩身以示天下城之广否何预焉唐虞土阶三尺茅茨不剪禹卑宫室而尽力乎沟洫古之圣人恭俭如是而万国咸宁四夷賔服岂以广城池脩宫殿然后光耀前王哉其识趣卑陋甚矣厥后真徽之世土木大兴实宋主啓之也形端影正讵不信然故纲目特书以深讥之】
　　广义【分注载宋主曰此如我心若有私曲人皆见之臣谓其负周世宗者何曲如之谓人之不见可乎所谓明于此而暗于彼者宋太祖之谓也】
　　二月宋初诏常参官转对
　　【毎五日内殿起居百官以次转对指陈时政得失事闗急切者许非时上章】
　　发明【后唐明宗初令百官转对纲目美之然则常参官转对亦清朝令典而实始于此夫以宋主立国规模尽善则其混一天下也宜哉特书曰初盖予之也】
　　广义【观纲目具载此条则知宋主急于求治之切然曰初者予以见自此以前无有此美而五代之政不足言矣】
　　北汉侵宋晋潞州○宋令大辟诸州不得专注【宋主谓宰臣曰五代诸侯防扈有枉法杀人者朝廷置而不问人命至重姑息藩镇当如是耶自今诸州决大辟录案闻奏付刑部详覆之】
　　发明【慎刑法恤民命王者之盛心也是以旅之大象而有明慎用刑之词昔唐太宗命臣下三覆五覆之奏先儒美之观宋主谓宰臣曰五代诸侯防扈有枉法杀人者朝廷置而不问人命至重姑息藩镇当如是耶至哉言乎诚王者之量天地之心也较之诸侯徒事于富国彊兵者岂可同日语哉故纲目直书以美之】
　　广义【此其重民命而即帝舜钦恤之意也文无美辞而美在其中矣】
　　宋禁民火葬
　　发明【古之葬者厚衣之以薪葬之中野后世圣人易之以棺椁此送死大事过于厚之意焉盖衣衾棺椁必诚必信者欲其坚厚久逺无使土侵肤则是葬者皆归于土未闻有火葬之礼也茍用火葬棺椁何为以父母之身措烈焰之内人子之心独无恻怛乎败俗弃礼莫此为甚直书曰禁乃深予之】
　　○夏四月清源节度使留从効卒牙将陈洪进执其子绍镃归于唐推副使张汉思为留后
　　【从効卒子绍镃典留务会吴越聘使至绍镃夜召与燕统军使陈洪进诬绍镃谋附呉越执送建康推副使张汉思为留后而自为副使】
　　发明【唐季以来藩镇防扈至五代而其祸极矣往往欺孤制弱递相推让习以成风恬不之惧朝廷因而授之罔敢谁何以致卒无纪律名分大壊诚王法之所必诛也陈洪进循其故辙执其留后唐不能讨可胜惜哉故备书于防所以讥当时因袭之弊耳于洪进乎何诛】
　　宋以赵赞为彰武节度使
　　【赞至延州前后分置歩骑使绵绵不絶林莽之际逺见旌旗所部羌浑来迎莫测其数相视夺气莫不畏服宋主甞注意于谋帅命赞屯延州姚内斌守庆州董遵诲屯环州王彦升守原州冯继业镇灵武以备西夏李汉超屯闗南马仁瑀守瀛州韩令坤镇常州贺惟忠守易州何继筠领隶州以拒北敌又以郭进控西山武守琪戍晋州李谦溥守隰州李继勲镇昭义以御太原其家族在京师者抚之甚厚郡中筦之利悉与之恣其圗回贸易免所过征税令召募骁勇以为爪牙凡军中事许从便宜每来朝必召对命坐赐以饮食锡赉殊异由是边臣皆富于财得以养募死力使为间谍洞知蕃情毎入侵必能先知预为之备设伏掩击多致克防自此累年无西北之虞得以尽力东南取荆湖川广呉楚之地】
　　广义【分注备载赵赞之功乃赵充国擅道济李靖之俦耳宋初边将得人如此王业其无兴乎】
　　冬十月宋以赵普为枢宻使
　　【吴廷祚罢以普代之宋主甞谓普曰天下自唐季以来数十年间帝王凡易八姓鬪战不息生民涂炭其故何也吾欲息天下之兵为国家长久计其道何如普对曰此无他方镇太重君弱臣彊而已今欲治之宜稍夺其权制其钱糓收其精兵则天下自安矣语未毕宋主曰卿勿复言吾已谕矣朱子曰赵韩王佐太祖区处天下收藩镇之权立国家三百年之安岂不是仁者之功】
　　广义【太抵赵普辅太祖以兴王业其利泽及人之功固不在管仲之下然其失节之丑与夫涪陵之寃受金贩水之事曾谓管仲有之乎考亭朱子不欲显其君相之失宜有以兴过美之辞也不然孔子于昭公之事何直受其过而不辞哉】
　　宋主匡迁郑王宗训于房州
　　发明【宋主自篡位斥书名厥后止书宋主而已至是迁郑王曷为斥名迁故主也子路问孔子曰卫君待子而为政子将奚先曰必也正名乎宋主之于宗训则臣也宗训之于宋主则君也虽已篡位名分犹存纲目必斥其名者所以扶三纲正名分其防切哉然宗训曷为不书故周主已失其国故特贬之纲目权衡审矣垂法严矣】
　　广义【呜呼宋主篡周以来其故主若樊笼之鸟何能为哉虽不迁可也今既夺其国又迁其主果何道乎纲目书曰宋主匡迁郑王宗训于以见匡宗训若涂人耳君臣之道于是乎絶而世变一至于此亦可悲矣】
　　○武平节度使周行逢卒子保权嗣
　　【保权年十一矣】
　　十一月荆南节度使髙保勗卒兄子继冲嗣
　　【继冲保融子也】
　　十二月湖南将张文表袭潭州据之
　　【初周行病亟召将校属其子保权曰吾部内凶狼者诛之畧尽唯张文表在耳我若死文表必乱诸君善佐吾儿无失土宇必不得已当举族归朝无令陷于虎口及保权嗣位文表闻之怒曰我与行逢俱起防贱立功名今日安能北面事小儿乎会保权遣兵代永州戌道出衡阳文表遂驱之以袭潭州知留后廖简素易文表不设备文表兵径入府中简方燕客醉被杀文表遂据潭州又将取朗陵以灭周氏保权遣杨师璠击之且求援于宋】
　　蜀主铸铁钱征逋税
　　【蜀以用度不足始铸铁钱禁境内用铁凡器用须铁为之者置塲之以専其利又遣使督诸路累年逋负租税龙游令田淳上疏言扰民犯天意聚财损君道语甚切直蜀主不能用淳好谈治乱大畧屡陈朝政阙失甞言王昭逺伊审防韩保正不可当大任或劝以逊词取贵仕淳曰大丈夫岂能附狗防求进哉】发明【节用爱人为国先务蜀主因用度不足铸铁钱征逋税则其汲汲然惟务渔夺民财损下益上之心甚矣有若曰百姓足君孰与不足百姓不足君孰与足或以为蜀地褊小故用不周然汉髙帝起蜀而得天下诸葛亮治蜀而圗中原当时且耕且战军饷不乏未甞有国用不足之忧或又以为蜀地褊小不能兴王然汤以七十里文王以百里皆能朝诸矦而有天下人主患不行仁政耳编小何嫌原其心不过费出无经以致用度不足茍欲征之于民曷若反之于已胡为剥民之若是耶譬犹割肉以充腹腹饱而身毙其能久乎纲目掲而书之以为后世骄奢者戒垂法深矣】广义【田淳乃防之龙逢比干也有臣如此而不能用虽欲不亡得乎】
　　南汉诛其内侍监许彦眞以李托为内太师
　　【彦真既防杀尚书右丞钟允章威权与龚澄枢等澄枢忿其恣横会有告彦真通先朝李丽姬者澄枢将按之彦真惧与其子谋杀澄枢澄枢使人告彦真谋反下狱族诛南汉主以李托为内太师六军观军容使初南汉主纳托长女为贵妃次女为美人至是诏邦政皆禀托而后行】
　　发明【歴观汉唐以来未始不为阍寺所误甚者称其定策国老天子门生其祸极矣南汉立国阉人弄权彦真防杀忠良势倾人主实乃蠧国之蟊贼故纲目不曰南汉主诛而必曰南汉见一国之人诛之也夫以南汉主既知彦真之罪而杀之则必悉屏元恶肃清宫闱可也夫何因袵席之爱甫诛彦真即用李托且又以为内太师一邦之政悉禀行之则是一彦真初诛而一彦真又生矣国家何由而平治哉此其所以终于灭亡而不救尔比而观之其义自见】
　　【癸宋干徳元年○是亥岁凡五国一镇】春正月宋初以文臣知州事【五代诸侯强盛朝廷不能制每移镇受代先命近臣谕防且发兵备之尚有不奉诏者宋初异姓王及带相印者不下数十人宋主用赵普谋渐削其权或因其卒或因迁徙致仕或因遥领他职皆以文臣代之】
　　宋遣慕容延钊李处耘假道荆南讨张文表二月周保权执文表诛之处耘袭江陵髙继冲以荆南降
</div>
    <div class="pagination">
<a href="御批续资治通鉴纲目_page2.html">上一页</a><a href="御批续资治通鉴纲目.html">1</a><a href="御批续资治通鉴纲目_page2.html">2</a><span class="current-page">3</span><a href="御批续资治通鉴纲目_page4.html">4</a><a href="御批续资治通鉴纲目_page5.html">5</a><a href="御批续资治通鉴纲目_page6.html">6</a><a href="御批续资治通鉴纲目_page7.html">7</a><a href="御批续资治通鉴纲目_page8.html">8</a><span>...</span><a href="御批续资治通鉴纲目_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
