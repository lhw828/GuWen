<!DOCTYPE html>
<html>
<head>
    <meta charset="UTF-8">
    <title>御批资治通鉴纲目 - 第 184 页/共 243 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御批资治通鉴纲目 - 第 184 页/共 243 页</h1>
    <div class="content">　　冬十二月郭子仪入朝
　　【子仪入朝命判官杜黄裳主留务李懐光阴谋代子仪矫为诏书欲诛大将温儒雅等黄裳察其诈以诘懐光懐光伏罪于是诸将之难制者黄裳矫子仪之命皆出之扵外军府乃安胡氏曰黄裳之相业于此可见矣惜哉犹有未尽者人臣之罪莫大扵矫诏而夺主帅之柄既伏其诈所宜按军法而杀之乃不能尔岂思之有未至邪○子仪尝以副使张昙刚率轻已孔目官吴曜因而搆之奏昙扇动军众诛之掌书记髙郢力争子仪不听奏贬郢既而僚佐多以病求去子仪悔之悉荐于朝曰吴曜误我遂逐之胡氏曰子仪平素少过失惟杀张昙逐髙郢为盛徳之累虽然不旋踵而悟悔尽改其事孟子所谓如日月之食者其子仪之谓乎】质实【杜黄裳万年人旋踵注见汉昭帝元平元年李懐光渤海靺鞨人本姓如父以功赐姓李】
　　书法【自寳应元年至是子仪凡七书入朝此子仪所以为纯臣也光弼媿之多矣】
　　以路嗣恭为兵部尚书
　　【上召李泌入见语以元载事曰与卿别八年乃能除此贼不然防不见卿对曰陛下知羣臣有不善则去之含容太过故至于此上因言路嗣恭初平岭南献琉璃盘径九寸朕以为至寳及破载家得嗣恭所遗载盘径尺当议罪之泌曰嗣恭为人小心善事人精勤吏事而不知大体昔为县令有能名陛下未暇知之而为载所用故为之尽力陛下诚知而用之彼亦为陛下尽力矣且嗣恭新立大功陛下岂得以一琉璃盘罪之邪上意乃解以嗣恭为兵部尚书】质实【琉璃盘货源云琉璃本是石出大秦国凡十种色为器者以自然灰治之近世亦有火成者光泽盖不减也】







　　御批资治通鉴纲目卷四十五下
<史部,史评类,御批资治通鉴纲目>
　　钦定四库全书
　　御批资治通鉴纲目卷四十六
　　【起己未唐代宗大厯十四年尽甲子徳宗兴元元年四月】凡五年有奇
　　【己未】十四年春正月以李泌为澧州刺史质实【澧州注见高宗上元二年】
　　【常衮言于上曰陛下久欲用李泌昔汉宣帝欲用人为公卿必先试理人请且以为刺史使周知人间利病俟报政而用之】
　　二月田承嗣卒
　　【以其侄悦为魏博留后】质实【魏博军名注见汉成帝绥和二年】
　　书法【节度卒书某节度使某卒恒辞也此其不书何削之也承嗣叛逆稽诛帝虽复其官爵直笔所不容也故特削之】
　　三月淮西将李希烈逐其节度使李忠臣诏以希烈为留后
　　【李忠臣贪残好色将吏妻女美者多逼滛之悉以军政委副使张惠光惠光挟势暴横军州苦之都虞候李希烈其族子也为众所服因众心怨怒杀惠光而逐忠臣忠臣奔京师以希烈为留后】质实【京师注见周显王二十五年】
　　以李勉兼汴州刺史质实【汴州注见周显王二十九年大梁】○夏五月帝崩太子即位考证【当作太子适即位】
　　【上崩遗诏以郭子仪摄冢宰德宗即位动遵礼法食马齿不设盐酪】集览【马齿羮马齿菜名今马齿苋也一名五行草以其叶青梗赤黄花根白子黒也】质实【冢宰官名注见陈宣帝太建九年】书法【贺善賛曰代宗之篇所可录者谢裴谞召郇模嫁怀恩女三事耳虽能罪三宦诛元载其初亦由宠任之过而其末又皆未得为尽善焉至于专事姑息逐杀主帅命为主帅遂为后来故事纲目尤深咎之】
　　闰月贬崔祐甫为河南少尹
　　【常衮性刚急为政苛细不合众心时羣臣朝夕临衮哭委顿从吏或扶之中书舎人崔祐甫曰臣哭君前有扶礼乎衮恨之防议羣臣丧服衮以为礼臣为君斩衰三年汉文权制犹三十六日宗以来始服二十七日古者卿大夫从君而服羣臣当从皇帝二十七日而除其天下吏人三日释服自遵遗诏祐甫以为遗诏无朝臣庶人之别皆应三日释服相与力争声色陵厉衮不能堪乃奏祐甫率情变礼贬之】集览【汉文权制注见晋武帝泰始二年以日易月】质实【斩衰注见汉昭帝元平元年】
　　贬常衮为潮州刺史以崔祐甫同平章事
　　【初肃宗之世天下务殷宰相常有数人更直决事或休沐归第诏直事者代署其名而奏之自是踵为故事时郭子仪朱泚虽以军功为宰相皆不预朝政衮独居政事堂代二人署名奏贬祐甫既而二人表其非罪上问卿向言可贬何也二人对初不知上以衮为欺罔贬为潮州刺史而以祐甫代之闻者震悚时上居谅隂委政祐甫所言皆听而羣臣丧服竟用衮议胡氏曰祐甫强辩废礼使其可行则既相之后可以行矣而卒从衮议岂非理有难夺乎○初至德以后天下用兵官爵冗滥元王秉政贿赂公行及衮为相思革其弊四方奏请一切不与而无所甄别贤愚同滞祐甫欲收时望作相未二百日除官八百人前后相矫终不得其适上尝谓祐甫曰人或谤卿所用多渉亲故何也对曰臣为陛下选择百官不敢不详慎苟平生未之识何以谙其才行而用之上以为然司马公曰用人者无亲疎新故之殊惟贤不肖之察其人未必贤也以亲故而取之固非公也苟贤矣以亲故而舍之亦非公也天下之贤非一人所能尽若必待素识而用之所遗亦多必也举之以众取之以公而已不置毫发之私于其间则无遗贤旷官之病矣】集览【元王元载王缙】质实【休沐注见汉昭帝始元四年潮州注见宪宗元和上年谅阴注见汉昭帝元平元年贿赂王肃曰以财帛赠送曰贿赂】
　　诏罢四方贡献又罢梨园质实【梨园注见宗开元二年】
　　【乐工留者悉太常】集览【太常寺名注见汉明帝永平二年】
　　尊郭子仪为尚父加太尉兼中书令考异【按封拜例曰凡赐爵号皆书注云尚父之类又尊立例曰尊曰尊某为某注云尊太上皇尊太皇太后尊皇太后用此例据郭子仪乃人臣朝廷赐号不当书尊窃考景福二年以王行瑜为太师号尚父天祐八年晋王推刘守光为尚父天祐九年梁加吴越王镠尚父并不书尊此条尊字当作号字或作赐号乃与凡例合或谓尊字乃唐诏本文然纲目所书改旧史者多矣何足嫌乎】
　　【子仪以司徒中书令领河中尹灵州大都督闗内河东副元帅性寛大政令颇不肃代宗欲分其权而难之至是诏尊子仪为尚父加太尉中书令所领副元帅诸使悉罢之以其裨将李懐光为河中尹常谦光为灵州大都督浑瑊为单于大都护分领其任○上以山陵近禁屠宰子仪之人犯禁金吾将军裴谞奏之或谓曰君独不为郭公地乎谞曰此乃所以为之地也郭公勲高望重上新即位以为羣臣附之者众吾故发其小过以明郭公之不足畏上尊天子下安大臣不亦可乎】集览【山陵近葬期伊迩也】质实【灵州注见太宗贞观二十年关内道名注见宗开元十一年京兆河东郡名注见汉献帝建安七年尚父注见文宗开成三年河中府名注见周赧王十二年蒲阪】
　　书法【尚父何号也宰衡书号王莽则此曷为书尊书尊所以见子仪之可尊也而德宗之知所尊亦着矣书尚父始此纲目书尚父四郭子仪书尊是年王行瑜书号昭宗景福二年刘守光书推五代辛未年吴越王镠书加五代壬申年惟子仪得书尊】
　　诏天下毋得奏祥瑞纵驯象出宫女
　　【泽州上庆云图上曰朕以时和年丰为嘉祥以进贤显忠为良瑞如卿云灵芝珍禽竒兽怪草异木何益于人布告天下自今有此无得上献内庄宅有官租万四千余斛上令分给所在充军储先是外国累献驯象上曰象费豢养而违物性将安用之命纵于荆山之阳及豹貀闘鸡猎犬之类悉纵之又出宫女数百人于是中外皆悦淄青军士至投兵相顾日明主出矣吾属犹反乎胡氏曰君以养人为职凡为人害者必去之故禹放龙蛇周公驱虎豹犀象夫象大而无用且又伤人受贡逺致其害甚广治道建屋储粮衞送校人求索无所不至其轻人而贵畜甚矣德宗始初清明其行事无愧于先王是可法也】集览【卿云天官书若烟非烟若云非云郁郁纷纷萧索轮囷是谓卿云卿云见喜气也正义曰卿音庆晋天文志瑞气一日庆云亦日景云太平之应也文选卿云黼黻河汉注卿云如字谓司马长卿扬子云也后之言瑞者皆以庆云为卿云盖亦取黼黻河漠之意豹貀并兽名陆佃云豹花如钱黒而小于虎文貀女猾反尔雅注似狗豹文或云似虎而黒校人礼夏官校人注校之为言校也主马者必仍校视之校戸教反汉书校猎谓连接木以阑禽兽故谓养禽兽者曰校人】质实【泽州注见梁武帝中大通六年建州一统志云荆山在西安府富平县西南一十里禹贡荆岐既旅即此又帝王世纪禹铸鼎于荆山亦此处淄青二州名淄注见宋明帝秦始三年青注见汉桓帝永康元年禹放龙蛇周公驱虎豹犀象孟子滕文公章禹驱龙蛇而放之菹周公驱虎豹犀象而远之】
　　以李希烈为淮西节度使
　　【代宗优宠宦官奉使四方者还问其所得颇少则以为轻我命由是中使所至公求赂遗重载而归上素知其弊遣中使邵光超赐希烈旌节希烈赠之仆马及缣七百匹上怒杖光超而流之于是中使之未归者皆濳弃所得于山谷虽与之莫敢受范氏曰德宗矫代宗之失而深惩宦官之蠧岂不明哉然其终也举不信羣臣而惟宦者之从至委以禁兵而其后人主废置遂出于其手则其为害又甚于代宗矣何其明于知父而闇于知己乎昔者明王欲改其先君之过者殆不然故夫德宗即位之初凡深矫代宗之政者愚人以为喜而哲人以为忧盖出于一时之鋭而无忠信诚慤之心以守之未有不甚之者也】质实【淮西军名注见宪宗元和十年中使注见宗开元十五年旌节注见秦始皇二十六年】
　　以马燧为河东节度使
　　【河东骑士单弱燧悉召牧马厮役得数千人教之数月皆为精骑造甲必为长短三等称其所衣以便进趣又造战车行则载甲兵止则为营陈或塞险以遏奔冲器械无不精利居一年得选兵三万辟张建封为判官署李自良为代州刺史委任之】集览【厮役公羊传宣十二年注艾草为防者曰厮汲水将者曰役】质实【李自良衮州泗水人代州注见秦王政三年鴈门】
　　杀兵部侍郎黎干
　　【干狡险防佞与宦者刘忠翼相亲善忠翼恃宠贪纵或言二人尝劝代宗立独孤贵妃子韩王逈者于是皆赐死胡氏曰黎干小人也当黜无疑而以譛愬无实之言杀之则非矣】
　　书法【黎干小人也其以无罪书杀何干可杀也以譛诉无实之言而杀之非其罪矣纲目之例虽有罪而杀之不以其罪二以杀书之故黎干书杀杨炎书杀崔宁书杀】
　　以刘晏判度支
　　【先是刘晏韩滉分掌天下财赋晏掌河南山南江淮岭南滉掌闗内河东劒南上素闻滉掊克故罢其利权而以晏兼之初第五琦始盐以佐军用及刘晏代之法益精密初岁入钱六十万缗末年所入逾十倍而人不厌苦计一歳征赋所入总一千二百万缗而盐利居其大半以盐为漕佣自江淮至渭桥率万斛佣七千緍自淮以北列置廵院择能吏主之不烦州县而集事】集览【盐注见汉武帝天汉三年酒酤漕佣注云水运曰漕雇直曰佣】质实【河南道名注见宋主昱元徽元年山南道名注见汉献帝建安十二年襄阳江淮军名注见晋成帝咸和三年京口岭南道名注见秦始皇三十三年南海劎南道名注见晋武帝泰始八年益州渭桥注见汉高后八年】
　　六月诏寃滞聼诣三司使及挝登闻鼔
　　【诏天下寃滞聼诣三司使以中丞舎人给事中各一人日于朝堂受词推决尚未尽者听挝登闻鼓自今无得复奏置寺观及请度僧尼于是挝鼓者甚众裴谞上疏曰讼者所争皆细故若天子一一亲之则安用吏理乎上乃悉归之有司】集览【挝登闻鼔挝陟反击也掺挝击鼓也登闻院悬鼓以逹寃人犹周礼以肺石逹穷民】
　　立皇子五人为王考异【皇字羡下同】○立皇弟二人为王【胡氏曰兄弟与已皆先人遗体非子所得比也况先之乎上则不足以表同气之重下则不足以立尊卑之训是过举矣】
　　书法【再书立何不以子加弟也不以子加弟则曷为先书子先书子所以着帝之失也汉文帝封国先弟而后子明帝云我子安得与先帝子等封域半楚淮阳二君者可谓知节矣德宗初政清明简册多可书者独于杀黎干封子弟二事失之惜哉】
　　诏六品以上清望官日令二人待制○以白志贞为神防都知兵马使
　　【王驾鹤典禁兵十余年权行中外诏以为东都园苑使以白志贞代之恐其生变崔祐甫召驾鹤与语留连久之志贞已视事矣】质实【东都注见秦庄襄王元年三川】
　　遣使慰劳淄青将士
　　【李正己畏上威名表献钱三十万缗上欲受之恐见欺却之则无辞崔祐甫请遣使慰劳淄青将士因以赐之使将士人人戴上思诸道知朝廷不重货财上悦从之正己惭服天下以为太平之治庶几可望焉】
　　秋七月朔日食○诏议省祖宗諡
　　【吏部尚书顔真卿上言上中元政在宫壶始增祖宗之諡宗末奸臣窃命有加至十一字者案周之文武言文不称武言武不称文岂圣德所不优乎葢称其至者也请自中宗以上皆从初諡睿宗曰圣贞皇帝宗曰孝明皇帝肃宗曰宣皇帝以省文尚质正名敦本上命百官集议儒学之士皆从真卿议独兵部侍郎袁傪官以兵进奏言陵庙玉册木主皆已刋勒不可轻改事遂寝不知陵中玉册所刻乃初諡也】集览【宫壸壸宫中巷路傪仓含反玉册册与防通唯天子用玉为册王公皆用竹】
　　书法【于是事寝不行其书之何以是为可省也故书之】
　　发明【増諡之事前古无有也而始于唐人其溢美无实不经之甚然当时臣子莫敢言之独一顔真卿抗论其失而亦不能改故书诏议省祖宗諡以幸其有是议而惜其卒莫之省以讥之尔】
　　罢客省
　　【初代宗之世事多留滞四夷使者及四方奏计或连岁不遣乃于右银台门置客省以处之及上书言事孟浪者失职未叙者亦寘其中动经十岁常有数百人度支廪给其费甚广上悉命疏理拘者出之事竟者遣之当叙者任之岁省谷万九千二百斛】集览【孟浪庄子瞿鹊子曰夫子以为孟浪之言而我以为妙道之行郭象注孟浪率畧也林希逸口义云不着实也】
　　毁元载马璘刘忠翼之第
　　【天寳中贵戚第舎虽极奢丽而垣屋高下犹存制度然李靖家庙已为杨氏马廐矣及安史乱后法度堕弛将相宦官竞治第舎各穷其力而后止时人谓之木妖上素疾之故毁其尤者】集览【木妖殚耗林木事皆反常故称为木妖前汉五行志有社树吏伐断之而复立京房易传曰弃正作滛厥妖木断自属】质实【安史谓安禄山史思明】
　　减常贡锦千匹服玩数千事
　　发明【天下之治特患人主无其志尔唐自肃代之后国势削弱威令不振疑若无可为者然德宗继之稍能振厉有为而气象已异于是投兵相顾者有之治望太平者有之使其能谨终如始未必不为有唐盛德之主纲目于前书罢贡献罢梨园纵驯象出宫女于此书减常贡锦千匹服玩数千事皆所以着其初政之羙云尔夫岂以其不终之故遂没其可纪之实此固笔削之公也】
　　○罢酒
　　【胡氏曰先王善政后世鲜克遵之以谓时异俗殊不可胶柱而调瑟也不善之政兴于聚敛之臣者后世多不肯改以谓彊兵足用不可既有而弃之也不知三代之天下亦后世之天下所仰者独贡助什一而足是何道也取之有制用之有节量入为出无侈靡妄费则贡助什一不啻足矣是故知治体者欲罢官酒使民自为之而量取其利虽未尽合古制亦裕民去奢之渐也德宗尽罢之善矣既而牟利最急故知尽罢之未若勿而以予民之为善也】质实【胶柱而调瑟注见梁武帝太清元年贡助什一而足孟子滕文公章夏后氏五十而贡殷人七十而助周人百亩而彻其实皆什一也又注见新莽始建国元年井田良法酒注见汉武帝天汉三年】
　　以张渉为右散骑常侍
　　【上之在东宫也国子博士张渉为侍读即位之夕召入禁中事皆咨之明日以为翰林学士亲重无比至是以为散骑常侍学士如故】质实【禁中注见宋孝武大明六年】
　　八月以杨炎乔琳同平章事
　　【上方励精求治不次用人卜相于崔祐甫祐甫荐炎器业上亦素闻其名故自道州司马用之琳粗率喜诙谐无他长与张渉善渉称其才可大用上信而用之闻者无不骇愕既而祐甫病不视事胡氏曰上臣事君以人莫难于荐引之士宰相师表百僚莫大于进退之节当是时可以为相者李泌顔真卿也祐甫舎之而引杨炎至于赐告废务不上乞骸之请他人何责焉祐甫则不当然也】集览【器业器局功业也粗率犹言疎畧也喜诙谐喜许既反悦也悦为诙谐也诙讥戏也谐和韵之言前汉东方朔枚臯好诙谐武帝以俳优畜之上臣事君以人上臣犹言大臣也谓举人材而效之君大臣职也赐告注见汉武帝建元六年】正误【上臣事君以人今按上臣一本误作大臣胡氏此语出荀子大畧篇云下臣事君以货中臣事君以身上臣事君以人上臣谓上等之臣以人谓举贤也】质实【道州注见中宗嗣圣七年】
　　遣太常少卿韦伦使吐蕃
　　【代宗之世吐蕃数遣使求和而冦盗不息悉留其使者俘获其人皆配江岭上欲以德懐之以伦为使悉集其俘五百人各赐袭衣而遣之】集览【赐袭衣赐衣一袭也上下皆具曰袭国语谓之称】质实【俘获注见梁武帝大通元年】
　　沈既济上选举议
　　【议曰选举之法三科曰德也才也劳也然安行徐言非德也丽藻芳翰非才也累资积考非劳也今乃以此求天下之士固未尽矣臣谓五品以上及羣司长官宜令宰臣进叙吏部兵部得参议焉其六品以下或僚佐之属许州府辟用其或选用非公则吏部兵部察而举之加以谴黜则众才咸得而官无不治矣今择才于吏部而试职于州郡若才职不称责于刺史则曰命官出于吏曹不敢废也责于侍郎则曰量书判资考而授之不保其往也责于令史则曰按由厯出入而行之不知其他也若牧守自用则换一刺史则革矣况今诸道诸使自判官副将矣下皆使自择纵有情故十犹七全则辟吏之法已试于今但未及于州县耳胡氏曰铨选年格之弊天下莫不以为当革而莫有行之者岂皆知之不及欤葢以自不能无私而度人之不能公也自以不能知人而度人之亦不能知也故宁付之成法犹意乎防十得五而已纵未可尽革如既济之论亦可捄其甚弊矣虽然世无不可革之弊以周汉良法崔亮裴光庭一朝而废之则亮光庭所建何难改之有为政在人人存政举其本则繋乎人君有爱民之意与否耳】集览【书判资考书取楷法遵美判取文理优长资谓资格考谓考限此唐选法也】质实【沈旣济吴县人】
　　以曹王臯为衡州刺史
　　【初衡州刺史曹王臯有治行湖南观察使辛京杲疾之防以法贬潮州刺史杨炎知其直及入相复擢为衡州始臯之遭诬在治念太妃老将惊而戚出则囚服就辨入则拥笏垂鱼即贬于潮以迁入贺及是然后跪谢告实】集览【在治为句谓是时曹王臯在衡州治所将惊而戚念太妃知之必惊惶忧戚故不以实告囚服就辨辨通作辩罪人相讼也垂鱼鱼谓所佩鱼袋也鞠躬则鱼垂敬慎之貌唐高宗始敕五品以上佩银鱼袋三品以上佩金鱼袋】正误【皋之遭诬在治今按谓在鞫治就辨之时也昌黎文集曹成王碑作在理唐书实本于此而改理为治耳】质实【衡州注见宋文帝元嘉十六年衡阳曹州名注见汉光武建武八年济隂湖南观察使注见宋文帝元嘉十六年湘东】
　　九月南诏王閤罗凤死质实【南诏南蛮国名注见宗开元二十六年子凤迦异前死孙异牟寻立】
　　冬十月吐蕃南诏入防遣神防都将李晟等击破之【崔宁在蜀十余年恃地险兵彊恣为淫侈朝廷患之而不能易至是入朝吐蕃与南诏合兵三道入防诸将不能御州县多防上忧之趣宁归镇杨炎言于上曰蜀地富饶宁据有之贡赋不入与无蜀同若其有功则义不可夺是蜀地败固失之胜亦不得也不若留宁发范阳戍兵杂禁兵往击之何忧不克因得纳亲兵于其腹中蜀将必不敢动然后更授他帅使千里沃壤复为国有是固小害而收大利也上遂留宁使神防都将李晟将兵四千又发邠陇范阳兵五千使将军曲环将之臣东川山南兵合击吐番南诏破之遂克维茂二州晟追击于大度河外又破之凡杀八九万人】质实【蜀郡名注见晋武帝泰始八年益州范阳郡名注见汉帝更始二年涿郡邠陇二州名邠注见汉桓帝延熹五年豳陇注见汉光武建武六年汧东川郡名注见汉献帝建安十八年梓潼维州即古之冉駹国汉武开之晋属汶山郡隋属会州后没于羌唐置维州天寳初改维川郡乾元初复为维州五代蜀时徙治中州城宋改威州以威制西羗故名元仍旧本朝因之成都府茂州注见汉武帝元鼎六年冉駹大度河在四川行都司越嶲卫城北源出吐畨下流与叙州马湖江合西南烟瘴惟此与金沙江为甚】
　　葬元陵
　　【初上诏山陵制度务从优厚刑部员外郎令狐峘上疏曰遗诏务从俭薄而令故优厚岂顾命之意邪上优诏答之及将发引上见輼辌车不当驰道问其故有司对曰陛下本命在午不敢卫也上哭曰安有枉灵驾而谋身利乎命改辕直午而行肃宗代宗皆喜隂阳鬼神事无大小必谋之卜祝故王璵黎干以左道得进上雅不之信山陵但取七月之期事集而发不复择日胡氏曰古者大事必用卜德宗不信隂阳家善矣山陵取七月当矣事集而发不复择日则失之野曷若于其月卜日之为庶于礼也】质实【峘戸官反将发引后汉礼仪志吊于防者皆执绋注庙中曰绋在途曰引释名云绋发也发车使行也周礼地官大司徒之职大防帅六卿之众庶属其六引注引谓引防车索也疏云在棺日绋见绳体行道曰引见用力卜祝周礼春官太卜掌三兆之法太祝掌六祝之辞隂阳家李奇曰月令星官是其枝叶也前汉艺文云隂阳家者流盖出羲和之官钦若昊天敬授人时及拘者为之则牵于禁忌泥于小数舎人事而任鬼神山陵取七月当矣胡氏管见曰以葬礼论之天子七月诸侯五月大夫三月士逾月不及为不怀过之为不敬失之野郑元曰野谓少礼节也】质实【元陵按一统志在西安府富平县西北二十五里檀山令狐峘宜州人德棻五世孙輼辌车注见秦始皇三十七年驰道注见秦始皇二十七年左道注见汉成帝永始三年】
　　十一月乔琳罢
　　【琳以衰老耳聋论议疎阔罢政事上由是疎张渉】
　　以崔宁为朔方节度使
　　【杨炎崔宁交恶炎以宁为朔方节度使镇坊州又以杜希全张光晟李建徽分知灵盐绥银鄜坊留后时寕既出镇不当更置留后炎欲夺寕权且窥其所为令三人皆得自奏事仍讽之使伺寕过失】质实【朔方郡名注见汉武帝元朔元年杜希全京兆人灵盐绥银鄜坊六州名灵注见太宗贞观二十年盐注见德宗贞元三年夏盐绥注见周显王三十五年雕隂银注见宗开元九年麟州鄜注见汉献帝建安十七年坊注见肃宗上元元年】
　　十二月立宣王诵为皇太子质实【宣州名注见汉明帝永平十三年丹阳郡】○诏财赋皆归左藏
　　【旧制天下金帛皆贮于左藏太府四时上其数比部覆其出入及第五琦为度支使奏尽贮于大盈内库使宦官掌之天子亦以取给为便山是以天下公赋为人君私藏有司不复得窥其多少殆二十年宦官蚕食其中盘结根据牢不可动杨炎顿首于上前曰财赋者国之大本生民之命重轻安危靡不由之是以前世皆使重臣掌其事犹或耗乱不集今独使中人出入盈虚大臣皆不得知政之蠧弊莫甚于此请出之以归有司度宫中岁用量数奉入如此然后可以为政上即日下诏从之炎以片言移人主意议者称之】集览【左藏左藏库盖起于周职内主赋入职岁主赋出而邦布之入出则外府又主之皆其职也】质实【蚕食苏秦传秦人蚕食山东注言如蚕食桑叶然中人注见汉元帝初元二年】发明【人主无私藏书诏财赋皆归左藏归之诚是也书以美之宜矣】
　　晦日食考异【晦上漏是月二字】质实【日食注见新莽天凤元年】○遣闗播招抚湖南盗贼
　　【湖南贼帅王国良阻山为盗遣都官员外郎闗播招抚之播辞行上问以为政之要对曰为政之本必求有道贤人与之为理上曰朕比已下诏求贤又遣使搜访矣对曰此唯得文词干进之士耳安有有道贤人肯随牒举选乎上悦胡氏曰闗播为杨绾所荐宜亦君子人矣对德宗为政之问言亦大矣向使德宗问以孰为有道贤人若何而可致播岂黙然而已哉然播附卢而荐李元平则恐播徒能言之未必知冇道贤人之为谁也其言虽大其事难称不以人废言德宗勉焉可也然古之时乡举里选故士从防而贵已后世设科取士士有为养行志者安得不由之以进乎不由之者上也由之而反身独造者次也及其成功一也】集览【阻山阻恃也恃山险以自固为养行志因为养亲而仕者】正误【士有为养行志者今案为养行志当是二事行志谓欲行其志者】质实【关播汲人】
　　【庚申】德宗皇帝建中元年春正月始作两税法
　　【唐初赋敛之法曰租庸调有田则有租有身则有庸有戸则有调宗之末版籍浸壊至徳兵起所在赋敛迫趣取辨无复常凖下户旬轮月送不胜困弊率皆逃徒其士著者百无四五至是杨炎建议作两税法先计州县毎岁所用及上供之数而赋于人量出以制入戸无主客以见居为簿人无丁中以贫富为差为行商者在所州县税三十之一居人之税秋夏两徴之其租庸调杂徭悉省皆总于度支上用其言仍诏两税外輙率一钱者以枉法论胡氏曰德宗之政名廉而实贪故其令始戒而终废盖禁暴之法虽具而诛求之意常出于法外天下之吏奉意而不奉法逆意有罪奉法无功是以法虽存而常为无用之文也】集览【土著犹言地着也着直畧反谓着土地而有常居不迁徙也丁中注见高祖武德七年】质实【租庸调注见梁简文帝大寳元年两税法谓夏输无过六月秋输无过十一月置两税使以总之】
　　书法【于是租庸调法尽废矣故书始凡贡赋书始若初皆重其始为民害也是故汉高帝算赋则书初戊戌年武帝榷酤则书初天汉三年桓帝敛田亩税钱则书初延熹八年晋孝武増民税米则书初太初八年唐高祖定租庸调则书初武德七年德宗作两税则书始是年行间架陌钱则书初建中四年税茶则书初贞元九年】
　　罢转运租庸盐铁等使贬刘晏为忠州刺史
　　【初刘晏为吏部尚书杨炎为侍郎不相悦元载之死晏有力焉及上即位晏乆典利权众颇疾之风言晏常密表劝代宗立独孤妃为后杨炎因言晏与黎干同谋崔祐甫言兹事暧昧况已更大赦不当复究炎乃建言尚书省国政之本比置诸使分夺其权今宜复旧上从之诏天下钱谷皆归金部仓部罢晏转运等使寻贬忠州刺史】集览【风言犹风传也忠州注见宗开元十八年】
　　二月命黜陟使十一人分廵天下
　　【先是魏博节度使田悦事朝廷犹恭顺河北黜陟使洪经纶不晓时务闻悦军七万人符下罢其四万令还农悦阳顺命罢之而集应罢者谓曰汝曹乆在军中有父母妻子今一旦为黜陟使所罢将何以自衣食乎众大哭悦乃出家财以赐之使各还部伍于是军士皆德悦而怨朝廷】
　　以段秀实为司农卿
　　【崔祐甫有疾多不视事杨炎独任大政专以复恩雠为事奏用元载遗防城原州炎欲发两京闗内丁夫浚丰州陵阳渠以兴屯田上遣中使访之泾原节度使段秀实秀实以为邉备尚虚未宜兴事以召防炎怒以为沮已徴秀实为司农卿使李懐光兼泾原京兆尹严郢奏按朔方五城旧屯沃饶之地自防乱以来人功不及因致荒废若力可垦辟不俟浚渠今发人浚渠得不补费是虚畿甸而无益军储也疏奏不报既而渠竟不成】质实【原州注见汉光武建武六年高平丰州注见汉宣帝甘露二年五原塞屯田注见高宗龙朔三年泾原节度注见宋文帝元嘉七年平凉京兆府名注见宗开元十一年严郢华隂人正诲之子】
　　以朱泚为泾原节度使
　　【杨炎欲城原州命李懐光居前督作朱泚崔宁各将万人翼其后诏下泾州为城其将士怒曰吾属始居邠州甫营耕桑有地着之安徙屯泾州披荆榛立军府坐席未暖又投之塞外吾属何罪而至此乎又以懐光严刻皆惧别驾刘文喜因众心不安据泾州不受诏复求段秀实或朱泚为帅诏以泚代懐光】质实【泾州注见汉光武建武元年安定别驾官名注见宋文帝元嘉二十八年】
　　书法【于是杨炎怨秀实徴置散地用泚代之私也以秀实忠干使在泾原则他日无泾卒之变矣纲目谨书之着乱始也】
</div>
    <div class="pagination">
<a href="御批资治通鉴纲目_page183.html">上一页</a><span>...</span><a href="御批资治通鉴纲目_page179.html">179</a><a href="御批资治通鉴纲目_page180.html">180</a><a href="御批资治通鉴纲目_page181.html">181</a><a href="御批资治通鉴纲目_page182.html">182</a><a href="御批资治通鉴纲目_page183.html">183</a><span class="current-page">184</span><a href="御批资治通鉴纲目_page185.html">185</a><a href="御批资治通鉴纲目_page186.html">186</a><a href="御批资治通鉴纲目_page187.html">187</a><a href="御批资治通鉴纲目_page188.html">188</a><a href="御批资治通鉴纲目_page189.html">189</a><span>...</span><a href="御批资治通鉴纲目_page185.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
