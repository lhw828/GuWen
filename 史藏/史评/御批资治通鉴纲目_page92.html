<!DOCTYPE html>
<html>
<head>
    <meta charset="UTF-8">
    <title>御批资治通鉴纲目 - 第 92 页/共 243 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御批资治通鉴纲目 - 第 92 页/共 243 页</h1>
    <div class="content">　　【魏王珪命有司正封畿标道里平权衡审度量遣使循行郡国察守宰不法者亲考察黜陟之】集览【平权衡平皮命反平其不平曰平权重衡平也权者铢两斤钧石也权与物钧同而生衡所以知物之轻重也审度量审详察也明堂位周公制礼作乐颁度量而天下大服正义曰度者分寸尺丈引也所以度长短也本起黄钟之管长以子谷秬黍中者一黍为一分十分为一寸十寸为一尺十尺为一丈十丈为一引而五度审矣量者龠合升斗斛也所以量多少也本起黄钟之龠以子谷秬黍中者千有二百实为一龠十龠为一合十合为一升十升为一斗十斗为一斛而五量审矣又黄钟之説注见梁武帝天监元年】
　　九月加会稽王道子黄钺讨王恭恭司马刘牢之执恭以降斩之以牢之都督青兖七州军事桓为江州刺史杨佺为雍州刺史敕殷仲堪使囘军考异【斩当作诛提要敕作黜】
　　【九月加防稽王道子黄钺以世子元显为征讨都督遣王珣将兵讨王恭谯王尚之将兵讨庾楷尚之大破楷于牛渚楷奔桓大破官军于白石进至横江尚之退走道子屯中堂元显守石头珣守北郊以备之恭素以才地陵物既杀王国寳自谓威无不行仗刘牢之为爪牙而以部曲将遇之牢之负才懐恨元显知之遣人説牢之使叛恭事成授以恭位号牢之谓其子敬宣曰恭为帝舅不能翼戴帝室数举兵向京师吾欲讨之何如敬宣曰朝廷虽无成康之美亦无幽厉之恶而恭恃其兵威暴蔑王室大人亲非骨肉义非君臣今日讨之于情义何有叅军何澹之知其谋以告恭恭不信更置酒拜牢之为兄精兵坚甲悉以付之使帅帐下督顔延为前锋牢之至竹里斩延以降遣敬宣还袭恭恭兵溃亡走为人所获送京师斩之恭临刑神色自若谓监刑者曰我闇于信人所以至此然其本心岂不欲忠于社稷耶但令百世之下知有王恭耳诏以牢之代恭为都督刺史镇京口俄而杨佺期桓至石头殷仲堪至芜湖上表理王恭求诛牢之牢之帅北府之众驰赴京师军于新亭佺期见之皆失色回军蔡洲朝廷未知西军虚实内外忧逼桓脩言于道子曰今若以重利防及佺期二人必内喜能制仲堪佺期可使倒戈取仲堪矣道子纳之以为江州刺史佺期为雍州刺史黜仲堪为广州刺史遣使宣诏敕使囘军】质实【黄钺注见汉后主建兴六年牛渚山名注见武帝太康元年白石垒名注见宋明帝泰始元年横江注见汉献帝兴平元年石头城名注见汉献帝建安十七年竹里山名注见隆安元年芜湖县名注见成帝咸和二年新亭注见元兴元年蔡洲注见梁武帝太清二年倒戈注见武帝泰始七年成康谓周成王康王幽厉谓周幽王厉王已上俱详见通鉴外编】
　　书法【前书桓举兵反防江州矣此书以桓为江州刺史此书敕般仲堪使囘军矣下书复以殷仲堪督荆益军晋之无政益甚矣纲目以桓杨与牢之同书所以见晋赏之无章也】发明【恭仲堪元同反然独讨恭何也恭再举兵向阙且身为盟主故朝廷独致其讨而牢之是其部将执之以降亦不复为嫌也当是时典午衰防诸镇乱王恭虽死而羣凶尚尔逋诛甚至敕使囘军犹复旅拒不从晋之无政抑可知矣纲目备而书之盖伤之也】
　　南凉取岭南五郡
　　【杨轨屯廉川收集夷夏众至万余遣使降于南凉轨寻为羌酋梁饥所败西奔海饥遂进攻西平南凉王乌孤欲救之羣臣惮饥兵彊多以为疑左司马赵振曰杨轨新败吕氏方彊洪池以北未可冀也岭南五郡庶几可取大王若无开拓逺志振不敢言必欲经营四方此机不可失也使羌得西平夷夏震动非我之利也乌孤喜曰吾亦欲乘时立功安能坐守穷谷乎遂进击饥大破之乐都湟河浇河太守皆以郡降岭南羌胡数万落皆附于乌孤乌孤更称武威王】集览【海西胡国名也字未详】质实【岭南五郡张九韶曰岭南谓岭峤之南即河西之地五郡谓武威张掖酒泉炖煌金城等处乐都郡名注见汉宣帝元康四年湟中湟河浇河二郡名未详处所】
　　冬十月燕长乐王称皇帝考异【提要王下有盛字】考证【长乐王当作长乐王盛】○复以殷仲堪督荆益军仲堪等罢兵还镇考异【提要军上漏州字】
　　【殷仲堪得诏书大怒趣桓杨佺期进军等喜于朝命欲受之仲堪遽自芜湖南归告喻蔡洲军士曰汝辈不敢吾至江陵尽诛汝余口佺期所部二千人先归等大惧狼狈西还追仲堪至寻阳及之仲堪既失职倚等为援等亦资仲堪兵虽内相疑阻势不得不合乃以子弟交质而盟连名上疏申理王恭求诛刘牢之及谯王尚之并防仲堪无罪朝廷深惮之乃复以荆州还仲堪优诏慰谕仲堪等乃受诏推为盟主愈自矜倨佺期甚恨密説仲堪袭之仲堪忌佺期兄弟勇健恐既杀不可复制苦禁之于是各还所镇知之亦有取佺期之志乃屯于夏口引卞范之为谋主时诏书独不赦庾楷以楷为武昌太守】质实【江陵县名注见汉献帝建安十三年狼狈注见汉献帝初平三年夏口注见汉献帝建安十二年武昌郡名注见汉后主建兴七年】
　　书法【书复以何讥不能令也复督荆益而后罢兵书仲堪可也曷为以等书之仲堪不复则二镇之兵犹未罢也然则晋之弱三镇之悖益见矣复以之例有四有改过之辞有贰过之辞有不能令之辞有因仍之辞殷仲堪督荆益军唐时溥感化节度王建西川节度崔司空同平章事后唐石敬塘河东节度使皆不能令之辞也详汉文帝十四年】
　　十二月魏王珪称皇帝
　　【魏王珪命吏部郎邓渊立官制协音律仪曹郎董谧制礼仪三公郎王徳定律令太史令鼂崇考天象尚书崔宏总而裁之以为永式十二月珪即皇帝位命朝野皆束髪加帽追尊逺祖毛以下二十七人皆为皇帝魏之旧俗孟夏祀天及东庙季夏帅兵却霜于隂山孟秋祀天于西郊至是始仿古制定郊庙祭飨礼乐又用崔宏议自谓黄帝之后以土徳王徙六州二十二郡守宰豪杰二千家于代都东至代郡西及善无南极隂馆北尽参合皆为畿内其外四方四维置八部帅以监之】集览【善无地名在代郡之西隂舘县名属鴈门郡案鴈门郡今代州是也属太原府】正误【善无今按善无汉县名属鴈门郡】质实【隂山注见秦王政三年代都即平城注见汉髙帝七年代都注见秦王政三年一统志云隂舘秦之县名属鴈门郡汉因之东汉末废故城在太原府城东北三百五十里】
　　妖人孙泰谋乱伏诛
　　【初泰学妖术于杜子恭士民多奉之王珣恶之流泰于广州王雅荐于孝武帝云知养性之方召还累官至新安太守泰知晋祚将终以讨王恭为名收兵聚货谋作乱以中领军元显与之善无敢言者会稽内史谢輶发其谋防稽王道子诱而斩之并其六子兄子恩逃入海愚民犹以为泰蝉蜕不死就海中资给之恩乃聚合亡命得百余人以谋复讐】集览【輶音猷】质实【蝉蜕解殻也庄子知北游篇云身非汝有是天地之委形也生非汝有是天地之委和也性命非汝有是天地之委顺也孙子非汝有是天地之委蜕也注言气自委结如蝉蜕也】

　　御批资治通鉴纲目卷二十二
<史部,史评类,御批资治通鉴纲目>
　　钦定四库全书
　　御批资治通鉴纲目卷二十三
　　【起己亥晋安帝隆安三年尽庚戍晋安帝义熈六年】凡十二年
　　【己亥】三年【燕长乐元秦始元魏天兴二年凉主吕纂咸宁元北凉天玺元年】春正月南凉徙治乐都
　　【南凉王秃髪乌孤谓群臣曰陇右河西本数郡之地遭乱分裂至十余国吕氏乞伏氏段氏最彊今欲取之三者何先杨统曰乞伏本吾部落终当伏从段氏书生无能为患且结好于我攻之不义吕光衰耄嗣子微弱纂虽有才而内相猜忌若使浩亹廉川乗虗迭岀彼必疲于奔命不过二年兵劳民困则姑臧可图也姑臧举则二冦不待攻而服矣乌孤曰善】集览【浩亹注见汉宣帝神爵元年】质实【乐都郡名注见汉宣帝元康四年湟中陇右即陇西郡注见秦王政三年河西郡名注见汉安帝元初元年廉川郡名注见孝武帝太元二年姑臧县名注见元帝建武元年】
　　二月魏主珪袭髙车大破之
　　【魏主珪北廵分命诸将三道袭髙车大破髙车三十余部获七万余口马三十余万匹卫王仪别将三万骑絶漠千余里破其七部诸部大震】质实【髙车西域国名注见孝武帝太元十六年】
　　段业自称凉王
　　【业以沮渠防逊为尚书左丞梁中庸为右丞】
　　三月魏分尚书诸曹置五经愽士考异【提要漏置字】
　　【魏主珪分尚书三十六曹及外署凡置三百六十曹令八部大人主之吏部尚书崔宏通署三十六曹如令仆统事置五经博士増国子太学生员合三千人珪问博士李先曰天下何物可以益人神智对曰莫若书籍珪曰书籍有几如何可集对曰自书契以来世有滋益至今不可胜计茍人主所好何忧不集珪遂命郡县大索书籍悉送平城】质实【崔宏东武城人李先中山人书契以来尚书序曰古者伏羲氏之王天下也始画八卦造书契以代结绳之政帝王世纪曰伏羲氏仰观象于天俯察理于地中观鸟兽之文与地之宜近取诸身逺取诸物于是造书契也平城县名注见汉髙帝七年】
　　书法【书置博士何予道武也道武始称皇帝首有此举可谓知所尚矣】
　　发明【魏于是乎渐进矣晋为衣冠文物之主而罢遣生徒不修孔庙迭书于册拓防何人乃能置五经博士纲目书以予之宜矣春秋之法美在夷狄则责在中国】
　　南燕苻广叛南燕王徳击斩之滑台降魏徳遂东冦青兖考异【据李朗书讨诛之此击斩二字当作讨诛】
　　【初秦主登之弟广帅众依南燕王徳徳处之乞活堡至是自称秦王时滑台孤弱土无十城众不过万附徳者多去附广徳乃留鲁王和守滑台自帅众讨广斩之和长史李辩杀和以滑台降魏魏行台尚书和防帅轻骑自邺赴之悉收徳宫人府库陈颍之人多附于魏将军慕容云斩辩帅将士家属出附徳徳欲还攻滑台韩范曰向也魏为客吾为主今也吾为客魏为主人心危惧不可复战不如先据一方自立基本乃图进取张华欲取彭城潘聪曰彭城土旷人稀平夷无险且晋之旧镇未易可取又宻迩江淮夏秋多水乘舟而战者呉之所长我之所短也青州沃野二千里精兵十余万左有负海之饶右有山河之固广固城曹嶷所筑地形阻峻三齐英杰思得明主以立功于世久矣晋刺史辟闾浑昔为燕臣今宜遣辩士驰说而以大兵继其后若其不服取之如拾芥耳既得其地然后闭闗养锐伺隙而动此乃陛下之闗中河内也徳乃引师而南兖州北鄙诸郡县皆降徳置守宰以抚之禁军士虏掠百姓大恱】集览【三齐注见汉王刘邦元年辟闾浑辟闾注见穆帝永和十二年闗中河内汉光武遣冦恂守河内谓曰昔髙帝留萧何镇闗中吾今委公以河内当给足军粮率厉士马闗中注见惠帝元康九年河内注见汉桓帝延熹九年】质实【乞活堡未详处所滑台注见孝武帝太元九年陈颍二州名陈注见周赧王三十七年颍注见梁武帝天监三年彭城郡名注见秦始皇二十八年广固城名注见穆帝永和七年】
　　追尊所生母陈氏为徳皇太后○夏四月以防稽世子元显为扬州刺史
　　【防稽王道子有疾且无日不醉元显知朝望去之讽朝廷解道子扬州以授元显道子醒而知之大怒无如之何元显以庐江太守张法顺为谋主多引树亲党朝贵皆畏事之】质实【庐江郡名注见汉景帝五年】
　　燕除公侯金帛赎罪法
　　【燕主盛十日一决狱不加拷掠多得其情下诏曰法例律公侯有罪得以金帛赎此不足以惩恶而利于王府甚无谓也自今皆令立功以自赎】
　　秋七月秦冦洛阳八月魏人来救
　　【后秦齐公崇冦洛阳河南太守辛恭靖婴城固守雍州刺史杨佺期遣使求救于魏魏遣太尉穆崇将六万骑救之】质实【洛阳县名注见周显王元年河南郡名注见秦庄襄王元年三川】
　　书法【于是佺期求救于魏魏人来救则书救书来嘉助顺也纲目嘉助顺是故魏人来援则书汉后主炎兴元年魏人来救则书是年】
　　魏杀其御史中丞崔逞
　　【初魏将军张衮以才谋为魏主珪腹心衮荐中州士人卢溥及崔逞珪皆用之及围中山久未下军食乏问计于羣臣逞对曰桑椹可以佐粮飞鸮食而改音者也珪虽用其言然心衔之秦人冦襄阳雍州刺史郗恢以书求救于魏常山王遵谓珪为贤兄珪以恢无礼命衮及逞为复书必贬其主而衮逞谓帝为贵主珪遂大怒逞之降魏也以天下方乱恐无复遗种使妻子留冀州至是珪并以是责逞赐死而溥亦受燕爵命侵掠魏境珪谓衮所举皆非其人黜为尚书令史衮阖门不通人事手校经籍嵗余而终】质实【中州犹言中夏中国也中山国名注见周威烈王二十三年襄阳县名注见汉献帝建安十二年雍州注见齐和帝中兴元年常山郡名注见汉光武建武九年冀州注见秦二世二年信都】
　　南凉王乌孤卒弟利鹿孤立徙治西平考异【立当作嗣】考证【立当作嗣】质实【西平郡名注见汉宣帝元康四年湟中】○南燕王徳防广固杀幽州刺史辟闾浑遂都之
　　【南燕王徳使说幽州刺史辟闾浑不从遂遣北地王钟帅步骑击之徳进据琅邪徐兖之民归附者十余万渤海太守封孚燕旧臣也闻徳至出降徳大喜曰孤得青州不为喜喜得卿耳遂委以枢宻浑守广固其下多出降浑惧奔魏徳追斩之浑子道秀自诣徳请与父俱死徳曰父虽不忠而子能孝特赦之浑防军张瑛为浑作檄辞多不逊徳执而让之瑛神色自若徐曰浑之有臣犹韩信之有蒯通通遇汉主而生臣遇陛下而死比之古人窃为不幸耳徳杀之遂定都广固】质实【幽州注见唐髙祖武徳四年北地郡名注见汉哀帝建平元年琅邪郡名注见汉光武建武五年渤海郡名注见汉献帝建安八年南皮韩信之有蒯通通遇汉主而生蒯通范阳人楚汉时说士有权变武信君尝用其防降燕赵二十余城韩信用其计遂定齐地自序其说号曰隽永凡八十一首事在汉髙帝十一年】
　　九月燕辽西太守李朗谋叛其主盛讨诛之
　　【燕辽西太守李朗在郡十年威行境内燕主盛疑之累徴不赴朗亦以家在龙城未敢显叛隂召魏兵许以郡降事觉盛灭朗族遣将军李旱讨之旱既行急召而复遣之朗闻其家被诛拥二千余戸以自固及闻旱还谓有内变不复设备留其子守令支自迎魏师于北平旱袭克令支追朗斩之】集览【北平索隠曰此北平县名也中山郡正义曰今定州北平县是又右北平注见秦王政三年】质实【辽西郡名注见汉献帝建安十年龙城县名注见帝奕太和四年和龙令支县名注见成帝咸康四年北平县名注见汉髙帝七年曲逆】
　　秦主兴降号称王
　　【兴以灾异屡见降号称王诏羣公卿士将牧守宰各降一等存问孤贫举防贤俊简省法令清察狱讼守令有政迹者赏之贪残者诛之远近肃然】
　　冬十月秦陷洛阳
　　【秦冦洛阳辛恭靖固守百余日魏救未至秦兵防洛阳获之防靖见秦王兴不拜曰吾不为羌贼臣兴囚之防靖逃归淮汉以北多降于秦】质实【辛恭靖狄道人洛阳县名注见周显王三年】
　　孙恩冦陷防稽杀内史王凝之诏徐州刺史谢琰及刘牢之讨破之以琰为防稽太守
　　【防稽世子元显性苛刻生杀任意发东土诸郡免奴为客者置京师以充兵役东土嚣然孙恩因民心骚动自海岛攻会稽内史王凝之世奉天师道不出兵亦不设备官属请讨之凝之曰我已请大道借鬼兵守诸津要不足忧也恩遂防会稽杀凝之于是八郡之人一时起兵杀长吏以应恩旬日中众数十万时三呉承平日久民不习战郡县兵皆望风奔溃恩据防稽自称征东将军号其党曰长生人醢诸县令以食其妻子不食则支解之所过焚掠刋木堙井表防稽王道子及元显之罪请诛之自帝即位以来内外乖异石头以南皆为荆江所据以西皆豫州所専京口及江北皆刘牢之及广陵相髙雅之所制朝政所行三呉而已及恩作乱八郡皆为恩有畿内盗贼蠭起恩党亦有潜伏在建康者人情危惧于是内外戒严加道子黄钺元显领中军将军命徐州刺史谢琰讨之牢之亦发兵讨恩拜表辄行琰击斩义兴呉郡羣盗与牢之转鬭而前所向辄克琰留屯乌程遣司马髙素助牢之进临浙江诏以牢之都督呉郡诸军事初彭城刘裕生而母死父翘侨居京口家贫将弃之同郡刘怀敬之母裕従母也往救而乳之及长勇健有大志仅识文字以卖履为业好摴蒱为乡闾所贱至是牢之引叅军事使将数十人觇贼遇贼数千人即迎击之从者皆死裕坠岸下贼临岸欲下裕奋长刀仰斫杀数人乃得登岸仍大呼逐之杀伤甚众刘敬宣怪裕久不返引兵寻之见裕独驱数千人咸共叹息因进击贼大破之恩驱男女二十余万口东走多弃宝物子女于道官军竞取之恩由是得脱复逃入海岛牢之纵军暴掠士民失望朝廷忧恩复至以琰为防稽太守都督五郡军事戍海浦】集览【鸟程春秋楚为菰城春申君邑也秦置乌程县属防稽杜预曰在呉兴郡北按呉兴今湖州是】质实【海岛注见成帝咸康四年三呉注见简文帝咸安二年石头城名注见汉献帝建安十七年京口郡名注见成帝咸和三年广陵郡名注见汉武帝元朔五年淮南蠭起注见秦二世二年徐州注见秦始皇二十八年彭城义兴郡名注见孝武帝太元十七年呉郡注见汉献帝建安五年一统志云乌程秦之县名属防稽郡因乌氏程氏善酿故名汉永建中改属呉郡孙呉于此置呉兴郡隋罢郡以县属苏州寻置湖州宋属安吉州元属湖州路　国朝因之为湖州府治所仍属焉浙江注见秦始皇三十七年摴蒱注见隋文帝开皇十七年彭城郡名注见秦始皇二十八年刘敬宣彭城人毅之子】
　　以防稽世子元显録尚书事质实【防稽郡名注见汉和帝永元元年时谓道子为东録元显为西録西府车骑填凑东第门可张罗元显所亲信率皆佞谀讽礼官立议公卿以下见者皆拜时国用虚竭公卿日廪七升而元显聚敛不已富逾帝室】
　　桓举兵攻江陵杀殷仲堪杨佺期考异【提要杨上有及雍州刺史五字】
　　【殷仲堪恐桓防扈乃与佺期结婚为援佺期屡欲攻仲堪毎止之恐终为殷杨所灭乃求广其所统执政亦欲搆使乖离乃加都督荆州四郡军事又以兄伟代佺期兄广为南蛮校尉佺期忿惧欲与仲堪共袭仲堪多疑少决苦禁止之叅军罗企生谓其弟遵生曰殷侯仁而无断必及于难吾防知遇义不可去必将死之是嵗荆州大水仲堪竭仓廪以赈饥民欲乘其虚而伐之乃发兵西上声言救洛先遣兵袭取巴陵积谷食之仲堪遣杨广等拒之皆为所败江陵乏食以胡麻廪军急召佺期自救佺期曰江陵无食可来相就共守襄阳仲堪绐之曰比来收集已有储矣佺期帅步骑八千至江陵仲堪唯以饭饷之佺期大怒曰今兹败矣不见仲堪与其兄广共击大败单骑奔还仲堪亦奔酂城遣将军冯该追获皆杀之仲堪奉天师道祷诣鬼神不吝财贿而啬于周急好为小惠以恱人病者自为诊脉分药用计倚伏烦密而短于鉴畧故至于败仲堪之走也文武无送者惟罗企生从之路经家门遵生曰作如此分离何可不一执手企生旋马授手遵生牵下之曰家有老母去将何之企生弹泪曰今日之事我必死之汝等奉养不失子道一门之中有忠与孝亦复何恨遵生抱之愈急遂不得去及至荆州人士无不诣者企生独不往而营理仲堪家事遣人谓曰若谢我当释汝企生曰吾为殷荆州史荆州败不能救尚何谢为乃收之复问欲何言企生曰従公乞一弟以养老母乃杀企生而赦其弟】集览【胡麻梦溪笔谈曰胡麻直是今油麻更无他说其角有六棱者有八棱者中国麻今谓之大麻张骞始自大宛得油麻种亦谓之麻故以胡别之谓汉麻为大麻酂城即南阳酂县也注见汉髙帝六年分药分犹言合和倚伏注见梁孝元帝承圣元年】正误【分药今按谓以药分给与人也】质实【防扈注见汉质帝本初元年罗企生豫章人巴陵郡名注见宋文帝元嘉三年江陵县名注见汉献帝建安十三年】
　　书法【方镇相攻晋之不纲甚矣殷杨不书官罪之也罪之则曷为不书诛不得而诛之也】发明【桓何以不书反所攻者江陵也仲堪佺期何以不书诛不得而诛之也然则予之乎曰书举兵则见其反叛之实安有天子在上而人臣擅自举兵者哉仲堪佺期不书官则见其有罪之实安有方镇大臣无故为人所杀者哉要亦各致其责而已此轻重之权衡也】
　　凉王光卒太子绍立庶兄纂杀而代之考异【立当作嗣杀当作弑据永嘉四年书汉主渊卒太子和立其弟聪弑而代之永和五年书赵主虎卒太子世立其兄遵弑之及其太后刘氏而自立皆书弑不书杀】考证【立当作嗣○谨按吕光据凉建国十有四年谆谆遗命授其世嫡诸子果如其言弟兄辑睦以御外侮则凉祚岂易量哉绍受国于先君者也君也纂受先君遗命辅嗣皇为其太尉臣也违先君命杀绍而夺其国以臣弑君以庶夺嫡有国有家者可不监哉故当曰太子绍嗣庶兄纂弑而代之】
　　【光疾甚立绍为天王自号太上皇以太原公纂为太尉常山公为司徒谓绍曰今三邻伺隙吾没之后使纂统六军管朝政汝恭已无为委重二兄庶几可济若内相猜忌则萧墙之变至矣又谓纂曰永业才非拨乱直以立嫡有常猥居元首汝兄弟辑睦则祚流万世若内自相图则祸不旋踵纂泣曰不敢及光卒绍秘不发丧纂排閤入哭尽哀而出绍惧以位让之纂不许光弟子超谓绍曰纂为将积年威震内外临丧不哀歩髙视逺必有异志宜早除之绍曰先帝言犹在耳奈何弃之縦其图我我视死如归终不忍有此意也谓纂曰主上闇弱未堪多难兄宜为社稷计不可徇小节也纂于是夜帅壮士攻广夏门左将军齐従抽劒直前斫纂中额左右擒之纂曰义士也勿杀吕超帅卒二千赴难众素惮纂不战而溃纂入升殿绍自杀超奔广武綦惮兵彊以位让之不受纂乃即天王位以为大都督録尚书事纂叔父方镇广武纂遣使谓曰超实忠臣义勇可嘉但不识权变之宜方赖其用可以此意谕之超上疏陈谢复其爵位】集览【永业绍小字】质实【太原郡名注见齐明帝建武三年并州萧墙犹言屏墙也冯敬曰萧肃也臣之见君至屏而加肃敬故曰萧墙一统志云广武古地名汉为枝阳县地前凉置广武郡于此隋罢郡置广武县唐寳应间防于吐蕃故城在临洮府兰县西二百二十里】
　　【庚子】四年【燕长乐二秦始二魏天兴三年○南燕建平元南凉王秃髪利鹿孤建和元年○西凉公李暠庚子元年○是嵗西秦降秦旧大国三凉南凉北凉南燕小国四新小国一凡八僣国】春正月燕主盛自贬号为庶人天王○西秦迁都苑川质实【苑川郡名注见孝武帝太元十年】○二月燕主盛袭髙句丽防二城
　　【髙句丽王安事燕礼慢燕主盛自将兵三万袭之防新城南苏开境七百余里】质实【髙句丽东夷国名注见新莽始建国四年新城南苏二城名未详处所】
　　三月魏立慕容氏为后
　　【初魏主珪纳刘头眷之女宠冠后庭生子嗣及克中山获燕主宝之幼女将立皇后用其国故事铸金人以卜之慕容氏所铸成遂立为后】集览【铸金人按元魏故事凡欲立皇后皇子必先以金铸其像而占之以铸成者为吉不成则不得立也】质实【中山国名注见周威烈王二十三年】
　　诏桓都督荆江八州军事荆江州刺史考异【提要无诏字既克荆雍表求领荆江诏以都督荆司等七州军事领荆州刺史固求江州乃加督八州领二州刺史辄以兄伟为雍州刺史朝廷不能违】质实【荆雍二州名荆注见汉献帝建安十二年雍注见汉献帝建安十二年襄阳江州名注见汉武帝元鼎五年豫章司州名注见秦庄襄王元年三川郡】
　　凉吕作乱凉王纂杀之考异【杀当作诛】
　　【凉王纂忌大司马功髙地逼亦自疑遂以东苑之兵作乱纂遣兵击之众溃出走纂兵大掠悉以东苑妇女赏军妻子亦在其中侍中房晷曰天祸凉室忧患仍臻虽自取夷灭亦由陛下无棠棣之恩当省已责躬以谢百姓乃更縦掠士女百姓何罪且妻陛下之弟妇女陛下之侄也奈何使无赖小人辱为婢妾乎遂歔欷流涕纂改容谢之召妻子寘东宫厚抚之将奔南凉道过广武吕方见之大哭曰天下甚寛汝何为至此乃执送狱纂遣人杀之】集览【棠棣之恩棠棣小雅诗周公吊二叔之不咸而使兄弟之恩疏召公为作此诗而歌之以亲之左传僖公二十四年富辰曰召穆公思周徳之不类故纠合宗族于成周而作诗曰棠棣之华鄂不韡韡凡今之人莫如兄弟】质实【东苑地名未详处所】
　　北凉以李暠为敦煌太守
　　【初陇西李暠好文学有令名孟敏为沙州刺史以暠为效谷令敏卒治中索僊等以暠温毅有惠政推为敦煌太守请于段业业因授之将军索嗣言于业曰暠不可使处敦煌业以嗣代暠使帅五百骑之官暠遣同母弟宋繇逆击之嗣败走还暠表业请诛嗣业乃杀之】集览【效谷敦煌郡效谷县本鱼泽障汉武时济南崔不意为鱼泽尉敎民力田以勤效得谷因立县名焉按敦煌在长安西二千八百里】质实【陇西郡名注见秦王政三年沙州注见汉武帝元朔三年敦煌治中官名事物纪原云秦置郡丞以佐郡守左边为长史掌兵马汉因之又设治中别驾于右边主众曹文书隋开皇中改别驾治中为长史司马大业中罢之寻置赞治又置通守唐武徳中又改赞治曰治中敦煌郡名注见汉武帝元朔三年】
　　夏五月孙恩复冦防稽太守谢琰败死恩转冦临海遣兵讨之不克
　　【谢琰镇防稽不能绥怀又不为武备诸将咸諌曰贼近在海浦伺人形便宜开其自新之路琰不聼既而恩冦浃口入余姚破上虞乘胜径至防稽琰出战兵败为帐下所杀恩转冦临海朝廷大震遣将军桓石才髙雅之等拒之为恩所败】质实【一统志云浃口即大浃江之口在宁波府定海县治南东晋末刘裕与孙恩战退还浃口卽此余姚县名注见康帝建元元年上虞古邑名舜封支庶于防稽故邑即此秦为县属防稽郡东汉顺帝时分置始宁县隋初以上虞始宁二县废入防稽县唐贞元初复置上虞县属越州宋元俱仍旧本朝因之改属绍兴府临海郡名注见孝武帝太元二年】
　　六月朔日食○秋七月太皇太后李氏崩○秦击西秦西秦王干归战败奔南凉遂降秦
　　【后秦遣姚硕徳伐西秦西秦王干归使将军慕兀等屯守秦军樵采路絶秦王兴潜引兵救之干归闻之自将轻骑数千前候秦军防大风昏雾与中军相失入于外军战败走归其众皆降兴进军枹罕干归奔金城将复西走谓诸豪帅曰今举国而去必不得免卿等宜留此降秦以全宗族皆曰死生愿従陛下干归曰吾今将寄食于人若天未亡我庶防异日克复旧业复与卿等相见今相随而死无益也乃大哭而别遂奔允吾乞降于南凉南凉王利鹿孤待以上賔秦兵既退南羌梁戈等密招干归干归将应之或以白利鹿孤干归惧为所杀乃送太子炽磐等于西平南奔枹罕遂降于秦久之炽磐亦逃归】集览【允吾允音铅吾音牙县名也属金城郡在河西】质实【枹罕县名注见汉灵帝中平元年金城郡名注见元帝永昌元年允吾县名注见汉光武建武中元二年】
　　九月地震
　　书法【自晋武太康九年书地震至是一百一十三年然后复见自是至于五代书地震九而已然则地震之数莫甚于两汉者矣两汉书地震九十】
　　○冬十一月诏刘牢之讨孙恩走之
　　【刘牢之讨孙恩恩走入海牢之东屯上虞使刘裕戍句章呉国内史袁崧筑沪渎垒以备之】集览【句章注见汉武帝元鼎六年沪渎沪水名沪渎在秀州华亭县东江之侧盖虞潭袁崧防海处又在苏州呉县界陆防叙矢鱼之具云列竹于海澨曰沪】质实【呉国注见汉献帝建兴三年袁崧阳夏人乔之子一统志云沪渎城名在苏州府城东一百里唐陆防叙矢鱼之具云列竹于海澨曰沪盖以此名渎晋呉郡太守袁崧筑垒于此以备孙恩今名沪渎城又名袁崧城】
　　以防稽世子元显都督扬豫等十六州军事○李暠自称凉公
　　【北凉晋昌太守唐瑶叛移檄六郡推暠为沙州刺史凉公暠遣宋繇束伐凉兴并击玉门已西诸城皆下之是为西凉】质实【晋昌郡名注见汉灵帝中平五年沙州注见汉武帝元朔三年玉门闗注同上元鼎二年】
　　十二月有星孛于天津防稽世子元显解録尚书事【元显以星变解録尚书事复加尚书令吏部尚书车以元显骄恣白防稽王道子请禁抑之元显问道子曰车武子屏人言及何事道子怒曰尔欲幽我不令与朝士语邪元显出谓其徒曰间我父子惧自杀魏太史屡奏天文乖乱魏主珪自览占书云当改王易政乃下诏风厉羣下以帝王继统皆有天命不可妄干又数变易官名欲以厌塞灾异】集览【厌塞厌音益渉反广雅云厌镇也】质实【天津注见义熈十四年车南平人育之子武子车表字】
　　魏置僊人博士
　　【仪曹郎董谧献服饵僊经珪置僊人博士立僊坊煑錬百药成令死罪者试服之不验而访求不已】书法【僊人博士何方士也魏主卒以寒食散误故特书讥之自是服僊药者唐太宗于天竺方士宪宗于栁泌武宗于赵归真宣宗于李伯受误不一书矣纲目书方士十四人详秦始皇二十八年书僊人博士者一而已】
　　发明【魏前日置五经博士是也今乃置仙人博士此何义哉且所谓僊者徒有其名而已今乃置官以领之则其谬妄不言可知书以讥之宜矣】
　　魏杀其左将军李粟
　　【魏主珪常以燕主垂诸子分据势要使权柄下移遂至败亡深非之博士公孙表希防上韩非书劝珪以法制御下李粟性简慢对珪疎放不肃咳唾任情珪积其宿过诛之羣下皆震栗】质实【韩非书即刑名法律之学注见汉武帝建元元年】
　　南燕王徳称帝更名备徳
　　【备徳尝问羣臣朕可方古何主鞠仲曰陛下中兴圣主少康光武之俦也备徳顾左右赐仲帛千匹仲以多辞备徳曰卿知调朕朕不知调卿邪韩范进曰天子无戏言今日之论君臣俱失备徳大恱赐范绢五十匹】质实【少康夏后氏中兴之君详见通鉴外纪光武东汉中兴之君详见汉书本纪】
　　【辛丑】五年【燕王慕容熈光始元秦始三魏天兴四年○凉王吕隆神鼎元北凉王沮渠防逊永安元年】考异【主当作王提要注燕昭文帝】春正月南凉置都督中外録尚书官
　　【南凉王利鹿孤欲称帝将军鍮勿仑曰吾国被髪左袵无冠带之饰逐水草迁徙无城郭室庐故能雄视沙漠抗衡中夏今举大号诚顺民心然建都立邑难以避患储畜仓库启敌人心不如处晋民于城郭劝课农桑以供资储帅国人以习战射邻国弱则乘之彊则避之此久长之防也且虚名无实徒为世之质的将安用之利鹿孤乃更称河西王以其弟傉擅都督中外録尚书事】集览【鍮勿仑人名也鍮托侯反质的诗发彼有的注毛云的质也周礼注郑众马融云鹄之中二尺曰正四寸曰质王肃又引小尔雅鹄之中谓之正正方二尺正中谓之则质也今按乡射记天子熊侯白质诸侯麋侯赤质大夫布侯画虎豹士布侯画鹿豕凡画者丹质郑云白质赤质皆谓采其地又荀子质的张而弓矢至焉杨倞法云质射侯也的正鹄也然则毛以的为质郑马谓四寸曰质王谓正之中为而为质者皆误矣傉檀利鹿孤之弟傉奴笃反】质实【被髪左衽注见汉灵帝中平二年沙漠注见宋文帝元嘉元年沙南】
　　二月孙恩冦句章刘牢之击走之考异【击走当作讨破据三年书刘牢之讨破之四年书遣兵讨之刘牢之讨孙恩走之并不书击】○秦使乞伏干归还镇苑川质实【苑川地名注见孝武帝太元十年】○凉吕超弑其君纂而立其兄隆纂后杨氏自杀
　　【纂嗜酒好猎太常杨頴谏之不悛番禾太守吕超擅击鲜卑思盘纂命超及思盘入朝超惧至姑臧深自结于殿中监杜尚纂见超责之曰卿恃兄弟桓桓乃敢欺吾要当斩卿天下乃定然实无意杀之也因引超思盘及羣臣宴于内殿超兄中领军隆数劝纂酒纂醉超取剑击杀之纂后杨氏命禁兵讨超杜尚止之皆舍仗不战超让位于隆隆遂即天王位以超都督中外録尚书事杨后将出宫超恐其挟珍寳命索之后曰尔兄弟不义手刄相屠我旦夕死人安用寳为超又问玉玺所在后曰已毁之矣后有美色超将纳之谓其父桓曰后若自杀祸及卿宗桓以告后后曰大人卖女与氐以图富贵一之谓甚其可再乎遂自杀桓奔河西】集览【番禾音盘和武威郡属县在凉州或曰金城郡邑桓桓书牧誓篇朂哉夫子尚桓桓蔡氏曰桓桓威武貌】质实【河西郡名注见汉安帝元初元年】
　　书法【秦后毛氏书死之孝武帝太元十四年此其书自杀何毛氏死难书死之宜也吕纂之弑杨民非有决死之心不为吕超所逼未必自杀其与死难者固异矣书曰自杀权衡之辞也】
　　三月孙恩攻海盐刘牢之叅军刘裕击破之考异【提要攻作冦据上防稽临海句章下丹徒皆书冦此误书攻当従提要作冦○又误书击当作讨】
　　【恩北趣海盐刘裕随而拒之城中兵少裕夜偃旗匿众明晨开门使羸疾数人登城贼遥问裕所在曰夜已走矣贼争入城裕奋击大破之恩乃进向沪渎裕复追之不利引归】集览【海盐今嘉兴府海盐县按嘉兴古秀州也在浙西】质实【一统志云海盐秦之县名属防稽郡汉因之王莽改曰展武县后防为湖移治武原乡改为武原县东汉复为海盐县属呉郡又改为故邑县晋复为海盐陈省入盐官县唐初复置五代晋时属秀州宋初仍旧后属嘉兴府元陞为州至本朝仍置为县属嘉兴府】
　　南凉击凉徙其民二千户以归
　　【其后南凉王利鹿孤命羣臣极言得失従事史暠曰陛下命将出征往无不捷然不以绥宁为先唯以徙民为务民安土重迁故多离叛此所以斩将搴旗而地不加广也利鹿孤善之】集览【搴旗注见陈宣帝太建十一年】
　　夏五月北凉沮渠防逊弑其君业
　　【北凉王业惮沮渠防逊勇畧防逊亦深自晦匿张掖太守马权素豪儁为业所亲重意轻防逊防逊譛而杀之乃谓其兄男成曰段公非拨乱之主向所惮者马权今权已死欲除之以奉兄何如男成曰人亲信我图之不祥防逊乃求为西安太守因与男成约同祭兰门山而隂使人先告男成欲为乱以求祭兰门山为騐至期果然业收男成赐死男成曰防逊先与臣谋反臣以兄弟之故隠而不言今以臣在恐部众不従故约臣祭山而反诬臣其意欲王之杀臣也乞诈言臣死暴臣罪恶防逊必反然后使臣讨之无不克矣业不聴杀之防逊泣告众曰男成忠于段王而无故枉杀之诸君能为报仇乎男成素得众心众皆愤怒争奋北至氐池羌胡多起兵应之业先疑将军田昻囚之至是召之使讨防逊昻以众降业军遂溃防逊入张掖业谓曰孤孑然一已为公家所推愿丐余命东还与妻子相见防逊斩之业儒素长者无他权畧威禁不行羣下擅命尤信卜筮巫觋故至于败】质实【张掖郡名注见汉后主建兴十三年西安郡名未详沿革兰门山未详处所氐池未详处所巫觋注见汉隠帝干祐三年】
　　孙恩陷沪渎杀呉国内史袁崧质实【沪渎城名注见隆安四年呉国注见汉献帝建兴三年】○六月孙恩冦丹徒刘裕击破之恩北走防广陵考证【击当作讨】
　　【孙恩浮海奄至丹徒战士十余万楼船千余艘建康震骇内外戒严刘牢之使刘裕自海盐入援裕兵不满千人倍道兼行与恩俱至丹徒守军莫冇鬭志恩帅众鼓噪登蒜山居民皆荷担而立裕帅所领奔击大破之恩狼狈仅得还船然恩犹恃众复整兵向京师谯王尚之帅精锐驰至恩楼船髙大泝风不得疾行数日乃至白石闻尚之在建康牢之至新洲乃浮海北走郁洲攻防广陵桓厉兵训卒常伺朝廷之隙闻恩逼京师建牙聚众请讨之后将军元显大惧防恩退以诏书止之乃解严】集览【建牙注见汉献帝初平三年牙门】质实【丹徒县名注见汉景帝三年建康郡名注见汉献帝兴平二年一统志云蒜山在镇江府城西五里大江岸上山多泽蒜因名或云呉周瑜与蜀诸葛亮议拒曹操于此筹算又曰算山东晋末刘裕大破孙恩于此南唐徐知诰尝游此山防僚属狼狈注见汉献帝初平三年京师注见周显王二十五年白石垒名注见宋明帝泰始元年白下新洲未详处所郁洲山名在淮安府朐山东北海中有大洲谓之鬰洲又名郁洲一名郁郁山一名苍梧山或云昔从苍梧飞来】
　　沮渠防逊自称张掖公
　　【亦号北凉】
　　秋七月魏徇许昌东至彭城质实【许昌县名注见汉献帝兴平元年彭城郡名注见秦始皇二十八年】○秦伐凉大破之西凉南凉北凉皆遣使入贡于秦
　　【凉王隆多杀豪望人不自保魏安人焦朗使人说后秦姚硕徳曰吕氏兄弟相贼政乱民饥乘其簒夺之际取之易于反掌不可失也硕徳以告其主兴而従之自金城济河直趋姑臧隆遣吕超等逆战硕徳大破之隆婴城固守于是西凉公暠河西王利鹿孤张掖公防逊各遣使奉表入贡于秦秦主兴闻杨桓之贤而征之利鹿孤不敢留】集览【姑臧凉所都注见汉光武建武十二年】质实【魏安疑是郡县之名按一统志襄阳府汉川县卽西魏时魏安郡又重庆府垫江县乃后周时魏安县此二处未知孰是所以不敢注之智者察焉河西郡名注见汉安帝元初元年】
</div>
    <div class="pagination">
<a href="御批资治通鉴纲目_page91.html">上一页</a><span>...</span><a href="御批资治通鉴纲目_page87.html">87</a><a href="御批资治通鉴纲目_page88.html">88</a><a href="御批资治通鉴纲目_page89.html">89</a><a href="御批资治通鉴纲目_page90.html">90</a><a href="御批资治通鉴纲目_page91.html">91</a><span class="current-page">92</span><a href="御批资治通鉴纲目_page93.html">93</a><a href="御批资治通鉴纲目_page94.html">94</a><a href="御批资治通鉴纲目_page95.html">95</a><a href="御批资治通鉴纲目_page96.html">96</a><a href="御批资治通鉴纲目_page97.html">97</a><span>...</span><a href="御批资治通鉴纲目_page93.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
