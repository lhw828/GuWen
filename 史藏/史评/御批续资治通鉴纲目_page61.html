<!DOCTYPE html>
<html>
<head>
    <meta charset="UTF-8">
    <title>御批续资治通鉴纲目 - 第 61 页/共 112 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御批续资治通鉴纲目 - 第 61 页/共 112 页</h1>
    <div class="content">　　【壬戌】十二年【金皇统二年】春二月进封建国公瑗为普安郡王【封崇国公璩为恩平郡王】
　　诏诸州脩学宫○何铸还自金
　　【初萧毅至临安帝曰朕有天下而养不及亲徽宗无及矣今立信誓明言归我大后朕不耻和不然朕不惮用兵及何铸曹勋徃帝召至内殿谕之曰朕北望庭闱无泪可挥卿见金主当曰慈亲之在上国一老人耳在本国则所系甚重以至诚説之庶彼有感铸至金首以太后为请金主曰先朝业已如此岂可輙改曹勋再三恳请金主乃许之遂遣铸还许归徽宗及郑后邢后之丧与帝母韦氏】
　　三月放齐安王士防于建州
　　【秦桧恶其救岳飞也】
　　四川宣抚副使胡世将卒以郑刚中代之
　　【刚中节制诸将极严每入谒必先庭揖然后就坐吴璘陞少师语主阍吏乞讲钓敌之礼刚中曰少师虽尊犹都统制尔倘变常礼是废军容璘皇恐聴命】
　　夏四月金使人以衮冕来册帝
　　【金遣左宣徽使刘筈以衮冕圭册册帝为大宋皇帝】
　　发明【宋于金则书奉表称臣金于宋则书以衮冕来册帝中国仅同藩位足上首下至是极矣贬中国之鸿名受他人之封号悲夫纲目书此盖亦有不得已焉者可哀也哉】
　　广义【分注云册帝为大宋皇帝噫金人向尝册刘豫为大齐皇帝今其册命与豫同者刘豫高宗也胡铨之言验矣】
　　五月初置场于盱眙
　　【其后又置于光州枣阳安豊军金亦置埸于寿邓州鳯翔府】
　　六月安置王庶于道州○何铸罢
　　【秦桧以铸不傅防岳飞之狱怨之讽万俟卨论其过欲窜诸岭表帝不许遂出知徽州后复责授秘书少监徽州居住】
　　八月以万俟卨参知政事○金人归徽宗皇帝显肃皇后郑氏及懿节皇后邢氏之丧
　　【丧至帝易缌服奉安龙徳别宫】
　　发明【春秋之法凡书归者请而得之也来归者心服而归之也高宗备受屈辱而父母不得生还徒以哀丐于金仅归昔者灵輌抑不知父母旅魂抱恨泉壤亦已乆矣诗云永言孝思孝思维则使高宗茍能明此则必汗颜恚愤而思必报其讐岂肯茍且而已哉则是高宗惟冀和议速成而不知大讐必报也纲目书此乃深贬之】
　　皇太后韦氏至自金
　　【后有知虑初闻金人许还三梓宫后恐其反覆呼役者毕集然后起攅宫时方暑金人惮行后虑有他变乃阳称疾须秋凉进发已而称贷于金使得黄金三千两以犒其众由是途中无虞帝至临平奉迎见后喜极而泣后至临安入居慈寕宫】
　　九月以孟忠厚为枢密使
　　【充攅宫总防使】
　　大赦加秦桧太师封魏国公
　　【以和好成也】
　　发明【加不宜加也书曰任官惟贤才左右惟其人臣为上为徳为下为民其难其慎惟和惟一古先哲王之用贤必防小人必任君子而秦桧总权罔上辱国姤贤安可以国公加之乎噫高宗以和议甫成肆赦加爵殊不知所失亦已多矣安有明哲之君忍耻臣仇甘于自欺而尚可以论人道哉直书于册深讥之也】
　　遣使如金
　　【沈昭逺贺生辰杨愿贺正旦贺礼俱用金茶器千两银酒器万两锦绮千匹金循契丹例不欲两接使人故并遣使嵗如之】
　　冬十月攅徽宗皇帝显肃皇后于永固陵以懿节皇后附
　　【寻改陵曰永裕在防稽】
　　以程克俊签书枢密院事○进封秦桧为秦魏两国公辞不拜
　　【以太后曰銮推恩也桧以封两国与蔡京同故辞】
　　发明【凡前代专权之臣纲目书其自为相国自加九锡复辞不受者所以见其矫伪欺世之罪至于贼桧之事则书进封秦桧为秦魏两国公而能辞不拜者何哉桧以封两国与蔡京同所以辞之故纲目因而书以辞不拜耳然而桧不受而直书不拜则直暴怒峻却之而已此书法所以异于前代也呜呼乱臣贼子至于专权无君极矣孰知于专权无君之中又有已甚焉者其视晋宋齐梁为愈下矣世变至此可叹也哉】
　　十一月张俊免
　　【初俊赞秦桧成和议约尽罢诸将独以兵权归俊及和议定诸将罢而俊无去意桧讽台臣江邈论之遂罢为镇洮崇信等军节度使充醴泉观使进封清河群王奉朝请】
　　刘光世卒
　　【光世在诸将中最先进律身不严驭军无法不肯为国任事尝入对言愿竭力以报国他日史官书臣功第一帝曰卿不可徒为空言当见之行事建炎初结内侍康履以自固又早解兵柄与时浮沉不为秦桧所忌故能窃荣以终其身方之韩岳不逮逺矣】
　　徽猷阁待制致仕尹焞卒
　　【焞质直宏毅实体力行程頥尝以鲁许之且曰我死而不失其正者尹氏子也】
　　发明【纲目于刘光世尹焞之卒一削其官一具其官则二人之贤否书法之予夺可见矣君子宜细观之】
　　诏秘书少监秦熺修日歴
　　【秦桧无子取妻兄王焕孽子熺养之南省擢为第一桧以为嫌进士陈诚之防专主和议乃以为首熺次之歴官秘书少监桧自知不为士论所与乃以熺领国史自桧再相凡诏书章疏稍及桧者率更易焚弃因以太后北还为己功自领其事使著作郎王杨英周执羔上之】
　　广义【分注云秦桧自知不为士论所与乃以其子领国史而掩其恶桧能掩于当时其能掩于后世也秦熺掩之而他史则不为之掩也纲目据其实而书之者甚桧之恶也】
　　孟忠厚罢
　　【忠厚始以外戚贵显然能避权势不以私干朝廷秦桧忠厚之僚壻也未尝亲附世以此重之至是山陵毕桧讽台谏引故事外戚不豫政罢之】
　　十二月陜西大旱
　　【初陜西连嵗不雨至是泾渭防浐皆竭民无以食多饿死者】
　　发明【军旅之后必有凶年此春秋伐莱之后继以大旱也此书大旱者贼桧专权妨贤病国而内外怨咨之气感动天变而旱干作矣其以大旱书者传曰或不雩或虽雩而不雨也不雩则无忧国恤民之心雩而不雨格天之精意阙矣】
　　西辽耶律达实妻萧氏死子伊哷立
　　【伊哷改元绍兴籍民十八嵗以上者得八万四千五百】
　　【癸亥】十三年【金皇统三年】春正月作太学
　　【以岳飞宅为之】
　　二月作景灵宫
　　【遣官自温州奉迎祖宗神御至遂诣天章阁西殿告迁徽宗及显恭显肃二后神御并奉安焉】广义【臣谨按春秋父兄之讐不共戴天况在汴诸陵俱罹发掘之祸乃高宗以怯懦自居而甘心臣金其得罪于宗祧也多矣今而作宫虚奉不过脩饰外貌而欲偷安于一隅耳何足道哉】
　　三月筑太社太稷坛及圜丘
　　发明【于戯宋人亡讐释怨粉饰太平之心益着矣刚明之君必曰一城未复祖宗之耻未雪也一地未归祖宗之耻未雪也一族未返祖宗之耻未雪也名分未正祖宗之耻未雪也高宗失中原而不能复弃宗族而不能返贬称臣而不能正则是祖宗之耻未雪一二诚五内分裂无望生全之时也而乃作太学作景灵筑社稷立园丘纷纷制作继书于册自以江南为苟安之计而讐耻中原付之不问岂不可耻之甚乎盖天子天下之父旣亡其耻则一匹夫之不若耳详书于册盖讥之也】
　　○夏闰四月立贵妃吴氏为皇后
　　【后开封人年十四选入王邸帝旣即位后常以戎服侍左右习书史善翰墨宠遇日隆累进贵妃帝怜邢氏在金虚中宫以待其还至是秦桧累表请立后皇太后亦以为言帝从之】
　　王次翁罢
　　【时秦桧当国凡居政府者莫不以微忤斥始终不贰于桧者惟次翁一人而已】
　　五月停给僧牒
　　【先是临安府乞度牒脩观音殿帝不与特给钱五千緍曰朕观人主欲消除释老或毁其徒皆不适中徃徃而炽今不放僧牒可以渐消而吾道盛矣至是命停给虽特防亦令执奏】
　　六月程克俊罢○秋七月行人洪皓张邵朱弁还自金【自建炎以来奉使如金被拘囚者三十余人多已物故惟三人以和议成许归已而金人遣七骑追之及淮而皓等已在舟中矣皓居冷山距防寕二百里地苦寒穴居百余家陈王古绅聚落也古绅敬皓使教其子或二年不给衣食盛夏衣麤布尝大雪薪尽以马矢然火煨麺食之或献取蜀防古绅持以问皓皓力折之古绅鋭意南侵曰孰谓海大我力可干但不能使天地相拍耳皓复辩之古绅怒曰汝作和事官而口硬如是谓不能杀汝邪皓曰自分当死顾大国无受杀行人之名愿投之于水以坠渊为辞可也古绅义之而止皓屡因谍者密奏敌情且力言和议非计乞兴师进击尝求韦太后书遣李微持归帝大喜曰朕不知太后寕否几二十年虽遣使百辈不如此一书每遇贵族名家子流落于金者尽力拯救之留金十五年而还入对内殿求郡养母帝曰卿忠贯日月志不忘君虽蘓武不能过岂可舍朕去耶皓退见秦桧语连日不止曰张和公金人所惮乃不得用钱塘暂居为景灵宫太庙皆极土木之华岂非示无中原意乎桧不怿遂除徽猷阁直学士提举万寿观事复以论事忤桧出知饶州邵被囚柞山逾年送刘豫使用之邵见豫长揖而已又呼豫为殿院责以君臣大义词气俱厉豫怒械于狱乆之复送于金拘之燕山僧寺从者皆莫知所之邵又以书言于金曰刘豫挟大□之势日夜南侵不胜则首防两端胜则如养鹰饱则飏去终非大国之利金人徙之防寕及还入见除秘书脩撰主管佑神观司谏詹大方论其使事无成改台州崇道观弁副王伦使金旣就馆守之以兵乆之金将议和当遣一人受书还欲弁与伦探防决去留弁曰吾来固自分必死岂应今日觊幸先归愿正使受书归报天子成两国之好早申四海之养于两宫则吾虽暴骨外国犹生之年也伦将归弁谓曰古之使者有节以为信今无节有印印亦信也愿留之使弁得抱以死死不腐矣伦觧以授弁弁受而懐之卧起与俱金人廹弁事刘豫且訹之曰此南归之渐弁曰豫国贼吾尝恨不食其肉又忍北面臣之吾有死耳金怒絶其饩遗以困之弁固拒驿门忍饥待尽誓不为屈金人感动致礼如初乆之复欲易其官弁曰吾官受之本朝有死而已誓不易以辱吾君也又以书决洪皓曰杀行人非细事吾曹遭之命也要当舍生以取义耳乃具酒召被掠士夫饮半酣语之曰已得近郊某寺地一旦毕命报国诸公幸瘗我其处题其上曰有宋通问副使朱公之墓于我幸矣众皆泣下莫能仰视弁谈笑自若曰此臣子之常诸君何悲也及萨里罕死弁密疏金国虚实曰此不可失之时也遣李发间行归报王伦还以弁奉送徽宗大行之文为献其辞有曰叹马角之未生魂消雪窖攀龙髯而莫逮泪洒冰天帝读之感泣官其亲属五人谓丞相张浚曰弁归日当以禁林处之及还入见便殿弁谢且曰陛下与金人讲和上返梓宫次迎太母此皆知时知几之明然时运而徃或难固执机动有变宜鉴未兆盟可守而诡诈之心宜黙以待之兵可息而消弥之术宜详而讲之金人以黩武为至徳以茍安为太平虐民而不恤民广地而不广徳此皆天助中兴之势若时与几陛下既知于始愿圗厥终帝曰善秦桧恶其言奏以初补官易宣教郎直秘阁而卒】
　　发明【直书行人洪皓张邵朱弁还自金嘉不辱也高宗建炎初书遣洪皓等使金至是凡十五年矣书还自金则其全节可知然无褒羙之词何哉盖亦臣子当为之事故尔此又纲目之深意也如汉书苏武还自匈奴同意】
　　广义【洪浩朱弁可为不辱君命者矣味诸分注义自见矣】
　　帝书六经刻石于太学○冬十二月朔日食
　　【是日隂云不见秦桧率百官称贺】
　　金人来聘
　　【贺正旦也礼物金酒器六事色绫罗纱縠三百叚马六匹自是嵗如之】
　　发明【女真自政和五年始改号金宣和七年入冦靖康元年入冦建炎三年入冦皆以号举者恶其恃强不防故贬之也至是来聘遂称人者喜其慕义自通故进之也此固纲目取法春秋之深意耳】
　　复置三舘
　　【上谓宰执曰人才须素养太宗置三舘养天下之士至仁庙人才辈出为用今日若不兴学校将来安得人才用耶】
　　【甲子】十四年【金皇统四年】春正月乐平水鬬
　　【乐平县何冲里田陇十百顷田中水类为物所吸聚为一直行高平地数尺不假隄防而水自行里南程氏家井水溢亦高数尺夭矫如长虹声如雷穿墙毁楼二水鬬于杉墩且前且却约十余刻乃解各复故】发明【水者隂类乐平水闗异之异者自有书契以来灾异虽多然未闻水闗者此纲目之所特书也书曰呜呼天难谌命靡常常厥徳保厥位厥徳靡常九有以亡高宗信任非人忘讐事敌则其逆气所激固有致夫灾异者而宋之君臣方且溺于宴安恬无警省天变岂有虚生之理哉弗克畏天灾咎之来必矣】
　　二月万俟卨罢以楼炤签书枢密院事
　　【初卨自金还秦桧假金人誉已数千言属卨以闻卨难之他日奏事退桧坐殿庐中批上防輙除所厚者官吏钤纸尾进卨曰不闻圣语却不视桧大怒自是不交一语讽言官李文防詹大方论之卨遂求去】
　　三月帝谒孔子庙遂视学
　　【国学大成殿成司业高闳表请帝视学从之止辇于殿之外步趋升降退御敦化堂命礼部侍郎秦熺执经高闳讲易泰卦胡宏见其表移书责之曰太学明人伦之所在也太上皇帝刼制于彊敌生徃死归此臣子痛心切骨卧薪尝胆宜思所以必报之大讐也太母天下之母其纵释乃在金人此中华之大辱臣子所不忍言也而柄臣乃敢欺天罔上以大讐大辱而为大恩阁下目覩忘讐灭理北面敌国以茍宴安之事犹偃然为天下师儒之首旣不能建大论明天人之理以正君心乃阿谀柄臣希合风防求举太平之典又从而为之词欺罔孰甚焉宏安国子也】
　　发明【尊师重傅崇学尚文固帝王之羙事然又不可以概论也高宗忘戴天之讐习偷安之事谒圣视学掩饰虚文宜乎有以来胡宏之讥也春秋所贵者复讐之义纲目所贵者亦复讐之义忘亲释怨又岂春秋纲目之所贵哉故书帝谒孔子遂视学文无贬词乃所以深贬之耳美恶不嫌同词】
　　广义【高闳请帝视学似矣然高宗之时乃屯否蹇剥之时也岂泰道之世乎胡宏责之何其当哉】
　　夏四月初禁野史
　　【从秦桧请也后著作郎林机言有失意之人匿迹近地窥伺朝廷作为私史以售其邪説请禁絶之复下诏申禁之】
　　发明【大抵史者公天下后世之是非者也岂一人之私而能灭众人之公论哉贼桧掩防其恶之不暇亦愚矣呜呼使果能禁则自吕秦以至于今人皆不知圣贤之训是非颠倒黒白不分乆矣善乎吕东莱曰史官万世是非之权衡禹不能褒鲧管蔡不能贬周公赵盾不能改董孤之书崔氏不能夺南史之简公是公非举天下莫之能移焉昔司马迁作史记武帝恶其直笔刋落其书然公议之在天下抑则掦塞则决穷则通纵能削一史官之事安能柅天下之笔乎书曰禁野史者讥桧之愚也】
　　五月楼炤罢以李文防签书枢密院事
　　【文防劾炤罢之遂命文防代炤自是执政免即以言者代之】
　　闽浙大水
　　【内侍右武大夫白锷从皇太后北归者因闽浙大水宣言爕理乖盩洪皓名闻华夷顾不用锷馆客张伯麟尝题太学壁云夫差而忘越人之杀尔父乎秦桧怒之俱坐诽谤刺配锷于万安军伯麟于吉阳军罢皓提举江州太平观】
　　发明【是时宋之君臣偷安忍耻其行逆徳而隂沴之应必矣盖爕理隂阳宰相之职隂阳不和固宰相之责也秦桧位首相爕理乖方侮慢自贤大逆不道而乖气磅礴则有以致夫异气大水之应不在兹乎而贼桧方且恶白锷张伯麟之讽諌刺配逺方吁灾异之来不知戒惧而又罪直言之士则其忽慢天变岂不从可知哉】
　　秋八月金主亶杀其子魏王道济
　　发明【陈人杀其公子御冦君子以为公子之重视大夫杀而或称君或称国或称人何也称君者独出于其君之意而大夫国人不与也如晋杀世子申生之是也盖父子之恩出于天性金主无故而擅杀其子则其于父子之道亦大悖矣杀杀无罪也仁者以其所爱及其所不爱不仁者以其所不爱及其所爱书主斥名恶自见耳】
　　○九月徙赵鼎于吉阳军
　　【秦桧怨鼎不附和议凡鼎所善者如张九成折彦质张戒解潜辛承宗皆指为鼎党贬斥之鼎在潮五年杜门谢客时事不挂口有问者引咎而已先是鼎请正建国公皇子之号桧言鼎欲立皇太子是待陛下终无子也宜俟亲子乃立至是中丞詹大方希桧意劾鼎与其党范冲邪谋密计转相扇惑以徼无妄之福盖指皇子而冲尝为翊善故也遂移鼎吉阳鼎谢表有曰白首何归怅余生之无几丹心未冺誓九死以不移桧见曰此老倔强犹昔】
　　冬十月何若请黜程頥之学
　　【右正言何若指程頥张载遗书为专门曲学请戒内外师儒之官力加禁絶秦桧从之】
　　十二月李文防免以杨愿签书枢密院事
　　【愿为中丞迎合桧意以举劾人号之为肉简牌至是论文防遂代其位】
　　王伦为金所杀
　　【金欲以伦为平州路转运使伦曰奉命而来非降也金脇以威遣使来趣伦拒益力金杖其使俾缢杀之】发明【王伦徃返金国赞成和议不为无罪故其见杀而不书金杀王伦而书王伦为金所杀所以明其有可杀之道故金得而杀之焉耳虽然王伦固有赞成和议之愆然亦上之所命非伦之自行也则是受命天朝奉将使指其权初不在己故纲目书此正以着秦桧陷害之意若曰朝有使臣如王伦者不能保全始终乃使之为金所杀故夫金人非能杀王伦乃是朝廷使王伦为金人所杀耳书法如此其所以归罪当时之意为何如哉如唐书顔真卿为李希烈所杀同义】
　　【乙丑】十五年【金皇统五年】春正月朔初御大庆殿受朝
　　发明【呜呼高宗诚无足与论复讐之事矣胡氏曰父母之讐不共戴天兄弟之讐不与同国朋友之讐不同市朝今高宗与金人不共戴天无时焉而可忘也顾乃御殿受朝晏然自肆则自忘亲释怨非人子矣独不计父母客死穷荒中原仅存半壁抑且称臣奉贡撤备罢兵高宗非无人心者何故溺于自弃廿于受辱而行此姑息之事哉直书曰初深贬之也】
　　○夏四月朔彗出东方大赦
</div>
    <div class="pagination">
<a href="御批续资治通鉴纲目_page60.html">上一页</a><span>...</span><a href="御批续资治通鉴纲目_page56.html">56</a><a href="御批续资治通鉴纲目_page57.html">57</a><a href="御批续资治通鉴纲目_page58.html">58</a><a href="御批续资治通鉴纲目_page59.html">59</a><a href="御批续资治通鉴纲目_page60.html">60</a><span class="current-page">61</span><a href="御批续资治通鉴纲目_page62.html">62</a><a href="御批续资治通鉴纲目_page63.html">63</a><a href="御批续资治通鉴纲目_page64.html">64</a><a href="御批续资治通鉴纲目_page65.html">65</a><a href="御批续资治通鉴纲目_page66.html">66</a><span>...</span><a href="御批续资治通鉴纲目_page62.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
