<!DOCTYPE html>
<html>
<head>
    <meta charset="UTF-8">
    <title>御批续资治通鉴纲目 - 第 31 页/共 112 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御批续资治通鉴纲目 - 第 31 页/共 112 页</h1>
    <div class="content">　　诏宦者李宪节制秦鳯熈河诸军
　　【时栋戬将果庄聚兵珧岷脇新附羌多叛归之帝遣内侍押班李宪乗驿徃秦鳯熈河措置邉事诏诸将皆受节制御史彭汝砺等极论其不可且言果庄之患小用宪之患大宪功不成其患小功成其患大章再上不听】
　　发明【呜呼宦者之蠧至是深矣宦者之权至是极矣书以李宪节制熈河秦鳯诸军是举秦鳯熈河之大皆制于一阉宦之手使之措置邉事使之节制诸将合数镇之兵权而归之他时徽宗用贯卒覆天下是岂一朝一夕之故哉大书于册为后鉴也】
　　【丁巳】十年春二月王韶免
　　【韶与王安石有隙且以勤兵逺略归曲朝廷帝亦不悦数以母老乞归乃出知洪州韶凿空开邉骤跻政地然用兵有机略临出师召诸将授以指不复更问毎战必防尝夜卧帐中前部遇敌矢石已及呼声振山谷侍者股栗而韶鼻息自如人服其量】
　　秋七月河决澶州
　　【自开直河水势増涨田庐益壊外都水监丞程昉以不白水灾忧死至是大决于澶州曹村北流断絶河道南徙东汇于梁山张泽泺分为二一合南清河入于淮一合北清河入于海凡灌郡县四十五而濮齐郓徐尤甚壊田逾三十万顷遣使脩闭判大名府文彦博言溺势变移四散漫流两岸俱被水患而都水止固防东流北岸希省费之赏未尝増脩隄岸今者之决溢非天灾实人力不至也逾年决口塞诏改曹村埽日灵平】
　　发明【河决者隂逆而与怨气交并之所致也变不虚生必俟人为之感而生灾不妄见必俟人为之感而见故曰严恭寅畏小心翼翼时朝廷所用者皆小人天下所行者皆弊政民之所怨者非一日天之所警者非一事宋之君臣玩安忽危恬无戒惧悲夫尚书曰天聪明自我民聪明天明畏自我民明畏逹于上下敬哉有土古先哲王之治天下惟恐一念之恶或贻天怒故必如临深渊如履薄冰求其无过而后已讵敢纵欲无度而不知所警哉】
　　九月河南邵雍卒
　　【雍天性高迈逈出千古而坦夷温厚不见圭角时新法行吏牵廹不可为或投劾去雍门生故友居州县者或贻书访之雍曰此贤者所当尽力之时新法固严能寛一分则民受一分之赐矣投劾何益邪程颢尝与雍议论终日退而叹曰尧夫内圣外王之学也雍知虑絶人遇事能前知程頥尝曰其心虚明自能知之及疾病司马光张载颢頥晨夕之卒年六十七颢为铭墓称雍之学纯一不杂汪洋浩大就其所至而论之可谓安且成矣所着皇极经世观物内外篇渔樵问对传于世元祐中赐諡康节】发明【雍未尝出仕乃布衣耳何以书録贤也然何为特书河南而不曰处士葢雍著书立言抱道自乐虽躬逄盛世而无一毫富贵之心天性高迈逈出千古而程子称其纯一不杂汪洋浩大就其所至而论之可谓安且成矣是诚豪杰之才圣贤之学耳岂他处士者之可比哉纲目书曰河南处士则不足以尽其美必曰河南邵雍卒表其为河南之人豪无出其右者其予之深矣此皆纲目之特笔也】
　　广义【康节先生道徳学行备本传万世学之者仰如山斗固非后生末学所可容喙然窃观其语贻书者之言于以见其徳气温厚如阳春可掬以至授之以官皆固辞乃受命既而竟称疾不之官者感防声之验故也然一则不废诏命一则能行己志敬君行己可谓两得矣非深于道者孰能与于此哉先儒以复之六四赞朱子臣亦以此颂邵子云】
　　冬十一月辽魏王耶律伊逊杀其君之子濬
　　【濬防好学善骑射既立为太子兼北南院枢宻使时耶律伊逊擅政搆害宣懿皇后而立其党萧黙之妹为后遂欲害濬防防卫萧和克知伊逊奸状伏桥下欲杀之适值暴雨桥壊所谋不遂乃下狱濬亦以母故有忧色副防检萧钖沙谓伊逊曰臣民心属太子一旦若立吾軰措身何地伊逊然之乃谋搆濬以罪隂令防卫耶律札喇诬告都宫使耶律萨喇及和克等谋废立按验无状而罢既而伊逊复令萧额都温等诬首札喇前告非妄臣实与谋欲杀伊逊然后立太子臣若不言恐事觉连坐辽主信之遂命伊逊及耶律孝杰等鞫治萨喇等诬伏皆杀之而幽濬于别室濬具陈枉状谓耶律延格曰吾为储副尚何所求公当为我辨之延格伊逊之党也因易其言为欵伏辽主大怒乃废濬为庻人徙于上京濬将出曰我何罪至此萧钖沙叱使登车命卫士阖其所而去伊逊与耶律孝杰谋遣其私人萧达和克等夜引力士入囚室绐以有赦召濬出杀之函首以还诈云疾薨辽主命有司葬于龙门山既而伊逊复隂遣人杀濬妃萧氏辽主后知其寃悔恨无及追諡濬曰昭懐太子】
　　发明【伊逊之恶至是极矣前因私忿而譛杀君后此因妬忌而譛杀君储是葢乱臣贼子积恶于有素其心以为吾君易欺而恣意忘诞吾君之子立焉必将正其罪而诛之故奸谋诡计浸润之譛必欲害之而后已触类而长则虽弑父与君亦何所惮而不为乎是以乱臣贼子要当谨之于防其防不谨其势必盛迨至养成乱阶则浸不能制矣易曰臣弑其君子弑其父非一朝一夕之故其所由来者渐矣由辨之不早辨也履霜坚氷至葢言慎也故纲目斥名直书杀其君之子濬正名定罪其防严哉】
　　同知太常礼院张载卒
　　【载自崇文归终日危坐一室左右简编俯而读仰而思有得则识之或中夜起坐取以烛书其志道精思未尝须臾息也敝衣防食与诸生讲学毎告以知礼成性变化气质之道学必如圣人而后已以为知人而不知天求为贤人而不求为圣人此防汉以来学者大也故其学以易为宗以中庸为体以孔孟为法黜怪妄辨鬼神其家婚丧祭率用先王之意而傅以今礼又论定井田学校之法皆欲条理成书使可举而措诸事业吕大防荐之召同知太常礼院以疾归而卒世称横渠先生所着正防西铭行于世程頥言西铭明理一而分殊扩前圣所未发与孟子性善养气之论同功】
　　发明【横渠之学以易为宗以中庸为体以孔孟为法是深得乎道统之传者也卒而具官葢予之耳】
　　广义【邵子未尝实歴其官故于其卒也识其地而不卫之张子尝实歴其官故于其卒也衔之而不识其地纲目参酌二贤之巅末此书法之所以异焉】
　　【戊午】元丰元年春闰正月曾孝寛罢以孙固同知枢宻院事
　　【初固与王安石议新法不合出知真定至是帝思其先见召用之】
　　夏六月朔日食○秋九月交阯来贡
　　【李干徳遣使来贡表求所失州县诏不许未防干徳归所掠民乃以顺州赐之其后定交阯界复还其六县二峒】
　　以吕公着薛向同知枢宻院事
　　【公着在翰林帝尝以释老之事语之公着问曰尧舜知此道乎帝曰尧舜岂不知公着曰尧舜虽知此而惟以知人安民为难所以为尧舜也帝黙然向干局絶人尤善商财计算无遗防为陜西转运副使八年改三司使洮河用兵资用浩繁向未尝乏供给用心至到然不能不病民王安石方尚功利从中主之虽御史有言不听也故益得展奋由文俗吏得大用】
　　议复肉刑
　　【帝初即位韩绛曾布建议复肉刑至是复诏辅臣议吕公着曰后世礼教未备而刑狱繁肉刑不可复将有踊贵屦贱之讥王珪欲取死囚试劓刖之公着曰不可刖而不死则此法遂行矣议遂寝】
　　冬十一月罢文武官功臣号○十二月复置大理狱【帝以国初废大理狱非是又开封囚猥多乃命复置】
　　发明【刑以止邪不可不用然而国有常典奚必过求葢礼教未备则刑狱繁未闻礼教既备而刑狱繁者神宗议复肉刑置大理狱噫宋之刑狱不为不备奚屑屑以更张乎语曰善人教民七年亦可以胜残去杀矣茍能以礼教服民则民亲其上死其长自有刑措之风焉不能反本徒事于末民心何所适从哉故又曰道之以政齐之以刑民免而无耻道之以徳齐之以礼有耻且格】
　　【己未】二年春二月召程颢判武学既而罢之
　　【颢自知扶沟县召判武学命下数日李定何正臣劾其学术迂阔趋向僻异且新法之初首为异论复罢之吕公着上防言方朝廷脩改法度之初凡在朝野孰无论议陛下兼包岂悉记録而小人贼害指目未已如颢者陛下早自知之其立身行己素有本末昔在言路时有论列皆辞意忠厚不失臣子之体兼所除武学亦未为仕宦要津而小人防断必以为不可者直欲深梗正路其所措意非特一二人而已防奏不纳颢竟归故官】
　　发明【曰既而罢之讥不果也傅曰见贤而不能举举而不能先慢也时天下汹汹民思善政神宗知安石之奸而罢黜知程颢之贤而召还胸中之泾渭庻几少明矣奈何群吠纷纭遂弃而勿用呜呼此皆生民之大几也吕公着上防切谏恝然不纳抑不知神宗何信防之昜而乐善之难耶良由心中无主随惑而随迁云尔岂有明哲之君断之以义而浮言安能揺夺哉善乎古人有曰用贤不难用贤不疑为难斯言信之矣纲目书此始焉喜之终焉惜之也】
　　夏五月元绛罢以蔡确参知政事
　　【确善观人主意与时上下以王安石荐再调监察御史因为之用知帝已厌安石即论安石乗焉入宣徳门与卫士竞以贾直文彦博言濬川杷非濬河之具帝遣知制诰熊本行视以文彦博言为是确遂论本附彦博本坐罢确因代其軄改知諌院判司农事觊欲得台端因论中丞邓润甫御史上官均按狱失实润甫均皆罢而确得中丞犹领司农凡常平免役之法皆成其手防太学生虞蕃讼博士受贿确深探其狱连引朝士自翰林学士许将及元绛子耆宁以下皆逮系令狱卒与同寝处饮食旋溷共一室设大盆于前凡胾饭饼举投其中以杓混搅分饲之如犬豕乆系不问幸而得问无一事不承遂劾绛为子有所属请出知亳州确遂代其位确自諌院为参知政事皆以起狱夺人位而居之士大夫交口叱骂而确自以为得计也呉充数为帝言新法不便欲稍去甚者确曰曹参与萧何有隙至代为相一遵何约束今陛下所自建立岂容一人挟怨而坏之法遂不变绛工于文辞而无特操仕已显犹谓迟晚时论鄙之】广义【蔡确一出而夺人之位如拾芥折枝耳何其易邪然观其排挤之术未免论疏进于神宗而后施行神宗何不审其情伪之一二乎若神宗者诚蔡确股掌中之物也于时吕公着以知人安民之语告之而神宗黙焉者不亦冝乎】
　　秋八月许二史直前奏事
　　【修起居注王存乞复唐贞观二史之軄执笔随宰相入殿帝是其言又故事左右史虽日侍立而欲奏事必禀中书俟防存与同修起居注王安礼因对及之乃诏许直前着为令】
　　冬十月立水居戸赋役法
　　【诏求水居船户五户至十户为一甲以输赋役】
　　太皇太后曹氏崩
　　【帝事太后极诚孝后亦慈爱天至故事外家男子毋得入谒帝以后春秋高数请召弟佾入见久之乃许及见少顷后谓佾曰此非汝所当得留輙遣出焉帝尝有意于燕蓟已与大臣定议乃诣太后白其事后曰储蓄赐予备乎铠仗士卒精乎帝曰固已办之矣后曰事体至大吉凶悔吝生乎动得之不过南面受贺而已万一不谐则生灵所系未易以言茍可取之太祖太宗收复久矣何待今日帝曰敢不受教】广义【太皇太后者仁宗之后太尉彬之孙也观其训神宗之言宛然乃祖不嗜杀人之仁也当时仁宗废郭后而立太皇则太尉之徳葢可见矣虽然要亦杜太后作则于其始也厥后英宗之后高氏史称为女中尧舜神宗之后向氏哲宗之后孟氏皆有贤徳著称岂非以其源流之深长也哉】
　　下知湖州苏轼狱贬为黄州团练副使
　　【轼自徐徙湖上表以谢又以事不便民者不敢言以诗托讽庶有益于国中丞李定御史舒亶擿其语以为侮慢因论轼自熈宁以来作为文章怨谤君父交通戚里逮轼赴台狱诏定与知谏院张璪御史何正臣舒亶等杂治之定等媒糵以为诽谤时事锻錬久之且多引名士欲寘之死太皇太后曹氏违豫中闻之谓帝曰尝忆仁宗以制科得轼兄弟喜曰吾为子孙得两宰相今闻轼以作诗系狱得非仇人中伤之乎捃至于诗其过微矣宜熟察之帝曰谨受教吴充申救甚力帝亦怜之会同修起居注王安礼从容白帝曰自古大度之君不以言语罪人轼以才自奋谓爵禄可立取顾录录如此其心不能无觖望今一旦致于理恐后世谓陛下不能容才帝曰朕固不深谴也行为卿贳之第去勿漏言轼方贾怨于众恐言者缘以害卿也王珪复举轼咏桧诗曰根到九泉无曲处世间惟有蛰龙知以为不臣帝曰彼自咏桧尔何预朕事轼遂得轻比舒亶又言驸马都尉王诜辈公为朋比如盛侨周邠固不足论若司马光张方平范镇陈襄刘挚皆略能诵说先王之言而所怀如此可置而不诛乎帝不从但贬轼黄州团练副使本州安置弟辙及诜皆坐谪贬张方平司马光范镇等二十二人俱罚铜初鲜于侁为京东转运使以王安石吕惠卿当国正人不得立朝叹曰吾有荐举之权而所列非贤耻也遂举刘挚李常蘓轼蘓辙刘攽范祖禹等及知扬州会轼自湖赴狱亲朋皆絶与交道出广陵侁往见之台吏不许通或曰公与轼相知久其所往来文字书问宜焚之勿留不然且获罪侁曰欺君负友吾不忍为以忠义分谴则所愿也至是以举吏累谪主管西京御史台】
　　发明【甚矣小人之桀黠也茍欲中伤善类无所不至轼以诗讽政虽云小疵未为大咎而李定舒亶之徒摘其警词以为侮慢嗟夫君子和而不同小人同而不和正邪相反贤否殊涂是以君子少有微瑕即为小人罗织在乎人君辨之何如耳茍不能辨而为小人所蔽则善善恶恶不公天下亦不可得而治矣纲目于轼以无罪例书则其权衡亦审焉】
　　【庚申】三年春正月辽出耶律伊逊于兴中府
　　【伊逊又欲害太子濬之子延禧因言宋魏王和罗噶之子淳可为储嗣羣臣畏伊逊莫敢言北院宣徽使萧乌纳伊勒希巴萧托辉曰舎嫡不立是以国与人也辽主犹豫不决防猎于黒山见扈从官属多随乙辛后始恶其专遂改伊逊知南院大王事伊逊入谢辽主即日出之兴中府其党多黜遂封延禧梁王为设旗鼓苏拉六人以防卫之生六年矣】
　　发明【伊逊之恶已着曷为不书有罪辽治之不以罪也恶而不治则恶日长伊逊譛杀君后诬害君储在王法之所不原辽主既知其奸不能明正其罪是以欲葢弥张浸不能已而又欲害太子之子其恶益甚矣兹因臣諌仅出兴中传曰见不善而不能退退而不能逺过也旣不能肆诸市朝又不能投诸荒昩则乱臣贼子何所惩戒乎纲目书此非为辽之乱臣贼子虑为天下后世之乱臣贼子虑也故夫书辽出耶律伊逊若无罪焉者所以深斥辽之失政刑也】
　　以章惇参知政事三月吴充罢
　　【充欲有所为每为王珪蔡确所沮至是諌官张璪论充与郭逵书止其进兵故安南无功充既遭同列困毁素病瘤积忧畏疾益侵遂罢为西太乙宫使逾月卒充为相务安静心正而力不足知不可为而不能勇退为世所讥】
　　塟慈圣光献皇后○夏四月诏忠州团练使韩存宝经制泸夷
　　【先是渝州獠冦南州其酋阿讹奔个恕熊本重赏檄斩之阿讹桀黠习知邉隙个恕匿不杀会个恕老以兵属其子乞弟遂与阿讹侵诸部时罗茍夷叛犯纳溪提刑穆珦言罗茍起端不加诛则乌蛮观望为害不细乃诏韩存宝击之存宝召乞弟犄角讨荡五十六村十三囤蛮乞降承租赋乃罢兵至是乞弟率步骑六千至江安城下责平罗茍之赏数日乃引去知泸州乔叙遣梓防都监王宣以兵二千守江安而以贿招乞弟与盟于纳溪蛮以为畏己益悖慢盟五日遂率众围熟夷罗个牟族宣救之一军皆没事遂张驿召存寳授方畧统三将兵万八千趋东川存寳怯懦不敢进乞弟送款绐降存宝信之遂休兵于绵梓遂资间】
　　六月诏中书详定官制
　　【国初承唐制三省无专职台省寺监亦无定员类以他官主判三省长官不预朝政六曹不厘本务给舎不领本职諌议无言责起居不记注司諌正言非特旨供軄亦不任谏诤其官人受授之别有官有职有差遣凡任者以登台阁升禁从为显宦而不以官之迟速为荣滞以差遣要剧为贵途而不以阶勲爵邑有无为轻重议者多以正名为请帝慨然欲更其制乃置详定官制局于中书命翰林学士张璪枢宻副承旨张诚一领之】
　　诏秘书监刘几等定雅乐
　　【帝自即位于礼乐之事未遑制作至是将有事于明堂知礼院杨杰条上旧乐之失遂召致仕秘书监刘几侍郎范镇与杰参议几杰请遵祖训一切下王朴乐二律用仁宗时所制编钟追考成周分乐之序辨正二舞容节而镇欲求一桴二米真黍以律生尺改修钟量废四清声诏悉从几杰议乐成第加恩赉镇谢曰此刘几乐也臣何预焉复上疏论之不报】
　　发明【制礼作乐固天子之当为然必功成作乐治定制礼未有功不成治不定而妄作礼乐者是时沿邉之涂炭未消天下之疮痍未愈老弱转乎沟壑壮者散于四方功之不成未有疎于此时者也治之不定未有甚于此时者也贾谊曰建久安之势成长治之业以承祖庙以奉六亲至孝也以幸天下以育羣生至仁也不能以此自明而遑遑汲汲惟以礼乐为事而生民之荣瘁置之度外是岂治天下者之心哉抑末也本之则无如之何此固谬妄焉耳直书定乐深讥之也】
　　秋七月彗出太微垣诏羣臣直言阙失
　　【王安石弟安礼应诏上疏曰人事失于下变象见于上陛下有仁民爱物之心而泽不下究意者左右大臣是非好恶不遵诸道乘权射利者用力殚于沟瘠取利究于围夫足以干隂阳而召星变愿察亲近之行杜邪枉之门至于祈禳小数贬损旧章恐非所以应天者帝览疏嘉叹谕之曰王珪欲使卿条具朕尝谓不应沮格人言以自壅障今以一指蔽目虽泰华在前勿之见近习蔽其君何以异此卿当益自信遂进翰林学士知开封府】
　　发明【神宗之世彗星两见而此出太防垣其异尤甚然前书彗见而诏求直言此书彗出而诏言阙失则其于敬天求言之心庶几少尽然卒不能见诸行事者由君心之蠧未除耳君心之蠧未除天变之来难遏君心之蠧者小人也是时小人盈朝迭兴迭防君心之蠧牢不可防人事失于下变象见于上岂有人事不失而致变象者然则天心之与君心相为一体君心不臧天心垂戒董子仁爱之言至是益信矣后世人君其可不正其心术哉】
　　九月定百官寄禄格
　　【官制成下诏行之凡领空名者一切罢去而易之以阶因以寄禄议者又欲罢枢宻院归兵部帝曰祖宗不以兵柄归有司故专命官以綂之互相维制何可废也遂止帝尝谓执政曰官制将行欲新旧人两用指御史大夫曰非司马光不可王珪蔡确相顾失色珪忧甚不知所出确日上久欲收灵武公能任责则相位可保也珪喜谢之因荐俞充帅庆使上平西夏策其意以为旣用兵深入必不召光虽召将不至已而光果不召】
　　以冯京为枢宻使薛向孙固吕公着为副使向寻免【向旣在政地养威持重同列质以西北事多黙不对防诏民畜马向旣奉命旋知民不便欲改议御史舒亶论其反覆无大臣体斥知颍州】
　　冬十一月朔日食
　　【辛酉】四年春正月冯京罢以孙固知枢宻院事吕公着韩缜同知院事
　　【京再执政初与王安石不合后为吕惠卿所倾中立不倚人服其操宋进士自郷举至廷试皆第一者才三人王曽宋庠为名宰相京为名执政不愧科名云】
　　广义【小人之在朝势必不容于君子书曰若苗之有莠若粟之有粃必见锄治簸扬弗至于罢去不已也虽然安石惠卿不能容京于当时而千万世士君子之公论自能容京也曽何损于京哉】
　　三月章惇有罪免以张璪参知政事
　　【朱服为御史惇宻使客达意于服为服所白惇父俞又彊占民田民遮诉惇惇系之开封事并闻遂免知蔡州】
　　夏四月筑河隄自大名至于瀛州
　　【河复大决澶州小吴扫诏都水监丞李立之经画以闻帝谓辅臣曰河之为患久矣后世以事治水故常有碍夫水之趋下乃其性也如能顺水所向迁徙城邑以避之复有何患已而立之言河流自干宁军至劈地口入海宜自北京至瀛州分立东西隄五十九扫诏从之立之在熈宁初已主立隄今竟行其言大抵熈宁专欲导河东流闭北流元丰以后因河决而北议者始欲复禹故迹帝爱惜民力思顺水性而水官难其人王安石力主程昉范子渊二人尤以河事自任然糜费财用卒无成功】
　　发明【河决之患虽因隄防不固然亦天变所致为神宗计者但当修政令明赏罚革事崇天道自然天意可囘河不为害葢君心无形之隄防人力有形之隄防无形之隄防旣修有形之隄防自固茍忽无形之隄防惟事有形之隄防则虽糜费财用何足恃乎故纲目据事直书非所以予之实所以讥之也】
　　五月立晋程婴公孙杵臼庙于绛州
　　【报其存赵孤也追封婴成信侯杵臼忠智侯】
　　发明【程婴杵臼一存孤一死节是诚晋之义士也盖褒一善所以劝千万人之不善者贬一恶所以戒千万人之为恶者国语曰夫圣王之制祀也法施于民则祀之以死勤事则祀之以劳定国则祀之能御大灾则祀之能捍大患则祀之非是族也不在祀典神宗悯其忠节赠爵立庙可谓得其正矣神宗纷纷制作无一中礼独此举差恊舆情故特表而出之所以深予之尔】
　　广义【呜呼自开辟以来忠义之士不为不少然能如二公之能以死生忠义把握如掌中之物千停万当无毫发爽者葢于二公之外不多见焉夫何自汉魏晋唐以来未闻其有封报之典至是忽有此举不亦伟哉况乎所封之衔旣明且切之于册足以见神宗激劝忠义之典呜呼休哉】
　　夏人幽其主秉常秋七月诏李宪防陜西河东五路之师讨之
　　【知庆州俞充知帝有用兵意屡请西伐又言谍报云夏将李清本秦人说秉常以河南地来归秉常母梁氏知之遂诛清夺秉常政而幽之宜兴师问罪此千载一时也帝然之遂诏熈河经制李宪等大举征夏而召鄜延副总管种谔入对谔至大言曰夏国无人秉常儒子往持其臂以来耳帝壮之乃决意西伐方议出师孙固谏曰举兵易解祸难不可帝曰夏有衅不取则为辽人所有不可失也固曰必不得已请声其罪薄伐之分裂其地使其酋长自守帝笑曰此真郦生之说尔时执政有言便当直渡河不可留行固曰然则孰为陛下任此者帝曰朕已属李宪固曰伐国大事而使宦者为之则士大夫孰肯为用帝不悦他日固又曰今五路进师而无大帅就使成功兵必为乱帝谕以无其人吕公着进曰问罪之师当先择帅旣无其人曷若已之固曰公着言是也帝不听竟命李宪出熈河种谔出鄜延高遵裕出环庆刘昌祚出泾原王中正出河东分道并进又诏吐蕃首领栋戬集兵防伐】
　　发明【春秋之法凡乱臣贼子隣国不能讨则罪隣国天子不能讨则罪天子外邦不能讨则罪外邦所以然者无非急欲讨贼为天下法耳秉常不能立国而为母氏所幽禁暴诛乱王者义兵神宗能诏讨之则天子之軄全矣故特以讨予之然伐国大事而使宦者主之甚失国体此荀林父所以有邲之败也纲目变文书讨者以见师出有名故不计其人之美恶而亦予焉所以见君子之心急于讨贼云尔至于以宦者为将夫岂无其失哉】
　　诏定选格
　　【太祖设官分职多袭五代之制凡入仕有贡举奏防摄署流外从军五等吏部铨惟注拟州县官幕职帝自即位欲更制度诏内外官司举官悉罢又用判吏部苏颂议凡文武铨注之法悉归选部分左右曹掌之初中书有堂选百司群县有奏举皆不于有司王安石以中书总庶务选徒留滞不能精择言于帝欲罢堂选曾公亮执不可而止至是旣罢内外长吏举官法堂选亦废】
　　韩存宝弃市步军都虞侯林广撃泸夷破之
　　【存寳坐逗遛无功斩于泸州以广代将乞弟复送欵帝以其反覆无降意督广进兵广遂败乞弟于纳江破乐共城斩首二千级乞弟遁广帅兵深入自发纳江即入丛箐无日不雪兵夫疾病死亡不可胜计往往取僵尸脔割食之过鸦飞不到山至归徕州竟不得乞弟而还时朝廷惩安南无功方大举伐夏故诛存宝以令诸将】
　　发明【凡书弃市罪词也存宝既承王命逗遛无功诚有罪矣故直书弃市以深絶之然何以不书有罪神宗喜事邉功无故擅兴师旅经制泸夷则其穷兵黩武之过不能无矣故不书有罪恕存宝也恕存宝乃所以责神宗也不然何以下书林广击泸夷破之而不曰讨乎权其轻重而书之于册此纲目所以为是非之防案也】
　　九月李宪复兰州
　　【宪总熈秦七军及栋戬兵三万败夏人于西市新城复袭女遮谷破之遂复古兰州城之请建为帅府】
　　种谔克米脂城
　　【谔率鄜延兵出绥徳城以攻米脂夏人八万来救谔与战于无定川败之遂克米脂】
　　冬十月髙遵裕复清远军○内侍王中正以河东兵入宥州
　　【中正帅兵出麟州度无定河循水北行地皆沙湿士马多防没糗粮不能继又耻无功遂入于宥州时夏人弃城走河北城中遗民百余家中正遂屠之掠其牛马以充食】
　　发明【春秋之法以者不以者也入者逆而不顺之词然前皆书复书克而此特书入者徇名责实也能以众正可为王师中正既入宥州屠民掠货是亦盗贼而已矣非王者问罪之师也是以行师之道当得老成之人茍使君子用事而又使小人参之虽贞亦凶矣曰入宥州贬而为盗也然特书内侍者所以见阍寺之不足任因以讥神宗用人之非耳变文直书为后戒也】
　　十一月朔日食○高遵裕等兵溃李宪不至灵州而还【刘昌祚率番汉兵五万受遵裕节制令两路合军以进入境而庆兵不至昌祚次玛伊克隘遇夏众十万扼险大破之遂薄灵州城兵几入门遵裕嫉其功驰使止之昌祚按甲不敢进遵裕至围城十八日不能下夏人决黄河七级渠以灌营复钞絶饷道士卒冻溺死遂溃而还余军才万三千而已夏人蹑之复败焉昌祚亦还泾原种谔留千人守米脂而自帅大众进攻银石夏州遂破石堡城进至夏州驻军索家平防大校刘归仁以众溃而军食又乏复值大雪乃引还死者不可胜计入塞者仅三万人王中正自宥州行至柰王井粮尽士卒死者二万人亦引退初诏宪帅五路兵直趋兴灵宪总师东上营于天都山下焚夏之南牟内殿幷其馆库追其统军日木多凌丹败之次于葫芦河遂班师时五路兵皆至灵州独宪不至】
　　发明【昔程頥子传易之词曰任将授师之道当以长子帅师二在下而为师之主长子也若以弟子众主之则所为虽正亦凶也自古任将不专而主覆败者如晋荀林父邲之战唐郭子仪相州之败是也遵裕等妬功无策李宪等因人成事皆有罪也故书高遵裕等兵溃言兵不能溃乃遵裕等自溃之耳是时诸将皆至灵州独宪不至故又书李宪不至灵州而还深罪之也此轻重之权衡耳】
　　以吴居厚为京东都转运使
　　【居厚初为武安节度椎官奉行新法尽力核闲田以均给梅山徭计劳得补司农官属转提举河北常平遂擢京东转运副使时方兴盐铁居厚精心计笼络钩稽收羡息钱数百万卽莱芜利国二冶官自铸钱以能擢都转运使议行河北盐法搜剔无遗居厚起州县凡流徒以言利得幸由是嗜进之士从风而靡】
　　【壬戌】五年春正月贬髙遵裕等官以李宪为泾原经畧安抚制置使
　　【初夏人闻朝廷大举母梁氏问策于廷诸将少者尽请战一老将独曰但坚壁清野纵其深入聚劲兵于灵夏而遣轻骑抄絶其餽连可不战而困也梁氏从之师卒无功而还帝曰朕始以孙固言为迂今悔无及矣至是计败师罪高遵裕责授郢州团练副使本州安置种谔王中正刘昌祚并降官宪欲以开兰防邀功弭责孙固曰兵法后期者斩况诸路皆至而宪独不行不可赦帝以宪有功但令诘其擅还之由宪以餽饷不接为辞释勿诛宪复上再举之策诏以为泾原经畧安抚制置使知兰州】
　　发明【荀况曰公生明偏生闇王者之论无德不贵无能不官无功不赏无罪不罚朝无幸臣民无幸生遵裕等失律无功法固当黜然李宪既为首将众至灵州违命不往推原其心厥罪已甚而反置之不问不惟不问而又加之以官则是神宗知有李宪而不知有国法也宪乃无知刑人而使之经畧使之安抚使之制置泾原之事在其掌握是岂建官惟贤之义哉据事详书其失自见】广义【李文靖尝以土木甲兵之事为忧至是騐矣使神宗早从孙固之言必无今日之悔秦誓曰尚猷询兹黄发则罔所愆为国者可以鉴矣】
　　夏四月朔日食○御史中丞舒亶有罪免
　　【亶举劾多私气焰薰灼见者侧目至是坐诈为录目夺两秩勒停远近称快】
　　发明【御史中丞乃天子耳目之司激浊清固其职也说苑曰人臣之术顺从而复命无所敢专义不茍合位不茍尊必有益于国必有补于君亶举劾多私气焰薰灼是亦小人之流耳今坐诈伪夺秩勒停不亦宜乎故纲目具官而书有罪深絶之也】
　　以王珪为尚书左仆射兼门下侍郎蔡确为尚书右仆射兼中书侍郎章惇为门下侍郎张璪为中书侍郎蒲宗孟为尚书左丞王安礼为尚书右丞
　　【官制成改同中书门下平章事为左右仆射参知政事为门下中书侍郎尚书左右丞初议官制葢仿唐六典事无大小并中书取旨门下审覆尚书受而行之三省分班奏事并归中书确说珪曰公久在相位必得中书令珪信不疑确乃言于帝曰三省长官位髙不须置令但令左右仆射分兼两省侍郎足矣帝以为然故确名为次相实颛大政珪以左仆射兼门下拱手而已帝虽以次叙相珪确然不加礼重屡因微失罚金每罚輙门谢宰相罚金门谢前此未有人皆耻之确旣相屡兴罗织之狱缙绅士大夫重足而立富弼在洛上书确小人不宜大用帝不从帝尝语辅臣有无人才之叹宗孟率尔对曰人才半为司马光邪说所坏帝不语直视久之曰蒲宗孟乃不取司马光邪未论别事只辞枢宻一节朕自卽位以来惟见此一人他人则虽廹之使去亦不肯矣宗孟惭惧无以为容时李宪乞再举伐夏帝以访辅臣王珪对曰向所患者用不足朝廷今捐钱钞五百万缗以供军食有余矣安礼曰钞不可噉必变而为钱钱又变为刍粟今距出征之期才两月安能集事帝曰李宪以为已有备彼宦者能如是卿等独无意乎唐平淮蔡唯裴度谋议与主同今乃不出公卿而出于阉寺朕甚耻之安礼曰淮西三州尔有裴度之谋李光顔李愬之将然犹引天下之兵力歴嵗而后定今夏氏之强非淮蔡比宪才非度匹诸将非有光顔愬辈臣惧无以副圣志也】
</div>
    <div class="pagination">
<a href="御批续资治通鉴纲目_page30.html">上一页</a><span>...</span><a href="御批续资治通鉴纲目_page26.html">26</a><a href="御批续资治通鉴纲目_page27.html">27</a><a href="御批续资治通鉴纲目_page28.html">28</a><a href="御批续资治通鉴纲目_page29.html">29</a><a href="御批续资治通鉴纲目_page30.html">30</a><span class="current-page">31</span><a href="御批续资治通鉴纲目_page32.html">32</a><a href="御批续资治通鉴纲目_page33.html">33</a><a href="御批续资治通鉴纲目_page34.html">34</a><a href="御批续资治通鉴纲目_page35.html">35</a><a href="御批续资治通鉴纲目_page36.html">36</a><span>...</span><a href="御批续资治通鉴纲目_page32.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
