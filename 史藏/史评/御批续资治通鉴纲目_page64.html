<!DOCTYPE html>
<html>
<head>
    <meta charset="UTF-8">
    <title>御批续资治通鉴纲目 - 第 64 页/共 112 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御批续资治通鉴纲目 - 第 64 页/共 112 页</h1>
    <div class="content">　　发明【死万俟而相汤思退则是鲁卫之政兄弟也又安足以赞襄治道黼黻皇猷哉高宗之命相仅如此则其弗克有为亦可知矣书之乃所以讥之也】
　　○秋八月以汤鹏举知枢密院事○九月张纲罢以陈康伯参知政事○冬十一月汤鹏举免
　　【戊寅】二十八年【金正隆三年】春二月以陈诚之知枢密院事王纶同知院事○三月朔日食○秋七月金以李通参知政事
　　【初金主亮召其幸臣秘书少监张仲轲左谏议大夫马钦校书郎田与信等便殿侍坐金主谓仲轲曰汉之封疆不过七八千里今吾国幅贠万里可谓大矣仲轲曰本朝疆土虽大而天下有四主若能一之乃为大矣金主曰彼且何罪而伐之仲轲曰臣闻宋人买马脩器械招纳山东叛亡岂得谓无罪金主喜曰向者梁珫尝为朕言宋有刘贵妃者姿质美艳今一举而两得之俗所谓行掉臂也江南闻我举兵必逺窜耳钦与信皆对曰海岛蛮越臣等皆知道路彼将安徃金主曰然则天与我也朕举兵灭宋逺不过二三年然后讨平髙丽夏国一统之后论功迁秩分赏将士彼必忘劳矣时金主恃其累世强盛欲大肆征伐以一天下尝曰天下一家可以为正统及拜李通参知政事通揣知金主意遂与仲轲钦及近习羣小辈盛言江南富庶子女玉帛之多逢其意金主以通为谋主遂议兴兵南侵】
　　九月以王刚中为四川制置使
　　【初刚中言敌国之情强则犯边弱则请盟今勿计其强弱而先择将帅搜士卒实边储备军械加我数年国势富强彼请盟则为汉文帝犯边则为唐太宗上壮其言防西蜀谋帅帝曰无如王纲中矣遂有是命】
　　冬十月金营汴京
　　【金主亮遣其左承相张浩参政敬嗣晖如汴京营建宫室国子司业黄中使还上言金人治汴京必欲徙居以迫我不可不早为之备若彼果至汴则壮士健马不数日可及境矣汤思退大怒左迁中官】发明【书营宫讥妄费也逆亮将谋并宋已非一日向自防寕而迁燕今自燕京而都汴其南侵之兆已盟矣而汤思退之徒方恃和好讳言用兵岂不深可叹哉下书籍诸路兵造战具所以着其实也】
　　【己夘】二十九年【金正隆四年】春二月金籍诸路兵造战具【金主亮谋南侵乃造战船于通州遣使籍诸路明安部族及契丹奚人不限丁数悉佥之二十四万又佥中都南都中原渤海丁壮年二十以上五十以下皆籍之凡二十七万虽亲老丁多求一子留侍亦不聴又遣使分诣诸道总管府笃造兵器命诸路旧贮军器并致于燕时又建汴宫脩燕城民不能堪箭翎一尺至千钱村落间徃徃椎牛以供筋革至于乌鹊狗彘无不被害之者】
　　发明【兵乃防奸之资战乃御侮之畧是故黩武非春秋所贵息兵为君子所嘉亮籍众兵造战具初非防奸究又非御暴客不过欲逞一时之私而懐吞并之心焉耳中国不竞而为外邦所侮不能北向而一决徒恃和议讳言战功岂不深可惜哉纲目特书所以恶金而哀宋也】
　　夏五月贬礼部侍郎孙道夫知绵州
　　【道夫使金还金主亮谓之曰归白尔帝事我上国多有不诚今畧举二事尔民有逃入我境者边吏皆即发还我民有叛入尔境者有司索之徃徃托词不发一也尔于沿边盗买鞍马备战具二也盖欲南侵故先设此二事为辞道夫还具奏之帝曰朝廷待之甚厚彼以何名为兵端道夫曰彼身杀其君而夺之位兴兵岂问有名汤思退沈该不以为然道夫每对帝輙言武事该疑其引用张浚忌之故贬】发明【明者能决几防于未然智者能料祸患于将然故曰人无逺虑必有近忧时是金营汴宫而南侵之势已成籍兵造器而南侵之机已肇况道夫使金逆亮亲谕高宗何故溺爱讐敌而畧不加意乎逆亮簒弑奸滛骨肉三纲絶而五伦废安肯頋两国之好而不背盟者哉道夫直言而被贬则非其罪为可知矣书以讥之宜也】
　　广义【大抵高宗南渡不过偷安而已当其被金南逐常懐北頋之忧而以大讐未复为耻可也故凡敌情之真伪敌势之强弱敌国之治乱与其君臣之辑睦悖戾等事岂可一日而忘之耶今也道夫之归金虽无一言以及边事尚当询其所以何如耳况以其指瑕造衅为言而奏哉今者旣得其迹而乃恬不为虑决非中兴之主也臣故曰高宗南渡不过偷安而已】
　　六月遣王纶使金
　　【帝闻金主亮有南侵意疑之使王纶徃觇纶还入对言邻国恭顺和好无他皆陛下威徳所致汤思退等皆贺帝曰中外之论皆欲沿边屯戍军马移易将帅为进取之计万一轻举兵连祸结何时而已】
　　陈诚之罢○沈该免秋七月以贺允中参知政事○八月召监潭州南岳庙朱熹不至
　　【熹徽州婺源人少有求道之志父松知饶州疾亟属熹曰胡宪刘勉之刘子翚三人学有渊源吾所敬畏吾即死汝徃事之熹奉以告而禀学焉既博求经传复徧交当世有识之士及举进士为泉州同安主簿罢归闻延平李侗学于罗从彦得伊洛之正遂徒步徃从之其学大要穷理致知反躬践实而以居敬为主筑室武夷山中四方游学之士从之者如市上闻其贤故召之熹卒不至宪安国从子生而静慤不妄笑语绍兴中与勉之同入太学时禁伊洛之学宪与勉之求得程頥书潜抄黙诵夜以继日闻涪陵谯定受易学于頥二人徃从受业乆未有得定曰心为物渍故不有见惟学乃可明耳宪悟曰所谓学者非克己工夫耶自是一意下学不求人知一旦揖诸生归崇安故山力田卖药以奉其亲从游日众号籍溪先生仕终秘书省正字朱熹尝言从宪及勉之子翚三君子游而事籍溪先生为久得其学为多勉之从谯定刘安世杨时受学卒业乃还崇安结草堂读书其中力耕自给澹然无求于世惟与宪子翚日相徃来讲论学者踵至勉之随其才器为説圣贤之道因以女妻熹门人号曰白水先生子翚韐仲子以父死国难痛愤致疾弃兴化通判隐居武夷山中者十七年与宪勉之交相得每见讲学外无杂言他所与逰皆知名士而期以任重致逺者朱熹而已熹初从子翚游子翚以易之不逺复三言俾佩之终身学者称为屏山先生】
　　发明【不至何嘉其志也朱子师事李侗契其要领二程之道独得其宗高宗旣闻其贤即命召之朱子抱道自乐卒辞不至可谓甘性分于鼎饴视势分于浮云而漠然无有动于中者也君子人欤君子人也回视颇有一技一能而哓哓自鸣以为仕宦之捷径者讵可同日语哉故夫书召以予高宗之求贤书不至以予朱子之乐道此皆纲目之所特笔也】
　　九月以汤思退陈康伯为尚书左右仆射并同平章事【帝谓康伯曰卿静重明敏一语不妄发真宰相也今与思退共政如有可否勿惮啇确康伯曰大臣论国事自当尽心若依阿植党臣所不敢】
　　皇太后韦氏崩
　　【帝事后甚谨先意承志惟恐不及或一食稍减輙不胜忧惧常戒宫人曰太后年已高惟优防无事起居适意即寿考康寕事有所阕慎勿令知第来白朕至是崩年八十矣諡曰显仁】
　　冬十一月攒显仁皇后○十二月以王纶知枢密院事【庚辰】三十年【金正隆五年】春正月以叶义问同知枢密院事二月以普安郡王瑗为皇子更名玮进封建王
　　【初帝知瑗之贤欲立为嗣恐太后意所不欲迟回乆之及后崩帝问吏部尚书张焘以方今大计对曰储嗣者国之本也天下大计无逾于此今两邸名分宜早定帝喜曰朕懐此乆矣开春当议典礼焘顿首谢至是利州提防刑狱范如圭掇至和嘉祐间名臣奏章凡三十六篇合为一书囊封以献请断以至公勿疑帝感悟即日下诏以普安郡王为皇子加思平郡王璩开府仪同三司判大宗正寺称皇侄】发明【高宗仗义建立贤王迩者椒寝未繁册为宗社之本可谓始终不负公天下之心太宗视此乌能及哉纲目特书于册所以深美之耳】
　　夏六月王纶罢秋七月以叶义问知枢密院事朱倬参知政事
　　【倬初以张浚荐自宜兴簿入对时方以刘豫为忧倬防其必败帝大喜而秦桧恶之出为越州教授桧死倬知惠州陛辞因言前事帝问卿何乆淹如此倬言为秦桧所扼帝愀然慰愉目送之且曰人不知卿惟朕独知遂累擢至中丞论事多所禆益帝信任之】
　　八月朔日食○贺允中致仕○九月以李寳为浙西副总管
　　【寳尝陷金防身自海道来归至是召对询以北事歴歴如数乃授官令于平江督海舟捍御】
　　冬十二月汤思退有罪免
　　【侍御史陈俊卿论思退挟巧诈之心济倾邪之术观其所为多效秦桧盖思退致身皆秦桧父子恩也宜寘之宪典遂奉祠】
　　发明【不曰免而曰有罪免贬絶之词也思退奸邪之小人是乃秦桧之遗党欺君误国仿効成风岂宜宰正百官乎兹因台臣之劾即免思退之官则庶几可以泄人神之愤矣】
　　广义【或曰秦桧主和议诚有觊觎之心而其心又非思退之所知者思退复踵其奸何如曰秦桧固有觊觎之心思退踵之者不过欲如桧之富贵耳小人之喻于利何尝知有君父耶俊卿论免思退其为高宗之幸岂浅鲜哉纲目书有罪者诛其奸于未死也】
　　初行防子
　　【戸部侍郎钱端礼被防造防子储见钱于城内外流转其合发官钱并许兊防子输左藏库初行于两浙遂通行诸州】
　　【辛巳】三十一年【金正隆六年十月世宗雍大定元年】春正月朔日食帝不受朝○风雷大雨雪
　　【侍御史汪澈言春秋鲁隐公时大雨震雷继以雨雪孔子以八日之间再有大变谨而书之今一夕之间二异交至隂盛也今臣下无奸萌戚属无乖剌而又无女谒之私意者殆为兵象乎愿陛下饬大臣常谨于备边也】
　　发明【正旦日食大变也盖日者众阳之宗人君之表当正旦而食其异甚矣风为隂气雷者阳气之发雨雪者隂气之凝时当正月雷未可以出而风雷此阳失节也雷已出则雪不当复降而大雨雪此隂气纵也隂阳运动有常而无忒凡失其道人为感之也今阳失节而隂气纵兵连祸结之机兆矣纲目灾异必书虽不言其事应而事应具存惟明于天人相感之际响应之理则见君子所书之意矣】
　　二月分经义诗赋为两科以取士
　　【礼部侍郎金安节言熈寕元丰以来经义诗赋废兴离合随时更革近合科以来通经者苦赋体雕刻习赋者病经防渊防心有弗精业难兼济后进徃徃得志而老生宿儒多困也请复立两科永为成宪从之】
　　三月以杨椿参知政事○以陈康伯朱倬为尚书左右仆射并同平章事○以吴拱知襄阳府
　　【先是陈康伯以金人必败盟请早为之备及闻金人决欲败盟乃召杨存中及三衙帅至都堂议举兵又诏侍从台谏集议康伯传上防曰今日更不论和与守直问战当如何时上意雅欲视师内侍省都知张去为隂沮用兵且陈退避防中外妄传幸闽蜀人情汹汹朱倬无一语康伯奏曰金敌败盟天人共愤今日之事有进无退圣意坚决则将士之意自倍愿分三衙禁旅助襄汉待其先发应之乃以利州西路都统制吴拱知襄阳部兵三千戍之拱玠之子也】
　　夏五月金主亮使人来求汉淮之地始闻靖康帝之防【金主亮尝密隐画工于奉使中俾冩临安湖山以归为屏而图已之像防马于吴山絶顶题诗其上有立马吴山第一峯之句至是遣其签书枢密院事高景山右司员外郎王全来贺天申节亮谓全曰汝见宋主即面数其焚南京宫室沿边买马招致叛亡之罪当令大臣来此朕将亲诘之且索汉淮之地如不从则厉声诋责之彼必不敢害汝盖欲激怒以为南侵之名也又谓景山曰回日以全所言奏闻全至临安一如金主之言以诋帝帝谓全曰闻公北方名家何乃如是全复曰赵桓今已死矣帝始闻渊圣崩遽起发哀而罢诏持斩衰三年上渊圣庙号曰钦宗】
　　发明【始闻者因金使来而初得闻丧罪慢也盖钦宗亦尝君临天下况为高宗之兄不幸客死金庭是乃宋之大耻且人生莫重于人伦人伦莫先于父兄今而上皇钦宗相继殂落高宗仅能求还上皇太后邢氏之防而付钦宗于不问夫复何説父母之讐不共戴天兄弟之讐不与同国高宗匿怨而事仇金岂不误哉故直书始闻以深讥之】
　　广义【宋累使至金何其卑屈也金遣使至宋何其倨傲也国歩凌夷其可叹乎汪澈论天变之应至是验矣】
　　以吴璘为四川宣抚使○六月以刘锜为江淮浙西制置使屯扬州
　　【时宿将无在者乃以锜为江淮浙西制置使节制逐路军马】
　　故辽人伊喇斡罕叛金围临潢
　　【初金主亮徴兵南侵使牌印素赫如西北路尽佥契丹丁壮契丹人曰西北路接近隣国世世征伐相与讐怨若男丁尽从军彼以兵来则尽系累矣幸使者入朝言之素赫畏罪不敢言遂与牌印耶律娜等尽起男丁于是西北路招讨司译史萨巴与部众杀招讨使完颜乌色及素赫等而执耶律娜取招讨使司贮甲三千遂反议立故辽主延禧子孙众推都监老和尚为招讨使山后山前诸羣牧皆应之咸平府穆昆里举兵据咸平缮完器甲出府库财物募兵以应萨巴其势益张金主亮使布萨呼图等讨之皆无功而萨巴自度大军必相继而至势不可支谋归于西辽乃率众沿龙驹河西出萨巴旣行而旧居山前者皆不欲徃伪置六院节度使伊喇干罕杀萨巴执老和尚等自为都元帅拥众东还至临潢府东南新罗塞东京留守曹国公乌禄使伊喇扎巴招之干罕已约降已而复谓扎巴曰若降尔能保我辈无事乎扎巴见干罕兵众强盛车帐满野意其可以有成反説之曰我之始来以汝辈不能有为今观兵势强盛如此汝等欲如羣羊为人所驱去乎将欲恃天时乎若果有大志吾亦不复还矣其党有前伯特夲部族节度绰哈者言昔古绅丞相贤能人也尝説西北部族他日当有事今日正合此语恐不可降也于是干罕决意不降遂攻临潢围之众至五万】
　　发明【凡书故将予义也辽金世讐而能倡义伐金谋立故主皆纲目之所予者曷为以叛书诛心焉考之分注起兵者译史萨巴及老和尚等而犹有谋立故主之心干罕不能助之起义而乃杀萨巴执老和尚以夺其军况又约降乌禄则是其心非纯乎为辽者故不以起义予之而变文书曰叛所以着其不赦之罪焉耳纲目诛心之法其防严哉】
　　广义【伊喇干罕叛无非因民之不忍也亮也何不自返而欲南侵耶】
　　金主亮迁都于汴
　　发明【书曰迁汴者民非欲迁为金主之所迁也传曰懐土常物之大情迁国重事也虽违害就利去危即安犹或恐沉溺于众不肯率从而况廹于横逆非其所欲弃乆安之田里刈薪徙之蓬藋道途之勤营筑之劳岂不恻然有隐乎肆行莫顾其不仁甚矣凡书迁不再贬而其恶自见矣】
　　○秋七月金大括马于诸路
　　【先是调马于诸路以戸口为差计五六十万匹仍令户自养以俟至是又大括驘马官至七品聴留一匹等而上之并旧籍民马其在东者给西军在西者给东军交相徃来昼夜络绎不絶死者狼籍于道其亡失多者官吏惧罪或自杀所过蹂践民田调发牵马夫役诏河南州县所贮粮米以备大军不得他用赢马所至当给刍粟而无可给有司以为请金主亮曰北方比嵗民间储畜尚多今禾稼满野赢马可就牧田中借今再嵗不获亦何伤乎于是国内骚然盗贼蠭起大者连城邑小者保山泽有以盗贼事闻者亮輙杖而黜其官太医使祈宰上疏諌南侵亮杀之由是群臣不敢言】
　　金主亮大杀宋辽宗室之在其国者
　　【凡百三十余人】
　　发明【呜呼逆亮残暴之心至是极矣宋辽宗室乆陷边陲歴朝既加寛贷之恩逆亮乃懐杀戮之惨使元元帝冑靡有孑遗哀哉虽然逆亮弑君簒国彛伦扫地莫亲于己之宗室而尚加屠戮况疎之者耶宋辽宗室服为臣虏殆欲偷安于一时不料祸出于目下譬犹身履虎尾其不为彼所咥者几希矣故直书大杀以着其暴】
　　广义【自古邻于强敌者未有能善其后者也盖邻之幸我之不幸也乌能保敌人之不肆吞陷哉此圣人所以拳拳焉严一民尺土之防者盖惧后世罹祸之惨也君子观刘石金亮之恣诛戮则知有天下者慎固封守不可以不之讲也】
　　周麟之有罪免
　　【初麟之受命贺金迁都惮不欲行陈康伯以国事勉之麟之语侵康伯康伯曰使某不为宰相当自行大臣与国存亡虽死安避麟之竟辞行至是是坐免】
　　遣枢密都承防徐嚞如金至旴金人郤之乃还【嚞至旴金主亮使韩汝嘉就境上止之曰朕始至此比闻北方小警欲复归中都无庸来贺也嚞乃还】发明【为国者莫大乎别天冠地履之分正名分纲常之道共主而屈于藩位则是天冠地履之倒置矣忘讐而交于强隣则是名分纲常之逆施矣高宗释父母之讐结强隣之好诚万世之耻也夫何旣知逆亮以渝盟复遣使臣以徃贺何其愚之若是耶迨至旴为金所郤呜呼宋使于金则事之为甚恭金郤宋使则待之为甚倨堂堂中国而为外邦所侮讵不深可丑哉高宗举措如此诚不可与论自强之道矣详书于册深讥之也】
　　八月宿迁人魏胜起兵复海州诏以胜知州事
　　【胜多智勇应募为弓箭手居山阳及金人籍诸路民为兵胜跃曰此其时也聚义士三百北渡淮取涟水军宣布朝廷徳意不杀一人金知海州事高文富遣兵捕胜胜迎击走之追至城下文富闭门固守胜令城外多张旗帜举烟火为疑兵又使人向诸城门谕以金人弃信背盟无名兴兵及本朝寛大之意城中人闻即开门独文富与其子安仁率牙兵拒之胜杀安仁及州兵千余擒文富民皆安堵如故胜遣人谕朐山懐仁沭阳东海诸县皆定之乃蠲租税释罪囚发仓库犒战士分忠义士为五军纪律明肃部分如宿将胜益募忠义以图收复逺近闻之响应旬日得兵数千胜将董成率所部千余人直入沂州杀金守将及军士三千余众悉降得器甲数万金遣防古镇国以兵万余取海州抵州北二十里新桥胜帅兵出迎之设伏于隘障以待众殊死战伏发敌大败杀镇国馘千人降三百人军声益振山东之民咸欲来附胜传檄招谕结集以待王师之至沂民壁苍山者数十万金人围之乆不下砦首告急于胜胜提兵徃救之阵于山下金人多伏兵胜兵遇伏皆赴砦金人袭之胜单骑而殿以大刀奋击金人望见胜知其为将也以五百骑围之数重胜驰突四击金阵开复阖战移时身被数十枪冐刅出围金兵追之马中矢踣步而入砦无敢当者金人又急攻絶其水岩中食干糒杀牛马饮血胜黙祷而雨骤作金人攻益急周山为营胜度其必复攻海州因间出砦趋城中金人果解苍山围自新桥抵城下胜出战皆捷金分兵四面攻之胜募士登城以御矢石如雨者七日金兵死伤多遁去】
　　发明【金人据有中原势陵华夏诚臣子之所共愤仇耻之所必雪者也茍有侣义而起为国恢复纲目之所予也魏胜乗时崛起号召豪杰委身百战遂复海州可谓致命遂志者矣非明于君臣之大义曷克以臻此哉故纲目特笔起义曰宿迁人魏胜起兵复海州所以深嘉而亟予之也】广义【信义者收复人心之本也魏胜以匹夫而行信义其效如此况有疆埸者耶若胜者其过人逺矣】
　　以成闵为京湖制置使○金主亮弑其太后图克坦氏九月遂大举入冦
　　【图克坦后闻亮欲南侵以言諌之亮不悦每谒见还宫必忿怒人不知其故及至汴后居寕徳宫使侍婢高福娘问亮起居亮幸之因使伺后动静凡后所为事无大小福娘夫特黙格教福娘増饰其言以闻及契丹反枢密使布萨呼图徃讨辞谒后后谓曰国家世居上京旣徙中都今又至汴复将兴兵涉江淮伐宋疲中国我尝谏止之不见聴也契丹事复如此柰何福娘以告亮亮意谓后尝养郑王充为己子充四子皆成立恐呼图将兵在外或有异图乃召防检大懐忠等使弑后且指名后左右数人皆令杀之后方摴蒱懐忠等至令后跪受诏后愕然方下跪尚衣局使华特黙从后击之仆而复起者再高福娘等缢杀之并杀其左右数人亮命焚后于宫中弃骨于水并杀郑王充之子塔纳阿里布等三人遂召呼图等还皆杀之封高福娘为勋图夫人以特黙格为泽州刺史又以尚书令张浩左丞相萧玉諌伐宋仗而释之自是莫有敢諌者遂分诸道兵为三十二军置左右大都督及三道都统制府以总之以賔都为左大都督李通副之赫舍哩良弼为右大都督乌雅富勒珲副之苏保衡为浙东道水军都统制完顔正嘉副之由海道径趋临安刘萼为汉南道行营兵马都统制自蔡州瞰荆襄图克坦喀齐喀为西蜀道行营兵马都统制由鳯翔取大防关驻军以俟后命左监军图克坦贞将兵二万入淮隂九月亮召诸将授方畧赐宴于尚书省命皇后图克坦氏太子光英居守张浩萧玉敬嗣晖留治省事亮戎服乗马具装啓行妃嫔皆从众六十万号百万氊帐相望钰鼓之声不絶李通造浮梁于淮水之上将自清河口入淮东逺近大震】
　　发明【弑者下杀上之名所以着亮之罪也逆亮欲为君则弑其君欲伐国则弑其母此诚人情之大变天理所不容其恶可胜言乎前史皆以杀太后为文分注因之亦云缢杀至纲目始正名定罪变文书弑所以扶天理遏人欲正丅分植纲常逆亮之罪益暴白而不可掩矣大举者恶恃众也入冦者外而罪之也上书弑太后下书遂入冦则是因太后之阻杀之而始遂其志耳其义岂不明且切哉】
　　广义【呜呼自开辟以来未有如亮之穷凶极恶防絶天理者也且虎狼尚有父子蜂蚁犹有君臣雎鸠有夫妇之别鹡鸰有兄弟之情凡得天地以生而有知觉运动者莫不各有一偏之情而况人为万物之灵者耶今焉迹亮之所为是盈天地间丑恶之物不足以充其类也高宗不此之察而反以信义责之谬矣】
　　以黄祖舜同知枢密院事○金人犯黄牛堡吴璘等败之遂复秦陇洮三州
　　【金图克坦喀齐喀将兵扼大防关逰骑攻黄牛堡守将李彦坚告急人情汹汹制置使王纲中跨一马驰二百里至吴璘营起璘于帐中责之曰大将与国义同休戚临敌安得高枕而卧璘大惊即驰至杀金平驻军靑野原益调内郡兵分道而进授以方畧以援黄牛刚中又以蜡书扺张王彦济师西师大集李彦坚以神臂弓射金师郤之璘遣别将彭青至寳鸡渭河夜刼桥头寨破之又遣刘海复秦州彭青复陇州曹休复洮州金师旣退刚中倍道驰还谓其属李焘曰将帅之功吾何有焉焘叹曰身督战而功成不居过人逺矣】
　　刘锜遣兵复泗州○高平人王友直起兵复大名遣使入朝
　　【友直防从父佐防志复中原闻金主亮渝盟乃结豪杰谓之曰权所以济事权归于正何害于理即矫制自称河北等路安抚制置使以其徒王任为副使徧谕州县勤王未防得众数万制为十三军置统置等官以统之进攻大名一鼓而克抚定众庶谕以绍兴年号遣人入朝奏事未几自寿春来归诏以为忠义都统制】
　　发明【凡书起兵予倡义也友直交结豪杰志复中原是能以忠义自守者也旣而甫复大名遣使入觐则其心宋亦可见矣故特书予之所以为臣子循国之一劝耳】
　　广义【友直之变通武穆之所不逮焉】
　　冬十月金人围海州魏胜李寳合击大败之
　　【金主亮渡淮虑胜睨其后分军数万围海州防李寳帅舟师由海道将拒敌于胶西胜遣人邀之寳遡风至东海慷慨厉士赴援与胜同击金兵于新桥败之胜还守北关金兵逼关胜登关门张乐饮酒犒军士令固守勿出战逾时乃少遣士出慿险隘击之金人知不可攻率军转而渡河袭关后胜敛兵入城金人欲过砂堰圜城为营胜先已据堰拒之寻以单骑逐敌于东门外大声叱之金骑五百皆望风退胜又追十数里金兵骇防翌早乗昏雾四面薄城急攻胜竭力捍御城上镕金液投火牛金兵不能前多死伤乃防砦走】
　　金人渡淮刘锜进军楚州以拒之
　　【刘锜兵至扬州建大将旗鼓军容甚肃观者叹息以兵驻清河口扼金师金人以氊褁船载粮而来锜使善没者凿沉其舟金人自涡口渡淮锜次于淮隂列兵运河岸以扼之】
　　金人立曹国公乌禄为帝于辽阳更名雍
　　【金主亮自发汴京将士在道多亡归者哈斯罕明安福寿高忠建卢万家博索路总管黙音东京穆昆金珠等始受甲于大名即举步亡归从者至二万余皆公言于路曰我辈今徃东京立新天子矣时东京留守乌禄许王鄂尔多之子太祖之孙也性仁孝沉静明达众心归之亮尝使摩啰欢图淮北诸王乌禄闻而忧惧防故吏禄锦自汴还具言金主弑母等事且曰将遣使害宗室兄弟矣乌禄益惧谋于其舅兴元少尹李石石劝乌禄先杀副留守高存福乌禄遂执存禄将杀之适福寿等以军入东京乃共杀存福等乌禄遂御宣政殿即位大赦改元大定下诏暴扬亮罪恶数十事追尊鄂尔多为帝庙曰睿宗】发明【纲目凡偕国之君自立者则书某称帝为人所立者则曰以某称帝今乌禄亦为众所立何不曰金人以曹国公乌禄称帝而书金人立曹国公乌禄为帝所以明金人心服而立之也逆亮灭絶伦理帅兵南下寡助之至亲戚叛之乃独夫耳金之国岂亮所可有乎予在乌禄则罪在逆亮矣权其轻重而书之若此此所以为纲目防君子莫能脩之】
　　广义【书曰金人立曹国公乌禄为帝者于以见通国之人立雍而逐亮也亮虽欲归国得乎】
　　刘锜将王权军溃于昭关锜引还扬州金主亮入庐州【锜遣都统王权措置淮西权不从锜节制闻金兵大至即弃庐州退屯昭关不战而溃锜闻之遂自淮隂退还扬州金主亮入庐州权自昭关退保和州】
　　吴拱成闵遣兵复唐邓诸州○帝亲征诏叶义问督视江淮军马虞允文参谋军事
　　【帝闻王权败召杨存中至内殿议御敌之防因命存中就陈康伯议欲航海避敌康伯延之入解衣置酒帝闻之已自寛明日康伯入奏曰间有劝陛下幸越趋闽者审尔大事去矣盍静以待之一日帝忽降手诏曰如敌未退防百官康伯焚诏而后奏曰百官防主势孤矣帝意既坚康伯乃请下诏亲征帝从之以叶义问督视江淮军马中书舍人虞允文参赞军事寻以杨存中为御营宿卫使】
　　发明【征者上伐下之词尊中国也自和议旣成偷安江左余二十年矣忘讐事金委为固然兹因逆亮搆隙陵轹中原帝能涣起宸断率将亲征可谓稍振委靡之气矣盖由陈康伯之为相也在绍兴初则有赵鼎在绍兴末则有康伯皆能以义正君而有囬天之力焉耳据事直书其义自见】广义【康伯此举即寇凖澶渊之役也其独断之坚者岂非以金人众叛亲离也哉】
　　金人陷真州统制邵宏渊逆战败走○诏吴璘出兵汉中璘遂复商虢州○王权退屯采石金主亮入和州【亮入和州以梁山泺水涸先所造战船不得进命李通复造船督责苛急将士日夜不得休息壊城中民居以为材木煑死人膏为油用之】
　　发明【王权不忠之罪至是益着矣前违刘锜节制军溃昭关而庐州旣陷此乃退屯采石畧无邀击而和州复失有臣如此安能免其诛戮乎故下书编管琼州所以予其罸有罪也】
　　李寳大破金人于陈家岛杀其将完颜正嘉
　　【寳旣解海州之闱遂与其子公佐引舟师至胶西石臼岛敌舟已出海口泊陈家岛相拒仅一山时北风盛寳祷于石臼神风自拖楼中来如钟铎声众咸奋引舟握刅待战敌操舟者皆中原遗民遥见寳船绐敌兵入舟中使不知王师猝至风驶舟疾过山薄敌鼓声震荡海波腾跃敌大惊掣矴举帆帆皆油缬弥亘数十里浪卷聚一隅窘束无复行次寳命火箭射之烟防随发延烧数百艘火所不及者犹欲前拒寳叱壮士跃登其舟以短兵击杀之降其众三千余人斩其帅完颜正嘉等六人擒倪询等上于朝获其统军符印与文书器甲粮斛以万计余物众不能举者悉焚之火四昼夜不灭】
　　金人陷扬州刘锜遣兵拒于皁角林大败之
　　【锜以舟渡真掦之民于江南留屯州金人来争锜命步将吴超员琦王佐等拒之于阜角林锜陷重围下马死战佐以步卒设伏林中金人旣入张弩俄发金人以运河岸狭非骑兵之利稍稍引去追击大破之斩其统军制高景山】
　　十一月召张浚判建康府
　　【殿中侍御史陈俊卿上疏极言浚忠盖帝悟乃诏复官判建康浚至岳阳买舟冐风雪而行时金兵充斥浚遇东来者云敌兵方盛焚采石烟熖张天慎毋轻进浚曰吾赴君父之急知直前求乗舆所在而已遂乗小舟径进时长江无一舟敢行北岸者】
　　广义【或曰张魏公冐险以赴君父之急固为当矣倘有不利则身且不保其如君父之急何曰魏公惟尽其忠诚而已至于生死得防何暇计哉】
　　编管王权于琼州以李显忠代将其军○金人侵州叶义问使中军统制刘汜御之败绩义问走建康【时刘锜病甚求解兵柄留其侄中军统制汜以千五百人塞州李横以八千固守诏锜还镇江专防江于是尽失两淮之地金人攻洲汜以克敌弓射郤之叶义问至镇江见锜病剧以李横权锜军遂督兵渡江众以为不可义问强之汜请出战锜不从汜拜家庙而行金人以重兵逼洲汜先退李横以孤军不能当亦郤失其都统制印横左军统制魏俊右军统置王方死之横汜仅以身免锜闻汜败因愤闷疾益甚义问闻之乃遵陆趋建康市人皆媟駡之】
　　发明【金兵南逼蔓衍江淮正臣子奋激立功之秋也洲之战刘锜未可而刘汜竟违之义问以促之遂使王师败绩迄无成功然则刘汜轻佻失律固无足责义问身为都督不能捐生循国而乃奉头防窜苟有丈夫之志者岂不愧死亡地哉分注以遵陆趋建康为文纲目变文直书曰走所以着其效匹夫轻身之事而其罪殆不可掩矣呜呼宋人积弱之势于此益可见矣】
　　虞允文大败金军于采石金主亮趋扬州
　　【亮筑防江上自披金甲登台杀黒马以祭天以一羊一豕投于江中召宾都等谓之曰舟揖已具可以济江矣富勒珲曰臣观宋舟甚大我舟小而行迟恐不可济亮怒曰尔昔从梁王追赵搆入海岛岂皆大舟耶誓明日渡江晨炊玉麟堂先济者与黄金一両亮置黄旗红旗于岸上以号令进止时叶义问命虞允文徃芜湖迎李显忠交王权军且犒师允文至采石权已去显忠未来敌骑充斥官军三五星防解鞍束甲坐道傍皆权败兵也允文谓坐待显忠则误国事遂立召诸将勉以忠义曰金帛告命皆在此以待有功众曰今旣有主请死战或谓允文曰公受命犒师不受命督战他人壌之公受其咎也允文叱之曰危及社稷吾将安避乃命诸将列大阵不动分戈船为五其二并东西岸其一驻中流藏精兵待战其二藏小港备不测部分甫毕敌已大呼亮操小红旗麾数百艘絶江而来瞬息之间抵南岸者七十艘直簿官军军小却允文入阵中抚统制时俊之背曰汝胆畧闻四方立阵后则儿女子尔俊即挥双刀出士殊死战中流官军以海船冲敌州皆平沉敌半死半战日暮未退防冇溃卒自光州至允文授以旗鼓从山后转出敌疑援兵至始遁允文又命劲弩尾击追射大败之金兵还和州凡不死于江者亮悉敲杀之防报曹国公已即位于东京改元大定亮拊髀叹曰朕本欲平江南改元大定此非天乎因出其素所书取一戎衣天下大定改元事以示羣臣遂召诸将帅谋北迁且分兵渡江李通曰陛下亲征深入异境无功而还若众防于前敌乗于后非万全计若留兵渡江车驾北还诸将亦将解体令燕北诸军近辽阳者恐冇异志宜先发其渡江敛舟焚之絶其归望然后陛下北迁南北皆指日而定矣亮然之允文知亮败明当复来夜半部分诸将分海州缒上流别遣盛新以舟师截金人于扬林河口明旦敌果至因夹击之复大败焚其舟三百敌遣伪诏来论王权似有宿约者允文曰此反间也乃复书言权因退师已寘宪典新将李显忠也愿快战以决雌雄亮得书大怒遂焚其龙鳯舟斩梁汉臣及造舟者二人率其军趋扬州使符寳郎耶律摩多防神果军扼淮渡凡自军中还至淮上无都督府文字皆杀之】
　　发明【采石之战不过败卒数百而破敌十万之众以势似力皆不可敌也允文书生独能胜之得非其运筹决防有人大过人乎虽然当敌骑充斥我军单弱允文勉以忠义士气百倍卒収成功金人大防可见天理之在人心有不可得而冺没者允文之胜乃忠义固结人心云尔否则虽坚甲利兵奚足恃哉孟子曰多助之至天下顺之此之谓也故特书以深予之】
　　广义【或曰虞允文之败金人也何其成功若是之速哉曰允文之识时达权岳武穆之所不及也况亮已知雍为国人所立自知举国之人皆不愿戴已也然其兵已出矣何可已乎譬犹人之外虽无病其脏腑已受疾矣是以貌虽欲胜而心实孤焉况亮以贪暴残虐御下允文以公忠信义勉人又加以决防临阵之机此其所以成功之速也曰然则其与谢之肥水周瑜之赤壁刘锜之顺昌孰优曰允文优何优乎曰谢周喻刘锜宿将也允文书生也彼皆出师御敌此则将命犒师特以见当时事危势廹故不頋矫制之小嫌以成退敌之大功也噫以宿将之才而胜敌于豫备者易以书生之见而胜敌于仓卒者难此允文之所以优也】
　　刘锜罢以成闵李显忠吴拱为两淮京湖三路招讨使【显忠至采石虞允文语之曰敌入扬州必与州兵合京口无备我当徃公能分兵相助乎显忠分万六千与之允文遂还京口时敌屯重兵滁河造三牐储水深数尺塞洲口杨存中成闵邵宏渊诸军皆集京口凡二十余万允文以战舰数少不足用聚材改治之命张深守滁河口扼大江之冲以苗定驻下蜀为援且谒刘锜问疾锜执允文手曰疾何必问朝廷养兵三十年一技不施而大功乃出一儒生我辈愧死矣以疾笃召还提举万寿观诏以闵等为招讨使闵准东显忠准西拱湖北京西】
</div>
    <div class="pagination">
<a href="御批续资治通鉴纲目_page63.html">上一页</a><span>...</span><a href="御批续资治通鉴纲目_page59.html">59</a><a href="御批续资治通鉴纲目_page60.html">60</a><a href="御批续资治通鉴纲目_page61.html">61</a><a href="御批续资治通鉴纲目_page62.html">62</a><a href="御批续资治通鉴纲目_page63.html">63</a><span class="current-page">64</span><a href="御批续资治通鉴纲目_page65.html">65</a><a href="御批续资治通鉴纲目_page66.html">66</a><a href="御批续资治通鉴纲目_page67.html">67</a><a href="御批续资治通鉴纲目_page68.html">68</a><a href="御批续资治通鉴纲目_page69.html">69</a><span>...</span><a href="御批续资治通鉴纲目_page65.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
