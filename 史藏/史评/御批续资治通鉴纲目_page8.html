<!DOCTYPE html>
<html>
<head>
    <meta charset="UTF-8">
    <title>御批续资治通鉴纲目 - 第 8 页/共 112 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御批续资治通鉴纲目 - 第 8 页/共 112 页</h1>
    <div class="content">　　定难节度使李克叡卒子继筠嗣○秋七月陇西公李煜卒
　　【初曹彬令煜治装煜方以亡国为念不及多取留汴贫不自给帝命增给月俸仍赐钱三百余万至是卒追封吴王】
　　以孔宜袭封文宣公
　　【宜知星子县回献所为文帝召问孔子世嗣遂命袭封宜因言歴代以圣人之后不预庸调周显徳中遣使均田遂抑为编戸诏特复其家】
　　发明【尊事黄耉周家所以师贤崇祀先哲唐家所以师圣夫子删诗书定礼乐赞周易脩春秋为天地立心为生民立极为徃圣继絶学为万世开太平诚百王之师表也夫子虽没子孙犹存太宗特召孔宜袭封爵革编戸其尊崇先圣之后可谓至矣厥后文运大亨真儒继出虽垂亡之际敌人咸以衣冠礼义之国称之岂非祖宗之遗泽有以及之也欤大书于册深予之也】
　　广义【周之亡也编大圣之后宋之兴也复之而又有袭封后昆之美虽然编之复之固无加损于圣道然而尊奉之者非奉圣人也奉天也非奉天也奉乎理也故曰顺天者昌逆天者亡岂不信】
　　【哉】
　　冬十月置内藏库
　　【帝幸左藏库语薛居正曰此金帛如山用何能尽先帝每焦心劳虑以经费为念何其过也诏改为内藏库并以封椿库属焉】
　　【己卯】四年春正月以潘美为北路都招讨使
　　【帝议伐汉薛居正等多以为不可惟曹彬力赞之帝意遂决乃以潘美为北路都招讨使帅崔彦进李汉琼刘遇曹翰米信田重进军分四靣攻太原城又以郭进为太原石岭闗都部署以断燕蓟援师契丹遣塔玛长夀来言曰何名而伐汉也帝曰河东逆命所当问罪若北朝不援和约如故不然惟有战耳】
　　初以石熈载佥书枢宻院事○新浑仪成
　　【司天监生张思训夲唐李淳风梁令瓉之法创式以献制于禁中日月行度成于自然不假人运比旧制尤为精妙命置文明殿东南鼓楼擢思训为浑仪丞】
　　二月帝自将伐汉
　　【帝欲以齐王廷美掌留务开封判官吕端言于廷美曰上栉风沭雨以申吊伐王地处亲贤当表率扈从若掌留务非所宜也廷美遂请行帝许之以沈伦为东京留守王仁赡为大内都部署】
　　发明【利用行师以征不服虽三代盛时有不可免者然为天子而自将以伐人则非礼矣故直书以讥之】
　　三月契丹救汉都部署郭进邀击于白马岭大败之【汉求救于契丹契丹遣耶律沙为都统廸里为监军帅师赴之至白马岭与郭进遇沙欲阻涧以待后军】
　　【廸里不从渡涧迎战未成列进薄之契丹大败廸里等皆死会耶律色珍兵至进引师退沙得免田钦祚护石岭屯军恣为奸利进不能禁屡形于言钦祚憾之进武人刚烈战功髙钦祚数加陵侮进不能堪遂缢而死钦祚以卒中风闻帝悼惜良久赠安国节度使左右皆知而无敢言者寻诏以牛思进代之】
　　夏四月行营都监折御卿取汉苛岚军
　　【御卿分兵攻苛岚军下之遂取岚州】
　　发明【救者善之之词取者收夺之名宋人恃强伐汉久役大众取非所有其罪着矣汉人土地祖宗所有先君所传不能保有而失之而汉亦无君也故契丹书救以善之善契丹则所以罪宋人矣】
　　以石熈载为枢宻副使○汉城隆州威胜军使解晖等攻破之
　　【汉人于隆州依险筑城以拒帝遣解晖折彦赟等先发兵围之继遣尹勲往城遂防】
　　帝至太原督诸军围城五月汉主继元降诏赐爵彭城郡公
　　【潘美等屡败汉兵进筑长连城围太原矢石交下如雨汉外援不至饷道又絶城中大惧帝至督战益急城无完堞帝虑城陷杀伤者众诏谕继元降使者至城守陴者不纳帝亲督诸将士进薄城下列阵于前蹲甲交射矢集城上如猬毛五月汉指挥使郭万超逾城出降继元亲信之臣多亡城中危急帝复诏谕继元速降当保终始贵富诏虽入城而诸将锐攻不可遏帝犹虑城陷害良民麾兵少却继元乃夜遣客省使李勲奉表乞降诏许之因至城北张乐宴从臣于城台明日继元率官属缟衣纱防待罪台下帝释之赐袭衣玉带召使升台继元叩首谢罪诏授特进检校太师右卫上将军封彭城郡公赐赉甚厚命刘保勋知太原府凡得州十军一县四十一帝作平晋诗命从臣和又授汉相李挥以下官有差】
　　徙太原民于并州
　　【诏毁太原旧城改为平晋县以榆次县为并州遣使分部徙太原民居之纵火焚太原庐舍老幼趋城门不及焚死者甚众】
　　发明【徙者不宜徙也盖安土重迁民情之常太原既下则当反其旄倪止其重器命官以抚之发粟以赈之使其民归市者不变耕者不止斯为王者吊伐之师也今而徙民并州焚死甚众则是杀其父兄系累其子弟毁其宗庙迁其重器非所以慰安亿兆之意矣汉氏不竞宗社邱墟而君臣方以偷生茍免为荣岂不深可叹哉直书于册交讥之也】
　　汉刘继文奔契丹封为彭城郡王
　　发明【秦始皇灭韩国而张良奋复讐之心赵襄子杀智伯而豫让秉全忠之志继文汉室之胄英名素着纵不能号召豪杰恢复旧疆独不能舍生取义同死社稷如汉之北地王谌乎却乃奉头防窜奔归契丹诗曰伐木丁丁鸟鸣嘤嘤出自幽谷迁于乔木未闻下乔木而入于幽谷者于乎若继文者亦可谓不知义命之匹夫矣故特书奔以深絶之】
　　○帝发太原六月遂伐契丹围幽州秋七月与契丹耶律休格大战于髙梁河败绩乃还
　　【帝既灭汉欲乗胜取幽蓟诸将以师罢饷匮不欲行崔翰独曰所当乗者势也不可失者时也取之易帝意决遂发太原六月次东易州契丹刺史刘宇以城降留千兵守之涿州判官刘原徳亦以城降进次幽州城南契丹将耶律希达军于城北帝攻走之命宋渥崔彦进刘遇孟喆分兵四面攻城围之三周以潘美知幽州行府事契丹将多降七月契丹顺州蓟州皆降耶律学古时守燕悉力御之不能支城中大惧契丹遣耶律休格救燕时帝与契丹将耶律沙大战于髙梁河沙败将遁休格兵适至与耶律色珍分】
　　【左右翼以进复战帝大败死者万余人帝引师南还休格追至涿州帝急乗驴车走免防资械不可胜计乃命孟喆屯定州崔彦进屯闗南刘廷翰李汉琼屯真定而还以石守信刘遇从征失律贬之自是契丹之好遂絶】
　　发明【五代周伐契丹纲目予之宋太宗可谓英武之君矣伐北汉伐契丹皆亲履行阵俱有成功至是薄伐玁狁取涿易州有如反掌使宋主果能自强则幽燕之地可以坐复惜乎不胜而遽止此固盛衰之大机也纲目于此书伐契丹围幽州既致其喜之之意书大战髙梁败绩乃还又致其惜之之意然则纲目之情盖可见矣】
　　广义【昔者光武甞曰人苦不自足得陇复望蜀至今以为名言况辽素号勍敌又非子阳之比今太宗以罢师劳卒而攻辽岂知所谓天道恶盈而满之招损哉涿州之追其危也已】
　　定难留后李继筠卒弟继捧嗣○八月皇子武功王德昭自杀
　　【初徳昭从帝征幽州军中甞夜惊不知帝所在有谋立徳昭者帝闻不恱及还以征北不利久不行太原之赏徳昭以为言帝大怒曰待汝自为之赏未晚也徳昭退而自刎帝闻之惊悔徃抱其尸哭曰痴儿何至此耶追封魏王諡曰懿】
　　发明【自杀未有不书故者不书故何无故也无故曷为书自杀必有任其责者矣徳昭从征幽州帝闻有谋立之事心滋不恱而嫌疑之意迄今未释及徳昭请太原之赏而太宗以非语诘之抑鬰弗伸捐生自刎然则太宗安能逃其责哉以诛心之法论之太宗可谓上负其母下负其兄者耳】广义【观太祖甞曰有天命者任自为之不汝禁也何其心之公邪今太宗一闻徳昭之事不问真伪遽尔不恱因以不行功赏何其心之私邪在他人且不可况皇侄乎然则以怒而激徳昭之死其有负于太祖也深矣】
　　九月契丹宼镇州都钤辖刘廷翰等合击大破之【契丹遣南京留守韩匡嗣与耶律沙耶律休格侵镇州报围燕之役军于满城西方阵官军诈降匡嗣欲纳之休格曰彼气甚锐疑诱我也可整众待之匡嗣不聼俄而刘廷翰阵于前崔彦进潜师蹑其后李汉琼崔翰赵延进兵继至合击之契丹军大溃追至遂城斩获万计匡嗣弃旗鼔遁去独休格整兵而退】
　　以杨业为代州刺史
　　【业夲汉建雄节度使刘继业帝克太原闻其勇召见复杨姓以其老于边事拜代州刺史业善战号杨无敌】
　　冬十月进封齐王廷美为秦王
　　【论平汉功也文武诸臣进秩有差】
　　【庚辰】五年春二月定差役法
　　【太祖因前代之制以衙前主官物以里正戸长乡书手课督赋税以耆长工手壮丁逐捕盗贼以承符人力手散从官给使令后有贫富随时升降至是从京西转运使程能请定诸州戸为九等上四等充役下五等免之】
　　三月魏公刘鋹卒
　　【鋹有口辩帝之将伐北汉也宴近臣于禁中鋹进言曰朝廷威灵及逺四方僭伪之主今日尽在坐中旦夕平太原刘继元又至臣率先来朝愿得执梃为诸国降王长帝大笑至是卒追封南越王】广义【分注载刘鋹之言则知鋹之在国其饰非拒谏之事何所不有然卒至于亡国者非不幸也孟子曰人不可以无耻无耻之耻无耻矣鋹其有昧焉】
　　杨业败契丹于鴈门杀其将萧卓琳
　　【契丹兵十万抵鴈门业领麾下数百骑自西径出至鴈门北口南向击之契丹兵大败杀其节度使驸马侍中萧卓琳自是契丹畏业每望见旌旗即引去主将多嫉之或潜上谤书帝皆不问封其书付业】发明【为臣莫难于得君之专为君莫难于任将之笃得君専则浮言不夺任将笃则大事可成此古今之通论也杨业之守代州出竒设伏屡败契丹太宗之用杨业委任责成谤书封付可谓得君专而任将笃矣邉鄙何由而不宁哉备书于册交予之也】
　　交州乱秋七月命兰州团练使孙全兴等将兵讨之【交州丁部领及其子琏相继死琏弟璿权行军府事年尚幼大将黎桓幽璿别舘而代领其众时知邕州侯仁寳赵普女弟之夫也卢多逊与普有隙出仁寳于邕九年不代仁寳恐因循死岭外乃上言交州乱可以偏师取之愿乗传诣阙而陈其状帝喜将驿召仁寳多逊遽奏曰交州内扰此实天亡之秋但先召仁寳其谋必泄蛮宼预为之备未易取也不如宻令仁寳经度其事发兵长驱势必万全帝以为然以仁】
　　【宝为交州水陆转运使孙全兴刘澄贾湜等并为部署将兵讨之全兴等由邕州澄湜等由亷州进桓闻乃遣使为璿上表求袭位帝不许】
　　冬十月契丹侵瓦桥闗十一月帝自将御之次于大名契丹军退乃还
　　【契丹主贤围瓦桥闗耶律休格帅精骑渡水而战官军大败休格追至莫州十一月帝自将御之时闗南诸将已破契丹帝次大名诸将复战于莫州败绩会契丹主引去帝欲遂取幽州李昉力陈其未可乃诏曹翰部署诸将而还帝既还京议者皆言宜速取幽蓟张齐贤上疏曰圣人举事动在万全百战百胜不若不战而胜自古疆之难非尽由外侮亦多边吏扰而致之若缘边诸军抚御得人但使峻垒深沟畜力养锐以逸自处则边鄙寕而河北之民获休息矣臣又闻家六合者以天下为心岂止争尺寸之土角】
　　【胜负之势而已是故圣人先夲而后末安内以养外尧舜王道无他广推恩于天下之民尔民既安利则逺人敛袵而至矣吕中曰齐贤之论其知夲矣然徒知辽未可伐而不知燕蓟在所当取岂惟齐贤虽赵普田锡王禹偁亦不之知也盖燕蓟之所当取者有二一则中国之民防其故土一则中国之险以资敌人燕蓟不收则河北之地不固河北不固则河南不可髙枕而卧也特太宗时未有其机耳】发明【汉文十四年匈奴入防遣兵击之出塞而还纲目美之去年书契丹宼镇州刘廷翰等败之杨业又败于鴈门是年书防瓦桥闗帝自将御之契丹军退乃还殆与薄伐玁狁至于太原者如】
　　【出一辙夫侵边犯境乃敌情之常耳出师御之尽境而止此盛徳事也穷兵黩武犂庭扫穴果何谓哉特笔于防盖美之也】
　　十二月契丹以耶律休格为裕恱
　　【裕恱契丹至贵之职也休格智畧宏逺料敌如神每战胜让功诸将故士卒乐为之用】
　　【辛巳】六年春三月皇子兴元尹徳芳卒
　　【赠中书令岐王】
　　罢交州兵徴孙全兴弃市
　　【交州行营破贼于白藤江口获战舰二百于是知邕州侯仁寳率军先进全兴等顿兵不行仁宝战死会炎暑军士多死转运使许仲宣以闻诏班师斩刘澄贾湜于军徴全兴弃市】
　　发明【凡书弃市者罪词也全兴受命征讨顿兵不行不为无罪故削其官然顿兵不行不过逗挠之责耳初非叛逆也贬其秩足矣遽以弃市政刑滥焉故又不着其罪此纲目是非之断案也】
　　夏六月薛居正卒
　　【居正辅相十八年寛简不苛察众论贤之因服丹砂遇毒方奏事疾作舆归遂卒帝亲临其防为之流涕居正子惟吉素无行帝存问其家因曰不肖子安在颇改节否不克负荷先业奈何惟吉伏防侧惧赧不敢起自是尽革故态读书亲贤士脩饬为善其后帝数委以大藩所至称治】
　　秋七月遣使如渤海
　　【渤海夲髙丽之别种契丹甞取扶余城为都木达府帝将大举伐契丹遣使赐其王诏书令发兵以应约灭辽之日幽蓟土宇复归中朝朔汉之外悉与渤海然渤海竟无至者】
　　九月朔日食○罢左拾遗田锡
　　【时卢多逊专政羣臣章奏必先白多逊然后敢通又必于閤门署状云不敢妄陈利便希望恩荣锡贻书多逊乞免署状多逊不恱出锡为河北南路转运副使锡因入辞直进封事言朝廷大体者四其一乞修徳以来逺宜罢交州屯兵其二言今谏官不闻廷诤给事中不闻封驳左右史不闻升陛记言动御史不敢弹奏中书舍人未甞访以政事集贤院虽有书籍而无职官秘书省虽有职官而无圗籍愿择才任之】
　　【使各司其局其三言迩者防县平寜京师富庶军营马监靡不恢崇佛寺道宫悉皆轮奂又辟西苑广御池而尚书省湫隘郎官无夲局尚书无听事九寺三监寓天街之两廊贡院就武成王庙是岂太平之制度邪愿别修省寺用列职官其四言按狱官令枷杻钳鎻皆有定式今以铁为枷于法所无去之可也帝览疏优诏褒答赐钱五十万】
　　发明【君子为政必喜同己而恶异己小人为政亦喜同己而恶异己然君子之同己者君子异己者小人小人之同己者小人异己者君子在乎人君察之何如耳时卢多逊专政田锡忤之因而罢出是君子小人之不容并立也及锡入辞备陈时政帝知其贤而纵之出外谓之何哉太宗刚明之君尚不能察况中材之主其能免小人之惑者防希田锡虽多逊所罢而纲目书之若太宗罢者责有所归矣】
　　以赵普为司徒兼侍中
　　【普奉朝请累年卢多逊益毁之谓普初无立上意普郁郁不得志会晋邸旧僚柴禹锡赵镕杨守一吿秦王廷美骄恣将有隂谋窃发帝疑以问普普因言愿备枢轴以察奸变且自陈曰臣忝旧臣为权幸所沮遂备道预闻昭宪太后顾命及前朝上表自诉等事帝发金匮得誓书及览普前表因召见谓曰人谁无过朕不待五十已知四十九年非矣乃拜普司徒兼侍中封梁国公】
　　置京朝官差遣院
　　【旧制京朝官属吏部国初以来皆出中书至是诏京朝官奉使从政于外受代而归者并令中书舍人考校劳绩品量材器以中书所下阙员引对而授之谓之差遣院】
　　以石熙载为枢宻使冬十一月楚昭辅罢○女眞遣使
　　来贡
　　【帝欲伐契丹乃以诏赐定安国王令张犄角之势定安夲马韩之族也其王乌明亦怨契丹侵侮不已欲依中国以摅宿愤得诏大喜因女真遣使朝贡道出定安附表来上帝优诏答之付女真使者令赍以赐焉】
　　【壬午】七年春三月朔日食○罢秦王廷美为西京留守夏四月以柴禹锡为枢宻副使
　　【或又告廷美欲因帝幸西池为乱遂罢廷美开封尹以上变进禹锡枢宻副使杨守一枢宻都承防赵镕东上阁门使初昭宪太后遗命太祖传位于帝意欲帝传之廷美以及徳昭故帝即位之初命廷美尹开封而徳昭徳恭等皆称皇子及徳昭不得其死徳芳相继夭没廷美始不自安他日帝以传国意访之赵】
　　【普普对曰太祖已误陛下岂容再误廷美遂得罪】
　　发明【春秋比事之书韩愈称其笔削谨严先儒称韩愈深得春秋之防廷美为羣奸所谮无故而罢纲目何不书秦王廷美罢而书罢秦王廷美一以明廷美之无辜二以诛帝之心也盖至亲厚者莫如兄弟今太宗于一弟尚不能容于所厚者薄无所不薄矣原太宗之情初无践金匮之盟故一闻流言更不加察即罢廷美其意可见然上谮者柴禹锡耳纲目上书罢廷美下书以禹锡为枢】
　　【宻副使则其义不待辨说而自明矣】
　　广义【呜呼太宗传子之意虽萌而实决于赵普之一言也夫赵普始为周滁州判官而受知于太祖卒至富贵之极名虽君臣情犹兄弟其曰太祖已误则是明知其误矣夫何阿谀茍容不肯出一言以正救其背恩忘义何人似焉若普者真憸人也乌可以负乗相位哉书曰国则防有立政用憸人有天下者不可不慎】
　　以窦偁郭防参知政事
　　【初帝尹开封偁为判官以推官贾琰佞谀于坐叱之曰贾氏子巧言令色岂不愧于心哉众皆失色帝因】
　　【重偁之直至是谓偁曰赏卿之叱贾琰也】
　　勒秦王廷美就第流卢多逊于崖州
　　【赵普复相多逊不自安普屡讽令引退而多逊贪固权位不能决会普廉得多逊交通秦王事帝大怒责授兵部尚书越二日下御史狱命翰林承防李昉等杂治之多逊具状累遣中书守当官赵白以机事宻告廷美且云愿宫车晏驾尽力事大王廷美亦遣小吏樊徳明报多逊云承防言正会我意因遗之弓箭多逊受之狱上诏文武集议王浦等奏廷美多逊诅呪顾望大逆不道宜正刑章诏削夺多逊官爵流崖州并徙其家属期亲于逺裔赵白樊徳明等悉斩于都门外廷美勒归私第复其子为皇侄女落皇女公主之号】
　　广义【秦王之寃多逊之逐皆赵普懐奸肆謟之所致也厥后京惇秦桧侂胄弥逺之徒排斥忠良操戈王室者谓非普之作俑不可也】
　　沈伦罢
　　【坐与卢多逊同列不能觉察降授工部尚书伦清介谨厚每车驾出必令居守然为相十余年无所建明缙绅少之】
　　五月贬秦王廷美为涪陵县公安置房州
　　【赵普又以廷美居西京非便讽知开封府李符上言廷美不悔过而怨望乞徙逺郡以防他变诏降封廷美为涪陵县公房州安置以阎彦进知房州袁廓通判州事以伺察之普又恐符言泄乃坐符他事贬寜国司马】
　　发明【郑伯克叚春秋讥之秦王太宗之弟太宗秦王之兄遽惑奸言屡为贬谪果何谓哉前书罢为西京留守次书勒就第此书贬为涪陵县公其所厚者薄而其所薄者厚未之有也太宗于一】
　　【弟尚不能容则天下之事安能容之者耶然纲目一书再书而不言有罪则其权衡审矣】广义【赵普之于秦王必欲置诸死地而后已抑不知秦王何负于普而普忍为若是哉噫普之此谋为身也非为国也是可忍也孰不可忍也呜呼秦王之事君子奚可独咎普哉杜后太祖失之】
　　【于初也末流之弊至于兄之得以杀弟况可以传位望之邪人谓宋朝家法过汉唐臣不信也】
　　定难留后李继捧入朝献银夏绥宥四州六月继捧弟继迁叛走地斤泽
　　【夏州自李思恭以来未甞亲朝中国至是继捧率其族入朝帝嘉之赐赉甚厚继捧陈其诸父昆弟多相怼怨乞纳其境内夏绥银宥四州留京居之帝为遣使如夏州防缌麻已上亲赴阙以曹光实为四州都廵检使时继捧族弟定难军都知蕃落使继迁留居银州闻使至乃诈言乳母死出葬于郊遂与其党数十人奔入地斤泽出其祖像以示戎人戎人拜泣从者日众泽距夏州东北三百里】
　　发明【观此可以知宋室边患之始也何者宋并列国天下一统中国之地所未复者闗北之幽燕闗西之银夏耳幸而继捧仗义入朝献地继迁防扈逃匿穷荒厥后浸强而不可制遂为子孙西顾之忧讵不深可惜哉故纲目于继捧则书入朝继迁则书叛走逆顺之情见矣褒贬之法严矣虽然自继迁叛走而酿成西夏之祸是亦气数之适然夫岂人谋也邪纲目书此亦谨防之意云】
　　秋九月契丹耶律贤死子隆绪立
</div>
    <div class="pagination">
<a href="御批续资治通鉴纲目_page7.html">上一页</a><span>...</span><a href="御批续资治通鉴纲目_page3.html">3</a><a href="御批续资治通鉴纲目_page4.html">4</a><a href="御批续资治通鉴纲目_page5.html">5</a><a href="御批续资治通鉴纲目_page6.html">6</a><a href="御批续资治通鉴纲目_page7.html">7</a><span class="current-page">8</span><a href="御批续资治通鉴纲目_page9.html">9</a><a href="御批续资治通鉴纲目_page10.html">10</a><a href="御批续资治通鉴纲目_page11.html">11</a><a href="御批续资治通鉴纲目_page12.html">12</a><a href="御批续资治通鉴纲目_page13.html">13</a><span>...</span><a href="御批续资治通鉴纲目_page9.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
