<!DOCTYPE html>
<html>
<head>
    <meta charset="UTF-8">
    <title>御批续资治通鉴纲目 - 第 42 页/共 112 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御批续资治通鉴纲目 - 第 42 页/共 112 页</h1>
    <div class="content">　　发明【王厚攻城不克失律防师未闻有诘责之举夏人大掠萧闗纵其出入未闻有备御之谋则宋人玩法弛备之情可见矣欲其不乱葢亦难焉此纲目微显阐幽之深意也】
　　冬十二月金袭辽军于呼卜图冈大败之
　　【金主闻辽出军面仰天恸哭曰始与汝等起兵葢苦契丹残忍欲自立国今天祚亲至奈何非人死战莫能当也不若杀我一族汝等迎降转祸为福诸军皆曰事已至此惟命是从金主遂帅师迎敌辽主自将至駞门驸马萧特黙等将骑兵五万歩卒四十万至噶琳滦金主行次约罗与其臣谋曰辽兵号七十万其锋不可当吾军逺来人马疲乏宜驻于此深沟髙垒以待之防获辽督饷者知辽主以章努反西还已二日矣诸将请乗怠撃之遂追辽主及于呼卜图冈金主曰彼众我寡兵不可分视其中军最坚辽主必在焉败其中军可以得志使右翼先战左翼合而攻之辽兵大溃枕籍相属百余里获舆辇帟幄兵械军资他寳物马牛不可胜纪萧特黙焚营而遁金主亦引退】
　　广义【是役也辽主无章努之叛则辽金胜负未可知矣孟子曰寡助之至亲戚畔之其辽主之谓乎】
　　【丙申】六年春正月辽将髙永昌据辽阳以叛
　　【辽东京留守萧保先严酷渤海苦之正月朔夜半有恶少年十余乗酒执刀逾垣入府刺杀保先戸部使大公鼎闻乱即摄留守事与副留守髙清明集奚汉兵千人尽捕斩之抚定其民禆将渤海髙永昌时以兵三千屯八甔口见辽政日衰金兵方强遂诱渤海并戍卒入辽阳据之旬日之间逺近响应有兵八千人因僣号称隆基元年辽主遣萧罕嘉努张琳讨之】
　　发明【永昌之入辽阳也而直书曰叛何也人臣当国家蹇难之时则必公尔忘私国尔忘家委置其身可也夫何见辽日衰遂懐异志乃据辽阳改元僣号则其罪之暴白亦不可掩矣故直书据辽阳以叛据者不顺之词叛者不赦之罪其与春秋书晋赵鞅入于晋阳以叛同意学者宜并观之】
　　赐方士林灵素号通真逹灵先生
　　【灵素温州人少从浮屠苦其师笞骂去为道士善妖幻徃来淮泗间丐食僧寺僧寺苦之及王老志死王仔昔宠衰帝访方士于左阶道箓徐知常知常以灵素对即召见灵素大言曰天有九霄而神霄为最髙其治曰府神霄玉清王者上帝之长子主南方号称长生大帝君陛下是也既下降于世其弟号青华帝君者主东方摄领之又有仙官八百余名今蔡京即左元仙伯王黼即文华使郑居中童贯等皆有名而已即仙卿禇慧下降佐帝君之治时刘贵妃方有宠灵素以为九华五真安妃帝心独喜其事甚加宠信赐号通真逹灵先生赏赉无为改温州为应道军灵素夲无所能惟稍习五雷法召呼风霆间祷雨有小验而已】
　　发明【人君之徳莫大乎明能明则不明弗能蔽矣莫大乎正能正则不正弗能间矣灵素乃邪柔鄙夫以妖术惑众诚清朝之所必诛而不贷者也徽宗因徐知常之荐召对赐号宠锡尤隆可丑之甚徽宗自即位以来贤人君子未闻召用而方士小人信无虚日岂不深可惜哉灵素市井无頼之徒初无惊世骇俗之行抑不知通何之真达何之灵乎直书于册其失自见】
　　广义【考之分注灵素夲无他能惟驾一通空虚诳诞之辞以聋瞽徽宗之耳目其无羞恶之尤者也夫何徽宗恱其无徴之奨即加无算之赐其昏愚孰甚焉呜呼信虚无者莫甚于徽宗罹惨祸者亦莫甚于徽宗后世人君有崇信虚无者尚鍳于兹】
　　以童贯为陜西两河宣抚使○刘法攻夏日木多泉城屠之
　　【童贯使刘法刘仲武合熈秦之师十万攻夏日木多泉城城中力守援不至乃降法受而屠之】发明【兵者禁暴诛乱之具不可不用而又不可轻用童贯擅开邉衅与夏构兵关右之民困于锋镝其祸惨矣刘法等方且阿谀茍容頥指气使故不曰伐而曰攻贬之之词也迨夫既克其城即肆屠戮是乃争城以战杀人盈城抑岂得为王者之师耶他日战于统安身且不保然则穷兵黩武者果何益哉时天下益疲外患叠至而宋之君臣未闻内脩外攘之策顾乃溺于宴安养成祸乱谓之得计可乎直书曰屠所以着其暴也】
　　渭州将种师道克夏臧底河城
　　【师道世衡之孙也】
　　闰月立道学
　　【从林灵素之言也寻诏太学辟雍各置内经道徳经荘列博士二员又用蔡京言集古今道教事为纪志赐名道史】
　　广义【呜呼玉石不可以相用薰莸不可以同处夺朱乱雅君子恶之今也徽宗攻乎异端之极不惜吾道之害独不观夫白圭不以蝇矢而玷太清不以纎云而翳虽使异端杂于吾道之中然于吾道固无所损而徽宗则徒贻万年之臭也此举陋哉】
　　二月作上清寳箓宫成
　　【帝闻林灵素之言于景龙门对晨晖门作上清寳箓宫宻连禁署宫中山包平地环以佳木清流列诸舘舍台阁多以美材为楹栋不施五采有自然之胜上下立亭宇不可胜计帝时登皇城下视之由是开景龙门城上作复道通寳箓宫以便斋醮之事】
　　发明【作不宜作也然宫殿书作于是月成于是月者讥速费也徽宗惑林灵素之言立道学作寳箓两月之间二事并举国家大政废而不恤劳民伤财无时休息自古继世之君未始不成于戒谨而败于逸豫也于乎内作色荒外作禽荒甘酒嗜音峻宇雕墙有一于此未或不亡徽宗皆兼而有之虽欲不亡乌可得乎是以古之人君当以繋于苞桑为戒人臣当以旻天板荡为勉此所以常保其泰而无颠危之失也】
　　广义【大抵禁者人君燕息之所深宫固门阍寺守之何等严宻虽亲王不得渉其境者别嫌疑也此日防所以不惜其子而伤于忍欤若使外人得以出入其中恶在其为宫禁哉观分注之所载则知徽宗之志荒矣】
　　夏四月金人攻髙永昌杀之遂取辽东京州县
　　【永昌使人求援于金且曰愿并力以取辽金主使呼实布谓永昌曰同力取辽固可东京近地汝輙据之以僣大号则不可若能归欵当授王爵永昌不从金主乃遣斡鲁帅诸军攻永昌时辽张琳等讨永昌乆不克斡鲁与战败之遂取沈州永昌大惧率众拒金遇于活水金师既济永昌之军不战而却遂北至辽阳城下明日永昌尽师其众与金战又大败遂以五千骑奔长松辽阳人托卜嘉执永昌以献金主杀之于是辽之东京州县及南路系辽女真皆降于金金主以斡鲁为百路都綂沃棱知东京事】发明【攻者自相搏击之词杀者杀非其罪之词取者收夺之名皆所以贬之也然永昌既据辽阳悖君叛国乃乱贼耳曷为不书讨书诛而书攻书杀耶葢阿古逹之叛君犹髙永昌之叛国不过以贼攻贼不以讨贼之例予金也况金之攻永昌是乃利其土地非能倡义而讨之者故下书曰遂取辽东京州县则其义亦可见矣】
　　广义【髙永昌辽之叛臣也纳叛春秋恶之观金主谓永昌曰同力取辽固可东京近地汝輙据之以僣大号则不可若能归欵当授王爵斯言也何其正大之若是哉及其杀永昌得东京即除辽法省赋税其与中国之兴者无异孔子曰夷狄之有君不如诸夏之亡也信哉】
　　何执中罢
　　【执中辅政一纪年髙疾甚赐之寛告寻以太傅就第朝朔望仪物廪稍一如居位时未几卒执中甞为端王侍讲故终始恩遇不替然无所建明惟以谨畏迎顺主意賛餙太平而已】
　　诏蔡京三日一朝总治三省事
　　【京改都堂为公相防诏京总治三省正公相位】
　　五月以郑居中为少保太宰刘正夫为少宰邓洵武知枢宻院事
　　【时蔡京大兴工役民不聊生变乱法度吏无所师郑居中每为帝言帝亦恶京専乃拜居中太宰使伺察之又以正夫议论数与京异拜为少宰居中存纪纲守格令抑侥幸振淹滞士论翕然望治】
　　六月辽以耶律淳为都元帅○秋八月以侯蒙为中书侍郎薛昻为尚书左丞○九月帝诣玉清和阳宫上玉帝徽号赦
　　【帝奉玉册玉寳如玉清和阳宫上玉帝尊号曰太上开天执符御歴含真体道昊天玉皇上帝诏天下洞天福地修建宫观塑造圣像又上地祗徽号曰承天效法厚徳光太后土皇地祗上寳册仪礼一如上帝寻改宫名为玉清神霄宫又铸神霄九鼎安置于上清寳箓宫之神霄殿】
　　发明【凡天子所临曰幸尊之之词也前史皆书幸和阳纲目变文曰诣所以讥徽宗崇尚虚无故贬而卑之也蔡京大兴工役民不聊生变乱法度吏无所师则其肇乱之基莫甚于此徽宗弗为之惧而乃溺信无稽崇饰虚礼易曰帝出乎震曰帝者天之主宰其尊无对讵必加以徽号云乎获罪于天无所祷也徽宗所为若此而殊无一毫省己之心使或疲民而奉天天其为我祐之哉凡不再贬而其义自见者此类是也】
　　广义【传曰以理言之谓之天以主宰言之谓之帝帝焉而非理乌能主宰即天与帝非有二也一理而已故字书加一字于大字之上此所谓其尊无对者也世之庸夫愚妇不谙乎此徃徃以为有一衮冕丈夫号为玉皇大帝据于青天之上崇奉之则降福销灾不然则获罪戾殊不知凡百所为合理则福违理则祸书曰作善降之百祥作不善降之百殃然谓之降者非从上降下之降皆夲于吾心自有之天善恶一萌祸福随之以其合在天之天故有若降之然也苟如世俗之论动作不必合理但崇奉玉帝自能获福若然则为盗为奸之徒亦尝设斋诵经崇奉矣而终必败露死于桎梏非命者何也此可见上天无私非如世俗之所谓也徽宗之于玉帝既加以美名又诏告天下则其所以崇奉之者至矣尽矣不可以有加矣厥后斥辱敌庭号为昬徳而死于沙漠者何玉帝之不仁而不一青盻也纲目书此诚足以发千古之笑臣故广此义以俟谈理者评之】
　　冬十月以白时中为尚书右丞○夏人防泾原屠靖夏城
　　【夏大举攻泾原靖夏城时乆无雪夏先使数万骑绕城践尘涨天乃潜穿壕为地道入城中城遂防屠之而去】
　　发明【冦者贼之也屠者暴之也前书刘法屠日木多泉城此书夏人屠靖夏城逓相报复无时休息率土地食人肉其祸惨矣其罪甚矣然非夏之防扈乃宋之自取也安在穷兵启衅而可以为王者之师乎纲目特书于册以为后世愤兵之戒耳】
　　十二月刘正夫罢
　　【正夫在相位能迎时上下持禄养权至是以开府仪同三司致仕】
　　广义【分注载正夫在相位能迎时上下持禄养权至是以开府仪同三司致仕观此则知正夫之行其异于冯道者几希矣岂有身为宰执而素行若此哉纲目所以削其官者鄙之也】
　　茂州夷内附置夀宁延宁军
　　【丁酉】七年春二月大理入贡
　　【广州观察使黄隣诱大理入贡诏以其主叚和誉为云南节度使封大理国王】
　　帝幸上清寳箓宫命林灵素讲道经
　　【时道士皆有俸每一观给田亦不下数百千顷凡设大斋輙费缗钱数万贫下之人多买青布幅巾以赴日得一饫餐而衬施钱三百谓之千道防且令士庻人聼灵素讲经帝为设幄其侧灵素据髙座使人于下再拜请问然所言无殊絶者时时杂以滑稽媟语上下为大閧笑莫有君臣之礼复令吏民诣宫授神霄秘箓朝士嗜进者亦靡然趋之】
　　发明【是时天下虽平然小人猖獗天下陵夷此正愤耻自强之时而君臣相与从事虚无何哉葢蔡京王黼之为相而童贯为之将三人皆佞道者也太学不幸而幸寳箓国政不讲而讲道经未几邉警侵廹敌至则罢讲敌退则仍前甚至册为教主道君皇帝帝言天神降于坤宁殿纷纷交举政和之政日以紊矣特书屡书不一书而止皆所以深贬之也其与唐书置百万座讲仁王经同意】
　　夏四月道箓院上章册帝为教主道君皇帝
　　【帝讽道箓院曰朕乃上帝元子为太霄帝君悯中华被金狄之教遂恳上帝愿为人主今天下归于正道卿等可册朕为教主道君皇帝于是道箓院上表册之然止于道教章疏内用】
　　发明【迷而后悟者谓之中人以下迷而不悟者谓之下愚不移徽宗酷信虚无举措失义可愧之甚焉册者上封下之词以臣而册君其礼安乎以天子为道君其义正乎徽宗敦尚道教贬抑佛法不过一偏之见耳非谓之至言也善乎刘文安公定之曰佛夲西域之人而其徒谓佛之身体面貎皆若金色徽宗所谓中华被金狄之教指佛教而言也然其言可谓妄矣未几女真起自渤海建号大金旋据中原斯言若为之先兆也唐僖宗纪元为广明是时黄巢初起曰唐去君而存黄以为广此黄当代唐之徴后之论者谓天记昏主以告亡于世徽宗之言岂不类此噫以文安公之言验诸书法参诸分注为益信矣是故传曰善必先知之不善必先知之纲目特书于册所以深讥之尔】广义【分注载徽宗讽道箓院曰朕乃上帝元子为太霄帝君闵中华被金狄之教遂恳上帝愿为人主今天下归于正道卿等可上表章册朕为教主道君皇帝于是群臣及道箓院上表册然止用于教门章疏内而不施于政事其亦恶无礼也呜呼徽宗此举可谓无耻之甚矣设此诳诞之语以欺人吾谁欺欺天乎况人君为民物之主凡有册命皆出于君非君则不敢専也今异端者流反得册一至尊其诸谓之何哉其意不过欲愚夷人俾其知畏上帝不敢无礼于我故也殊不知金人淳朴之风尚多于徽宗矣孔子曰夷狄之有君不如诸夏之亡也厥后父子同殁于外则是反受金人之教而不知自己所主之教果安在哉辟异端尊中国儒者之事也世变一至于此可哀也已】
　　六月明堂成○秋七月置提举御前人船所
　　【时东南监司郡官二广市舶率有举奉又有不待防但送物至都计防宦者以献大率灵壁太湖慈溪武康诸石二浙竒竹异花海错福建荔枝橄榄龙眼南海椰实登菜文石湖湘文竹四川佳果木皆越海渡江毁桥梁凿城郭而至植之皆生而异味珍苞则以徤歩防走虽甚逺数日即逹色香未变也至是蔡京又言陛下无声色犬马之奉所尚者山林间物乃人之所弃但有司奉行之过因以致扰愿节其浮滥乃请作提举淮浙人船所命内侍邓文诰领之诏自后有所用即从御前降下乃如数贡余不许妄进意欲以便民而实扰害如故】
　　发明【孟子曰禹汤文武以仁得之桀纣幽厉以不仁失之然则天下之存亡在仁不仁之间耳徽宗穷奢极欲不恤国政无益继作敛怨四海天下其岌岌矣诗曰天之方蹶无然泄泄而蔡京诸臣不能尽心匡救而乃阿谀茍容是时东南监司大为民害既知其宜当速蠲而蔡京小人方欲节其浮滥呜呼陋矣虽置人船扰害如故果何益哉故纲目直书以着其失】
　　熈河环庆泾原地震
　　【旬日不止壊城壁庐舍压死者甚众】
　　发明【杨氏万里曰和气致祥气致异是二气之相应犹桴鼔也和气者政平讼简兴贤育才是也乖气者反是是故和气充溢而祥瑞生气充塞而灾异见熈河环庆泾原乃邻夏之地而徽宗内不修徳用兵西夏今而地震旬日不止得非此之应欤徽宗方且溺于虚无恝不之惧谓之何哉纲目不言事应而事应具存所以晓后世之人君遇灾而惧之意也夫岂无故而书之耶】
　　八月郑居中罢
　　【居中与蔡京不相能至是以母防去位京以居中王珪婿也乃使蔡确子懋重理定策事遂追封确清源郡王御制文立石墓前欲借是撼居中然卒不能害懋即渭也】
　　辽置怨军
　　【辽主自燕至隂凉河募辽东人为兵使报怨于女真号曰怨军凡八营屯卫州蒺藜山以渤海铁州人郭药师等为帅】
　　冬十月侯蒙罢
　　【蔡京恶之也】
　　十一月命蔡京五日一赴都堂治事
　　发明【王衍未用识者知其必壊苍生后用之而为晋祸卢杞未用识者恐其他日之得志后用之而为唐害信乎小人不可不防之于其始是故履霜之警恐其坚也取女之戒惧其壮也童牛之牿防其盛也金柅之繋止于进也无非拒絶于未进之时如舜之去四防成王之诛管蔡是也蔡京败壊天下蛊惑君心不能明正其罪而乃屡加宠渥谓之何哉前书诏蔡京三日一朝总治三省事此书命蔡京五日一赴都堂治事何若是之尊崇乎吁若徽宗者知有蔡京而不知有天下耳一书再书深贬之也】
　　○起复郑居中为太宰以余深为少宰白时中为中书侍郎十二月以薛昻为门下侍郎○方士王仔昔下狱死
　　【仔昔倨傲而戅帝待以客礼故遇宦侍若童奴又欲羣道士皆宗已林灵素忌之乃与宦者冯浩诬以言语怨望下狱死】
　　广义【分注载灵素忌仔昔与宦者冯浩诬以言语怨望下狱死今纲目所书有若徽宗杀之者何葢生杀人主之大权仔昔得罪于徽宗故也】
　　有星如月南行
　　发明【西晋之末五星互经天纵横无常唐末星交流如织今此有星如月南行可谓变异之甚矣然当时君臣未闻有恐惧修省之意故自是而后兵祸滋炽宇县分裂生民屠戮几尽歴二十余年而后止纲目大书于册天戒岂不明哉】
　　○帝言天神降于坤宁殿诏示百官
　　【帝惑于林灵素之言建宫观徧天下又造青华帝君正画临坛及火龙神劒夜降内宫之事托天神临降造帝诰天书云篆务以惑世欺众其说诞妄不可究质宦者道士有所不快必托为帝诰则莫不如志寻加灵素号通真逹灵元妙先生张虚白通元冲妙先生视中大夫出入诃引至与诸王争道都人称曰道家两府其徒美衣玉食者几二万人】
　　发明【古先圣君之治天下恒守正道罔敢怠忽不作无稽不为非礼故能永保天命而无倾危也易曰危者安其位者也亡者保其存者也乱者有其治者也是故君子安而不忘危存而不忘亡治而不忘乱是以身安而国家可保也徽宗安而忘危存而忘亡治而忘乱乃下愚耳葢天者理而已矣凡隂阳之屈伸者谓之鬼神鬼神之道二气之良能也岂有形像之可覩如徽宗所云者呜呼君者盂也臣者水也盂方则水方盂圆则水圆徽宗自欺如此安有人不我欺乎哉前书帝以天神降诏百官此帝言天神降皆所以深讥之耳】
　　广义【呜呼王言如丝其出如纶书曰大哉王言由是知诏者人君以言而诏告天下者也然谓之王言非大公至正者不可以教乎人今徽宗以怪诞不经之言而诏天下则是黄屋中居一浪说之人耳尚何以君人乎哉】
　　以童贯领枢宻院事
　　【内侍自古无赐坐者时贯加开府仪同三司领枢宻院每春秋大燕则坐于执政之上日与宰相同班进呈毕即自屏后入内复易窄衫与羣阉为伍出则为大臣当体貎之礼入则为近侍执使令之役古所未有也】
　　作万歳山
　　【初帝以未得嗣子为念道士刘混康以法箓符水出入禁中言京师西北隅地恊堪舆倘形势加以少髙当有多男之祥始命为数仞冈阜已而后宫生子渐多帝甚喜始信道教于是蔡攸倡为异闻谓有珠星璧月跨凤乗龙天书云篆之符以逢迎之遂竭国力以经营土木之工至是又命戸部侍郎孟揆于上清寳箓宫东筑山以像余杭之凤凰山号曰万歳】
　　发明【作不宜作也徽宗视民财犹瓦砾轻民命犹草芥谓之守成之君可乎昔商民所大病者其政贪散财发粟之令一下而四海服秦民所大病者其政酷约法三章之令一下而万民悦周汉之兴无非以得民心而兴商秦之亡无非以失民心而亡徽宗惑蔡攸之狂言兴土木之大役于戱民之财力有限国之兴作无穷虽日夜之所息雨露之所长尚弗克济况财力非草木之可比乎若徽宗诚可谓寄生之君耳特书于册深恶之也】
　　窜侍御史黄葆光于昭州
　　【初葆光为左司谏始莅职即言三省吏猥多乞非元丰旧制者一切革去帝命厘正之一时士论翕然蔡京怒其异已宻白帝降内批云当丰亨豫大之时为衰乱减省之计徙为符寳郎明年复拜为御史至是大旱帝以为念葆光上疏言蔡京彊悍自専侈大过制无君臣之分郑居中余深依违畏避不能任天下之责故致此异疏上不报京权势震赫举朝结舌葆光独出力攻之京惧中以他事窜之昭州】发明【杨氏曰君不自任则大惟不自任其智而兼众智是以大其智故曰智临大君之宜二帝三王之圣一也舜曰大舜禹曰大禹好问拜昌言而已徽宗即位以来忠谏之臣贬斥殆尽当时以言为讳无敢倡者葆光力劾蔡京遂为窜逐则是自任其智而无可为之势明矣自古人君未有闭塞言路而能致治者此徽宗所以终于危亡而不捄也直书窜而不去其官则其义不待辨说而自明矣】
　　广义【考之分注黄葆光言当时大旱由蔡京専权之所致举朝结舌而葆光独力攻之其事不异于凤鸣朝阳也纲目乐道人之善故于葆光之窜不惟御之而又地之也】
　　辽耶律淳及金将乌楞古战于蒺藜山败走金遂取辽八州
　　【辽主使淳防四路兵马防秋淳遗金咸州都綂乌楞古书议和乌楞古告于金主金主犹以归萨喇及阿苏为言淳军至蒺藜山乌楞古及知东京事沃棱等进攻显州辽怨军帅郭药师乗夜袭走之乌楞古遂与淳战淳败走乌楞古追至额勒锦陂遂防显州于是干懿豪徽成川惠七州皆降金】
　　金遣使求封册于辽
　　【辽东铁州人杨朴言于金主曰自古英雄开国必先求大国封册金主从之使至辽时辽东诸州盗贼蜂起掠民以充食枢宻使萧奉先等劝辽主许之】
　　广义【金主求封于辽辽亦许其所求可谓两得矣此即淮隂求王于齐之计耳虽欲不许不可得也】
　　【戊戌】重和元年春正月作定命寳成
　　【于阗上美玉逾二尺帝命制寳文曰范围天地幽赞神明保合太和万夀无疆篆以鱼蠧制作之工几于秦玺号曰定命寳合前八寳为九寳以定命寳为首且曰八寳者国之神器至于定命乃我所自制也寳成帝御殿受贺肆赦】
　　发明【古之人君不戒惧于蹇难之时而戒惧于丰亨之日骄生于安俭生于危故也吴氏曰自处于危者乃自安保位之道也凛乎若将乱者乃所以常保其存常有其治也葢于乆安存治之时而能不忘危亡乱之祸是以身之位得以安而国家可保其乆存长治也徽宗无益继作愈肆骄矜每以秦政汉武为法噫其志亦陋矣他时客死五国天下纷扰命何可定寳何可补耶纲目一书再书不一而足皆所以深贬之尔】
　　广义【书曰天难谌命靡常常厥徳保厥位由是知欲定天命顾人君之徳何如耳非由一玉玺也是以成汤能顾是明命以卜商世于六百文王知峻命不易以卜周世于八百考之前史未闻汤武仗玉玺而延长有如此者厥后召公之告成王曰王厥有成命治民今休葢言成王能继天出治则庻几天有一定之命而治民今即休美矣亦未闻召公之贵玉玺也惟吕政得一玉为玺欲之万世仅二世而亡后世人主何不察此动以秦玺为慕今徽宗得玉制寳其文曰范围天地幽赞鬼神保合太和万夀无疆篆以鱼蠧制作之工几于秦玺号曰定命寳呜呼秦皇父子尚得死于国中徽宗父子则陨身夷地又秦皇父子之不若也孰谓天之定命在玉而不在徳也哉】
　　以王黼为尚书左丞
　　【黼美风姿有口辩寡学术而多智善佞初以何执中荐累官左司谏张商英为相寖失帝意帝遣使以玉环赐蔡京于杭黼觇知之因数条奏京所行政事并击商英及京复相徳其助已歳中三迁为御史中丞黼欲京専国遂疏执中二十罪已而改翰林学士防京与郑居中不合黼复内交居中京由是怨之徙为戸部尚书将防以罪黼以计获免还为学士承防遂入政府】
　　二月遣武义大夫马政浮海使金约夹攻辽
　　【建隆中女真尝自其国之苏州泛海至登州卖马故道犹存至是有汉人髙药师者泛海来言女真建国屡破辽师登州守臣王师中以闻诏蔡京童贯共议命师中募人同药师等赍市马诏以徃不能逹而还帝乃复委童贯选人使之遂使武义大夫马政同药师由海道如金政言于金主曰主上闻贵朝攻破契丹五十余城欲与通好共行吊伐若允许后当遣使来议通金好自此始】
　　发明【不曰伐而曰攻明辽之无罪着宋之黩武也禁暴诛乱王者盛心救灾恤邻中国善政是时女真侵辽凭陵沙漠诚王法之所必禁天子不能举吊伐之师四邻不能有救援之义而反利人土地约攻契丹是乃助桀无道耳鲁公防戎春秋所耻曽谓中国天子而可与敌人共攻耶建隆二年女真入贡是外邦求通于中国也重和元年马政使金是中国求通于外邦也厥后辽亡未几宋亦不保果何益哉纲目书此亦谨始虑终之戒云】
　　广义【分注云通金好自此始臣谓与金讐亦自此始】
　　夏五月朔日食○秋七月以郑居中为少傅余深为少保○八月以童贯为太保○九月掖庭大火
　　【自甲夜逹晓大雨如倾火益炽凡爇五千余间苑后广圣宫及宫人所居几尽焚死者甚众】发明【尝观天变之应速缓不一应之速者如此书以童贯为太保而下书掖庭大火元书封巴延为秦王是日秦州山崩地裂之类是也有应之缓者如王安石创立新法而三司火用兵西夏熈河环庆泾原地震之类是也杨诚斋曰夫阉寺为患从古有之惟信之愈深则为害愈烈南司之臣可倾而北司之势终败甘露之祸可免而凤翔之变难逃汉鼎一移而曹节安在唐祚不振季述亦亡所谓信之愈深则为害愈烈者盖以此也童贯阉人以为太保果何为哉下书掖庭大火则天怒之意为可知矣徽宗迷而不悟悲夫】
　　薛昻罢以白时中王黼为门下中书侍郎冯熈载范致虚为尚书左右丞○郑居中罢
　　【居中乞持余服诏许之】
</div>
    <div class="pagination">
<a href="御批续资治通鉴纲目_page41.html">上一页</a><span>...</span><a href="御批续资治通鉴纲目_page37.html">37</a><a href="御批续资治通鉴纲目_page38.html">38</a><a href="御批续资治通鉴纲目_page39.html">39</a><a href="御批续资治通鉴纲目_page40.html">40</a><a href="御批续资治通鉴纲目_page41.html">41</a><span class="current-page">42</span><a href="御批续资治通鉴纲目_page43.html">43</a><a href="御批续资治通鉴纲目_page44.html">44</a><a href="御批续资治通鉴纲目_page45.html">45</a><a href="御批续资治通鉴纲目_page46.html">46</a><a href="御批续资治通鉴纲目_page47.html">47</a><span>...</span><a href="御批续资治通鉴纲目_page43.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
