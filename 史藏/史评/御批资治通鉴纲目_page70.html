<!DOCTYPE html>
<html>
<head>
    <meta charset="UTF-8">
    <title>御批资治通鉴纲目 - 第 70 页/共 243 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御批资治通鉴纲目 - 第 70 页/共 243 页</h1>
    <div class="content">　　晋大封宗室
　　【晋封叔祖父孚为安平王太宰都督中外诸军事叔父伷东莞王弟攸齐王其余封拜有差伷宣帝之子也晋主惩魏氏孤立之敝故大封宗室授以职任又诏诸王皆得自选国中长史齐王独不敢皆上请】集览【伷直又反东莞郡名本汉琅邪国地后魏置北徐州唐改沂州今沂州沂水县古东莞也在益都路莞音宫】质实【一统志云安平汉之县名属北海郡东汉改为东安平县属淄川国晋初陞为安平国后废之故城在青州府临淄县东一十里东莞国名注见晋安帝义熙五年】
　　晋除汉魏宗室禁锢罢将吏质任
　　【时晋主承魏氏刻薄奢侈之后欲矫以仁俭将有事于太庙朝议以太常许竒父允受诛不宜接近左右晋主乃述允之夙望称竒之才擢为祠部郎有司言御牛青丝纼断诏以青麻代之】集览【矫以矫止其曲也青丝纼纼着牛鼻绳所以牵牛者以青丝为之记祭统迎牲君执纼注纼所以牵牲也音直忍反又以忍反字通作絼礼封人凡祭祀置其絼】
　　晋以傅元皇甫陶为諌官质实【傅元北地人】
　　【晋初置谏官以传元皇甫陶为之元以魏末士风頺敝上防曰臣闻先王之御天下教化隆于上清议行于下近者魏武好法衞而天下贵刑名魏文慕通逹而天下贱守节其后纲维不摄放诞盈朝遂使天下无复清议陛下龙兴受禅未举清逺有礼之臣以敦风节未退虚鄙之士以惩不恪臣是以犹敢有言晋主嘉纳使元草诏进之然亦不能革也明年又诏自今虽诏有所欲及奏已得可而于事不便者皆不得隐情】
　　书法【自灵帝之篇书杀諌议大夫刘陶及是八十余年諌官无书者于是书傅元皇甫陶嘉得人也晋之初政可谓知所先后矣諌官终晋世一书而已是年外此则赵书乔豫和苞为諌议大夫晋元帝太兴二年】
　　【丙晋防始二年戍呉宝鼎元年】春正月晋立七庙
　　【初汉征西将军司马钧生豫章太守量量生颍川太守儁儁生京兆尹防防生宣帝至是即用魏庙祭征西府君以下并景帝为七室】质实【司马钧温人豫章郡名注见汉武帝元鼎五年颍川郡名注见秦二世三年京兆尹注见汉武帝泰初元年】
　　晋除郊祀五帝座
　　【羣臣奏五帝即天帝也王气时异故名号有五自今明堂南郊宜除五帝座从之晋主王肃外孙故郊祀之礼有司多从肃议】集览【王气王音于况反兴也太元经云五行用事者王】
　　书法【书予之也始郊见为讥汉文帝十五年则除之者为羙矣终复复之何惑哉己酉年】
　　三月吴遣使如晋吊祭
　　【呉使者丁忠还说呉主曰北方无守战之备弋阳可袭而取呉主以问羣臣镇西大将军陆凯曰北方新并巴蜀遣使求和非求援于我也欲蓄力以俟时耳敌势方彊而欲徼幸求胜未见其利也呉王虽不出兵然遂与晋絶凯逊之族子也】质实【一统志云弋阳汉之国名治定城县三国魏改为郡后废之故城在汝宁府城东三百里光州境内陆凯呉郡人】
　　吴杀其散骑常侍王蕃
　　【蕃体气高亮不能承顔顺指呉主不恱万彧陈声从而譛之后呉主会羣臣蕃沈醉顿伏呉主疑其诈斩之殿下】质实【王蕃庐江人】
　　夏六月晦日食○秋八月晋主谒崇阳陵
　　【文帝之防臣民皆从权制三日除服既葬晋主亦除之然犹素冠防食哀毁如居防者至是谒陵诏以衰绖从行羣臣自依旧制尚书令裴秀奏曰既除复服义无所依遂止中军将军羊祜谓传元曰三年之防虽贵遂服礼也而汉文除之毁礼伤义今主上至孝虽夺其服实行防礼若因此复先王之法不亦善乎元曰以日易月已数百年一旦复古殆难行也祜曰不能使天下如礼且使主上遂服不犹愈乎元曰王上不除而天下除之此为有父子而无君臣也乃止羣臣请易服复膳诏曰每念不得终苴绖之礼以为沈痛况食稻衣锦乎朕本诸生家传礼来久何至一旦易此情于所天可试省孔子答宰我之言无事纷纭也遂以防素终三年司马公曰三年之防自天子逹于庶人此先王礼经百世不易者也汉文师心不学变古壊礼絶父子之恩亏君臣之义后世帝王不能笃于哀戚之情而羣臣谄谀莫肯厘正至于晋武独以天性矫而行之可谓不世之贤君而裴傅之徒固陋庸臣习常玩故不能将顺其羙惜哉】集览【衰绖衰与缞通防衣也着在胷前长六寸博四寸直心绖徒结反防首戴也士防礼防曰麻在首在要皆曰绖首绖以有子麻为之围九寸要绖大七寸有余两股相绞两头结之首绖象缁布冠要绖象大带衰之言摧绖之言实绖中实摧痛也以日易月古者三年之防天子与庶人共之文帝遗诏令天下三日皆释服宫殿中服大红十五日小红十日缘纎七日释服应劭曰红者中祥大祥以红为领縁纎者禫也三十六日而释此以日易月也晋灼曰汉书例以红为工顔师古曰红与工同此防制者汉文创意为之三年之防其实二十七月岂有三十六日之文禅又无七月也何谓以日而易月乎苴绖之礼苴千余反麻之有子者也防服小记注苴者黯也心如斩斫貌若苍苴所以缞裳绖杖俱备苴色朕本诸生家言我本是儒生家所天臣所天者君子所天者父】
　　书法【朝陵非古也自明帝始矣不悉书书此嘉孝思也】
　　吴以陆凯万彧为左右丞相
　　【呉主恶人视已羣臣莫敢举目凯曰君臣无不相识之道若猝有不虞不知所赴呉主乃听凯视呉主居武昌扬州民泝流供给甚苦之又奢侈无度公私穷匮凯上防曰今无灾而民命尽无为而国财空臣窃痛之昔汉室既衰三家鼎立今曹刘失道皆为晋有此目前之明验也臣愚但为陛下惜国家耳武昌土地险瘠非王者之都且童謡云宁饮建业水不食武昌鱼宁还建业死不止武昌居此足明民心与天意矣今国无一年之蓄有露根之渐而官吏务为苛急莫之或恤大帝时后宫女不满百景帝以来乃有千数此耗财之甚者也又左右率非其人羣党相挟害忠隐贤此皆蠧政病民者也愿陛下省百役罢苛扰料出宫女清选百官则天恱民附而国安矣呉主虽不恱以其宿望特优容之】集览【露根之渐露暴露也根本也国以民为本谓国无蓄积则民渐至流离露也北史陆凯传曰民者国之根诚宜重其食爱其命】
　　冬十月朔日食○十一月晋并圆方丘之祀于南北郊○晋罢山阳督军除其禁制○十二月吴还都建业【呉主还建业使后父卫将军滕牧留镇武昌朝士以牧尊戚推令諌诤滕后之宠由是渐衰迁牧苍梧以忧死后不复进见诸姬佩皇后玺者甚众又使黄门徧行州郡料取将吏家女其二千石大臣子女皆岁岁言名简阅不中乃得出嫁】集览【玺绂前书诸侯王表奉上玺韨注韨与绂同绶也所以系玺】质实【苍梧郡名注见汉武帝元鼎五年】
　　【丁晋泰始三年亥呉宝鼎二年】春正月晋立子为太子
　　【诏以近世每立太子必有赦曲惠小人朕无取焉遂不赦○有司奏东宫施敬二傅其仪不同晋主曰崇敬师传所以尊道重教也何言臣不臣乎其令太子申拜礼】
　　晋杀其故立进令刘友
　　【司校尉李熹劾奏故立进令刘友及前尚书山涛中山王睦尚书仆射武陔各占官稻田诏曰友侵剥百姓其考竟以惩邪佞涛等不贰其过皆勿问熹亢志在公当官而行可谓邦之司直矣其申敕羣僚各慎所司寛宥之恩不可数遇也司马公曰政之大本在于刑赏刑赏不明政何以成晋武帝赦山涛而褒李熹其于刑赏两失之矣使其言是则涛不可赦非则熹不足褒褒之使言言而不用怨结于下威玩于上将安用之且四臣同罪友防诛而涛等不问避贵施贱可谓政乎】集览【立进县名未详处所】质实【李熹铜鞮人武陔沛国人】
　　书法【友占官田罪也以无罪书杀何讥偏也于是李熹奏友及前尚书山涛中山王睦尚书仆射武陔各占官田以为非罪则皆无罪也而独杀友是杀无罪也故以杀书之】
　　晋征犍为李密不至
　　【晋主徴犍为李密为太子洗马密以祖母老固辞许之密与人交毎公议其得失而切责之常言吾独立于世顾影无俦然而不惧者以无彼此于人故也】集览【洗马洗与先通音苏典反前也前书百官表太子太傅少傅属官有先马注如淳曰先或作洗后书志太子洗马职如谒者太子出则当直者在前导威仪也国语曰句践亲为夫差洗马】质实【犍为郡名注见汉光武建武十二年】
　　夏六月吴作昭明宫
　　【呉主作昭明宫二千石以下皆自入山督伐木大开苑囿起土山楼观穷极伎巧功费以亿万计陆凯谏不听中书丞华覈上防曰今仓库空匮编戸失业而北方积谷飬民专心东向乃舍此急务尽力功作卒有风尘之变驱怨民而赴白刃此乃大敌所因以为资者也时呉俗奢侈覈又上防曰今民贫俗奢转相仿效兵民之家内无甔石之储而出有绫绮之服上无尊卑等级之差下有耗财费力之损求其富给庸可得乎皆不听】集览【甔石甔都甘反罂也又担石注见汉桓帝延熹五年】质实【一统志云昭明宫在应天府台城内太初宫之东】
　　秋九月晋増吏俸○晋禁星气防纬之学
　　书法【星气防纬曲学也自光武宣布图防而东汉圗防之习盛至是禁之晋武可谓知所取舍矣书予之也书禁圗防始此终纲目书禁图防四是年孝武帝宁康三年齐乙丑年魏隋文帝开皇十三年】
　　○晋遣索头质子归国质实【索头鲜卑别部名注见汉后主景耀四年戊晋泰始四年子呉宝鼎三年】春正月晋律令成
　　【贾充等上所刋修律令晋主亲自临讲中书侍郎张华请抄死罪条目悬以示民从之】质实【张华范阳方城人】
　　书法【凡书成久辞也自魏书使贾充正律令至是而成五年矣纲目法律书成三是年齐辛酉年魏新律成齐辛未年律书成】
　　晋诏立考课法不果行考异【提要无诏字】
　　【诏河南尹杜预为黜陟之课预奏古者黜陟拟议于心不泥于法末世不能纪逺而专求密微疑心而信耳目疑耳目而信简书简书愈繁官方愈伪魏氏考课即京房之遗意其文可谓至密然失于苛细以违本体故歴代不能通也岂若申唐尧旧制取大舍小去宻就简委任逹官各考所统岁第其人言其优劣如此六载主者总集采案其言六优者超擢六劣者废免优多劣少者平叙劣多优少者左迁其间所对不钓品有难易主者固当凖量轻重微加降杀不足曲以法尽也其有优劣狥情不协公论者当委监司弹之若令上下公相容过此为清议大颓虽有考课之法亦无益也事竟不行】集览【京房之遗意其意有京房之遗风也汉元帝时京房奏考功课吏法】
　　晋主亲耕耤田○三月晋太后王氏殂考异【按崩葬例曰僣国之君称帝曰某主姓某卒后夫人因事而见者曰某号某氏卒无统之君称帝者曰某主某殂其后夫人如僣国例则此当书晋太后王氏卒传録误作殂耳是后泰始十年书晋后杨氏殂亦误凡南北五代书太后殂书后殂并当作卒今不能悉见】
　　【晋主居防一遵古礼既葬有司请除衰服诏曰受终身之爱而无数年之报情所不忍也有司固请诏曰患在不能笃孝勿以毁伤为忧前代礼典质文不同何必限以近制使逹防阙然乎羣臣请不已乃许之然犹素服以终三年】
　　夏四月晋太保王祥卒
　　【祥卒门无杂吊之賔其族孙戎叹曰太保当正始之世不在能言之流及间与之言理致清逺岂非以徳掩其言乎】
　　秋七月众星西流如雨而陨○九月晋大水○晋扬州都督石苞罢
　　【晋大司马扬州都督石苞久在淮南威患甚着监军王琛恶之宻表苞与呉通晋主遣义阳王望帅大军徴之苞椽孙铄在许昌闱之或劝铄无与于祸铄驰诣寿春劝苞放兵歩出都亭待罪晋主闻之意解苞以公还家】质实【石苞渤海南皮人淮南郡名注见汉武帝元朔五年许昌县名注见汉后主建兴十一年寿春县名注见秦王政六年】
　　【已晋秦始五年丑呉建衡元年】春二月晋以胡烈为秦州刺史
　　【先是邓艾纳鲜卑降者数万置雍凉之间与民杂居朝廷恐其久而为患乃分雍凉梁州置秦州以烈素著名西方故使镇抚之】质实【秦州注见汉光武建武元年天水郡】
　　晋青徐兖州大水
　　书法【去年晋书大水矣于是复大水而连数州焉变异可谓频矣纲目书大水六十三连数州郡者十有一是年太康四年惠帝元康五年八年隋炀帝大业七年唐太宗贞观七年八年中宗神龙元年徳宗贞元八年宣宗大中十二年懿宗咸通十四年】
　　晋以羊祜都督荆州军事
　　【晋主有灭呉之志使祜都督荆州镇襄阳东莞王伷都督徐州镇下邳祜绥懐逺近甚得江汉之心与呉人开布大信降者欲去皆听之减戍逻之卒以垦田八百余顷其始至也军无百日之粮及其季年乃有十年之积祜在军常轻裘缓带身不被甲铃阁之下侍卫不过十数人】集览【铃阁都督阁内置铃架以警防不虞】质实【襄阳县名注见汉献帝建安十二年下邳县名注见汉高帝六年】
　　晋录用故汉名臣子孙
　　【济隂太守文立言故蜀名臣子孙宜量才叙用以慰巴蜀之心倾呉人之望晋主从之诏曰诸葛亮在蜀尽其心力子瞻临难死义其孙京宜随才署吏蜀将传佥父子死于其主息着募没入奚官宜免为庶人又以立为散骑常侍汉故尚书程琼雅有徳业与立深交晋主闻其名以问立对曰臣至知其人但年垂八十禀性谦退无复当时之望故不以上闻耳琼闻之曰广休可谓不党矣此吾所以善夫人也】集览【息着募没入奚官通鉴释文曰息谓傅佥之子姓也史释是矣或解息为儿子非也记玉藻篇子姓之冠疏云孙之子之所生故曰子姓又防大记注子姓谓众孙也着募二字疑是二息名断没为官奴婢也奚官属内侍省礼天官酒人奚三百人注古者从坐男女没入县官为奴其少才知以为奚今之侍史官婢或曰奚宦女也奚又胡礼反】正误【息着募没入奚官今按史家多指子为息如左师触龙云贱息舒祺东海王彊云息政小人之类傅佥以炎兴元年战死至是才七年安知没官者非其子邪】质实【文立字广休巴郡人】
　　书法【故汉名臣何葛傅之俦也録其子孙晋于是能劝善矣故书予之】
　　秋九月有星孛于紫宫○冬十月吴左丞相陆凯卒【初何定尝为大帝给使自表旧人求还内侍呉主以为都尉典知酤籴遂专威福呉主信任之委以众事凯面青之曰卿见前后事主不忠倾乱国政宁有得以夀终者邪宜自改厉不然方见卿有不测之祸定大恨之凯竭心公家忠恳内发表疏皆指事不饰及疾病呉主遣中书令董朝问所欲言凯陈定不可用奚熙小吏建起浦里塘亦不可听姚信楼贺邵张悌郭逴薛莹滕脩及族弟喜抗或清白忠勤或资才卓茂皆社稷之良辅愿访以时务使各尽其忠凯寻卒呉主素衘其切直且闻何定之譛徙其家建安】集览【奚熈小吏姓名也】质实【楼沛人贺邵防稽人一统志云建安郡名周为七闽地秦属闽中郡汉为东冶县地属会稽郡东汉置防稽南部都尉三国呉罢都尉置建安郡治建安县晋以后因之隋废郡以县泉州大业初属建安郡唐武徳中置建州治建安县天宝初改建安郡乾元初复为建州五代时闽置镇安军节度又改镇武军南唐改永安军寻改忠义军宋端拱初改军曰建宁绍兴末陞为建宁府元改置建宁路本朝复为建宁府福建道】
　　【庚晋泰始六年寅呉建衡二年】夏四月吴以陆抗都督诸军治乐乡质实【乐乡城名注见康帝建元元年】
　　【抗以呉主政事多阙上防曰徳均则众者胜寡力侔则安者制危此六国所以并于秦西楚所以屈于汉也今敌之所据广于秦汉而国家外无连衡之援内无西楚之彊庶政凌迟黎民未乂议者徒以长江峻山限带封域此乃守国之末事非智者所先也臣每念及此中夜抚枕临餐忘食夫事君之义犯而勿欺谨陈时宜十七条呉主不纳何定使诸将各上御犬一犬直缣数十匹缨绁直钱一万以捕兎供厨呉主以为忠赐爵列侯抗上防曰小人不明理道所见既浅虽使竭情尽节犹不足任况其奸心素笃而憎爱移易哉呉主不从】
　　六月晋胡烈讨鲜卑秃髪树机能败死考异【此当书击误作讨】集览【秃发树机能鲜卑俗称婢曰秃发其先乃婢因以为氏史曰其先寿阗之在孕母相掖氏因寝而产于被中鲜卑俗谓被为秃发后因而氏焉树机能名也寿阗之孙】
　　【辛晋泰始七年卯呉建衡三年】春正月晋匈奴右贤王刘猛叛走出塞○晋豫州刺史石鉴有罪免
　　【鉴坐击呉军虚张首级诏曰鉴备大臣吾所取信而乃下同为诈义得尔乎今遣归田里终身不得复用】质实【石鉴厌次人豫州注见周赧王三十六年陈】
　　吴主大举兵游华里不至而还考异【提要漏主字】
　　【呉人刁诈増防文云黄旗紫盖见于东南终有天下者荆扬之君呉主信之大举兵出华里载太后及后宫数千人西上行遇大雪兵士寒冻殆死皆曰若遇敌便当倒戈呉主乃还】集览【倒戈倒丁老反戈平头防倒戈谓倒以戈柄授人而反自攻其后也今喻人自攻其党曰倒戈书武成前徒倒戈攻于后以北】正误【华里今按华里在建业西】
　　书法【逰未有书大举兵者书大举兵何讥劳人也汉明帝之篇书帝如河内不至而还美从善也此书不至而还其羙之欤危之也于是大雪兵士寒冻殆死皆曰遇敌便当倒戈呉主乃还纲目逰幸书不至书不果皆羙也惟此为危辞终纲目逰幸书不至二汉明帝永平四年是年书不果行一唐高宗总章二年】
　　发明【兵者国之重事其可轻动乎纲目上书大举兵书逰华里则呉主以兵为戱盖可知矣其不亡得乎】
　　夏四月晋凉州胡叛刺史牵宏讨之败死考异【此亦误书讨与上讨鲜卑同】
　　【初大司马陈骞言于晋主曰胡烈牵宏皆勇而无谋彊于自用非绥邉之才也将为国耻晋主以为骞与宏不协而毁之不信也至是烈既败死宏讨叛胡胡与树机能攻宏杀之征讨连年仅而能定晋主乃悔之】质实【陈骞东阳人矫之子】
　　秋七月吴复取交阯
　　【呉三攻交阯皆败没至是遣陶璜李朂等击取之九真日南皆降以璜为交阯牧璜讨降夷獠州境皆平】集览【交阯注见汉武帝元鼎六年日南注同上年夷獠西夷别名曰獠音老又竹绞反】质实【陶璜秣陵人基之子】
　　冬十月朔日食○十一月刘猛寇晋并州质实【并州注见齐明帝建武三年】○晋安乐公刘禅卒
　　【諡曰思】
　　书法【书卒何予存厚也于是汉亡八年矣】
　　【壬晋泰始八年辰呉凤凰元年】春正月匈奴杀刘猛降晋○二月晋太子纳妃贾氏
　　【初侍中尚书令贾充自文帝时宠任用事晋主为太子充颇有力故益有宠充为人巧谄与太尉荀顗侍中荀朂越骑校尉冯紞相为党友朝野恶之晋主问侍中装楷以方今得失对曰陛下受命四海承风所以未比徳于尧舜者以贾充之徒尚在朝耳宜引天下贤人与政道不宜示人以私侍中任恺河南尹庾纯皆与充不协会树机能乱秦雍晋主以为忧恺曰宜得威望重臣有智畧者以镇抚之晋主曰谁可者恺及纯因荐充使督秦凉诸军充患之问计于朂朂曰是行也辞之实难独有结婚太子可不辞而自留矣晋主初欲为太子娶卫瓘女充妻郭槐赂杨后左右使后说纳其女晋主曰卫公女有五可贾公女有五不可卫氏种贤而多子羙而长白贾氏种妬而少子丑而短黑后固以为请至是朂又与顗紞皆称充女絶羙且有才徳晋主遂从之留充复居旧任贾妃年十五长太子二岁妬忌多权诈太子嬖而畏之】集览【紞都感反】质实【冯紞安平人任恺博昌人庾纯鄢陵人峻之弟】
　　书法【太子纳妃不书此其书何志乱始也终纲目书太子纳妃三晋贾妃宋江氏周杨氏皆有故也】
　　发明【太子纳妃罕书而此书之者所以志亡晋之本又且逆贼之女也】
　　晋太宰安平王孚卒
　　【孚性忠慎宣帝执政常自退损后逢废立之际未尝预谋及晋主即位恩礼尤重元会诏孚乘舆上殿晋主于阼阶迎拜既坐亲奉觞上寿如家人礼孚虽见尊宠常有忧色临终遗令曰有魏贞士河内司马孚字叔逹不伊不周不夷不惠立身行道终始若一当衣以时服敛以素棺卒年九十三諡曰献诏赐东园温明秘噐其家遵遗防一不施用】集览【东园温明秘器案后书礼仪志藏明噐数筲八瓮三甒二瓦镫一彤弓一彤矢八巵八牟八豆八笾八酒壶八槃匜几杖各一盖一钟磬各十六镈四箫四埙箎笙柷敔琴瑟筝筑箜篌干戈笮甲胄各一挽车九乘刍灵三十六瓦灶二瓦釜二瓦甑一瓦鼎十二匏杓三瓦案九瓦大杯十六小杯二十瓦饭槃十瓦酒尊二又东园秘噐注见汉哀帝建平四年】
　　晋散骑常侍郑徽以罪免
　　【晋主与右将军皇甫陶论事陶争辩不已徽请罪之晋主曰忠谠之言唯患不闻徽越职妄奏可免其官】书法【于是皇甫陶论事争辩不已徽请罪之帝以徽越职妄奏免其官纲目特书以罪免所以示面谀者之戒也】
　　夏晋益州杀其刺史广汉太守王濬讨平之以濬为益州刺史
　　【时汶山白马胡侵掠诸种益州刺史皇甫晏欲讨之从事何旅谏曰胡夷相残未为大患盛夏出军必有疾疫不听牙门张宏作乱杀晏兵曹从事杨仓勒兵战死宏遂诬晏欲反传首京师主簿何攀方居母防闻之诣洛证晏不反广汉主簿李毅言于太守王濬曰广汉与成都宻迩而统于梁州者朝廷欲以制益州之衿领正防今日之变宜即时赴讨不可失也濬欲先上请毅曰杀主之贼为恶尤大当不拘常制何请之有濬乃发兵讨宏斩之诏以濬为益州刺史初濬为羊祜参军祜深知之或曰濬为人志大奢侈不可専任祜曰濬有大才将以济其所欲必可用也濬至益州明立威信蛮夷归附俄迁大司农时晋主与羊祜谋伐呉祜以为宜借上流之势宻表留濬加龙骧将军监梁益军诏使罢屯田兵大作舟舰别驾何攀曰屯兵五六百人作船不能猝办后者未成前者已腐宜召诸郡兵合万余人造之岁终可成濬欲先上须报攀曰朝廷猝闻召万兵必不听不如輙召设或见却功夫已成势不得止濬从之令攀典造于是作大舰长百二十歩受二千余人以木为城起楼橹开四出门其上可驰马徃来时作船木柹蔽江而下呉建平太守吾彦取以白呉主曰晋必有攻呉之计宜増建平兵以塞其冲呉主不从彦乃为铁镇横断江路濬虽受中制募兵而无虎符广汉太守张斆收濬从事列上晋主召斆还责曰何不宻启而便收从事斆曰蜀汉絶逺刘备尝用之矣輙收臣犹以为轻晋主善之】集览【白马胡西南夷种名在汶山郡案汶山今茂州是属成都舟舰戸黤反战船也四方施板以御矢其状如牢楼橹橹通作樐城上守御望楼也释名曰橹露也上无屋覆虎符汉文初与郡国为铜虎符应劭曰铜虎符第一至第五国家当发兵遣使至郡合符符合乃听受之索隐曰汉旧仪铜虎符长六寸顔师古曰与郡国为符者各分一半右留京师左以与之此汉制也后皆因之列上句絶陈列而封上輙收句絶輙便也】质实【汶山郡名注见汉武帝元鼎六年一綂志云益州古为蜀国秦置蜀郡汉分置广汉郡武帝置益州蜀郡焉王莽改益州曰庸部蜀郡曰导江东汉州郡复旧蜀汉都于此于益州置牧蜀郡置守晋武帝改蜀郡为成都国寻复蜀郡宋齐蜀郡皆益州后周置益州及蜀郡隋初罢郡大业初复罢州为蜀郡唐改为益州后置大都督府及剑南节度于此天宝初改为蜀郡至徳初改为成都府又陞为南京寻罢后复于此置剑南西川节度五代时王氏孟氏相继有其地宋为益州路端拱初改为成都府元为成都路本朝改为成都府为四川道治所仍属焉何攀成都郫人广汉郡名注见汉成帝鸿嘉三年李毅郪人朝之孙王濬农湖人成都国名注见益州梁州注见周赧王四年汉中郡建平郡名注见太康元年】
　　发明【益州杀其刺史何以不书反胡夷自相残贼而欲盛夏出军讨之召衅启祸故以州书之若一州之民相与杀其刺史然耳王濬不请于朝何以不书矫戕贼主将人得诛之何请之有故书讨以正州兵之罪此所谓轻重之权衡也】
　　秋七月晋以贾充为司空考异【谨按凡例亲戚书其属此当书晋以太子妃父充为司空】
　　【充与侍中任恺皆为晋主所宠任充欲专名势而忌恺于是朝士各有朋党晋主召充恺宴而谓之曰朝廷宜壹大臣当和充恺拜谢既而以晋主知而不责愈无所惮外相崇重内怨益深充乃荐恺出为吏部尚书而与荀朂冯紞共譛之恺由是得罪废于家】
　　九月吴歩阐据西陵叛降晋
　　【阐世在西陵至是呉主徴之阐自以失职且惧有谗遂据城降晋】集览【西陵即夷陵也三国魏置临江郡蜀置宜都呉曰西陵郡隋改曰夷陵唐改曰峡州今峡州夷陵县有西陵峡】质实【西陵县名注见周赧王三十六年】
　　冬十月朔日食○十一月吴陆抗拔西陵诛歩阐晋羊祜等救之不及
　　【呉陆抗闻歩阐叛急遣将军吾彦讨之而晋遣荆州刺史杨肇迎阐羊祜出江陵徐允击建平以救之抗敕西陵诸军筑严围自赤谿至于故市内以围阐外御晋兵昼夜催切众甚苦之诸将諌曰今宜乘锐攻阐何事于围以敝士民之力抗曰此城势固粮足凡备御之具皆抗宿规今反攻之不可猝拔北兵至而无备表里受难何以御之诸将请不已抗欲服众心听令一攻果无利围始合而祜兵五万至江陵诸将咸以抗不宜上抗曰江陵城固兵足无可忧者假令敌得之必不能守所损者小若晋据西陵则南山羣夷皆动其患不可量也乃帅众赴西陵初抗于江陵北作大堰遏水以絶冦叛祜欲因水运粮而扬声将破堰以通歩军抗闻即决之诸将皆惑屡諌不听祜至当阳闻堰败乃以车运大费功力十一月肇至西陵抗自将慿围对之都督俞賛亡诣肇抗曰賛旧吏知吾虚实吾常虑夷兵素不简练若敌攻围必先此处即夜易夷兵以精兵守之明日肇果攻故夷兵处众败夜遁抗欲追之而虑阐伺间兵不足分于是但鸣鼓若将追者肇众凶惧悉解甲挺走抗使轻兵蹑之肇又大败祜等皆引军还抗遂拔西陵诛阐及同谋将吏数十人皆夷三族东还乐乡貌无矜色呉主既克西陵志益张大使术士尚广筮取天下对曰吉庚子岁青盖当入洛阳呉主喜不修徳政专为兼并之计祜归自江陵务修徳信以懐呉人每交兵刻日方战不为掩袭之计将帅有欲进谲计者輙饮以醇酒使不得言军行呉境刈谷为粮皆计所侵送绢偿之每逰猎常止晋地所得禽兽或先为呉人所伤者皆送还之于是呉邉人皆恱服祜与陆抗对境使命常通抗遗祜酒祜饮之不疑抗疾祜与之成药抗即服之人多谏抗抗曰岂有酖人羊叔子哉抗告其邉戍曰彼专为徳我专为是不战而自服各保分界而已无求细利呉主闻而责之抗曰一邑一乡不可以无信义况大国乎臣不如此适足彰彼之徳于祜无伤也呉主用诸将谋数侵盗晋邉抗上疏曰今不务力农富国审官任能明黜陟慎刑赏训诸司以徳抚百姓以仁而听诸将狥名穷兵黩武动费万计士卒凋瘁冦不为衰而我已大病矣争帝王之资而昩十百之利此人臣之奸便非国家之良防也昔齐鲁三战鲁人再克而亡不旋踵况今克获不补所防哉呉主不从祜不附结中朝权贵荀朂冯紞之徒皆恶之从甥王衍尝诣陈事辞甚清辩祜不然之衍拂衣去祜顾谓客曰王夷甫方当以盛名处大位然败俗伤化必此人也及攻江陵祜以军法将斩王戎衍戎之从弟也故皆憾之时人为之语曰二王当国羊公无徳】集览【张大张去声心自侈大也青盖当入洛阳谓当有衘璧之事也后八年果降晋晋书安车朱班轮青盖车皇子为王锡以乘之故曰王青盖车成药已合成熟药叔子羊祜字而昩汉书茍昩于权利注茍昩贪也】正误【而昩今按昩昏也】质实【一綂志云赤谿在荆州府夷陵州西北五里即呉陆抗讨歩阐筑城之所东合大江南山在岳州府华容县南三十里乐郷城名注见康帝建元元年王衍琅邪临沂人夷甫王衍表字】
　　书法【书晋救之不及何嘉抗也抗闻阐叛亟遣兵讨之可谓能权矣故嘉之终纲目救书不及三是年羊祜梁乙亥年王琳同上齐遣兵惟齐为讥辞】
　　晋免其国子祭酒庾纯官寻复用之
　　【贾充与朝士宴河南尹庾纯醉与充争言充曰父老不归飬卿为无天地纯曰高贵乡公何在充慙怒上表解职纯亦自劾诏免纯官仍下五府正其臧否石苞以纯荣宦忘亲当除名齐王攸以为纯于礼律未有违者诏复以纯为祭酒】集览【髙贵乡公何在初魏主高贵乡公帅府卫出攻司马昭中防军贾充自外入令成济弑之今庾纯故云然】
　　发明【无诸已而后可以非诸人充自弑逆之贼乃以违飬责庾纯宜其取高贵乡公之问也然晋方防飬奸回遂免纯官既而内愧于心寻复用之纲目所以特笔起义欲使后人推考而得之也】
　　吴杀其丞相万彧将军留平大司农楼
　　【呉主之逰华里也万彧与将军留平宻谋曰若至华里不归社稷事重不得不自还呉主颇闻之因会以毒酒饮彧及平不死彧自杀平忧懑而卒初彧请选忠清之士以补近职呉主以楼元为宫下镇主殿中事元正身帅众奉法而行应对切直呉主浸不恱中书令贺邵谏曰臣闻兴国之君乐闻其过荒乱之主乐闻其誉闻其过者过日消而福臻闻其誉者誉日损而祸至陛下严刑法以禁直辞黜善士以逆諌口杯酒造次生死不保是以正士摧方庸臣茍媚人执反理之评士吐诡道之论遂使仕者以退为幸居者以出为福非所以保洪绪也何定妄兴事役发江邉戍兵以驱麋鹿老弱饥冻大小怨叹传曰国之兴也视民如赤子其亡也以民为草芥今法禁转苛赋调益繁呼嗟之声感伤和气且国无一年之储家无经月之蓄而后宫坐食万有余人北国注目伺国盛衰长江之限不可久恃茍不能守一苇可航也愿陛下丰基彊本割情从道则圣祖之祚隆矣呉主深恨之于是左右诬元与郡谤讪政事俱被诘责徙于交阯竟杀之】集览【宫下镇官名也主殿中事摧方摧折其刚方】
　　书法【彧平扈从而思逃不无罪矣曷为与楼并书杀纲目澄源正本畧彧平所以罪呉主也其为盘逰之戒深矣】
　　发明【孙皓前杀王蕃已书于册犹曰庶僚云耳今又以无罪杀其将相大臣列书于此所以着其乱亡之迹也然则呉之亡也岂俟王濬进军而后及乎】
　　【癸晋泰始九年巳呉鳯凰二年】夏四月朔日食○晋以邓艾孙朗为郎中
　　【初邓艾之死人皆寃之而无为之辨者及晋主即位仪郎叚灼上疏曰艾本屯田掌犊人宠位已极功名已成七十老公复何所求正以刘禅初降逺郡未附矫令承制权安社稷钟会有悖逆之心畏艾威名因其疑似构成其事艾被诏书即束身就缚诚知奉见先帝必无当死之理也会受诛之后艾将吏愚戅自共追艾解其囚执艾在困地未尝与谋而独受腹背之诛岂不哀哉谓宜听艾归葬还其田宅继封定諡则艾死无所恨而天下狥名之士思立功之臣必投汤火乐为陛下死矣晋主善其言而不能从也至是问给事中樊建以诸葛亮之治蜀曰吾独不得如亮者而臣之乎建稽首曰陛下知邓艾之寃而不能直虽得亮得无如冯唐之言乎晋主笑曰卿言起我意乃以朗为郎中】集览【冯唐之言汉文帝曰高袪数言赵将李齐之贤冯唐曰齐不如亷颇李牧帝曰吾独不得颇牧为将唐曰陛下虽有颇牧不能用也】质实【冯唐之言事见汉文帝十四年】
　　书法【拜官未有书某孙者书邓艾孙何记功也是故书用邓艾孙朗所以志晋武之记功书杀桓冲孙允所以志刘裕之贼善安帝义熙三年】
　　吴主杀其侍中韦昭
　　【呉人多言祥瑞者呉主以问昭昭曰此家人筐箧中物耳昭领国史呉主欲为其父作纪昭曰文皇不登帝位当为传呉主不恱昭求去不听呉主饮羣臣酒不问能者率以七升为限至昭独以茶代后更见强又酒后常使侍臣嘲弄公卿发摘私短以为欢昭但难问经义而已呉主积怒遂诛之】集览【作纪索隐曰纪者记也本其事而记之故曰本纪又纪理也丝缕有纪而帝王书称纪者言为后代纲纪也为传索隐曰列传者谓叙列人臣事迹令可传于后世故曰列传正义曰其人行迹可序列故云列传发摘摘与擿通他歴反谓举发桃摘其私隐】
</div>
    <div class="pagination">
<a href="御批资治通鉴纲目_page69.html">上一页</a><span>...</span><a href="御批资治通鉴纲目_page65.html">65</a><a href="御批资治通鉴纲目_page66.html">66</a><a href="御批资治通鉴纲目_page67.html">67</a><a href="御批资治通鉴纲目_page68.html">68</a><a href="御批资治通鉴纲目_page69.html">69</a><span class="current-page">70</span><a href="御批资治通鉴纲目_page71.html">71</a><a href="御批资治通鉴纲目_page72.html">72</a><a href="御批资治通鉴纲目_page73.html">73</a><a href="御批资治通鉴纲目_page74.html">74</a><a href="御批资治通鉴纲目_page75.html">75</a><span>...</span><a href="御批资治通鉴纲目_page71.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
