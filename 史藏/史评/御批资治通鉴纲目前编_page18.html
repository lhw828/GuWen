<!DOCTYPE html>
<html>
<head>
    <meta charset="UTF-8">
    <title>御批资治通鉴纲目前编 - 第 18 页/共 45 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御批资治通鉴纲目前编 - 第 18 页/共 45 页</h1>
    <div class="content">　　左氏曰晋太子圉为质于秦逃归惠公卒圉立命无从亡人期期而不至无赦狐突之子毛及偃从重耳在秦弗召懐公执狐突曰子来则免对曰子之能仕父教之忠古之制也防名委质贰乃辟也今臣之子名在重耳有年数矣若又召之教之贰也父教子贰何以事君刑之不滥君之明也臣之愿也淫刑以逞谁则无罪臣闻命矣乃杀之卜偃称疾不出曰周书有之乃大明服已则不明而杀人以逞不亦难乎民不见徳而唯戮是闻其何后之有
　　十有六年晋公子重耳入于晋以立【是为文公】晋人杀懐公于髙梁
　　传曰初晋公子重耳奔狄从者狐偃赵衰顚颉魏武子司空季子狄人伐廧咎如获其二女叔隗季隗纳诸公子公子取季隗生伯鯈叔刘以叔隗妻赵衰生盾处狄十二年【左氏】狐偃曰日吾来此也非以狄为可以成事也奔而易逹困而有资休以择利可以戾矣戾久将底谁能兴之蓄力一纪可以远矣齐侯长矣管仲没矣谋而无正衷而思始必追择前言求善以终兹可以亲皆以为然乃行【国语】过卫卫文公不礼焉出于五鹿乞食于野人与之块怒子犯曰天赐也【左氏】民以土服必获此土受而载之【国语】及齐齐桓公妻之公子安之【左氏】桓公卒孝公即位诸侯畔齐子犯知齐之不可以动与从者谋于桑下蚕妾在其上闻之告姜氏杀之而言于公子曰从者将以子行其闻之者吾已除之矣子必从之自子之行晋无宁岁民无成君天未丧晋无异公子有晋国者非子而谁公子曰吾不动矣姜曰不然西方之书曰懐与安实疚大事昔管敬仲有言畏威如疾民之上也从懐如流民之下也见懐思威民之中也齐国之政败矣晋之无道久矣从者之谋忠矣时日及矣败不可处时不可失忠不可弃懐不可从子必速行公子弗聼【国语】姜与子犯谋醉而遣之及曹曹共公闻其骈胁浴薄而观之僖负覊之妻曰晋公子之从者皆足以相国夫子必反其国反必得志于诸侯得志而诛无礼曹其首也子盍蚤自贰焉乃馈盘飱置璧焉【左氏】负覊言于曹伯弗聼【国语】及宋宋襄公赠之以马二十乘及郑郑文公亦不礼焉叔詹谏曰臣闻天之所启人弗及也晋公子离外之患而天不靖晋国殆将启之有三士足以上人而从之晋郑同侪其子弟固将礼焉况天之所启乎弗聼及楚楚子飨之曰公子若反晋国则何以报不谷对曰子女玉帛则君有之羽毛齿革则君地生焉其波及晋国者君之余也其何以报君若以君之灵得反晋国晋楚治兵遇于中原其辟君三舍若不获命其左执鞭弭右属櫜鞬以与君周旋子玉请杀之楚子曰晋公子广而俭文而有礼其从者肃而寛忠而能力晋侯无亲外内恶之吾闻姬姓唐叔之后其后衰者也其将由晋公子乎天将兴之谁能废之违天必有大咎【左氏】于是懐公自秦逃归秦伯召公子于楚楚子厚币以送公子于秦【国语】秦伯纳女五人懐嬴与焉他日享之赵衰从公子赋河水公赋六月赵衰曰重耳拜赐君称所以佐天子者命重耳敢不拜【左氏】十月惠公卒十二月秦伯纳公子【国语】济河围令狐入桑泉取臼衰懐公奔髙梁二月甲午晋师军于庐桞秦伯使公子絷如晋师师退军于郇辛丑狐偃及秦晋之大夫盟于郇壬寅公子入于晋师丙午入于曲沃丁未朝于武宫戊申使杀懐公于髙梁【左氏○国语曰晋人杀懐公于髙梁而授重耳○经世曰秦人杀晋懐公入公子重耳于晋】吕郤畏逼将焚公宫而弑晋侯寺人披请见公使辞焉曰蒲城之役君命一宿女即至其后为惠公来求杀余命女三宿女中宿至虽有君命何其速也夫祛犹在女其行乎对曰臣谓君之入也其知之矣若犹未也又将及难君命无二除君之恶唯力是视蒲人狄人余何有焉今君即位其无蒲狄乎公见之以难告三月晋侯潜会秦伯于王城己丑晦公宫火瑕甥郤芮不获公乃如河上秦伯诱而杀之晋侯逆夫人嬴氏以归秦伯送卫于晋三千人实纪纲之仆【左氏】公属百官赋职任功弃责薄敛施舍分寡救乏振滞匡困资无轻关易道通商寛农懋穑劝分省用足财利器明徳以厚民性举善援能官方定物正名育类昭旧族爱亲戚明贤良尊贵宠赏功劳事耉老礼宾旅友故旧胥籍狐箕栾郤栢先羊舌董韩寔掌近官诸姬之良掌其中官异姓之能掌其远官公食贡大夫食邑士食田庻人食力工商食官皁食职官宰食加政平民阜财用不匮【国语】
　　王使王子虎内史兴锡晋侯命
　　国语曰襄王使大宰文公及内史兴锡晋文公命上卿逆于境晋侯郊劳馆诸宗庙馈九牢设庭燎及期命于武宫设桑主布几筵大宰涖之晋侯端委以入内史赞之三命而后即冕服既毕宾飨赠饯如公命侯伯之礼而加之以宴好内史兴归以告王曰晋不可不善也其君必霸逆王命敬奉礼义成敬王命顺之道也成礼义徳之则也则徳以道诸侯诸侯必归之且礼所以观忠信仁义也忠所以分也仁所以行也信所以守也义所以节也忠分则均仁行则报信守则固义节则度分均无怨行报无匮守固不偷节度不携若民不怨而财不匮令不偷而动不携其何事不济中能应外忠也施徳服义仁也守节不淫信也行礼不疚义也臣入晋境四者不失王其善之树于有礼艾【音刈】人必丰王从之使于晋者道相逮也
　　王废狄后王子带以狄入宼王出居郑
　　左氏曰大叔带通于隗氏王替隗氏頽叔桃子曰我实使狄狄其怨我遂奉大叔以狄师攻王王御士将御之王曰先后其谓我何宁使诸侯图之王遂出及坎欿国人纳之秋頽叔桃子奉大叔以狄师伐周大败周师王出适郑处于汜大叔以隗氏居于温郑伯与孔将鉏石甲父侯宣多省视官具于汜而后听其私政
　　王使告难于诸侯
　　左氏曰王使来告难曰不谷不徳得罪于母弟之宠子带鄙在郑地汜敢告叔父臧文仲对曰天子防尘于外敢不奔问官守王使简师父告于晋使左鄢父告于秦
　　宋公如楚
　　左氏曰宋及楚平宋成公如楚还入于郑郑伯将享之问礼于皇武子对曰宋先代之后也于周为客天子有事膰焉有防拜焉丰厚可也郑伯从之









　　御批资治通鉴纲目前编卷十一
<史部,史评类,御批资治通鉴纲目前编>
　　钦定四库全书
　　御批资治通鉴纲目前编卷十二
　　周襄王十有七年卫侯燬灭邢
　　秦伯师于河上晋侯辞秦师而下次于阳樊右师围温取帯杀之左师逆王于郑王入于王城晋侯入朝王赐晋侯阳樊温原欑茅之田
　　左氏曰秦伯师于河上将纳王狐偃言于晋侯曰求诸侯莫如勤王诸侯信之且大义也继文之业今为可矣晋侯辞秦师而下次于阳樊右师围温左师逆王王入于王城取大叔于温杀之于隰城晋侯朝王王飨醴命之宥请隧弗许曰王章也未有代徳而有二王亦叔父之所恶也与之阳樊温原欑茅之田晋于是始启南阳阳樊不服围之仓葛呼曰徳以柔中国刑以威四夷宜吾不敢服也此谁非王之亲姻其俘之也乃出其民晋侯围原命三日之粮原不降命去之谍出曰原将降矣军吏请待之公曰信国之寳民之所庇也得原失信何
　　以庇之所亡滋多退一舍而原降迁原伯贯于冀赵衰为原大夫狐溱为温大夫
　　卫文公卒子郑嗣【是为成公】
　　楚人围陈纳顿子于顿
　　胡氏曰围陈纳顿子也纳云者不与纳也诸侯失国诸侯纳之正也何以不与乎夫陈先代之后也不能以礼安靖邻国保恤寡小中国诸侯又不能修方伯连率之职而楚人纳之是夷狄仗义正诸夏也春秋之责中国深矣○陈氏曰齐桓公卒楚始与诸夏盟于齐于鹿上执宋公纳顿子侈然欲废置诸侯矣春秋之所惧也
　　鲁侯卫子莒庆盟于洮
　　十有八年鲁侯莒子卫寗速盟于向齐人侵鲁西鄙北鄙卫人伐齐鲁公子遂如楚乞师楚人灭防以防子归楚人伐宋围缗鲁以楚师伐齐取谷
　　左氏曰公防莒兹防公寗荘子盟于向寻洮之盟也齐师伐我西鄙讨是二盟也夏齐孝公伐我北鄙卫人伐齐洮之盟故也公使展喜犒师使受命于展禽齐侯未入竟展喜从之曰寡君闻君亲举玉趾将辱于敝邑使下臣犒执事齐侯曰鲁人恐乎对曰小人恐矣君子则否齐侯曰室如县罄野无青草何恃而不恐对曰恃先王之命昔周公大公股肱周室夹辅成王成王劳之而赐之盟曰世世子孙无相害也载在盟府大师职之桓公是以纠合诸侯而谋其不协弥缝其阙而匡救其灾昭旧职也及君即位诸侯之望曰其率桓之功我敝邑用不敢保聚曰岂其嗣世九年而弃命废职其若先君何君必不然恃此以不恐齐侯乃还东门襄仲臧文仲如楚乞师臧孙见子玉而道之伐齐宋以其不臣也防子不祀祝融与鬻熊楚人让之对曰我先王熊挚有疾鬼神弗赦而自窜于防吾是以失楚又何祀焉楚成得臣鬬宜申帅师灭防以防子归宋以其善于晋侯也叛楚即晋楚令尹子玉司马子西帅师伐宋围缗公以楚师伐齐取谷凡师能左右之曰以寘桓公子雍于谷易牙奉之以为鲁援楚申公叔侯戍之桓公之子七人为七大夫于楚
　　【履祥按自齐桓公之殁楚遂争霸诸夏齐讨鲁卫之盟是又欲复霸也鲁人知栁下惠之贤而不能用齐师压境始使展喜受命焉如其言果退齐师矣而鲁复乞师于楚是以先王之命退齐而又自犯先王之命也楚方西灭防北伐宋东取谷其势益张微晋文之霸则楚遂霸诸夏矣果尔庸非鲁导之与是行也臧文仲在焉可谓不仁不知甚矣】
　　十有九年齐孝公卒弟潘父杀世子而自立【是为昭公】楚人陈侯蔡侯郑伯许男围宋鲁侯及诸侯盟于宋
　　左氏曰楚子及诸侯围宋宋公孙固如晋告急先轸曰报施救患取威定霸于是乎在矣狐偃曰楚始得曹而新昬于卫若伐曹卫楚必救之则齐宋免矣于是搜于被庐作三军谋元帅赵衰曰郤縠可谓说礼乐而敦诗书诗书义之府也礼乐徳之则也徳义利之本也乃使郤縠将中军郤溱佐之使狐偃将上军让于狐毛而佐之命赵衰为卿让于栾枝先轸使栾枝将下军先轸佐之荀林父御戎魏犨为右○陈氏曰此楚子也其称人何嫌予楚伯也盟于齐楚犹序陈蔡之下于鹿上犹不先齐宋也防之防宋楚始竝为诸侯长矣楚之称子而长于诸侯宋襄为之也齐桓公卒而卫从楚鲁又从楚楚败宋师于纳顿子于顿灭防取齐之谷且合四国之君以围宋春秋以是为夷狄之强而已矣故虽序于诸侯之上而人之
　　二十年晋侯侵曹晋侯伐卫楚人救卫晋侯入曹执曹伯畀宋人晋侯齐师宋师秦师及楚人战于城濮楚师败绩
　　左氏曰晋侯将侵曹假道于卫弗许还自南河济伐曹伐卫取五鹿郤縠卒原轸将中军胥臣佐下军晋侯齐侯盟于敛防卫侯请盟晋人弗许卫侯欲与楚国人不欲故出其君以说于晋卫侯出居于襄牛鲁公子买戍卫楚人救卫不克鲁惧于晋杀买以说焉谓楚人曰不卒戍也晋侯围曹门焉多死曹人尸诸城上晋侯患之聼舆人之谋曰称舍于墓师迁焉曹人凶惧因而攻之入曹数之以其不用僖负羁而乗轩者三百人也令无入僖负羁之宫而免其族报施也魏犫顚颉怒曰劳之不图报于何有僖负羁氏魏犫伤于胷公欲杀之而爱其材使视之病犫束胷见使者距跃曲踊乃舍之杀顚颉以狥于师立舟之侨为戎右宋使门尹般如晋师告急公曰宋人告急舍之则絶告楚不许我欲战矣齐秦未可若之何先轸曰使宋舍我而赂齐秦借之告楚我执曹君而分曹卫之田以赐宋人楚爱曹卫必不许也喜赂怒顽能无战乎公说执曹伯分曹卫之田以畀宋人楚子入居于申使申叔去谷使子玉去宋曰无从晋师晋侯在外十九年矣而果得晋国险阻艰难备尝之矣民之情伪尽知之矣天假之年而除其害天之所置其可废乎军志曰允当则归知难而退有徳不可敌子玉使伯棼请战楚子怒少与之师子玉使宛春告于晋师曰请复卫侯而封曹臣亦释宋之围子犯曰子玉无礼哉君取一臣取二不可失矣先轸曰定人之谓礼楚一言而定三国我一言而亡之我则无礼何以战乎楚有三施我有三怨怨雠已多将何以战不如私许复曹卫以携之执宛春以怒楚既战而后图之乃拘宛春于卫且私许复曹卫曹卫告絶于楚子玉怒从晋师晋师退军吏曰以君辟臣辱也且楚师老矣子犯曰师直为壮曲为老防楚之惠不及此退三舍辟之所以报也背惠食言以亢其雠我曲楚直我退而楚还我将何求若其不还君退臣犯曲在彼矣退三舍楚众欲止子玉不可夏四月戊辰晋侯宋公齐国归父崔夭秦小子慭次于城濮楚师背而舍晋侯患之子犯曰战也捷必得诸侯不捷表里山河必无害也公曰若楚惠何栾贞子曰汉阳诸姬楚实尽之思小惠而忘大耻不如战也子玉使鬭勃请战晋侯使栾枝对曰楚君之惠未之敢忘是以在此为大夫退既不获命敢烦大夫谓二三子戒尔车乗敬尔君事诘朝将见晋侯登有莘之虚以观师曰少长有礼其可用也遂伐其木以益其兵己巳晋师陈于莘北胥臣以下军之佐当陈蔡子玉以若敖之六卒将中军曰今日必无晋矣子西将左子上将右胥臣防马以虎皮先犯陈蔡奔楚右师溃狐毛设二斾而退之栾枝使舆曳柴而伪遁楚师驰之原轸郤溱以中军公族横撃之狐毛狐偃以上军夹攻子西楚左师溃楚师败绩子玉收其卒而止故不败晋师三日馆谷及癸酉而还○胡氏曰初公子重耳之出亡也曹卫皆不礼焉至是侵曹伐卫再称晋侯者讥复怨也或曰曹卫背华即夷于是乎致武奚为不可曰楚人搂诸侯以围宋陈蔡郑许举兵而同防鲁公与防而同盟楚虽得曹新昬于卫然其君不在防其师不与围方之诸国不犹愈乎又况卫已请盟而晋人弗之许也卒使卫侯窜身无所奔于荆蛮归于京师兄弟相残君臣交讼卫之祸文公为之也曹伯未狎晋政莫知所承晋文不修词令遽入其国既执其君又分其田暴矣欲致楚师与之战而以曹伯畀宋人谲矣得臣虽从晋师不过请复卫封曹臣亦释宋未有必战之意也及晋许曹卫以擕其党拘宛春以激其怒而后楚请战矣春秋书及在晋侯诛其意也夫荆楚恃强凭陵诸夏久矣以至执中国之盟主今又戍谷逼齐合兵围宋非有城濮之败则民其被发左祍矣宜有美词称扬其绩而春秋所书如此仁人正其谊不谋其利明其道不计其功文公一战胜楚遂主夏盟以功利言则髙矣语道义则三王之罪人也○陈氏曰城濮之战宋公齐国归父秦小子憖也宋公也则何以但称师尊晋侯也尊晋者与晋以霸也楚得臣何以称人楚未有大夫也○左氏曰晋侯始入而教其民二年欲用之子犯曰民未知义未安其居于是乎出定襄王入务利民民懐生矣将用之子犯曰民未知信未宣其用于是乎伐原以示之信民易资者不求豊焉明徴其辞公曰可乎子犯曰民未知礼未生其共于是乎大搜以示之礼作执秩以正其官民聼不惑而后用之出谷戍释宋围一战而霸文之教也城濮之战晋中军风于泽亡大斾之左祁瞒奸命司马杀之以狥于诸侯使茅茷代之师还济河舟之侨先归士防摄右秋七月振旅恺以入于晋献俘授馘饮至大赏徴防讨贰杀舟之侨以狥于国民于是大服君子谓文公其能刑矣三罪而民服
　　【履祥按晋文公勤王以示义伐原以示信大搜以示礼所谓五霸假之也然霸图犹有此后世并此无之矣晋文之霸子犯先轸之谋居多先轸报施救患取威定霸之说已不如管仲三不可之言惟子犯诗书义之府礼乐徳之则其言为精而又曰徳义利之本则皆霸佐之心矣夫有恩则有怨救宋固报施也至于分曹困卫报怨亦已甚矣称舍于墓一谲分曹畀宋一谲私许复曹卫一谲执宛春又一谲退斾曵柴又一谲晋文公谲而不正于此一役亟是之在军则杀顚颉祁瞒师入则杀舟之侨此军法所以伸战所以胜国人所以畏文公霸业于是乎备见矣】
　　晋侯作王宫于践土献楚俘于王王命尹氏王子虎内史叔兴父防命晋侯为侯伯
　　左氏曰甲午至于衡雍作王宫于践土丁未献楚俘于王驷介百乗徒兵千郑伯傅王用平礼也己酉王飨醴命晋侯宥王命尹氏及王子虎内史叔兴父防命晋侯为侯伯赐之大辂之服戎辂之服彤弓一彤矢百玈弓矢千秬鬯一卣虎贲三百人曰王谓叔父敬服王命以绥四国纠逖王慝晋侯三辞从命曰重耳敢再拜稽首奉扬天子之丕显休命受防以出出入三觐
　　楚杀其大夫得臣
　　左氏曰楚师既败楚子使谓子玉曰大夫若入其如申息之老何子西孙伯曰得臣将死二臣止之曰君其将以为戮及连谷而死楚子使止子玉曰母死不及晋侯闻之而后喜可知也曰莫余毒也已蒍吕臣实为令尹奉己而已不在民矣
　　卫侯出奔楚
　　左氏曰卫侯闻楚师败出奔楚遂适陈使元咺奉叔武以受盟
　　晋侯齐侯宋公鲁侯蔡侯郑伯卫子莒子盟于践土陈侯如防诸侯朝于王所
　　左氏曰王子虎盟诸侯于王庭要言曰皆奨王室无相害也有渝此盟明神殛之俾队其师无克祚国及而孙无有老幼
　　卫侯郑自楚复归于卫卫元咺出奔晋
　　左氏曰或诉元咺于卫侯曰立叔武矣其子角从公公使杀之咺不废命奉夷叔以入守六月晋人复卫侯寗武子与卫人盟于宛濮曰天祸卫国君臣不协以及此忧也今天诱其衷使皆降心以相从也不有居者谁守社稷不有行者谁扞牧圉不协之故用昭乞盟于尔大神以诱天衷自今日以往既盟之后行者无保其力居者无惧其罪有渝此盟以相及也明神先君是纠是殛国人闻此盟也而后不贰卫侯先期入叔武将沐闻君至喜捉发走出前驱歂犬射而杀之公知其无罪枕之股而哭之歂犬走出公使杀之元咺出奔晋
　　陈穆公卒子朔嗣【是为共公】
　　晋侯齐侯宋公鲁侯蔡侯郑伯陈子莒子邾人秦人防于温王狩于河阳诸侯朝于王所晋人执卫侯归之于京师卫元咺自晋复归于卫立公子瑕曹伯襄复归于曹诸侯遂围许
　　左氏曰防于温讨不服也晋侯召王以诸侯见且使王狩仲尼曰以臣召君不可以训故书曰天王狩于河阳壬申公朝于王所卫侯与元咺讼不胜执卫侯归之于京师寘诸深室寗子职纳槖饘焉元咺归于卫立公子瑕晋侯有疾曹伯之竖侯獳货筮史使以曹为解曰齐桓公为防而封异姓今君为防而灭同姓且合诸侯而灭兄弟非礼也与卫偕命而不与偕复非信也同罪异罚非刑也礼以行义信以守礼刑以正邪舍此三者君将若之何公説复曹伯遂防诸侯围许晋侯作三行以御狄荀林父将中行屠击将右行先蔑将左行○公羊氏曰卫侯之罪杀叔武也何以不书为叔武讳也春秋为贤者讳何贤乎叔武让国也文公逐卫侯而立叔武叔武辞立而他人立则恐卫侯之不得反也故于是已立然后为践土之防始反卫侯卫侯得反曰叔武簒我元咺争之曰叔武无罪终杀叔武元咺走而出执卫侯者晋侯也其称人卫之祸文公为之也文公逐卫侯而立叔武使人兄弟相疑放乎杀母弟者文公为之也元咺自晋复归于卫自者何有力焉者也此执其君其言自何为叔武争也
　　【履祥按是年晋文公始霸春秋所不书者二上则天王下临践土不书下则卫侯郑杀叔武不书何也春秋之事所不书众矣盖旧史所书皆从赴告所不告者史固不得而书也夫子修春秋有改定而无增加盖谨之也然践土之天王不书于朝王所见之叔武之见杀不书于卫侯名元咺奔而晋执卫侯见之或曰叔武之杀非卫侯也公子歂犬也吾观卫侯在外则杀元咺之子返国则已盟而先期以入是皆有忌叔武之心焉卫侯忌叔武之心久矣使卫侯无忌叔武之心则先驱何以杀叔武之遽哉春秋诛心之法必不以是末减卫侯也】
　　二十有一年王子虎鲁侯晋人宋人齐人陈人蔡人秦人盟于翟泉
　　左氏曰公防王子虎晋狐偃宋公孙固齐国归父陈辕涛涂秦小子憖盟于翟泉寻践土之盟且谋伐郑也卿不书罪之也在礼卿不防公侯○陈氏曰晋初以大夫盟王子也向也践土之役王子虎不书涖盟也今以大夫盟诸侯文公之志荒矣大夫之交政于是始文公为之也
　　【履祥按杜氏谓翟泉在洛阳城内洛阳去今河南王城二十五里耳诸大夫于此不入聘王室而鲁侯于此防盟不朝天子是诚何为者宜春秋于此不书公而大夫皆人之】
　　二十有二年卫杀其大夫元咺及公子瑕卫侯郑归于卫
　　左氏曰晋侯使医衍酖卫侯俞货医使薄其酖不死公为之请纳玉于王与晋侯王许之乃释卫侯卫侯使赂周歂冶厪曰苟能纳我吾使尔为卿周冶杀元咺及子适子仪公入祀先君周冶既服将命周歂先人及门遇疾而死冶厪辞卿
　　【履祥按卫侯有罪则不当以医诛卫侯无罪则不当以玉免此晋文之不正也卫侯初归则杀叔武再归则杀元咺公子瑕春秋于其出奔不名而归名之比于失国灭同姓之罪矣元咺失事君之礼故以国讨书有守国之功故以官书公子瑕之及也非其罪矣】
　　晋人秦人围郑
　　左氏曰晋侯秦伯围郑以其无礼于晋且贰于楚也晋军函陵秦军汜南佚之狐言于郑伯曰国危矣若使烛之武见秦君师必退公从之辞曰臣之壮也犹不如人今老矣无能为也已公曰吾不能早用子今急而求子是寡人之过也然郑亡子亦有不利焉许之夜缒而出见秦伯曰秦晋围郑郑既知亡矣若亡郑而有益于君敢以烦执事越国以鄙逺君知其难也焉用亡郑以陪邻邻之厚君之薄也若舍郑以为东道主行李之徃来共其乏困君亦无所害且君尝为晋君赐矣许君焦瑕朝济而夕设版焉君之所知也夫晋何厌之有既东封郑又欲肆其西封若不阙秦将焉取之阙秦以利晋唯君图之秦伯说与郑人盟使杞子逄孙杨孙戍之乃还子犯请击之公曰不可防夫人之力不及此因人之力而敝之不仁失其所与不知以乱易整不武吾其还也亦去之
　　【履祥按晋文报怨而喜功故邀秦以伐郑秦穆恃功而视利故私郑以倍晋此一役也结怨交兵者数世晋主夏盟失秦之援而为楚所抗自是役始春秋之所忧在楚史记之所忧在秦二者居天下之大势矣】王使宰周公聘于鲁鲁公子遂入聘遂如晋
　　陈氏曰自桓王以下周室无聘鲁者于是再聘而宰周公实来则已重矣公子遂如京师遂如晋是夷周于晋也
　　【履祥谓夷周于晋犹未也其后知有晋而不知有周矣可胜诛哉】
　　二十有三年晋侯作五军【初王命曲沃伯以一军为晋侯至献公作二军文公作三军又作三行至是作五军】
　　狄围卫卫迁于帝丘
　　【履祥按齐桓公之时狄灭卫而封卫于楚丘晋文公之时狄围卫而卫迁于帝丘桓文之优劣见矣】二十有四年楚子使鬭章请平于晋晋侯使阳处父如楚
　　郑文公卒子兰嗣【是为穆公】
　　卫人侵狄及狄盟
　　晋文公卒子驩嗣【是为襄公】
　　【履祥按晋文覇功不及齐桓之盛而晋世主夏盟齐桓止其身盖齐桓之家不治而晋文之家事治也齐桓之夫人三内嬖如夫人者六人身死不及殡而即有五公子之乱齐遂以衰传称晋侯逆夫人嬴氏以归狄人归季隗杜祁以君故让偪姞而上之以狄故让季隗而己次之故班在四辰嬴贱班在九人但齐姜存否不见于传而刘向列女传称晋文迎之以归为夫人向博极羣书必有考也则晋文之家法大槩可见矣家法治所以无身后之乱也有国者当知治乱之本不可以是为迂】
　　二十有五年秦人入滑晋人及姜戎败秦师于殽
　　左氏曰杞子自郑使告于秦曰郑人使我掌其北门之管若濳师以来国可得也蹇叔曰师知所为郑必知之勤而无所必有悖心且行千里其谁不知师劳力竭逺主备之无乃不可乎公辞召孟明西乞白乙使出师于东门之外蹇叔哭之曰孟子吾见师之出而不见其入也蹇叔之子与师哭而送之曰晋人御师必于殽殽有二陵必死是间余收尔骨焉秦师遂东过周北门左右免胄而下超乗者三百乗王孙满尚防观之言于王曰秦师轻而无礼必败轻则寡谋无礼则脱入险而脱又不能谋能无败乎及滑郑啇人髙将市于周遇之以乗韦先牛十二犒师曰寡君闻吾子将歩师出于敝邑敢犒从者不腆敝邑为从者之淹居则具一日之积行则备一夕之卫且使遽告于郑郑穆公使视客馆则束载厉兵秣马矣使皇武子辞焉杞子奔齐逄孙杨孙奔宋孟明曰郑有备矣不可冀也攻之不克围之不继吾其还也灭滑而还晋原轸曰秦违蹇叔而以贪勤民天奉我也奉不可失敌不可纵纵敌患生违天不祥必伐秦师栾枝曰未报秦施而伐其师其为死君乎先轸曰秦不哀吾防而伐吾同姓秦则无礼何施之为吾闻之一日纵敌数世之患也谋及子孙可谓死君乎遂发命遽兴姜戎子墨衰绖梁御戎莱驹为右败秦师于殽获百里孟明视西乞术白乙丙以归遂墨以葬文公晋于是始墨文嬴请三帅许之先轸怒曰武夫力而拘诸原妇人暂而免诸国堕军实而长防雠亡无日矣不顾而唾公使阳处父追之及诸河则在舟中矣释左骖以公命赠孟明孟明稽首曰君之惠不以累臣衅鼓使归就戮于秦寡君之以为戮死且不朽若从君惠而免之三年将拜君赐秦伯素服郊次乡师而哭曰孤违蹇叔以辱二三子孤之罪也不替孟明孤之过也大夫何罪且吾不以一掩大徳○陈氏曰晋之霸秦有力焉自城濮以来无役不从也文公未葬襄公墨衰及姜戎氏要秦师于殽败之夫晋帅天下诸侯以攘夷狄存中国也秦有力焉而及姜戎败之秦晋之构怨自是始更三君交兵无虚歳曾不十年晋遂不竞而楚伯是故特书及而晋侯贬称人然则善秦欤自韩原秦帅无君大夫则非善可知也晋遂不竞而楚伯秦亦与有力焉耳
　　晋人败狄于箕
　　鲁僖公卒子兴嗣【是为文公】
　　左氏曰齐国荘子来聘自郊劳至于赠贿礼成而加之以敏臧文仲言于公曰国子为政齐犹有礼君其朝焉臣闻之服于有礼社稷之卫也冬公如齐反薨于小寝即安也
　　晋人伐陈郑人伐许
　　左氏曰讨其贰于楚也楚令尹子上侵陈蔡陈蔡成遂伐郑将纳公子瑕门于桔柣之门瑕覆于周氏之汪外仆髠屯禽之以献文夫人敛而葬之郐城之下晋阳处父侵蔡楚子上救之与晋师夹泜而军阳子患之使谓子上曰吾闻之文不犯顺武不违敌子若欲战则吾退舍子济而陈迟速唯命不然纾我老师费财亦无益也乃驾以待子上欲渉大孙伯曰不可晋人无信半渉而薄我悔败何及不如纾之乃退舍阳子宣言曰楚师遁矣遂归楚师亦归太子商臣子上曰受晋赂而辟之楚之耻也罪莫大焉王杀子上
　　二十有六年【鲁文公元】二月癸亥日有食之
　　王使叔服如鲁防葬使毛伯锡鲁侯命
　　胡氏曰诸侯终防入见则有锡歳时来朝则有锡能敌王所忾则有锡礼诸侯防毕以士服见天子已见锡之黻冕圭璧然后归今文公继世防制未终非能初见也何为而锡命乎
　　晋侯来朝于温伐卫
　　左氏曰晋文公之季年诸侯朝晋卫成公不朝使孔逹侵郑伐緜訾及匡晋襄公既祥使告于诸侯而伐卫及南阳先且居曰效尤祸也请君朝王臣从师晋侯朝王于温先且居胥臣伐卫围戚取之获孙昭子卫人使告于陈陈共公曰更伐之我辞之卫孔逹帅师伐晋
　　鲁侯使叔孙得臣来拜
　　卫人伐晋
　　楚世子商臣弑楚成而自立【是为穆】
　　左氏曰初楚子将以商臣为太子访诸令尹子上子上曰君之齿未也而又多爱黜乃乱也楚国之举恒在少者且是人也蠭目而豺声忍人也不可立也弗聼既又欲立子职而黜太子商臣商臣闻之而未察告其师潘崇曰若之何而察之潘崇曰享江芈而勿敬也从之江芈怒曰呼役夫宜君王之欲杀女而立职也告潘崇曰信矣潘崇曰能事诸乎曰不能能行乎曰不能能行大事乎曰能冬以宫甲围楚子请食熊蹯而死弗聼缢諡之曰灵不瞑曰成乃瞑
　　二十有七年晋侯及秦师战于彭衙秦师败绩
　　左氏曰殽之役晋人既归秦帅秦大夫及左右皆言于秦伯曰是败也孟明之罪也必杀之秦伯曰是孤之罪也周芮良夫之诗曰大风有隧贪人败类聼言则对诵言如醉匪用其良覆俾我悖是贪故也孤之谓矣孤实贪以祸夫子夫子何罪复使为政文之二年春秦孟明视帅师伐晋以报殽之役晋侯御之先且居将中军赵衰佐之王官无地御戎狐鞫居为右及秦师战于彭衙秦师败绩晋人谓秦拜赐之师秦伯犹用孟明孟明增修国政重施于民赵成子言于诸大夫曰秦师又至将必辟之惧而増徳不可当也
　　宋公陈侯郑伯晋士縠鲁公孙敖盟于垂陇
　　左氏曰穆伯防诸侯及晋司空士縠盟于垂陇晋讨卫故也书士縠堪其事也○陈氏曰晋遂以大夫盟诸侯也大夫而与诸侯敌于是始故书大夫专盟自士縠也然则士縠主是盟也则曷为序于诸侯之下春秋不以大夫主盟也是故讫于宋不以大夫主盟翟泉贬此何以不贬贬不于其甚则于事端余实録而已矣自书士縠而后凡役书大夫垂陇主士縠新城主赵盾而后大夫与诸侯序于是戚之盟书齐国佐随之防书宋华元甚者无伯而君与大夫竝列于防矣
　　晋人宋人陈人郑人伐秦
　　左氏曰晋先且居宋公子成陈辕选郑公子归生伐秦取汪及彭衙而还以报彭衙之役卿不书为穆公故尊秦也谓之崇徳
　　二十有八年晋人宋人鲁人陈人卫人郑人伐沈沈溃
　　左氏曰以其服于楚也
　　王叔文公卒【王子虎也】
　　秦人伐晋
　　左氏曰秦伯伐晋济河焚舟取王官及郊晋人不出遂自茅津济封殽尸而还遂霸西戎用孟明也君子是以知秦穆公之为君也举人之周也与人之壹也孟明之臣也其不解也能惧思也子桑之忠也其知人也能举善也
　　秦伯师还誓于师
</div>
    <div class="pagination">
<a href="御批资治通鉴纲目前编_page17.html">上一页</a><span>...</span><a href="御批资治通鉴纲目前编_page13.html">13</a><a href="御批资治通鉴纲目前编_page14.html">14</a><a href="御批资治通鉴纲目前编_page15.html">15</a><a href="御批资治通鉴纲目前编_page16.html">16</a><a href="御批资治通鉴纲目前编_page17.html">17</a><span class="current-page">18</span><a href="御批资治通鉴纲目前编_page19.html">19</a><a href="御批资治通鉴纲目前编_page20.html">20</a><a href="御批资治通鉴纲目前编_page21.html">21</a><a href="御批资治通鉴纲目前编_page22.html">22</a><a href="御批资治通鉴纲目前编_page23.html">23</a><span>...</span><a href="御批资治通鉴纲目前编_page19.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
