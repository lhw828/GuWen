<!DOCTYPE html>
<html>
 <head>
  <meta charset="utf-8"/>
  <title>
   廿二史札记 - 第 14 页/共 26 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   廿二史札记 - 第 14 页/共 26 页
  </h1>
  <div class="content">
   ○金初汉人宰相
    《韩企先传》，金太祖定燕京，始用汉官宰相，赏左企弓等，置中书省、枢密院于广宁府，而朝廷宰相自用女直官号。（传赞谓仿辽代南、北面官僚制度。）太宗初年，无所更改。及张敦固伏诛，移中书省、枢密院于平州。蔡靖以燕山降，又移置于燕。凡汉地选授官职，调发租税，皆承制行之，自时立爱、刘彦宗、韩企先官为宰相，其职皆如此。故规为施设，不见于朝廷之上，惟治官政，庀民事，内供京师，外给转饷而已。后斜也、宗干当国，劝太宗改女直旧制，从汉官制度。天会四年，始置尚书省以下诸司府寺。十二年，以企先为尚书右丞，汉人为真相自此始。（按元遗山作《张万公碑》云，金制自尚书令而下，有左右丞相为宰相，尚书左右丞为执政官，凡内族外戚及国人有战功者为之，其次则黄人，又次则参用汉进士，不过以示公道而已。无相权也。）
    ○金俗重马
    金初以战争开国，故最重马。景祖方为部长时，有黄马，服乘如意。景祖没，辽贵人争欲得之，世祖曰：“难未息也，马不可与人。”遂割其两耳，谓之秃耳马，辽人乃弗取。（《阿疏传赞》）时兵力尚微，桓、散达方强。欲得盈哥之大赤马及辞不失之紫骝马，世祖亦不许，遂战败之。（《桓》、《散达传》）康宗薨，太祖即位，辽使阿息保来吊。阿息保径株岭所，阅赠马，欲取之，太祖大怒，将杀之，宗雄谏而止。（《世纪》）阿离合懑将死，太祖往问疾，问以国家事，对曰：“马者甲兵之用，今四方未平，而国俗多以良马殉葬，当禁止之。”（《阿离合懑传》）观此可见金源氏之重马也。军旅之事，全恃马力，此固有国家者所当留意耳。
    ○金以坏和议而亡
    宋南渡后，至绍兴七八年间，盗贼尽平，韩、岳诸将兵力亦渐强盛，可以有克复中原之势，故时有以和议为非者，然卒以和议而得偏安。其后正隆南侵，开禧北伐，亦皆以议和罢兵息事。迨贾似道讳和主战而国亡矣。盖事势当危急之时，不得不谨畏睦邻，图存于亡，若犹仗虚骄之气，必误国事也。金宣宗当蒙古兵围燕京时，遣完颜承晖等往军前行成，已解围矣。后以迁汴之举，致蒙古藉口，再起兵端，残破河北，蹂躏关陕。至哀宗即位，群臣言可因国丧遣人报哀，副以遗留物，因而与之讲解。哀宗下省院议，而当国者有仰而不能俯之势，谓朝廷先遣使，则于国体有亏，遂止。（《合达传》）正大六年，蒙古兵围庆阳，哀宗命陕省犒以羊酒，为缓师计，北中亦遣唐庆来议和，先遣小使斡骨栾至行省。时适有太昌原之捷，移剌蒲阿等志气骄满，谓使者曰：“我已准备军马，可傈饿战。”斡骨栾归，以其语奏蒙古主，遂怒不可解，统大兵入陕。（《牙吾塔传》）是时金兵不复南侵，宋人亦有继好之意。正大八年，行省忽以札付下襄阳制置司，约同御北兵，且索军饷。札付者，上行下之檄也，于是宋制置使陈该遂怒辱使者，而宋之和好又绝。蒙古围汴，哀宗遣曹王讹可出质乞和，已退兵矣。而飞虎军申福、蔡元又擅杀北使唐庆等，于是蒙古之和议又绝，而不可解矣。此皆不度时势，徒恃虚气，以速灭亡也。金之先以和误人，而其后转以不和自误，亦岂非一代得失之林哉！
    ○九公十郡王
    宣宗畏蒙古兵之逼，南迁于汴，河朔残民往往自相团结，各保一方。朝议择其中有威望者，假以事权，能复一道，即授以本道观察使，能捍州郡，即授以兵佐，于是封建之议起。兴定四年，封沧海经略使王福为沧海公，河间路招抚使移剌众家奴为河间公，真定经略使武仙为恒山公，中都东路经略使张甫为高阳公，中都西路经略使靖安民为易水公，辽州从宜郭文振为晋阳公，平阳招抚使胡天作为平阳公，昭义军节度使完颜开为上党公，山东安抚使燕宁为东莒公，是为九公府。其中武仙最富强，张开次之，余皆各保一方。其后日渐摧败，如郭文振徙卫州，至不能军，但寓于卫。张开不能守潞州，闲居南京，部曲离散，名为旧公，实与匹夫无异。此九人外，又有史咏亦为平阳公，乃胡天作死后，咏继之而封者。传赞谓他书所载，有沧海公张进、河间公移剌中哥、易水公张进、晋阳公郭栋，此盖正大间续封，如史咏之继胡天作者。《金史》惟王福等九人有传，余皆无之。其后又有十郡王之封。（见《国用安传》。）十郡王者，李德明、封仙、张、张左、卓翼、康琮、杜政、吴歪头、王德全、刘安国也。九公各有传，十郡王无传，惟德全、安国、封仙、杜政略见《国用安传》中。盖此十郡王本哀宗发空名宣敕，听用安于同盟中有功者赐之，是又用安部曲，非朝命所封，无大功绩可纪，故无传也。
    ○金末赐姓之例
    赐姓本姓于汉初，《北史 李宏传》所谓，项伯不同项羽，汉高赐姓刘氏，秦贞父能死难，魏武赐姓曹氏是也。其后罕有行之者，惟西魏宇文泰当国时，因魏初统国三十六，大姓九十九，已多绝灭，乃以诸将功高者为三十六国后，其次为九十九姓后，赐姓之广自此始。如杨忠赐姓普六茹氏，赵贵赐姓乙弗氏，寇和赐姓若引氏，耿豪赐姓和嵇氏，辛威赐姓普屯氏，樊深赐姓万纽于氏，周摇赐姓车非氏，李楷赐姓独孤氏，郭衍赐姓叱罗氏，侯植魏赐姓侯伏氏，又赐姓贺屯氏是也。（静帝时诏各复本姓。）其有倚为腹心者，则赐以皇族之姓，如薛端、薛善及叱罗协皆赐姓宇文氏是也。故周武帝命李宏修《皇室谱》，分为《帝系》、《疏属》及《赐姓》三篇。隋因之，如杨义臣本姓尉迟，文帝因其父战死，乃赐姓杨，编之属籍。唐初亦用其制，如罗艺、高开道、杜伏威、胡大恩皆赐姓李氏是也。唐末赐姓更多，如李克用、李茂贞、李顺节等皆附于皇族，或藉其用，或畏其逼，不得已也。金末亦多有赐姓者，财力既殚，爵赏又滥，不足以系人心，故设此劝功。然后制亦不同，有赐本国大姓者，如东永昌赐姓温都氏，（旧作温敦。）包世显、包长寿、包疙疸赐姓乌库哩氏、（旧作乌古论。）多隆乌（旧名睹令狐。）赐姓哈萨喇氏，（旧作禾速嘉。）何定赐姓必喇氏，（旧作必兰。）马福德、马柏寿赐姓瓜尔嘉氏，（旧作夹谷。）杨沃衍赐姓乌凌阿氏，（旧作乌林答。）资禄赐姓女奚烈氏，李辛赐姓温撒氏是也。其功多或力大，可恃以为援者，则竟赐以皇族之姓，如郭仲元、郭阿怜、李霆、梁佐、李咬住、国用安、张甫皆赐姓完彦氏是也。其附入属籍之处又有差等，以千人败敌三千者，赐及缌麻以上；败二千人者，赐及大功以上；败千人者，赐止其家。
    ○通惠河不始于郭守敬
    京师至通州闸河，本元时郭守敬所开。《守敬传》，大都运粮河不用一亩泉旧源，别引北山白浮泉水，西折而南，经瓮山泊，自西水门入城，环汇于积水潭，复东折而南，出南水门，合入旧运粮河。每十里置一闸，比至通州，凡为闸七，置斗门互为提阏，以过舟止水。元世祖命速行之，丞相以下皆亲操畚锸，工既成，帝还自上都，过积水潭，见舳舻蔽水，大悦，赐名曰通惠河。此元所创，至今为永利者也。然此河不自守敬始。《金史 韩玉传》，泰和中，玉建言开通州潞水漕渠，船运至都。工既成，玉升两阶。是此河实自玉始。《守敬传》所云不用一亩泉者，盖玉所开河本用一亩泉为源，而守敬乃用白浮泉耳。守敬建闸，往往得旧时砖石故址，当即玉遗迹也。盖燕都自金宣宗迁汴后，迨元世祖至元十一年始来都之，其间荒废者已四五十年，旧时河道久已湮没，守敬得其遗址而开之，遂独擅其名耳。
    ○海陵荒淫
    海陵荒淫，最为丑秽，身为帝王，采取美艳，何求不得，乃专于宗族亲戚中恣为奸乱，甚至杀其父杀其夫而纳之，此千古所未有也。《金史》所载，除一后三妃外，诸嬖幸有名字者已二十余人。凡宗室被杀者皆纳其妇女，曹王宗敏妻阿兰，（旧名阿懒。）海陵叔母也；宗磐子阿固岱（旧名阿虎迭。）妻阿里库，（旧名阿里虎。）从嫂也；其女重节，则从侄女也；宗本子萨尔拉（旧名莎鲁刺。）妻，宗固子呼喇勒（旧名胡里刺。）妻，和色哩（旧名胡失来。）妻，秉德弟嘉里（旧名纟里。）妻，皆从嫂也；寿宁县主实库，（旧名什古。）宗望女也，静乐县主布拉（旧名蒲剌。）及锡纳，（旧名习。）宗弼女也，实古尔，（旧名师姑儿。）宗隽女也，皆从姊妹；混同郡君苏和卓（旧名莎里古真。）及其妹伊都，（旧名余都。）宗本女也，皆再从姊妹；鼐喇古，（旧名奈剌忽。）皇太后表兄张定安妻也，富尔和卓，（旧名蒲鲁古只。）丽妃妹也，海陵皆私之。其纳之宫中者，则封为妃嫔，在外则分属于诸妃位下出入。鼐喇古出入元妃位，富尔和卓出入丽妃位，苏和卓、伊都出入贵妃位，实库、重节出入昭妃位，布拉、实古尔出入淑妃位。锡纳夫素赫，（旧名稍喝。）苏将和卓夫苏色，（旧名撒速。）皆为近侍，每值宿，海陵谓之曰：“尔妻年少，遇尔值宿，不可令宿于家。”每召入，海陵亲候廊下，立久则坐于侍婢高实古（旧名高师姑。）膝上。高实古曰：“天子何劳苦如是。”海陵曰：“我固以天子为易得耳，此等期会乃难得也。”苏和卓在外淫佚，海陵责之曰：“尔爱娱乐，有丰富伟岸如我者乎？”然亦不之罪也。此外如沈璋妻，为太子光英保母，及耶律彻妻侯氏，皆以入宫侍皇后而奸之者也。节度使乌达（旧名乌古带。）之妻定格，（旧名定哥。）与海陵有私，海陵即位，使定格杀其夫而纳之者也。秘书监文之妻实格，（旧名石哥。）海陵使文出之，而纳于宫中者也。萧拱妻色特尔（旧名择特懒。）之妹曰密，（旧名弥勒。）海陵使拱迎之于汴，既入宫，非处女，遂以疑杀拱，而以拱妻妻文，既又以密之命召拱妻入宫而乱之者也。亦有先宠幸而后杀之者，阿里库既入，海陵又私其女重节，阿里库责重节，遂缢杀阿里库。又萧唐古特（旧名堂古带。）妻扎巴，（旧名察八。）既入宫，封昭媛。时唐古特为护卫，札巴使侍女遗以杂佩，海陵遂手刃札巴，以徇于宫。每幸妇人，则教坊奏乐，撤帷帐，或妃嫔列坐，率意乱之，以为笑乐。幸室女不得遂，则使元妃以手左右之。女使辟拉（旧名辟懒。）有娠，欲幸之，则以麝香水揉腹而坠其胎。甚至徒单皇太后侍婢高福娘，亦与淫乱，使伺太后动静，福娘增饰语言，遂成弑逆之祸。此皆载在《后妃传》后者。海陵之恶固不足道，然著其大者可矣，此等中之丑亦琐琐书之，毋乃秽史乎！按本纪，世宗尝曰：“海陵以近习掌记注，故当时行事实录不载，当访求书之。”又《贾益谦传》，当时禁近能暴海陵蛰恶者，辄得美迁，故史官修实录，不免附会云。然则《金史》所载，皆世宗时编订者也。
    ○海陵兼齐文宣隋炀帝之恶
    海陵在位，盖兼齐文宣、隋炀帝之恶而更过之。《北齐书》称文宣狂暴，尝奸其嫂文襄后，凡高氏妇女无亲疏皆与之乱，或以赐左右。彭城王■母尔朱氏，其父神武之庶妻也，欲之不从，则手刃之。皇后李氏之妹嫁元昂，帝数幸之，欲纳为昭仪，则以鸣镝射杀昂。斯固已灭绝伦理，然以海陵视之，奚啻十倍。隋炀帝弑父杀兄弟，海陵则弑君弑母，杀伯叔兄弟及宗室数百人，炀帝犹不若是之惨也。然以其权谲刚厉之资，智足以饰非，威足以驭下，其时国运方强，使仅守其故业，虽淫恣乱伦，或尚不至陨踣。正如齐显祖强记威断，群下不敢为非，所谓主昏于上，政清于下者。乃又大举伐宋，空其国以争人之国，与隋炀之征高丽如出一辙，此所以土崩瓦解，自速灭亡也。《隋书》记炀帝征高丽，总征天下兵皆会涿郡。又发江淮水手一万，弩手三万，岭南排镩手三万，河南、淮南、江南造戎车五万两，送高阳载衣甲。又发江淮民夫及船，运黎阳及洛口仓米至涿。其陆路夫役往来者亦常数十万人，昼夜不绝，死者相枕，臭秽盈路。东莱海口造船，官吏督役，日夜立水中，腰以下皆生蛆，死者十三四。耕稼失时，民不聊生，于是天下大乱，帝亦被害于扬州。而海陵之伐宋也，尽起诸路招讨司及明安穆昆军，年二十以上，五十以下，虽亲老丁少亦不得留侍。所造军器，皆赋于民，箭翎一尺至千钱，村落间往往椎生牛以供筋革，至于鸟鹊狗彘无不被累。籍民马，在东者给西军，在西者给东军，死者不绝于道。所至刍粟无给，有司以为请，海陵曰：“民间储蓄尚多，今禾稼满野，可就牧田中。”共调马五十六万匹，官七品者准留一匹，其上以是为差，富民有调至五六十匹者，仍令养饲以俟。由是盗贼并起，大者连城邑，小者保山泽，或以十数骑张旗帜而行，官军莫敢近。海陵又恶闻盗贼，言者辄罪之。将士自军中亡归者，相属于道。东海张旺、徐元等反于南，契丹伊喇斡罕（旧名移剌窝斡。）等反于北，曷苏馆明安福寿、东京穆昆金住等，始授甲于大名，键顿部亡归，公言于路曰：“我辈往东京，立新天子矣！”海陵自将三十二总管，兵至瓜州，为其下所弑，与隋炀之被害亦如出一辙。自古大兵大役，未有不民怨沸腾，丧国亡身者。海陵既竭天下之力，先筑燕京，次营汴京，工役甫毕，又兴此大众，以极无道之主，行此大肆虐之事，岂有不自速其毙者。《金史》一一书之，所以垂戒千载也。
    按石虎起河桥于炅昌津，采石为之，石无大小，辄随流去，用工五百余万而不成。又发雍、洛、秦、并州十六万人，城长安未央宫。性好猎，体重不能跨鞍，造猎车千乘，辕长三丈，高一丈八尺，置高一丈七尺，格兽车四十乘，立三级行楼于其上。自炅昌津南至荥阳，东极阳都，使御史监察其中禽兽，有犯者以大辟论。御史因之作威，有美女好牛马者，求之不得，便诬以犯兽，死者百余家。又发诸州二十六万人，修洛阳宫。发百姓牛二万头，配朔州。增置女官二十四等，东宫十二等。诸侯王九等，发百姓女年二十以下十三以上三万人，以充之，郡县乘此夺人妇女九千余人，其子石宣又私令采亦及万，缢死者三千余人。又发近郡男女十六万，车十万乘，运土筑华林苑及长墙于邺北。命子宣出猎，建天子旌旗，戎卒十八万，出金明门。石虎升凌霄观望之，笑曰：“我家父子如是，自非天崩地陷，夫复何忧？”宣校猎既遍，又令石韬出猎，亦如之。后宣杀韬，虎又杀宣，极惨酷。其子石世、石冲、石遵、石鉴等皆不得其死。冉闵乘乱诛诸羯，于是赵人悉入城，羯人悉出城。闵下令，赵人斩一羯，文官进位三等，武职悉拜牙门，一日之中，斩首数万，羯人无贵贱男女少长皆死，凡二十余万，亦有高鼻多须而滥死者。虎十三子，五人为冉闵所杀，八人皆自相残害。（《晋书》载记）此又隋炀帝、金海陵以前之最无道者也。
    ○金中叶以后宰相不与兵事
    金初创业，皆兄弟子侄，出则领兵，入则议国事，为相者多兼元帅。其时枢密院虽主兵柄，而节制仍属尚书省。（《白华传》）如宗翰为固伦贝勒（旧作国论勃极烈。）兼都元帅，拜太保、尚书令，领三省事。汴京初置行台，宗弼领行台尚书省、都元帅，诏诸州郡军旅之事决于帅府，民讼钱谷尚书省治之，宗弼兼统其事。后入朝为太师，领三省事、都元帅如故。可见兵事皆宰相参决也。及明昌以后，则兵事惟枢密院主之，而尚书省初不与闻。盖是时蒙古勃兴，北鄙骚动，惟恐漏泄传播，故惟令枢密主之，其后遂为枢密院之专职，而宰相皆不得预。贞四年，陈规疏言：“宰相大臣，社稷生炅所系。近诏军旅之事专委枢密，而尚书省坐视利害，泛然不问，以为责不在己也。伏望战守大计，须省院同议。”杨云翼亦奏：“尚书出政之地，今军旅大事，宰相不得与闻，欲使利病两不相蔽得乎。”时军事院官独任专见，往往败事，言者多以为将相权不当分。（《白华传》）天兴元年，始并枢密院归尚书省，以宰相兼院官而国旋亡矣。（按宋制，边事兵事亦枢密院专主，富弼奏请令宰相兼枢密，乃从之，见《弼传》。）
    ○悯忠寺故事
    京师宣武门外法源寺最宏敞，本唐悯忠寺也。朱竹谓此寺典故，有辽时闻宋真宗讣，建道场于此，及金大定间策试女直进士于此，二事。按道场建醮，事具《辽史》。金策试女直进士，系大定十三年，始以策论试女直进士于悯忠寺。寺有双塔，进士入院之夜半，闻东塔有音乐声西入宫，试官侍御史完颜蒲捏等曰：“文路初开，而有此兆，得贤之征也。”中选者图克坦镒（旧名徒单镒。）等二十七人，后多为显官。此载在《金史 选举志》。今又得数事。《辽史》，兴宗十一年，遇景宗宣献后忌辰，帝与皇太后素服饭僧于悯忠寺。宋王曾记契丹事云，燕京有悯忠寺，本唐太宗为征辽阵亡将士所造。宋使至，辽遣馆伴导以游观。又《北狩录》，宋徽宗至燕山，馆于大延寿寺，钦宗馆于悯忠寺。又《金史》，胡沙虎反，召完颜纲至，囚于悯忠寺，明日杀之。《宋史》，谢枋得至燕，寓悯忠寺，见壁间曹娥碑，泣曰：“小女子犹尔，吾岂不汝若哉！”遂不食而死。此皆悯忠寺故事也。
    ○日行千里
    额尔古讷（旧名讹古乃。）善驰驿，日能行千里。天会八年，从宗翰在燕，闻余睹反，宗翰令驰驿往探。额尔古讷黎明走天德，及至，日未曛也。（本传）
    ○避孔圣讳
    《金史》，明昌中，诏周公、孔子名，俱令回避。又诏有司，如进士名有犯孔子讳者避之，著为令。此近代避圣讳之始也。
    ○金末种人被害之惨
    一代敝政，有不尽载于正史，而散见于他书者。金制，以种人设明安穆昆（旧名猛安谋克。）分领之，使散处中原。世宗虑种人为民害，乃令明安穆昆自为保聚，其土地与民犬牙相入者互易之，使种人与汉民各有界址，意至深远也。其后蒙古兵起，种人往战辄败。承安中，主兵者谓种人所给田少，不足豢身家，故无斗志，请括民田之冒税者给之。于是武夫悍卒，倚国威以为重，有耕之数世者，亦以冒占夺之。及宣宗贞间南渡，盗贼群起，向之恃势夺田者，人视之为血雠骨怨，一顾盼之顷，皆死于锋镝之下，虽赤子亦不免。事见元遗山所作《张万公碑》文。又《完颜怀德碑》亦云，民间雠拨地之怨，睚眦种人，期必杀而后已。寻踪捕影，不三二日，屠戮净尽，甚至掘坟墓，弃骸骨。惟怀德令临淄有惠政，民不忍杀，得全其生。可见种人之安插河北诸郡者，尽歼于贞时。盖由种人与平民杂处，初则种人倚势虐平民，后则平民报怨杀种人，此亦一代得失之林也。然《金史》绝不载此事，仅于《张万公传》中略见之，则知《金史》之缺漏多矣。
    又金末佥军之弊，见刘祁《归潜志》。金制，每有征伐，辄下令佥军，民家有数丁者，尽拣取无遗。贞初，有任子为监当者，正赴吏部选，亦佥监官军。其人诉于宰相仆散七斤，七斤怒，命左右以弓矢射之，已而上知其不可，乃止。元光末，备黄河，修潼关，又下令佥军。祈之父刘元规，曾官户部郎中，家居在籍，又监察御史刘从益亦家居，俱选为千户，既立部曲，当以次相钤束，后亦罢之。此可见衰世一切苟且之法也。
    ●卷二十九
    ○元史
    元起朔漠，本无文字，开国以后，又无有如金之完颜宗翰等能访求先朝事迹，是以记载寥寥。本纪赞所谓太祖奇勋伟绩甚多，惜当时史官不备，失于记述也。直至世祖中统三年，始诏王鹗集廷臣商议史事，鹗请以先朝事付史馆。（《鹗传》）至元十年，又敕翰林院采集累朝事迹，以备纂辑。其后撒里蛮等进累朝实录，帝曰：“太宗事则然，睿宗少有可易者，定宗固日不暇给，宪宗事独不能记忆耶？尚当询之故老。”又成宗时，兀都带等进《太宗》、《宪宗》、《世祖实录》，帝曰：“忽都鲁迷失非昭睿顺圣皇后所生，何为亦称公主？顺圣太后崩时，裕宗已还自军中，所记月日亦先后差误。”（本纪）此可见事后追述之舛漏也。其时内廷记载，又有所谓《脱必赤颜）者，仁宗常命译出，名曰《圣武开天记》。其后虞集总裁《辽》、《金》、《宋》三史，因累朝故事有未备者，请以国书《脱卜赤颜》（即《脱必赤颜》。）所修太祖以来事迹，付出参订，或谓《脱卜赤颜》非可令外人传者，遂止。是此本并未尝传出矣。今案《金史 世纪》叙先世事至盈一卷，而《元史》叙孛端义儿以下十世不过千余字，可见国史院已无可征。世祖以来，始有实录。（至元二年，敕儒士编修国史。五年，以和礼霍孙等充翰林待制，兼起居注，以记政事。灭宋后，诏作《平金》、《平宋录》及诸国臣服传，命耶律铸监修。成宗即位，诏完泽监修《世祖实录》。元贞七年，国史院进《太祖》、《太宗》、《定宗》、《睿宗》、《宪宗》五朝实录。武宗时，诏国史院纂修《顺宗》、《成宗实录》。仁宗时，纂修《武宗实录》及累朝后妃、功臣传，俾百工各上事迹。英宗时，诏修《仁宗实录》及后妃、功臣传。泰定帝诏修《英宗》、《显宗实录》。文宗时，又诏修《英宗实录》并具书倒剌沙款伏状。顺帝时，诏修累朝实录及后妃、功臣传。以上皆见本纪。）明初得元十三朝实录，即据以修辑，此《元史》底本也。然是时徐一夔致书王曰：“史莫过于日历及起居注。元朝不置日历，不设起居注，独中书置时政科，遣一文学掾掌之，以事付史馆。及易一朝，则国史院键遁以修实录而已。”《元史 奸臣传序》亦云，旧史往往详于记善，略于惩恶，盖史官有所忌讳而不敢直书故也。是元之实录已不足为信史，修《元史》者键遁以成书，毋怪乎不协公论。史成后，即有朱右作《拾遗》，解缙作《正误》，而缙致董伦书并有“元史舛误，承命改修”之语，则明祖亦已知《元史》之未善，而有改修之命。今《拾遗》、《正误》及缙所改修者皆不传，殊可惜也。然《元史》大概亦尚完整，则以旧时纂修实录者多有熟于掌故之人，如董文用修国史，于祖宗功德、近戚将相家世勋伐，皆记忆贯串，史馆有所考究，悉应之无遗。（《文用传》）又拜住监修国史，将进《仁宗实录》，先一日诣院听读。首卷书大德十一年事，不书哈剌哈孙定策功，但书越王秃剌擒阿忽台事，拜住曰：“无左丞相，虽百越王何益？”立命书之。（《拜住传》）可见实录亦自矜慎。其执笔撰述者又多老于文学，如姚燧为一代宗工，当时子孙欲叙述先德者，必得燧文，始可传信，不得者每以为耻。（《燧传》）袁桷在词林，凡勋臣碑铭多出其手。（《桷传》）欧阳玄擅古文，凡王公大臣墓隧之碑，得玄文以为荣，片言只字，人皆宝重。（《玄传》）而皆与纂修实录之列。（《世祖实录》，李之绍、马绍、李谦、姚燧、张九思、张升所修。《裕宗实录》，张九思所修。《成宗实录》，元明善、程钜夫、邓文原所修。《顺宗实录》，元明善所修。《武宗实录》，元明善、苏天爵所修。《仁宗实录》，元明善、廉惠山、海牙、曹元用所修。《英宗实录》，曹元用、马祖常、廉惠山、海牙所修。《泰定帝实录》，成遵、王结、张起岩、欧阳玄所修。《明宗实录》，成遵、谢端所修。《文宗实录》，王结、张起岩、欧阳玄、苏天爵、成遵所修。《宁宗实录》，谢端所修。累朝后妃、功臣传，张起岩、杨宗瑞、揭斯、吕思诚、贡师泰、周伯琦等所修。以上俱见各本传。）明初修史诸臣即抄撮成书，故诸列传尚多老笔而无酿词。其《天文》、《五行》诸志，则有郭守敬所创简仪、仰仪诸说。《职官》、《兵》、《刑》诸志，又有虞集等所修《经世大典》。水利《河渠》诸志，则有郭守敬成法及欧阳玄《河防记》以为据依，故一朝制度亦颇详赡。顺帝一朝虽无实录，而事皆明初修史诸人所目击，睹记较切，故《伯颜》、《太平》、《脱脱》、《哈麻》、《孛罗》、《察罕》、《扩廓》等传，功罪更为分明。末造殉节诸人，则又有张翥所集《忠义录》以资记载。故一部全史，数月成书，亦尚首尾完具，不得概以疏略议之也。惟中叶以后，大都详于文人而略于种人，则以文人各有传志之类存于世，而种人无之，故无从搜括耳。
    案明洪武二年，得元十三朝实录，命修《元史》，宋濂、王为总裁，二月开局，八月成书。而顺帝一朝史犹未备，乃命儒士往北采遗事。明年二月，重开史局，六月书成。今案《元史》列传三十一二卷，已载元末死事诸臣《泰不华》、《余阙》等传矣，乃三十三卷以后，又以开国时《耶律楚材》、《刘秉忠》、《史天倪》、《张柔》、《张弘范》等传编入，几于前后倒置。盖三十二卷以前系初次进呈，三十三卷以后则第二次进呈者，诸臣以太祖威严，恐干烦渎，遂不敢请将前后两书重加编订耳。时日迫促，舛漏自多。如孟珙《蒙达备录》谓，先有蒙古斯国，雄于北边，后绝衰灭。（《辽史》有磨古斯国，盖即珙所称蒙古斯，磨、蒙声相近也。又《辽史》有阻卜酋长磨古斯来侵，则磨古斯乃阻卜酋长之名。）成吉思起事，慕蒙为雄国，乃改称大蒙古国。此为建国号之由，而本纪并不载。又顾宁人指出《元史》列传第八之速不台，即第九之雪不台。第十八之完者都，即二十卷之完者拔都。三十七之石抹也先，即三十九卷之石抹阿辛。益可见修史诸臣但据各家志录家传之类，随得随抄，不复彼此互对，则当日之草率致误可知矣。至贾良伯《死节记》谓余阙妻蒋氏从死，而《元史 阙传》作耶律卜氏，据张毅所记，耶律卜氏乃阙之妾，则《元史》竟以其妾当其妻。又《翦胜野闻》谓，元江浙行省左丞周伯琦被张士诚留于平江数年，士诚败，明太祖以伯琦身为大臣而仕于张氏，遂诛之。今《元史 伯琦传》则谓，士诚既灭，伯琦归鄱阳卒，又与野史互异。此则未可据野史以驳正史者。盖一代修史时，凡稗官丛说，无不搜集，其所弃而不取者，必其无所据依，今反拾其所弃者以驳正史之讹，多见其不知量也。濂等修史必进呈御览，如果周伯琦为明祖所杀，岂敢讳之以为善终哉！阅《元史》者，不得概以舛误疑之也。
    ○金元二史不符处
    《金史》，蒙古使唐庆至汴，飞虎军申福、蔡元擅杀之。是唐庆之死由军士擅杀，如宋独松关守将张濡之杀廉希贤也。《元史》则谓，太宗命庆往谕金主黜帝号称臣，金主不听，庆以语侵之，金君臣遂谋害庆，夜半令人入馆杀之。则庆之死又是金主所使矣。案是时哀宗方以曹王讹可出质求退兵，岂复敢杀使招衅，此必元人藉口以为兵端也。《元史 李守贤传》，攻河南，其渠魁强元帅者，以众出奔，守贤追及降之。案《金史》，洛阳既破，强伸复立军府，与元兵力战，此即所谓强元帅也。然伸力战被擒后，北兵语之曰：“汝能一屈膝，即贷汝命。”伸不从，持使北向，伸仍拗头南向受刃，事见《忠义传》。是其殉节最烈，而《元史》谓追及降之，实属曲笔。又《元史 石抹阿辛传》，阿辛将黑军长驱捣汴州，入自仁和门，收图籍，振旅而归。案《金史》《完颜赛不》等传，汴京之围，哀宗以讹可出质，蒙古主即还，使碎不&lt;角┦&gt;等（即速不台。）围守，未尝攻破汴城。塔察儿与金人战南薰门，亦未尝破门而入。直至哀宗出走，明年崔立以汴城降，蒙古兵始入，其先未尝有攻破城门之事也，《阿辛传》亦误。又《元史 塔察儿传》，与金合达战三峰山，败之。明年壬辰三月，太宗班师，命偕速不台（传又作唆伯台。）围汴。案《金史》《合达》、《蒲阿》二传及《元史 睿宗图类（旧名拖雷。）传》，三峰山之战在壬辰正月，今叙于壬辰之前，作辛卯冬之事，《塔察儿传》亦误。《金本纪》，蔡州破，哀宗传位于宗室承麟，自缢于幽兰堂，承麟为乱兵所杀，《宋史》亦同。《元本纪》则谓获承麟杀之，所谓乱兵者，盖即蒙古兵也。
    ○宋元二史不符处
    《元史》本纪，至元十三年，淮西制置使夏贵以淮西诸郡降，惟镇巢军复叛。贵遣使招之，守将洪福杀其使，贵亲至城下，福始降，阿术斩之。案《宋史》，洪福附《姜才传》后，福本夏贵家僮，积功为镇巢军统制，贵招之降，不听。元兵攻城，贵亲往，语福欲单骑入城，福信之，门发而伏兵起，遂执福。福大骂贵不忠，以身南向受戮。是福之殉节，凛凛有生气，而《元史》谓其降而又斩，实属曲笔。又本纪，至元十四年，攻重庆，都统赵安以城降，制置使张珏走涪。元帅张德润以舟师邀之，珏遂降。案《宋史 珏传》，重庆陷，珏乘小舟走涪，中道斧其舟欲自沉，舟人夺斧掷江中，珏又欲赴水死，家人挽持不得死。为铁木儿追及，执送京，至西安，其友谓之曰：“公尽忠一世，今纵得不死，欲何为哉！”珏乃解弓弦自经死。是珏亦未尝降也，而《元史》竟书曰降，亦属曲笔。（案《元史》本纪，梅应春本宋重庆制置使，为张珏所杀，至是应春子国宾诣阙诉冤，诏以珏付国宾，使复父仇。珏时在京兆，闻之自经死。此另是一说，然亦可见珏之未降也，如已降，则已为元臣，梅国宾敢请得而甘心乎？案《宋史 张珏传》，珏遣赵安破泸州神臂门，执梅应春杀之，盖本宋将降元守泸州而为珏所杀者。）
    ○金史当参观元史
    《金史》虽简净，然亦有不明晰处。其叙蒙古兵，或曰大元兵，或曰北兵，或曰大兵，其将帅则曰北帅，或曰大帅，或曰北大帅，皆不著何人。盖元人修《金史》，不便屡以本朝祖宗及将相行文，故多隐括其词，然亦有不可通者。如《讹可传》云：“初大兵期以明年正月，合南北军攻汴梁，故自将攻河中。”所云大兵者谓蒙古兵也，所云自将者指何人耶？及观《元史》，始知即太宗自将也。其自南而北来会者，则睿宗图类也。（太宗弟，旧名拖雷，后追谥睿宗。）是时图类先入蜀，由宋武休关绕出唐邓以趋汴，而太宗在北，攻破河中，从白坡渡河会之，故有禹山、大峰山等战。（《金史》亦不著拖雷名。）既胜，遂趋汴。金哀宗以曹王讹可出质，太宗及图类北归，留大将速不台、塔察儿等围守。（《金史》围汴之将但有碎不&lt;角┦&gt;，而塔察儿等俱不著。）是冬哀宗出走，明年正月至归德，旋有蒲察官奴斫营之捷。《金史 官奴传》谓，官奴伪与蒙古将忒木碍相约，欲劫帝出降，因知其大将在王家寺，乃乘夜斫营，北军大溃，溺死者三千人。所谓大将者亦不著氏名，以《元史 槊直盾鲁华传》证之，则大将乃撒吉思卜华也。撒吉思卜华追金主于归德，驻营城北，左右皆水，金将官奴来斫营，腹背受敌，一军皆没。《史天泽传》亦云，撒吉思卜华背水而营，天泽谓非驻兵之地，撒吉思卜华不听，果全军皆没。是《金史》不明晰处，必参观于《元史》也。
    ○元史自相歧互处
    《史天泽传》谓，太宗三峰山战胜后即北还，留睿宗（图类）总兵图汴。案《塔察儿传》，太宗围汴，金主以曹王讹可出质，太宗与睿宗还河北。《睿宗传》亦云，太宗北还，住夏于官山。五月，太宗不豫，图类祷于天地，太宗疾愈，图类从之北还。是图类与太宗同北归，未尝留围汴京也，《天泽传》误。
    《郑鼎传》，鼎从宪宗征大理，由六盘山起行，山路险恶，尝负宪宗以行。既至大理，擒其主，遂平之。案本纪，宪宗二年，命皇弟呼必赉（即世祖，旧名忽必烈。）征大理。三年，平之。四年，还朝。是征大理者世祖，而非宪宗亲行也。八年，宪宗自将伐宋，由西蜀入。九年，崩于钓鱼山。是宪宗亲征者蜀地，而非大理也，《鼎传》何以云从宪宗征大理耶？案《鼎传》，宪宗征大理在庾戌岁，是时尚未登极，而世祖征大理在壬子、癸丑、甲寅三年，岂世祖未征之前，宪宗先已征之，即位后又命世祖往征耶？然《宪宗本纪》所叙，未即位之前，如征钦察征俄罗斯（旧名斡罗思。）等，战功甚多，如果征大理擒其主，岂不叙及？乃《宪纪》并无一字，而《定宗纪》后庾戌之岁，亦无遣莽赉叩（即宪宗，旧名蒙哥。）征大理之事，则《鼎传》所云，或是从世祖征大理，而以为宪宗者误。
    《薛塔剌海传》，宪宗八年，从世祖攻钓鱼山苦竹崖。明年，宪宗崩于钓鱼山。案宪宗亲攻钓鱼山时，世祖以皇弟别将兵攻鄂，未尝在钓鱼山也，《薛塔刺海传》误。
    《按塔哈传》，（旧名阿塔海。）宋殿帅张彦与都统刘师勇袭吕城，按塔哈、辉图（旧名怀都。）击之，斩彦。案《辉图传》谓，殿帅张彦、安抚刘师勇攻吕城，辉图与战，擒张殿帅。《呼喇珠传》，（旧史忽剌出。）亦谓张殿帅攻吕城，呼喇珠与辉图生擒之。《宋史》，张彦被擒后，元人令其至常州城下招降。是张彦未尝被杀也。《按塔哈传》误。
    《托欢传》，（旧名脱欢。）进兵苏州，与宋军战，擒柳奉使。案《伯颜传》，（今名巴延。）既克常州，师至无锡，宋将作监柳岳奉其国书乞班师，请修岁币，是岳本奉使来也。且兵至平江，都统王邦杰、通判王矩之即以城降，并无交战之事。《托欢传》误。
    《董文炳传》，宋将张世杰焦山战败，走入海，文炳舟小，不能入海，乃还。案世杰战败，奔据山，后由海道追二王于浙东，事见《世杰》及《刘国杰》等传，非由焦山即入海也。文炳战胜，率舟师由江阴沿海趋澉浦、华亭，亦未因舟小而罢行。《董文炳传》误。
    《唆都传》，至元十二年，建康降，唆都为建康安抚使，攻平江、嘉兴，皆下之，帅舟师会伯颜于皋亭山。案《伯颜传》，是时兵分三道，阿剌罕由广德进，董文炳以舟师沿海进，伯颜为中道，由镇江进，先屠常州，以次下平江、嘉兴，方至杭州。今乃云唆都先攻下平江、嘉兴，再以舟师会伯颜于皋亭山，亦误。
    又《唆都传》，至元二十三年，征交趾，唆都力战死之。而《亦黑迷失传》云，从阿尔哈雅、（旧名阿里海牙。）唆都征占城，战失利，唆都死焉，则唆都又似死于占城者。考之《占城传》，二十一年三月，唆都已自占城领兵回，则其死在交趾无疑，《亦黑迷失传》误。
    《囊加歹传》伯颜大军至建康，帝召囊加歹赴阙，面陈形势，遣还谕旨于伯颜，谓北边吸陡，勿轻入敌境，而大军已入平江矣。案《伯颜传》，军至建康，有诏时方暑，且缓进兵。伯颜以机不可失，亲赴阙面陈。八月还军，十一月进兵，屠常州。十二月次平江，都统王邦杰等出降，乃遣囊加歹同宋使柳岳至临安谕降。是伯颜赴阙面奏，已定进兵之计，南还即率兵直进，囊加歹久在军中，何得至平江时，尚有旨遣之来止兵耶？《囊加歹传》误。
    又《图类传》，图类攻金，欲假道于宋，由蜀渡汉江，绕出唐、邓以趋汴。先遣搠不罕使宋，宋人杀之，图类怒，乃分兵攻宋诸城堡，长驱入汉中，陷阆州，过南郑，遂由金入房，乘骑浮渡汉水而北。是图类之经宋境，由力战而入也。而《按竺迩传》，图类由山南入金境，按竺迩为先锋，趣散关，宋人已烧绝栈道，宋制置使桂如渊守兴元。按竺迩假道于如渊曰：“宋、金世仇，今欲假道南郑，由唐、邓以灭金，岂独吾之利，亦宋之利也。”如渊度我兵压境，势不徒还，遂遣人导我师，由武休关东抵邓州而去。是蒙古假道，宋即使人导之，未尝战也，二传殊不相合。今案《金史 内族讹可传》，元兵谋取宋武休关，先破凤翔，图类分兵入散关，屠洋州，开生山，截焦崖，出武休东南，遂围兴元。分军而西，西军由别路入沔州，开鱼鳖山，作筏渡嘉陵江，趋葭萌，至西水县而还。东军屯兴元、洋州之间，遂趋饶峰，宋人弃关不守，大兵乃得入。据此则图类兵原分两路，其力战于沔州等处者西军也，其过关径入不事争斗者东军也。两传各记所记，所以不同欤！
    ○元史列传详记月日
    以事系日，以日系月，以月系年，此本纪体也。至列传则往往视其事之大小繁简以为详略，不必拘拘于时日之细。惟《元史》则不然，中统以前，未有年号，则以甲乙纪岁。如《张荣传》，乙未，金亡；戊戌，授怀远将军之类是也。中统以后，则以年号纪岁。如《来阿八赤传》，至元十八年，开运河；二十一年，调征东招讨使；二十二年，授征东宣慰使之类是也。他如《阿剌罕传》、《土土哈传》、《苫彻八都鲁传》、《忽兰吉传》、《贾塔剌浑传》、《也蒲卜绀传》、《赵阿哥潘传》、《纯只海传》、《塔不已而传》、《直脱而传》、《忽剌赤传》、《达理麻达识传》、《耶律铸传》、《畅师文传》、《张传》，莫不皆然。并有以月记者，如《张荣传》，癸卯三月，升辅国大将军；甲辰二月，领蒙古、汉军；戊申九月，拒宋师于均州。《阿塔海传》，至元九年五月，霖雨，宋夏贵乘淮涨来争正阳；十二年十二月，师次建康之类是也。更有以日记者，如《伯颜（即巴延。）传》，叙至元十一年取鄂州之事，十月戊午，斩郢将赵文义，擒范兴；甲子，次沙洋；乙丑，遣官招降守将王虎臣等，不应，遂攻获之；丙寅，次新城；丁丑，吕文焕至城下招降，中飞矢奔还；戊辰，黄顺降；己巳，任宁降；十一月丙戌，次复州；乙未，次蔡店；丁酉，往汉口观形势；十二月丙戌，次汉口；辛亥，自汉口开坝入沦河；壬子，战舰毕至；癸丑，遣人招阳逻堡，不应；乙卯，遣阿里海牙攻之，潜令阿术从上流渡江；丙辰，阿术遣人报捷；丁巳，登武矶山；己未，次鄂州；庾申，张晏然等降是也。叙十三年取临安降宋主之事，正月己巳，次嘉兴；癸酉，宋以宰臣陈宜中书来；乙亥，宜中又遣使来；辛巳，军至崇德；壬午，次长安镇；癸未，进军临平；甲申，次皋亭山；乙酉，至临安，闻二王南走，遣兵邀之；丙戌，禁军士毋入城；丁亥，遣人慰谕谢太后；戊子，文天祥等来见；己丑，驻湖州市；庾寅，观潮于浙江；辛卯，张弘范等以宋降表至；二月丁酉，遣人徇未下州郡；辛丑，宋主率百官拜表降是也。又《燕铁木儿传》叙其拒战上都兵之事，亦以日记。此虽近于记功簿籍，如李孟所谓誊写吏牍者，（李孟见揭斯所撰功臣传曰：“是方可名史笔，他人直誊写吏牍耳。”）然记事详赡，使后世有所考，究属史裁之正，固不必以文笔驰骋见长也。
    《元史》又有不以甲乙记日，而但以一二数记者。如《日本传》，至元十八年征日本，六月，入海。七月，至平壶岛。八月一日，风破舟。五日，文虎等择舟之坚好者遁归，弃士卒十余万于山下。七日，日本人来，尽杀之，不杀者虏为奴。《占城传》，至元二十年征占城，正月十五日夜，发舟。十七日，整兵进。十九日，国主遣使来降。二十日，兵至大洲。二十一日，入其城。二十二日，国主伪归款而遁。以及《瓜哇》等传皆然。此虽非古法，亦较直捷。（此篇人名俱照旧史，缘四库书新改本不易借观也。）
    ○元史回护处
    元史亦多回护处，非明初修史诸人为之著其善而讳其恶也，盖元时所纂功臣等传本已如此，而修史者遂抄录成篇耳。如《阿尔哈雅传》，（旧名阿里海牙。）历叙其戡定湖广之功，而占降民为私户及征占城失利等事则概不叙入。其破潭州也，则曰诸将请屠之，阿尔哈雅以数百万生炅，若杀之，非主上谕以曹彬不妄杀人之意，乃止。及其破静江，则曰阿尔哈雅以静江民易叛，不重刑之，广西诸州不服，乃悉坑之。是不屠既见其好生之德，坑之又见其止杀之威，真所谓曲为之说者。又崔奏，阿尔哈雅掌兵民之权，子孙姻党分列权要，官吏出其门者十七八，其威权不在阿哈玛特下，（旧名阿合马。）宜罢职，《阿尔哈雅传》亦不载。《博果密传》，（旧名不忽木。）土土哈求钦察之为人奴者增其军，而多取良民，中书佥省王遇改正之，土土哈遂诬奏，遇几得罪，赖博果密救之。而《土土哈传》但云，钦察之自叛所来归者及散处安西郡王部下者，俱令土土哈统之，而不言扰及平民之事。张柔从攻金蔡州，中流矢，宋将孟珙救之，挟柔以出，事见《宋史 孟珙传》，而《柔传》不载。严实自请攻卫州，与金伊喇富阿（旧名移剌蒲阿。）遇于南门，适合达自北奄至，实兵败，竟为所执。史天倪率壮士伏于延津，截其归路，实乃得脱归。事见《史天倪传》，而《严实传》竟不载。泰定帝既崩，文宗以雅克特穆尔（旧名燕铁木儿。）之力，入京即位，仿武宗、仁宗故事，遣使迎兄明宗于漠北，来继大统，明宗遂称帝于途，而立文宗为皇太子。皇太子出迎明宗于翁果察图（旧名王察尔。）之地，越三日明宗崩。此固文宗及雅克特穆尔之弑逆也。（《续纲目》引胡粹中曰：“闻之故老，雅克特穆尔奉上玺绶，而明宗左右不为礼，雅克特穆尔怒且惧。既而帝暴崩，雅克特穆尔闻哭声，奔入帐中，取宝玺，挂文宗上马南驰。”此盖当时实事。）乃《明宗》、《文宗本纪》仅书“暴崩”二字，并不著被害之迹，并称皇太子入哭尽哀，雅克特穆尔以皇后命，奉皇帝宝授皇太子登极，竟似授受得其正者。直至《雅克特尔传》，宁宗崩后，皇太后召明宗长子托欢特穆尔（即顺帝，旧名妥欢帖穆尔。）于广西，雅克特穆尔以明宗之崩，实与逆谋，恐帝追理前事，故迟留数月不立，于是明宗被害之实，至此始一见。全部《元史》只此一二语，此外纪传并无有错见其事者。顺帝至元六年，追废文宗庙主之诏谓，文宗躬迓之际，与伊鲁布哈、（旧名月鲁不花。）阿哩雅、（旧名也里牙。）呼栋阿（旧名明里董阿。）谋为不轨，使我皇考，饮恨上宾。是虽著明宗被害之迹，又不以坐雅克特穆尔之罪，非本传中“实与谋逆”一语，雅克特穆尔不且漏网乎！《北魏书》体例，凡弑逆之事，虽本纪只书“暴崩”二字，而散见于各传者必详，兹何以讳之太深乎？许有壬因诏罢科举，力争以为不当罢，不听，明日宣诏，特令有壬为班首以折之，侍御史普化谓有壬曰：“参政可谓过河拆桥矣。”有壬以为大耻。此事详于《彻里帖木儿传》，而《有壬传》不载。《苏天爵传》，后至元二年，朝廷庶务，多所更张，天子图治之意甚切，天爵知无不言。案顺帝在位，惟耽乐之从，何曾有求治之意，亦谰语也。凡此盖皆旧史原文，所谓详于纪善，略于惩恶者。惟《叶李传》，叙其立朝建白，居然一代正人，而传末特载李淦劾其党附桑哥一疏，谓人皆知桑哥用小人之罪，而不知叶李荐用桑哥之罪，此则善恶两不相掩，所谓存是非之公者。又《舒穆鲁宜孙传》（旧名石抹宜孙。）以儒学副提举刘基为经历，又辟胡深、叶琛、章溢参其军谋。案宋濂等修史时，刘基等方同在朝，而其先仕于元之处，直书不讳，此亦为直笔。
    又金与蒙古拒战二十余年，惟完颜陈和尚太昌原、倒回谷诸战以大捷著，其余则每战辄败。哀宗正大八年，蒙古拖雷入饶风关，渡汉江而北，金完颜合达与移剌蒲阿御之于邓州之禹山。《金史 合达传》谓，北兵小却，二相（合达、蒲阿）辄以大捷告，其实虚张捷报，并非实事云。然据《蒲阿传》叙此事，谓战三交，北兵少退，向蒲阿后突之，为蒲察定住所却。北兵又拥高英军，军动，合达欲斩英，英复督兵力战，北兵却。又拥樊泽军，合达斩一千夫长，军殊死斗，乃却之，北兵即回阵南向来路。是此战亦实有却敌之功，不得谓全虚也。《元史 拖雷传》亦谓，十二月，及金人战禹山，徉北以诱之。徉北者，盖即《金史》所谓北兵小却也。《拖雷传》又云，攻邓州不下，遂引而北，别以三千骑命扎剌率之为殿。大雾迷失道，为金人所袭，杀伤相当，拖雷以扎剌失律，罢之。是蒙古军亦未尝无败衄之处，而《金史》所谓合达等虚张捷报，此则元人修《金史》为本朝回护也。及明修《元史》，则记载具在，是以据实书之耳。
    ○元史附传有得失
    《按竺迩传》，先世居云中。父题公为金群牧使，驱马归太祖，终其官。按竺迩幼孤，育于外祖术要甲家，讹言为赵，因姓赵氏。是既详其家世矣，则其孙《赵世延传》可不必再叙，乃又云，曾祖&lt;黑旦&gt;公为金群牧使，太祖得其所牧马，&lt;黑旦&gt;公死之。（是&lt;黑旦&gt;公之死系殉节，又与《按竺迩传》异。）按竺迩幼育于外大父术要甲，讹为赵家，因氏为赵焉。盖祖孙二人本各有一传，修史者并收之，而不及删其复处也。《月乃合传》，其曾祖仕金为马步军指挥，以官为氏，因姓马氏。其传末云，曾孙祖常，博学能文，乡、会试皆举首，由翰林拜监察御史，直言忤上官去。数年，起为翰林待制，迁御史中丞。卒，谥文贞。是祖常全传已附于其祖传内，乃马祖常又另有传，则《月乃合传》后此段文字即应删却，而又仍之。又《直脱儿传》，既详载其从子忽剌出，而忽剌出又有传。《杭忽思传》，既详载其子阿塔出矣，而阿塔出又有传。床兀儿封句容郡王，《武宗纪》既以此事系于至大三年，《仁宗纪》延三年又载此事。可见修史者之不暇彼此订正也。惟《兀良合台传》，详载其子阿术从征云南、交趾等功，而阿术又另有传，则专叙其灭宋勋绩，一则代父立功，一则为国出力，固不嫌其两传也。又《察罕帖木儿传》后附其子《扩廓帖木儿传》，扩廓在《明史》入群雄中，而其人究为元季一大关系之人，不得因其应入《明史》遂不为立传，而系察罕之子，又不必另立一传，故以其元季事迹附传于父之后，而他日与明争战之事则不书，此最为位置得宜也。
    ○元史补见夏金宋殉节诸臣
    夏、金、宋皆灭于蒙古。夏无史，《金》、《宋》二史皆有《忠义传》，载末造抗节死事之臣。然以《元史》核对，尚有未备者，今为摘出，观者可以览焉。
    《李恒传》，元太祖攻西夏，有守兀纳剌城者，夏主之子也，城陷不屈死。（李恒即其孙。）
    《郭宝玉传》，从攻西夏，斩夏将佐里。
    《穆呼哩传》，（旧名术华黎。）石天应擒送金骁将张铁枪至，穆呼哩欲降之，张厉声曰：“我受金朝恩二十余年，事至此，有死而已！”穆呼哩义之，诸将怒其不屈，竟杀之。（《史枢传》，铁枪者名资禄。）
    《黑马传》，金武仙据真定，黑马从孛罗讨之。金将忽察虎以兵来援，为黑马所杀。
    《德海传》，攻金郑州，杀金将左崇。
    《按竺迩传》，金亡后，金将郭斌尚保金、兰、定、会四州。按竺迩围之，食尽城陷，兵入城，斌手剑驱妻子聚一室焚之，已而自投火中。有女奴自火中抱儿出，授人曰：“将军止此一儿，幸哀而收之。”言毕，复赴火死。
    《史天倪传》，金完颜合达陷于蒙古，遂降之，已而与监军王守约连谋，越海归金，天倪来追，杀守约。
    《张荣传》，荣攻金沛县，将唆蛾夜来捣营，荣追杀之。
    《赵宏伟传》，宋亡，有总管王昌、张云又起兵，宏伟夜袭云，斩其首。
    《纽传》，宋将蒲择之来攻成都，纽败之于炅泉山，擒宋将韩师勇，斩之。（亦见《石抹按只传》。）
    《宪宗本纪》，帝攻蜀苦竹隘，守将杨立出战，兵败被杀。先渡马湖，获宋将张实，实遁，既克苦竹隘，获实，支解之。进攻鹅顶堡，守将王佐死之，并诛佐子及徐昕等四十余人。张德润攻拔礼义城，杀宋宣抚使张资。
    《杨大渊》、《杨文安》二传记擒杀宋将尤多。《大渊传》，攻礼义城，获总管黄文才、路钤高坦之。攻通川，获统制白继源。战巴渠，获知军范燮、统制魏兴、路分黄迪、节干陈子润。后谍知宋总统祁昌由间道运粮来，乃率兵袭之，擒祁昌。
    《杨文安传》，得汉城之战，擒宋将陈亮。攻开、达，擒统制张刚、总管伏林、方富。攻金川，擒路钤赵贵等。略开州，获统制陈德、副将刘安仁。掠达州，擒其将蒲德、范伸、王德、解明、周德新、王迁、王仁、袁宜、何世贤、杨普、时仲、陈俊、蒲桂、王顺、王道、张俊、杨桂、蔡云龙、李、李德、孙聪、张顺、李贵、雍德、吴金、王元、阎国宝、张应庾、秦兴祖、谭友孙、叶胜、郑桂、庄俊、严贵、窦世忠、赵兴、孙德、柳荣、赵威、赵章、韩明、王庆。攻梁山，擒部辖景福。攻小江口，擒总管李皋、花茂实。略施州，擒薛忠。攻绍庆，擒守将鲜龙。以上诸被擒者，其生死尚无明文。至如文安之攻夺金州，杀其将梁富。袭开州，宋将庞彦海投崖死。宋兵傈度，又杀其将张德。攻梁山，杀守将王智。攻万州，杀守将何威。又万州守将上官夔拒守甚力，文安谕降不听。逾月，拔其外城，夔犹不屈，文安尽锐攻城，破之，夔巷战而死。宋六郡镇抚使马守咸，文安与之同乡，谕降不从，乃力攻斩关入，巷战死。此十数将则皆显然尽力战守被杀者。（《宋史》无传，以上皆蜀将。）
    《按竺迩传》，攻文州，守将刘禄，数月不下。谍知城中无井，乃夺其汲道，攻陷其城，禄死之。（案《宋史 忠义传》，有文州守刘锐，当即是此人，传闻而误其名耳。）
    《张庭瑞传》，宋兵围虎啸山，庭瑞出击，杀其统制栾俊、雍贵、胡世雄等。
    《伯颜传》，元兵自郢顺流而下，郢将赵文义、范兴来追，伯颜手杀文义，又擒兴杀之。至沙洋，以文义首招降王虎臣、王大用，不应，攻获之，并杀二将。又破阳逻堡，斩其将王达。既克临安，以独松关张濡杀奉使廉希贤，斩之。
    《李恒传》，攻阳逻堡，宋夏贵遣其子松傈盾，恒射杀松。《阿塔赤传》，宋冯都统自真州率兵二千，船百艘，来袭瓜州，为阿塔赤所败，冯都统赴水死。
    《阿剌罕传》，追袭宋嗣秀王赵与Э，斩其步帅观察使高世达，生擒与Э，斩之。（《宋史》与Э有传，余缺。）
    《阿里海牙传》，破琼州，执安抚使赵与珞、冉安国、黄之纪，皆裂杀之。（《宋史》与珞有传，余缺。）
    《唆都传》，攻兴化，获宋将陈瓒，支解之。
    《怀都传》，攻樊城，斩宋将韩拨发、蔡路钤。（不著其名。）
    《昂吉儿传》，文天祥起兵，舒民张德兴应之，昂吉儿讨杀德兴，又赵孟氵荣亦同起兵，兵败被杀。
    《乌古孙泽传》，文天祥开府南剑，守臣张清同起事，泽八战，杀清。
    《赵宏伟传》，天祥使罗开礼、叶良臣谋复临江，宏伟斩良臣，俘开礼。
    《高兴传》，取婺州，擒宋将章育，斩之。
    《朱国宝传》，宋亡，惟辰、沅、靖州未下，宋将李信、李发据险固守，国宝击擒之。张世杰挟二王入广，南恩、新州人何华、张翼起兵兴复，国宝击杀二将。
    《世祖纪》至元十五年，秃满答儿等攻克泸州，斩宋将王世昌、李都统。东川副元帅张德润攻涪州，斩宋将王明及其子忠训，总辖韩文广、张遇春。又湖南制置使张烈良、提刑刘应龙与周隆、贺十二起兵，行省调兵往讨，周隆、贺十二被杀，烈良等逃入蛮洞，元兵袭之，二人皆战死。
    ○元人译诏旨雅俗不同
    《忙哥撒儿传》，宪宗以其生前多所杀，及卒，人多腾谤言，特降诏于其子。今载传中，乃全用《尚书》体，竟与宇文周诏书相似，此当时翻译者之有意润色，以为典册高文也。及泰定帝登极一诏，则所译全是俗语，无异村妇里老之言，而《元史》亦遂不加改润。或有意存之，以见当时政体之陋耶？
    ○元史人名不画一
    《宋史》兀良合&lt;角┦&gt;，《元史》本纪作兀良合带，本传作兀良合台，《阿海传》又作兀良合歹。《金史》完颜合达，《元史 雪不台传》作合鞑鞑，《郭德海传》作哈达，《李冶传》又作合答。《金史》移剌蒲阿，《元史 塔思传》作蒲瓦，《德海传》又作蒲兀。《金史》完颜讹可，获贼辄以火烧之，人呼为草火讹可，《元史 塔思传》作完颜火燎。《金史》白撒，《元史 郭侃传》作伯撒。《金史》完颜承晖，《元史》本纪作完颜福兴，以承晖本名福兴也，《耶律楚材》及《石抹明安传》又作复兴。此以《金》、《宋》二史核对而不相符者也。修《元史》时，《宋》、《辽》、《金》三史已行世，竟不一互订，已见草率，而《元史》中又自有岐互者。速不台已作雪不台，分为两传，而《按扎儿传》又作唆伯台。帝师八思巴有本传，而本纪及《阿尼哥传》作八合思八，《萨理传》又作八哈思巴。和礼霍孙有本传，而《刘正传》作火鲁霍孙，《昂吉儿传》又作和鲁火孙。塔察儿有本传，而《苫彻传》作塔塔儿。肖乃台有本传，而《史天泽传》作笑乃&lt;角┦&gt;，《王玉传》又作笑乃带。宗王拔都罕见本纪，而《忙哥撒儿传》作八都罕。一班珠尼河也，（见本纪。）《雪不台》传作班朱泥河《速哥传》又作班术居河，《麦里传》又作班真河，《耶律阿海传》又作辨屯河。一笃列河也。（见《雪不台传》。）《速不台传》又作秃剌河。又拔都者，勇士之称，即今所谓巴图鲁也，而《史天泽》、《赵阿哥潘传》作拔都，《拜延传》作八都鲁，《苫彻》及《阿术鲁传》作拔都儿，《刘国杰传》又作霸都。又罗鬼女子蛇节反，见《刘国杰传》，而《杨赛因不花传》又作折节。虽蒙古语本无正字，亦何至一书之中歧互若此？盖当时各家碑志之类各译汉字入文，为国史院所收录，明初修史时，键遁其成文编入，不复彼此互订，以归划一，亦可见其草率从事也。
    ○蒙古官名
    《金史》有《国语解》一卷，译出女真语，令人易解。《元史》无之。且金官制纯用汉名，元则有仍其本俗之名者，益难识别。今就纪传所载，可以注释者列之。
    达鲁花赤，（掌印办事之长官，不论听之文武大小，或路或府或州县，皆设此官。太祖时，授扎八儿黄河以北、铁门以南、天下都达鲁花赤，木华黎以谷里夹打为元帅达鲁花赤，又帖木儿补化为巩昌都总帅达鲁花赤。世祖以别的因为屯田府达鲁花赤，木海为随路炮手达鲁花赤。多蒙古人为之，汉人亦有官此者。刘好礼为永熙路达鲁花赤，张为镇江路达鲁花赤，张君佐为黄州达鲁花赤，张贲亨为处州达鲁花赤。）探马赤，（军名，谓兵之矫捷者。太祖命木华黎伐金，分探马赤为五部，合置将一人，见《阔阔不花传》。）扎鲁忽赤，（本纪太祖开创之初置此官，位在百司三公上，犹汉之大将军也，亦名断事官。得专生杀，故最尊，见《忙哥撒儿》及《布鲁海牙传》。亦作扎鲁火赤，见《亦力撒合》及《唐仁祖传》。宗人府又有也可撒鲁火赤，见《朵尔直班传》。又布智儿为大都行天下也可扎鲁忽赤。亦作扎鲁花赤，见《昔班传》。）火儿赤，（佩侍左右者，见《塔察儿》及《彻里传》。又《察罕传》谓掌服御事者，《阿剌罕传》作火而赤。）宝儿赤，（者燕不花在英宗时为进酒宝儿赤，见本传。而《阿剌罕传》作博而赤，《阔里吉思传》作博儿赤。）必赤，（知书通文义者，见《立智理威传》。）赛典赤，（贵族也，见《赡思丁传》。）默尔杰，（善射之尤者，见《忙歌撒儿传》。）秃鲁花，（太祖立质子军，号秃鲁花，见《拜延传》。）哈剌赤，（世祖以哈班察善扌同马乳，色清味美，因目其属曰哈剌赤，后其子土土哈请以所统哈剌赤屯田畿内，遂成军名。又塔海当世祖时充哈剌赤。）奥鲁赤，（察罕为奥鲁千户奥鲁赤，见本传。）合必赤，（军名，完者拔都领丞相伯颜帐前合必赤军。）扎剌儿台，（《脱脱传》，世祖曰，扎剌儿台如脱脱者无几，盖亦贵族如怯薛之类。）速古儿赤，（掌服御事者，见《亦力撒合传》，博罗普化为宿卫速古儿赤。又野仙入宿卫，掌速古儿赤。）舍儿别赤，（《伯都传》佥枢密院事，领舍儿别赤，盖亦军名。）温都赤，（《斡罗思传》，其孙直宿卫为温都赤。）怯里马赤，（见《星吉传》，其祖、父世事太祖、宪宗、世祖，为此官。）昔宝赤，（亦军名，《阿沙不花传》，以千户帅昔宝赤军从征乃颜，又请以帷台岭隙地为昔宝赤牧地。）玉典赤，（盖执役之贱者，许有壬言，今玉典赤、太医、控鹤皆入流品，何独于举子吝之。口儿吉之父，由玉典赤改为千户，领阿速军。见《彻里帖木儿传》。又见《百官志》，系中书省掾吏。）贵赤，（世祖诏民之荡析离居及僧道漏籍不当差徭者万余人充贵赤，见《明安传》。）怯里马赤，（中书省掾属，见《百官志》。）
    ○金义宗
    金主守绪在蔡州，城破自缢。群臣哭临毕，即谥曰哀宗。是日金亡，并未别加谥号。而《元史 雪不台传》，大兵攻汴，金义宗走卫州，又走归德，走蔡州。又《槊直盾鲁华传》，金义宗在汴，势力穷蹙，出奔。撒吉思卜华追蹑之，遂据卫州。金义宗自黄陵冈谋复卫，不克，义宗奔归德。又《阔阔不花传》，攻寿州，以书喻城中，城中人感其意，以彩舆舁金公主送款。公主者，义宗之姑也云云。是金哀宗又有义宗之谥矣。考《宋史》亦无此说，岂金亡后元初追赠耶？
    ○元建国号始用文义
    三代以下建国号者多以国邑旧名。王莽建号曰新，亦以初封新都侯故也。公孙述建号成家，亦以据成都起事也。ク人李雄建号大成，盖亦袭述旧称也。金太祖始取义于金之坚固，遂不以国邑而以金为号，（案《金志》，太祖以国产金，且有金水源，故称大金。）然犹未用文义也。金末宣抚蒲鲜万奴据辽东，僭称天王，国号大真，始有以文义为号者。元太祖本无国号，但称蒙古，如辽之称契丹也。世祖至元八年，因刘秉忠奏始建国号曰大元，取“大哉乾元”之义，国号取文义自此始。其诏有曰，“诞膺景命，必有美名。唐之为言荡也，虞之为言乐也。驯至禹兴而汤造，互名夏大以殷中。世降以还，事殊非古，称秦称汉者，著从初起之地名；曰隋曰唐者，即因所封之爵邑，是皆徇百姓见闻之狃习，要一时经制之权宜。今特建国号曰大元，取《易经》乾元，之义”云。命世之君，创制显庸，必有以新一代之耳目，而不肯因袭前代。此其一端也。然如唐之为荡，虞之为乐，则五帝以来原以文义建号，其说见《尚书》传注及《史记正义》。
    ○元诸帝多由大臣拥立
    元世祖立皇太子珍戬，（旧名真金。）诏曰：“太祖皇帝遗训，嫡子中有能继统者，豫选定之，是用立太宗为帝。自后因不显立冢嫡，遂启争端。今以尔为皇太子，特赐册命。”是太宗以嫡子嗣服，本太祖有命。故太祖崩后，太宗虽统兵在万里外，而母弟图类（旧名拖雷。）监国几及一年，俟太宗归即位，宗亲将相皆无异言。及太宗崩，皇后尼玛察氏（旧名乃马真氏。）称制，立己子库裕克（旧名贵由。）为帝，是为定宗。定宗崩，无君者且三年，大臣乌兰哈达（旧名兀良合台。）等定议，立太宗从子莽赉扣（旧名蒙哥。）为帝，是为宪宗。是宪宗之立，由乌兰哈达等之力也。（本纪，诸王巴图穆格等议立莽赉扣，定宗后遣人来言曰：“昔太宗欲以皇孙赛勒们为嗣，诸王百官皆与闻之，今欲议他属，置实勒们何地？”穆格曰：“太宗崩，尼玛察皇后立定宗，已违太宗命矣。今尚谁咎？”乌兰哈达曰：“巴图之言是也。莽赉扣聪明睿智，宜为君。”议遂定。又《孟克萨喇传》，先是太宗在帐殿，莽赉扣侍侧，太宗抚之曰：“是可为君。”又一日，以按豹，皇孙实勒们曰：“犊将安养？”太宗以为有仁心，亦曰：“是可为君。”至是诸王议立宪宗，或以实勒们为言，孟克萨剌曰：“汝言诚是，然先皇后立定宗时，何以不言？今诸王等亦遵先帝遗言也。”由是宪宗之位遂定。案巴图穆格旧名拔都木哥，实勒们旧名失烈门，孟克萨剌旧名忙哥撒儿。）此已启大臣拥立之端。世祖有鉴于此，故预立珍戬为皇太子。其后珍戬早薨，未及即位。世祖崩后，成宗（珍戬子特穆尔，旧史名铁木耳。）方抚军北边，以长幼而论，则母兄晋王噶玛拉（旧名甘麻剌。）当立，而伊实特穆尔（旧名玉昔帖木儿。）以成宗在军时，世祖曾以皇太子旧玺付之，遂告晋王曰：“昔储闱之玺既有所归，王为宗盟长，奚俟而不言？”晋王乃曰：“皇帝践阼，愿北面事之。”于是成宗遂即位。是成宗之立，由伊实特穆尔之力也。成宗崩，太子德寿先卒，丞相阿固岱（旧名阿忽台。）等欲奉皇后称制，以诸王阿南达（旧名阿难答。）辅之。丞相哈剌哈斯（旧名哈剌哈孙。）则以武宗、仁宗皆珍戬之孙，理宜继统，而武宗方抚军北边，仁宗亦在怀州，乃先迎仁宗入京，诛阿固岱等，而趣武宗入即位。是武宗、仁宗之相继御极，皆哈剌哈斯之力也。仁宗既为帝，立子英宗为皇太子，故英宗继立之际，朝臣亦无异言，迨英宗为特克实（旧名铁失。）所弑，特克实即遣使迎泰定帝入即位。是泰定帝之立，由特克实之力也。泰定帝崩于上都，丞相都尔苏（旧名倒剌沙。）立其皇太子喇实晋巴（旧名阿速吉八。）为皇帝，固亦父子相传之正理，而枢密使雅克特穆尔（旧名燕铁木儿。）私念武宗旧恩，欲立其子明宗、文宗。时明宗远在沙漠，文宗亦在江陵，乃先迎文宗入即位。其时上都诸王方举兵入讨，雅克特穆尔力战胜之，而文宗之立遂定。及明宗归，雅克特穆尔又害之于途，文宗旋复为帝。是文宗之立，由雅克特穆尔之力也。厥后文宗、宁宗相继崩。皇后布达实哩（旧名卜答失里。）已遣人迎明宗长子托欢特穆尔（即顺帝。）入京，欲付以位，而雅克特穆尔不愿，遂不得立。迨雅克特穆尔死，始立焉。倘不死，则顺帝之立不立尚未可知也。是则宪宗、成宗、武宗、仁宗、泰定帝、明宗、文宗皆大臣所立，此有元一代之大事也。案太祖崩后无君者凡一年，定宗崩后无君者且三年，成宗崩后，武宗、仁宗皆在远方，亦年余始得立。凡此新旧绝续之际，未尝无疏属庶孽如额布格、（旧名阿里不哥。）阿南达等从旁窥伺，然一二大臣定议，卒归于应立之人，盖开国之初，风气古，宗亲将帅推戴，咸出于至公，故无悖常乱纪之事。迨特克实之弑立，雅克特穆尔之废立，则全是权臣肆意妄行，大柄在手，莫敢谁何？遂任意易置，此可为后世鉴也。昔唐代宦官权重，故穆宗以后，立君多由宦寺。元则大臣权重，故立君多由权臣。《元史 宦官传序》谓，太祖选贵臣子弟给事左右，故宦官不能窃权。此固一代良法，而岂知大臣权力过甚，又足为乱阶，其祸较宦官更烈哉！
    ○元宫中称皇后者不一
  </div>
  <div class="pagination">
   <a href="廿二史札记_page13.html">
    上一页
   </a>
   <span>
    ...
   </span>
   <a href="廿二史札记_page9.html">
    9
   </a>
   <a href="廿二史札记_page10.html">
    10
   </a>
   <a href="廿二史札记_page11.html">
    11
   </a>
   <a href="廿二史札记_page12.html">
    12
   </a>
   <a href="廿二史札记_page13.html">
    13
   </a>
   <span class="current-page">
    14
   </span>
   <a href="廿二史札记_page15.html">
    15
   </a>
   <a href="廿二史札记_page16.html">
    16
   </a>
   <a href="廿二史札记_page17.html">
    17
   </a>
   <a href="廿二史札记_page18.html">
    18
   </a>
   <a href="廿二史札记_page19.html">
    19
   </a>
   <span>
    ...
   </span>
   <a href="廿二史札记_page15.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
