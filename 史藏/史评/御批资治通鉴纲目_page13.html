<!DOCTYPE html>
<html>
 <head>
  <meta charset="utf-8"/>
  <title>
   御批资治通鉴纲目 - 第 13 页/共 243 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   御批资治通鉴纲目 - 第 13 页/共 243 页
  </h1>
  <div class="content">
   ○秦伐魏魏公子无忌率五国之师败之追至函谷而还
　　【蒙骜伐魏取髙都汲魏王患之使人请信陵君信陵君不肯还其客毛公薛公见曰公子所以重扵诸侯者徒以魏也今魏急而公子不恤一旦秦克大梁夷先王之宗庙公子当何面目立天下乎语未卒信陵君色蛮趣驾还魏魏王持信陵君而泣以为上将军求援扵诸侯诸侯闻之皆遣兵救魏信陵君遂率五国之师败蒙骜扵河外追至函谷关而还○安陵人缩髙之子仕扵秦守管信陵君攻之不下使人召髙将以为五大夫执节尉而使攻管髙对曰父攻子守人之笑也见臣而下是倍主也父教子倍亦非君之所喜敢辞信陵君怒使谓安陵君生束缩髙而致之不然无忌将率十万之师以造城下安陵君曰吾先君成侯受诏襄王以守此城也手受太府之宪其上篇曰子弑父臣弑君有常不赦国虽大赦降城亡子不得与焉今缩髙辞大位以全父子之义而君曰必生致之是使我负襄王之诏而废太府之宪也缩髙闻之曰信陵君为人悍猛而自用此辞反必为国祸吾已全已无违人臣之义矣岂可使吾君有魏患乎乃之使者舎刎颈而死信陵君闻之缟素辟舎而遣使谢安陵君】集览【蒙骜齐人蒙武之父蒙恬之相也骜音遨郑氏音五到反髙都魏邑名括地志云髙都故城今河内泽州是汲魏邑名即河内郡也括地志云古汲城在卫州汲县地河外谓陜华二州也正义曰河外者河南岸也魏州地管县名属荥阳括地志云今郑州管城县外城古管国城也此辞反为句言与理相反缟素辟舎丧服而不居正寝也信陵以缩髙因以非理召之而自杀故以示自贬记玉藻曰缟冠素纰既祥之冠也闲曰素缟麻衣郑注此素缟者玉藻所云缟冠素纰也纰纯縁边也谷梁成五年辇者曰君亲素缟注素衣缟冠凶服也释曰郑云以素纯防冠故谓之素缟今注与郑异也离骚九章曰思久故之亲身兮因缟素而哭之注缟素白致缯也】正误【此辞反必为国祸今按此辞反为还报也信陵君遣使谓安陵君生致缩髙不然将伐之安陵君不从而曰云云故缩髙言使者以辞还报信陵君必伐安陵是为国祸也】质实【一统志云髙都古邑名春秋时属晋战国时属韩后属赵秦置髙都县属上党郡汉因之后魏置建兴郡治此北齐改置髙都郡后周废为髙都村故城在泽州城东三十里汲古邑名本殷牧野之地春秋时属晋战国时属魏后属秦汉置汲县属河内郡魏属朝歌郡晋为汲郡治后魏置伍城郡及县周以县属卫州隋复改为汲县属汲郡唐徙卫治此宋元仍旧国朝因之改属卫辉府安陵春秋郑邑名郑伯克段于鄢即此战国谓之安陵汉始置鄢陵县属颍川郡东魏属许昌郡北齐省入许昌县隋复置属许州唐因之宋属开封府金元因之国朝仍属开封府管古邑名周封管叔鲜于此为管国春秋时属晋后属魏秦置管县属三川郡汉属河南郡晋宋因之后魏扵县置荥州改属荥阳郡后周改为郑州隋改为管州唐降为管城县为郑州治所宋金元俱仍旧国朝省入郑州故城在开封府城西一百八十里】书法【追至函谷何恶秦也秦伐之不得志扵是再书矣自昭襄以来山东之得志有三田文之伐书河渭絶无忌之救书大破秦军扵是书追至函谷虽终无救扵亡而纲目每喜书之则亦恶秦而已矣】
　　五月秦王薨子政立考异【提要王下有楚字此亦刋本阙漏与孝文王同政生十三年矣国事皆委扵文信侯号仲父胡氏曰孝文庄襄二王之死葢皆不韦之所为也】书法【秦王楚也秦自书薨以来未有不名者其不名柱与楚何疑也何疑乎柱楚不韦欲政之王久矣而二王之享国皆不永以是为可疑故异其文异其文者异其事也然则赵王丹楚王悍亦不称名何也六国之事故多略之矣】
　　【乙秦王政元楚十七燕九魏三十卯一赵二十韩二十七齐十九年】秦凿泾水为渠【韩欲疲秦使无东伐乃使水工郑国为间扵秦凿泾水自仲山为渠并北山东注洛中作而觉欲杀之国曰臣为韩延数年之命然渠成亦秦万世之利也乃使卒为之注填阏之水溉舄卤之地四万余顷收皆亩一钟由是秦益富饶】集览【泾水地理志泾水出安定泾阳县西今原州百泉县笄头山也东南至冯翊阳陵县与渭水合又东与漆沮水合经秦汉之都至潼津入河仲山河渠书作中山顔师古曰中音仲即今九嵏山之东中山也括地志云中一名仲山在雍州云阳县西十五里并北山东注洛并与傍通音蒲良反近也倚也河渠书注徐广曰出冯翊懐徳县填阏之水填音田塞也阏依据反或作通作淤説文淀滓浊泥舄卤之地河渠书作泽卤之地索隠曰泽一作舄音昔本或作斥则如字读之书注许慎曰东方谓之斥西方谓之卤斥卤咸地可煮为盐】正误【舄卤今按舄本作泻咸土也周礼草人咸泻】质实【一统志云泾水自平凉府城西南白岩发源至泾州又东南至邠州界又东北至西安府髙陵县界防于渭仲山在西安府泾阳县西北七十里俗汉髙祖兄仲所居扵此故号焉上有仲子庙歳旱围此射猎则有风雨】
　　书法【凿渠必书重民利也书沟渠始此终纲目书渠十是年汉武帝元光六年渭渠太始二年白渠明帝永平十三年汴渠后主延熙四年曹魏漕渠隋甲辰广通渠帝大业元年通济渠四年永济渠唐宗天寳元年三门运渠后周戊午汴渠防沟刁沟不与焉】
　　【丙秦二楚十八燕十魏三十二赵辰二十一韩二十八齐二十年】赵王薨防颇犇魏考异【据崩葬例当书赵王丹薨亦刋本漏也】
　　【赵使防颇伐魏取繁阳孝成王薨悼襄王立使乐乗代颇颇怒攻之遂出犇魏魏不能用赵师数困王复思之使视颇尚可用否颇之仇郭开多与使者金令毁之颇见使者一饭斗米肉十斤被甲上马以示可用使者还报曰防将军老尚善饭然与臣坐顷之三遗矢矣王遂不召楚人迎之颇一为楚将无功曰我思用赵人遂卒扵楚】集览【繁阳徐广曰属魏郡正义曰在相州内黄东北三遗矢史记注索隠曰谓数起便也矢一作屎】质实【一统志云繁阳古邑名春秋时属晋战国时属魏秦置县属魏郡汉省之故城在大名府内黄县东六十里】
　　【丁秦三楚十九燕十一魏三十三赵悼已襄王偃元韩二十九齐二十一年】秦大饥考异【提要漏秦字】
　　书法【书大饥始此终纲目书大饥二十六是年辛未赵汉武帝建元三年元帝永光元年莽甲戌辛巳汉光武建武二年安帝永初三年再书晋惠帝元康四年永兴二年愍帝建兴二年襄国元帝大兴二年穆帝永和十年秦孝武太元四年秦六年十二年凉州安帝元兴元年梁丙辰魏唐初戊寅凉唐中宗嗣圣四年宗天寳十三载肃宗上元二年徳宗兴元元年癸卯晋甲寅湖南书饥二十九】
　　○秦伐韩取十二城○赵李牧伐燕取武遂方城【李牧者赵北边之良将也尝居代鴈门备匈奴以便宜置吏市租皆输莫府为士卒费日击数牛飨士习骑射谨烽火多间谍为约曰匈奴入盗则急收保有敢捕虏者斩如是数歳无所亡失匈奴皆以为怯虽赵边兵亦以为吾将怯赵王使人让之牧如故王怒使人代之屡出战不利边不得田畜王复请李牧牧称病不出王彊起之牧曰必用臣臣如前乃敢奉令王许之牧至边如约匈奴数歳无所得终以为怯士日得赏赐而不用皆愿一战乃选车骑习战大纵畜牧人民满野匈奴小入佯北以数十人委之单于闻之大率众入牧乃多为竒陈张左右翼击之大破杀匈奴十余万骑灭襜褴破东胡降林胡单于犇走十余歳不敢近赵边先是时天下冠带之国七而秦赵燕边扵夷狄诸戎亦各分散自有君长莫能相一其后义渠筑城郭以自守而秦灭之始扵陇西北地上郡筑长城以拒胡赵破林胡楼烦筑长城自代并隂山下至髙阙为塞而置云中鴈门代郡燕破东胡却地千里亦筑长城自造阳至襄平置上谷渔阳右北平辽东郡及战国之末而匈奴始大】集览【武遂方城地理志武遂属河间国方城属广阳郡括地志云武遂易州遂城也方城在幽州固安南十七里代鴈门正义曰鴈门县在代地故云代鴈门汉代郡城古代国也秦置鴈门郡在蔚州飞狐北百五十里匈奴黄帝本纪北逐荤粥注索隠曰荤粥匈奴别名唐虞以上曰山戎亦曰獯鬻夏曰淳维殷曰鬼方周曰玁狁秦汉曰匈奴魏隋唐皆曰突厥莫府如淳曰莫大也将军征行无常处所在为治故言莫府莫或作幕晋灼曰卫青征匈奴帝就拜大将军扵幕中府故曰幕府顔师古曰二説皆非按幕府者以军幕为义古字通用防颇李牧市租皆入幕府此则非因卫青始有其号又莫大之义乖索隠曰古者出征以幕帐为府署也边不得田畜为句正义曰畜许又反单于匈奴天子之号犹华言皇帝也汉书音义曰单于者广大貌言其象天单于然也单音蟾襜褴音檐蓝徐广曰襜褴一作临骃如淳曰胡名也在代地东胡注见周赧王八年林胡西胡国名括地志云在朔州岚州以北春秋北地地如淳曰林胡即儋林为赵武灵王所灭陇西地理志雍州陇西郡今陇右也括地志云陇山名郡在山西故名陇西上郡属古并州今鄜州是括地志云故城在绥州上县东南五十里按丹鄜延绥等州北至胜州固阳并系上郡地魏筑长城界隂山地理志西河郡隂山县括地志云隂山北戎地在朔州北塞外东西千余里草木茂盛匈奴依阻其中汉武克匈奴置隂山县正义曰今胜州是山在五原郡西安阳县北髙阙徐广曰在五原郡北括地志云朔方郡临戎县北有连山险扵长城其山中断两峯极峻相对若阙故名焉云中今大同府古云中郡也岚胜等州皆是其地括地志云故城在胜州榆林县东北造阳晋太康地记秦塞自五原郡北九里地名造阳匈奴曰汉亦弃上谷郡之斗辟县造阳地以与胡顔师古曰斗絶也县之斗曲入匈奴界者其中造阳地也辟读曰僻襄平城名也韦昭曰今辽东所理上谷今妫州是在古幽州西北罗璧识遗曰燕北百里外有居庸关关东二百里外有虎北口即古上谷郡渔阳幽州渔阳郡括地志云故城在檀州宻云县南十八里渔水之北今蓟州是右北平渔阳郡东南七十里有北平城即汉右北平也辽东今辽阳府是周封箕子扵朝鲜汉置乐浪等四郡地】正误【边不得田畜今按畜当作许六切养牲也下文大纵畜牧音同亦谓畜养牧放也】质实【一统志云武遂古邑名战国时属燕后属秦汉置武遂县属河间国东汉属安平国晋析置武强县属长乐国后魏属武邑郡隋初以武遂省入属信都郡唐属深州后属冀州宋金俱属深州元置东武州寻废州以县属深州后属祁州中统初改属晋州国朝因之属真定府方城古邑名战国时属燕后属秦汉置方城县属广阳国后属涿郡后魏省隋置固安县属幽州唐属北义州贞观初复属幽州金属涿州元属霸州后陞为固安州国朝改为固安县属顺天府代古郡名春秋时属晋战国时属赵秦置代县属代郡汉封代王扵此为代国东汉末废后魏扵此置灵丘郡后周兼置蔚州隋郡废州存大业初州废唐复置蔚州治灵丘至徳初改安边郡后复为蔚州辽置忠顺军金为蔚州元至元初省州为灵仙县属州寻复为州属宣徳府国朝因之属大同府鴈门本山名春秋时属晋战国时属赵秦置郡扵山下故名焉汉徙治隂馆县三国魏徙治广武县后周移肆州治此隋初郡废置代州及改广武曰鴈门县大业中改州为鴈门郡唐改代州天寳初改鴈门郡乾元初复为代州宋因之金置震武军元罢军仍为代州以鴈门县省入太原路国朝初改为代县后复改为州仍属太原府陇西秦之郡名即西羌所居之地汉因之治狄道县晋析置狄道郡刘宋置武始郡后魏置临狄郡后周废隋复置武始郡属兰州后改金城郡唐天寳初置临州乾元中置临洮军寳应初陷于吐蕃号武胜军宋复改为临洮军寻改熙州治狄道县金改熙州为临洮府元仍为临洮府国朝因之属陜西道北地秦之郡名即义渠戎所居之地汉改为泥阳县东汉属安定郡后魏扵此置华州又改邠州西魏改宁州合之曰邠宁后周分置赵兴郡隋改为北地郡唐为宁州又改彭原郡宋复为宁州宣和初置兴宁军金属庆源路元属巩昌路国朝因之属庆阳府上郡秦之郡名即白翟戎所居之地汉改为雕隂县晋为赫连勃勃所居后魏扵此置上郡又分置绥州隋改为上郡大业初废州置雕隂郡唐初为绥州天寳中改上郡乾元初复为绥州宋为绥徳城元符初置绥徳军金改为州元仍旧国朝因之属延安府隂山在靼鞑国东西千余里草目茂盛多产禽兽汉时冒顿单于依阻其中治作弓矢汉武帝夺其地匈奴入寇无所隠过此未尝不哭髙阙塞名在大同府城西北四百二十里古丰州河之西史记赵武灵王筑长城自代并隂山下至髙阙即此塞是也云中古地名春秋时北狄所居战国时属赵秦为云中郡汉因之东汉末郡废三国魏属新兴郡晋改属雁门郡后魏徙都平城置司州牧及置代尹又置北恒州后周并废隋以其地属代朔云三州唐初复置北恒州治云中县寻废开元中置云州天寳初改云中郡乾元初复为云州五代唐以云州置大同军节度辽陞为西京府曰大同金因之元改置大同路本朝改为大同府山西道襄平古邑名战国时属燕后属秦汉置襄平县为辽东郡治所晋废之辽改为辽阳县金元因之本朝改为定辽中卫属辽东行都司上谷古地名春秋战国时皆属燕秦为上谷郡汉置涿鹿县魏晋时地属北燕唐改涿鹿为永兴县置新州五代唐置练使总山后八军同光初陞威塞军辽防同初改奉圣州武定军金大安初陞徳兴府元初因之后复为奉圣州属宣徳府本朝改为保安州直京师渔阳古邑名春秋及战国时皆属燕秦置渔阳郡汉因之魏晋属幽州隋初徙州扵此后复置渔阳郡唐置蓟州取古蓟门关以名天寳初改渔阳郡乾元初复为蓟州辽置尚武军宋改广州军金属东都路元仍为蓟州大都路国朝因之以渔阳县省入改属顺天府右北平秦之郡名即春秋时山戎肥子二国地汉末为公孙度所据魏改卢龙郡北燕置平州及乐浪郡后魏改乐浪为北平郡隋改为平州后废州为郡唐复改平州天寳初改为北平郡乾元初复为平州五代唐以为辽兴军金陞为南京天防初复为平州陞兴平军元改兴平府中统初陞为平滦路大徳中改永平路国朝初改为永平府属北平布政司后直京师辽东古郡名战国时属燕秦属营州汉初因之武帝拓朝鲜地并割辽东属邑置乐浪莬真番临屯四郡汉末为公孙度所据三国魏置东夷校尉居襄平而分辽东昌黎等五郡置平州晋改辽东郡为国仍平州寻为慕容廆所据后魏仍为辽东郡隋初又为髙句丽所据唐征髙丽复其地置葢辽二州又置都督府九以安东都护总统之寻为渤海大氐所据五代时地入契丹安巴坚辽东故城以居名曰东平郡寻陞南京又改为东京金初因之后置辽阳府元为东京路寻改辽阳路本朝初置定辽都卫后改为辽东都指挥使司山东道】
　　魏公子无忌卒
　　【秦既败扵河外使人行万金以间信陵君求得晋鄙客令説魏王曰公子亡在外十年矣今复为将诸侯皆属天下徒闻信陵君不闻魏王矣秦王又数使人贺信陵君得为魏王未也魏王信之使人代将扵是信陵君谢病不朝日夜以酒色自娱四嵗而防韩王往吊其子荣之以告子顺子顺曰礼邻国君吊君为之主今君不命子则子无所受韩王矣其子辞之】
　　【戊秦四楚二十燕十二魏三十午四赵二韩三十齐二十二年】春秦伐魏取畼有诡集览【畼有诡魏邑名秦皇本纪注徐广曰畼音场索隠曰音畅】○秋七月秦蝗疫令民纳粟拜爵
　　书法【始鬻爵也自是汉文帝书诏民入粟边得拜爵武帝书诏民得买爵书令株送徒入财补郎安帝书令吏民入钱谷拜官赐爵桓帝书卖关内侯以下官灵帝书开西邸卖官皆自秦始矣书蝗始此终纲目书大蝗十六书蝗三十七详汉文帝后元六年书疫始此终纲目书大疫十一书疫四详汉元帝初元元年】
　　【己秦五楚二十一燕十三魏景闵王未增元赵三韩三十一齐二十三年】秦伐魏取二十城置东郡集览【东郡注见汉光武建武八年】
　　【庚秦六楚二十二燕十四魏二申赵四韩三十二齐二十四年】楚赵魏韩卫合从以伐秦至函谷皆败走考异【据前后例魏当在赵韩上】
　　【诸侯患秦攻伐无已时故五国合从以伐之楚王为从长春申君用事取夀陵至函谷秦师出五国兵皆败走】集览【夀陵徐广曰在常山郡本赵邑】
　　书法【扵是取夀陵至函谷秦师出五国之兵皆败走不书秦师出何见五国之必自败也五国则曷为必败合异以为同聫疎以为亲以之摈秦未保也况伐秦乎以七十年前之五国不敌也况今日之五国乎然则田文何以独得志田文初脱虎口志在复讐当是时以之入秦可也岂黄歇辈所能办哉是以上书燕赵韩魏齐楚合从以摈秦则继书秦以齐魏伐赵上书楚赵魏韩卫合从以伐秦则下书至函谷皆败走明从约之不可恃也】
　　发明【五国至是犹奄奄垂絶之人尔而乃合兵伐秦固已不待叩关逆知其败必矣然则听秦之暴可乎无已则脩政用贤扵内合从缔交扵外相与保境自守秦攻一国则诸侯救之可也无名兴师仰关而伐自速败亡咎将谁执故纲目书此以自败为文所以着诸国悖谬之罪也】
　　楚迁于夀春
　　【朱英谓春申君曰先君时秦善楚二十年不攻者逾黾阨而攻楚不便假道两周背韩魏而攻楚不可今则不然魏旦暮亡不能爱许鄢陵割以与秦秦兵去陈百六十里臣见秦楚之日鬭也楚扵是去陈徙夀春命曰郢春申君就封扵吴行相事】集览【黾阨黾通作鄳或作防并音盲阨通作隘春申君作黾隘楚世家作鄳塞徐广曰在江夏正义曰今申州罗山县本汉鄳县有平靖关葢古鄳县之阨塞杜预曰徐云在江夏误矣魏世家作冥阨孙检曰楚之险塞也括地志云申州东南有石城山甚险峻魏攻冥阨葢谓此山淮南子曰天下九塞冥阨其一焉按申州今信阳是也夀春楚考烈王自陈徙都夀春号曰郢索隠曰汉庐江郡夀春县隋改夀州宋陞夀春府今安丰下蔡县是】质实【一统志云冥阨塞名在南阳府信阳州东南九十里即春秋所谓平靖关也有大小石门凿山通道淮南子曰天下九塞防阨其一也许周之国名春秋属晋战国属魏秦属颍川郡汉置许县东汉献帝都扵此曹魏改曰许昌北齐改为南郑州后周复为许州隋改为颍川郡唐复为许州宋陞为颍昌府元复为许州国朝因之改属开封府鄢陵春秋郑邑名战国属魏谓之安陵汉置鄢陵县属颍川郡东魏属许昌郡北齐省之隋复置属许州唐宋金元仍旧国朝因之改属开封府夀春古邑名春秋时为六蓼国地楚考烈王自陈迁都于此号曰郢都秦置夀春邑寻为九江郡汉为淮南国东汉为州刺史治所晋置淮南郡东晋改夀阳郡元魏置州梁改豫州隋初置夀州唐改为夀春郡五代唐为顺化军南唐改靖淮军宋置夀春府元置安丰路国朝改为夀州属凤阳府】
　　秦拔魏朝歌及衞濮阳衞徙居野王集览【朝歌汲郡朝歌故城在衞县纣所都也即今衞州】质实【一统志云朝歌古地名本殷纣所都周武王克殷分其北为邶南为鄘东为衞后封康叔扵衞春秋时邶鄘入之战国属魏秦属河东郡汉为汲县地属河内郡曹魏置朝歌郡属冀州晋改汲郡后魏改义州后周改衞州隋改汲郡唐复为义州寻复改衞州属河北道宋因之金改河平军元改衞辉路国朝改为衞辉府属河南道】
　　【辛秦七楚二十三燕十五魏三酉赵五韩三十三齐二十五年】秦伐魏取汲
　　【壬秦八楚二十四燕十六魏四戌赵六韩三十四齐二十六年】魏与赵邺
　　【癸秦九楚二十五燕十七魏五亥赵七韩王安元齐二十七年】秦伐魏取垣蒲集览【垣蒲索隠曰垣即魏之长垣县属河南蒲是长垣之蒲乡今蒲城是括地志云故蒲城在滑州匡城北十五里按匡城古长垣魏世家作垣蒲阳注故垣地本魏王垣也在绛州垣县西北二十里蒲邑故城在隰州隰川南四十五里】质实【一统志云垣古邑名即周召分陜之处春秋时属晋战国时属魏秦汉为垣县地属河东郡后魏置邵郡及白水县后周兼置郡州改县曰亳城隋改为垣县属绛郡义宁初置邵原郡唐改邵州贞观初州罢以县属绛州宋改曰垣曲县金仍旧元初省入绛县寻复置国朝因之改属平阳府蒲古邑名即春秋时晋之蒲城也战国时属魏后属秦汉为河东郡蒲子县地后魏置石城县后周置石城郡周末废又置蒲子县隋以蒲子移治县东北故箕城大业初改为蒲县属龙泉郡唐移今治元省入隰川县寻复置属隰州国朝因之改属平阳府】○夏四月秦大寒民有冻死者
　　书法【四月大寒异也至有冻死者甚异矣故备书之终纲目书大寒二是年梁乙未年四月大寒一而已秦未建亥必因周厯此书四月为夏亦周不改月之一验也】
　　○秦王冠带劒
　　书法【书冠始此自是终纲目书帝冠十三详汉恵帝四年】
　　○秦伐魏取衍氏集览【衍氏地志阙又注见周慎靓王四年】○秋九月秦嫪毐作乱伏诛夷三族秦王迁其太后于雍
　　【初秦王即位年少太后时时与文信侯私通王益壮文信侯恐事觉及祸乃以舎人嫪毐诈为宦者进之生二子封毐为长信侯政事皆决扵毐至是有吿毐实非宦者王下吏治毐毐惧矫王御玺发兵为乱王使相国昌平君昌文君攻之毐战败走获之夷三族迁太后扵雍萯阳宫杀其二子下令敢谏者死谏而死者二十七人断其四支积之阙下齐客茅焦请谏王大怒按劒而坐口正沫出趣召镬欲烹之焦徐行至前再拜谒起称曰臣闻有生者不讳死有国者不讳亡讳死者不可以得生讳亡者不可以得存死生存亡圣主所欲急闻也陛下欲闻之乎王曰何谓也焦曰陛下有狂悖之行不自知邪车裂假父囊扑二弟迁母扵雍残戮谏士桀纣之行不至扵是矣令天下闻之尽瓦解无向秦者臣窃为陛下危之臣言已矣乃解衣伏质王下殿手接之爵以上卿自驾虚左方迎太后归复为母子如初】集览【嫪毐姓名刘伯庄曰嫪居虬反毐徒酷反如淳曰嫪郎报反毐乌改反按如説是昌平君昌文君索隠曰昌平君楚公子也立以为相后徙扵郢项燕立以为荆王史失其名昌文君名亦不知也萯阳宫李斐曰萯音倍山名也应劭曰宫在扶风鄠县秦文王所建假父指嫪毐囊扑扑弼角反以缣囊盛其人投掷而击杀之】质实【一统志云萯阳宫在西安府鄠县西南三十里秦恵文王建汉时犹存宣帝尝幸之】书法【于是周亡始书太后从其恒称矣据周存君王光称母迁辞有二太后迁居某宫者顺辞也迁太后于某宫者逆辞也终纲目书迁太后六是年秦王汉安帝延光四年孙程迁阎太后灵帝建宁元年曹节迁窦太后后主延熹十年曹爽迁郭太后壬午年梁王衍迁齐太后唐中宗神龙元年迁武太后书迁某皇后二汉哀帝元寿二年迁皇后傅氏灵帝中平六年迁皇后董氏皆逆辞也非逆辞则罪辞也书太后迁居某宫五详汉昭帝元平元年】
　　发明【上书嫪毐作乱伏诛继书迁其太后扵雍则太后之迁为有名而非芈氏无罪之比矣茅焦进谏复为母子纲目削去而不书者所以着其得罪宗祧之意云尔呜呼严哉】
　　楚王完薨盗杀黄歇
　　【楚考烈王无子春申君求妇人宜子者进之甚众卒无子赵人李园进其妹扵春申君既有娠园使妹説春申君曰楚王无子即百歳后将更立兄弟彼亦各贵其故所亲君又安得常保此宠乎且君贵用事久多失礼扵王之兄弟兄弟立祸且及身矣今妾有娠而人莫知诚以君之重进妾扵王頼天而有男则是君之子为王也楚国可尽得孰与身临不测之祸哉春申君乃出之谨舎而言诸王王召幸之遂生男立为太子园妹为后园亦贵用事恐春申君泄其语隂养死士欲杀春申君以灭口国人颇有知之者王病朱英谓春申君曰李园君之仇也不为兵而养死士之日久矣王薨必先入据权杀君以灭口君若置臣郎中王薨园入臣为君杀之春申君曰园弱人也仆又善之且何至此英知言不用惧而亡去后十七日王薨园果先入伏死士扵棘门之内刺杀春申君灭其家太子立是为幽王】集览【幸之蔡邕曰夫衣服之加扵身饮食之入扵口妃妾之接扵寝皆曰御御之亲爱者曰幸不为兵为如字楚国防作不为兵将棘门正义曰夀春城棘门】
　　书法【不称楚相何削之也据侠累称韩相歇欺君以自祸则不足以相人国矣纲目书盗杀十一而削其官者三黄歇王君李辅国】
　　【甲秦十楚幽王悍元燕十八魏子六赵八韩二齐二十八年】冬十月秦相国吕不韦以罪免出就国考异【提要书曰秦吕不韦以罪免相就国】
　　【秦王以不韦奉先王功大不忍诛免就国】
　　书法【免例有三书某人免者可免者也着所坐者有罪者也书免某人官下某人狱免征下狱免皆无罪者也书以罪免则异扵范睢矣故徙蜀则削其爵终纲目书以罪免八不韦石显匡衡赵钦胡广殷浩邵陵王纶再书着所坐书免三司空融祭彤谢万】
　　秦大索逐客客卿李斯上书召复故官遂除其令【秦宗室大臣议曰诸侯人来仕者皆为其主逰闲耳请一切逐之扵是大索逐客客卿楚人李斯亦在逐中行且上书曰昔穆公取由余扵戎得百里奚扵宛迎蹇叔扵宋求丕豹公孙支扵晋并国二十遂霸西戎孝公用商鞅诸侯亲服至今治彊恵王用张仪散六国从使之事秦昭王得范睢彊公室杜私门由此观之客何负扵秦哉今乃不问可否不论曲直非秦者去为客者逐弃黔首以资敌国却賔客以业诸侯此所谓借寇兵而赍盗粮者也臣闻泰山不让土壤故能成其大河海不择细流故能就其深王者不却众庶故能明其徳此五帝三王之所以无敌也惟大王图之王乃召李斯复其官除逐客之令卒用斯谋隂遣辩士赍金玉逰説诸侯厚遗结其名士不可下者刺之离其君臣之计然后使良将将兵随其后数年之中卒兼天下】集览【由余秦缪公求士西取由余扵戎李斯注其先春秋晋人也亡入戎耳百里奚注见周显王三十一年五羖大夫蹇叔索隠曰秦本纪云百里奚谓穆公曰臣友蹇叔贤而世莫知缪公遂厚币迎之今云迎扵宋未详所出正义曰蹇叔岐州人时逰扵宋丕豹索隠曰丕豹自晋奔秦左有明文公孙支索隠曰即子桑也是秦大夫而云求扵晋未详所出正义曰公孙支岐州人时逰扵晋黔首黔其炎反应劭曰黧也始皇名民曰黔首以其头黒也借寇兵而赍盗粮索隠曰借或作借谓以兵假寇也赍子奚反持遗也言为盗赍粮也赍或读为资】
　　书法【书召复故官何讥也秦并天下李斯力也何讥并天下者李斯也促秦亡者亦李斯也终纲目书上书四惟李斯见听亦惟李斯为讥书大索始此终纲目书大索二是年二十九年大搜一汉武帝征和元年书上书始此终纲目书上书四李斯梅福鲍宣贺琛书上疏一后唐康澄书献策一王通窦融曹操单于南诏上书不与焉】
　　齐赵入秦置酒
　　书法【于是通鉴不书纲目特书之何讥媚敌也国防亡矣所以自免者如是而已书置酒始此终纲目书置酒四是年汉髙帝五年七年唐贞观七年宴享不与焉】
　　【乙秦十一楚二燕十九魏七丑赵九韩三齐二十九年】赵伐燕取貍阳秦伐赵取九城考异【提要无赵伐燕取貍阳六字】集览【貍阳正义曰燕无貍阳疑貍字误当是渔阳】书法【两国事也其不殊之何病赵也西支不暇而暇北侵其得防竟何如哉合而书之所以为谋人者之戒也】
　　○赵王偃薨
　　【子迁立其母倡也嬖扵悼襄王王废嫡子嘉而立之迁素以无行闻扵国】
　　【丙秦十二楚三燕二十魏八赵寅幽缪王迁元韩四齐三十年】秦吕不韦徙蜀自杀【不韦就国歳余诸侯使者请之相望扵道王恐其为变赐不韦书曰君何功扵秦封河南十万戸何亲扵秦号称仲父其徙处蜀不韦恐诛饮酖死】
　　书法【徙辞有四徙某某废某徙贬某徙无罪之辞也某徙者有罪之辞也】
　　自六月不雨至于八月
　　书法【恒阳也书不雨始此终纲目书自某月不雨至于某月六是年汉献帝兴平元年后主建兴九年宋文帝庚午年齐主赜辛未年唐徳宗贞元十九年】
　　○秦助魏伐楚
　　【丁秦十三楚四燕二十一魏卯九赵二韩五齐三十一年】秦伐赵杀其将扈辄赵以李牧为大将军复战宜安秦师败绩
　　【戊秦十四楚五燕二十二魏辰十赵三韩六齐三十二年】秦伐赵取宜安平阳武城集览【宜安括地志云故城在常山郡藁城县西南平阳故城在相州临漳县西武城县名属贝州即东武城】质实【一统志云宜安古邑名春秋时属晋战国时属赵秦置宜安县属常山郡晋宋废之其地属钜鹿郡隋复置唐省入藁城县故城在县西南仍属真定府平阳古邑名春秋时属卫后属晋战国时属赵秦灭赵改属东郡汉初仍旧三国魏省之故城在大名府滑县东南五十里废韦城县西二十里左卫侯饮孔悝酒扵平阳即此武城春秋晋邑名战国赵为平原君封邑地汉置东武城县属清河郡晋去东字隋改为清河县以旧东武城为武城县唐移治永济渠西属贝州宋属恩州移今治金仍旧元属髙唐州国朝因之改属东昌府】○韩遣使称藩于秦
　　【初韩诸公子非善刑名法术之学见韩削弱数以书干韩王王不能用非疾治国不务求人任贤反举浮淫之蠧加之功实之上寛则宠名誉之人急则用介胄之士所养非所用所用非所养作孤愤五蠧説难等篇十余万言至是王使纳地效玺于秦请为藩臣非因説秦王曰大王诚听臣説一举而天下之从不破赵不举韩不亡荆魏不臣齐燕不亲则斩臣徇国以戒为王谋不忠者王悦之未用李斯譛之下史自杀子曰韩非作説难而卒死乎説难何也曰説难葢其所以死也君子以礼动而义止合则进否则退确乎不忧其不合也夫説人而忧其不合则亦无所不至矣司马公曰君子亲其亲以及人之亲爱其国以及人之国非为秦谋而首欲覆其宗国罪固不容于死矣乌足愍哉】集览【非疾治国韩非以治国者之所为为疾也其所疾者即下文不务求人任贤以下数事所养非所用时君以禄养之臣皆非折冲御侮之士所用非所养其临事任用者并非常所禄养之人故难以尽其死力孤愤言孤直不容扵时五蠧言蠧政之事有五説难説音税言逰説之道不易也效玺效呈献也子曰雄所撰书问明篇云卒死乎说难韩遣非使秦秦王欲用非李斯毁之下吏治非斯遗非药使自杀盖其所以死谓説难欲探人心而求合则无所不至此适足以取死】
　　【已秦十五楚六燕二十三魏十巳一赵四韩七齐三十三年】秦伐赵取狼孟畨吾遇李牧而还集览【狼孟县名属太原故城在阳曲县是也】质实【一统志云狼孟战国赵之邑名秦置狼孟县属太原郡汉置曲阳县在今定襄县境汉末移治太原县北境魏又徙于狼孟县南境后魏以阳曲县属永安郡隋改曰阳直属并州又徙治汾阳故城改曰汾阳帝复曰阳直唐于故阳曲城置汾阳县寻省阳直改汾阳曰阳曲宋属太原府金始移置郭下元仍旧国朝因之改属太原府】
　　书法【伐国未有书遇而还者书遇李牧而还予牧功也】
　　○燕太子丹自秦亡归考异【提要无此八字】
　　【初丹尝质扵赵与秦王善及秦王即位丹质扵秦秦王不礼焉丹怒亡归】
　　【庚秦十六楚七燕二十四魏十午二赵五韩八齐三十四年】秋九月韩献南阳地于秦○代地震坼
　　【东西百三十步】
　　书法【地震变也震而坼大变也不三年而赵亡变不虚生信矣凡地震书地一方震也不地非一方也天下地震无一方不震也书地震始此终纲目书地震一百一秦庚午年汉恵帝二年吕后乙卯年文帝元年五年景帝中元年中三年中五年后元元年武帝元光四年征和二年后元元年宣帝本始元年四年地节三年元帝初元二年再书永光三年建昭二年四年成帝建始三年河平三年绥和二年孺子婴初始元年莽丙子年光武建武二十二年章帝建初元年和帝永元四年五年七年九年安帝永初元年二年三年四年再书五年七年元初元年二年三年再书四年五年六年再书永宁元年建光元年延光元年再书二年三年四年顺帝永建三年阳嘉二年四年永和二年再书三年再书四年五年汉安二年建康元年桓帝建和元年再书三年书再震元嘉元年二年再书永兴二年永寿二年延熹四年五年八年永康元年灵帝建宁四年熹平二年六年光和元年再书二年三年献帝初平二年四年再书兴平元年书再震建安十四年后主十二年十五年晋武帝太康九年安帝隆安四年恭帝元元年宋己巳年梁癸巳年隋文帝开皇二十年天下地震唐太宗贞观二十三年宗开元二十二年僖宗干符三年五代癸巳年书地坼三是年汉安帝元初元年顺帝阳嘉二年书地裂三汉和帝永元七年桓帝永康元年唐僖宗干符三年坼又甚于裂也西凉效谷西平各地裂不书不与焉晋恭帝元熙元年书地动一汉景帝后二年书地陷一汉安帝元初元年】
　　【辛秦十七楚八燕二十五魏十三赵六韩未九齐三十五年○是歳韩亡凡六国】秦内史胜灭韩虏王安置颍川郡集览【颍川郡注见汉灵帝中平元年】
　　书法【五国皆先书击伐后书灭此其直书灭何韩为秦藩久矣直书灭易辞也亡国之君其辞五死之上也执虏次之以归次之获次之降为下】
　　○赵大饥
　　【壬秦十八楚九燕二十六魏申十四赵七齐三十六年】秦王翦伐赵下井陉赵杀其大将军李牧集览【井陉地志常山郡石邑西有井陉山括地志云井陉故关在并州石艾县陉东十八里即井陉口也一名土门关今威州有井陉县】质实【一统志云井陉战国赵邑名后属秦汉置井陉县属常山郡晋宋因之隋扵县置井陉郡唐初改并州寻省宋于县置天威军金改为威州元移威州治洺水以井陉广平路本朝因之改属真定府】
　　【秦王翦伐赵赵使李牧御之秦多与赵嬖臣郭开金使言牧欲反赵王使赵葱顔聚代之牧不受命遂杀之】
　　书法【于是六年三书李牧牧死而赵随之亡矣】
　　发明【书国以杀而不去其官者眀牧之无罪不失其官守也赵国危若累卵仅有一将若可少延晷刻之命而乃无故杀之果何为哉前书牧战败秦及秦遇牧而还所以着牧存赵之绩后书秦灭赵虏王迁所以着赵见灭之因赵之为国用人如此欲无亡得乎】
　　【癸秦十九楚十燕二十七魏十五赵八酉齐三十七年○是歳赵亡凡五国】秦灭赵虏王迁秦王如邯郸
　　【故与母家有仇者皆杀之】
　　秦军屯中山以临燕考异【提要书曰秦灭赵虏王迁秦王如邯郸遂临燕】○赵公子嘉自立为代王与燕合兵军上谷○楚王薨弟郝立三月郝庶兄负刍杀之自立考异【此据凡例亦当书楚王悍薨盖刋本漏悍字】考证【杀当作弑○谨按春申君进李园妹为楚考烈王后生太子悍立为幽王幽王本春申子也鬻熊之祀隂絶十年而幽王死同母弟立是为哀王哀王史记六国表名郝世家名犹通鉴本六国表故曰弟郝立此真考烈子在位三月庶兄负刍弑而代之或曰郝弟也负刍兄也孰可以弑加之乎曰不然凡例曰列国弑君事义不同者随事异文注曰如元魏冯后显祖之事虽其主母亦不得免弑君之名负刍亲则庶兄分则臣下冯后杀子负刍杀弟一例也恶得不谓之弑哉呜呼负刍杀弟遂负弑君之罪苟能杀幽王明其非考烈子诛李园立考烈真子尚足以继鬻熊之絶世雪先王之余耻家齐而国治其功烈岂不韪欤惜其志不及此有勇无义而为乱哀哉正君臣之义明适庶之分故曰杀当作弑非特罪负刍也将以惩劝方来云尔】书法【纲目之法君没叔侄兄弟争国非下犯上书杀而已矣纲目叔侄兄弟争国六是年晋懐帝永嘉四年刘聪弑太子和穆帝永和五年石遵弑太子世安帝隆安三年吕纂杀太子绍宋庚午年冯杀太子翼庚戌年楚希萼杀希广惟刘聪以弟书弑石遵以及其太后书弑】
　　【甲秦二十楚王负刍元燕二十八魏王假元齐三戌十八年○代王嘉元年○旧国五新国一凡六】燕太子丹使盗劫秦王不克秦遂击破燕代兵进围蓟考异【提要书曰秦遂进兵围蓟】
　　【初丹既亡归怨秦王欲报之以问其傅鞠武武请约三晋连齐楚媾匈奴以图之太子曰太傅之计旷日弥久令人心惽然恐不能须也顷之秦将军樊于期得罪亡之燕太子受而舍之鞠武諌不听太子闻卫人荆轲贤卑辞厚礼而请见之谓曰秦已虏韩临赵祸且至燕燕小不足以当秦诸侯又皆服秦莫敢合从丹以为诚得天下之勇士使扵秦劫秦王使悉反诸侯侵地若曹沬之与齐桓公盟则善矣不可则因而刺杀之彼大将擅兵扵外而内有乱则君臣相疑以其间诸侯得合从破秦必矣惟荆卿留意焉轲许之乃舍轲上舍丹日造门所以奉养轲无不至防秦灭赵丹惧欲遣轲轲曰行而无信则秦未可亲也愿得樊将军首及燕督亢地图以献秦王秦王必悦见臣臣乃有以报丹曰樊将军穷困来归丹丹不忍也轲乃私见于期曰秦王遇将军可谓深矣父母宗族皆为戮没今闻购将军首金千斤邑万家将奈何于期太息流涕曰计将安出轲曰愿得将军之首以献秦王秦王必喜而见臣臣左手把其袖右手揕其胷则将军之仇报而燕见陵之愧除矣于期曰此臣之日夜切齿腐心者也遂自刎丹犇往伏哭然已无可奈何乃函盛其首又尝豫求天下之利匕首以药淬之以试人血濡缕无不立死者乃装遣轲至咸阳见秦王奉图以进图穷而匕首见把王袖而揕之未至身王惊起轲逐王环柱而走秦法羣臣侍殿上者不得操尺寸之兵左右以手共搏之且曰王负劒王遂拔以击轲断其左股轲引首擿王不中自知事不就骂曰事所以不成者欲生劫之必得约契以报太子也遂体解以徇王大怒益发兵就王翦于中山与燕代战易水西大破之遂围蓟】集览【曹沬与齐桓公盟索隠曰沬莫葛反左作曹刿然则沬宜音昧刿沬字异而声近曹沬事鲁庄公为将与齐战三败庄公惧献遂邑以和乃防柯而盟将盟曹沬执首劫桓公曰反鲁之侵地桓公许之沬乃投匕首下坛北面就羣臣之位后桓公欲倍约管仲不可乃以侵地尽复予鲁按此事约公羊为説然彼无其名直云曹子而已且左庄十年战于长勺用曹刿谋败齐而无劫齐桓説十三年盟于柯公羊始称曹子谷梁惟云曹刿之盟也信齐侯也又不记其行事之时日以其间以因也因其君臣自相离间督亢地图刘向别录曰督亢燕之膏腴地今涿州南新城县古督亢亭也括地志云范阳东南十里固安县南有督亢陂幽之南界也燕欲以献秦故画图献之亢音抗或音刚揕其胷揕知鸩反碍击也血濡缕以匕首试人血出如丝缕之细易水源出易州南安阎山东经霸州文安入滱按易州汉固安县也】正误【以其间今按间谓间隙】质实【一统志云督亢陂名在顺天府涿州东南其地沃美秦求之燕燕太子丹使荆轲赍督亢地图以进即此今为督亢亭在焉易水在保定府安州城之北源自府境曹河徐河石桥河一亩泉河滋河沙河鸦儿河唐河诸水至此合流为易水又至雄县南为瓦济河过沽直入于海史记燕太子丹使荆轲刺秦王送至易水即此】发明【秦灭六国皆无罪独燕有盗劫之举丹不惟不能制秦而反以速祸为计亦左矣然纲目不书秦讨其罪者秦为无道人皆可得杀之故止书盗劫之事而不正燕丹之罪尔若夫荆轲自以为贤而不免以盗书者盖与聂政同科不然是又司马迁之史矣何以为纲目哉】
　　【乙秦二十一楚二燕二十九亥魏二齐三十九代二年】冬十月秦拔蓟燕王走辽东斩其太子丹以献于秦
　　书法【书斩何罪丹也故不书杀不书诛何不劫秦亦亡矣】
　　○秦李信伐楚
　　【秦王问于李信曰吾欲取荆度用防何人对曰不过二十万问王翦翦曰非六十万人不可王曰将军老矣何怯也乃使信及蒙恬将二十万人伐楚翦谢病归频阳】集览【归频阳地志左冯翊有频阳县括地志云故城在宜州上门县南今并入辉州同官县王翦是频阳东乡人故曰归】质实【一统志云李信陇西成纪人频阳秦之县名属冯翊郡汉因之东汉改为祋祤县晋初仍旧后省之故城在西安府富平县东北七十里】
　　【丙秦二十二楚三燕三十魏三齐四子十代三年○是歳魏亡凡五国】秦王贲伐魏引河沟以灌其城魏王假降杀之遂灭魏考异【提要书曰秦王贲灭魏王假降杀之】集览【王贲翦之子也贲音奔】
　　书法【伐未有书方畧者书引灌何始开河隙也据汉平帝元始四年王横言自后决处遂大不可复补后六十年始书河决矣战伐惟秦书引河沟惟朱梁书决河戊寅年皆重其始开河隙也】
　　○楚人大败秦军李信犇还秦王翦代之考异【提要秦下有使字】
　　【李信大败楚军引兵西与蒙恬防城父楚人因随之三日不顿舍大败之入两壁杀七都尉信犇还王怒自至频阳谢王翦彊起之翦曰老臣罢病悖乱大王必不得已用臣非六十万人不可王许之扵是翦将六十万人伐楚王自送至霸上翦请美田宅甚众王曰将军行矣何忧贫翦曰为大王将有功终不得封侯故及大王之乡臣请田宅为子孙业耳王大笑既行又数使使者归请之或曰将军之乞贷亦已甚矣翦曰王怚中而不信人今空国而委我不有以自坚顾令王坐而疑我矣】集览【城父索隠曰在汝南即应乡正义曰言引兵西防城父则汝州郏城县东父城是也杜预曰襄城城父县是霸上霸水之上地名在长安东三十里三秦记云霸水古滋水也出雍州蓝田谷北入渭正义曰即秦岭水之下流秦缪公筑宫于此更名城曰霸城水曰霸水以章霸功乡臣乡与向通护也王怚中而不信人王翦注徐广曰怚一作粗通鉴释文曰怚通作粗心不精也战国赵策智伯麤中而少亲注麤与粗同疏也然模韵内无此怚字惟御韵内怚音将预反训骄也】正误【大王乡臣今按乡谓意所向也】质实【一统志云城父春秋陈之邑名战国属楚后属秦汉置城父县属沛郡晋属谯郡隋属亳州元废为村有文庙碑存焉故城在凤阳府亳县东南七十里霸水在西安府城东二十里本名滋水秦缪公更名以章霸功源出秦岭合蓝谷倾谷诸水入浐水北注于渭】
　　【丁秦二十三楚四燕三十丑一齐四十一代四年】秦王翦大败楚军杀其将项燕
　　【王翦取陈以南至平舆楚人悉国中兵以御之翦坚壁不战日休士洗沐而善饮食抚循之亲与士卒同食久之问军中戏乎对曰方投石超距翦曰可矣楚既不得战引而东翦追击大破之至蕲南杀其将军项燕楚师遂败走翦乗胜畧定城邑】集览【平舆县名古沈子国舆一作与正义曰与音余平与在豫州东北五十四里投石超距徐广曰超一作拔拔音蒲拨反案汉书甘延夀投石拔距絶于等伦注张晏曰范蠡兵法飞石重十二斤为机法行三百步延夀有力能以手投之拔距即超距也索隠曰超距犹跳跃也顔师古曰甘延夀尝超逾亭楼言其趫捷耳】质实【一统志云平舆春秋沈子国之地名战国时属楚后属秦汉置平舆县以汝南郡治此后废隋复置王世充置舆州唐州废元省入汝阳县故城在汝宁府城东汝水之南】
　　【戊秦二十四楚五燕三十二齐四十寅二代五年○是嵗楚亡凡四国】秦灭楚虏王负刍置楚郡质实【一统志云楚郡秦初所置治夀春邑汉初为九江郡东汉为州治所晋置淮南郡东晋改夀阳郡隋改为夀州唐改为夀春郡五代唐为顺化军宋置夀春府后改安丰军元置安丰路本朝改为夀州以夀春县省入仍属凤阳府】
　　【己秦二十五燕三十三齐四十三卯代六年○是歳燕代亡凡二国】秦王贲灭燕虏王喜还灭代虏王嘉○秦王翦遂定江南降百越置防稽郡质实【一统志云防稽郡秦初所置治呉县汉初因之后以呉县置呉郡而徙防稽郡治山隂晋为防稽国刘宋置东州领之隋初郡废改东为呉州治防稽县后改越州寻为防稽郡唐初复置越州后改为镇东军五代钱氏陞为东都宋仍为越州元改为绍兴路本朝改为绍兴府直浙江道】○五月天下大酺考异【提要无此六字】
　　书法【不书秦何秦已灭五国矣故书天下终纲目书酺六详周赧王二十年】
　　【庚辰】秦始皇帝二十六年王贲袭齐王建降遂灭齐考异【提要书曰王贲灭齐王建降】
　　【初齐君王后事秦谨与诸侯信齐亦东边海上秦日夜攻五国五国各自救以故王建立四十余年不受兵君王后且死戒建曰羣臣之可用者某王取笔牍受言后曰已忘之矣君王后死后胜相齐与賔客多受秦间金劝王朝秦不修战备不助五国攻秦秦以故得灭五国齐王将入秦雍门司马前曰所为立王者为社稷邪王曰为社稷司马曰为社稷而立王则王何以去社稷而入秦王乃还即墨大夫闻之见王曰齐地方数千里带甲数百万今三晋大夫不便秦而在阿鄄之间者百数王收而与之数万之众使收晋故地即临晋之关可入矣鄢郢大夫不欲为秦而在城南下者百数王收而与之数万之众使收楚故地即武关可入矣如此则齐威可立秦国可亡岂特保其国家而已哉王不听至是王贲自燕南攻齐猝入临淄民莫敢格者建遂降秦迁之共处之松栢之间饿而死齐人怨建听奸人賔客不蚤与诸侯合从以亡其国歌之曰松邪栢邪住建共者客邪疾建用客之不详也司马公曰从衡之説虽反覆百端然合从者六国之利也向使六国能以信义相结则秦虽彊暴乌得而亡之哉盖以三晋而攻齐楚是自絶其根柢也以齐楚而攻三晋是自撤其藩蔽也乌有撤其藩蔽以媚盗曰盗将爱我而不攻岂不悖哉】集览【后胜齐相姓名后胡口反胜音升雍门司马左传哀十四年出雍门注齐城门也雍于用反司马主武事宫垣内兵卫所在四面皆有司马临晋之关顔师古曰在同州朝邑界正义曰即蒲津关在冯翊临晋县因名焉按冯翊郡即今同州本临晋城住建共者客邪地理志共属河内郡正义曰共音恭客谓陈驰也战国防注陈驰齐人之入秦者自秦称之曰客秦使驰诱齐王建约与五百里地建遂入秦秦迁之共故齐人歌云然】正误【住建共者客邪今按齐人疾王建听信奸人賔客不与诸侯合从以亡其国不専指陈驰也】质实【一统志云蒲津关在西安府朝邑县东黄河岸关下有铁牛渡唐时横絙连舰以渡黄河后常絙断舰破开元中铸铁牛八以缆浮梁今牛西岸三东岸四其一沈于河共古共伯之国名周为鄘国地春秋时并于衞战国时属魏后属秦汉置共县属河内郡晋属汲郡隋改为共城县唐初以县置共州并析置凡城县寻废州及省凡城入焉宋属卫州金改河平县又改苏门县后陞为辉州元因之本朝仍为县改属卫辉府】
　　书法【四国皆书击伐此其书袭何齐不备也后胜之罪大矣】
　　王初并天下更号皇帝
　　【王初并天下自以为徳兼三皇功过五帝乃更号曰皇帝命为制令为诏自称曰朕追尊庄襄王为太上皇胡氏曰古之圣人应时称号非帝贬于皇王贬扵帝也后世不知此义遂以皇帝自居而以王封其臣子失之甚矣王之为名继天抚世之谓曾是而可使臣子称之乎孔子作春秋尊周立号系王于天其礼隆矣有天下者以是为法而列爵自公以降则名正言顺百世以俟而不惑矣】
　　除諡法
　　【制曰死而以行为諡则是子议父臣议君也甚无谓自今以来除諡法朕为始皇帝后世以计数二世三世至于万世之无穷胡氏曰子议父臣议君而非其礼罪不容诛矣考徳行之实而天以诔之臣子亦安得而私之哉然后世諡法虽存而公道不畅为臣子者往往加美諡于君亲使死受所不当得取世讪笑则又不若不諡之为愈矣】集览【諡法史记諡法解惟周公太公嗣王业建功于牧野终将葬乃制諡遂叙諡法天以诔之记曾子问篇贱不诔贵幼不诔长礼也惟天子称天以诔之注诔累也累列生时行迹读之以作諡諡当由尊者成天子称天以其无尊焉在天子上者惟天耳春秋公羊説以为读诔制諡于南郊若云受之于天然也】
　　发明【孟子曰三代之得天下也以仁其失天下也以不仁又曰行一不义杀一不辜而得天下皆不为也秦王初并天下自以为徳兼三皇功过五帝乃更号皇帝除諡法令后世以计数欲以一而万其为计可谓深且逺矣拆不知秦之所以得天下者仁欤否欤夺人土地毁人宗庙灭人家国皆所不论姑以斩首计之自石门之战至于赧亡之歳其见于史册可得而考者盖百四十余万矣又自赧亡之后迄于兼并之日垂四十年史皆不载首虏之数其间攻拔城邑屠灭国都兵祸殆无虚日岂无一人死扵锋镝之下斩刈杀戮疾驱力战秦之得天下者如此乃欲偃然自以为子孙帝王万世之业是岂果无天道耶要之国祚脩短每视其得国之实向使秦氏并吞之后改易辙脩仁行义犹不能保其有国况以残暴趣之乎不二世而遽灭信有由矣语曰君以此始亦以此终参诸孟氏之言而益信】
　　定为水徳以十月为歳首
　　【初齐人邹衍论著终始五徳之运始皇采用其説以为周得火徳秦代周从所不胜为水徳始改年朝贺皆自十月朔衣服旌旄节旗皆尚黑数以六为纪以为水徳之始刚毅戾深事皆决于法刻削毋仁恩和义然后合于五徳之数于是急于法久不赦】集览【旌旄节旗皆尚黑礼春官司常注旌旗之上缀旄牛尾扵竿首详见九旗图地官掌节注节犹信也行者所执之信详见八节图秦以水徳属北方故尚黑数以六水终数六故以六寸为符六尺为步刻削水主隂隂主刑杀故急法刻削】
　　书法【书水徳何着始也五徳之论古不经见邹衍始倡此论秦人采之以急于法而天下受其毒自是代兴所王各异纲目不悉书再书水徳而已矣齐壬申年魏水徳纲目书以某月为歳首始此终纲目书改正者五是年汉武帝太初元年建寅后主建兴十五年魏建丑唐中宗嗣圣六年武后用周正肃宗上元二年建子卒无以易夏时者矣】
　　发明【孔子曰行夏之时以商之建丑周之建子且不可用况以十月为歳首乎秦不师古无足道者然不得不书之以着其失】
　　分天下为三十六郡销兵器一法度徙豪杰于咸阳【丞相绾等言燕齐荆地逺请立诸子为王以镇之始皇下其议廷尉斯曰周封子弟同姓甚众然后属疏逺相攻击如仇讐天子弗能禁今海内頼陛下神灵一统皆为郡县诸子功臣以公税赋重赏赐之甚足易制天下无异意则安宁之术也置诸侯不便始皇曰天下共苦战鬭不休以有侯王頼宗庙天下初定又复立国是树兵也而求其宁息岂不难哉廷尉议是分天下为三十六郡郡置守尉监收天下兵销以为钟鐻金人置宫庭中一法度衡石丈尺徙天下豪杰扵咸阳十二万戸胡氏曰圣人理天下以万物各得其所为极至封建也者帝王所以顺天理承天心公天下之大端大本也郡县也者霸世暴主之所以纵人欲悖天道私一身之大孽大贼也分天下有徳有功者以地而不敢以天下自私于是有百里七十里五十里不能五十里邦国之制焉于是有君朝卿大聘大夫小聘王巡狩侯述职之礼乐法度焉于是有千雉百雉三之一五之一髙城深池焉扵是有井邑丘甸县都之夫数焉于是有十乗百乗千乗万乗之车数焉于是有伍两卒旅师军之制焉扵是有乡大夫司徒乐正取士之法焉邦国之制废而郡县之制作矣郡县之制作而世袭之制亡矣世袭之制亡而数易之弊生矣数易之弊生而民无定志矣巡狩述职之礼废则上下之情不通考文案而不究事实信文案而不信仁贤其弊有不可胜言者矣城池之制废而禁御暴客威服四夷之法亡矣夫家之法废而民数不可详矣民数不可详而车乗不可出矣车乗不可出而军师不隠于农矣军师不隠扵农坐食者众而公私困穷矣世儒不知王政之本反以亡秦为可法所谓明君良臣者亦未免以天下自私无意于裁成辅相使万物各得其所所以歴千五百余歳未有能复之者也圣人制四海之命法天而不私尽制而不曲防分天下之地以为万国而举英才共焉非后世擅天下者以大制小以强制弱之谋也诚尽制而已矣是以虞夏商周于长久皆千余载论兴废则均有焉语絶灭则至暴秦郡县天下然后极也自秦灭先王之制海内荡然无有根本之固有今世王天下而继世无置锥之地者有今年贵为天子而明年欲为匹夫不可得者天子尚然况其下者乎物有其根则常而静安而久常静安久则理得其终物遂其性封建者政之有根者也故上下辨民志定教化行风俗美理之易治乱之难亡扶之易兴亡之难灭郡县反是】集览【丞相绾丞承相助也掌承天子助理万机绾姓王氏廷尉斯廷平也治狱贵平故号廷尉斯姓李氏守尉监守去声郡守掌治其郡丞尉掌佐守典武职甲卒监御史掌监郡钟鐻鐻与虡通音巨周礼梓人为笋虡厚唇弇口出目短耳大胸燿后大体短脰若是者谓之臝属其声大而宏则于钟宜若是者以为钟虡是故击其所县而由其虡鸣注乐器所县横曰笋植曰虡金人关中记始皇二十六年有大人十二见于临洮身长五丈足履六尺皆夷狄服天诫若曰勿大为夷狄行将灭其国始皇不知反以为瑞乃销兵器铸为金人象之索隠曰各重千石坐髙二丈号曰翁仲汉世在长乐宫门董卓徙清门里魏明欲将诣洛阳载到霸城重不可致后石季龙徙之邺苻坚又徙入长安销之百里七十里五十里不能五十里邦国之制记王制曰公侯田方百里伯七十里子男五十里不能五十里者不达于天子附于诸侯曰附庸君朝卿大聘大夫小聘王巡狩侯述职之礼乐法度记王制诸侯之于天子也比年一小聘三年一大聘五年一朝天子五年一巡狩公羊注诸侯即位比年使大夫小聘三年使上卿大聘四年又使大夫小聘五年一朝因助祭以述职疏云此孝经説文千雉百雉三之一五之一髙城深池左隠元年大都不过参国之一中五之一小九之一注方丈曰堵三堵曰雉一雉长三丈髙一丈天子千雉侯伯三百雉大都三分国城之一不过百雉中都五分之一不过六十雉小都九分之一不过三十三雉井邑丘甸县都之夫数礼地官小司徒经土地而井牧其田野九夫为井四井为邑四邑为丘匹丘为甸四甸为县四县为都以任地事而令贡赋凡税敛之事羣书考索曰周礼所谓夫家之数者一夫受田百亩家出一夫而已其合居者亦惟计其丁壮而用之与别居者无异十乗百乗千乗万乗之车数礼地官小司徒注司马法曰亩百为夫夫三为屋屋三为井井十为通通十为成革车一乗十成为终革车十乗十终为同革车百乗诸侯大国一封三百六十六里兵车千乗天子畿内方千里兵车万乗伍两卒旅师军之制礼地官小司徒五人为伍五伍为两四两为卒五卒为旅五旅为师五师为军以起军旅以作田役乡大夫司徒乐正取士之法礼乡大夫受教法于司徒退而颁之于其乡吏三年则大比考其徳行道艺而兴贤者能者记王制命乡论秀士升之司徒曰选士司徒论选士之秀者升之学曰俊士乐正顺先王诗书礼乐以造士】
　　书法【书销兵器何讥私也秦之亡斩木揭竿者为之自秦书销兵器至隋而书除毁兵仗文帝开皇九年书收天下兵器十五年书禁民间兵器而铁义搭钩防刃之属皆禁之帝大业五年秦隋一辙也】
　　筑宫咸阳北阪上
　　【初诸庙及章台上林皆在渭南及破诸侯写放其宫室作之于咸阳北阪上南临渭自雍门以东殿屋复道周阁相属所得诸侯美人钟鼔以充入之】集览【章台在渭水南三辅黄图云在长安故城西上林苑名在渭水南即秦之旧地方三百里写放写摹画也放读曰仿效也咸阳北阪上徐广曰在长安西北汉武时别名渭城雍门史记注徐广曰在髙陵县正义曰在岐州雍县东殿屋复道周阁相属正义曰庙记云咸阳北至九甘泉南至鄠杜东至河西至汧渭之交东西八百里南北四百里离宫别馆相望聨属木衣文绣土被朱紫宫人不徙穷年忘归犹不能徧及考异汉书曰复道则筑起为道不与民庶相杂天子自行其上有私路处则作穴窦如城门百姓在彼中往来也周阁周驰架木为棚而行名曰阁道】质实【一统志云章台街名在西安府旧长安城内汉京兆尹张敞罢朝走马即此上林苑名在西安府城内本秦旧苑汉武帝开广之周回数百里】
  </div>
  <div class="pagination">
   <a href="御批资治通鉴纲目_page12.html">
    上一页
   </a>
   <span>
    ...
   </span>
   <a href="御批资治通鉴纲目_page8.html">
    8
   </a>
   <a href="御批资治通鉴纲目_page9.html">
    9
   </a>
   <a href="御批资治通鉴纲目_page10.html">
    10
   </a>
   <a href="御批资治通鉴纲目_page11.html">
    11
   </a>
   <a href="御批资治通鉴纲目_page12.html">
    12
   </a>
   <span class="current-page">
    13
   </span>
   <a href="御批资治通鉴纲目_page14.html">
    14
   </a>
   <a href="御批资治通鉴纲目_page15.html">
    15
   </a>
   <a href="御批资治通鉴纲目_page16.html">
    16
   </a>
   <a href="御批资治通鉴纲目_page17.html">
    17
   </a>
   <a href="御批资治通鉴纲目_page18.html">
    18
   </a>
   <span>
    ...
   </span>
   <a href="御批资治通鉴纲目_page14.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
