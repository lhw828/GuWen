<!DOCTYPE html>
<html>
<head>
    <meta charset="UTF-8">
    <title>御批资治通鉴纲目 - 第 24 页/共 243 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御批资治通鉴纲目 - 第 24 页/共 243 页</h1>
    <div class="content">　　书法【文帝之世书廷尉二吴公张释之皆吉人也武帝书廷尉二则张汤杜周其人焉二君之仁暴于此可见矣西汉七书廷尉惟张汤杜周为讥】
　　【丙辰】四年夏匈奴入代郡定襄上郡考异【入下漏寇字】考证【入当作寇】
　　【丁巳】五年冬十一月丞相泽免以公孙为丞相封平津侯
　　【丞相封侯自始时上方兴功业于是开东閤以延贤人与参谋议尝奏言十贼彍弩百吏不敢前请禁民毋得挟弓弩便上下其议侍中吾丘夀王对曰臣闻古者作五兵非以相害以禁暴讨邪也安居则以制猛兽而备非常有事则以设守衞而施行陈秦兼天下销甲兵折锋刃其后民以耰鉏棰梃相挞击犯法滋众卒以乱亡故圣王务敎化而省禁防知其不足恃也且愚闻圣王合射以明敎矣未闻弓矢之为禁也且所谓禁者为盗贼之以攻夺也攻夺之罪死然而不止者大奸之于重诛固不避也臣恐邪人挟之而吏不能止良民以自备而抵法禁是擅贼威而夺民救也窃以为大不便上以难诎服焉外寛内深诸尝有隙无近逺虽阳与善终竟报之汲黯尝面触欲诛之以事乃言上曰右内史界部中多贵人宗室难治非素重臣不能任请徙黯为右内史上从之】集览【平津索隠曰平津乡名在南郡高成县正义曰所封平津乡在沧州盐山县南东閤閤小门也东向开之避当庭门而引接賔客以别于椽史官属彍弩彍苦郭反张弩也引满曰彍五兵汉书注矛防弓劎戈周礼注矛防劎楯弓谷梁传注矛防钺刀楯弓矢合射记乡饮酒篇合诸乡射教之乡饮酒之礼而孝弟之行立注会合其民而讲乡射之礼外寛内深索隠曰言其中心刻剥意多忌害人也按杜周外寛内深次骨李竒曰次至也其用法深刻至骨右内史地理志秦京师为内史顔师古曰秦并天下改立郡县而京畿所统时号内史言在内以别于诸郡守也百官表内史掌京师景帝分置左右武帝更名京兆尹左内史更名左冯翊主爵中尉掌列侯武帝更名右扶风治内史右地与左冯翊京兆尹是为三辅】质实【一统志云平津乡名在河间府盐山县界汉属故高城县公孙以宰相封平津侯于此】
　　春大旱○匈奴寇朔方遣衞青率六将军击之还以青为大将军
　　【匈奴右贤王数侵扰朔方天子令车骑将军青将三万骑出高阙将军苏建李沮公孙贺李蔡俱出朔方李息张次公俱出右北平凡十余万人皆领属青击匈奴右贤王饮醉青等夜至围之右贤王惊溃围北去得裨王十余人众万五千余人畜数十百万于是引兵还天子使使者持大将军印即军中拜青为大将军诸将皆属益封八千七百户封青三子诸将校尉七人为列侯尊宠于羣臣无二公卿以下皆卑奉之独汲黯与亢礼人或说黯曰自天子欲羣臣下大将军大将军尊重君不可以不拜黯曰夫以大将军有揖客反不重邪青闻愈贤黯数请问国家朝廷所疑遇黯加于平日青虽贵有时侍中上踞厠而视之丞相燕见上或时不冠至如汲黯见上不冠不见也上尝坐武帐中黯前奏事上不冠望见黯避帐中使人可其奏其见敬礼如此】集览【李沮索隠曰沮子如反文颍曰音俎豆之俎张次公衞青校尉也封岸头侯禆王顔师古曰小王也若裨将然索隠曰裨颍弥反王之偏副也匈奴传作裨小王封青三子长伉封宜春侯次不疑封阴安侯次登封发千侯尊宠于羣臣无二言尊宠之至此于羣臣止一人耳下大将军下谓礼下之踞厠而视之如淳曰厠音侧谓牀边侧耳或曰圂厠非也胡氏曰亦犹文帝临厠谓山岸也仲冯曰古者见大臣则御坐为起然则踞厠者轻之也武帐应劭曰帐织为武士之象也孟康曰置兵阑五兵于帐中】质实【高阙塞名注见秦王政三年】
　　夏六月为博士置弟子五十人
　　【诏曰葢闻导民以礼风之以乐今礼坏乐崩朕甚悯焉其令礼官劝学兴礼以为天下先于是丞相等奏请为博士官置弟子五十人复其身第其高下以补郎中文学掌故即有秀才异等辄以名闻其不事学若下材辄罢之又使通一艺以上者请皆选择以补右职上从之自此公卿大夫士吏彬彬多文学之士矣】集览【风之以乐风如字诗序曰风风也敎也风以动之敎以化之是也补郎中文学掌故郎中主宫殿门户掌故治礼之官主故事者以有文学习礼仪者为之故曰文学掌故汉旧仪云太常博士弟子试射防中甲科补郎中乙科补掌故】
　　书法【书嘉尊经也书置博士弟子始此】
　　秋匈奴入代考异【入当作冦】○削淮南二县赐衡山王赐书不朝
　　【初淮南王安好读书属文喜立名誉招致賔客方术之士数千人多江淮间轻薄士常以厉王迁死感激安安乃治战具积金钱郎中雷被愿夺击匈奴安斥免之是歳被亡至长安上书自明事下廷尉治踪迹连安上遣使即讯太子迁欲使人刺杀汉使不果公卿奏安格明诏当弃市诏削二县安耻之为反谋益甚安与衡山王赐相责望礼节间不相能赐闻安有反谋恐为所并亦结賔客为反具使陈喜枚赫作輣车鍜矢刻天子玺将相军吏印当入朝过淮南为昆弟语除前隙约束反具上书谢病上赐书不朝】集览【厉王迁死文帝时淮南厉王长犯不轨迁徙处蜀而死安斥免之史记淮南王安传作王使郎中今斥免欲以禁后正义曰言屏斥免其郎中令官欲令后人不敢效即讯太子句絶淮南王安传注乐彦曰即就淮南按之不逮诣河南迁王太子名属下句格明诏淮南王安传作废格明诏注崔浩曰诏书募击匈奴而雷被壅遏应募者汉律所谓废格也按如淳注梁孝王传云格音各谓攱阁不得行不相能句絶谓不相善也左传昭元年昔高辛氏有二子不相能也日寻干戈以相征讨注能如字作輣车鍜矢史炤通鉴释文曰輣车兵车也鍜治铁也必谓治铁作矢镞耳书费誓鍜乃戈矛蔡氏传曰鍜焠之也除前隙先前之嫌隙今释除之约束反具以言语要结戒令检束皆曰约束】正误【上遣使即讯太子今按即讯当属上文为句太子属下文遣使者即就淮南讯之不逮诣河南也初雷被上书事下河南治】质实【一统志云淮南汉之国名治江都县寻改为吴国景帝又更为江都国武帝更名广陵国属徐州东汉初为广陵郡三国初属魏后属吴晋广陵郡移治淮阴此地属焉东晋分置海陵山阳二郡刘宋置南兖州治广陵县齐梁因之北齐改为东广州陈复为南兖州后周改为吴州隋始改为扬州大业初改江都郡治江阳县唐初复为南兖州改防州寻复为扬州治江都置大都督府天宝初改广陵郡乾元初复曰扬州置淮南节度五代时扬吴都于此改江都府南唐以为东都周世宗取扬州仍置大都督节府宋初因之属淮南东路建炎初陞帅府元至元中建大都督府置江淮等处行中书省寻改为扬州路属河南行省国朝改为扬州府直隶京师】
　　书法【前淮南王安尝书赐几杖毋朝矣此其书不朝何诛意也赐当入朝过淮南乃谢病于是帝赐书不朝毋云者自帝言之也不云者自王言之也书曰赐衡山王赐书不朝诛意也然则吴王诈病文帝赐几杖老不朝则何以不书不以吴王累文帝也其不以累文帝何博局之憾汉有以召之矣非安与赐比也故讳之不书】
　　【戊午】六年春二月遣衞青率六将军击匈奴
　　【大将军青出定襄公孙敖公孙贺赵信苏建李广李沮咸属斩首数千级而还】
　　赦○夏四月衞青复率六将军击匈奴前将军赵信败降匈奴
　　【青复将六将军出定襄击匈奴斩其众万余人右将军建前将军信并军逢单于兵与战一日余汉兵且尽信将其余骑降匈奴建尽亡其军脱身亡自归议郎周霸曰自大将军出未尝斩裨将今建弃军可斩以明威青曰青幸得以肺腑待罪行闲不患无威职虽当斩将然以臣之尊宠而不敢自擅诛于竟外于以见为人臣不敢专权不亦可乎遂囚建诣行在所诏赎为庶人青姊子霍去病年十八善骑射为票姚校尉与轻勇骑八百直弃大军数百里赴利斩捕首级过当于是封为冠军侯校尉张骞以知水草处军得不乏封博望侯信敎单于益北絶幕以诱罢汉兵徼极而取之毋近塞单于从之】集览【定襄并州定襄郡隋置忻州有定襄县故城在朔州善阳县北三百里肺腑按史记惠景间侯者年表诸侯子弟若肺腑索隠曰肺与柿通木札也腑音附树皮也以喻人主疏末之亲如木札出于木树皮附于树也汉书刘向传幸托肺腑田蚡传以肺附为相注谓如肝肺相附着言犹心膂也一说肺斫木札也喻其轻薄附着大材史记正义曰顾野王公肺腑腹心也按说田蚡为相若人之肺知阴阳逆顺又为帝之腹心亲戚票姚顔师古曰劲疾貌票频妙反姚羊召反荀悦汉纪作票鹞去病后为票骑将军尚取票姚之字耳赴利斩捕按索隠曰赴奔趍也利便利也顔师古曰计其所将人数少其所斩首级及捕获胡兵为数多过于所当冠军侯索隠曰冠军封号言在诸军之上也正义曰南阳有冠军县武帝封去病于穰县卢阳乡因号曰冠军博望侯正义曰南阳有博望县括地志云故城在邓州向城东南四十五里索隠曰博望张骞封号耳非地名小顔云葢取其能广博瞻望也益北絶幕正义曰益北愈向北也幕一作漠北方流沙也匈奴南界瓒曰直度曰絶沙土曰漠徼极而取之正义曰徼古尧反要也谓要汉兵令其罢极然后取之】质实【一统志云定襄汉之悬名属新兴郡晋改曰晋昌后魏复为定襄县隋省定襄入秀容唐初复析置定襄县属忻州宋省元祐初复置金元仍旧国朝因之改属太原府霍去病平阳人冠军汉之县名属南阳郡曹魏省之故城在南阳府邓州城西张骞城固人博望汉之县名属南阳郡东汉省之故城在南阳府城东北七十里为张骞封邑即此索隠小顔所说可谓误矣】
　　六月诏民得买爵赎罪置武功爵
　　【是时汉比歳击匈奴其来降之士受赐黄金二十余万斤而汉军士马死者十余万兵甲转漕之费不与焉于是大司农经用竭不足以奉战士乃诏令民得买爵赎罪置买官名曰武功爵级十七万买爵至千夫者得先除为吏吏道杂而多端官爵耗废矣】集览【经用竭顔师古曰经常也谓常用之钱竭尽武功爵瓒曰茂陵中书有武功爵十一级一造士二闭舆衞三良士四元戎士五官首六秉铎七千夫八乐卿九执戎十政戾庶长十一军衞级十七万食货志级十七万凡直三十余万金刘贡父曰直三十余万金其价之差殊不可详也秦爵十八大庶长十九则关内侯武功爵比之减一级入关内侯亦其宜也或说七当作一与茂陵中书合矣予谓卖爵当级级稍増其价岂可例云级十七万若每级十七万比至三十余万金则当一万七千余级又非也然则误衍此万字葢武功爵其级十七官职耗废食货志注耗音帽乱也】
　　书法【自秦书令民纳粟拜爵及文帝书召民入粟拜爵免罪至是复见后此书令株送徒入财补郎元鼎三年书令死罪入赎天汉三年明帝书诏听有罪亡命者赎永平八年两汉之世书赎罪者五帝三书焉国亦急甚矣】
　　发明【爵者国之公器非可买也而买之罪者国之公法非可赎也而赎之于以见用兵烦费之患为如何哉其曰置武功爵则经费不足赏功之意又自不言可见矣】
　　【己未】元狩元年冬十月祠五畤获一角兽以燎始以天瑞纪元
　　【行幸雍祠五畤获兽一角而足有五蹄有司言陛下肃只郊祀上帝报享锡一角兽葢麟云于是以荐五畤畤加一牛以燎有司又言元宜以天瑞命一元曰建二元以长星曰光今元以郊得一角兽曰狩云】集览【葢麟云易系辞下第二章葢取诸某卦某卦朱氏附録曰葢字谓模様是恁地也又曰汉书所谓获一角兽葢麟云皆疑辞也元宜以天瑞命命名也谓改元宜用天之祥瑞为名韵防注元一也春秋隠元年春王正月注凡人君即位欲其体元以居正故不言一年一月也一元曰建一初也自古无年号始起于此故曰建元二元以长星曰光建元六年八月有星长竟天因改元元光】质实【雍县名注见周显王八年】
　　发明【人君即位书元春秋诸儒论之详矣未有建号纪元之事也自新垣平以曰再中欺文帝于是始有后元之称景帝因之七年而改中元人六年而改后元至武帝遂有建元之号甚失古人即位纪元之意既而长星竟天灾异甚着乃反以元光为名至是仅获一兽亦因之而改号自后纷纷不可胜举书曰始以天瑞纪元非美之也正所以讥其失尔不然一兽防物岂天瑞乎】
　　淮南王安衡山王赐谋反自杀
　　【淮南王安与賔客左吴等日夜为反谋召中郎伍被与谋反事被始以为不可安固问之被曰今诸侯无异心百姓无怨气可伪为诏徙郡国豪杰于朔方又伪为诏狱尽逮诸侯太子幸臣使民怨诸侯惧即使辨士随而说之傥有儌幸什得一乎安又欲使人伪得罪而西事大将军一日发兵即刺杀大将军且曰汉廷大臣独汲黯好直谏守节死义难惑以非至如说丞相等如发防振落耳防太子谋杀汉使事觉廷尉逮捕安欲发兵犹豫未决被自诣吏告与安谋如此上使宗正以符节治安未至安自刭王后太子伏诛诸所与谋反者皆族捕得陈喜于衡山王子孝家孝闻律先自告除其罪即先自告所与谋反者枚赫陈喜等公卿请逮捕赐治赐自刭死王后太子及孝皆弃市凡二狱所连引列侯二千石豪杰等死者数万人侍中庄助素与安结交受其赂遗上薄其罪张汤以为助腹心之臣与诸侯交私罪不可赦遂弃市】集览【发防振落韦昭曰如发去物上之防振落树上之叶言直取之易也】正误【发防今按如发去物上防覆之物言易也】
　　书法【二王皆赐免朝者也前书赐毋朝赐不朝此书谋反然则咎有所在矣】
　　夏四月赦○立子据为皇太子○五月晦日食○遣博望侯张骞使西域始通滇国复事西南夷
　　【初张骞自月氐还具为天子言西域诸国风俗大宛在汉正西可万里其俗土著耕田多善马有城郭室屋其东北则乌孙东则于寘于寘之西则水皆西流注西海其东水东流注盐泽盐泽潜行地下其南则河源出焉盐泽去长安可五千里匈奴右方居盐泽以东至陇西长城南接羌鬲汉道焉乌孙康居奄蔡大月氐皆行国随畜牧与匈奴同俗大夏在大宛西南与大宛同俗臣在大夏时见卭竹杖蜀布问安得此曰市之身毒身毒在大夏东南可数千里其俗土著与大夏同度大夏去汉万二千里居汉西南今身毒又居大夏东南数千里有蜀物此其去蜀不逺矣今使大夏从羌中险少北则为匈奴所得从蜀宜径又无寇天子既闻诸国多竒物而兵弱贵汉财物诚得而以义属之则广地万里重九译致殊俗威徳徧于四海欣然以骞言为然乃令骞因蜀犍为发间使四道并出求身毒国各行一二千里其北闭氐筰南闭嶲昆明杀畧汉使终莫得通于是始通滇国乃复事西南夷】集览【土著着于土地而有常居非行国随畜牧迁徙者比乌孙西域国名冶赤谷城在大宛东北师古曰乌孙于西域诸戎其形最异今胡人绿晴赤眉状类弥猴者是其种也于寘在大宛东窴通作阗顔师古曰音田索隠曰音甸盐泽在玉门阳关西三百里广袤三四百里其水濳行地下南出积石为中国河括地志云蒲昌海一名盐泽一名穿兰一名临海在沙州西南又盐水注见太初二年右方匈奴传诸右方王将居西方直上郡以西接月氐氐羌也元封六年匈奴徙右方兵置酒泉敦煌二郡鬲汉道鬲与隔通说文障也隔絶汉之路道薛宣传曰西州鬲絶奄蔡胡广曰即阖苏国在康居西北二千里正义曰奄平声鱼豢魏畧云奄蔡西与大秦通东南与康居接临大泽无崖葢乃北海云行国随畜迁徙无常居也徐广曰不土著也卭竹杖山海经卭崃山出卭竹瓒曰卭山之竹节高中实可作杖蜀记云张骞奉使寻河源得高节竹植于卭山堪为杖图经序云山曰卭崃浸曰卭水渊曰卭池毛曰卭竹又卭注见元光五年蜀布正义曰布谓土芦布也身毒西域国在大夏东南史记作干毒李竒曰一名天笃所谓浮屠胡是也顔师古曰身音捐又音干毒音笃今天竺国是葢身毒声转为天笃笃省文作竺又转为竺音也万震南州志身毒地方三万里佛道所出其人修浮屠道不杀伐遂以成俗土产象犀瑇瑁金银铜铁铅锡之类少北属下句谓行稍近北也重九译重复也传四夷之言者曰译译绎也如绎丝然防其语而译之正义曰重九译谓叙译其词语经九重之国乃至此也礼春秋象胥郑司农云译官也记王制五方之民言语不通东方曰寄南方曰象西方曰狄鞮北方曰译疏云译陈也陈说内外之言蜀犍为犍为在蜀郡南千余里本南夷夜郎地汉武置犍为郡正义曰犍音防又音坚唐改戎州宋改叙州发间使四道并出遣使者以计离间敌国也尔雅曰间伣也郭璞曰左传谓之谍今谓之细作亦曰游侦四道并出谓出駹出筰出徙出卭僰北闭氐筰如淳曰北道为氐筰所闭而不得通也正义曰氐今成州武州等是在戎州西北风俗通云氐本西南夷种地理志武都有白马氐鱼豢魏畧云汉置武都郡排其种人分窜山谷或号青氐或号白氐按成州今同庆府是武州今阶州是也筰注见元光五年南闭嶲昆明南道为嶲昆明所闭而不得通也西南夷传西自桐师北至叶榆名为嶲昆明其国有嶲水出卭都崔浩曰嶲昆明二国名正义曰嶲及南昆明夷也嶲音髓今嶲州有昆明县葢南接昆明也因名焉在戎州西南滇国索隠曰楚庄王弟庄蹻为国于此如淳曰滇通作颠崔浩曰滇后为县属越嶲郡大宛传昆明西可千余里有乘象国名曰滇越正义曰昆州郎州皆滇国地西南夷传夜郎西靡莫之夷以什数滇最大括地志云滇国去京西五千三百余里】质实【一统志云于寘古之国名居葱岭之北二百余里自汉至唐皆入贡中国五代晋时其王李圣自称唐宗属遣使来贡册封为大宝于阗国王宋干徳中遣使献方物请王号乃以国王为特进归忠保顺鳞黒韩王夷语谓金翅为鳞黒韩葢可汗之讹也元丰中遣部领阿辛上表称于阗国偻防有福力量知文法黒汗王书元祐后诏令间歳一至自宋及元朝享不絶国朝初遣使贡玉璞诏加赏赐焉盐泽注见明帝永平十六年蒲类海卭竹杖出雅州荣经县东四十里卭崃山上其山岩阻峻凝冰夏结冬则剧寒产竹高节中实堪为杖也犍为郡名注见光武建武十二年氐筰西南夷二国名氐注见元鼎六年武都郡筰注同上年沈黎郡嶲古卭都国之地名注同上年越嶲郡昆明本西南夷之国名汉武通之改为定筰县属越嶲郡晋因之齐属防郡后废唐初置昆明县属嶲州后没于南诏为香城郡宋号为贺头甸部属大理国元初为落兰部至元中为柏兴府隶罗罗斯宣慰司国朝改为盐井衞军民指挥使司隶四川行都司滇国春秋时郡名周以前为徼外西南夷僰鸠獠栗猓毒獹咢乌蛮所居之地楚庄蹻畧地至此因王其地号滇国秦为置吏焉汉武遣将临滇滇王举国降遂置益州郡治滇池蜀汉改益州郡为建宁郡又分建宁置云南郡晋因之兼置宁州宋齐并为建宁郡隋置昆州后废唐初复置后为南诏防氏所据改为善阐府歴郑赵杨三氏至大理段氏以高智升领善阐牧遂世有其地元初置善阐万户府至元中改置中庆路国朝改为云南府隶云南道】
　　书法【始者何仅辞也前书罢西夷矣于是书复事复者何贰过之辞也二世不恤民怨故书复作阿房宫汉武不恤民劳故书复事西南夷】
　　【庚申】二年春三月丞相卒以李蔡为丞相张汤为御史大夫○以霍去病为票骑将军击匈奴败之过焉支至祁连山而还
　　【霍去病为票骑将军将万骑出陇西击匈奴转战六日过焉支山千余里斩首虏获甚众牧休屠王祭天金人夏复与公孙敖将数万骑俱出北地张骞李广俱出右北平去病深入二千余里逾居延过小月氐至祁连山斩首三万虏获尤多益封五千户是时诸宿将所将兵皆不如去病去病所将常选然亦敢深入常与壮骑先其大军军亦有天幸未尝困絶也而诸宿将常留落不偶由此去病日以亲贵比大将军矣】集览【票骑将军徐广曰票通作骠服防曰音飘顔师古曰音频妙反劲疾貌前书票骑将军位在三司品秩同大将军转战转陟兖反转相战鬭也焉支山西河旧事云焉支山去祁连山南可千里正义曰焉音烟括地志云焉支山在甘州删丹县东南五十里又注见元朔三年祁连休屠匈奴之属为王者之号索隠曰休音朽屠直于反张宴曰屠音储祭天金人韦昭曰作金人以为祭天主张晏曰即浮屠祠金人也正义曰今佛像是其遗法括地志云经路祠神在雍州云阳县西北九十里甘泉山下本匈奴祭天处因秦夺其地后徙之休屠王右地故休屠有祭天金人居延地理志度张掖河西北行出合黎山峡口傍河东壖屈曲东北行千里有宁寇军军东北有居延海古文以为流沙广志云流沙在玉门关外有居延泽居延城括地志云居延匈奴中水名即古流沙也武帝置居延县属张掖郡所将常选句絶史记骠骑传注索隠曰选宣恋反谓去病常选择取精兵留落不偶史记骠骑传偶作遇索隠曰谓迟留零落不遇合也】质实【一统志云焉支山名在陜西行都司山丹衞城东南一百二十里一名删丹山后汉匈奴失此山歌曰失我焉支山使我妇女无顔色居延县名注见天汉二年又陜西行都司城西北有居延海在焉地理志度张掖河西北至合黎山峡口傍河东壖曲屈行千五百里是也祁连山在陜西行都司城西南一百里其山甚峻广本名天山匈奴呼天为祁连因名山上草木茂美冬温夏凉宜牧放后失此山歌曰夺我祁连山使我六畜不蕃息】
　　书法【兵未有书所至者书所至何讥深入也是故书至祁连山所以志去病之深入书至涿邪山所以志魏主之逺鬭宋己巳年书至青海所以志君防之穷追唐宗开元十五年此书至祁连山而还后书封狼居胥山而还与书出塞而还者不可同日语矣文帝十四年】
　　秋匈奴浑邪王降置五属国以处其众
　　【匈奴单于怒浑邪休屠王为汉所杀虏数万人欲召诛之浑邪王与休屠王恐谋降汉休屠王后悔浑邪王杀之并其众以降汉发车二万乗迎之县官无钱从民贳马民或匿马马不具上怒欲斩长安令右内史汲黯曰长安令无罪独斩臣黯民乃肯出马且匈奴畔其主而降汉汉徐以县次传之何至令天下骚动罢敝中国而以事夷狄之人乎上黙然及浑邪至贾人与市者坐当死五百余人黯请间曰夫匈奴攻当路塞絶和亲中国兴兵诛之死伤者不可胜计而费以巨万百数臣愚以陛下得胡人皆以为奴婢以赐从军死事者家今反虚府库赏赐发良民侍养譬若奉骄子愚民安知市买长安中物而文吏绳以为阑出财物于边关乎陛下纵不能得匈奴之资以谢天下又以微文杀无知者五百余人是所谓庇其叶而伤其枝者臣窃为陛下不取也上黙然不许曰吾久不闻汲黯之言今又复妄发矣居顷之乃分徙降者边五郡故塞外因其故俗为五属国而金城河西西并南山至盐泽空无匈奴时有候者到而希矣休屠王太子日防没入官输黄门养马帝游宴见马后宫漏侧日防等数十人牵马过殿下莫不窃视至日防独不敢日防长八尺二寸容貌甚严马又肥大上竒焉即日赐汤沐衣冠拜为马监迁侍中驸马都尉光禄大夫甚信爱之贵戚多窃怨曰陛下妄得一胡儿反贵重之上愈厚焉以休屠作金人为祭天主故赐日防姓金氏】集览【浑邪匈奴之属为王音之号浑下昆反邪时遮反贳马贳时夜反乂音世赊贷也县次传之传张恋反各县按次第传遮文吏绳以为阑出财物于边关阑出私出塞交易也应劭曰阑妄也汉律胡市吏民不得持兵器及钱出关虽于京师市买其法一也瓒曰无符传出入为阑也文法之吏以此绳治之微文文法也边五郡故塞外正义曰边近也陇西北地上郡朔方云中此五郡并是故塞外又在北海南属国存其国号而属于汉朝故曰属国金城初筑城得金因名金城瓒曰取其坚固如金也一云城在京师西金西方之行故名焉后昭帝置为郡取天水陇西张掖各二县隶焉河西秦本纪出子二年迎献公于河西正义曰西者秦州西县也秦之旧地西竝南山竝古文并字史记大宛传张骞至大月氐还并南山从羌中归正义曰并白浪反南山即连终南山从京南东至华山过河东北连延至海即中条山也从京南连接至葱岭万余里故云并南山西域传云其南山东至金城与汉南山属焉空无匃奴为句空犹言絶也】质实【金城郡名注见光武建武十一年河西郡名注见安帝元初元年】
　　【辛酉】三年春有星孛于东方○夏赦○秋匈奴入右北平定襄考异【此一条与元朔三年匈奴入代郡鴈门同】考证【入当作寇】○山东大水徙其贫民于关西朔方
　　【山东被水民多饥乏遣使虚仓廪以振犹不足又募富人假贷尚不能相救乃徙贫民关西朔方新秦中七十余万口皆仰给县官数歳贷与产业使者分护费以亿计】集览【关西朔方新秦中关西谓陇西北地西河上郡此四郡地朔方郡今夏州是新秦地名也史记平凖书作关以西朔方以南新秦中服防曰新秦在北方千里如淳曰在长安以北朔方以南又汉书食货志注应劭曰新秦者初秦始皇遣防恬攘却匈奴得其河南造阳之北千里地甚好乃为筑城郭徙内郡贫民以充实之谓之新秦今其地空故复徙民以实之使者分护食货志作使者分部护注分扶问反七制解使者谓部刺史也丞相遣使分部州县不常置也护救视也】质实【朔方郡名注见武帝元朔元年】
　　书法【终纲目书大水六十三书杂水溢十有二书而水十有五而书处恤之政者七是年帝延平元年安帝永初二年宋乙亥年唐太宗贞观七年徳宗贞元八年文宗太和六年求言者二唐太宗贞观十一年中宗神龙元年世主之以变为玩者多矣】
　　发明【此魏防移民移粟之故智也当是时歳击匈奴通西南夷纷纷多事民财竭矣一有饥歉束手畧无振救之防书之亦以见其穷尔】
　　减陇西北地上郡戍卒之半
　　【汉既得浑邪王地陇西北地上郡益少寇诏减三郡戍卒之半以寛天下之繇】
　　作昆明池
　　【上将讨昆明以昆明有滇池方三百里乃作昆明池以习水战是时法既益严吏多废免兵革数动民多买复及五大夫征发之士益鲜于是除千夫五大夫为吏不欲者出马以故吏弄法皆谪令伐棘上林穿昆明池】集览【昆明有滇池滇音颠益州有滇县县西北有滇池泽括地志云滇池在叙州西二十里一名波凌池长五十里阔七里风雷一动波浪凌山武帝欲伐昆明以其国有滇池遂于长安西南穿池象焉周囘四十里以习水战因名昆明荀悦曰昆明王居汉河中故习水战以伐之五代史四夷附録曰昆明在黔州西南三千余里按黔州今绍庆府是买复复音福除也除免其赋役除千夫五大夫为吏拜官曰除理民曰吏平准书诸买武功爵官首者试补吏先除千夫如五大夫索隠曰千夫武帝所置武功十一等爵第七级也五大夫旧二十等爵第九级也言千夫爵秩比于五大夫故杨仆以千夫为吏殆为此】质实【一统志云昆明古西南夷之国名即滇国也汉为滇池县地隋为昆州之境唐为晋宁县地元初立二千户所后改置善州领昆明官渡二县后州废县存寻省官渡入焉国朝因之属云南府滇池在云南府城南一名昆明池一名滇南泽周广五百余里合盘龙江黄龙溪诸水汇为此池中产衣鉢莲花盘千叶蘂分三色下流为螳蜋川中有大小卧纳二山史记滇水源广末狭有似倒流故曰滇汉武帝欲伐滇国于长安西南穿昆明池象之以习水战昆明池在西安府城内上林苑中汉武帝欲伐昆明穿此池以习水战中有豫章台刻石为鲸鱼每至雷雨常鸣吼髯尾皆动旁有二石人象牵牛织女立于河东西养鱼以给诸陵祭祀】
　　书法【书池始此终纲目书作池二是年昆明献帝建安十三年武书浚池三唐宪宗元和十三年龙首十五年鱼藻文宗太和九年昆明】
　　得神马于渥洼水中
　　【是歳得神马于渥洼水中上方立乐府造为诗赋次以合八音之调及得神马次以为歌汲黯曰凡王者作乐上以承祖宗下以化兆民今陛下得马诗以为歌协于宗庙先帝百姓岂能知其音邪上黙然不说○上招延士大夫常如不足然性严峻虽素所爱信者小有犯法辄按诛之汲黯谏曰陛下求贤甚劳未尽其用辄已杀之以有限之士恣无已之诛臣恐天下贤才将尽陛下谁与共为治乎黯言之甚怒上笑而谕之曰何世无才患人不能识之耳且才犹有用之器也有才而不肯尽用与无才同不杀何施黯曰臣虽不能以言屈陛下而心犹以为非愿陛下自今改之无以臣为愚而不知理也居久之坐法免】集览【渥洼水在敦煌郡李斐曰初南阳新野人暴利长武帝时遭刑屯田于郡界数于此水傍见群野马中有竒者与凡马异来饮此水利长先使土人持勒绊立水旁后马翫习久之乃代土人持勒绊收得其马献之欲神异此马故云从水中出顔师古曰洼于佳反苏林音窐曲之窐索隠曰音乌花反次以为歌顔师古曰次撰述也次以为太一之歌按其歌曲曰太一贡兮天马下霑赤汗兮沬流赭骋容与兮跇万里今安匹兮龙与友】质实【一统志云渥洼水在陜西行都司沙州境内汉元鼎四年秋天马生渥洼水中】
　　【壬戌】四年冬造皮币白金铸三铢钱置盐铁官算缗钱舟车
　　【有司言县官用度大空而富商大贾财或絫万金不佐国家之急请更钱造币以赡用而摧浮淫并兼之徒时禁苑有白鹿而少府多银锡乃以白鹿皮方尺縁以藻缋为皮币直四十万朝觐聘享必以皮币荐璧然后得行又造银锡为白金三品大者直三千次直五百小直三百销半两钱更铸三铢钱盗铸者罪皆死于是以齐大煑盐东郭咸阳南阳大冶孔仅为大农丞领盐铁事洛阳贾人子桑羊以心计年十三侍中三人言利事析秋毫矣诏禁氏敢私铸铁器煑盐者釱左趾没入其器物又令诸贾人未作各以其物自占率缗钱二十而一算及民有船车者皆有算匿不自占占不悉戍边一歳没入缗钱有能告者以其半畀之其法大抵出张汤汤每朝奏事语国家用日晏天子忘食丞相充位天子事皆决于汤百姓骚动不安其生咸指怨之】集览【大空空苦贡反缺也摧浮淫并兼之徒摧沮抑也浮淫并兼之徒即言商贾辈藻缋缋音胡对反五采绣也荐璧荐借也璧瑞玉圜也尔雅肉倍于好谓之璧其形圆其中虚记曲礼执玉其有借者则裼无借者则袭注借藻也裼袭文质相变耳有藻为文裼无藻为质袭圭璋特而袭璧琮如束帛而裼亦是也白金三品杂铸银锡为白金其一曰重八两圆之以象天其文龙二曰重差小方之以象地其文马三曰复小撱之以象人其文龟撱他果反圆而长东郭咸阳东郭复姓也咸阳其名孔仅姓名仅矩忍反以心计言不用筹算也析秋毫应劭曰百物豪芒至秋皆美细今谓三人言利事纎悉皆能分析其秋毫也索隠曰按秋毫秋乃成也釱左趾史记音义曰釱徒葢反趾足也韦昭曰釱以铁为之着左趾以代刖索隠曰三苍云釱踏脚钳也字林音大计反张斐汉晋律序云釱状如跟衣着左足下重六斤以代刖至魏武改以刖代釱末作顔师古曰工商末技所作自占占之赡反自隠度也各自隠度其家财多少为文簿送之官率缗钱二千而一算平准书注李斐曰缗丝也以贯钱也一贯千钱出二十算诗云维丝伊缗如淳曰胡公缗钱为钱者诗云氓之蚩蚩抱布贸故谓之缗也缗音旻瓒曰此缗钱为是储缗钱也故随其用所施施于利重者其算亦多顔师古曰谓有储积钱者计其缗贯而税之民有车船者皆有算平准书曰非吏比者三老北边骑士轺车以一算商贾人轺车二算船五丈以上一算注非吏而得与吏比者官为三老北边骑士也楼船令边郡选富者为车骑士轺小车也汉代贱乗轺今则贵之言算轺车者有轺车使出税一算商贾有轺车使出二算重其赋也正义曰武帝国用不足故税民田宅船乘皆平作钱数每千钱一算也一算百二十文占不悉索隠曰悉尽也若通其家财不周悉尽者皆没入官罚戍边一歳日晏刘贡父曰当是一句】
　　书法【盐铁自帝始书置官至元帝书罢初元二年又三年书复后汉和帝初始书以遗诏罢禁献帝又书复置盐官建安四年自是无书者葢为永制也至元魏书复盐池之禁梁癸未年既而又书罢梁丙戌年书复梁戊戌年隋书复弛盐禁癸卯年亦池盐耳陈书立盐赋法则海盐也辛巳年至唐书盐铁使上元元年虽分合不常而国赋大半仰此不可复罢矣五代石晋始书复行官卖盐法壬寅年先是尝听民贩卖故也】
　　发明【元光六年书初算商车元朔六年书赎罪卖爵至是又书造皮币白金等物辞繁而不杀兴利之端日以益多夫天生时地生财人君以正用之一歳所入自足供一歳之用岂必广为渔取以足其国乎武帝茍非奢侈穷黩其弊未必至是设法若此欲无虚耗难矣】
　　以卜式为中郎赐爵左庶长
　　【初河南人卜式数输财县官以助边天子使使问式欲官乎式曰臣少田牧不习仕宦不愿也使者问曰家岂有寃欲言事乎式曰臣生与人无分争邑人贫者贷之不善者敎之何故有寃无所欲言也使者曰茍如此子何欲式曰天子诛匈奴愚以为贤者宜死节于边有财者宜输委如此而匈奴可灭也上以问公孙曰此非人情不轨之臣不可以为化至是上以式终长者欲尊显以风百姓乃召拜式为中郎赐爵左庶长赐田十顷布告天下使明知之】集览【左庶长旧一十等爵第十级也汉书音义曰十爵左庶长以上至十八爵为大庶长多乐卿食卿禄而无职】
　　书法【书赐爵始此汉世初赐爵犹庶长也至宣帝以后则赐爵皆侯矣终西汉之世书赐爵十卜式再书桑羊王成黄霸萧望之□汤淳于长师丹董贤而左庶长二卜式桑羊惟羊王成淳于长董贤为讥焉】
　　春有星孛于东北○夏长星出西北○遣衞青霍去病击匈奴青部前将军李广失道自杀去病封狼居胥山而还诏以青去病皆为大司马
　　【上与诸将议曰赵信为单于画计常以为汉兵不能度幕轻留今大发士卒其势必得所欲乃粟马十万令大将军青票骑将军去病各将五万骑而敢力战深入之士皆属去病去病出代郡青出定襄李广为前将军公孙贺为左将军赵食其为右将军曹襄为后将军皆属大将军青既出塞捕虏知单于所居乃自以精兵走之而令前将军广并于右将军军出东道广自请曰臣部为前将军且结髪而与匈奴战今乃一得当单于臣愿居前先死青阴受上诫以为广老数竒毋令当单于广固自辞于青青不听广不谢而起行意甚愠怒青度幕见单于兵陈而待于是令武刚车自环为营而纵五千骑往当匈奴匈奴亦纵可万骑防日且入大风起沙砾击面两军不相见汉益纵左右翼绕单于单于遂乘六骡冒围而去汉发轻骑夜追之不得单于捕斩万九千级广食其军无导惑失道后期青使长史急责广之幕府对簿广谓其麾下曰广结髪与匈奴大小七十余战今幸从大将军出接单于兵而大将军徙广部行囘逺而又迷失道岂非天哉且广年六十余矣终不能复对刀笔之吏遂自刭广为人廉得赏赐辄分其麾下饮食与士共之为二千石四十余年家无余财猨臂善射将兵乏絶之处见水士卒不尽饮广不近水士卒不尽食广不尝食士以此爱乐为用及死一军皆哭百姓皆为垂涕食其下吏当死赎为庶人去病出代古北平二千余里絶大幕直左方兵获王将相等八十余人封狼居胥山禅于姑登临瀚海斩七万级益封五千八百户两军出塞塞阅官私马凡十五万匹而复入塞者不满三万匹乃益置大司马位青去病皆为之自是之后青日退而去病日益贵青故人门下士多去事去病辄得官爵唯任安不肯去病为人少言不泄有气敢往天子常欲敎之孙吴兵法对曰愿方畧何如耳不至学古兵法天子为治第令视之对曰匈奴未灭无以家为也由此上益爱重之然少贵不省士其从军天子为遣太官赍数十乘既还重车余弃梁肉而士有饥者其在塞外卒乏粮或不能自振而去病尚穿域蹋鞠事多此类青为人仁喜士退让以和柔自媚于上两人志操如此是时汉所杀获匈奴合八九万而汉士卒物故亦数万是后匈奴逺遁而幕南无王庭汉度河自朔方以西至令居往往通渠置田官吏卒五六万人稍蚕食匈奴以北然亦马少不复大出击匈奴矣】集览【度幕轻留索隠曰谓度沙幕轻入而久留也一得当单于索隠曰广言唯今次得与单于相当遇也数竒如淳曰数为匈奴所败竒为不偶也孙奕示儿编曰顔师古曰数所角反按宋景文笔録云得江南汉书本乃音所具反传者误以具为角也云孙奭亦误以为朔蔡绦西清诗诂亦云尝谓王摩诘诗衞青不败由天幸李广无功縁数竒蔡绦不以数竒为误对则亦知王维謮数字从去声之为当也葢言广命只不偶合耳武刚车孙吴兵法曰有中有葢谓之武刚车武刚车为先驱焉左右翼旁引其骑若鸟翼之也六骡史记作六驘牡骑注驘与骡同惑失道索隠曰无人导引军故迷惑失道也急责广之幕府对簿之往也责令往大将军幕府以文簿次第一一责之令其对词囘逺囘去声迂也直左方兵匈奴传诸左方王将居东方直上谷元封六年匈故徙左方兵直云中索隠曰直如字姚氏云古字例以直为值值当也狼居胥山在匈奴中于姑在匈奴中封禅书注山阪曰衍发临瀚海张晏曰登海边山以望海也如淳曰北海名在沙漠北按瀚海自是○大海名羣鸟解羽伏乳于此因名焉塞阅官私马官马及负私从马初出塞时于塞上检阅少言不泄索隠曰谓质重少言胆气在中也按周仁阴重不泄即此有气敢往史记作有气敢任索隠曰谓果敢任气也少贵不省士本传作少而侍中贵不省士太官赍太官少府属官也主膳食赍牋西反行道所用也穿域蹋鞠史记注徐广曰穿地为营域作鞠室也鞠以革为圜囊中实以毛蹴蹋为戏也正义曰按蹴鞠书有域说篇即今之打毬也王庭索隠曰匈奴所都处为庭乐彦云单于无城郭不知何以国之按穹庐前地若庭故云王庭也令居地理地张掖有令居县徐广曰今属金城姚察云令音连顔师古音零】质实【一统志云公孙贺北地义渠人昆邪之孙狼居胥山在鞑靼国中瀚海在外夷火州柳陈城东地皆沙碛若大风则行者人马相失夷人呼为瀚海宋史云沙深五尺不育五谷沙中生草名登相収之以食任安荥阳人】
　　书法【自元光六年至是衞青凡八出纲目每谨书之志穷黩也元光六年元朔二年上书匈奴入寇是应兵也纲目或书击走或书击却叙其功也五年虽因入寇而出然纲目但叙其赏而已六年以后则皆师出无名矣是故衞青春出则书击而不叙其功其夏再出则直书其败元狩二年去病春夏凡再出纲目不复一一书之并书所至以见其穷追深入之实及是卫霍同出一则书其部将之失期一则书其穷兵之所至皆讥辞也然则其书皆为大司马何讥也大司马古夏官之长也有小司马故其长以大别言之物不两大今汉益置大司马位而以青去病皆为之无义谓甚矣他日丁傅并为大司马哀帝元夀元年帝启之也书曰皆为大司马深讥之】
　　匈奴请和亲遣使报之单于留不遣
　　【匈奴用赵信计遣使于汉好辞请和亲天子下其议丞相长史任敞曰匈奴新破困宜可使为外臣汉使敞于单于单于大怒留之不遣博士狄山议以为和亲便张汤曰此愚儒无知山曰臣固愚愚忠若汤乃诈忠于是上作色曰吾使生居一郡能无使匈奴入盗乎曰不能居一县对曰不能复曰居一障间山自度辨穷且下吏曰能于是上遣山乗障至月余匈奴斩山头而去自是羣臣震慴无敢忤汤者】集览【愚忠为句言臣固愚也然愚而忠】
　　书法【书留不遣何使辱命也于是匈奴遣使好辞请和汉使任敞报之敞使单于为外臣单于怒留敞书请和亲复书留不遣使者任其咎矣故任敞不书名书名则疑于伊娄谦陈乙未年周姚汉英五代辛亥年周终纲目使书留者三不书名者一而已】
　　以义纵为右内史王温舒为中尉
　　【先是甯成为关都尉吏民出入关者号曰宁见乳虎无值甯成之怒及义纵为南阳太守至关成侧行送迎纵不为礼至郡遂按甯氏破碎其家南阳吏民重足一迹后徙定襄太守初至掩狱中重罪轻系及私入视者一捕鞠曰为死罪解脱是日皆报杀四百余人其后郡中不寒而栗时赵禹张汤以深刻为九卿然其治尚辅法而行纵专以鹰击为治是歳汲黯坐法免乃以纵为右内史王温舒始为广平都尉择郡中豪敢往吏十余人以为爪牙皆把其阴重罪而纵使督盗贼以故齐赵之郊盗贼不敢近广平迁河内太守以九月至令郡具私马五十匹为驿捕郡中豪猾相连坐二千余家上书请大者至族小者乃死家尽没入偿赃奏行不过二三日得可事论报至血流十余里尽十二月郡中无声其颇不得之旁郡国追求防春温舒顿足叹曰嗟乎今冬月益展一月足吾事矣上以为能擢为中尉】集览【乳虎酷吏传注顔师古曰猛兽产乳养护其子则搏噬过当故以为喻乳去声侧行言不敢正行常怀谨畏掩狱中乘其不备而覆之曰掩一捕鞫曰为死罪解脱史记注汉书音义曰一捕鞫谓一切皆捕之鞫穷治也律诸囚徒私解脱桎梏钳赭加罪一等为人解脱与同罪今纵鞫相赡饷者二百人为解脱死罪尽杀之是日皆报杀刘原父曰一切捕鞫而云是日皆报杀则非奏请报可之报矣然则以论决为报以鹰击为治义纵本传作以鹰击毛摰为治徐广曰摰鸟将击必张羽毛也左传季孙行父曰见无礼于君者诛之如鹰鹯之逐鸟雀也郡中豪敢往吏顔师古曰豪猾而性禀果敢一往无所顾也史记温舒传作敢任吏把其阴重罪本传注把音在马反阴谓旧事阴伏未发者家尽没入偿赃本传注以赃致罪者既没入之又令出原赃或入官或还主得可事论报至谓得可其奏而报至也郡中毋声史记作郡中毋声毋敢夜行野无犬吠之盗令冬月益展一月足吾事矣律立春之后不复行刑故云】正误【是日皆报今按刘原父以论决为报当于报字句絶杀四百余人为句把其阴重罪今按在字刋误当作布马切得可事论报至流血十余里今按当以得可为一句事论报为一句至字属下文论决曰报与上文是日皆报义同言得可其奏而论决其事杀人之多至于流血十余里也与严延年防论属县囚流血数里事相类】质实【甯成南阳穰人义纵河东人王温舒阳陵人广平汉初国名治曲梁县武帝改为平干国宣帝复为广平国东汉省入钜鹿郡晋魏因之后周改置洺州隋改为武安郡唐初改为洺州立山东道大行台寻罢置洺州大总管府天宝初改广平郡乾元初复为洺州宋属河北道今属河北西路元初置邢洺路总管府又改洺邢路至元中改广平路国朝改为广平府直隶京师河内郡名注见桓帝延熹九年】
　　方士文成将军少翁伏诛
　　【齐人少翁以鬼神方见上上有所幸王夫人卒少翁以方夜致鬼如王夫人之貌天子自帷中望焉于是乃拜少翁为文成将军以客礼之文成又劝上为台室而置祭具以致天神居歳余其方益衰乃为帛书以饭牛佯不知言曰此牛腹中有竒杀视得书书言甚怪天子识其手书于是诛之】
　　书法【帝杀人多矣无书防诛者惟少翁栾大书伏诛罪不容于诛也纲目深抑左道于方士必以伏诛书之终纲目方士书名者十有四详秦始皇二十八年而书伏诛者七详文帝后元年书罪者一郑晋□世主亦可以鉴矣】
　　【癸亥】五年春三月丞相蔡有罪自杀
　　【坐盗孝景园堧地也】集览【丞相蔡李广之从弟名蔡孝景园堧地园陵园也索隠曰堧乃唤反又而宣反按堧地神道之地也黄图云阳陵阙门西出神道西通茂陵神道广四十三丈正义曰汉书云诏赐冢地阳陵当得二十畆李蔡盗取三顷又盗取神道外堧地一畆】质实【李蔡陇西成纪人】发明【身为宰相师长百僚乃自盗宗庙园地其死宜矣书曰有罪固非其他无罪见杀者之比也】
　　罢三铢钱铸五铢钱
　　【有司言三铢钱轻易作奸诈请铸五铢钱周郭其质令不可摩镕】
　　以汲黯为淮阳太守
　　【于是民多铸钱楚地尤甚乃召拜汲黯为淮阳太守黯为上泣曰臣自以为填沟壑不复见陛下不意复収用之臣常有狗马病力不能任郡事臣愿为中郎出入禁闼补过拾遗臣之愿也上曰君簿淮阳邪吾今召君矣顾淮阳民吏不相得吾徒得君之重卧而治之黯既辞行过大行李息曰黯弃逐居郡不得与朝廷议矣御史大夫汤智足以拒谏诈足以饰非务巧佞之语辨数之辞非肯正为天下言专阿主意主意所不欲因而毁之主意所欲因而誉之好兴事舞文法内怀诈以御主心外挟贼吏以为威重公列九卿不蚤言公与之俱受戮矣息不敢言及汤败上抵息罪使黯以诸侯相秩居淮阳十歳而卒胡氏曰使武帝以待公孙之位待董仲舒退张汤而使汲黯居御史大夫之职则当有辅导建明谏止拯正之效而功烈之疵亦少损矣】集览【臣常有狗马本传作臣常有狗马之心注思报效也病力力甚也吾今召君矣索隠曰今犹言即今谓今日后即召君来也大行李息官称也大行注见景帝七年诸侯相秩如淳曰按诸侯王相在郡守上秩真二千石律真二千石俸月二万按是二万斗也】正误【臣常有狗马病力不能任郡事今按纲目据通鉴本文节去之心二字则当以臣常有狗马病为句力字属下文谓筋力也诸侯相秩今按汉官仪真二千石俸月百五十斛歳千八百石耳言二千者举大数也】质实【淮阳郡名注见周赧王三十七年陈州】
　　徙奸猾吏民于边○夏四月以庄青翟为丞相○帝如甘泉祠神君
　　【上病鼎湖甚上郡有巫病而鬼神下之上召置祠之甘泉及病愈起幸甘泉置酒夀宫神君非可得见闻其言丄使人受书其言命之曰画法其所语世俗之所知也无絶殊者而上心独喜时上卒起幸甘泉过右内史界中道多不治怒曰义纵以我为不复行此道乎衔之】集览【上病鼎湖甚晋灼曰鼎湖在湖县昔黄帝采首阳山之铜铸鼎于湖因名鼎湖汉武于此建宫封禅书天子病鼎湖甚索隠曰一说鼎湖宫在蓝田按湖城即湖县注见征和二年本属京兆尹后分属农郡恐非鼎湖之处也下之鬼神下降也夀宫三辅黄图云夀宫张羽旗设供具礼神君神君来则肃然风生帷帐皆动闻其言而不见其形括地志云夀宫在雍州长安县西北三十里长安故城中神君韦昭曰即病巫之神史记汉武本纪长陵女子因其子死悲哀亦死而灵民多祠之武帝外祖母平原君亦往祠其后子孙以尊显及帝即位置祠宫中至是神君求出乃营相梁台舎之画法史记汉武本纪作书法汉书音义曰或云策书之法也正义曰画音获按画一之法也中道即驰道也天子所行道】正误【过右内史界中道多不治今按史记义纵为右内史上幸鼎湖病久已而卒起幸甘泉道多不治然则过右内史界中六字当为一句史记无之非谓中道也】
　　【甲子】六年冬十月雨水无冰
　　书法【书雨水始此书无冰始此终纲目书雨水十五是年元帝永光三年新莽乙亥年和帝永元十年十三年十五年殇帝延平元年安帝永初元年三年建光元年延光元年二年顺帝永建四年献帝建安十八年十九年书无冰二是年昭帝始元元年】
　　遣使治郡国缗钱杀右内史义纵
　　【上既下缗钱令而尊卜式百姓终莫分财佐县官于是杨可告缗钱纵矣可告缗徧天下中家以上大抵皆遇告杜周治之少反者分遣御史廷尉正监即治郡国缗钱得民财物奴婢以亿万计田宅亦如之于是商贾中家以上皆破民媮食好衣不事畜业内史纵义以为此乱民部吏捕其为可使者上以纵为废格沮事弃纵市】集览【格可告缗钱纵矣平凖书杨可告缗徧天下瓒曰凡商贾居积及伎巧之家非农桑所生出谓之缗茂陵中书有缗田奴婢是也义纵传杨可方受告缗韦昭曰人有告言不出缗者可方受之索隠曰汉可告缗令杨可主之谓缗钱出算人有不以钱通者令得告之中家以上大抵皆遇告顔师古曰大抵犹言大槩中家谓处贫富之间者以上谓富家也皆被告杜周治之少反者平凖书注如淳曰治匿缗之罪其狱少有反者索隠曰反音幡反罪人辞使从轻也按刘徳为京兆尹每行县多所平反是也即治即就郡国治匿缗之罪民媮食好衣媮茍且也字与偷通平准书民偷甘食好衣不事畜藏之产业楚辞九辨曰食不偷而为饱兮衣不茍而为温部吏捕其为可使者部吏谓督陲游徼之属索隠曰谓捕求杨可之使废格沮事汉书音义曰武帝使杨可主告缗没入其财物纵乃捕为可使者此为废格诏书沮败成事也索隠曰格音閤攱閤不得行】正误【部吏今按部犹统率也集览葢以部吏为所部之吏非也】质实【杜周南阳杜衍人】
　　夏四月庙立子闳为齐王旦为燕王胥为广陵王初作诰防
　　书法【书庙立何志始也自是无书者畧之也】
　　○遣博士循行郡国举兼并及吏有罪者
　　【自造白金五铢钱后吏民坐盗铸金钱死者数十万人犯者益众吏不能尽诛诏遣博士六人分循郡国举兼并之徒及守相为吏有罪者】
　　秋九月大司马票骑大将军冠军侯霍去病卒考证【当分注諡景桓○谨按凡例曰宰相贤者曰某官某爵姓名卒而注其諡又曰凡贤臣特书依宰相例去病贤将史记云景武諡也桓广地諡也諡法布义行刚曰景辟土服逺曰桓考其行实诚非虚美故当注諡以表之】书法【自丞相婴始丞相卒不书爵姓矣此其书大司马票骑大将军冠军侯霍去病何尊有功也纲目于两汉诸臣卒具官爵姓者美称也不书姓者恒称也惟不书官者为罪之两汉诸臣卒书官爵书姓者三十七而官爵姓皆具者十有六详惠帝二年】
　　○杀大农令顔异
　　【初异以廉直至九卿上既造白鹿皮币问异异曰今王侯朝贺以苍璧直数千而其皮荐反四十万本末不相称上不悦人有告异他事下张汤治异与客语初令下有不便者异不应微反唇汤奏当异见令不便不入言而腹诽论死自是之后有腹诽之法比而公卿大夫多谄谀取容矣】集览【法比比毗至反则例也】
　　发明【顔异之死特因对皮币忤旨而张汤论以腹诽其视秦禁诽谤偶语殆又甚之死不以罪故书杀而不去其官】
　　【乙丑】元鼎元年夏赦
　　【丙寅】二年冬十一月张汤有罪自杀十二月丞相青翟下狱自杀
　　【初御史中丞李文与汤有却汤所厚吏鲁谒居阴使人告文奸事事下汤治论杀之上问变事踪迹安起汤佯惊曰此殆文故人怨之谒居病汤亲为之摩足赵王告汤大臣乃与吏摩足疑与为人奸事下廷尉谒居病死亊连其弟弟告汤与谒居谋共变告李文事下减宣穷竟未奏防盗发孝文园瘗钱丞相青翟朝与汤约俱谢至前汤独不谢上使御史按丞相汤欲致其文丞相见知丞相长史朱买臣王朝边通皆素怨汤欲死之乃与丞相谋使吏捕按贾人田信等曰汤且欲奏请信辄先知之居物致富与汤分之事辞颇闻上问汤曰吾所为贾人辄先知之益居其物是类有以吾谋告之者汤不谢又佯惊曰固宜有减宣亦奏谒居等事上以汤怀诈面欺使赵禹切责汤汤乃为书谢因曰陷臣者三长史也遂自杀汤既死家产直不过五百金昆弟诸子欲厚葬汤丹曰汤为天子大臣被污恶言而死何厚葬乎载以牛车有棺无椁上闻之乃尽按诛三长史丞相青翟下狱自杀】集览【减宣汉书作咸宣注咸音减孝文园瘗钱如淳曰瘗埋钱于园陵以赠死者索隠曰谓文帝园陵内所埋牲币也青翟名也本姓庄后避明帝讳史改姓严汤欲致其文丞相见知初赵禹张汤作见知法张晏曰吏见知人犯法不举告为故纵今汤欲致文云盗发瘗钱丞相见知也严延年传文致不可得反注致至密也言其文案整齐也陈宠传除文致之请注文致谓前人无罪文饰而致于法中也欲死之欲以死自效居物致富居物豫居物以待时也食货志富商转谷百数废居居邑徐广曰废居贮蓄之名有所废有所蓄言其乘时射利也如淳曰居贱物于邑中以待贵索隠曰废出卖居停蓄也是出卖于居者为废也徐说是】
　　书法【属辞比事罪之轻重分矣故汤不书官下狱之辞有三下某狱征某下狱无罪之辞也某以罪下狱有罪之辞也某下狱薄乎云尔之辞也终纲目书某下吏某下狱十一详建元二年】
　　春起柏梁台作承露盘集览【柏梁台在长安城北关内三辅旧事云用香柏为殿梁香闻十里中初太后延神君祠之宫中至是神君求出乃营台舍之承露盘三辅黄图云建章宫神明台上有铜仙人舒手掌捧铜盘玉杯以承云表之清露】质实【一统志云柏梁台在西安府城西北一十四里未央宫阙内汉武帝所建以香柏为梁故名承露盘在西安府城西北二十里建章宫内神明台上盘高二十丈大七围以铜为之上有仙人掌以承露和玉屑饮之云可以长生宫室之修自此日盛】书法【讥也书台始此终纲目书台六是年柏梁元封二年通天茎台新莽庚午年八鳯献帝建安十五年操铜雀昭烈帝章武元年魏凌云晋穆帝升平元年燕朝雀皆讥也】
　　以赵周为丞相○三月大雨雪
　　书法【三月雪异也景帝尝书矣未书大也至是而书大雨雪大异也纲目书三月雪四详景帝中六年书大雨一而已】
　　○夏大水人饿死
　　书法【纲目书大水六十三书人饿死一而已矣】
　　○置均输禁郡国铸钱
　　【孔仅为大农令而桑羊为大农中丞稍置均输以通货物悉禁郡国无铸钱专令上林三官铸非三官钱不得行而民铸益少计其费不能相当唯真工大奸乃盗为之】集览【均输百官表武帝置大司农属官有均输令丞孟康曰诸州郡所当输于官者皆令输其土地所饶平其所在时价官自转迁于所无之地卖之输者既便而官有利故曰均输盐铁论曰郡国各以其方土产之物贡输往来多苦恶不偿其费置输官以相绍运故曰均输礼地官保氏敎之九数注六曰均输以御逺近劳费疏云谓均其道里之劳与费也劳是力费是裹足如自某州到某州用力几何裹足几何之类上林三官铸平准书注武帝置水衡都尉主上林苑属官有上林均输钟官辨铜令然则上林三官其是此三令乎晋灼曰初置水衡欲以主盐铁及杨可告缗钱上林财物众乃令主上林上林三官主铁钱也】
　　书法【自文帝五年书除盗铸令于是六十一年始书禁】
　　西域始通置酒泉武威郡
　　【张骞建言乌孙王昆莫本为匈奴臣后兵稍彊不肯复朝事匈奴匈奴攻不胜而逺之今以厚币招以益东居故浑邪之地则是断匈奴右臂也既连乌孙自其西大夏之属皆可招来而为外臣上以为然拜骞为中郎将赍金币帛直数千巨万至乌孙久之不能得其要领因分遣副使使大宛康居大月氐大夏安息身毒于阗及诸旁国乌孙送骞还使数十人马数十匹随骞报谢是歳骞还到后所遣使通大夏之属者皆颇与其人俱来于是西域始通于汉矣西域凡三十六国南北有大山中央有河东西六千余里南北千余里东则接汉玉门阳关西则限以葱岭河有两源一出葱岭一出于阗合流东注盐泽盐泽去玉门阳关三百余里自玉门阳关出西域有两道从鄯善旁南山北循河西行至莎车为南道南道西逾葱岭则出大月氐安息自车师前王庭随北山循河西行至疏勒为北道北道西逾葱岭则出大宛康居奄蔡故皆役属匈奴匈奴赋税诸国取富给焉乌孙既不肯东还汉乃于浑邪王故地置酒泉郡稍发徙民以充实之后又分置武威郡以絶匈奴与羌通之道上得宛汗血马爱之名曰天马使者相望于道以求之】集览【昆莫乌孙王号也其名曰猎骄靡不能得其要领史记大宛传注索隠曰小顔以为要衣要领衣领凡持衣者必执要与领言骞不能得月氐意趣无以持归于汉刘氏云不得其要害然颇是其意于文字为疏者也安息西域国名治番兜城在大月氐西可数千里其国王○以银为钱效王面焉葢钱文独为王面幕为夫人面王死辄更铸荀悦曰幕音漫钱背也玉门阳关二关皆在敦煌郡韦昭曰玉门关在龙勒县界敦煌县西北又酒泉有玉门县索隠曰汉罢玉门关屯徙其人于此因以名县关在县西北百二十里五代晋高居诣使于阗记自甘州西始渉碛西北五百里至肃州渡金海西百里出天门关又西百里出玉门关入吐蕃界西至沙州州南十里鸣沙山又东南十里三危山其西渡都乡河曰阳关也葱岭本山名在天竺国东其山高大上悉生葱后人据其地自立为王因以名国鄯善西域国名都扞泥城即楼兰国也故城在大患鬼魅碛之东南北近白龙堆路去阳关千六百里汉昭帝遣介子往刺其王更名其国为鄯善事见昭帝元鳯四年莎车本西域之城名其地有铁山出青玉匈奴别种呼屠万年据其城自立为王因以莎车名国其城去长安二千八百余里事见宣帝元康元年车师前后王庭车师即姑师其国有前王后王按前王后王子其庭相去五百余里后王庭地本乌孙国土唐立庭州注见齐明帝建武四年高昌疏勒本西域城名后人据城而王因以名国故城在莎车东北尉头南汗血马大宛传曰国多善马蹋石汗血言其先天马子也汉书音义曰大宛有高山其上有马不可得因取五色马母置其下与集生驹皆汗血因号天马子应劭曰汗从前肩膊出如血号一日千里】质实【一统志云玉门关在陜西行都司之故州西北一十八里阳关在陜西行都司之废夀昌县西六里葱岭在亦力把力国东其山高数百丈上多连蔓葱夷名塔儿塔石打班盐泽一名蒲类海在火州之土尔畨西南又名婆悉海周四百余里葱岭于阗以东之水皆注于此汉张骞道西域度玉门见二水交流发葱岭趋海阗汇盐泽伏流千里至积石而再出】
　　书法【书始通何难辞也自张骞使西域于是八年矣书讥逺畧也】
　　【丁卯】三年冬徙函谷关于新安质实【函谷关注见陈文帝天嘉六年新安县名注见楚义帝元年】○夏雨雹○令株送徒入财补郎
　　【所忠言世家子弟富人乱齐民乃征诸犯令相引数千人名曰株送徒入财者得补郎郎选衰矣】集览【所忠汉书谏大夫所忠索隠曰所忠姓名也服防云掌故官取书于司马相如者封禅书公孙卿因所忠言宝鼎是已姚察以忠作患非也世家祖父为大官子孙不絶曰世家董仲舒曰王者封诸侯非官之也得以代代为家者也如淳曰谓世世有禄秩之家株送徒平准书富人鬭鸡走狗马弋猎博戏乱齐民诸犯令相引命曰株送徒应劭曰株根本也送引也如淳曰株根荄也诸坐博戏事决为徒役者能入钱得补郎索隠曰李竒云先至者为魁也也送当作选选引也应李二说是先至之人令之相引似若得其根本则枝叶自穷故曰株送徒文颍曰凡鬬鸡胜者为株传云阳沟之鸡三歳为株今鬭鸡走马者用之因其鬭鸡胜时名也郎选选去声铨官也秦初置郎中令其属有三署郎汉官尚书郎初三署郎选既入台称郎中满歳称侍郎隋文帝讳中唯置侍郎炀帝置六侍郎其诸曹直曰郎除侍字】
</div>
    <div class="pagination">
<a href="御批资治通鉴纲目_page23.html">上一页</a><span>...</span><a href="御批资治通鉴纲目_page19.html">19</a><a href="御批资治通鉴纲目_page20.html">20</a><a href="御批资治通鉴纲目_page21.html">21</a><a href="御批资治通鉴纲目_page22.html">22</a><a href="御批资治通鉴纲目_page23.html">23</a><span class="current-page">24</span><a href="御批资治通鉴纲目_page25.html">25</a><a href="御批资治通鉴纲目_page26.html">26</a><a href="御批资治通鉴纲目_page27.html">27</a><a href="御批资治通鉴纲目_page28.html">28</a><a href="御批资治通鉴纲目_page29.html">29</a><span>...</span><a href="御批资治通鉴纲目_page25.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
