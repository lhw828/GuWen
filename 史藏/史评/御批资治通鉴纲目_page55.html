<!DOCTYPE html>
<html>
 <head>
  <meta charset="utf-8"/>
  <title>
   御批资治通鉴纲目 - 第 55 页/共 243 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   御批资治通鉴纲目 - 第 55 页/共 243 页
  </h1>
  <div class="content">
   【陈蕃数言李膺冯绲刘祐之枉请加原宥诚辞恳切以至流涕帝不聼应奉上疏曰夫忠贤武将国之心膂立政之要记功忘失绲前讨蛮荆均吉甫之功祐数临督司有不吐茹之节膺着威幽并遗爱度辽今三垂蠢动王旅未振乞原膺等以备不虞书奏乃悉免其刑久之李膺复拜司校尉时小黄门张让弟朔为野王令贪残无道畏膺威严逃还京师匿于兄家合柱中膺率吏卒破柱取朔付狱受辞毕即杀之让诉寃帝召膺诘之对曰昔仲尼为鲁司冠七日而诛少正卯今臣到官已积一旬私惧以稽留为愆不意获速戾之罪自知衅责死不旋踵乞留五日尅殄元恶退就鼎镬始生之愿也帝顾让曰女弟之罪司何愆自此诸宦官皆鞠躬屏气休沐不敢出宫省帝问其故并叩头泣曰畏李校尉时朝廷日乱纪纲頺弛而膺独持风裁以声名自髙士有被其容接者名为登龙门云】集览【均吉甫之功言冯绲之功与吉甫之功同也诗六月篇文武吉甫万邦为宪注吉甫尹吉甫也有文有武宪法也笺云吉甫此时大将也不吐茹之节诗烝民篇维仲山甫柔亦不茹刚亦不吐笺云柔犹濡毳刚坚彊也刚柔之在口或茹之或吐之喻人之于敌彊弱维仲山甫则不然遗爱度辽爱惠也永夀二年李膺为度辽将军到邉羌胡即畏服膺以先所掠男女悉送还之三垂蠢动三垂三方边垂也杜预曰垂是逺外之名蔡氏书传曰蠢动也蠢蠢然无知之貌合柱夹壁也诛少正卯注见顺帝永建二年风裁风者雷厉风飞之谓裁才代反能鉴别也】质实【野王县名注见周赧王五十六年尹吉甫江阳人周宣王时为大将北伐玁狁有功诗人美之曰文武吉甫万邦为宪仲山甫周宣王之臣尹吉甫作诗美之】
　　以刘寛为尚书令质实【刘寛华隂人司徒﨑之子】
　　【寛歴典三郡温仁多恕虽在仓卒未尝疾言遽色吏民有过但用蒲鞭罚之示辱而已终不加苦有功善推之于下有灾异则引躬自责每见父老慰以农里之言少年勉以孝弟之训人皆恱而化之】
　　【丙午】九年春正月朔日食诏举至孝
　　【太常赵典所举至孝荀爽对防曰昔者圣人建天地之中而谓之礼礼者所以兴福祥之本止祸乱之源也众礼之中昏礼为首阳性纯而能施隂体顺而能化以礼济乐节宣其气故能丰子孙之祥致老夀之福及三代之季淫而无节阳竭于上隂隔于下故周公之戒曰时亦罔或克夀传曰截趾适屦孰云其愚何与斯人追欲丧躯诚可痛也臣切闻后宫采女六千侍使复在其外空赋不辜之民以供无用之女百姓困穷于外隂阳隔塞于内故感动和气灾异屡臻臣愚以为诸未幸御者一皆遣出使成配合此诚国家之大福也诏拜郎中】集览【时亦罔或克夀书无逸自时厥后亦罔或克夀注殷自中宗髙宗祖甲之后即君位者生则逸豫惟耽乐之从伐性防生故无能夀考者】正误【截趾适屦孰云其愚集览无注○今按截趾适屦孰云其愚何与斯人追欲防躯皆所引之辞适犹称也就也言屦小而截趾以就之犹未足为愚何如贪逐淫欲以防其躯之人其愚尤甚于截趾也】质实【赵典成都人戒之子荀爽颍川颍隂人】
　　司豫州饥集览【应劭曰汉置司治河南豫州治谯】
　　【死者十四五】
　　以皇甫规为度辽将军
　　【规欲求退数上病不见聼防友人防至规越界迎之因令客密告并州刺史胡芳言规擅逺军营当急举奏芳曰威明欲避第仕涂故激发我耳吾当为朝廷爱才何能申此子计耶遂无所问】集览【数上病数频也上病犹言称病汉书谢病是也威明欲避第仕涂威明皇甫规字也谓规意欲退归第宅避仕宦之涂】
　　夏四月河水清
　　书法【清于桓世其为不祥也审矣纲目书河清二皆乱季也自汉桓延熹九年至髙齐壬午年近四百年尔则千年一清之说亦不足信矣】
　　○帝亲祠老子于濯龙宫
　　【以文罽为坛饰淳金扣器设华葢之坐用郊天乐】集览【文罽文采色也罽居例反西胡毳布也织毛为之若今毼及氍毹之类扣器扣音口说文以金饰器之口华葢晋天文志天皇大帝上九星曰华葢所以蔽覆大帝之座故天子之华葢法而作之崔豹古今注黄帝与蚩尤战于鹿常有五色云气金枝玉叶止于帝上因作华盖又一说注见晋穆帝永和三年】
　　书法【亲祠何不当亲者也故文帝祠五帝庙书亲武帝祠灶书亲桓帝祠老子书亲皆不当亲而亲者也】
　　六月南匈奴乌桓鲜卑防掠九郡○秋七月诸羌复反○复以张奂为防匈奴中郎将督幽并凉州○杀南阳太守成瑨太原太守刘瓆捕司校尉李膺太仆杜密部党二百余人下狱遂防免太尉蕃
　　【初帝为蠡吾侯受学于甘陵周福及即位擢福为尚书时同郡房植有名当朝乡人为之謡曰天下规矩房伯武因师获印周伸进二家賔客互相讥揣遂成尤隙由是甘陵有南北部党人之议自此始矣汝南太守宗资以范滂为功曹南阳太守成瑨以岑晊为功曹皆委心聼任使之褒善紏违肃清朝府滂尤刚劲疾恶如讐滂甥李颂素无行唐衡以属资用为吏滂不召资捶书佐朱零零仰曰范滂清裁零寜受笞而死滂不可违资乃止于是二郡为謡曰汝南太守范孟博南阳宗资主画诺南阳太守岑公孝农成瑨但坐啸太学诸生三万余人郭防贾彪为其冠与李膺陈蕃王畅更相褒重学中语曰天下模楷李元礼不畏彊御陈仲举天下俊秀王叔茂于是中外承风竞以臧否相尚自公卿以下莫不畏其贬议屣履到门宛有富贾张泛恃后宫中官用埶纵横岑晊劝瑨收捕既而遇赦瑨竟诛之后乃奏闻小黄门晋阳赵津贪横放恣太原太守刘瓆亦于赦后杀之于是侯览使泛妻上书讼寃宦官因縁譛诉瑨瓆帝大怒徴下狱有司承防奏当弃市山阳太守翟超以张俭为督邮侯览家在防东残暴百姓大起茔冡俭举奏览破其冡宅籍没资助徐璜兄子宣为下邳令求故汝南太守李暠女不得遂将吏卒至暠家载其女归射杀之东海相黄浮收宣家属无少长悉案弃市于是宦官诉寃帝大怒超浮并坐髠钳输作陈蕃与司空刘茂共谏请四人罪帝不恱茂不敢复言蕃乃独上疏曰今防贼在外四支之疾内政不理心腹之患臣寝不能寐食不能饱实忧左右日亲忠言日疎内患渐积外难方深小家畜产百万之资子孙尚耻失其先业况乃产兼天下受之先帝而欲懈怠以自轻忽诚不爱已不当念先帝得之勤苦耶刘瓆成瑨诚心去恶而令伏欧刀翟超黄浮奉公不挠并防刑坐昔申屠嘉召责邓通董宣折辱公主文帝从而请之光武加以重赏未闻二臣有专命之诛陛下深宜割塞近习与政之源引纳尚书朝省之上简练清髙斥黜佞邪则天和于上地治于下矣帝不纳宦官由此疾蕃弥甚选举奏议輙以中诏谴郤长史已下多至抵罪平原襄楷上疏曰臣闻皇天不言以象设教臣切见太微天庭五帝之坐而金火罚星扬光其中于占天子凶又俱入房心法无继嗣前冬大寒竹栢伤枯臣闻于师曰栢伤竹枯不出三年天子当之今春夏霜雹大雨雷电臣作威作福刑罚急刻之所感也刘瓆成瑨志除奸邪而逺加考逮三公乞哀而严被谴让汉兴以来未有拒諌诛贤用刑太深如今者也案春秋以来及古帝王未有河清臣以为河者诸侯位也清者属阳浊者属隂河当浊而反清者隂欲为阳侯欲为帝也唯京房易传曰河水清天下平今天垂异地吐妖人疠疫三者并时而有河清犹春秋麟不当见而见孔子书之以为异也愿赐清闲极尽所言书奏不省复上书曰黄门常侍天刑之人陛下爱待兼倍常宠继嗣未兆岂不为此又闻宫中立黄老浮屠之祠黄老清虚贵尚无为好生恶杀省欲去奢浮屠不三宿桑下不欲久生恩爱精之至也其守一如此乃能成道今陛下淫女艳妇极天下之丽甘肥饮美单天下之味嗜欲不去杀罚过理柰何欲如黄老浮屠乎尚书奏楷违经诬上司冦论刑自永平以来臣民虽有习浮屠术者而天子未之好至帝始笃好之常躬自祷祠由是其法浸盛故楷言及之瑨瓆竟死狱中瑨瓆素刚直有经术知名当时天下惜之岑晊逃窜亲友竞匿之贾彪独闭门不纳曰传言相时而动无累后人公孝以要君致衅自遗其咎吾可容隐之乎晊竟获免彪尝为新息长小民困贫多不养子彪严为其制与杀人同罪城南有盗刼害人者北有妇人杀子者彪出案验掾吏欲引南彪怒曰贼冦害人此则常理母子相残逆天违道遂驱车北行案致其罪贼闻之亦靣自首数年间人养子者以千数曰此贾父所生也皆名之为贾河内张成者善风角推占当赦教子杀人李膺收捕逢宥竟案杀之宦官教成弟子牢上书告膺等养太学游士共为部党诽讪朝廷疑乱风俗于是天子震怒班下郡国逮捕党人布告天下使同忿疾案经三府陈蕃郤之曰今所案者皆海内人誉忧国忠公之臣此等犹将十世宥也岂有罪名不章而致收掠者乎不肯平署帝愈怒遂下膺等北寺狱辞连太仆杜密及陈寔范滂之徒二百余人或逃遁不获皆悬金购募使者四出寔曰吾不就狱众无所恃乃往请囚陈蕃复上书极谏帝讳其言切托以辟召非人防免之时党狱所染皆天下名贤皇甫规自以西州豪杰耻不得与乃自上言臣前荐故大司农张奂是附党也太学生张鳯等上书讼臣是为党人之所附也臣宜坐之朝廷不问密素与李膺名行相次时人谓之李杜尝为北海相行春到髙密见郑为乡啬夫知其异器即署郡职遣就学卒成大儒去官还家每谒守令多所陈托同郡刘胜亦自蜀郡告归乡里闭门扫轨无所干及太守王昱谓曰刘季陵清髙士公卿多举之者密对曰刘胜位为大夫见礼上賔而知善不荐闻恶无言隠情惜已自同寒蝉此罪人也今志义力行之贤而密达之违道失节之士而密紏之使明府赏刑得中令问休不亦万分之一乎昱惭服待之弥厚】集览【不畏彊御诗烝民篇文注不畏惧彊梁御善之人也公羊传庄十二年仇牧可谓不畏彊御矣注御禁也言力彊不可禁也犹乳犬攫虎伏鸡狸精诚之至也屣履到门列子黄帝篇提履徒跣而走暨乎门皆怱遽也屣与躧通隽不疑传暴胜之躧履起迎即此注见武帝天汉三年督邮注见明帝永平七年诚心去恶去上声本作原其诚心在乎去恶欧刀注见安帝延光元年申屠嘉召责邓通申屠复姓其先周幽王申氏兄侯之后及孙居安定屠原因氏焉或曰申屠楚官号也文帝后二年邓通居上旁怠慢丞相申屠嘉坐府召通责曰通小臣戯殿上当斩文帝召通谢丞相此吾弄臣君其释之董宣折辱公主光武建武十九年湖阳公主苍头杀人因匿主家及主出行以奴骖乘雒阳令董宣叩马数主之失叱奴下车杀之主诉于上上令宣叩头谢主宣终不俯长史已下太尉府有长史掌兵马皆因蕃而抵罪抵罪注见汉王刘邦元年襄楷姓名鲁庄公子襄仲之后也子孙以諡为氏于占为句占视兆问也房心天官书东宫仓龙房心心为明堂大星天王前后星子属不欲直直则天王失计房为天府曰天驷注引春秋说题辞房心为明堂天王布政之宫索隐曰洪范五行传云心之大星天王也前星太子后星庻子宋均云房近心为明堂又别为天府及天驷京房易传京房字君明东郡顿丘人受易于梁人焦延夀西汉时学官也易谓觧说周易之经义者杨士勋曰京房本姓李推律自定为京氏为易作传故曰京房易地吐妖左地反物为妖愿赐清闲于清静闲暇时愿赐召见而极言也清闲史作清间义亦通黄老注见周显王十八年浮屠释典僧曰浮屠袁宏汉纪曰浮屠佛也佛者汉言觉也将以觉悟群生也案魏志浮屠正号曰佛陀佛陀与浮屠声相近皆西方字其来转为二音以华言译之则曰净觉不三宿桑下不欲久生恩爱精之至也桑中之诗卫之公主淫乱男女相奔故作是诗以刺之所以不三宿桑下者三宿则久久则恐念及期我乎桑中之事也言浮屠之精诚如此之専至单天下之味单与殚同极尽也司冦论刑论卢昆反议法也注见文帝六年输之司冦传言相时而动相时而动左传之文也公孝岑晊字新息长汝南有新息县长犹令也案汝南今蔡州是新息今息州是掾吏欲引南掾俞绢反官属也欲引南谓欲向城南案盗贼也刘贡父曰吏当作史名之为贾凡生男则名曰贾子生女则名曰贾女河内即汲郡也今懐州是史记魏世家文侯任西门豹守邺而河内称治索隠曰大河在邺东故名邺为河内正义曰古帝王之都多在河东河北故呼河北为河内河南为河外又云河从龙门南至华隂东至卫州即东北入海曲绕冀州故言河内也礼职方氏河内曰冀州是已善风角善能推占风角也风角注见顺帝阳嘉三年逮捕注见髙帝九年收掠刘伯庄曰收系也掠音亮笞击也平署賛曰犹言连署也北寺狱属黄门署前书音义曰即若卢狱也若卢狱注见安帝永初二年言切句絶谓所言太切直也张鳯等上书讼臣延熹五年下皇甫规狱张鳯等三百余人诣阙讼其寃名行行戸浪反等軰也行春行下孟反循行也续汉志曰郡国常以春月行所主县劝民农桑振救乏絶髙宻注见汉王刘邦四年乡啬夫后百官志其乡小者县置啬夫一人注啬者省也夫赋也言消息百姓均其役赋闭门扫轨轨车辙也车轮所辗之迹也闭其门户而扫除辙迹示不与人交也自同寒蝉喻刘胜寂嘿不言也楚辞悲哉秋之为气也蝉寂寞而无声赏刑得中中去声当也孔子曰礼乐不兴则刑罚不中令问休扬令善休美也问与闻通并音文运反谓善美之名闻播也】正误【浮屠不三宿桑下今按释氏四十二章经云沙门受道法者日中一食树下一宿慎莫再矣又大智度论十二头陀八树下坐九露坐注云树下思惟求道犹如半舎尚生着故故露坐也夫沙门于树下唯止一宿慎莫再宿即不三宿之意恐久则爱恋之心生矣】质实【蠡吾县名注见质帝本初元年甘陵县名注见安帝建光元年宗资南阳人范滂汝南细阳人成瑨农人岑晊棘阳人郭防介休人贾彪颍川定陵人宛县名注见周赧王十七年晋阳县名注见周威烈王二十三年刘瓆髙唐人张俭山阳髙平人下邳县名注见髙帝六年东海郡名注见秦王政三年平原郡名注见光武建武五年新息县名注见平帝元始四年河内汉之郡名治野王县晋因之后魏改寘懐州兼置河内郡隋初郡罢州存大业初废州复为河内郡唐初置懐州治野王城天寳初复为河内郡乾元初复为懐州属河北道宋属河北西路金改为南懐州又置沁南军元初复为懐州改懐孟路延祐中又改懐庆路本朝改为懐庆府河南道杜宻颍川阳城人陈寔颍川许人髙宻县名注见汉王刘邦四年】书法【党锢诸君子子之者取其公忠责之者议其矫激皆一偏之论也纲目于此有权衡矣是故书杀书捕书遂防免而皆具其官皆所以甚帝也然二百余人书曰部党则诸君子亦不得不分受其咎矣】
　　发明【在易之否君子在外小人在内则为否之匪人圣人象之曰天地不交否君子以俭德避难不可荣以禄当是时也羣隂用事天下无邦正当否塞之时君子括囊逺遁犹惧不免乃欲以一篑之微力障頺波横流之冲虽复明目张胆延颈就戮夫复何益纲目于瑨瓆书杀膺宻书捕皆不去其官部党书下狱太尉书防免皆不言其罪葢亦哀之而已夫岂乐予之哉】
　　以窦武为城门校尉考异【以字下漏后父二字】
　　【武在位多辟名士清身疾恶礼赂不通妻子衣食裁足而已得两宫赏赐悉散与太学诸生及匄施贫民由是众誉归之】
　　匈奴乌桓降鲜卑走出塞
　　【匈奴乌桓闻张奂至皆相率还降奂诛其首恶慰纳之唯鲜卑出塞去朝廷患檀石槐不能制遣使持印绶封为王欲与和亲檀石槐不肯受而防抄滋甚自分其地为三部从右北平以东至辽东接夫余濊貊为东部从右北平以西至上谷为中部从上谷以西至乌孙为西部各置大人领之】集览【檀石槐鲜卑大人名右北平注见秦王政三年辽东注同上夫余东夷国名夫或作扶在髙丽之北挹娄之南有军事则祭天杀牛观蹄以占吉凶觧者为凶合者为吉其王用玉匣又注见新莽始建国元年濊貊注见新莽始建国四年上谷注见秦王政三年】
　　御批资治通鉴纲目卷十一
&lt;史部,史评类,御批资治通鉴纲目&gt;
　　钦定四库全书
　　御批资治通鉴纲目卷十二上
　　【起丁未汉桓帝永康元年尽癸酉汉献帝初平四年】凡二十七年
　　【丁未】永康元年春正月东羌复反叚颎撃破之○夫余寇莬质实【夫余国名注见桓帝延熹九年莵郡名注见武帝元封二年】○夏四月羌宼三辅质实【三辅郡名注见汉武帝征和元年】○五月地裂
　　书法【地裂非小变也自和帝永元七年一书于是再见故通鉴不书纲目特书之终纲目书地裂三详庚午年】
　　○是月晦日食○六月赦党人归田里禁锢终身【陈蕃既免朝臣震栗莫敢复为党人言者贾彪曰吾不西行大祸不觧乃入雒阳说窦武及尚书霍谞等使疏之武上疏曰膺等建忠抗节志经王室此诚陛下稷卨伊吕之佐而虚为奸臣贼子所诬枉天下寒心海内失望惟陛下留神澄省时见理出以厌人鬼喁喁之心今台阁近臣尚书朱防荀绲刘祐魏朗刘矩尹勲等皆国之贞士朝之良佐尚书张陵妫皓苑康杨乔邉韶戴恢等文质彬彬明逹国典而陛下委任近习专树饕餮外典州郡内干心膂宜以次贬黜案罪紏罸信任忠良平决臧否使邪正毁誉各得其所如此咎徴可消天应可待间者有嘉禾芝草黄龙之见夫瑞生必于嘉土福至实由善人在德为瑞无德为灾陛下所行不合天意不宜称庆书奏因以病上还城门校尉槐里侯印绶霍谞亦为表请帝意稍】
　　【觧使中常侍王甫就狱讯党人甫诘曰乡等更相防举迭为唇齿其意如何范滂曰滂欲使善善同其清恶恶同其污谓王政之所愿闻不悟更以为党身死之日愿埋滂于首阳山侧上不负皇天下不愧夷齐甫愍然为之改容乃得并觧桎梏膺等又多引宦官子弟宦官惧请帝以天时宜赦遂赦改元党人二百余人皆归田里书名三府禁锢终身滂往霍谞而不谢或让之滂曰昔叔向不见祁奚吾何谢焉滂归汝南南阳士大夫迎之者车数千两乡人殷陶黄穆侍卫于旁应对賔客滂曰是重吾祸也遂遁还初诏书下举钩党郡国所奏多至百数惟平原相史弼独无所上诏书迫切州郡髠笞椽史从事坐传舍责曰青州六郡其五有党平原何治而得独无弼曰先王疆理天下画界分境水土异齐风俗不同他郡自有平原自无胡可相比若承望上司诬防良喜则平原之人户可为党相有死而已所不能也从事大怒即举奏弼防党禁中觧所脱者甚众窦武所荐杨乔容仪伟丽数言政事帝爱其才貌欲妻以公主乔固辞不听遂不食而死】集览【稷卨伊吕稷名弃姓姫氏卨息列反姓子氏皆舜之臣伊尹名挚殷汤之相吕望周武王之相姜太公也从其封姓故曰吕尚书郎张陵张陵以下六人皆尚书郎内斡斡读曰管主也平决臧否平音病平其不平曰平否音鄙臧否善恶也平决其善与恶咎徴书洪范篇咎徴注咎徴叙恶行之騐也君行狂妄则常雨僣差则常旸逸豫则常暖急则常寒蒙闇则常风昔叔向不见祁奚吾何谢焉叔向名肸姓羊舌氏弟羊舌虎皆春秋晋公族也祁奚姓名晋大夫也左传襄二十二年晋之执政范宣子杀栾盈之党叔虎与焉宣子并囚叔向祁奚闻之见宣子曰鲧殛而禹兴奈何以虎而弃社稷宣子说以言诸平公而免之祁奚不见叔向而归叔向亦不告免焉而朝注言祁奚为国非私叔向也叔向不告谢祁奚即徃朝君明不为己也向音享肸许乙反归汝南句絶汉汝南郡后周改蔡州今汝宁府是也举钩党举劾也钩党者相钩引其党与也从事属下句中都官从事也主察举百官犯法者青州六郡今益都府本汉北海郡禹贡青州也六郡谓济南平原乐安北海东菜齐国水土异齐言不同和也周礼五齐者水火木金土五者不相入也齐才计反党禁中觧后灵帝建宁二年复治钩党今故云党禁中觧也】质实【一统志云后稷尧臣为农师教民稼穑有功封于邰乃周武王之祖卨与契通为唐虞司徒受封于商乃成汤之祖伊尹注见梁武帝太清三年吕望汲人姓姜名子牙年八十余避纣居北海之滨闻西伯善养老乃之周文王出猎遇于渭水之阳载归立为师称曰尚父佐武王伐纣以安天下授以丹书之戒封于齐汝南郡名注见光武建武十九年贾彪颍川定陵人刘祐中山安国人魏朗上虞人刘矩沛国萧人尹勲巩县人张陵成都人楷之子邉韶陈留浚仪人槐里县名注见元帝永光元年霍谞邺县人首阳山注见武帝元封四年史弼陈留考城人青州禹贡九州之一周礼正东曰青州葢以土居少阳其色青故以名州武王封太公望于此为齐国秦置齐郡汉分置北海郡属青州东汉为齐北海乐安三国地以青州治临淄魏为益都郡晋为齐乐安二国地安帝时广陵侨立南青州故于青州加北字刘宋省南青州乃去北字仍曰青州后魏治东阳又改益都郡后周改为齐郡隋复为青州寻改北海郡唐初为青州后改北海郡乾元初复为青州又陞平卢军节度宋改镇海军金为益都府元改益都路　国朝改青州府山东道叔向注见灵帝熹平四年祁奚注见唐中宗嗣圣十五年】
　　秋八月巴郡言黄龙见质实【巴郡注见献帝建安十九年】
　　【初郡人欲就池浴见池水浊因戏相恐此中有黄龙语遂行太守欲上之群吏传坚谏曰此走卒戏语耳不听】
　　书法【建和初元书黄龙见谯矣此书曰言黄龙见何疑辞也若曰其言如此云耳是故光武郡国甘露防则书言中元元年桓帝巴郡黄龙见则书言是年齐青州河水清则书言陈壬午年终纲日书龙见十有三详惠帝二年惟平帝书越嶲郡上此书巴郡言皆疑之之辞也】
　　大水海溢○冬十月羌宼三辅张奂遣司马董卓击破之
　　【奂论功当封以不事宦官故不果拜董卓为郎中卓陇西人性粗猛有谋羌胡畏之】质实【张奂酒泉人】
　　书法【书张奂遣何归功奂也乃以不事宦官黜其功而赏董卓其私甚矣此纲目特书张奂遣病汉也是故董卓之破羌寇也书张奂遣田神功之破史朝义也书李光弼使皆归功遣之者也唐肃宗寳应元年】
　　十二月帝崩尊皇后曰皇太后太后临朝
　　【初窦后既立御见甚稀惟采女田圣等有宠后素忌忍帝梓宫尚在前殿遂杀田圣】
　　书法【贺善賛曰桓帝即位二十二年自延熹二年以前所书多为梁冀书策免太尉固冀专也论定策功冀伐也立皇后冀伉也防免太尉乔冀忤也贬清河杀李杜冀诬也改清河冀私也封襄城君冀嬖也张陵劾奏冀犯也殊礼増封冀泰也征陈龟还冀恶之也二年以后所书多为宦阉书封五侯宦官与谋也单超将军宦官竉过也杨□论作宦官贪纵也卒单超赠送过制也狱皇甫规宦官仇防也免冯绲宦官所恶也卒朱穆愤疾宦官也膺等输作劾奏宦官也杀成瑨捕膺等宦官所疾也其余自书灾变边事外非报私防则事游畋急征敛凡三立后两不食死虽尝三以震食举贤一徴处士往徃皆具文其壊诸滛祀若有见者然再祀老子则亦偶然而已此桓之所以为桓也】
　　遣使迎解渎亭侯宏诣京师考异【提要无诣京师三字】
　　【窦武召侍御史河间刘儵问以国中宗室之贤者儵称孝王曾孙宏武白太后定策禁中以儵守光禄大夫持节奉迎宏时年十二】集览【觧渎亭地理志觧渎在安平国饶阳县案饶阳今晋州刘儵河间人儵音倐】
　　【戊申】孝灵皇帝建宁元年考异【按歳年例曰正统大书君名注云后有即位在今年内者用之则此年嵗首当书曰孝灵皇帝宏建宁元年】春正月以窦武为大将军陈蕃为太傅与司徒胡广参录尚书事考异【以下漏太后父三字时新遭大防国嗣未立诸尚书畏惧多托病不朝陈蕃移书责之曰古人立节事亾如存今帝祚未立诸君奈何委荼蓼之苦息偃在牀乎诸尚书惶怖皆起视事】集览【奈何委荼蓼之苦诗良耜篇以薅茶蓼注薅呼毛反防田草也荼陆草蓼水草也笺云薅去荼蓼之事言其勤苦也今陈蕃以喻国有大事奈何委弃此劳苦而托病不朝】
　　解渎亭侯宏至入即位○二月葬宣陵质实【一统志云宣陵在河南府城东北】○叚颎击东羌于髙平大破之以颎为破羌将军
　　【初颎既定西羌而东羌先零等种犹未服皇甫规张奂招之连年既降又叛桓帝诏以问颎颎上言曰东羌降于皇甫规者已二万落余羌无几今张奂踌躇乆不进者当虑外离内合兵往必惊且羌虏人畜疲羸有自亾之势欲更招降坐制彊敌耳臣以为狼子野心难以恩纳势穷虽服兵去复动计所余三万余落近居塞内路无险折而乆乱并凉累侵三辅西河上郡已各内徙安定北地复至单危自云中五原西至汉阳二千余里匃奴诸羌并擅其地是为痈疽伏疾留滞脇下如不加诛转就滋大若以骑五千歩万人车三千两三冬二夏足以破定无虑用费为钱五十四亿如此则可令群羌破尽匃奴长服内徙郡县得反夲土伏讣永初中诸羌反叛十有四年用二百四十亿永和之末复经七年用八十余亿费耗若此犹不诛尽今不暂疲民则永宁无期臣庶竭驽劣伏待节度帝许之颎于是将兵万余人赍十五日粮从彭阳直指高平与先零诸种战虏兵盛众皆恐颎乃令军中长镞利刃长矛三重挟以彊弩列轻骑为左右翼谓将士曰今去家数千里进则事成走必尽死努力共功名因大呼众皆应声腾赴驰骑于傍突而击之虏众大溃斩首八千余级太后赐诏褒美赐钱二十万以家一人为郎中敕中藏府増助军费拜颎破羌将军】集览【伏疾犹疾之隠伏在身无虑注见宋文帝元嘉六年彭阳徐广曰彭阳在安定郡括地志云故城在泾州临城县东二十里中藏府藏去声汉官仪曰中藏府令掌中币帛金银诸物】质实【狼子野心左传昭二十八年晋叔向欲娶申公巫臣氏生伯石始生姑视之及堂闻其声而还曰是豺狼之声也狼子野心非是莫防羊舌氏矣遂不视一统志云彭阳汉之县名属安定郡后魏属原州隋废之唐复置丰义县宋复曰彭阳元废之故城在平凉府镇原县东八十里髙平县名注见光武建武六年】
　　闰月追尊皇祖为孝元皇夫人为孝元后考为孝仁皇尊母董氏为慎园贵人考异【祖上皇字羡按灵帝乃清河孝王曽孙其祖未尝即帝位不当称皇祖】○夏五月朔日食○六月大水○录定防功封窦武为闻喜侯质实【闻喜县名注见晋孝武帝太元十一年】
　　【郡卢植说武曰足下建立圣主四海有繋论者以为吾子之功于斯为重夫同宗相后披图案牒以次建之何勳之有宜辞大赏以全身名武不能用植身长八尺二寸音声如钟性刚毅有大节少事马融融性豪侈多列女倡歌舞于前植讲积年未尝转盼融以是敬之】侍集览【同宗相后言灵帝夲是同宗当立为后披图披谓阅视也图谓宗谱涿郡注见帝更始二年】
　　书法【定策功何讥私也自梁冀始矣窦武忠贤也则曷为书之如梁冀武不能辞则亦不足贵矣灵帝不足病也故下书封陈蕃不受而殊之善蕃所以愧武也】
　　发明【窦武在东都为戚属之贤然终亦不免何耶于时汉统屡絶率以旁支入继武适逢其机廼以此受封不亦僭哉然使其听植之言推而弗居犹或庶几而武则不能用也书录定防功固非美之正所以为武惜耳】
　　封陈蕃为髙阳乡侯不受质实【髙阳乡未详处所疑即髙阳里注见秦二世三年】
　　【太后以蕃旧徳特封之蕃固让不受】
　　叚颎追击东羌连战破之
　　【叚颎将轻兵追羌出桥门晨夜兼行与战连破之又战于灵武谷羌遂大败余寇四千落悉散入汉阳山谷间张奂上言东羌虽破余种难尽宜以恩降可无后悔诏书下颎颎复上言臣本知东羌虽众而輭弱易制所以比陈愚虑思为永宁之算而张奂说虏彊难破宜用招降圣朝明监信纳瞽言奂遂猜恨言羌一气所生不可诛尽血流污野伤和致灾臣伏念先零杂种累以反覆攻剽发冡祸及生死上天震怒假手行诛动兵渉夏连获甘澍嵗时丰稔人无疵疫上占天心不为灾伤下察人事众和师克昔先零作寇赵充国徙令居内煎当乱邉马援迁之三辅始服终叛至今为鲠今傍郡户口单少数为羌所创毒而欲令降徙与之杂居是犹种枳棘于良田养虺蛇于室内也故臣奉大汉之威建长乆之防欲絶其本根不使能植本规三嵗之费用五十四亿今适期年所耗未半而余寇残尽将向殄灭臣每奉诏书军不内御愿卒斯言一以任臣临时量宜不失权便】集览【比陈愚虑句絶比音毗至反频数也陈愚虑犹言诉愚衷也瞽言注见顺帝阳嘉二年羌一气所生谓东羌亦是禀天地隂阳之气而生者汉和帝时鲁恭王上疏曰戎狄者四方之异气也庄子大宗师篇孔子曰彼方且与造化者为人而游乎天地之一气至今为鲠鲠本作梗诗桑柔篇谁生厉阶至今为梗笺云厉怨梗病也虺蛇楚辞天问篇雄虺九首灵蛇吞象注虺亦蛇属尔雅云虺愽三寸首大如擘山海经云南海有大蛇长百寻其色青黄赤黒食象三嵗而出其骨注云南方蚺蛇亦吞鹿消尽乃自绞于树腹中骨皆穿鳞甲间出文公辩证曰或云今岭南有异蛇能一日行数百里以逐人者但不见说有九首耳食鹿出骨事似若迂诞然予尝闻山中人说大蛇能吞人家所伏鸡卵而登木自绞以出其殻者军不内御御制也言军便出也淮南子曰国不可从外理军不可从中御】正误【军不内御今按此言军中事专听主将之命不从中制御也】质实【汉阳郡名注见建宁二年灵武地名注见唐宗天寳十五载】
　　秋九月太传陈蕃大将军窦武奏诛宦者曹节等节等杀之遂迁太后于南宫
　　【初窦太后之立也陈蕃有力焉及临朝政无大小皆委于蕃蕃与窦武同心戮力以奬王室徴天下名贤李膺杜宻尹勲刘瑜等皆列于朝廷与共参政事于是天下之士莫不延颈想望太平而帝乳母赵娆及诸女尚书旦夕在太后侧中常侍曹节王甫等共相朋结謟事太后太后信之数出诏命有所封拜蕃武疾之尝共防朝堂蕃私谓武曰曹节王甫操弄国柄浊乱海内今不诛之后必难图武深然之蕃大喜以手推席而起武乃引尚书令尹勲共定计防会有日食之变蕃谓武曰昔萧望之困一石显况今石显数十辈乎蕃以八十之年欲为将军除害今可因此斥罢宦官以塞天变武乃白太后曰故事黄门常侍但当给事省内门戸主近署财物耳今乃使与政事任重权子弟布列专为贪天下匈匃正以此故宜悉诛废以清朝廷太后曰故事世有宦官但当诛其有罪者岂可尽废耶时中常侍管覇颇有才略专制省内武先白收霸及苏康等皆坐死武复数白诛节等太后尤豫未忍蕃上疏言侯覧曹节公乘昕王甫郑飒等与赵夫人诸尚书并乱天下今不急诛必生变乱愿出臣章宣示左右并令天下诸奸知臣疾之太后不纳八月太白犯房之上将入太微刘瑜恶之上书皇太后曰案占书宫门当闭将相不利奸人在主傍愿急防之又与武蕃书劝以速防大计于是武蕃以朱防为司校尉刘祐为河南尹虞祈为雒阳令奏免黄门令魏彪以所亲小黄门山氷代之收长乐尚书郑飒送北寺狱蕃曰此曹子便当收杀何复考为武令氷与尹勲杂考辞连曹节王甫勲氷即奏收节等使刘瑜内奏九月武出宿归府典中书者先以告长乐五官史朱瑀瑀盗发武奏骂曰放纵者自可诛耳我曹何罪而当尽见族灭因大呼曰陈蕃窦武奏白太后废帝为大逆乃夜召所亲共普等十七人防血共盟曹节请帝出御前殿防劎踊跃赵娆等拥卫左右闭诸禁门召尚书官属挟以白刄使作诏版拜王甫为黄门令持节至北寺狱收勲氷杀之出飒还兵刼太后夺玺绶使飒等持节收武等武驰入歩兵营召防北军五校士数千人屯都亭下令军士曰黄门常侍反尽力者封侯重赏陈蕃闻难将官属诸生八十余人并防刄突入尚书门攘臂呼曰大将军忠以卫国黄门反逆何云窦氏不道耶王甫使劎士收蕃蕃防劒叱甫辞色愈厉遂被执送北寺狱即日杀之时张奂徴还节等以奂新至不知夲谋矫制使奂率五营士讨武甫将千余人出与奂合使其士大呼武军曰窦武反汝皆禁兵当宿卫宫省何故随反者乎营府素畏服中官于是武军稍稍归甫自旦至食时兵降略尽武自杀枭首都亭收捕宗亲賔客悉诛之及刘瑜冯述皆夷其族迁皇太后于南宫徙武家属于日南门生故吏皆免官禁锢议郎巴肃始同谋节等不知但坐禁锢后乃知而收之肃自载诣县县令觧印绶欲与俱去肃曰为人臣者有谋不敢隠有罪不逃刑遂被诛曹节迁长乐卫尉与王甫等六人皆封列侯蕃友朱震收葬蕃尸匿其子逸事觉系狱震受考掠誓死不言逸由是得免武掾胡腾殡敛武尸行防亦坐禁锢武孙辅年二嵗诈以为己子与令史张敞共匿之亦得免张奂迁大司农封侯奂深病为节等所卖固辞不受杨氏曰曹节王甫窃弄神器固天下所同疾窦武以至亲操重柄招延耆徳相与协谋勦除奸凶其势易矣然而身败功颓贻国后患者几事不宻而祸成于尤豫也张奂北州人豪素非中人之党武不能乘机决策收为己用而乃迟回逹旦使逆贼得以欺奂而使之岂不惜哉】集覧【萧望之困一石显元帝时宦官石显诬譛望之望之饮鸩自杀尤豫注见光武建武六年公乘昕公乘夲秦官名言得乘公家之车也其后因为氏焉昕名也长乐尚书官名也职主皇太后宫案长乐皇太后宫名内奏内读曰纳五官史汉官仪有詹事五官百官志五官中郎将一人比二千石主五官郎也史掾属也共普姓名共音龚诏版木简为之其长尺一后书杨赐传割用版之思注版诏书也唐高宗时诏并州妇人年八十已上皆版授郡君史炤曰谓不加告命以版策授之五校即五营也百官志屯骑越骑歩兵长水射声五校尉皆掌宿卫兵枭首枭本作□古尧反倒悬首也日南郡名注见武帝元鼎六年奂深病病虑也患也人豪人中之豪侠迟回不决意貌或并音去声迟待回避也】质实【李膺颍川襄城人杜宻颍川阳城人刘瑜广陵人雒阳县名注见光武建武四年巴肃渤海髙城人胡腾耒阳人】书法【书奏诛何非专也与书谋诛者异矣唐文宗太和九年书曹节等何非滥也与槩书诛宦官者异矣同上节等杀之易辞也前书以窦武陈蕃为某官矣此则曷为复书官惜之也若曰以太傅大将军之重奏诛宦者其势顺其名正而杀之之易如此以见节等之强而陈窦为不宻矣纲目所深惜也纲目书诛宦官四是年中平六年唐文宗太和九年昭宗天复三年而不克者二是年唐文宗太和九年】
　　发明【以利害言之蕃武几事不宻遂至祸延家国诚可深惜然纲目于二人则书其官于宦者则书奏诛其予之之意初不计事之成败而惟顾理之是非诚以蕃武之志在于为国而当时阉宦不去汉治终无可为之理不幸二人忠有余而谋不足一跌不收汉亦以亾此固天之所废有非人力所能为者书法若此是亦正谊不谋利明道不计功之意耳虽然书太傅则见上公之尊书大将军则见本兵之重以将相大臣合谋协力而不能去刀锯之贱非徒无益贻患愈深人主观此盍亦谨其微哉】
　　冬十月晦日食○十二月鲜卑濊貊寇幽并质实【鲜卑东胡种名注见梁武帝大同十年突厥幽并二州名幽州注见唐高祖武徳四年并州注见晋愍帝建兴四年】乌桓称王
　　【乌桓大人上谷难楼有众九千余落辽西丘力居有众五千余落自称王辽东苏仆延有众千余落自称峭王右北平乌延有众八百余落自称汗鲁王】集览【难楼乌桓大人也姓难名楼在上谷郡丘力居乌桓大人也姓丘名力居在辽西】质实【乌桓北胡种名注见光武建武二十五年上谷郡名注见秦王政三年辽西郡名注见光武建武二十五年辽东郡名注见秦王政三年右北平郡名注同上年】
　　【己酉】二年春正月尊慎园贵人董氏为孝仁皇后以其兄子重为五官中郎将质实【五官中郎将官名注见桓帝延熹二年】
　　书法【兄子何讥私也】
　　发明【前此尊之为贵人今此尊之为皇后夫贵人乃宫嫔之职固不可以子而职其母也皇后乃母天下之号亦不可无其实而居其名也是时群小恣横无以取悦其君故为非礼之礼以媚之耳直书于册其失自见】
　　○夏四月青蛇见御座上大风雨雷雹诏公卿言事【张奂上疏曰昔周公葬不如礼天乃动威今武蕃忠贞未被明宥妖之来皆为此也宜急为改葬徙还家属其从坐禁锢一切蠲除又皇太后虽居南宫而恩礼不接宜思大义顾复之报上深嘉其言而为宦者所制不得从也奂又与尚书刘猛等共荐王畅李膺可参三公之选节等疾其言遂下诏切责之皆自囚廷尉数日得出以俸赎罪郎中谢弼上封事曰皇太后幽隔空宫如有雾露之疾陛下当何面目以见天下孝和皇帝不絶窦氏之恩前世以为羙谈礼为人后者为之子今以桓帝为父岂得不以太后为母哉台宰重器国命所系今之四公惟刘宠防防守善余皆素餐致寇之人必有折足覆餗之凶可因灾异并皆罢黜徴王畅李膺并居政事庶灾变可消国祚惟永左右恶之以他罪收弼掠死于狱光禄勲杨赐曰王者心有所想虽未形顔色而五星以之推移隂阳为其变度夫皇极不建则有龙蛇之孽诗云惟虺惟虵女子之祥惟陛下思干刚之道别内外之宜抑皇甫之权割艶妻之爱则虵变可消祯祥立应赐秉之子也】集览【顾复之报诗蓼莪篇父兮生我母兮鞠我顾我复我欲报之徳昊天罔极文公集传曰顾旋视也复反覆也罔极无穷极也父母之恩大如天无穷不知所以为报也雾露之疾言幽隔于空宫如雾露之遮蔽不覩天日之光明今之四公后书百官志太尉公掌兵事司徒公掌人民事司空公掌水土事其后每帝初即位輙置太傅为上公录尚书事薨輙省之折足覆餗易鼎卦曰鼎折足覆公餗盖鼎有三足以喻三公也三公不得其人犹鼎之折足必倾覆其餗也餗音速鼎实也八珍之具皇极不建书洪范皇建其有极群书考索曰孔安国训皇极为大中之道非也蔡氏集传云皇君建立也极犹北极之极至极之义标凖之名中立而四方之所取正焉者也人君于一事一物之接一言一动之发无不极其义理之当然而无一毫过不及之差则极建矣龙蛇之孽龙蛇隂类也孽本作襆也说文衣服歌謡之怪谓之防禽兽虫蝗之怪谓之前书五行志曰虫豸之类谓之孽维虺维虵女子之祥诗斯干篇注虺虵穴处隂之祥也故为生女抑皇甫之权皇甫字也失其姓名周幽王后褒姒宠之故位卑而权重言如皇甫者可抑损其权势割艶妻之爱艶妻周幽王后褒姒也幽王嬖之言如艶妻者当割絶其恩爱】正误【皇甫艶妻今按此见诗小雅十月之交云皇甫卿士又云艶妻方处朱子传皇甫位卑而权重艶妻即褒姒也言小人用事而嬖妾蛊惑王心以为之主也】质实【王畅山阳髙平人谢弼东郡武阳人杨赐华隂人】
　　书法【蛇见御座大异也终纲目一见而已书诏言事始此终纲目书诏言事四是年晋元帝大兴二年齐戊辰年魏主宏唐太宗贞观十三年】
　　六月以刘嚣为司空
　　【嚣素附诸常侍故致位公辅】集览【嚣牛刀反】
　　秋七月叚颎大破东羌平之封颎为新丰侯
　　【诏遣谒者冯禅说降汉阳散羌叚颎以羌虽暂降必复为盗不如乘虚放兵势必殄灭于是进营去羌所屯四五十里遣田晏夏育将五千人先进击破之羌众东犇射虎谷分兵守谷上下门颎规一举灭之不欲复令散走遣千人于西县结木为栅广二十歩长四十里遮之分遣晏育等将七千人衔枚夜上西山结营穿堑去虏一里许又遣张恺将三千人上东山虏乃觉之颎因与恺等挟东西山纵兵奋击追至谷上下门穷山深谷之中处处破之斩其渠帅以下万九千级冯禅等所招降四千人分置安定汉阳陇西三郡于是东羌悉平颎凡百八十战斩三万八千余级获杂畜四十二万四千余头费用四十四亿军士死者四百余人更封新丰县侯邑万户司马公曰蛮夷戎狄气类虽殊其就利避害乐生恶死亦与人同耳御之得其道则附顺服从失其道则离叛侵扰固其宜也是以先王之政叛则讨之服则懐之处之四裔不使乱礼义之邦而已若不分臧否不辨去来悉艾杀之岂作民父母之意哉且夫羌之所以叛者为郡县所侵寃故也叛而不即诛者将帅非其人故也茍使良将驱而出之塞外择良吏而牧之则疆埸之臣也岂得专以多杀为快邪夫御之不得其道虽华夏之民亦将蠭起而为寇又可尽诛耶然则叚纪明之为将虽克防有功君子所不与也】集览【西县属天水郡括地志云故城在秦州上邽县西南九十里汉西县也今兴元府西县是封禅书秦襄公既侯居西垂即此汉阳周以前为西戎地汉武置天水郡治平襄东汉改天水为汉阳郡治冀彊埸邉境也左传彊埸之事注埸音亦谷梁传隠元年聘弓镞矢不出竟埸疏云谓之竟埸者竟是彊界之名至此易主故谓之彊埸也】质实【一统志云汉阳本汉之郡名治冀县三国魏置秦州晋改汉阳为天水郡治上邽寻废复置秦州宋齐复为天水郡隋废郡为秦州大业初复为天水郡唐复为秦州天寳初改天水郡乾元初复为秦州后移治成纪宋开禧初为天水军治天水县金为镇逺军治成纪元复为秦州以成纪县省入至本朝因之改属巩昌府西县汉初所置属天水郡晋废之故城在巩昌府上邽县西南九十里衔枚注见秦二世二年西山在巩昌府城西九十里广汉水所出东山在巩昌府城东一十五里赤亭水所出新丰县注见成帝鸿嘉元年】
　　九月江夏蛮反州郡讨平之考异【此亦误书讨与元鼎六年讨西羌同】质实【江夏郡名注见唐僖宗干符四年】○丹阳山越反郡兵击破之质实【丹阳郡名注见明帝永平十一年】○冬十月复治钩党杀前司校尉李膺等百余人
　　【初李膺等虽废锢天下士大夫皆髙尚其道而污秽朝廷更相标榜为之称号以窦武陈蕃刘淑为三君君者言一世之所宗也李膺荀昱杜宻王畅刘祐魏朗赵典朱防为八俊俊者言人之英也郭泰范滂尹勲巴肃宗慈夏馥蔡衍羊陟为八顾顾者言能以德行引人者也张俭翟超岑晊苑康刘表陈翔孔昱檀敷为八及及者言其能导人追宗者也度尚张邈王孝刘儒胡母班秦周蕃向王章为八厨厨者言能以财救人者也及陈窦用事复举防膺等陈窦诛膺等复废宦官疾恶膺等每下诏书輙申党人之禁侯覧怨张俭尤甚览乡人朱并上书告俭与同乡二十四人别相署号共为部党图危社稷诏刋章捕俭等十月曹节讽有司奏诸钩党者虞放李膺杜宻朱防荀昱翟超刘儒范滂等请下州郡考治是时上年十四问节等曰党人何用为恶而欲诛之邪对曰相举群辈欲为不上曰不欲如何对曰欲图社稷上乃可其奏或谓李膺曰可去矣对曰事不辞难罪不逃刑臣之节也吾年已六十死生有命去将安之乃诣诏狱考死门生故吏并被禁锢侍御史景毅子顾为膺门徒未有録牒不及于谴毅慨然曰本谓膺贤遣子师之岂可以漏脱名籍茍安而已遂自表免归汝南督邮吴导受诏捕范滂至征羌抱诏书闭传舍伏牀而泣一县不知所为滂闻之曰必为我也即自诣狱县令郭楫大惊出觧印绶引与俱亾曰天下大矣子何为在此滂曰滂死则祸塞何敢以罪累君又令老母流离乎其母就与之诀曰汝今得与李杜齐名死亦何恨滂跪受教再拜而辞凡党人死者百余人妻子皆徙邉天下豪杰及儒学有行义者宦官一切指为党人有怨隙者因相陷害睚眦之忿滥入党中或有未尝交闗亦罹祸毒其死徙废禁者又六七百人郭泰闻之私为之恸曰诗云人之云亾邦国殄瘁汉室灭矣但未知瞻乌爰止于谁之屋耳泰虽好臧否而不为危言覈论故能处浊世而怨祸不及焉张俭亾命困迫望门投止莫不重其名行破家相容后流转东莱止李笃家外黄令毛钦操兵到门笃引钦就席曰张俭负罪岂得藏之若审在此此人名士明廷宁宜执之乎钦因起抚笃曰蘧伯玉耻独为君子足下如何专取仁义笃曰今欲分之明廷载半去矣钦叹息而去笃导俭出塞其所经歴伏重诛者以十数连引收考徧天下俭与鲁国孔褒有旧亾扺褒不遇褒弟融年十六匿之事泄俭亾走国相收褒融送狱未知所坐融曰保纳舍藏者融也褒曰彼来求我非弟之过吏问其母母曰家事任长妾当其辜一门争死郡县疑不能决乃上谳之诏独坐褒及党禁觧俭乃还乡里夏馥闻俭亾命叹曰孽自已作空污良善一人逃死祸及万家何以生为乃自剪须变形入林虑山中隠姓名为治家佣亲突烟炭形貌毁瘁积二三年人无知者馥弟静载缣帛追饷之馥不受曰弟奈何载祸相饷乎初中常侍张让父死归葬颍川虽一郡毕至而名士无往者让耻之陈寔独吊焉及诛党人让以寔故多所全宥初太尉袁安子敞为司空孙汤复为太尉汤三子成逢隗成生绍逢生术至是逢为司空隗亦显官中常侍袁赦以逢隗相家与之同姓推崇以为外援故袁氏贵宠于世富奢甚不与他公族同绍壮健有威容爱士飬名宾客辐凑术亦以侠气闻逢从兄子闳少有操行以耕学为业逢隗数馈之无所受闳见时方险乱而家门富盛常对兄弟叹曰吾先公福祚后世不能以徳守之而竞为骄奢与乱世争权此即晋之三郤矣及党事起闳欲投迹深林以母老不忍去乃筑土室四周于庭不为户自牖纳饮食母思闳时徃就视母去便自掩闭兄弟妻子莫得见也潜身十八年卒于土室初范滂等非讦朝政自公卿以下皆折节下之太学生争慕其风申屠蟠独叹曰昔战国之世处士横议列国之主至于拥篲先驱卒有坑儒烧书之祸今之谓矣乃絶迹于梁砀之间因树为屋自同佣人居二年滂等果罹党锢之祸司马公曰天下有道君子于王庭以正小人之罪而莫敢不服天下无道君子囊括不言以避小人之祸而犹或不免党人生昏乱之世不在其位四海横流而欲以口舌救之以至身被滛刑祸及朋友士类殱灭而国随以亾不亦悲乎夫惟郭泰既明且哲以保其身申屠蟠见几而作不俟终日卓乎其不可及已】集览【相标榜相表襮也党锢传注标榜犹言称扬也导人追宗党锢传注导引也宗谓所宗仰也胡母注见晋恵帝元康七年蕃向姓名章懐曰蕃音反八厨党锢传注厨音皮刋章印行之文如今板榜征羌正义曰县属汝南睚眦注见周赧王五十六年人之云亾邦国殄瘁诗瞻卬篇注殄尽瘁病也左传襄二十六年蔡声子曰无善人则国从之诗曰人之云亾邦国殄瘁无善人之谓也瞻乌爰止于谁之屋诗正月篇注富人之屋乌所集也文公集传曰言不幸而遭国之将亾将被囚执未知复从何人而受禄如视鸟之飞不知其将止于谁之屋也望门投止窘迫之中见门即投归而止宿求隠匿也破家相容宁破壊其家业而容隠张俭明廷宁宜执之明廷犹称明府也宁宜执之犹言岂肯执捕之今欲分之李笃谓毛钦若欲分取此仁义之美名载半去矣言不执俭得分仁义之半去家事任长任从家之长上谳之上奏也谳正狱议罪也汉书音鱼列反林虑河内邑林夲作隆汉避殇帝讳故改曰林索隠曰隆音林虑音闾袁术夲传无明音或曰术音遂案月令审端经术注术周礼作遂遂上有径故袁术字公路愚谓此说未允案前书礼乐志心术注顔师古曰术道径也心之所由也又韵防举要入声内注说文术邑中道也以是知袁术当在入声以侠气闻侠气之名见闻于人晋之三郤郤犨郤锜郤至皆春秋晋卿也厉公嬖人胥童曰郤氏族大若除去大族则不偪害公室后胥童与夷羊五攻杀三郤其尸于朝梁砀砀徒浪反苏林曰又音唐梁国之邑秦置砀郡汉改梁国隋置宋州今归徳府是括地志云宋州砀山县在州东北百五十里夲汉砀阳县即今济州砀山县也山在县东囊括不言注见桓帝元嘉元年括囊】正误【遽伯玉耻独为君子今按谢承后汉书王畅诔刘表亦有此语未详所出盖世人相传之辞】质实【刘淑河间乐城人荀昱颍川颍隂人淑之从兄子赵典成都人郭泰太原介休人范滂汝南细阳人宗慈南阳安众人夏馥陈留圉人蔡衍汝南项人羊陟泰山梁父人张俭山阳髙平人岑晊南阳棘阳人刘表山阳高平人鲁恭王之后陈翔召陵人檀敷瑕丘人度尚山阳湖陵人刘儒陈郡阳平人景毅蜀郡人东莱郡名注见成帝永始元年一统志云外黄汉之县名属陈留郡三国魏废之故城在开封府杞县东北左传恵公败宋师于外黄即此蘧伯玉耻独为君子蘧伯玉卫人灵公时仕为大夫行年五十而知四十九年之非六十而化孔子至卫主于其家称之曰君子哉蘧伯玉邦有道则仕邦无道则卷而懐之后世追封内黄侯从祀孔子庙庭鲁国注见周太祖广顺二年曲阜县隆虑汉之县名属河内郡后汉改为林虑县三国魏属朝歌郡晋属汲郡后魏省入邺县寻复置兼置林虑郡北齐郡废后周复置郡隋罢郡置岩州县仍旧大业初州罢唐初复置岩州寻罢州以县相州宋因之金陞为林州元因之至国朝防为县改属彰徳府谨按此隆虑分明是山名集覧以为河内邑可谓误矣愚不敢违之故述此县沿革于此智者察之隆虑山已注见帝更始二年申屠蟠陈留外黄人梁国名注见景帝三年砀郡名秦末所置治砀县东汉防为砀山县后魏改为安阳县隋复为砀山县属梁郡唐属宋州宋因之金属归徳府后废元复置砀山县属济宁路至国朝因之改属徐州】
　　书法【膺已废矣书前司校尉何废不以罪也杀之甚矣然则诸君子无讥欤前书部党继书党人此书钩党纲目固不能不假此以垂戒矣】
　　发明【膺已废锢而犹书前司者废不以罪故也废犹不予况杀之乎彼小人欲空人之国非诬以朋党则不足以尽贤人之类汉室至是固已亾矣然范滂张俭等不得列书于册者此又纲目有不满诸贤之意耳学者要当深考而黙察之则得其防矣】
　　是月晦日食考异【一本漏是月二字】○鲜卑宼并州
　　【庚戍】三年春三月晦日食○徴叚颎为侍中
　　【颎在邉十余年未尝一日蓐寝与将士同甘苦故皆乐为死战所向有功】
　　【辛亥】四年春正月帝冠赦考异【提要赦字下大书唯党人不赦五字】
　　【唯党人不赦】
　　书法【赦不悉书自元帝以来矣书永康赦以赦党人也书今年赦以惟党人不赦也书中平赦又以赦党人也党锢颠末纲目谨书之观其所书诸君子之不可深罪益明矣】
　　发明【纲目自元帝永元元年以后凡赦之无事义者例皆不书而此特书之者着其独不赦党人故也呜呼党人皆贤人君子非有大恶于国而恶之若此汉氏虽欲不亾得乎】
　　二月地震海溢○三月朔日食大疫○秋七月立贵人宋氏为皇后○冬十月朔帝朝太后于南宫
　　【帝以窦太后有援立之功率羣臣朝南宫亲馈上夀黄门令董萌因此数为太后诉寃帝深纳之供养资奉有加于前曹节王甫疾之诬萌以谤讪永乐宫下狱死】
　　书法【朝太后不书此何以书迁后也纲目予存义故特书之是故顺帝朝太后书灵帝朝太后书皆迁后也不乆皆以防书矣】
　　鲜卑宼并州
　　【壬子】熹平元年春正月帝谒原陵质实【原陵注见光武建武中元二年司徒掾蔡邕曰吾闻古不墓祭朝廷有上陵之礼始谓可损今见威仪察其夲意乃知孝明皇帝至孝恻隠不易夺也礼有烦而不可省者此之谓也胡氏曰墓藏体魄而致生之是不智也庙以宅神而致死之是不仁也故圣人制礼专于庙享而不祭于墓其于理义精矣明帝之举蔡邕之议岂其不考于此而失之与】集览【墓藏体魄而致生之是不智也庙以宅神而致死之是不仁也注见明帝永平元年】质实【蔡邕陈留圉人】
　　三月太胡广卒
　　【广周流四公三十余年歴事六帝礼任极优所辟多天下名士练逹故事明觧朝章京师谚曰万事不理问伯始天下中庸有胡公然温柔谨慤常逊言恭色以取媚于时无忠直之风天下以此薄之】集览【四公夲传曰凡一履司空再作司徒三登太尉又为太傅明觧觧胡买反晓也伯始胡广字】
　　夏宦者侯览有罪自杀
　　【覧为长乐太仆坐专权骄奢防收印绶自杀】
　　六月大水○皇太后窦氏崩秋七月葬桓思皇后【窦太后母卒于比景太后忧思感疾崩于云台宦者积怨窦氏以衣车载其尸置城南市舍数日曹节王甫欲用贵人礼殡帝不可于是发防成礼节等欲别葬太后而以冯贵人配祔诏公卿大防朝堂令中常侍赵忠监议太尉李咸时病扶舆而起椒自随谓妻子曰若皇太后不得配食桓帝吾不生还矣既议坐者瞻望中官莫肯先言廷尉陈球曰皇太后以盛徳良家母临天下遭时不造援立圣明因遇大狱迁居空宫家虽获罪事非太后今若别葬诚失天下之望且冯贵人无功于国何宜上配至尊李咸曰臣夲谓宜尔诚与意合于是公卿以下皆从球议节甫犹争之咸复上疏曰章德虐害恭懐安思家犯恶逆而和帝无异葬之议顺朝无贬防之文今长乐尊号在身亲尝称制援立圣明光隆皇祚太后以陛下为子陛下岂得不以太后为母子无黜母臣无贬君宜合葬宣陵一如旧制帝从之】集览【比景建宁元年徙于比景比景注见安帝延光四年成礼具礼也言不防其葬礼配祔杂记曰男子附于王父则配女子附于王母则不配注配谓并祭王母不配则不祭王父也附读为祔祔于先死者也文公家礼曰髙氏云若祔妣则设祖妣及妣之位更不设祖考位若父在而祔妣则不可递迁祖妣宜别立室藏其主待考同祔若考妣同祔则并设祖考及祖考妣之位胡泳曰髙氏别室藏主之说恐未然先生内子之防主只祔在祖妣之傍此当为据也椒自随李咸椒为末以自随者欲以椒塞口而死也夲草云椒味辛有毒不造诗闵子小子遭家不造笺云造成也不造言家道未成也家虽获罪家谓其家窦武也章徳虐害恭懐章帝后窦氏是为章德皇后养梁贵人子肇为子梁贵人以父梁竦为窦氏所防死狱中贵人亦以忧死后肇立是为和帝追尊梁贵人为恭懐太后安思家犯恶逆安帝后阎氏是为安思皇后安帝崩阎显定册迎北乡侯懿入即位后北乡侯薨孙程等迎济隂王保立之是为顺帝遂诛阎显】质实【云台注见明帝永平三年陈球下邳人宣陵注见熹平六年】
　　诏司校尉刘猛论输左校
　　【有人书朱雀阙言曹节王甫幽杀太后诏司刘猛逐捕猛以其言直不肯急捕诏以叚颎代猛乃四出逐捕及太学游生系者千余人奏猛论输左校】
　　书法【于是有书朱雀阙言曹节王甫幽杀太后者诏司逮捕猛以其言直缓之叚颎奏猛论输左校则其直书诏何专病灵也曷为病之人言节甫幽杀太后不治节甫而罪司帝诚何心哉以是为帝病故特书诏终纲目书诏输作二李膺刘猛皆病其上也】
　　冬十月杀渤海王悝
　　【初渤海王悝以不道贬为瘿陶王因王甫求复国许谢钱五千万既而桓帝遗诏复之悝以非甫功不与甫以中常侍郑飒等与悝交通乃使叚颎收飒等而奏飒等谋迎立悝诏冀州刺史收悝迫令自杀妃妾子女傅相以下百余人皆被诛甫等十二人以功封列侯】集览【悝音魁渤海王之名瘿陶地理志钜鹿郡瘿陶县案钜鹿今邢州是也瘿一井反飒思合反史炤通鉴释文音立】质实【一统志云瘿陶汉之县名属广平国晋属钜鹿国后魏改为平乡县隋属洺州寻改属邢州唐初于此置封州州废还属邢州宋省入钜鹿县寻复置金仍旧元顺徳路国朝因之改属顺徳府】
　　十一月防稽妖贼许生称帝质实【防稽郡名注见和帝永元元年】○鲜卑宼并州质实【鲜卑东胡种名注见光武建武二十五年并州注见齐明帝建武三年癸丑】二年春正月大疫○夏六月地震○秋七月以唐珍为司空
　　【珍中常侍衡之弟也】
　　冬十二月鲜卑宼幽并○是月晦日食
　　【甲寅】三年冬十一月吴郡司马孙坚讨许生斩之考异【按凡例讨而杀之曰诛此当书诛误作斩】
　　【坚富春人召募精勇得千余人助州郡讨许生大破斩之】质实【吴郡注见献帝建安五年一统志云富春汉之县名属防稽郡东汉属吴郡三国吴置东安郡治富春寻废郡仍属吴郡晋改为富阳县隋属杭州唐宋元仍旧至国朝因之属杭州府】
　　二月鲜卑入北地又宼并州考异【入当作寇】
　　【乙夘】四年春三月立石经于太学门外
　　【诏诸儒正五经文字命议郎蔡邕为古文篆三体书之刻石立于太学门外使后学取正焉碑始立观模写者车乘日千余两】集览【立石经于太学门外镌五经于石碑曰石经洛阳记曰太学在洛城之南堂前石经四部本碑凡四十六枚古文篆艺文志太史试学童以六体六体者古文奇字篆书书缪篆虫书顔师古曰古文谓孔子壁中书篆皆秦使程邈所作篆有大篆有小篆书主于徒从简易也或曰始造书起于官狱多事茍趍简易施诸徒也】
  </div>
  <div class="pagination">
   <a href="御批资治通鉴纲目_page54.html">
    上一页
   </a>
   <span>
    ...
   </span>
   <a href="御批资治通鉴纲目_page50.html">
    50
   </a>
   <a href="御批资治通鉴纲目_page51.html">
    51
   </a>
   <a href="御批资治通鉴纲目_page52.html">
    52
   </a>
   <a href="御批资治通鉴纲目_page53.html">
    53
   </a>
   <a href="御批资治通鉴纲目_page54.html">
    54
   </a>
   <span class="current-page">
    55
   </span>
   <a href="御批资治通鉴纲目_page56.html">
    56
   </a>
   <a href="御批资治通鉴纲目_page57.html">
    57
   </a>
   <a href="御批资治通鉴纲目_page58.html">
    58
   </a>
   <a href="御批资治通鉴纲目_page59.html">
    59
   </a>
   <a href="御批资治通鉴纲目_page60.html">
    60
   </a>
   <span>
    ...
   </span>
   <a href="御批资治通鉴纲目_page56.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
