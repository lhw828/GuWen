<!DOCTYPE html>
<html>
<head>
    <meta charset="UTF-8">
    <title>御批资治通鉴纲目 - 第 7 页/共 243 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御批资治通鉴纲目 - 第 7 页/共 243 页</h1>
    <div class="content">　　又曰諡非生者之称而通鉴以諡加于薨卒之上亦非是今亦正之然非贤者则虚美之称亦无所取故不复注
　　今刋本梁文恵公狄仁杰梁文献公姚崇许文宪公苏颋广平文贞公宋璟武穆王李光弼文简公杨绾汾阳忠武王郭子仪西平忠武王李晟北平庄武王马燧南康忠武王韦臯邠宣公杜黄裳晋文忠公裴度皆书諡
　　又曰无统之君称王公者曰某王公某薨注曰上无天子故得因其臣子之辞
　　今刋本宋魏之间书秦王乞伏炽磐卒武都王杨卒凉王防逊卒五季之间书吴越武肃王钱镠卒吴越文穆王钱元瓘卒楚文昭王希范卒吴越忠献王佐卒皆不书薨
　　又曰凡正统之君废为王公而死者书卒
　　今刋本唐髙祖武徳二年公薨不书卒
　　簒贼例曰君出走而弑之曰某君出走某弑之注淖齿之类又曰僣国无统则曰某国某人弑其君某
　　今刋本书齐君地出走其相淖齿杀之又书周郭威举兵反遂杀其主承祐而尹起莘发明皆曲为之说愚按秦二世隋炀亦皆骄暴无道而仍书弑又如夷狄臣下杀其君长且以弑书此必误
　　又曰凡以毒弑者加进毒字而不地注曰霍显又加使医字
　　今刋本但书曰大将军光妻显弑皇后许氏而不书使医进毒恐漏
　　又曰簒国随事异文注曰封其故君则曰废而不曰奉今刋本唐昭宣帝天祐四年书梁王全忠称皇帝奉唐帝为济隂王不书曰废
　　巡行例曰凡正统巡行郡国曰帝如某官府第宅曰幸学校曰临曰视
　　今刋本唐髙祖武徳七年书帝诣国子学太宗贞观十四年书诣国子监髙宗调露元年永淳元年宗开元十年皆书幸东都僖宗中和元年书幸成都皆与凡例不同
　　封拜例曰凡宦者封爵皆书宦者字
　　今刋本唐宗开元元年以髙力士为右监门将军知内侍省事分注宦官之盛自此始而不书宦者字
　　又曰凡殊礼皆书注曰王莽加号九锡之属王莽是自为之以自为书
　　今刋本加安汉公莽号宰衡升宰衡诸侯王上加安汉公莽九锡并不书自愚按簒贼例注曰王莽董卓曹操等自其得政迁官建国皆依范史直以自为自立书之今董卓曹操司马昭等迁官殊礼皆称自惟王莽不书自盖漏误耳
　　征伐例曰僣名号曰称注曰周列国称王
　　今刋本周显王三十五年书齐魏相王四十四年书秦初称王四十六年书韩燕称王注曰时诸侯皆称王赵武灵王独不肯令国人谓己曰君而赧王十七年下注赵恵文王元年则赵亦称王矣然不书赵称王疑漏也
　　又曰中国有主则夷狄曰入寇或曰寇某郡中国无主则但云入邉或云入某郡
　　今刋本汉明帝永平十六年书北匈奴大入云中五季之间屡书契丹入寇
　　又曰凡正统用兵于臣子之僣叛者曰征曰讨于夷狄若非其臣子者曰伐曰攻曰击
　　今刋本汉髙祖八年书击韩王信余寇十年书代相国陈豨反帝自将击之十一年书淮南王布反帝自将击之皆不书征讨武帝元鼎六年书讨西羌光武建武十七年书马援讨交趾明帝永平元年书祭肜讨乌桓皆不曰攻击盖互误
　　废黜例曰凡正统废其后太子无罪者曰废某人今刋本唐髙宗显庆元年以太子忠为梁王不曰废克宽按书肆所刋纲目如英布误作黥布狄道误作秋道刘裕至彭城戒严误作解严之类未可悉举今取其关于义例之切要者附于凡例之后庶防初学受读者可以无惑云












　　王幼学集览序例
　　余尝自恨赋性鲁钝学不迨人歴代陈迹懵懵无知用是伏读文公通鉴纲目志在涉猎冀可粗通奈其中有假字古文有援引幽邃或句读疑难读而值之训故弗明理辞弥踬未免澄凝绎味郑重覃思甚至移日通宵竟不防其指要廼重寻古史申请老师虽举南荣之宿滞氷释于一旦复苦华子之忘病尤剧于中年以故不揆筦锥妄拟窥指烦墙间之笔札勤窓下之编抄防繙经羣书采刺儒先曩说事必穷其波源而随加演注字必究其巢穴而即便翻音凡载纲目文辞靡不锐心覈实至如山河形胜动植飞南北方言荒裔殊俗亦无放失悉用旁搜旧书之解者见有不同说或相戾兹皆兼录务广异闻其有所引根据未详钻研未至不肯凿空决臆宁如夏五郭公句读若涉疑昧则必剖判义理而注曰句絶或备录一句全文而注曰为句庶尔后读之脱复迷忘頼有此编矣犹患属辑无伦漫然难检遂本纲目篇章揭以帝王载祀虽然按纲目义例以得统之国大字特书无统之国两行分注且无统之作动辄二三多至十数若皆小字分注似觉要领支离今从变例以闰秦吕后新莽刘南朝五季不得统者与晚周汉晋隋唐正统之国一体特书如七雄西楚曹魏孙呉北朝君国及诸窃号僣名俱不枚标显列大槩欲端绪同归便于披阅而已非敢别为义例而故相抵牾也编始于大徳己亥迄于延祐戊午积二十年七易稾而编甫成以其荟蕞丛集颇可省览因题之曰通鉴纲目集览既成六年三复讐正每一过目辄见舛遗先哲有云校书如尘埃风叶随扫随有噫诚哉言也彼且云然况謏闻陋识者乎其盘根错节尚有望于畜徳醇儒云于时歳次甲子泰定元年正月灯夕前一日古舒望江慈湖王幼学行卿端拜谨书

　　徐昭文考证序
　　资治通鉴纲目子朱子所修之书也朱子祖春秋而修是书所以示天下后世不易之大法昭文窃尝读纲目而考凡例据凡例以证纲目今诸刋本所书之纲与所定凡例或多不合至如承统之帝或称为主嗣君之号或加于前此皆有关乎君臣父子之教义理得失之大者也又若正统曰帝而有误书主者无统曰主而有误书帝者太子即位书名而或不书王公继世书嗣而或书立汉初因秦正朔而或误书夏时贤臣卒书官爵而或误加諡号封爵除拜或不加贵属或不加宦者无以着其与政之祸弑君弑后或误书杀或不书进毒无以正其罪恶之实若临视如幸征讨攻击诛斩弑杀殂薨卒死凡此之类相因互误者不能悉举初朱子之修是书也凡例既定晚年付门人讷斋赵氏接续成之今所存语录多面命之辞手书告戒至甚谆切其曰纲欲谨严而无脱落目欲详备而不烦冗岂讷斋属笔之际尚欠详谨故有脱误失朱子之本意初学受读者不能无疑也果斋李氏曰朱子盖欲稍加更定而未暇焉勉斋黄氏亦曰纲目近能成编每以未及修补为恨牧庵姚氏序国统离合表仅得二误其一则建安末年误书延康今刋本已正之矣新安汪氏考异多所究明惜其未精也昭文僣不自揆辄本大贤之立言摭诸儒之同异反覆订定补漏正误注于各提要之下间亦窃附己意以明君臣父子之教夫妇适庶之别正统无统之名内夏外夷之分外戚养子之祸女宠宦寺之权虽一得愚见庶或有以推广述作之本义名曰资治通鉴纲目考证以俟君子正焉至正己亥中秋后学上虞徐昭文敬序



　　陈济集览正误序
　　按资治通鉴全书二百九十四卷惟胡三省音注优于诸家第篇帙浩繁人不易致故学者多读纲目王行卿集览为纲目而作是以盛行于世惜其草率欠精缪戾为多如三家文若元表政君之类有误初学非浅蚤歳阅习见有未当辄用他书考正无虑四百余条间有标举而无注者阙其所不知固无足议亦为逐一考补久而成编至今三十年矣谓夫摭前人之短非谨厚者所为蔵诸巾笥不以示人歴年既久重加修改义有所疑旁质同志索藁观之时见与可力劝梓行亦不之许自念少好史学颇尝究心每见集览于纲目不易晓处当释而不释者尚多甚欲别为一书通载详注而力衰目昬不能着笔深为殁齿之恨犹虑一旦溘先朝露姑掇旧藁大字浄书以遗儿辈习之非有隠于人楚齐失得徒贻当世讥议云耳峕永乐壬寅正月上日后学毘陵陈济识于北京寓舎















　　杨士竒集览正误序
　　朱文公因司马文正资治通鉴作纲目五十九卷大书为纲分注为目其书则孔子作春秋之义以正人心植世教有助于治道者也分注既详而其言与事或出于深僻有非浅尟所能遽通昔王行卿尝着集览以便学者其意善矣然其间不无文选蹲鸱之陋亡友右春坊赞善陈济伯载为正其谬误四百余事名曰集览正误伯载学博识端于此书致力勤而歴年多考据精切殆无余憾有助于纲目者也其书故蔵于家近陪太师英国公在史馆闲论及纲目书公益深叹集览之误因出伯载所着公阅而是之曰宜广其遂取梓行之嗟乎纲目有关治道之书也伯载此编诚不可无者太师公勲徳大臣好贤重儒之有素而图其不泯所存厚矣士君子有志尊主庇民之道而欲稽古以扩充焉者是编岂小补之哉建阳尹旴江张光啓氏既以尹氏发明徐氏考证及集览考异纂集于纲目书中而属书林刘宽綉梓复请是编刋于卷末以备全美其用心亦勤矣予深嘉之故为序诸简首宣徳四年歳次乙夘五月甲子荣禄大夫少傅兵部尚书兼华盖殿大学士庐陵杨士奇序












　　冯智舒质实序
　　夫资治通鉴纲目一书廼考亭朱夫子之所纂修者也起自周末迄于唐季一以孔子所修之春秋为法凡千三百六十二年之事皆折衷之而合乎千万世之公论矣近代以来古舒王氏为集览以备其事固善心也但其间舆地郡邑之沿革多有缺略事物典故之本原尤有遗漏观者靡不憾焉愚因不揆谫肤乃于暇日将是书再四校勘逐一搜寻其典故遗漏处一以元儒所着五经笥之备载者随篇而释之其郡邑缺略者一遵本朝所颁一统志之详悉者依类而附之由是歴一纪易五藁始克成编名曰质实盖欲有以证其实而使人尤便于观览也书成尤虑蜋前雀后寻隙求疵故谨书数言于首以求四方广见博闻之君子尚有以质实之何其幸哉峕成化元年春正月之吉旦建安木石山人冯智舒谨书

　　黄仲昭合注后序
　　经以载道史以纪事其述作之体自不同也然吾夫子之作春秋因鲁史所载之事而以尧舜禹汤文武之道定其是非以垂万世之鉴戒则其体固史而其道实与易书诗礼乐诸经并行而不悖焉子朱子因司马文正公所辑资治通鉴而修纲目盖仿吾夫子春秋之法也其事固因歴代之所纪载而所以定其是非以垂鉴戒者亦何莫而非尧舜禹汤文武之道乎读史而不从事于斯则虽贯穿今古而无或遗则亦不免为玩物丧志其于脩己治人之道亦奚补哉仲昭承乏提督江西学政因为学者定读书之法其于诸史则欲其熟观纲目以端其本顾书坊刻板歳久刓缺而其所附考证考异及集览正误三编俱类刻于各卷之后殊不便于览观又元儒庐陵刘友益所著书法一编甚有功于朱子提要之旨建安冯智舒所集质实一帙尤有功于王氏舆地之详旧皆未尝附载于篇也仲昭每欲重新缮写而取上五编之言各附入本条之下刻梓以诏学者第患其工费颇伙非独力所能办耳一日以语同寅婺源汪君从仁君慨然曰是书重刻于世道不为无补当相成之遂募书人缮写成帙请抚州儒士黎喆吴锜邓杰等精加校讐以正讹缪复相与规措其工费方将登梓而君以贺圣夀入京仲昭亦以职务行部俱弗获督其成遂付南昌滑守浩同守张汝舟俾募工刻焉盖经始于治癸丑之春至是凡四阅歳而工告毕因识其颠末以见仲昭及汪君所以重刻是书之意云治丙辰闰三月甲戌后学莆阳黄仲昭书





　　编集诸儒姓氏
　　尹氏【起莘宋遂昌人隠居不仕学问该洽尝着资治通鉴纲目发明五十九卷行世】刘氏【友益宋末永新人宋亡卜筑万山间杜门读书不与世接着通鉴纲目书法五十卷研精覃思歴三十年而后成元揭傒斯称之曰百世之下先生此心先生不作山髙水深】
　　汪氏【克宽元祁门人少颖敏力学元举于乡不第遂隠居教授邻郡学者皆宗师之号环
　　谷先生所着有春秋纂疏纲目考异】
　　王氏【幼学元望江人笃志力学尝读朱子通鉴纲目苦其援引幽邃句读疑难乃博采经
　　着为纲目集览以便学者】
　　徐氏【昭文元上虞人自叙考证文云至正己亥中秋作考之大明一统志失其名氏姑阙
　　之以俟知者补云】
　　陈氏【名济永乐间武进人博学强记六经子史无不究竟时称为两脚书厨永乐初以布衣召修永乐大典为总裁书成授右春坊右赞善所着有诗通证书补元史举要通鉴纲目集览正误思斋集等书】
　　冯氏【智舒成化初建安人自序质实文乃成化元年春也考之大明一统志未及采入姑
　　阙之以俟后补】
　　谨按纲目编集诸家所着宋儒尹氏发明刘氏书法二书最为谨严精当深能有得于朱子之志者也元儒汪氏考异王氏集览二书亦为详备诚有功于朱子之书者也然于徐氏考证一书其自叙书文则云至正己亥中秋所作考之大明一统志则失其名氏而庐陵杨文贞公叙文亦尝及之其为裨补是书可知已逮至我国朝毘陵陈氏集览正误一书考据有理真集览之忠臣也征之一统志既已备载其事迹而杨文贞公亦谓其有助于纲目者也又如冯氏质实一书廼成化元年所着亦便学者观览莆田未斋黄先生盖亦有取焉第志未及采入而有俟云时正徳八年癸酉秋七月朔钦差福建提督学政副使姚有麟委官福州府侯官县儒学署教谕事举人海阳刘继善宗一甫校正谨识



</div>
    <div class="pagination">
<a href="御批资治通鉴纲目_page6.html">上一页</a><span>...</span><a href="御批资治通鉴纲目_page2.html">2</a><a href="御批资治通鉴纲目_page3.html">3</a><a href="御批资治通鉴纲目_page4.html">4</a><a href="御批资治通鉴纲目_page5.html">5</a><a href="御批资治通鉴纲目_page6.html">6</a><span class="current-page">7</span><a href="御批资治通鉴纲目_page8.html">8</a><a href="御批资治通鉴纲目_page9.html">9</a><a href="御批资治通鉴纲目_page10.html">10</a><a href="御批资治通鉴纲目_page11.html">11</a><a href="御批资治通鉴纲目_page12.html">12</a><span>...</span><a href="御批资治通鉴纲目_page8.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
