<!DOCTYPE html>
<html>
 <head>
  <meta charset="utf-8"/>
  <title>
   两汉笔记 - 第 3 页/共 7 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   两汉笔记 - 第 3 页/共 7 页
  </h1>
  <div class="content">
   元鼎四年初条侯周亚夫为丞相赵禹为丞相史府中皆称其廉平然亚夫弗任曰极知禹无害然文深不可以居大府及禹为少府比九卿为酷急至晚节吏务为严峻而禹更名寛平中尉尹齐素以敢斩伐著名及为中尉吏民益雕敝是嵗齐坐不胜任抵罪上乃复以王温舒为中尉赵禹为廷尉后四年禹以老贬为燕相汉家寛厚之风始于髙而成于文而刻薄之祸则兆于景而成于武髙帝以寛大长者扶义而西入关之初定三章之约文帝尚恺弟除肉刑一时将相莫不务为寛厚耻言人过禁罔疏阔几至刑错景帝继之虽减笞法而刻薄之祸则已兆矣何者景帝之刻薄兆于晁错之术数也至于武帝遂极惨酷而数十年寛厚之风无复影响宣帝中兴踵武相继刑名绳下守为家法滔滔焰焰降以不返呜呼一代之风俗有一人焉成之必有一人焉坏之成坏之变虽系乎君徳之隆污而成坏之机则关乎君子小人之用舍吁甚可惧也愚是以观赵禹之始末上下世变而为之重叹云
　　是时吏治皆以惨刻相尚独左内史儿寛劝农桑缓刑罚理狱讼务在得人心择用仁厚士推情与下不求名声吏民大信爱之収租税时裁阔狭与民相假贷以故租多不入后有军发左内史以负租课殿当免民闻当免皆恐失之大家牛车小家担负输租繦属不絶课更以最上由此愈竒寛
　　自古贤哲无往而不行其志谓有所扼而不得行者殆非也是故可仕而仕行之于致君泽民者此志也可遁而遁行之于挂冠纳履者亦此志也不幸居危邦事乱君义不可去而不得去虽如龙逢比干死于谏诤而此志亦未尝不行也故曰素富贵行乎富贵素贫贱行乎贫贱素夷狄行乎夷狄素患难行乎患难安有居官任责不能尽其职分而但归咎于时之不可为哉此无他中无定守志在随人污浊相挺合为一律是以剥下媚上贪得患失而不暇顾其非义耳当时吏治惨刻相尚如在汤鼎中儿寛职居三辅一境之民盎然春风和气乃如此不特终能免祸而上亦且竒之孰谓乖时碍俗而为君子者果不可以行其志也
　　元封二年上以旱为忧公孙卿曰黄帝时封则天旱干封三年上乃下诏曰天旱意干封乎
　　黄帝古圣人也通变宜民垂衣裳而天下治舟车门柝臼杵弧矢之利所以取象于易者无非生民日用之常岂迂僻幻怪游方之外者哉孔子定书讨论坟典髙辛而上皆在所略非以其怪诞而略之也坟言大道典言常道古圣相传初无异防特以上世洪荒垂世立教者未备孔子将取之以示百王之标凖万世不刋之鹄的故断自唐虞以还下讫于周耳周礼周公之大训也傥涉怪诞则三皇五帝之书曷为而掌之外史乎战国纵横异端猬起凡托黄帝以名书者如道如名如隂阳如小説如医卜神仙之类不一而足至若封禅登天恍荡不根之论汉之方士往往率类聚而归焉是何诬黄帝之甚也使古圣而行封禅则二帝三王行之矣血祭五岳圣经具在不闻封禅之名况又有所谓干封者乎君能以旱为忧此正恐惧修省之端羣臣所宜尽忠儆告使之改过进徳以弭天变公孙卿何人而敢为诬妄如许欺君欺天以欺天下而帝亦安受其诈言之不怍吁抑愚矣哉
　　三年定朝鲜为乐浪临屯菟真畨四郡菟乐浪本箕子所封昔箕子居朝鲜教其民以礼义田蚕织作为民设禁八条相杀以当时偿杀相伤以谷偿相盗者男没入为其家奴女为婢欲自赎者人五十万虽免为民俗犹羞之嫁娶无所售是以其民终不相盗无门户之闭妇人贞信不淫辟其田野饮食以笾豆都邑颇仿效吏往往以杯器食郡初取吏于辽东吏见民无闭藏及贾人往者夜则为盗俗稍益薄今于犯禁寖多至六十余条
　　孟子曰恻隠之心人皆有之羞恶之心人皆有之辞让之心人皆有之是非之心人皆有之陆文安公亦云东海有圣人出焉此心同也此理同也南海有圣人出焉此心同也此理同也西海北海有圣人出焉此心同也此理同也是故有是心而自谓不能者自贼者也事是君而谓其君不能者贼君者也治是民而谓其民不能者贼民者也建诸天地而不悖质诸鬼神而无疑百世以俟圣人而不惑昭然灼然不可诬也夫安有中国夷狄之异哉在为人上者所以教化之何如耳朝鲜逺在海外一被箕子之泽而习俗醇美如此况生长二帝三王衣冠礼乐之地而有不可化者哉虽然国风所刺去周先王未逺也而败俗乱伦言之可为羞赧武帝去箕子且千年而余风遗韵如出一日岂中国之民反不如夷狄而诸大圣人之教曽一箕子之不若乎无他海岛而居质实朴野一国之内自为风俗耳目无所惨心志无所荡而醇气美质无所凋丧是以一习其教世守而不变非有意于守也安于日用之常而自不变也中国乃不然教化一衰情伪相凿奸声乱色浮靡百端凡接于目而感于耳者无非害心荡志之具益炽益烈如火焰焰益流益下如水滔滔先王之教所以易坏而中国之俗反不若逺夷之美且乆者抑其势之所必致欤且愚于是而有感矣心无有不良性无有不善固也然而进徳甚难趋恶甚易犹之诗书礼义之族耳目日熟乎贤人君子之事非不美矣不幸而有小人焉倡之往往决坏隄防顺流东注而不可遏夫以千载箕子之国而败于一日辽东之小吏不知一坏而有能复返之者否乎如箕子【阙】　能复可乆乎愚是以于俗稍益薄之语痛伤风败教之端而为之重叹也
　　五年上以名臣文武欲尽乃下诏曰盖有非常之功必待非常之人故马或奔踶而致千里士或有负俗之累而立功名夫泛驾之马跅弛之士亦在御之而已其令州郡察吏民有茂材异等可为将相及使絶国者武帝取士而以跅弛为的抑何异也夫人主之好恶风俗之枢机上以跅弛求之下亦跅弛而奔之相延成风声生气化如是而望士习之美为邦家之光宁有是理也哉舜大圣人首举元凯生乎百世之下而坐想宣慈惠和明允笃诚之美犹蔼然如春风和气之袭人如参芩耆术之可以养生如麒麟凤鳯之出为世瑞也周公告成王一则曰其惟吉士二则曰其惟克用常人而诗人亦以蔼蔼王多吉士蔼蔼王多吉人称之然则太和之在唐虞成周亦惟圣明在上而所用者固太和之人耳虽然其教之也有道其养之也有素故其用之也随所取而皆君子后世不养不教不惟徳行之是选而徒跅弛以快非常之用平居无事狂纵叫呼任侠妄行不可检束一旦有衅则从臾而出聚为羣盗谋僭乱奸典宪杀身赤族而不顾者皆此跅弛之谓矣用舍之际曷亦谨其的哉













　　两汉笔记卷四
　　钦定四库全书
　　两汉笔记卷五　　　　　　宋　钱时　撰
　　武帝
　　太初元年太中大夫公孙卿壸遂太史令司马迁等言厯纪坏废宜改正朔上诏儿寛与博士赐等共议以为宜用夏正夏五月内诏卿遂迁等共造汉太初厯以正月为嵗首
　　夏正寅商正丑周正子而孔子独言行夏之时何也盖建子之月一阳潜动于黄钟之管至于三阳天地交泰而发生之功于是着焉后以财成天地之道辅相天地之宜则寅月孟春为嵗首得时之正的的乎其不可易矣此孔子答为邦之问所以首欲正之欤周官正月之吉始和説者谓周之正月而正嵗十有二月令斩氷则曰夏正愚谓二者皆夏正也岂不见秦纪以十月为嵗首及是书以正月为嵗首之文乎例而推之则建子者特以十一月为嵗首建丑者特以十二月为嵗首而四时之序十二月之建未始变也故自秦止太初以前建亥每嵗首必曰某年冬十月而春正月则相次于后夫如是则正月之吉岂可以为建子若建子则十一月正隆寒而谓之始和固不可也然观春秋传则又不同僖公五年春王正月辛亥朔日南至是直以建子为春正月而亥月为季冬时与月皆变矣然则凌人所谓正嵗十有二月令斩氷春始治鉴夏颁氷秋刷者岂卯月寒方退而遽颁午月以后方盛暑而遂不用乎不然必用一代之正朔而周公六典孔子春秋何乃不同如此得非六典作时虽以子月为嵗首而夏正固未尝废其后悉废夏正而时与月皆变故孔子伤之遂欲行夏之时欤説者谓孔子以夏时冠周月殆不然也
　　二年以太仆公孙贺为丞相封葛绎侯时朝廷多事督责大臣自公孙后丞相比坐事死石庆虽以谨得终然数被谴贺引拜为丞相不受印绶顿首涕泣不肯起上乃起去贺不得已拜出曰我从是殆矣
　　汉杀大臣其祸萌于鄼侯之械系而成于晁错周亚夫之死至于武帝则视之犹常事矣公孙贺涕泣不肯受而征和二年父子竟死狱中逆知其必然若符契之合者舜曰臣作朕股肱耳目髙宗相傅説命之曰朝夕纳诲安有此祸也哉皆由汉承秦弊不知天官冢宰之为重而居是任者亦不知天官冢宰之为何官耳且在坐为起在舆为下有病亲问不幸而死亲吊论道经邦为师为保此非可以吏事苛责之者也武帝求可为将相之材乃欲得跅弛之士而御之取其跅弛则不以良弼望之明矣而体貌大臣之道又岂可以御言也御之术杀之阶欤
　　四年冬匈奴呴犂湖单于死匈奴立其弟左大都尉且鞮侯为单于天子欲因伐宛之威遂困胡且鞮侯单于初立恐汉袭之乃曰我儿子安敢望汉天子汉天子我丈人行也因尽归汉使之不降者路充国等使使来献天汉元年春正月上嘉匈奴单于之义遣中郎将苏武送匈奴使留在汉者因厚赂单于答其善意武与副中郎将张胜及假吏常惠等俱既至匈奴置币遗单于单于益骄非汉所望也防缑王与长水虞常等及衞律所将降者隂相与谋劫单于阏氏归汉虞常私候胜曰闻汉天子甚怨衞律常能为汉伏弩射杀之胜许之后月余单于出猎独阏氏子弟在虞常等欲发其一人夜亡告之单于子弟发兵与战缑王等皆死虞常生得使衞律治其事常引张胜单于怒召诸贵人议欲杀汉使者左尹秩訾曰即谋单于何以复加宜皆降之单于使衞律召武受辞武谓惠等屈节辱命虽生何面目以归汉引佩刀自刺衞律惊自抱持武驰召医凿地为坎置温火覆武其上蹈其背以出血武气絶半日复苏防论虞常欲因此时降武劒斩虞常衞律曰汉使张胜谋杀单于近臣当死单于募降者赦罪举劒欲击之胜请降律谓武曰副有罪当相坐武曰本无谋又非亲属何谓相坐复举劎拟之武不动律曰苏君律前负汉归匈奴幸防大恩赐号称王拥众数万马畜弥山富贵如此苏君今日降明日复然空以身膏草野谁复知之武不应律曰君因我降与君为兄弟今不聴吾计后虽欲复见我尚可得乎武骂律曰汝为人臣子不顾恩义畔主背亲为降虏于蛮夷何以汝为见且单于信汝使诀人死生不平心持正反欲鬭两主观祸败南越杀汉使者即时诛灭独匈奴未耳若知我不降明欲令两国相攻匈奴之祸从我始矣律知武终不可胁白单于单于愈益欲降之乃幽武置大窖中絶其饮食天雨雪武卧齧雪与氊毛并咽之数日不死匈奴以为神乃徙武北海上无人处使牧羝乳乃得归别其官属常惠等各置他所孔子曰三军可夺帅也匹夫不可夺志也此不可夺之志即天徳之刚即易之大壮即曽子之大勇所以独立不惧者此也所以中立不易者此也人同此心所以国有道不变塞国无道至死不变者此也人同此心同有此志杲杲明白本未始不刚健一囿于外物即夺之矣呜呼死所我恶也而所恶有甚于死贵富我所欲也而所欲有甚于富贵彼其临之以白刃而不挠诱之以美利而不动閴处海濵无人之地独抱孤忠凛凛不屈者几二十年果何所见而自若如是哉从古以来有一旦身处危难不顾分义幸生茍免为万世名教之罪人者于苏中郎可以观矣
　　三年方士之候祠神人入海求蓬莱者终无有验而公孙卿犹以大人迹为解天子益怠厌方士之怪迂语矣然犹覊縻不絶冀遇其真自此之后方士言神祠者弥众然其效可睹矣
　　甚矣人主之心不可有所溺也文成五利相继伏诛亦可以省矣而公孙卿之诈愈甚后虽厌怠而犹庶几其万有一焉者无他心有所溺耳自今观之妖妄之言动以万计如狎弄婴孩于掌股之上可怪可笑而帝不虞其诈也舜曰惟精惟一允执厥中无稽之言勿聴一聴无稽即所执者揺矣益曰去邪勿疑疑谋勿成百志惟熈疑于去邪即此心之清明者惑矣后世异端邪説万径千蹊何限为人主者盍以圣言为的而反求其本心哉
　　太始三年赵人江充为水衡都尉初充为赵敬肃王客得罪于太子丹亡逃诣阙告赵太子隂事太子坐废上召充入见充容貌魁岸被服轻靡上竒之与语政事大悦由是有宠拜为直指绣衣使者使督察贵戚近臣逾侈者充举劾无所避上以为忠直所言皆中意尝从上甘泉逢太子家使乘车马行驰道中充以属吏太子闻之使人谢充曰非爱车马诚不欲令上闻之以教敕亡素者唯江君寛之江充不聴遂白奏上曰人臣当如是矣大见信用威震京师
　　小人进身用事未尝不托忠直以行其狡险人主弗察而轻授之权则鲜有不为大奸剧恶以乱天下江充卢之徒是也充为赵王客而诣阙告赵太子隂事则其人可知矣一旦骤用举劾不避权贵此如市井恶少得所依凭即逞其暴豪肆其凌轹而无所顾忌谓之忠直固不可也观其奏白太子家使与劾不下司马门无以异然而君子之论若黑白之不侔者释之之志在守法奉公而充之志在立威取宠耳日胎月醖卒至以巫蛊杀皇后太子而帝不悟推原祸贼与前日之谗赵太子同一机也吁戒之哉
　　征和元年上居建章宫见一男子带劒入中龙华门疑其异人収之男子捐劒走逐之弗获上怒斩门候冬十一月发三辅骑士大搜上林闭长安城门索十一日乃解巫蛊始起
　　天下之本在人主人主之本在一心心无所蔽则清明澄照百志惟熈矣一有所夺则颠迷瞀百怪并出矣志曰驰骋田猎令人心发狂况武帝惑于方士妖巫之言浮海而求筑宫而候揺揺神驭若将且至则其精神慌惚志气飞扬蓬莱方壸固无时而不望也如醉如梦以妄为真建章宫中岂果有所见哉心迷而眼乱耳巫蛊之祸于是遂兴杀人无数妻子不保由武帝之失其主宰故也禹曰安汝止伊尹曰钦厥止不钦则不安不安则外邪客气用事古圣垂训所以为万世帝王传心之要法云
　　二年是时方士及诸神巫多聚京师率皆左道惑众变幻无所不为女巫往来宫中教美人度厄每屋輙埋木人祭祀之因妬忌恚詈更相告讦以为祝诅上无道上怒所杀后宫延及大臣死者数百人上心既以为疑尝昼寝梦木人数千持杖欲击上上惊寤因是体不平遂若忽忽善忘江充自以与太子及衞氏有隙见上年老恐晏驾后为太子所诛因是上为奸言上疾祟在巫蛊于是上以充为使者治巫蛊云
　　执左道以惑政者杀此先王之教也盖视之如稂莠蟊贼惟恐为嘉禾之害安有作君作师作民父母而顾崇奬之为风俗倡哉上有好者则下必有甚焉者矣羣聚于京师乱宫禁祸骨肉无足怪也姑以妖巫言之今之俚俗所在而有苐一愚夫愚妇假托鬼神操死生祸福之説以相荡惑虽至鄙陋天地间万万必无之理而黔首之徒往往多惧而易摇相与弥缝附防以神其怪诞市井驵黠平时狙诈百端不肯负人以智数亦且甘心聴命输财致祷而不敢吝焉独不知其何以然也吁抑愚矣死生有命富贵在天内不愧心外不愧人天地鬼神临之在上固非一妖巫所能妄加祸福于我也祸淫降殃无所逃罪区区淫昏之祀又岂能回天而易命也哉且夫端方有道之士莅官临民不可干以私则其不肯黩货以挠法也明矣况神者聪明正直而壹者也载俎束币惟巫之从而遂能使死者生祸者福是死生祸福之权假妖巫以行其私而天命可以货取矣尚得谓之神乎又可谓之天命乎故曰丘之祷乆矣又曰获罪于天无所祷也此圣人之言也此惠迪而吉之防也此作善而降祥之防也外是无他道也而何有于妖巫也呜呼豺獭有祭农圃不忘其先夫所贵于春秋祭祀以时思之者履霜露之变凄怆怵惕发于人子之情自然不可诬也黔首之徒何足多罪公卿大夫之家诗书礼义之族不谨先祠而黩淫祀不修礼典而聴妖巫不信君子之言而惑于村氓贱之説是可叹也必也为父则慈为子则孝为兄则友为弟则悌为士则志学为农则力田为工商则各安其分尊卑上下有辨冠昏丧祭以礼异端邪説抑絶其萌左道怪民不使为幻庶乎其可也武帝已矣可以监矣有王者作此化民成俗之先务云
　　四年三月上耕于钜定还幸泰山修封庚寅祀于明堂癸巳禅石闾见羣臣上乃言曰朕即位以来所为狂悖使天下愁苦不可追悔自今事有伤害百姓靡费天下者悉罢之田千秋曰方士言神仙者甚众而无显功臣请皆罢斥遣之上曰大鸿胪言是也于是悉罢诸方士候神人者是后上每对羣臣叹向时愚惑为方士所欺天下岂有仙人尽妖妄耳节食服药差可少病而已武帝即位至是五十有二年矣颠防狂过失万端盖无日而不履祸败之途无事而不蹈覆亡之辙方其安于所习而未悟也肯自谓狂悖乎肯自谓愚惑乎肯自谓受欺妖妄自谓伤害百姓愁苦天下乎追悔昔非一朝感动如乆处幽暗而见天日如乍脱荆而行康庄何其幸也此虽多厯年所老成定虑然其端的正由太子之死于巫蛊贰师之败于匈奴摧折顿挫困心衡虑而后得之耳使武帝移后日之悔为初政之端则五十二年祸乱之天下皆治平之世矣岂不美哉虽然斥仙人之尽为妖妄知节食服药之差可少病固也以愚观之武帝虽有此悔终未知所归宿之地也周公谓荒宁罔寿孔子亦云仁者寿仁者心无所累血气和平不为事物凋耗不为嗜欲戕贼一荒宁惟酖乐之从凡逐逐于外者无非自伐之具矣圣人所以养生所以进徳所以祈天求命其要防的的在是穆王驰八骏求神仙几丧天下及其悔也则赖左右前后有位之士绳愆纠谬格其非心用力处固不在节食服药兾少病而已也所以齿百篇之义为三代之王欤
　　先是搜粟都尉桑羊与丞相御史奏言轮台东有溉田五千顷以上可遣屯田卒置校尉三人分护益种五谷张掖酒泉遣骑假司马为斥候募民壮健敢徙者诣田所益垦溉田稍筑列亭连城而西以威西国辅乌孙上乃下诏深陈既往之悔曰前有司奏欲益民赋三十助边用是重困老弱孤独也乃者贰师败军士死略离散悲痛常在朕心今又请逺田轮台欲起亭隧是扰劳天下非所以优民也朕不忍闻大鸿胪等又议欲募囚徒送匈奴使者明封侯之赏以报忿此五霸所弗为也且匈奴得汉降者常提掖搜索问以所闻岂得行其计乎当今务在禁苛暴止擅赋力本农修马复令以补阙母乏武备而已郡国二千石各上进畜马方略补边状与计对由是不复出军而封田千秋为富民侯以明休息思富养民也又以赵过为搜粟都尉过能为代田其耕耘田器皆有便巧以教民用力少而得谷多民皆便之
　　武帝悔过方新其言哀矜恻怛蔼然有三代仁民爱物之意的的真实闻之使人感动无他发于本心故也心一而已前日此心也今日亦此心也一差之谬如彼一悔之美如此为人君者可不兢兢业业夙谨此心之用哉
　　后元元年时钩弋夫人之子弗陵年数嵗形体壮大多知上竒爱之心欲立焉以其年穉母少犹豫乆之欲以大臣辅之察羣臣唯奉车都尉光禄大夫霍光忠厚可任大事上乃使黄门画周公负成王朝诸侯以赐光二年春二月上病笃霍光涕泣问曰如有不讳谁当嗣者上曰君未喻前画意邪立少子君行周公事光顿首让曰臣不如金日防金日防亦曰臣外国人不如光且使匈奴轻汉矣乙丑诏立弗陵为皇太子时年八嵗丙寅以光为大司马大将军日防为车骑将军太仆上官桀为左将军受遗诏辅少主三人皆上素所爱信者故特举之授以后事丁卯帝崩于五柞宫
　　武帝好大喜夸多欲之主也一时人材纷然猬集凡有以中其欲者皆得而从臾之是故赵绾王臧之言一投则议明堂吾丘寿王之言一投则起上林唐防之言一投则通夜郎司马相如之言一投则通卭莋张骞之言一投则通西域庄助之言一投则徙东瓯王恢之言一投则诱击匈奴李少君之言一投则信祠灶少翁之言一投则欲致天神栾大之言一投则冀安期羡门之可见公孙卿之言一投则真若封禅之可以登天以至张汤之徒之峻刑法桑羊之徒之言利事江充之徒之治巫蛊皆随其所投而輙为之动东飘西泊泛泛然如风萍之在江湖略无主宰良可悯笑及其晚年辅少主受顾命则有以得霍光于平时身后之谋先事而定所见卓然断不他属虽田千秋一言寤主数月而取宰相封侯亦且不得而与于此见帝天姿本髙从前浮念至是扫灭而真见特达乃如此汉祚之所以未艾欤惜乎上官桀未几从逆有误委寄知人自古所难又足以为世戒也
　　右武帝在位五十四年崩年七十一
　　昭帝
　　始元三年初霍光与上官桀相亲善光每休沐出桀常代光入决事光女为桀子安妻生女年甫五嵗安欲因光内之宫中光以为尚幼不聴盖长公主私近子客河间丁外人善説外人曰安子容貌端正诚因长主时得入为后以臣父子在朝而有椒房之重成之在于足下汉家故事常以列侯尚主足下何忧不封侯乎外人喜言于长主长主以为然诏召安女入为倢伃安为骑都尉　四年春三月甲寅立皇后上官氏夏六月皇后见髙庙
　　昭帝是年十二后六年始加元服未冠而娶固无是礼且安有上官氏甫六嵗即立为后成妇道见髙庙乎甚矣公卿大臣之不可以不学也但知贪宠荣固权位而事之可否理之是非一切不问冒然为之而不知耻霍光于是不得而逃其罪矣安尝语光虽曰尚幼然卒使由径而入可乎夫妇人伦之始朝廷风化之原身受顾命行伊周事甥女方脱襁褓由径入宫立之为后而不能救事孰有大于此者乎使光开陈大义及时止絶则安父子未至尊盛亦必不至于争权谋逆矣人皆咎光内女宣帝以成他日之祸愚谓祸端盖自甥女始甥女之为后与杀许后而竒贵其女同一机也汉世大臣如光者盖寡辅昭帝初政而缪戾如许不学无识良可嗟夫
　　五年春正月追尊帝外祖赵父为顺成侯顺成侯有姊君姁赐钱二百万奴婢第宅以充实焉诸昆弟各以亲疏受赏赐无在位者
　　不学则易骄有权则易横况外戚乎文帝为二窦择师傅賔客与此厚其赏赐而不使在位皆可以为法矣霍光处此良是然而甥女为后竟成乱阶他日内女孝宣大稔身后之祸何也岂灵于人而不灵于己耶由是观之不假赵氏之权者非有国家深逺之虑其殆桀安辈恐母后之族权宠相扼忌嫉而抑逺之耳
　　有男子乘黄犊车诣北阙自谓衞太子公车以闻诏使公卿将军二千石杂识视长安中吏民聚观者数万人右将军勒兵阙下以备非常丞相御史中二千石至者并莫敢发言京兆尹不疑后到叱从吏収缚或曰是非未可知且安之不疑曰诸君何患于衞太子昔蒯聩违命出奔輙拒不纳春秋是之卫太子得罪先帝亡不即死今来自诣此罪人也遂送诏狱天子与大将军霍光闻而嘉之曰公卿大臣当用有经术明于大义者繇是不疑名声重于朝廷在位者皆自以为不及也廷尉验治何人竟得奸诈本夏阳人姓成名方遂居湖以卜筮为事有故太子舍人尝从方遂卜谓曰子状貌甚似衞太子方遂心利其言冀得以富贵坐诬罔不道要斩【成方遂昭纪作张延年】
　　圣人作经以垂世诏后非空言也所以明大义示万世人道之标准也自昔圣贤从容一堂之上断大事决大疑定大难如辨白黑如数一二了然而不惑者无他明于义而已义者人心之公天则之不可渝者非外袭而取之也人惟汨于利欲乱其清明中无权衡外物用事是非颠倒首尾衡决趋利乘便夺攘矫防以至三纲沦九法斁人道泯泯与夷狄禽兽无异者大义不明故也是故不可以不学焉学以圣经为的学圣经以明义为的世固有号通经术而不适于用无补于治乱兴亡之变者是腐儒也实未尝知义也虽学犹不学也春秋之时虽极祸乱而当时士大夫去先王未逺学有源流尚多知义至于战国影响不存毎见汉兴以来君臣之间未免以术数相牢笼以权谋相雄长以险诈相屠戮其于经世之用可知矣茍有以便其私遂其欲虽岑娶少季之事亦且安行而不耻乌知所谓义也哉成方遂之诈一时无能决者故因隽不疑而有是语呜呼公卿大臣之不可以不通经明谊乆矣昭帝霍光抑何知之晚也
　　六年春二月诏有司问郡国所举贤良文学民所疾苦教化之要皆对愿罢盐铁酒均输官毋与天下争利示以俭节然后教化可兴桑羊难之以为国家大业所以制四夷安边足用之本不可废也于是盐铁之议起焉
　　甚矣利端之不可轻啓也其端一啓后来者守为定法以害民蠧国为常事其祸可胜言哉桑羊一贾孺耳天子作民父母而用贾人斗筲之智以争利竭赤子之膏血以事荒逺譬犹伐贞气助狂阳实此曹从臾之武帝末年有志富民而田千秋赵过用选受顾命而得霍光金日防平生谬妄洒然一洗桑羊巨蠧也大盗也可去不去而顾以御史大夫辅少主竟使贤良文学之议排抑而不得伸因观霍光号知时务未几而罢酤则贤良文学固有以切中其心矣向微羊盐铁均输岂不能悉罢乎小人之根不除虽有谠议空言无补机防一失流毒滔滔武帝实遗其祸也
　　元凤元年上官桀父子既尊盛徳长公主欲为丁外人求封侯霍光不许又为外人求光禄大夫欲令得召见又不许长主大以是怨光而桀安数为外人求官爵弗能得亦慙又桀妻父所幸充国为太医监阑入殿中下狱当死冬月且尽盖主为充国入马二十匹赎罪乃得减死论于是桀安父子深怨光而重徳盖主自先帝时桀已为九卿位在光右及父子并为将军皇后亲安女光乃其外祖而顾専制朝事由是与光争权燕王旦自以帝兄不得立常懐怨望及御史大夫桑羊建造酒盐铁为国兴利伐其功欲为子弟得官亦怨恨光于是葢主桀安羊皆与旦通谋旦遣孙纵之等前后十余辈多赍金宝走马赂遗盖主桀羊等桀等又诈令人为燕王上书言光出都肄郎羽林道上称防太宫先置又引苏武使匈奴二十年不降乃为典属国大将军长史敞无功为搜粟都尉又擅调益莫府校尉光専权自恣疑有非常臣旦愿归符玺入宿衞察奸臣变候伺光出沐日奏之桀欲从中下其事羊当与诸大臣共执退光书奏帝不肯下明旦光闻之止画室中不入上问大将军安在左将军桀对曰以燕王告其罪不敢入有诏召大将军光入免冠顿首谢上曰将军冠朕知是书诈也将军无罪光曰陛下何以知之上曰将军之广明都郎近耳调校尉以来未能十日燕王何以得知之且将军为非不须校尉是时帝年十四尚书左右皆惊而上书者果亡捕之甚急桀等惧白上小事不足治上不聴后桀党与有谮光者上辄怒曰大将军忠臣先帝所属以辅朕身敢有毁者坐之自是桀等不敢复言
　　昭帝甫十四而能明燕书之诈昔人谓成王有慙徳固矣虽然昭帝止于昭帝而成王进徳遂至学有缉熈于光明之盛愚于此则深见天姿虽美不足恃而学问之功为大也昭帝享国则固日浅而成王复辟之年亦方弱冠耳洛诰答周公之语非大进所学有见于道能为是言乎因观三代而下英君谊辟非无刚明特达之才而不能跻之二帝三王之盛者皆由不学之故非不学也不以二帝三王之所学者为学也非不学二帝三王之所学者也无二帝三王之佐也由是言之成王虽疑周公而周公不负成王昭帝虽不疑霍光而霍光则有负于昭帝多矣
　　元平元年夏四月癸未帝崩迎昌邑王贺六月丙寅王受皇帝玺绶袭尊号既立淫戏无度大将军光忧懑田延年曰将军为国柱石审此人不可何不建白太后更选贤而立之光曰今欲如是于古尝有此否延年曰伊尹相殷废太甲以安宗庙后世称其忠将军若能行此亦汉之伊尹也光乃引延年给事中隂与车骑将军张安世图计光与羣臣连名奏王嗣孝昭皇帝后行淫辟不轨五辟之属莫大不孝周襄王不能事母春秋曰天王出居于郑由不孝出之絶之于天下也宗庙重于君陛下不可以承天序奉祖宗庙子万姓当废臣请有司以一太牢具告祠髙庙子万姓皇太后诏曰可归贺昌邑国除为山阳郡昌邑羣臣坐在国时不举奏王罪过令汉朝不闻知又不能辅道陷王大恶皆下狱诛杀二百余人唯中尉吉郎中令遂以忠直数谏正得减死髠为城旦师王式系狱当死治事使者责问曰师何以无谏书式对曰臣以诗三百五篇朝夕谕王至于忠臣孝子之篇未尝不为王反复诵之也至于危亡失道之君未尝不流涕为王深陈之也臣以三百五篇谏是以无谏书使者以闻亦得减死论
　　孟子曰不仁者可与言哉安其危而利其灾乐其所以亡者不仁而可与言则何亡国败家之有龚遂王吉可谓忠贞之臣矣痛言苦口悲伤恳恻真膏肓起死之药奈何王之不聴也昌邑羣臣坐亡辅道之谊诛杀者二百余人而遂吉竟以忠谏免事至于此岂其本心之所愿也然为人臣而逢君于昬以茍目前之宠者果何利哉虽然太甲既立而后不明非伊尹之过也昌邑素行如此而霍光迎立之亦不审也已
　　右昭帝在位十三年崩年二十一






　　两汉笔记卷五
　　钦定四库全书
　　两汉笔记卷六　　　　　　宋　钱时　撰
　　宣帝
　　初许广汉女适皇曽孙一嵗生子奭数月曽孙立为帝许氏为倢伃是时霍将军有小女与皇太后亲公卿议更立皇后皆心拟霍将军女亦未有言上乃诏求微时故劎大臣知防白立许倢伃为皇后十一月壬子立皇后许氏霍光以后父广汉刑人不宜君国嵗余乃封为昌成君
　　人主之趋向羣下所由以响应也孝宣诏求故劎而大臣已黙喻其防向使一念之差则逆探上意而迎合之者皆羣邪从臾之路矣可不谨欤
　　本始元年春大将军光稽首归政上谦让不受诸事皆先关白光然后奏御自昭帝时光子禹及兄孙云皆为中郎将云弟山奉车都尉侍中领胡越兵光两女婿为东西宫卫尉昆弟诸壻外孙皆奉朝请为诸曹大夫骑都尉给事中党亲连体根据于朝廷及昌邑王废光权益重每朝见上虚已敛容礼下之已甚
　　大臣受先君之托凡所以定变故安宗社皆其职之所当为非过分也汤崩太甲立于伊尹之手不明而放之思庸而复之既复辟而去之尹固未尝以为己功而太甲亦岂以为己私恩哉废贺立宣正自霍光分内事耳光不以宠利居成功必不使其君有芒刺之惮宣帝有天下而不与必不至有礼下已甚之过君臣皆失其分非保终吉之道也小畜者臣畜君之卦上九爻曰既雨既处尚徳载妇贞厉月几望君子征凶几望而犹征虽君子亦凶况霍光乎况无徳以载而党亲根据于朝廷乎
　　初上官桀与霍光争权光既诛桀遂遵武帝法度以刑罚痛绳羣下由是俗吏皆尚严酷以为能而河南太守丞淮阳黄霸独用寛和为名上在民间时知百姓苦吏急也闻霸持法平乃召以为廷尉正数决疑狱庭中称平
　　民间所闻天下之公论也宣帝知百姓苦吏急而用黄霸是矣持是以往无所变乱则孝文之遗风可复而孝武之虐焰当为之一洗奈何卒用文法吏而以刑绳下乎甚矣习气之易移而流于不美者之势顺也大凡初心无有不善后世人主有得于民间之公论行之以果断持之以悠乆毋转移于气习变乱其初心哉
　　地节二年帝兴于闾阎知民事之艰难霍光既薨始亲政事厉精为治五日一聴事自丞相已下各奉职奏事敷奏其言考试功能侍中尚书功劳当迁及有异善厚加赏赐至于子孙终不改易枢机周密品式备具上下相安莫有茍且之意及拜刺史守相辄亲见问观其所由退而考察所行以质其言有名实不相应必知其所以然常称曰庶民所以安其田里而亡叹息愁恨之心者政平讼理也与我共此者其良二千石乎以为太守吏民之本数变易则下不安民知其将久不可欺罔乃服从其教化故二千石有治理效辄以玺书勉励増秩赐金或爵至关内侯公卿阙则选请所表以次用之是故汉世良吏于是为盛称中兴焉
　　宣帝亲政而以太守吏民之本可谓知所务矣夫太守数易岂止下不安而已乎是故欲致治非乆任不可欲乆任非择贤不可数迁数易如寄传舍政何由成化何由洽也至有治理效则玺书勉励増秩赐金公卿阙则选诸所表以次用之此意尤善伯禹后稷以至康叔苏忿生之徒皆由诸侯而入为公卿此古制也宣帝致中兴之治其有以哉惜乎所谓良吏止汉世人物而治亦止于汉耳
　　三年夏四月戊申立子奭为皇太子封太子外祖父许广汉为平恩侯霍显闻立太子恚怒不食呕血曰此乃民间时子安得立即后有子反为王邪复教皇后令毒太子皇后数召太子赐食保阿輙先尝之后挟毒不得行
　　诗曰乱匪降自天生自妇人甚矣霍显之隂谋祸贼一至于此也既杀许后而立其女又教其女杀太子为外孙他日之地覆宗絶祠岂足怪哉观光初闻许后之死大惊欲自举发而不忍使于此时竟发其事去一悍妻而全一族断闺门之私情而全忠臣之大义岂不甚伟一时之不忍而不知有大忍者在其后虽竭节于国而不能正其家有盖世之功而不能免赤族之祸可为万世戒矣
　　疏广为太子太傅广兄子受为少傅太子外祖父平恩侯许伯以为太子少白使其弟中郎将舜监护太子家上以问广广对曰太子国储副君师友必于天下英俊不宜独亲外家许氏且太子自有太傅少傅官属已备今复使舜监护太子家示陋非所以广太子徳于天下也上善其言以语魏相相免冠谢曰此非臣等所能及广由是见器重
　　立太子而植党于外氏此贵戚擅权之根也疏广斯言为虑逺矣不择师傅以教之以养成其徳性而徒私外氏以权以助成其偏党比周之势此岂天下之福哉
　　帝自在民间闻知霍氏尊盛日乆内不能善既躬亲朝政魏大夫为丞相数燕见言事平恩侯与侍中金安上等径出入省中时霍山领尚书上令吏民得奏封事不关尚书羣臣进见独往来于是霍氏甚恶之上颇闻霍氏毒杀许后而未察乃徙光女婿度辽将军未央衞尉平陵侯范明友为光禄勲出次壻诸吏中郎将羽林监任胜为安定太守数月复出光姊婿给事中光禄大夫张朔为蜀郡太守羣孙婿中郎将王汉为武威太守顷之复徙光长女婿长乐衞尉邓广汉为少府戊戌更以张安世为衞将军两宫衞尉城门北军兵属焉以霍禹为大司马冠小冠亡印绶罢其屯兵官属特使禹官名与光俱大司马者又収范明友度辽将军印绶但为光禄勲及光中女壻赵平为都尉光禄大夫将屯兵又収平骑郡尉印绶诸领胡越骑羽林而及两宫衞将屯兵悉易以所亲信许史之子弟代之
　　班史谓霍光不学无识闇于大理夫以大将军之尊身任天下之重而宗族亲戚分据势要执兵柄环朝廷之上非识闇肯为是哉然尝考之光之为此盖基于上官桀之变但知徧置亲族植党与以自固而不悟国之名器非我一家之私物也宣帝黜削其权大明公道选天下忠贤而用之夫谁曰不可奈何夺之霍氏而复易以所亲信许史之子弟乎然则与光之见何以异观霍禹有谓将军坟墓未干尽外我家反任许史夺我印绶而凶人之谋乃縁此生此虽权宠醖酿之极必至于是而亦宣帝举措之不正大有以速祸可为世戒也
　　十二月诏曰间者吏用法巧文浸深是朕之不徳也夫决狱不当使有罪兴邪不辜蒙戮父子悲恨朕甚伤之今遣廷史与郡鞠狱任轻禄薄其为置廷尉平秩六百石员四人其务平之以称朕意于是每季秋后请谳时上常幸宣室斋居而决事狱刑号为平矣涿郡太守郑昌上疏言今明主躬垂明聴虽不置廷平狱将自正若开后嗣不若删定律令不正其本而置廷平以理其末政衰聴怠则廷平将召权而为乱首矣
　　宣帝伤法巧文深而更置廷平斋居决事其意美矣然刑名绳下终日心于文法吏何也盖帝天姿大抵刻薄杂霸之习胜而效尤于武帝者多故也舜有好生之徳文王视民如伤表立影从风行草偃天下虽有苛刻之吏将安所用乎又岂待一一斋居决事而后始平乎于定国为廷尉民自以不寃当时称颂与张释之相亚而无救赵盖韩杨之徒之死其为寃者大矣虽多廷平之员何益也
　　四年勃海太守龚遂入为水衡都尉先是勃海左右郡嵗饥盗贼并起二千石不能禽制上选能治者丞相御史举故昌邑郎中令龚遂上拜为勃海太守召见问何以治勃海息其盗贼对曰海濒遐逺不霑圣化其民困于饥寒而吏不恤故使陛下赤子盗弄陛下之兵于潢池中耳今欲使臣胜之耶将安之也上曰选用贤良固欲安之也遂曰臣闻治乱民如治乱绳不可急也唯缓之然后可治臣愿丞相御史且无拘臣以文法得一切便宜从事上许焉加赐黄金赠遣乘传至渤海界郡闻新太守至发兵以迎遂皆遣还移书敕属县悉罢逐捕盗贼诸吏持鉏钩田器者皆为良民吏母得问持兵者乃为贼遂单车独行至府盗贼闻遂教令即时解散弃其兵弩而持鉏钩于是悉平民安土乐业遂乃开仓廪假贫民选用良吏慰安牧养焉遂见齐俗奢侈好末技不田作乃躬率以俭约劝务农桑各以口率种树畜养民有带持刀劒者使卖劒买牛卖刀买犊曰何为带牛佩犊劳来循行郡中皆有畜积狱讼止息
　　愚于此益騐人心之本良人性之本善虽甚颠防狂悖至于一旦感动未有不可转移者上之人失所以为民父母之道寒饥弗恤反激之而生变终陷恶逆自新无路岂不甚可痛哉观遂赤子弄兵之言便使人恻然动哀矜之念一入郡界凡前日之不可禽制者莫不投兵而归陇亩此固有感于其本心者矣然君临天下之上其毋遽以盗贼视吾赤子思风动教化之有道生其愧耻起其畏慕而发其本心之良乎
　　元康元年魏相敕掾吏按事郡国及休告从家还至府辄白四方异闻或有逆贼风雨灾变郡不上相辄奏言之
　　鲁君自谓生于深宫之中未尝知忧未尝知惧况贵为天子乎是故不知忧惧者荒宁之端也荒宁者败亡之路也孝宣起自民间宜知所儆然境界习熟则乆而易忘魏相居相位而每以逆贼风雨灾变奏白知所务矣或者英君少主乍居天位四方首以祥瑞进而弗之絶是开谄谀之门使贼其君者也可不戒哉
　　三年张安世自以父子封侯在位太盛乃辞禄诏都内别藏张氏无名钱以有万数安世谨慎周密毎定大政已决辄移病出闻有诏令乃惊使吏之丞相府问焉自朝廷大臣莫知其与议也尝有所荐其人来谢安世大恨以为举贤达能岂有私谢邪絶弗复为通有郎功髙不调自言安世安世应曰君之功髙明主所知人臣执事何长短而自言乎絶不许已而郎果选安世自见父子尊显怀不自安为子延寿求出补吏上以为北地太守嵗余上闵安世年老复征延寿为左曹太仆
　　日中则昃月盈则食古人所以戒盛满也使霍氏而知此义安有夷族之祸乎官赏人主之大权非臣下所得私者举贤达能不容私谢有功即迁不受私谒大臣之体当如是矣
　　神爵元年上颇修武帝故事谨斋祀之礼以方士言增置神祠闻益州有金马碧鸡之神可醮祭而致于是遣谏大夫蜀郡王褒使持节而求之初上闻褒有俊才召见使为圣主得贤臣颂其略曰世必有圣知之君而后有贤明之臣故虎啸而风冽龙兴而致云蟋蟀竢秋唫蜉蝤出以隂易曰飞龙在天利见大人诗曰思皇多士生此王国故世平主圣俊乂将自至上下俱欲驩然交欣千载一合论説无疑太平之责塞优游之望得休征自至寿考无疆何必偃仰屈伸若彭祖呴嘘呼吸如侨松眇然絶俗离世哉是时上颇好神仙故褒对及之京兆尹张敞亦上疏谏曰愿明主时忘车马之好斥逺方士之虚语游心帝王之术太平庶几可兴也上由是悉罢尚方待诏
　　武帝一生惑于方士之言至晚节而后始悔此可为监矣而宣帝复有是好何哉大抵初年是非未尝不明好恶未尝不审以宣帝之英爽视武帝前日事昭昭乎辨何啻白黑然至于此且蹈其覆辙而不悟甚矣邪説之易惑而初清明者之难守也虽然人主不能无过患不闻过不患不闻过患不改过武帝受欺方士莫有忠告者岂任意轻杀故遂不敢谏欤宣帝一有所溺而王褒张敞不旋踵谏之帝亦不旋踵而改之此其所以犹幸甚也
　　上颇修饰宫室车服盛于昭帝时外戚许史王氏贵宠谏大夫王吉上疏曰陛下躬圣质总万方惟思世务将兴太平诏书每下民欣然若更生臣伏而思之可谓至恩未可谓本务也欲治之主不世出公卿幸得遭遇其时言聴谏从然未有建万世之长防举明主于三代之隆也其务在于期防簿书断狱聴讼而已此非太平之基也臣闻圣王宣徳流化必自近始朝廷不备难以言治左右不正难以化逺民者弱而不可胜愚而不可欺也圣主独行于深宫得则天下称诵之失则天下咸言之故宜谨选左右审择所使左右所以正身所使所以宣徳此其本也孔子曰安上治民莫善于礼非空言也王者未制礼之时引先王礼宜于今者而用之臣愿陛下承天心发大业与公卿大臣延及儒生述旧礼明王制敺一世之民跻之仁寿之域则俗何以不若成康寿何以不若髙宗窃见当世趋务不合于道者谨条奏惟陛下裁择焉吉意以为世俗聘妻送女无节则贫人不及故不举子又汉家列侯尚公主诸侯则国人承翁主使男事女夫屈于妇逆隂阳之位故多女乱古者衣服车马贵贱有章今上下僭差人人自制是以贪财诛利不畏死亡周之所以能致治刑措而不用者以其禁邪于防防絶恶于未萌也又言舜汤不用三公九卿之世而举臯陶伊尹不仁者逺今使俗吏得任子弟率多骄骜不通古今无益于民宜明选求贤除任子之令外家及故人可厚以财不宜居位去角抵减乐府省尚方明示天下以俭古者工不造雕琢商不通侈靡非工商之独贤政教使之然也上以其言为迂阔不甚宠异也吉遂谢病归
　　后世积习之弊习熟于耳目之常非有刚明特达之见卓然絶出乎流俗之表未易顿革也孟子谈王道于战国时君咸谓迂濶于事用兵争彊务先权谋其谓之迂阔也固宜王吉之言虽非孟子比然观其所陈往往皆切中当时之病关系风俗者不细而宣帝亦且以迂濶目之矣蹈常袭故安于卑陋如之何其可革也哉虽然滕文公始见孟子孟子道性善言必称尧舜斯言一入于心终不忘三年之丧井地之问自续续有所不容已何者先有以感动其本心故也吉也责公卿务在期会簿书断狱聴讼而不能建万世长防举明主于三代之隆岂不甚美而其説止于述旧礼革弊事而未见所谓转移人主之心术者是故虽有英特不世出之君终莫能脱去凡近而进之髙明广大之地良有以欤
　　二年初置金城属国以处降羌诏举可防羌校尉者时充国病四府举辛武贤小弟汤充国遽起奏汤使酒不可典蛮夷不如汤兄临众时汤已拜受节有诏更用临众病免五府复举汤汤数醉防羌人反畔卒如充国之言辛武贤深恨充国上书告中郎将卬泄省中语下吏自杀
　　八议之条深见先王忠厚之意汉世人臣有平日之大功而不能赎一时之小过此最刻薄前后死者相望可为叹息多矣愚观赵充国老成定虑区画西羌抗论再三无言不醻顾何负于汉哉至若奏辛汤之之使酒不特不负汉亦且何负于武贤也有弟不能教而充国忠言之此正有识之士所宜端拜引咎佩服为家庭之训况醉防致畔若合符契而反敢以为恨乎恨人之言其弟而遂杀人之子武贤不足道也而宣帝忍为之亦薄甚矣哉
　　三年东郡太守韩延寿为左冯翊始延寿为颍川承赵广汉构防吏民之后俗多怨雠延寿改更教以礼让召故老与议定嫁娶丧祭仪品略依古礼不得过法百姓遵用其教延寿为吏上礼义好古教化所至必聘其贤士以礼待之广谋议纳谏争表孝弟有行修治学宫春秋乡射陈钟鼔管弦盛升降揖让及都试讲武设斧钺旌旗习射御之事治城郭収赋租先明布吿其日以期防为大事吏民敬畏趋乡之又置正五长相率以孝弟不得舍奸人入为冯翊延寿出行县至髙陵民有昆弟相与讼田自言延寿大伤之曰幸得备位为郡表率不能宣明教化至令民有骨肉争讼既伤风化重使贤长吏啬夫三老孝弟受其耻咎在冯翊当先退是日移病不聴事因入卧舍闭閤思过一县莫知所为令丞啬夫三老亦皆自系待罪于是讼者宗族传相责让此两昆弟深自悔皆自髠肉袒谢愿以田相移终死不敢复争郡中歙然莫不传相敕厉不敢犯延寿恩信周徧二十四县莫复以辞讼自言者推其至诚吏民不忍欺绐每见世俗谓顽民不可化古礼不可行未尝不为之切叹嗟夫何其诬民之甚也大宗伯以五礼防万民之伪而教之中此正古圣维持风俗之大法故曰人而无礼则近于禽兽又曰无辞让之心非人也此辞让之心即本心本中本正本无偏倚情伪一凿变诈百端始支始离始昏始乱始失其为中焉古圣于是因人性所固有而为之节文而名之曰礼礼非外物也仲虺曰以礼制心制者不逾之谓不逾其则即礼也孔子曰复礼为仁复者能反之谓能反其本即礼也后世教化不明风俗大败贼恩害义坏礼乱伦往往逐人情之末流而为之窟宅滔滔汩汨惟欲是从安于卑陋沦于污秽焉知礼为何事也哉昏礼论财务相求责而夫妇用夷虏之道矣日以七数聴命浮屠而死丧用夷狄之教矣濡雨露而莫之感睨狐狸蝇蚋而莫之恤自肥其口自膏其腹穷年卒嵗无一念之及其亲回视春秋祭祀以时思之者反若怪物然祭兽祭鱼曽豺獭之不若矣虽然非民之罪也风俗虽坏而本心未尝坏民虽非先王之民而心固先王之民之心也使天下之为郡者皆韩延寿谁谓古礼果不可行乎骨肉有讼闭閤思过而昆弟自悔终身不复敢争谁谓愚民果不可化乎宣帝不安于杂霸举斯人者而用之为风俗倡则天下皆颍州也夫谁曰不可而延寿则刑戮死矣惜哉
　　四年春二月以凤凰甘露降集京师赦天下颍川太守黄霸在郡前后八年政事愈治是时凤凰神爵数集郡国颍川尤多冬十月凤凰十一集杜陵
　　是何宣帝凤凰之多也以愚观之如盖如韩真当世之凤凰矣前年杀寛饶后年杀延寿其为不祥莫甚于此而但纪一禽以为瑞则愚不知其説也孔子生于周末而发凤鸟不至之叹为世道叹也哀公西狩获麟而子歌之曰唐虞世兮麟凤游今非其时兮来何求麟兮麟兮我心忧于是春秋絶笔焉呜呼谓宣帝何哉
　　十一月严延年坐不道弃市初延年母从东海来欲从延年腊到洛阳适见报囚母大惊便止都亭不肯入府延年出至都亭谒母母闭閤不见延年免冠顿首閤下良乆母乃见之因数责延年幸得备郡守専治千里不闻仁爱教化有以全安愚民顾乘刑罚多刑杀人欲以立威岂为民父母意哉延年服罪重顿首谢因自为母御归府舍母毕正腊谓延年天道神明人不可独杀我不意当老见壮子被刑戮也殆矣去汝东归埽除墓地耳遂去归郡见昆弟宗人复为言之后嵗余果败东海莫不贤智其母
  </div>
  <div class="pagination">
   <a href="两汉笔记_page2.html">
    上一页
   </a>
   <a href="两汉笔记.html">
    1
   </a>
   <a href="两汉笔记_page2.html">
    2
   </a>
   <span class="current-page">
    3
   </span>
   <a href="两汉笔记_page4.html">
    4
   </a>
   <a href="两汉笔记_page5.html">
    5
   </a>
   <a href="两汉笔记_page6.html">
    6
   </a>
   <a href="两汉笔记_page7.html">
    7
   </a>
   <a href="两汉笔记_page4.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
