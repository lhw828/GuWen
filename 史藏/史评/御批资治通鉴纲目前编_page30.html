<!DOCTYPE html>
<html>
<head>
    <meta charset="UTF-8">
    <title>御批资治通鉴纲目前编 - 第 30 页/共 45 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御批资治通鉴纲目前编 - 第 30 页/共 45 页</h1>
    <div class="content">　　大事记曰叚规谓韩康子曰分地必取成臯康子曰成臯石溜之地也寡人无所用之叚规曰臣闻一里之厚而动千里之权者地利也千人之众而破三军者不意也君用臣言则韩必取郑矣康子曰善果取成臯至韩之取郑也果从成臯始赵襄子行赏髙共为上晋阳之难唯共无功功臣皆怒襄子曰方晋阳急群臣皆懈唯共不敢失人臣礼是以先之张孟谈既固赵宗告襄子曰五霸之所以致天下者主势能制臣无令臣能制主故贵为列侯者不令在相位自将军以上不为近大夫今臣之名显而身尊权重而众服臣愿捐功名去权势以离众襄子怅然曰何哉吾闻辅主者名显功大者身尊任国者权重此先圣之所以集国家安社稷乎子何为然对曰臣观成事闻往古臣主之权均能羙未之有也君若弗图则臣力不足怆然有决色乃纳地释事而耕于负亲之丘【大事记杂取史记战国防外纪今止以大事记为正】
　　齐田盘使其宗人尽为齐都邑大夫与三晋通使
　　晋赵无恤使新稚狗伐狄
　　大事记曰按国语列子外纪赵襄子使新稚穆子伐狄胜之取左人中人遽人来告襄子方食而有忧色侍者曰狗之事大矣而主之色不怡何也襄子曰夫江河之大也不过三日飘风暴雨不终朝日中不须臾今赵氏之徳行无所积一朝而两城下亡其及我哉君子曰赵氏其昌乎夫忧者所以为昌也喜者所以为亡也胜非其难者也持之者其难者也唯有道之主为能持胜外纪载于此年今从之【国语此事继简子之后外纪系此恐非然别无考】
　　十有七年晋知开奔秦
　　大事记曰开荀瑶之族也荀氏自首以来或谓知氏按秦年表晋大夫知开率其邑人来奔
　　十有八年秦左庶长城南郑
　　大事记曰史失其名庶长秦官见于左传鲁襄公十一年秦记则庶长弗忌当桓王二十二年则秦有此官乆矣秦楚变于夷狄不用礼故官名异于他国
　　卫悼公卒子弗嗣【是为敬公】
　　蔡元侯卒子齐嗣
　　十有九年燕孝公卒载立【是为成公】
　　二十年越盲姑卒子翁嗣【是为朱句】
　　越人迎女于秦
　　【履祥按此越子翁立而婚于秦也】
　　二十有一年晋知寛奔秦
　　大事记曰按秦年表晋大夫知伯寛率其邑人来奔知伯既灭六年而寛始率邑人奔秦或者别守邑而未下若燕将守聊城之类欤
　　二十有二年楚子灭蔡蔡侯齐出亡【史记自蔡仲至侯齐二十四世】
　　二十有四年楚灭杞
　　大事记曰杞东楼公者夏后禹之后周武王克殷封之于杞自东楼公至简公春凡十九世楚惠王灭之○史记曰舜之后周武王封之陈至楚惠王灭之禹之后周武王封之杞楚惠王灭之契之后为殷殷破周封其后于宋齐湣王灭之后稷之后为周秦昭王灭之臯陶之后或封英六楚穆王灭之伯夷之后至周武王复封于齐曰大公望陈氏灭之伯翳之后至周平王时为秦项羽灭之垂防龙后不知所封右十人者皆唐虞之际名有功徳臣也其五人之后皆至帝王余乃为显诸侯○古史论曰宋杞皆天子之事守也盖礼乐车服在焉故孔子曰夏礼吾能言之杞不足徴也殷礼吾能言之宋不足徴也文献不足故也宋虽不足徴然春秋之际晋楚大国有所不知未尝不问焉如杞遂至于用夷无足言者昔孔子学官名于郯子郯至防矣而其先王之遗文于诸侯为详孔子之于夏礼盖犹有考于杞欤而国无君子不能自列悲夫
　　楚与秦平楚东侵地至于泗
　　史记曰楚灭杞与秦平是时越已灭吴而不能正江淮北楚东侵广地至泗上
　　二十有五年秦伐义渠执其君以归晋韩虎魏驹伐伊洛隂戎灭之
　　外纪曰秦伐义渠虏其君是时韩魏共灭伊洛隂戎其遗脱者皆西走逾汧陇自此中国无戎宼惟余义渠一种焉
　　二十有六年日有食之昼晦星见【年表失其月】秦厉共公卒子嗣【是为躁公】
　　二十有八年王崩子去疾践位弟叔弑之少弟嵬杀叔而立
　　史记本纪曰贞定王崩子去疾立是为哀王三月弟叔袭杀去疾而自立是为思王立五月少弟嵬攻杀思王而自立
　　封弟掲于河南以续周公之职【是为河南桓公】
　　大事记曰河南即郏鄏周武王迁九鼎周公营以为都是为王城又迁殷民于洛阳下都是为成周平王东迁定都于王城王子朝之乱其余党多在王城敬王畏之徙都成周至是考王以王城故地封其弟桓公焉稽古録谓桓公为东周桓公非也平王东迁之后所谓西周者丰镐也所谓东周者东都也威烈王之后所谓西周者河南也所谓东周者洛阳也河南桓公之时虽未有东西周之名推本而言之谓之西周桓公则可矣何以称河南为西周自洛阳下都而视王城则在西也何以称洛阳为东周自河南王城视下都则在东也君陈毕公尹殷民盖在下都之地今书皆谓之东郊则下都在王城之东明矣
　　秦南郑反
　　大事记曰水经汉水东过南郑县南郦道元注耆旧传云南郑之号始于郑桓公桓公死于犬戎其民南奔故以南为称即汉中郡治也按本纪秦惠王始取楚汉中置汉中郡今躁公之时已书南郑反岂地之往来不常先尝属秦欤今属兴元府
　　辛丑考王元年
　　二年晋哀公卒子栁嗣【是为幽公】
　　四年晋侯反朝于韩赵魏氏晋独有绛曲沃
　　史记曰幽公之时晋畏反朝韩赵魏独有绛曲沃余皆入三晋
　　六年夏六月雪日有食之【年表失其月】
　　七年燕成公卒闵公立
　　八年彗星见
　　九年楚惠卒子中嗣【是为简】
　　卫敬公卒子纠嗣【是为昭公】卫属于晋韩赵魏氏
　　世家曰是时三晋强卫如小侯属之
　　十年楚灭莒
　　大事记曰楚世家简元年北伐灭莒杜氏释例曰莒国嬴姓少昊之后也周武王封兹舆期于莒今城阳莒县是也世本自纪公以下为己姓不知谁赐之姓也十一世兹丕公始见春秋共公以下防弱不复见矣四世楚灭之
　　鲁悼公卒子嘉嗣【是为元公】
　　礼记曰悼公之丧季昭子问于孟敬子曰为君何食敬子曰食粥天下之逹礼也吾三臣者之不能居公室也四方莫不闻矣勉而为瘠则吾能毋乃使人疑夫不以情居瘠者乎哉我则食食
　　【履祥按郑氏曰生不能尽忠死不能尽礼孔子曰丧事不敢不勉郑氏此言讥敬子不能企而及之也敬子其初为人如此曽子所以有逺暴慢鄙倍之戒与】
　　十有一年义渠伐秦侵至渭阳
　　十有二年秦躁公卒弟立【是为懐公】
　　秦纪曰懐公从晋来享国
　　十有三年晋桃李冬实
　　十有四年晋侯鲁侯防于楚丘
　　十有五年王崩太子午践位
　　卫公子亹弑其君昭公而自立【是为懐公】
　　西周公封其少子班于巩以奉王是为东周
　　大事记曰此东西周分之始也初考王封其弟于河南是为河南桓公桓公卒子威公立威公卒子惠公立河南惠公复自封其少子于巩以奉王号东周自河南桓公续周公之职而秉政三世益专所以别封少子使奉王者殆欲独擅河南之地而不复奉王欤前汉地理志曰巩东周所居非也东周者指威烈王所居之洛阳也巩班之采邑也世本曰东周惠公名班居洛阳是班秉政于洛阳而采邑则在巩安得遂指巩为东周乎当是时东西周虽未分治然河南惠公既号奉王者为东周亦必自号为西周矣
　　【履祥按贞定王崩哀王立其弟思王弑哀王而立其弟考王又杀思王而立然而少弟掲在焉使掲而复迹其所为则考王殆未保也于是封之河南是分国以防之也而掲之子孙世执其政援立威烈之初又并封其少子于东以奉王为名于是东西二周分周亦犹三家之分鲁矣考王固不得而制之也周室其时地不大于曹滕民不众于邾莒而兄弟相杀以夺之又兄弟相分以防之是区区者果何乐乎为君而若此纷纷也其未取灭亡幸哉】
　　丙辰威烈王元年晋赵襄子卒以兄伯鲁之孙浣为后【献子】徙治中牟襄子之弟嘉逐浣而自立于代【是为桓子】
　　史记曰襄子北有代南并知氏彊于韩魏其后娶空同氏生五子襄子为伯鲁之不立也不肯立子且必欲传位与伯鲁子代成君成君先死乃取代成君子浣立为大子襄子立三十三年卒浣立是为献子献子少即位治中牟【吕氏曰汲冢竹书曰齐师伐赵东鄙围中牟史记正义曰此中牟在河北非郑之中牟也管子云狄灭邢卫齐筑五鹿中牟邺以卫诸夏按五鹿在魏州元城邺即相州荡隂县西五十八里有牟山盖中牟邑在此山侧也后云魏欲通平邑中牟之道亦在牟山之侧也】
　　秦庶长鼂弑其君懐公国人立其孙【是为灵公】
　　大事记曰庶长鼂与大臣围懐公懐公自杀懐公大子曰昭子蚤死大臣乃立大子昭子之子是为灵公秦记作肃灵公云居泾阳
　　郑共公卒子己嗣【是为幽公】
　　晋韩康子卒子啓章代【武子○按左传杜氏注国语曲沃桓叔生韩万自万至康子虎九世】魏桓子卒子斯代【是为文侯○世家毕公髙之苖裔孙毕万事晋献公赐邑于魏为大夫自万至桓子驹八世】
　　二年晋赵桓子卒国人杀其子迎浣复位
　　史记曰襄子弟桓子逐献子自立于代一年卒国人曰桓子立非襄子意乃共杀其子而复迎立献子
　　三年晋韩啓章伐郑杀幽公郑人立其弟骀【是为繻公】
　　四年秦作上下畤
　　大事记曰秦灵公作上下畤于吴阳上畤祭黄帝下畤祭炎帝
　　六年盗杀晋幽公魏斯诛乱者立其子止【是为烈公】
　　大事记曰幽公淫妇人夜窃出邑中盗杀幽公魏文侯以兵诛晋乱立幽公子止年表书魏诛晋幽公盖有脱字皇极经世作魏文侯杀晋幽公因年表之误也【外纪威烈王四年晋幽公夫人秦嬴贼公于髙寝】
　　七年晋魏斯城少梁韩啓章都平阳赵浣城氏
　　大事记曰按秦本纪灵公六年晋城少梁秦击之年表灵公七年与魏战少梁盖出师在六年而战在七年也竹书纪年晋烈公元年韩武子都平阳赵献子城氏少梁故城在同州韩城县南二十二里氏今泽州髙平县
　　八年秦人与晋魏氏战少梁
　　越灭郯
　　大事记曰郯少皥氏之后也嬴姓国在东海郡今海州方春秋时大皥之后犹有任宿须句颛臾四国存而少皥之祀莒郯实司之至于战国二皥之世独任仅见于孟子之书而已此臧文仲所以发不祀忽诸之叹也
　　甲子九年晋魏氏复城少梁
　　秦城堑河濒秦初以君主妻河
　　史记索隠曰谓初以此年取他女为君主君主犹公主也妻河谓嫁之河伯故魏俗犹为河伯取妇盖其遗风殊异其事故云初○大事记曰以君甥妻河用诸河以求福也戎狄之俗也魏文侯使西门豹为邺令邺民苦为河伯取妇豹始禁之正与同时魏与秦邻意者染秦俗与
　　十年晋赵氏城平邑【水经注竹书纪年世家在十五年】
　　十有一年秦补厐城城籍姑
　　【履祥按魏城少梁而秦堑河濒盖相备也至是又城籍姑籍姑在同州韩城县北三十五里而少梁在韩城县南三十二里盖对垒也】
　　卫公孙颓弑其君懐公而自立【是为慎公颓敬公之孙也】秦灵公卒国人废其子而立其季父【是为简公】
　　大事记曰简公懐公之子而昭子之弟也秦记曰简公从晋来享国
　　齐田居思伐晋赵氏鄙围平邑
　　十有二年中山武公初立
　　大事记曰按左传昭公十二年八月晋荀吴假道于鲜虞灭肥是冬晋复伐鲜虞杜预曰鲜虞白狄别种在中山新市县中山名见于传盖始于此及定公四年晋合诸侯于召陵谋为蔡伐楚荀寅曰诸侯方贰中山不服无损于楚而失中山不如辞蔡侯则中山是时势已渐强能为晋之轻重矣史记赵世家是年书中山武公初立意者其势益强遂建国备诸侯之制与诸夏抗欤索隠曰中山古鲜虞国姬姓也而徐广曰中山武公周定王之孙西周桓公之子古史谓周衰已甚安能使子弟据中山乎其説是也或者徐广徒闻中山姬姓遂傅防其世系欤
　　十有三年齐田白伐晋毁黄城围阳狐【黄城在魏州冠氏县南十里阳狐郭在魏州元城县东北三十二里】
　　秦与晋战败于郑下【秦败也】
　　晋河岸崩壅龙门至于底柱
　　大事记曰春秋后河患见于史传者始于此汉待诏贾让曰隄防之作近起战国壅防百川各以自利齐与赵魏濒河齐地卑下作隄去河二十五里河东抵齐隄则西泛赵魏亦为隄去河二十五里虽非其正水尚有所游荡时至而去则填淤肥羙民耕田之或乆无害稍筑室宅遂成聚落大水时至漂没则更起隄防以自救稍去其城郭排水泽而居之湛溺自其宜也战国之时河水溃圯隄岸如今嵗所书者盖亦无几至于秦汉以后河始为世大患贾让之论可谓究其本末矣
　　【履祥按河壅龙门至底柱此西河东圯也其后东河转而东南则河患始大】
　　十有四年齐田白伐鲁莒及安阳
　　大事记曰世家作伐鲁葛及安陵史记正义曰后魏地形志云己氏有安阳城今宋州县西北四十里安阳故城是
　　晋魏斯使其子击围繁厐出其民
　　越朱勾卒子翳嗣
　　十有五年齐田白伐鲁取一城【年表作取都】
　　十有六年日有食之
　　王命晋韩啓章赵浣伐齐入长城
　　大事记曰按外纪王命韩赵伐齐入长城是时三晋自通王室亦如列国特未赐命耳后汉志济北国有长城至东海史记蘓代説燕王曰齐有长城巨防巨防即防门在平隂
　　鲁元公卒子显嗣【是为穆公显世本作衍】
　　齐田汾败晋赵氏于平邑获其将韩举取平邑齐田庄子卒子和代【是为太公】
　　礼记曰陈庄子死赴于鲁鲁人欲勿哭缪公召县子而问焉县子曰古之大夫束脩之问不出竟虽欲哭之安得而哭之今之大夫交政于中国虽欲勿哭焉得而弗哭且臣闻之哭有二道有爱而哭之有畏而哭之公曰然然则如之何而可县子曰请哭诸异姓之庙于是与哭诸县氏○大事记曰和田太公也史记索隠曰按汲冢纪年田庄子卒明年立悼子悼子卒乃次立和是庄子后有悼子盖歴年无几所以世本及史记不得録也【履祥按礼记所载则田庄子之卒当在鲁穆公立之后而大事记书在前一年今姑改书于是年而悼子之有无长短又有所不暇考也】
</div>
    <div class="pagination">
<a href="御批资治通鉴纲目前编_page29.html">上一页</a><span>...</span><a href="御批资治通鉴纲目前编_page25.html">25</a><a href="御批资治通鉴纲目前编_page26.html">26</a><a href="御批资治通鉴纲目前编_page27.html">27</a><a href="御批资治通鉴纲目前编_page28.html">28</a><a href="御批资治通鉴纲目前编_page29.html">29</a><span class="current-page">30</span><a href="御批资治通鉴纲目前编_page31.html">31</a><a href="御批资治通鉴纲目前编_page32.html">32</a><a href="御批资治通鉴纲目前编_page33.html">33</a><a href="御批资治通鉴纲目前编_page34.html">34</a><a href="御批资治通鉴纲目前编_page35.html">35</a><span>...</span><a href="御批资治通鉴纲目前编_page31.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
