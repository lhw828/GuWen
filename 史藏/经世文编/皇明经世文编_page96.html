<!DOCTYPE html>
<html>
<head>
    <meta charset="UTF-8">
    <title>皇明经世文编 - 第 96 页/共 172 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇明经世文编 - 第 96 页/共 172 页</h1>
    <div class="content">　　○覆左给事中张益等增定参赞尚书职掌疏
　　兵科署科事左给事中张益等题称南京兵部尚书参赞机务、一遇警急、则皆略守备而责参赞。不可不重其职掌。乞要从长议拟、于参赞敕内、事体不便者、稍为更易、旧日所无者、稍为增入、各一节、为照南京兵部尚书、职在参赞、与内外守备、均有保厘之责、原奉敕谕、开载巳明、顷因地方多事、督责之议、全在参赞、若不重其事权。其势自难展布。该科欲要从长议拟、委为得其领要、查得各处多有因事增敕事例、相应斟酌题请、合候命下、备咨南京兵部、转行南京五府佥书都督、既分管振武神机大小教场。以后俱听参赞节制。近日亦有参赞兼统应抚之议然徒虚语耳应天淮扬廵抚都御史凡事与参赞叶同计议而行。副总兵参游兵备等官。俱听参赞委用。未尽事宜。悉听参赞便宜处置。本部仍将前项职掌。行移内府翰林院。除原敕照旧外。另请敕谕一道。给付新任尚书李遂。钦遵行事。平宁之日。径自奏缴。
　　○遵谕条上定策遏虏疏【大同蓟镇边务】
　　丑虏入犯、多在凉爽之时、防御机宜、贵审急缓之势、今之九边。大率以蓟镇为第一。葢腹心既安。四肢自无可虑。以故广调各镇之兵。为之戍守。多发度支之粮。为之馈给。精选骁徤之将。为之捍御。仰蒙　圣皇在上、深思远虑、靡所不至、臣等何容别议、今据宣大总督李文进所奏、止是永邵保兀慎摆腰三部之□其酋首俺荅黄台吉把都儿并东虏土蛮俱各未见踪迹、鸷鸟将飞、必戢其翼、甚当为蓟镇之虑、臣等谨将大同蓟镇应行事宜、不揣愚陋、开坐上请、伏乞　圣明俯赐采览早为允行、地方幸甚、
　　一大同所犯之贼、数本不多、本镇兵马、巳该总督李文进、先期分布、似为有备、臣等近又移文廵抚都御史陈其学、总兵官刘汉、令其坚壁清野以固其守、设伏出奇以挫其锋、分精兵以捣其巢、简恶、少以邀其马、随机应变之策、听其径自处置计料此虏、日下必当远遁、所据李文进所讨宣府游击孙辅、大同游击周资文入卫游兵二枝、另本酌量议处、
　　一贼犯蓟镇、必繇白艹川三间房一带。哨探一节。全在宣府独石参将。是时虏繇西东犯故以独石为蓟镇之耳目今奴繇东西犯故以宁前为蓟镇之耳目葢蓟镇止得其情。独石则得其形。知之既早。豫于古北黄花镇等处。加谨防御。所谓先则制人。自保无虞。合无容臣等仍行宣大总督廵抚总兵官等、督率参将刘国、多差的当人役、远为哨探、但有东行踪迹。即便飞报本部。以凭调度。哨探的确。防秋毕日。参将官重加升赏。如或怠缓悞事。与蓟镇将兵一体治罪
　　一蓟镇各区、先该臣愽总督之时、每区定拟兵备副使佥事一员、为之监督、连岁督臣行臣之计、日益详密、但防秋之后。未曾定拟赏罚。诚恐人心懈弛。关系不轻。合无容臣等备行总督都御史杨选廵抚都御史张玭、严行副使温景葵纪公廵栗永禄李尚智张邦彦伊介夫各照地方、用心督理、一切兵粮事宜、悉听径自区处、督抚官不得遥制。如果御虏有功。或虏知有备。不敢窥伺。督抚官从实具奏。以凭甄录。怠缓悞事。查参究治。
　　一昌平镇居庸镇边黄花镇三区。与宣府怀来廷庆永宁四海冶相为唇齿。宣大总督每当秋近移住怀来正为南山之备但事在两镇。丙子之事未免坐此未免互分彼此。必须声势联合。事方有济。令无容臣等备行宣大总督都御史李文进仍驻怀来、如果贼犯蓟镇古北口一带。宣府别无声息。即便多发精兵。星驰援应。若止犯延永。逼近南山。就将各支兵马。分屯蓟镇墙土。恊力固守。但使匹马不得入关。即为首功。
　　一蓟镇燕河冷口一带逼近辽东。虏若自东入犯。蓟镇督抚官。相去隔远。调度自不能及。即使有兵可发。千里赴援。不惟无以济事。亦非兵家常筭。合无容臣等备行辽东都御史吉澄、会行总兵官云昌、即将本处兵马整木朔停当、如果虏犯燕河等处、不必候调、径自领兵前来策应、有功与蓟镇将兵一体升赏。迁延误事。与蓟镇将兵一体黜罚。
　　○奉旨条上破格整理蓟镇兵食疏【蓟镇边备】
　　窃惟昌蓟二镇、近在畿辅、实为腹心之地、粤自庚戌虏变以来、远调客兵、分番入卫、原非经久之计、臣慱经略之时、奏称蓟镇之事、当以练主兵为根本。调客兵为权宜。于后郎中唐顺之经略。又奏称主兵练成一枝。当减客兵一枝。非臣二人之私言。实为众人之公议。乃今督抚等官、或玩愒而人事不修、或灾沴而天时未顺、以致练兵之举、十年罔效、阅兵之使、三出无功、诚可骇叹、仰蒙　圣皇在上、渊虑深思、长驾远驭、既将悞事之臣、各加黜罚、又欲本兵之臣、破格议处、特念臣慱尝历兹镇、明旨叮咛、曷啻面命、臣慱虽至愚极陋、敢不仰承万一、连日谨与臣缙共摅一得、条为十事、极知兵马钱粮、各有攸司、切缘事体重大不敢避忌、固臣等狗马之心、亦臣等之分也
　　一各区主兵、虽有总副参游等官、职专选练、若非兵备副使为之监督。事权既轻。赏犒无措。日复一日。全乏实效、查得永平兵备副使温景葵、昌平兵备副使栗永禄、怀柔兵备副使张邦彦、密云兵备副使李尚智、蓟州兵备副使纪公廵、才识操履、俱极一时之选相应久任责成、合无备行各官、兵惟分而后可练故不属之督抚而专责之司道将所管区分主兵、通行搜选、设法教练、仍将敕谕各另换给一道、备将选练主兵缘繇、开载于内、一年之内、练有成效、不次擢用、因循不振、从重降罚、及照各官年资巳深、若使迁转别处、新任之人、事体不能周知、悞事不浅、本部一面移咨吏部备查各官年资、如果相应者、拟升参政职衔、仍兼佥事管理兵备、年资未深者、职衔照旧、公差科道等官、虽有查盘等项事情、不许轻易委用、致妨正务、廵抚官月一阅视。总督两月一视、合用犒赏银钱等项、准于督抚兵备赃罚银内动支、本部仍发银二万两、分发各道、添辏犒赏、大率军以十人为率。八人习火器。二人习弓矢。若使人人火器精熟。倚墙拒守。自当万全。
　　蓟镇有急而远调西三边之卒殊失策也一陕西固原宁夏延绥三处客兵、比之宣大、尤为窵远、十余年来、往返奔驰、疲劳极矣、但主兵教练未成若使遽为撤去。一有急缓。未免失措。相应通行酌议、合无移咨总督都御史杨选、将延绥游击时达所统游兵一千五百名、既称不成行伍、查照总督尚书许论原议、以后免其征调、其延宁固原各枝照旧调发本部一面咨行陕西督抚等官、将该班官军、用心拣选、俱用马军、不用步军、马匹军器、如果不敷、作速奏请、听本部与工部处发、兵行之日、廵按御史坐委守廵兵备、该道查点明白、具繇奏知、候四十一年以后、主兵练成。每年逓减一枝。以示休息。其山西山东保定辽东宣府大同应调之兵。不得援以为例。
　　一陕西等处边兵、既欲渐撤、各区摆守之兵、恐不足用、查得京司三营、自我　皇上更定之后、戎政大臣顾寰王邦瑞悉心整理、大有次第、相应酌量调发、合无备行京兵不宜远征恐蹈唐人神策之事至于出戍□畿其策可行也戎政大臣选兵四枝。专在居庸镇边二区防春。正月十五日启行。三月终旬回营。再发兵四枝。专在居庸镇边二区防秋。七月十五日启行。九月终旬回营每枝三千名。止用马军三百。以备传报。其余二千七百。俱用步军。其步军盔甲器械。上边之日。暂借阖营之马驮送。班满盔甲器械。交付该区参将分守官收贮。以备次班应用。免致往返劳费。春防用参将尹秉衡曹镇、佐击王国柴愚管领、秋防用参将杨正方圆、佐击刘臣钱炳管领、居常则督军操练火器。及期则督军肃队以行。若果临期无警、听总督官具实奏请、以禁军多骄故也近者剿寇则令内臣别将不属之督抚矣另议进止、参游官到镇。悉听总督廵抚节制。不许抗违。
　　一该镇粮饷、虽有总督兼理于上、郎中主事分承于下、缘彼此原非专属、甲可乙否、动见抵牾、自昔用兵、固未有食不足而兵足之理、臣等悉心图维、必须该部大臣。专一督饷。则职掌既明。施为自易。合无移咨户部于本部左右侍郎内、奏差一员、量兼宪职、请命敕谕关防书吏、前去蓟州住札、专一管理昌蓟二镇主客二项钱粮、并查催各省拖欠民运、各区钱粮、但有不足、兵备副使即便呈省督饷衙门处发。一年满日、另差侍郎前去、二三年间。事体停妥。总督官照旧兼理。侍郎不必再差。见今年巳丰稔。正当收买之时。若果户部帑银不敷。工部借银十三万两。户部发银十万两。交与侍郎带去。或补主兵之粮。或给客兵之粮。或召买新鲜米豆。安置仓廒。以备支用。务要区处得宜。不致浪费。兵备将领军卫有司等官。悉听节制公勤者从实举荐。怠弛者从重参奏。一切侵渔奸弊。悉听侍郎区处。庶几士嘻马腾。以之练兵则兵可强。以之御虏则虏自戢。提纲挈领。此其首务。
　　一火器中国长技、在各边用之于战。其利什一。在蓟镇用之于守。其利什九。仰蒙　皇上洞悉边计、顷者敕下臣慱速将宣大蓟镇、多发火器、臣等奉行惟谨、俱巳陆续督发、但先年所发之数、似亦不少、该镇漫无章程。不用之于城守而用之于操演殊可笑也有用之物。置之无用。殊为可惜。相应立法稽考。合无移咨总督都御史杨选廵抚都御史徐绅、将各区先发今发火器火药通行查出备造循环文簿二本、每季终差送工部倒换、如果见在火器火药、尚不足用、即便会同具奏、听候再处、其本处岁造火器火药、亦要一体查明、附入簿内、
　　一各区主兵、近来分布不一、或今岁在此区。明岁又在彼区。防春又在此区。防秋又在彼区。以致军士地方险易。不能熟知。东奔西驰。殊无固志。至于宁山等卫班军。轮戍蓟镇。即同主兵。相应一体整理。合无移咨总督都御史杨选、即将各区主兵、公同镇廵兵备等官、分泒停当、一面具数咨部。一面出给简易告示。谕众知之。以后不许轻易调动。其应援客兵。听其临时斟酌。不在此限。本部一面咨行各该廵抚都御史各将宁山等卫班军、遇有迯故者、先于别项军内选补、务足原额、每军启行之日、各先处给月粮三个月、具繇奏知、如仍前玩愒、听蓟镇总督官、从实参究、
　　一兵家之法、先则制人、后则为人所制蓟镇虽称专一摆守墙垣。贼果临墙、患巳剥肤。终非万全之计。出奇以制之。多方以误之。封疆之臣。自当加意整饬。合无移咨总督都御史杨选、即将边墙之外。逐一踏勘。要见何处可以火攻。何处可以水攻。何处平夷。应该铲削。何处险隘、应该堵塞近则十数里。远则一二十里。五六十里。要在因地制形以为墙之藩篱至于应哨人役。果能哨探明的。即照近日题准事例。实升职级。仍重加犒赏。犒赏之费。于抚夷银内动支。银如不敷。再行奏请。至于州县村落。多无城堡。亦当一体修缮。臣慱往年廵抚甘肃。尝创为墩院之法。其费甚简。其益颇多。容臣画成图式。咨送杨选以次整顿。但成一处。即有一处之益。不必欲速。务求远利
　　一山海一片石等处、相去蓟州数百余里。军士本色月粮。俱于蓟州仓关支。甚为不便。虽有委官总领。无力转运。只得就彼减价粜卖。兼之委官任意侵渔。及至到营。每军仅得银一钱二钱而巳。臣慱总督之时。巳尝题准。令其本折随宜兼支。颇闻管粮郎中泥于旧例。至今未见遵行。臣等以为政贵宜民。法当通变。关塞□少□难全折不知可于永平另立一仓否军欲折色。我即以折色给之。却将遗下本色。查给附近仓口军士。远者近者。均为有益。何惮而不为。合无移咨督饷侍郎。到镇之日。加意一处。仍备细回奏。
　　一朵颜三卫属夷。抚赏之举。虽不可废。各该将领。向因无处措办。未免剥及贫军。蠹坏操练。此为第一弊政。况彼夷乍臣乍叛。全不足恃。必须恩威并行。使其既知所感。又知所畏。方能经久。合无备咨总督都御史杨选、今后夷人安心向化者。该入贡则听其入贡。该抚赏则优为抚赏。如敢入边剽窃。或在边外扑杀应哨人役。即便着落夷中头目。将贼人贼赃。尽数献出以正法典。如果负固不服。相机发兵。设法剿捕。不得驾言诱杀扑杀。以致肆无忌惮。合用抚赏银两。每年户部出银一万两。本部出银五千两。共银一万五千两。与同本处香钱等项。相兼凑支。将领如再科军一钱。轻则降级。重则调发口北极边卫分。以示惩戒以后一切工役。不必累军。销其锐气
　　一废弃将领、欲其使功、不如使过、即如近日原任总兵官姜应熊与同游击胡镇岔道一战、大挫贼锋、是其明验、必须多方搜取。置之军门。方收群力群策之效。合无移咨总督都御史杨选速将各边废弃将官、径自选取、有智识者则用之练兵。有勇略者则用之御虏。随才器使。各尽其长。有功之日。指名具奏。以凭擢用其见在军门怯懦不才者。即日分别革退。以除振武主兵之害。
　　○议发京兵轮戍蓟镇疏【京兵戍蓟】
　　京营之兵、频年坐食、渐成骄惰、近议拣选四枝、戍守居庸镇边二区、其说有四、其一则京兵习见烽燧。惯经劳苦。可以转弱为强。其二则居庸镇边。原有怀保在外。警报绝少。即使有警。去京不及百里。朝发而夕可至比之远调宣大保定之兵劳费悬绝其三则春防之月。该镇止留边兵三枝。一有声息。居庸镇边。未免分置边兵。兵分力弱。顾理不周。若得京兵戍守二区。边兵自当专管古北冷口紧要去处。在此则为虚声。在彼则得实用。其四则臣等原题若果临期无警。听总督官具实奏请。另议进止。即如来春果无警急。京兵自难轻发。所省钱粮。更为不赀。所据戎政大臣顾寰等具题前来、相应通行计处、合候命下备行戎政衙门、查照本部原议、将参将尹秉衡等所领防春官军四枝。整搠停当。敕书旗牌炮火等项。本部预行该部请给。稍待来春居庸镇边。果有警报。容臣等再行斟酌。或量发二枝。或全发四枝。具繇奏知。如果无警。通不必发。务中机宜。仰体我　皇上节财省费至意。一面移咨总督侍郎杨选。必须宣府实有声息。方许请兵。不宜无事张皇。自悞边计。
　　○议发马价银两买给宣大蓟镇军民牛种疏【三镇牛种】
　　边计莫善于屯田自古道之予尝问边镇者公类云边地埆瘠万无可屯之理不知何故也然近者宣大督臣秦中抚臣皆□屯政又何说耶
　　臣等仰惟　皇上诚感上玄、惠流下土、兹者履端伊始雪泽屡降真为盈尺之祥、行见千箱之庆、但宣府大同蓟镇三处、逼邻虏境十室九空、即日春融、正当布种之时而或有牛无种、或有种无牛、迁延过时、自绝秋成之望、臣慱向在右卫、固尝目击其苦。若使因天之时。顺地之利。稍为处给。计种一石。可得子粒数石。富民以裕国。足食以强兵。比之岁荒召买之费。月粮折支之难。曷啻倍蓰。户部帑银。见称缺乏。本部马价。数虽不多。尚可措置。系干边计。不敢自分彼此。相应通行议拟、合候命下、札行太仆寺、于马价银内、动支三万两、宣府大同蓟镇各发一万两、差官分解廵抚都御史赵孔昭陈其学徐绅处、责委各该守廵兵备等官、收买各样种子。沿边军民中。审其十分贫乏者。分等查给。合用牛只。官为劝借。令其趁时布种。秋成之日。抵斗还官。另立小仓收贮。专备来年给种支用。廵抚衙门。仍置循环文部二扇。年终赴部倒换查考。
　　○议处朵颜三卫夷种疏【区处三卫】
　　臣等窃闻尧舜之时。分北三苗。庶绩咸熙。葢言三苗之中、善恶不一。其善者即留之。其不善者则去之。以故劝惩既明。恩威自着。两阶干羽之舞、光映简册、凡以处置得宜故尔。即今圣神在上、远追尧舜、而三卫夷人、近在郊圻之外、比之苗民、尤为不同、但中间固有背华而勾虏作逆者。亦有效顺而传报虏情者。若使一槩剿烕。殊非天地包函之义、况此辈兽心狼子。全视我之强弱以为顺逆。若使我将果择。我兵果练、东西二虏。可以鞭挞。惟此小夷。自当震訾弗遑。譬之元气既壮、邪沴必消、臣慱以为我　皇上今日择将练兵之计、圣谋神算、乃其第一义也、即今总督都御史刘焘总兵官胡镇廵抚都御史温景葵俱当开府莅任之初、正属夷情观望之会、合无通行各官、仍照臣等原议、将三卫都督等官、明白宣谕、即将勾虏作逆者、访究的确姓名。责令本管都督绑缚献出。都督重加升赏。夷犯置诸重典。以示惩戒。如或都督自行勾虏。或将手下作逆之人。不行献出。革去官职。绝其通贡。如果情罪深重。仍要据实奏请以凭剿处。至于向化之夷。又当多方抚字。每遇叩关入贡则丰其廪饩。厚其赏赉。使之退无后言。或遇走报虏情。则待之以诚。犒之以礼。使之乐于效命。中间果能将西虏辛爱把都儿。东虏土蛮。设法擒拏。函首来献者。优以万金之赏。庶几善者既知所劝。恶者自无所容。不惟足以服彼夷之心。亦自可以消彼夷之党。度势审时。似得分北三苗之义。臣之愚见如此。
　　○会议京营戎政核实十事疏【戎政核实】
　　臣等会同总督京营戎政太子太保镇远侯顾寰、廵视京营吏科左给事中辛自修、河南道监察御史刘存义、议得京营之兵、专为京师而设、　祖宗居重驭轻、强干弱枝、意甚深远、边关之事、责之边兵、所以张京兵之羽翼、京师之事、责之营兵、所以壮边兵之根本、气脉相通、声势相倚、即如去冬变生仓卒、请调纷纷、以致戎政二臣、莫知适从、欲听其征调。则腹心为重。调去一枝。京城便少一枝之用。欲阻其征调。则口语横生。一人倡之。百人从而和之。即今正值防秋臣等以为先当定其规模中外之臣。始便遵守。除通州昌平原系京师肩背肘腋、遇有警急、酌量分发策应巳于后开款内备陈外、其余密云顺义三河良涿等处、虽有警急、上听总督军门径发边兵策应、不得仍前轻讨京兵、致误大计、及照事不在于文具、政当广集众思、所据营中一应事宜、臣等遵奉明旨、始而通行副参佐击官、各另开报继而会同廵视科道官同加参酌、连日悉心计处、总得十事、不敢不从实奏对、伏望　皇上俯赐采览敕下遵行、
　　一核操练之实、会议得治兵之法。有合操。有分练。合操而不分练。无以熟其技艺之能。分练而不合操。无以尽其营阵之变。二者并行。方克有济。予尝见京兵十二万合操绝无技艺阵法之奇但多费火器耳事之上下相蒙类如是也即今下操之法。列行而立。举炮而行。主将入营。诸军环立。中军者进曰禀事件。主案者进曰行文书。常套既毕。方始开操。旷日废时。以致将疲士怠。未执弓矢。未持火器。而精力巳先竭矣。仅举合操。惟日不足。又何暇日及于分练哉。合无以后合操之日不必分练。分练之日。不必合操。每月以初一初八十五二十三四日为期。戎政二臣五鼓入营。总阅一次。军士先期至教场。列队而坐。相去五尺。一炮起。二炮列营。三炮开操。照依旧规操毕。方演技艺。不拘火器弓矢。俱悬银牌为的。中者。即以银牌赏之。不中者酌量惩治。科道不时廵视。听从其便。其余二十六日。戎政二臣至营。中军止举炮三声。炮毕官军分入各营。听本管将官自行操练大率弓矢火器。亦俱以银牌为的。中者给之将官下若干人射打。中军千总把摠管队下若干人射打。预先分定。各另演放。务尽以一教十。以十教百。以百教千之义。戎政臣与廵视科道不必同在一处、随意各入一营。亲为较阅。除中者亦赏银牌外。不中者酌量惩治。管教官旗。各以所教之人中的多寡。分别明白。动支子粒银两。买办花红听戎政科道官会定赏格。当面赏劳。少俟各营操毕、中军再举炮三声。军士以次出营。戎政二臣。然后料理文书。军士乘朝锐之气。免久立之劳。得早散之便一举三得。人心自然踊跃。
　　一核战守之实、会议得京边之兵虽一。战守之用各殊。葢边兵主于战而守在其中。京兵主于守而战在其中。边兵战于外。则奋其敌忾而手足之义明。京兵守于内。则严其弹压而腹心之体正。近日议者多欲远调京兵与虏角。不知仓卒之际。尚当广集边兵以卫京师。岂有反调京兵外出之理。合无今后有警。除南有重城。事势稍缓。不必设营外、东自东便门起。迤逦而西。至西便门止。即以车营十枝。酌量分布。京师演武场在安定门外亦以重防东北面也丙子之役奴屯将台而城上不敢用炮击之至京兵之外屯者则伏于方泽墙内大可恨也大率东北二面为急。用车营八枝。西面稍缓。用车营二枝每枝实营盘一处虚营盘二处。略如布棋之势。去城虽远。不过一里二里。其战兵六枝。将副将四员。城东城北城西城南。各屯一枝。联络札营。不必太远。紧在关厢之外。听臣等相度贼势。专备城内城外调度应援。余下参佐二枝。俱随臣等戎政二臣。同驻适中去处。一应军中事宜。臣等得以面相计议。外壮车营声、势。内助都城防守。庶为两便。万一通州昌平请讨兵马。即将参佐二枝。分发策应。若非十分警急。不必轻发。徒为劳费。
　　一核将领之实、会议得即今京营诸将、或取其久谙边务、或取其屡有战功、可谓极一时之选矣、顾乃逐队随行、全无表见、岂边关为易、而京营独难哉、臣等以为不能恊和故也。军国之事每如此每议一事。面相从矣。复退而相訾。每练一兵。词相诩矣。复阴以求胜。操练无效。则曰主帅之令不敢少违。及使尽言。又逡廵而掩口。攻刺无术。则曰　祖宗之制不敢少变。及使议法。止局踳而俯躬。矜巳之廉以骄人。发人之私以扬巳。夫不和于众。不可以师。上负圣恩。中违将令。下失军心。则将焉用彼哉。合无以后容臣等戎政二臣、将各官痛加戒饬、务期视国若家、视军如子、视贼如仇、上下同心内外戮力、以慰宵旰之怀、如敢仍蹈前弊、及摇惑军心、阻挠军机者、容臣等科道官从重参治、以为人臣不忠之戒、至于一切营务。统领于上。总其大纲者。臣等戎政二臣之事。分理于下。条其小纪者。诸将之事。旧规一决一罚。一鞭一挞。皆臣等任之。诸将拱手受成而巳。甚非所以重将权。明政体也。不特得体且易行法今后合营之事臣等戎政二臣主之各营之事各将主之若身之使臂。臂之使指。有兼督之简易。无掣肘之嫌疑。方为长便。
　　一核军士之实、会议得莫难于练兵。尤难于选军。固有选时强壮而练时衰疲者。亦有选时精锐而练时疾病者。故选军以备练军之用。练军以寓选军之法。二者不可偏废也。今选军巳半年矣。能无衰疲疾病者。厕于其中乎。合无容臣等戎政二臣。于每操练之时。严行各营将官。详加阅视。但有衰病军士。即行摘出。换作城守备兵。若必类齐选汰则军中必常有老弱矣营中挑选精强者。不必类行。随缺随补。是无日不练无日不选行之既久。人人皆可练人人皆可选矣
　　一核论议之实、会议得三军之心。至难齐一。论议不宜太多。法令不宜太烦。即如近日营政。或军分三等而朝改夕更。或将列各营而东移西调。譬之医家。处方既定。不俟奏效。辄为易方。奕者布势方成不待终局。辄为变势。施于一人。尚难行之。而况亿万之众哉。合无以后京营一切号令未定之前。不害于同。不嫌于异。既定之后。姑令遵守。以考成功。若今日曰当因。明日曰当革。一人曰当守。一人曰当战。横议纷纭。揆之政体。甚为错谬。况谋事贵广。处事贵决。持不断之意。集盈庭之言。何时议论方巳哉。此于军务。极为吃紧
　　一核火器之实、会议得京营原选战兵六枝。兵车十枝。近日京营操演自寅至巳炮声不绝日费火药千金葢演放火药一则辨其器之良窳一则娴其技之精熟今演试数次则工既辨矣既无铅子凭空发火则于凖的无据矣徒日费千金何益特以地联宫苑声达禁中凡技击驰骤皆不可见惟此炮声可显忠勤此人臣欺上之最大者无人发之何哉全赖火器以为长枝。制造不成。则器不成用。每致反伤。给发不速则器不相习。必致悞事。廵守官军尚可陆续处给。惟战车兵一十六枝。时不可缓。每兵车一营约用连珠炮三百二十位。夹靶鎗一千杆。每出战。一营约用连珠炮一百位。夹靶鎗一千三百杆。总该二万一千六百位杆。铅子随火器倍给。合无听臣等备行工部春秋两防。查照前数尽行领出。责令军士常川演放。遇晚收于德胜安定二门新设库内。试验坚好者留营备用。损坏不堪者送回该局。即便改造以革异日混给之弊。毕日通行交还该局
　　一核兵车之实、会议得兵车之设较之马兵。十分省便。但运用驱驰。不无损坏。若毁轮败辕。腐绳朽索。与无车同耳。合无每年春秋二防。容臣等戎政二臣备查。各车营轮辕有无坚致。绳索有无牢固。如有不堪及缺少者。备行工部不时修理。方得实用
　　一核城守之实、会议得都城正阳崇文宣武三门外有重城。每门止用军二百名。共六百名。各委号头一员统率把总管领。其余六门并重城七门每门官军五百名。共三千五百名。与同各该守门官军相兼守把。都城敌台一百二座。每座军十名。共军一千二十名。垛口六千四百处。每口军一名。共军六千四百名重城敌台五十七座。每座军五名。共军二百八十五名。垛口八千九百九十二处。每口军一名。共军八千九百九十二名。临期如有事故。听臣等戎政二臣。即于班军内照缺拨补。每门将官一员。督率千把总官管领。昼夜廵警。悉听钦命大臣调度。本营一面预造花名文册。不佥日月。逃故者明注其下。以革临时混淆之弊。
　　一核弹压之实、会议得都城内鼓楼东西二处。四牌楼二处。东安门西安门大街二处。左右长安门大街二处东西江米巷口二处。共十处。每处军五百名。共军五千名。各委中军千把总官管领听候调用。东西仍各总委将官一员。往来提调。重城内猪市口东西二处。每处军五百名。左安门东便门适中处军五百名。右安门西便门适中处军五百名。永定门内东西两处每处军五百名。共三千名。各委中军千把总管领摆列。仍总委将官一员往来提调。二项游兵。俱于三等城守军人内选用。如或不足。即于班军内挑选强壮者相兼守城。替出三等军人。都充前项之数。一以潜消奸宄。一以听候策应。
　　一核哨探之实、会议得京营事体。虽与边镇不同。春秋两防。虏情急缓。均当预闻。兵部旧设差探人员然食粮甚轻其人多市棍投托衙门者故全不得其用也若止凭边镇传报则是全寄耳目于人万一为其所诳悞事不浅近例各边夜不收哨探明实。防御有赖者。升实授一级。陷殁者升署一级。被伤者量赏。委为鼓动人心之要。合无每当春二三月秋八九月。容臣等戎政二臣于各官家丁内。慎选道路熟知。年力精壮者。赍执火牌。前去蓟镇宣大沿边分投哨探。果能哨探明实或被杀被伤照依边镇。一体升级加赏。以示激劝。
　　○责成宣大山辽四镇边臣修筑墩堡疏【四镇修堡】
　　照得京师地方。以蓟镇昌平辽东为左辅以宣府大同山西为右辅。制驭夷虏之方。蓟镇昌平自为一局主于修墙设险。而战寓于其中。见今总督刘焘公同镇廵等官加意举行、无容别议、宣府大同山西辽东同为一局。修墙设险仅可阻遏零骑。虏若拆墙突入。地敝兵寡。势难自御。在沿边则当整饬烽墩以明耳目。在近边则当修筑墩堡以便收保。所谓坚壁清野。必须壁既称坚。然后野可望清。近日山西两次之警。可以为鉴。即今春和土融。呈乞通行四镇一体查处以消虏患等因、案呈到部、看得宣大山辽四镇墩堡。或原设而年久倾颓。或新设而被虏攻毁。或散居原未设堡。或仰卫聊为小寨。或藏之窑洞。或伏之窨窖。官府全不经心。小民多属无力。横被抢杀。甘心坐视臣慱昔廵抚甘肃、创为墩院之制。中为一墩。四面筑一小城。今中原村落御寇亦宜仿此极宽不过十丈。费少易成。地狭易守。虏尝拥众数万。突入凉州。一无所掠。卓有明验。所据该司具呈前因甚于地方有益、相应依拟题请、合候命下、移咨总督宣大尚书江东、廵抚山西侍郎万恭、宣府都御史李秋、大同都御史张邦彦、辽东都御史刘应节、各将沿边火墩、并近边军民墩堡、分委守廵兵备司道、并文武官员、速行估勘、原有损坏者。因而修理。原未设立者。从而添筑。如堡大人少。则止据堡之一二角墩。军民有力。则令其自筑。军民十分无力。即将合用银两。逐一估计明白。具奏前来。以凭处发。大抵此举。全是廵抚之责。果能处置得宜。在官使无虚费。在民使免骚扰。在虏使无侵轶。方称　圣皇委任责成至意。文书到日。通限半月以里每卫每所每州每县各另画一水墨小图。并委过官员职名。廵抚衙门径自咨部查考。一面移咨都察院转行各该廵按御史候工完之日。亲诣查勘。如果足堪保障。即将总督镇廵等官具奏奖赏。若以虚文塞责。全无成效。一体指名参奏。
　　○覆宣大总督江东酌议板升止帚正【板升止帚正】
　　看得大同总督镇廵官江东姜应熊张邦彦等题称嘉靖四十五年事也板升李自馨等欲要率众投降一节、臣等逐一参详、守廵兵道熟计虏情、谓降亦扰。不降亦扰。扰亦防。不扰亦防。此数言者。诚为确论。总督镇廵逆料人言谓或止帚咎于拒降所致。或借口于招降为媒。或责备于区处无方。此三说者具见苦心。大抵虏人求入我边谓之投降。汉人复入我边。谓之止帚正。乃今李自馨等既以止帚正而来。　圣皇在上。天覆地载。元元赤子。何忍拒之。但其中情伪尚不可知。此外机宜。均难悬断。合候命下、移咨尚书江东、严督摠兵官姜应熊、廵抚都御史张邦彦、切不宜差人先入虏营。以启衅端。止将李自馨善加安置。静以待之。李自馨等如果率众来止帚。即便细加译审。必须的系汉人。方许入边。应该如何安插。应该如何升赏。应该如何防范。便宜处置者径自处置。请旨处置者星驰会奏。至于真虏虽幼男妇女。一人一口。不许轻易放入。如果李自馨等别有阻碍。不能即来。置之不问。惟当谨我边备。
　　○覆廵抚山西侍郎万恭条陈三关事宜疏
　　一曰议联络、大率谓九边将领、一遇虏犯、束手旁观、按兵坐视、欲要通檄总督镇廵等官、果有黠虏大举消息、左右境镇、不待调遣、各以马军策应、贼退之日、听廵按御史核实功罪、委为联属边防之意、但蓟昌二镇、腹心重地、难与诸镇槩论、春秋两防、急缓不同、自当从长议处、况游击敕内、原有应援邻境之文、专制阃外、尤是总督军门之任、合无斟酌所拟、除蓟昌二镇、不必应援外、通行各边总督镇廵衙门及各该大小衙门将领等官、今后春浅秋深、如遇大虏侵犯消息、各要严加哨探、必须真知本镇绝无虏踪。方许先以步军分布要害。防御本境。仍不待调遣。总督官即行镇廵官拣选精锐马军邀击。如贼犯山西。大同则应之于东。延绥则应之于西。如贼犯宣府北路。东中二路各出奇兵援之。推之各镇各路。莫不皆然。贼退之日听该镇廵按御史分别功罪、既不宜舍巳之田以失本镇之防。亦不宜秦越之视以昧共济之义。违者仍听廵按御史指名参治。
　　一曰议防守、大率谓三关摆边之军。其患在于边长人寡。贼萃我散。以致往往不格。欲要遵奉墩院之制因墙修筑墩院。至于守墩即以守墙。修墩即以修墙。修时亦守。守时亦修。此数言者。诚为确论。合无悉如所拟、从实举行、
　　一曰议勾充、此部议不允得旨有稗军政着再行详议本部执奏乃已大率清勾军士、旋复逃亡、欲要移文两京各省清军官员、每三年一次清解、不必佥发军丁、止追衣装银两、解赴布政司。发边召募土著。顶名操备。委为实政。但恐相沿日久、反致埋没银两既无完解之益军伍遂成废弛之患。系干兵制难以轻议。合无听本部仍照旧例、转行各该廵按御史严加清勾。不许徒为文具、
　　一曰议接济大率谓三关马匹、缺少数多、欲将先年本部议开军职、犯该边方立功纳银纳马赎罪、并各卫军余上纳知印承差吏典二款事例、照旧开纳、及不许上银。止从本色。以补各营急缺马匹。查得前项事例、先以停止、但今山西三关兵荒之余、战马半耗委当多方处补、合无斟酌所拟、行令廵抚万恭再将前例督行山西布政司出示该镇再开、三年、止许照例纳银贮库、相兼该镇椿朋等银、分发守廵兵道陆续收买臕壮马匹、验印给军、限满停止、别省别镇、不许援以为例、
　　一曰议拣选、大率欲将三关军士、分布上中下三等、给与马匹器械以备选锋列营城守之用。查得拣选军士正是镇廵之责、今欲军门严行将领、无非慎重其事、务求实效之意、合无依其所拟、移咨总督江东备行山西总兵等官、趁今秋防以前、务将各营军马精加拣选、照依等第、分别操练、以后不必定以五年为限。每当春秋二防、遇有老弱。即便沙汰。一如京营操中寓选选中寓操之意
　　一曰议招回大率谓频年虏入内地。抢去人口。各怀故土。祗被虏羁。不能展脱。欲要扩议赏格。优录招回之人。及分别酋首谋主。并明我耳目等第。查得先该总督尚书许论题该本部覆奉钦依有能斩获俺答把都儿大头儿首级来献者封以伯爵赏银一万两斩获丘富周原首级来献者、为首升三级。赏银五十两、为从升一级、赏银三十两、俱与万恭所议相同、合无申饬、各边总督镇廵等官、明谕沿边大小将领、不拘汉人虏人、果能密切擒斩虏酋等项、定照上等事例、一体升赏、名该将领仍要加意招徕、用心接引、遂我人止帚向之心。散彼虏逼胁之党、方称任使。如或明肆阻拦或暗行戕杀。俱听督抚衙门轻则以军法究处。重则以处置宪典。以示后戒。
　　皇明经世文编卷之二百七十六终
　　●皇明经世文编卷之二百七十七
　　华亭徐孚远闇公　陈子龙卧子　宋征璧尚木　顾开雍伟南选辑
　　邵梅芬霏玉参阅
　　杨襄毅公集五（疏）
　　杨博
　　◆疏
　　奉旨会议勾补军丁责成抚臣管理疏
　　覆廵抚山西侍郎万恭请迟摆边兵马节饷疏
　　议选练州县民壮疏
　　覆大学士高拱等建议责成宣大等七镇边臣及时整饬边备疏
　　责成蓟昌辽保诸镇边臣及时修饬边备疏
　　覆都给事中章甫端等堤备蓟辽二镇疏
　　覆蓟镇查盘御史余希周等议处戍兵疏
　　议覆添调南兵疏
　　覆陕西总督都御史戴才议处番夷疏
　　覆廵抚宣府都御史吴兑等计处安插史车二营属夷疏
　　奉诏条陈边计疏
　　覆都御史庞尚鹏等议储养边材疏
　　覆陕西查盘御史萧廪条陈仆苑二寺兼布按二司职衔管理守廵事务疏
　　○奉旨会议勾补军丁责成抚臣管理疏【勾补军丁】
　　臣等会同兵科都给事中邢守庭等议得各边军士自国初以来。编发罪发。虽头项不同。均是募民以实塞下之意。岁月既深。人情遂玩。或厄于旱荒。衣食不给。或苦于掊克。启处弗遑。老者以死。壮者以逃。遂致敌忾乏人。捍御就废。以故廵抚侍郎万恭感时愤激、有此衣装银两之议、但事必稽诸国体。方可经行。政必惬于民情。始能垂久。臣等再三筹度、似应仍以勾丁为正。即如山西一省。州县三十有奇。每州每县。雁门偏头宁武三关之军。多者六七百名。少者不下四五百名。通以五百名计之。可得四万余名。往时止令廵按御史带管清补。今若比照蓟镇两关事例。实军伍掌调发自是廵抚之聀就令巡抚管理都台严重令自易行。人性坚刚边又得用。军士以卫所为家。父兄子弟在焉。以州县为老家。族姓在焉。关营之军有缺。先当于卫所捉捕。司其事者。掌印指挥千户之责。若照蓟镇事例。定为举刺赏罚。掌印指挥千户。自当悉心干理。不敢违悞。至于两京各省仍当一体清理。得一人则有一人之用。得十人则有十人之用。要之不若整理本省之军尤为便利合无备行万恭督同布按二司清军官并守巡兵备道先将三关逃军通行查明。卫所有丁者。于卫所勾补。卫所无丁者。于州县勾补。年终备将补过军士造册送部查考。一面将州县卫所掌印官。查其勾补有成。并全不勾补者。指名举刺。以凭旌赏降罚。以示激劝。本部仍行两京十三省巡按御史将山西缺伍之军。各另严加清勾。远者限半年以里。近者限三个月以里。将解过军士。备细奏报。以凭转行万恭。各查有无到边从实回奏。臣等遵奉特旨。不敢不悉心计处。以求有益。但识见媕浅、深切悚惶、伏乞　圣明俯赐裁定、敕下遵行、臣等幸甚、地方幸甚、
　　○覆廵抚山西侍郎万恭请迟摆边兵马节饷疏【摆边兵马】
　　看得廵抚山西左侍郎万恭具题前因大率谓该镇防秋兵马。俱巳分布停当。及称本镇往年摆边。始于六月。撤边终于九月。今秋虏情尚早。不敢空费。约于八月初一日赴边。可省行粮八万余两。以备十月紧急。及作来秋客兵支用。仍乞永为定例。一节为照各镇防秋事体料敌为上。节饷次之。今岁侍郎万恭乃能参酌虏情。将摆边兵马易于八月初旬。在官军既省久戍之劳。在粮料足备方来之用。一时壮猷。极可嘉尚。但兵贵相机。似难遂为定例。系干边务。相应通行酌议。合候命下、移咨万恭将所省摆边兵马六月七月钱粮八万余两。准作今岁冬月之用。如果哨无警报。留作来岁秋冬之用。悉如所拟施行。以后摆边不必拘泥月分但以虏情缓急为序如虏报孔棘。虽早一月二月上边虏贼实缓。虽迟一月二月下边。俱无不可。惟在动中机宜。务报万全。
　　○议选练州县民壮疏【选练民壮】
　　查得弘治二年该本部题准令天下州县选立民壮照依里社以为额数、如州县七八百里者每里佥二名、五百里者、每里佥三名、三百里者、每里四名、百里以上者、每里五名、大约多者千有余名、少亦不下四五百名、即今相沿日久、名在实亡、每遇地方有警、动称无兵必湏仍复旧制以壮兵威、以严内治、呈乞计处等因案呈到部看得今之郡县。即古之诸侯。昔人谓与之地土人民而不与兵。是以匹夫而守一州。诚为至论。弘治初年本部尚书马文升有见于此。选设民壮。量里社多寡。为编佥则数远虑深谋。真得古人寓兵于农之意。若使州县正官。果能搜选得人。训练有法。无事可以弹压奸宄之心。有事可以坐收擒剿之効。迩年以来。浸失原意。或以之调防边塞。或以之抽补军役。甚者公然折银。私自役占。徒有民壮之名。未见兵勇之实。即如近日四川南直隶妖寇之变。攻陷城池。焚刼官库。守土官员。坐视纵横。束手无策。诚为后车之鉴。所据该司具呈前因相应亟为议拟合候命下并行南北直隶并十三省廵抚都御史转行兵备守廵该道着落各府州县掌印官、照依弘治二年事例、即查本州岛县原额守城民壮若干。见在若干。逃亡未补若干。中间守边抽军折银各若干。即今应该作可处置。止宜因旧整顿遴补若按里签报必滋扰累或将本处见有快手机兵等项改补。止要查复原额之数。不必多增一人以致劳民伤财文书到日。通限两个月以里。开款奏闻。稍俟规画事定。编立队伍。每五十人为一队。设队长一名。一百五十人为一摠。设摠管一名。专理责之。州县巡捕官兼理责之。州县掌印官摠理责之。该府掌印官各查空闲官地一区。立为民壮教场。春夏秋三季月操六次。至冬操三歇三。务使武艺精熟。器械修整。如遇艹寇生发。即便督率剿捕。有兵备官处。听兵备官。无兵备官处。听守廵该道官。不时教阅。抚按官巡历至处。与同卫所官军一体操练。如果人强艺精。卓有成效。许其特为奏荐。重加奖赏。怠玩废弛者。指名参究。岁终巡抚官将该管守廵兵备掌印巡捕官开注勤惰送部查考如敢占役。查照私役军人事例。重加降罚。一整饬之间。既无增饷之劳。立见足兵之利。事关机要。伏乞　圣明俯锡裁定。
　　○覆大学士高拱等建议责成宣大等七镇边臣及时整饬边备疏
　　看得大学士高拱等题称大率谓北虏率众款塞、稽颡称臣、朝廷准其贡市、锡以爵赏、其说有三、一则受彼之来。则彼之嗜欲系于我。而可免侵扰之害。一则容彼之请。则我之法制行于彼。而坐收安宁之利。一则外示羁縻。专修内治以为经久之谋。据今日之见行。则前二说巳有成效。为将来之大计。则后一说亟当勉图。至其详论内治要领。则欲乘此闲暇。积钱粮。修险隘。练兵马。整器械。开屯田。理塩法。广收胡马。解散逆党。更有况机密画。不可明言者。皆将次第举行。且责成本兵与边臣内外协心。着实整顿。仍乞敕谕边臣。及遣官阅视。比照获功失机。分别功罪。以示劝惩。各一节、除蓟辽二镇原与西虏无与。另本议奏外。为照自古圣王之于夷裔。不过德威二者而巳。叛则威以警之。有防御之经。来则德以绥之。有制驭之权。即如虏酋俺答兵力盛强。甲于北鄙。控弦之士。不可胜计。又得老把都儿黄台吉吉能等为之羽翼。丘阜赵全李自馨等为之腹心。自我斩其虏使以来。宣云山陕延宁甘固之间。受害甚惨。甚至攻破州郡蹂践郊圻。三十年间。迄无宁日。所幸天伐其谋神夺其魄自以爱孙把汉那吉之故。稽颡称臣。惟恐或后。不烦一矢而七陲晏然。生灵免荼毒之灾。不费斗粮而群雄帖尔。士马少调遣之扰。允协　先皇之心。有光二祖之烈。此实我　皇上大化神明。鸿恩博洽　圣德格天所致。而辅臣高拱张居正殷士儋谋断相资力赞其议。边臣王崇古刘应箕艰危不避。身任其责。功在地方。俱难轻冺。乃今櫽括经制之详。列为三策。繇前二策。权以济变。渊深莫测。殊得惇大之体繇后一策。道以守经。注措有章。足收明作之功。为国深远忠猷。诚如圣谕。所据奏内积钱粮等事即当一一举行以修实政往岁苦其侵暴。欲为而势有不能。今日趁此闲暇。应为而时不可失。各边文武诸臣与有修攘之责。果能着实修举。着有劳绩。比照擒斩事例。重加升赏。如仍踵习故套。搪塞误事。即照失机律例。从重振罪。仍望　皇上俯赐采览。将宣大山西延绥宁夏固原甘肃七镇总督镇巡官。各赐敕一道。令其破格整饬。应便宜者便宜施行。果有改弦易辙。应奏请者。明白具奏。候隆庆六年十月以后分遣才望大臣前去阅视。从实回奏。臣等待罪本兵。叼承枢筦之寄亦不敢不悉心程督。重负委托。自速罪戾。题奉圣旨、依议着实举行
　　一积钱粮、臣等议得往岁一入秋月。即将兵马分布信地。变主为客糜费不赀。合无通行七镇摠督镇廵等官。各将各枝兵马。酌量虏情。仍照防秋旧规。分布停当。无警各守御原住地方。不许离局。有警各奔赴所分信地。不许误事。其宣府南山一带。照依摠督王崇古题奉钦依事例不必先期驻守。防秋毕日。果有节省钱粮。另项收贮。各置文簿一扇。开载数目。其户部应发年例银两。逐年处发。不得因而短少。通候大臣至日。阅视施行。
　　一修险隘、臣等议得以静致动。以逸待劳。修设险要。实为防边要务。臣博巡抚甘肃之时。督令甘州等十五卫所所在村落各筑墩院。虏尝突至凉州。守保严密。一无所得。且将兵马棋布于墩院之间。于时斩获虏首。夺获虏马甚多。若使各边皆能有备。虏虽反侧。何能为哉。访得宣府城堡。稍有次第。大同则仅完十之三四。山西固原延宁。则仅完十之一二。甘肃墩院。巳半就倾颓矣。合无通行七镇摠督镇巡守廵兵备等官。各将险隘城堡。加意修筑。高厚坚实以图永久工小者听居民自处。工大者官为措处。如有重大工程。勘实奏请。通候大臣至日。阅视施行。
　　一练兵马、臣等议得兵马不练。与无兵同。迩来各边有畏军士之讹言。而全不操练者。有虽尝操练而徒为文具者。大抵大操不如小操合操不如分操合无通行七镇摠督镇巡等官。以后务要时加操练。一人教十。十人教百。百人教千。所在守巡兵备等官。亦要不时监督。操有成效。或全无成效。与将领一体赏罚。以示激劝。通候大臣至日。阅视施行。
　　一整器械、臣等议得器械不利。以卒与敌。委当及时整理。但军士贫苦。力不能办。军三民七。军器虽解纳工部。半多不堪。轻重厚薄各人明用不同且自行打造性命所寄安得不精若使将价留在本处。给与军士自行打造公私殊为两便。合无备行七镇摠督镇巡等官。或应别项讨给官钱。或应暂留军三民七年例。各另议奏听工部复议。通候大臣至日。阅视施行。
　　一开屯田、臣等议得开耕屯田以资军食。是即古人积粟塞下之意。但小民无知。惟恐粮差累及。逡巡畏缩。不敢认种。臣博巡抚甘肃之时。尝奏奉明旨。原系抛荒者。永不起科。近年抛荒者。十年之后。方行起科。人心踊跃。颇见成效。大抵损上益下。藏富于民。自古经国之长策。合无通行七镇摠督镇巡守巡兵备等官。照依前例从实举行。仍各给与明文。以为执照。其原有水利去处。亦要设法疏通。以济屯田之用。通候大臣至日。阅视施行。
　　一理塩法、臣等议得国初塩法。谓之飞挽。商人射利以输边。边人得米以餬口。良法美意。无以过之。但官司畏避嫌疑。多派斗头。以致商人不愿上纳。勘合复存。置之无用。仓庾尽虚。取之不给。失策甚矣。合无备行七镇巡抚都御史督同守巡兵备等官。务要设法疏通。以复国家之旧。通候大臣至日。阅视施行。
　　一收胡马、臣等议得各边军士缺马甚多。有一营三千马。仅有一半者。亟当处补。除宣大山西见该右给事中梁问孟等具题另本议覆外合无备行陕西延宁甘肃督抚等官。各将各营缺马数目。分别具奏。以凭给发马价。务要收买臕壮好马。事完造册奏缴。青册送部查考。通候大臣至日阅视施行。
　　一散逆党、臣等议得逆党不散。则勾引之祸。蔓延未巳。即如丘阜赵全等。是其明验。合无通行宣大山西延宁固原甘肃七镇总督镇巡等官设法招徕。岁终仍照旧例以人口多寡分别升赏。果有沉机密画。不妨径自酌处。通候大臣至日。阅视施行。
　　○责成蓟昌辽保诸镇边臣及时修饬边备疏【边备】
　　照得蓟昌二镇拱护陵京、根本腹心、比之九边事体特重。自嘉靖庚戌以后每岁四时无时不防、而秋防尤为吃紧、东西二虏、无岁不窥、而东虏更见垂涎、即日西虏俺酋称臣稽颡、似无别虏、而东虏土蛮惭愤陆梁、势必狂逞、即如今岁四月则寇连山、五月则寇盘山、六月则寇名河、计其出没之地。虽在于辽。度其奸狡之情。实在于蓟。况今秋高马壮、正系彼虏驰骋之时、宁先事而过防、无宁后时而失策、该巨看得蓟昌二镇、密迩陵京委为根本腹心重地、以臣等耳目之所覩记、西虏侵轶者十之二三。东虏侵轶者十之八九。春防稍缓、尚当戒严、秋防孔亟岂容怠误、臣等待罪本兵、惟恐仰负委托、不敢不先事图惟谨将应行事宜、开坐上陈、伏望　皇上俯赐采览、敕下臣等遵奉施行、地方幸甚、
　　一定战守、臣等议得蓟昌二镇、巳该摠督刘应节等将各该兵马分布停妥、题奉钦依、无容别议、但向来口语纷纷、咸以守墙为怯。或欲墙外邀击。犹为害七而利三。或欲墙内奋击。诚为利一而害九。言之似若可听行之实无少效。蓟镇近畿虏一入墙则人心内怯朝议蜂起乌能战耶盖因墙拒守。兵法所谓先处战地而待敌者逸。名虽善守。实为善战。臣博嘉靖三十二年摠督之时。尝与东虏十万之众相持旬日。匹马竟未入边。损伤虏众。不可胜计。于时虏酋打来孙即土蛮之父。抱恨而止帚。　先皇误以臣为功。锡臣升荫。后臣复任摠督。益复习明蓟事。以为必当守墙。万无可疑。若使溃墙而战。战虽有功。风斯下矣。况未必能战乎。合无备行总督刘应节巡抚杨兆总兵戚继光杨四畏今次虏若临墙。不拘蓟东蓟西。决意拒守墙台。以必保万全为主。上以答　圣主东顾之怀。下以慰畿民安堵之望。贼攻去处。果能保无他虞。不分文武官军。照依斩首事例。题请升级。一体世袭。敢有讹言惑众。破坏守墙之说者。总督官先以军法究治。仍行解京。治以重典。
　　一明应援、臣等议得蓟镇官兵。既以分布守墙。同心同力。自然可保万全。而意外之防。不可不虑。所据邻镇兵马。必湏预拟停当。临期方免误事。合无行辽东抚镇官张学颜李成梁、保定抚镇官宋纁李、勇、宣府抚镇官孟重赵岢、各将所部精锐人马。一面时加选练。不许离局。一面差人于蓟辽军门探听。土蛮但有侵轶古北口石塘岭黄花镇一带消息。张学颜宋纁孟重仍各防守本镇。李成梁由山海关自东而西。李勇由保定自南而北。赵岢由居庸关自西而东。宣大总督尚书王崇古、亦照原奉钦依事理入关应援。大率以保护陵京为主。至于宣府大同之镇城。阳和之会城。仍要多留兵将以防西虏反侧之虞。内辽保二镇之兵。原系蓟辽军门节制。虽径可调遣。非得仰仗天威。特勤天语。人心未免怠缓。少误事机。关系不轻。
　　一申驻守、臣等议得昌平陵寝。通州积贮。虽事体轻重不同。均当早为严备。先该吏部掌管部事。大学士高拱等题注本部侍郎四员。一员恊理部事。一员防守九门。一员驻守昌平。一员驻守通州。各有专责。事体巳定。但去岁事出仓卒。所统之兵。尚未定拟。趁今闲暇之时。相应预为酌处。合无备行总督侍郎刘应节巡抚都御史杨兆总兵官戚继光杨四畏会同查议要见二侍郎驻守之日。应以何项兵马。听其调度。一面咨部知会。一面径咨二侍郎知会。二侍郎亦要先期各赴所分地方。自行料理。完日回京。直候有警。方行前去调度。
　　一处京营、臣等议得京营兵马。　祖宗设立之意。原为强干弱枝。居重驭轻。譬之紫薇之垣。众星环绕。不容一星失次。向来此义不明。蓟镇但有警报。即将兵马列营城外。或一二里。或三四里。将官不过假此塞责。徒为文具。遂致城守乏人。聊以火夫充数。万一突有庚戌之变。城守内虚。兵马外隔。一举而两失之。合无容臣等备行摠督镇远侯顾寰协理右都御史谭纶即将本营将兵于教场内略照内城外城规格。逐一分派。居常设法操演。令其晓然各知信地。既不许张皇以致人心惊疑。亦不许疏略以致事体乖刺。此外每门仍量留精兵以备临期相机调遣。至于郊圻之外。正系督抚总兵信地。战守机宜。自当听其径自计处。
　　一谕属夷、臣等议得朵颜三卫属夷。阳顺阴逆。弱者为东西二虏之耳目。强者为东西二虏之羽翼。恃东虏之众。倚西虏之强。自嘉靖庚戌以来。勾引骚扰。无岁无之。诚可痛恨。即今西虏俺答既以臣服。诸夷大失所倚。乘其气怯之时。相应阴折其心。合无备行总督刘应节巡抚杨兆总兵官戚继光责令抚夷官通于喜峰等口明白晓谕。你每平日专倚俺答并老把都之势即今俺答等进贡开市。极其恭顺。纵有东虏土蛮。其何能为。土蛮今秋如敢复来扰边。朝廷巳调下数十万人马。痛加杀他。就令老把都黄台吉捣他巢穴。杀他老小。巳都约定了。你每若能先期传报明的。临期协力剿杀。自当奏请重加升赏。若传报不的。面相欺诳。外示恭顺。中怀反侧。天威在上。定行一体剿杀。不要后悔。其广宁开原马市诸夷交易之时。辽东抚镇官亦要一体晓谕。以伐其谋。
　　一修内治、臣等议得前款所陈。不过防秋一时权宜之计。至于修内之策。蓟辽保定三镇与宣大等七镇事体相同。必须一体整饬。方成画一之政。合无容臣等将大学士高拱等所议积钱粮修险隘练兵马整器械开屯田理塩法收胡马散逆党等八事。通行摠督侍郎刘应节巡抚都御史杨兆张学颜宋纁摠兵官戚继光杨四畏李成梁李勇督同守巡兵备等官各随宜修举。候隆庆六年十月以后。分差大臣通行阅视。具由回奏。果能着实修举。着有劳绩。比照擒斩事例。重加升赏。如仍踵习故套。搪塞误事。即照失机律例从重拟罪。仍乞将总督镇巡官各赐敕谕一道应便宜举行者。令其便宜举行。果有改弦易辙。应奏请者。具奏定夺。大率蓟辽二镇。虏警未息。比之宣大等七镇。保定一镇。边情稍宁者不同。阅视大臣至日。亦当稍存宽假。
　　○覆都给事中章甫端等堤备蓟辽二镇疏【蓟辽二镇】
　　看得兵科都给事中章甫端等具题前因大率谓边镇传报虏情、要抢宁前、乞要申饬该镇总督抚镇等官、加谨防守一节、为照辽东宁前地方。与蓟镇山海关一片石一带。相为唇齿。即今东虏迹虽向辽。志实在蓟。正系声东击西之计。其在彼虏有可疑者三。俺答原系土蛮之属。今既纳款封王土蛮心怀不平。势必一逞于蓟。前岁棒捶崖之败。俺答尝讥笑其怯。土蛮含羞数年。必将发愤于一旦。往时开原广宁二市每市多至二三千人。今岁至多不过二三百人。纠众之状居然可见其在我边可虑者亦有三。边人无知。以为西虏既服。可以晏然无事。不知西虏犯蓟者为少。东虏犯蓟者为多。岂可以西虏之服。遂忘东备。又谓东虏虽众。其势甚弱。纵使大举。其何能为。不知东虏比之西虏。固为稍弱。比之我兵。则骁雄百倍。屡年入犯。全胜而止帚。是其明验。东虏每当大举。辄露形于辽以缓我师直至九月下旬。十月上旬。方始突然而至。即如嘉靖三十二年入犯古北口。则在九月二十七日。嘉靖四十二年入犯墙子岭则在十月初一日。若使误中其谋。为害不轻臣等待罪本兵、重念腹心根本、深切忧惶、既经该科具题前来相应通行申饬合候命下本部马上差人移文蓟辽总兵刘应节巡抚杨兆张学颜、总兵官戚继光杨四畏李成梁、各差人袭踪远哨、贼若东犯辽东。则坚璧清野。以逸待劳设伏出奇。以众击寡。贼若西犯蓟镇。务要依墙拒堵以守为战。聿成万全之功。直待九月以后。十月以前方可解严。仍各不时报部。以凭调度施行。
　　○覆蓟镇查盘御史余希周等议处戍兵疏【蓟镇戍兵】
　　看得蓟镇兵马国初额设十万。名为主兵。自嘉靖庚戌之变。添设各边入卫兵马。共一十四枝。名为客兵初意以练主兵为经。调客兵为权。非专恃客兵以为常也迨今二十余年。训练之方。虽无岁不讲。竟无实用。方议减西兵即议添南兵。纷纭扰攘。何时而巳。夫燕赵之人。素号骁健。昔人用之。北拒强胡。西当秦晋南郄楚。东威齐。所向有成。古今天下。同一人也。何独今日之不然耶。大小边臣。受直怠事。责自难辞。今据总抚巡按官具题前因在监察御史余希周议客兵其说有二、一则要选定一营。常川在蓟驻札。其千把总官。比照调卫事例。量为优处。随军同驻。一则要限以三年为度见面更代。马匹器械。不必更易。责令前班将领收贮。交付后班。其行月二粮。通从蓟镇支给。换班之日。截日开除。是盖欲苏息客兵即为渐处主兵之计在摠督刘应节巡抚杨兆总兵官戚继光议主客兵其说亦有二、一议苏客兵。则欲将延绥卫兵四枝。分为两班。一在蓟门。一在本镇。各以十一月中旬起程。至岁暮还家着役。互相更换。宁固二枝。一体施行。仍免其工作。加其犒赏。调停本折以示优恤。一议足主兵。则欲尽北直隶州县。照丁地出兵。一应粮差。尽行蠲免。若有不可免者。此法亦不可行洒派各省。或以天下之力协济。各该有司。惟以兴学劝农治盗理讼为职。无复催科。使百姓皆兵。为策之上。其次则照御史余希周所议留客兵一枝常川驻札安插。又欲分差御史数员清理逃军。勾选壮丁。设立营房安插。及称南兵善守。其益有六。愿罢山东民兵一枝。敛取工食。养赡五千。并见在三千为三营。以守为战。是盖欲专足主兵以为渐减客兵之谋臣等反复参详。无非以蓟镇密迩陵京。根本重地。卫兵决不可减。为此万不获巳之计。除北直隶八府三丁抽一变、民为军。难以轻议外。所据议常戍客兵、议轮戍客兵、议清理主兵、议添调南兵四事。合就开立前件、议拟上请、伏乞　皇上俯赐敕下、各该督抚总兵官刻期举行、务臻成效、通候阅视大臣至日、从实具奏、
　　○议覆添调南兵疏
</div>
    <div class="pagination">
<a href="皇明经世文编_page95.html">上一页</a><span>...</span><a href="皇明经世文编_page91.html">91</a><a href="皇明经世文编_page92.html">92</a><a href="皇明经世文编_page93.html">93</a><a href="皇明经世文编_page94.html">94</a><a href="皇明经世文编_page95.html">95</a><span class="current-page">96</span><a href="皇明经世文编_page97.html">97</a><a href="皇明经世文编_page98.html">98</a><a href="皇明经世文编_page99.html">99</a><a href="皇明经世文编_page100.html">100</a><a href="皇明经世文编_page101.html">101</a><span>...</span><a href="皇明经世文编_page97.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
