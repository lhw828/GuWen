<!DOCTYPE html>
<html>
<head>
    <meta charset="UTF-8">
    <title>皇朝经世文续编-清-葛士浚 - 第 74 页/共 103 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇朝经世文续编-清-葛士浚 - 第 74 页/共 103 页</h1>
    <div class="content">经训
书大禹谟罪疑惟轻　又吕刑五刑之疑有赦五罚之疑有赦
礼王制疑狱汜与众共之众疑赦之必察小大之比以成之
　　皋陶论　　
李元度
孟子论道统首尧舜而以禹皋陶为见而知之子夏亦曰舜有天下举皋陶而不仁者远言皋陶则赅稷契矣能知尧舜者莫皋陶若也然观皋陶称舜不过曰帝德罔愆罔愆者无过失云尔夫以舜之浚哲文明宜若智周万物者而其命皋陶作士又诫以惟明克允是必赏当其功刑当其罪不失入亦不失出乃可谓明且允也然而舜不自信皋陶亦不自信也故不颂舜之大智而第以宽简为罔愆之本至指其宽简之实则曰罪疑惟轻功疑惟重与其杀不辜甯失不经夫失不经岂可为训而对杀不辜而言则甯出乎此也且功罪皆曰疑是舜为天子皋陶为士犹不能使赏罚悉当也但可疑者必从宽耳不能使罪人必得也但无辜者不至滥杀耳乌虖此舜与皋陶深体好生之德惟恐杀一不辜之苦心也所谓罔愆但求不失好生之本心而已其斯以为舜其斯为皋陶之知舜欤且夫世之治乱民之死生休戚系乎君相之一心闇者无论已正恐天质英明恃其聪察而以击断行之自谓无疑而其失也多矣夫聪明睿智岂有过于舜者乃犹不能保其无疑与失后之人自视聪明孰与舜多而必谓功罪无疑刑罚悉中是欲求胜于舜也舜必不可胜而民之被其毒已不可胜道矣是皋陶所大惧也皋陶刑官也而其言若此然后知申韩商鞅之术武健严酷悖好生之德真千古罪人也曾子曰上失其道民散久矣如得其情则哀矜而弗喜宋欧阳观曰求其生而不得则死者与我皆无恨也矧求而有得则知不求而死者有恨也之二说者庶几与皋陶之论相发明哉自申韩之毒中于人心后世酷吏史不绝书即号称儒者亦往往持论偏激鄙好生者为妇人之仁自皋陶观之皆尧舜之罪人也舜之称皋陶也曰明五刑五教民协于中时乃功所谓协中者未尝自信为协也与其过也甯不及时时恐失中乃适得乎中耳乌虖舜皋陶明良一德若此宜其独任见知之统而仁覆天下哉
　　书荥阳狱　
周树槐
荥阳民姚哑生而哑复一目瞽余一目亦眇哑父曰连印娶陈氏生哑及毛姚七者连印从父弟也荥阳民穴山而居曰连印与姚七比连印故以缝人游太康遂列肆居之以陈及二子侨焉陈悍殴连印眇其一目连印怒而去陈乃以二子归从七母居连印归为妻悍故与七谋共殴报之不肯连印忿遂以毛去毛寻夭不归陈与哑留久之七敝与七移居连印哑日出乞或数日不归归则栖七敝中适邻妇孙邢氏过闻呻入视陈卧地血被体骇问曰哑哑再问之不答村人集视已不能语遂死于是县逮哑及七等械之省会鞫哑使吏大声呼之不闻使连印前语之初若不识者审视良久竖其臂连印颔之手衣而缝又颔之遂擸其须而号已伸七指又为挽髻插簪及两人卧状官意之曰是其母有所私耶念七指曰同居固七也呼七上试使近之哑怒睨引连印拳欲殴之曰是矣问连印曰不知问邻人曰有之七不能隐具伏遂及哑杀母状初陈从七母居七通焉及同居连印而七母死连印久不相闻哑又时出不归归亦别宿七与陈俨然居室矣一日哑见之忿吼持刀欲刺七七夺刀缚而痛捶之至是哑晨叩门七结褌出遗其带陈所复入索之哑出取镰奔七七跳哑固眇七乃出其后拥之哑夺而脱七隐身暗陬陈复自后拥之哑反割之仆审视母也释镰哭七走出哑追七弗及狱具巡抚程公祖洛疑之曰哑杀母独邻妇述其母生前片语方其呻吟怛乱之时语容有不尽他未有见者见者独七七淫者其言未可信庸知非七杀之委罪哑乎而哑不能言语之又不闻乃录囚于庭出二图一为妇人伤卧一为男子持镰授哑谛视乃剪纸为镰与之哑手镰拟七复指七为七拥己状因反割已乃取妇人图哭之公又令以妇人图纸镰畀七使割之哑夺镰顿首伏公乃谓连印曰何如曰是矣狱奏刑部当哑杀奸杀母非所期援故事以请奏上哑得末减弃七市
　　书张文和公逸事
李元度
桐城张文和公廷玉嗣其父文端公宅百揆　封勤宣伯身后配飨　太庙其嘉谟伟绩既详　国史矣而有一二事世不尽知其造福于士民尤普谨据公所着澄怀园语特书之以为司法者劝焉康熙五十九年公官刑部侍郎山东盐枭聚众劫村落渠魁六七人各率党数百横行南北道几梗又青州诸生鞠士林招集无赖倡邪教巡抚总兵官捕获百五十余人事　闻　诏公偕都统陶赖学士登德驰驿赴山东会同巡抚总兵官按治　圣祖面谕曰奸民聚众妄称伪将军名号谋为不轨讯明后应大辟者即在济南正法应戍者分别发遣公衔　命往细察狱辞廉得其概昌言曰此盗案非叛案也众曰如何公曰据拱有仁义王义勇王及无敌将军飞将军之称观飞二字不过市井绰号耳无足深究也众皆曰然乃手定爰书作盗案拟结斩七人戍三十五人用肉刑斮脚筋者十八人残废疾病免议七十二人无干者省释者二十五人初盗魁供某名下有众四百某名下有众五百合计二千余人公念罪在首恶止就按察司械送之百五十余人讯结外不逮一人即各囚所供或充某姓佃户某姓家人在某乡绅富家佣工或赁居某姓房屋亦概不问是役也守土官自巡抚总兵至典史千把总均有失察及疏纵罪公仍录其捕盗功声请免议狱具地方吏进曰宽则宽矣第奸民党羽众未按治者尚有数千人公等还朝万一再蠢动咎将谁执公笑曰吾知仰体　圣主罪疑惟轻之意而已若为有司避谴谪以多杀为防患计誓不为也且以用法宽而获咎亦无此天理既而匪党悉解散历数十年山东卒无警迨雍正十年公以大学士综吏部刑部事山东巡抚奏绅士欠粮者千余人法并应褫部臣引例奏　世宗以问部臣部臣曰法如此不褫无以警众复以问公公顿首曰绅士抗粮固当褫第山东频年荒歉情可原与顽抗者有间可否乞　恩宽限一年傥来岁不完绳以法未晚　上恻然曰尔言是遂降宽限三年之　旨先是康熙初江苏巡抚朱国治汇劾欠粮绅士万余人并予降黜修撰徐元文坐族人欠粮亦左迁銮仪经历至是公一言而东人免褫夺者进士举贡生监凡一千四百九十七人彼此相形仁言之利溥矣　两朝圣人好生如天地从善如流诚度越千古而公之宅心行政若是　明良一德其保世而滋大也宜哉世之司法者动以深刻为能奉行律例为牢不可破观此可爽然失矣
　　审明迤西续获匪犯就地正法片　　　　　　　　　　　　　　　　　　　　　　
林则徐
此次迤西一带查拏汉回各匪呼应较灵一则藉兵练之多地方县营不虑势孤力弱再则因臣林则徐亲驻兵地获到之犯一经提审明确立时惩办其情罪重大者即恭请　王命就地正法毋庸远解到省听候逐层审转各文武皆以此次办贼可免累官倍见踊跃从事而汉回百姓目击犯法之被刑亦皆异常警悚兹回至省城与臣程矞采备述迤西民情并公同讲求久安之策访查滇省向来解犯种种受累凡重犯一名到省沿途囚笼夫及佥派差役兵丁饭食无非地方官赔垫距省愈远则需费愈多缘滇中幅辽阔一县所辖有至七八百里之遥者而又跬步皆山夫价较他处数倍地方官自起解重犯到省以迄审明办决已不胜赔累之多设有在省翻供往还駮审或调原审官到省随同覆讯则州县因办理一犯而累月经年奔驰滞不得回任者有之且此种匪犯不特于解省后恃无旁证最易狡翻即其起解在途先已难于驯伏缘有过人膂力扭断镣靠攀折木笼皆为若辈惯技甚至路僻径歧之处其匪党暗聚多人谋劫夺若兵役力不相敌致被杀伤遂将要犯劫去长解短解之官均遭参劾留缉而要犯终致漏网者有之大抵地方官实心整顿者少畏难苟安者多以为因拏犯而受累无穷不如阳奉阴违转为得计即使上司严行督饬亦祗拏获零匪塞责其于大帮巨股结伙多人者转不敢轻易下手盗贼之所以滋炽病根多由于此某被贼戕杀之家非不亟图鸣官拏办而拏不到案或到而复逃则被其报复之害更甚故有被贼而并不敢呈告者访闻迤西一带向有贼不畏官官畏贼民虽被贼莫鸣官之谣因是各庄以防贼为名设牛丛以聚众始而获贼擅杀并不报官迨后彼此相仇所杀多非真贼而大伙奸盗转得勾结横行莫敢过问颓风已久不得不极力挽回此次幸乘全胜兵威得以大加惩创而将来各属缉捕要务竟无一刻可任放松然欲责其不松先须使之免累因思大伙巨匪被拏之时当场格杀者本系例许勿论其拏到匪犯内如有患病受伤易致幸逃显戮抑或党与甚众气力过强沿途实难防范者拟即准其就近批解道府审已明确由道移明臬司具详督抚核明情罪果否允当即由臣等咨行该处驻劄之提镇恭请　王命就地正法非独所获凶盗可免长途被劫被逃而行刑于犯事地方俾被害者显伸其冤抑梗顽者共慑于骈诛且地方官不至畏累苟安缉捕可期奋勉似亦戢暴安良之一法除寻常命盗各案仍按例逐名批解不准援照办理外臣等为扫清匪类起见一时权宜设法办理以期匪徒尽戢边圉愈臻安靖
　　慎重刑章疏
御史胡庆源
窃惟京师入夏以来雨泽稀少迭奉　谕旨饬部清厘庶狱并屡诏　皇上亲诣行礼虔诚申祷久应渥沛甘霖乃雨虽时有而未能深透农民望泽仍殷城市疫氛间发旱象将成势甚可虑臣窃以为天心下应人心民命上通帝眷此必有默相感召者查刑部近年屡定新章其切中时要者固多而未能持平者亦所不免仍宜斟酌尽善以期宽严得中谨就臣管见所及四条敬为　皇上陈之
一盗案从严盗源宜清也前因盗风日炽将抢劫各犯照强盗本律不分首从皆拟斩决法已重矣乃新章又将强盗自首一条定以五日限期限外即不准首臣愚以为塞其流不如清其源也查例载伤人首盗自首及闻拏投首者拟斩候未伤人之首盗自首及投首者分别拟军至未伤人之伙盗自首者照律免罪闻拏投首者拟徒又盗首伤人逃逸若能捕获他盗解首者拟徒等语例意周密所以解胁从而予以自新也如五日外即不准首势将从恶不悛驱归盗薮而不知返矣且其中亦有被胁同行分赃塞口尚非甘心为盗者可比如能不拘期限随时准首以符旧例则纠约不至过多线缉可期得力而盗风自息矣古人告密之法当不外乎此也
一洋药之禁开犯案罪名宜革也查洋药现在收税除官与兵不准吸食犯仍治罪外其余应听其买卖自便可也如系漏税私货自当治以漏税之罪今创为三十六家之限除三十六家之外虽非私货亦不得卖是朝廷立法特为奸商固垄断之计甚不可解又烟馆照窝赌例犯则满徒房屋入官若谓恐其窝匪殊不知窝匪自有窝匪之重罪今贩卖数百斤者既准其公然列肆矣而贩卖此零星数文者乃有满徒之罪揆诸情理何以喻民且因此获罪者甚多而踵而为之者仍复不少徒使胥吏蠹役讹诈包庇无所不至臣以为急宜革者此也
一赦款太宽宜量为区别也赦典固朝廷宽大之恩然亦有不可滥施者查同治元年四月二十五日　恩诏妇女犯罪无关十恶其一切死罪虽谋故亦予援免臣愚以为刑罚不可失之严亦不宜失之宽谋故重情惨酷殆无人理今一概免之是活一穷凶极恶之人致抱屈幽魂含冤莫诉其戾气不散亦足酿为水旱疠疫之灾夫杀犹谓其无必欲杀人之心可以宽其一线若谋故而亦免似觉轻纵矣宜明定章程以示区别
一囹圄未清而章程宜定也汉臣曹参有言慎无扰吾狱市诚以狱者民命之所系也京师五方杂处狱讼繁多刑部南北监岁恒桎梏淩虐以死以及克扣囚粮使饥而死是故残民命也然其弊必不可革者盖提牢之权太轻而处分又太重稍一认真禁卒则舞弊以逐其官使之罢职而去易于反掌官之黜陟听命于禁卒之手故禁卒有所挟制为非而官不敢问臣愚以为宜宽提牢之处分而严定禁卒之罪名则囹圄之积弊可清而民命可保以此感召祥和当捷于影响矣　以上四条臣为慎重刑章起见如蒙饬部妥议施行庶几宽严得中仰副我　皇上期于无刑至意将见沴厉全消而和甘立至矣
　　酌拟抢劫重案就地正法各条疏光绪十年　　　　　　　　　　　　　　　　　　
边宝泉
窃查光绪八年准刑部咨议奏各省盗案如实系土匪马贼会匪游勇案情重大并情同叛逆之犯暂准就地正法寻常盗案统限一年规复旧制等因奉　旨依议钦此钦遵在案伏思拏获盗匪审明就地惩办原系一时权宜之计诚不可视为常例第谳狱固贵详慎而立法尤在因时陕境界连五省为西南要冲四川之签匪楚豫之客民西路之散勇络绎往来到处溷迹严查则先乏为匪实据留则随地勾结为匪奴才到任数月以来据各属具报抢劫重案共至十余起之多其拒伤事主及登时毙命者不一而足屡经饬属举办保甲整顿团练谕以邻佑闻警互救之义事主格杀勿论之条并通饬各防营添设巡卡扼要分布会同有司跴缉复将疏防之文武地方官分别摘顶撤任近日各路巡察虽较前周密而报抢之案仍复时有推究其故实因陕省粮价平减谋食本易匪徒辗转招引踵接而来或假作小贸营生或托为认垦荒地行踪诡秘聚散无常以数省失业之游民出没于境内乘虚蹈隙扰害闾阎若非权用重典俾宵小知所儆惧转瞬时届冬令诚恐结党肆行酿成巨案贻害实非浅鲜奴才详绎部章酌留土匪马贼六项均准就地严办实于慎刑之中仍示惩奸之意立法本极平允惟就陕省情形而论有不得不因时因地量为变通者窃维宽大之政以抚善良严峻之条以惩邪慝陕省盗风日炽动辄三五成执持兵械白昼拦路抢夤夜入室行强公然逞凶拒捕致伤事主邻佑谓之马贼则系徒行谓之游勇则无号衣谓之会匪则不肯招认入会及首匪姓名谓之土匪又非本籍核其凶暴之状较之游勇马贼仅止二三人行强抢者情罪更为重大若概照例议以审转不特该匪等狡展幸延时虞疏脱且隔时已久始正刑诛又非在犯事地方枭示殊不足以昭炯戒而遏乱萌奴才细心筹画惟有将凶暴众着与部议土匪马贼诸条情罪相同者仿照近年各省奏定章程明示区别拟请嗣后陕省盗案于土匪马贼会匪游勇等项之外如有执持刀械火枪强并聚众五人以上者伙众枪至二三次者纠拒捕伤人及致伤事主者入城行及连数家者匪党平空抢夺妇女已成杀伤事主者有一于此该州县录供禀报即由督臣与奴才查核案情批饬该管道府提讯或派委道府大员前往督审果系供证确凿罪恶昭着准就地正法汇案奏报俟数年后盗风稍息再复旧制其除寻常盗案概遵部议照例解勘似此分别重轻明列条目办理既有限制与部章防滥杀重民命之意正属相符
　　遵照筹议军犯情形疏　　　　　　　　　　　　　　　　　　　　　　　　　　
丁宝桢
窃臣于光绪九年十二月初七日准刑部咨以各省军流徒犯脱逃日众亟应变通整顿请　旨饬下各省体察地方情形妥议安置以维法纪一摺光绪九年十月三十日奏本日奉　旨依议钦此钦遵咨行到臣当经饬司核议去后兹据按察使如山具详前来臣覆加考核伏维主法贵探其本意王道不外乎人情五刑之中设有徒流而徒流加以军遣所以权衡于出死入生之际以广其悔罪迁善之途法至善意至良也迄今奉行日久本意浸失军流徒犯既无差役以拘其身又无月粮以餬其口安置未有良法主守徒存虚名此种罪犯大率素不安分窃盗之徒尤多处此冻馁交加则其循循安守势有不能诚如刑部所云有不能不逃之势更有可以脱逃之机洵为探源的论今求变通之法加逃人之罪名彼实迫于难已严主守之条律犯本散而难稽若云录长授食其守法者固然自谋生理而偷惰者势难强以相从且事甚繁琐安得人人而济至兴筑以济夫工则修城挑河负粮运炭及一切力作不能时时皆有况工役未有定所编管尤虑难周夫防川者必浚其源疗疾者宜固其本今配所逃亡人犯既为生计之穷迫复峻以法令之森严何异以壅塞防川以攻伐疗疾其不至溃败几希矣揆诸　圣祖　列宗矜恤罪人之本意亦失其平兹经悉心筹画成法具在未敢妄议更张欲縻其身莫若不令散处欲束其志莫若给以口粮就川省各属安置人犯计之大处不过二十名中处十五名小处十名每名日给口粮银三分计大处每日银六钱中处每日银四钱五分小处每日银三钱为数无多筹款尚易兹拟通省各厅州县每处于城内设立徒流所一处每犯五名选派妥实看役一名在所常川看管各犯朝出夕归不准在外散处并令各犯或编草鞋或织篾席准其售卖仍照例由该典史吏目等专管其事十日往查一次禀报该管厅州县每月点卯一次当堂散给口粮不经胥役之手免其克扣禁止勒派绅粮以杜扰累不准动用正费以节公项仍造具月册径报院司按季汇报刑部查考如有能执生业之犯听其自便应给口粮即由各该厅州县按月捐廉散发其创设徒流所一款应饬现任各厅州县垫款建置以垫款之多寡定记功之上下总期事不烦而民不扰方可垂诸永久如此一调剂间在畏法者固可从容执业即懒惰者亦不苟且偷安倘复在配脱逃是　朝廷布宽大之恩该犯冥然罔觉严惩之不为过主守之人亦属咎无可辞应将脱犯及主守看役与专管兼管各官照例分别加等治罪议处庶情法两尽别无窒碍矣查五军罪犯自边卫裁撤徒存其名刑部所议与现在流犯无异轻重倒置酌留极边四千里及烟瘴充军二项其余附近近边边远三层量加删减之处诚为核实惟事关数百年旧法可否变通应由刑部汇核办理非臣与该司一隅之见所敢妄议至新疆能否发遣作为安插亦应由该省酌量核办以昭周妥
　　命盗案件请暂行变通办理疏光绪七年　　　　　　　　　　　　　　　　　　　
刘锦棠
窃查安集延逆酋阿古柏占据新疆十有余载弱肉强食民气益嚣向来缠回杀死人命均由凶犯出买命银数两至数十两不等给与尸亲从无抵偿之说阿古柏惟利是图变本加厉以致殷实土豪视杀人为儿戏而抢劫之风亦因之日甚臣于光绪三年由托克逊进规南路每克一城即传集该地民人宣布　朝廷德威饬令荡涤污俗共保身家并责成各头目挨户劝导如仍前不法罔知悛改立即扭送惩办头目容隐不报一经查出并行究治续经大学士前陕甘督臣左宗棠译刊　圣谕十六条附律易解一卷刷印多本分发各城义塾及大小伯克头目诵读讲解并令传告乡民共知观感察看近日情形从前贪忍鸷悍习气似已稍戢间有愍不畏死杀毙一二命与伙众持械抢讯明供证赃物确凿无疑法难曲宥者以地方甫经收复民志未定即依军法就地尽法惩办其情节稍轻之犯分别拟以管押系杆枷号笞杖并酌量时日久暂笞杖多寡取保释放案结后均摘叙案由及办理各节译缮简明通俗告示张贴市镇通衢并犯事地方俾顽梗凶徒见之互相传述冀可收革面洗心之效惟南路各城相距近者数百里远者至一二千里郊关之外大都戈壁硷滩往往行数日程渺无人烟解犯就道时有戒心非节次派勇防护不可自吐鲁番以西仅有善后总分各局向无州县及例设监禁书役即略知例案之幕友亦因离家窵远视为畏途无从延请是以平日办事既乏人襄助遇有过往人犯收管局内又不免疏失之虞北路虽设有印委各官而举目荒凉民气未复亦与南路情形大略相同且查新疆户民种类繁多风气不一语言文字制度仪文衣冠嗜欲各自为俗南路以缠头布鲁特族类为最重蒙古次之汉回又次之北路以哈萨克族类为最重蒙古汉回次之缠头又次之而满汉孑遗之民则两路均寥寥无几该民人等久违　声教初就范围以牧之马一时虽勉受勒其奔轶之性究难猝除臣再四思维惟有于犯案到关后勤审勤结择其尤不法者立予痛惩庶各种莠民咸生畏惮若拟于文法不远数千里辗转解勘不独佥解收管事事为难而迁延日久纵将重犯处以严刑愚民事过即忘亦将熟视无不足以震动其心昔汉朝初定关中除秦苛政约法三章杀人者死伤人及盗抵罪厥后班超平定西域亦诫受代之任尚以水清无大鱼察政不得下和宜荡佚简易宽小过总大纲任尚不从卒至变叛记云修其教不易其俗齐其政不易其宜诚以军旅之后荒远之区尤当蠲除烦苛与民休息不可以常例拘也伏查干隆元年平定黔省苗疆开设郡县钦奉　谕旨苗民风俗与内地百姓迥别后苗民一切自相争讼之事俱照苗例完结不必纯以官法等因钦此仰见我　高宗纯皇帝慎重岩疆　圣意渊深无微不至虽新疆久入版图似非初开苗疆可比然道里绵长台站疲困种类错杂俗尚纷歧欲一旦用夏变夷遽臻上治实未易言臣上年在喀什噶尔行营曾将命盗案办法咨商左宗棠旋准咨覆历代抚驭边氓立法最宜简易现在所办各节因地制宜本无不合惟草创伊始应俟改设行省后由新疆督抚体察情形　奏咨办理刻下如有前项案情即饬各善后局员酌量拟办覆核遵行等因咨行到臣左宗棠旋即交卸北上臣自维资质庸愚不谙吏事骤膺拔擢权摄　钦符并奉　特旨暂辖哈密镇迪道所属文武地方官职任愈重兢惕滋深而改设行省又非一时所能就绪区区愚昧之见不敢缄默不言合无仰恳　天恩俯念万里穷边与内地省分情形不同　饬将新疆南北两路命盗案件暂行变通办理俾得就地迅速审拟完解由臣按季摘由汇奏一面咨部立案似于抚治边防大有裨益臣仍当会同帮办军务伊犁将军臣金顺护理陕甘督臣杨昌浚乌鲁木齐都统臣恭镗署帮办军务广东陆路提督臣张曜督饬各善后局员各印官于一切重案悉心研鞫勿任刑求务期无枉无纵定谳具详再行逐细覆核饬行以仰副　朝廷明罚敕法刑期无刑之至意
　　人命重案碍难遽复旧制疏光绪十二年　　　　　　　　　　　　　　　　　　　
刘锦棠
窃臣准刑部咨议覆新疆办理命盗案件一摺新疆擒劫盗案暂准就地正法命案罪应凌迟斩绞立决及监候各犯均由该抚等详细核勘照例拟定罪名专摺奏明请　旨俟奉到部覆后将应凌迟斩绞立决及例实入勾之犯再行处决等因奉　旨依议钦此仰见　朝廷钦恤民命明慎用刑之至意臣自应恪遵办理第新疆地处极边迥异内地其窒碍难行之处略有二端敬为　皇太后　皇上缕晰陈之查例载州县承审事件定拟招解上司按律改正该督抚均于题咨内据实声明俟刑部核覆后系州县官原拟错误者即照部駮改正例按其罪名出入分别议处等情新疆新设州县事属草创襄理乏人略知例案者多不愿游幕万里之外即由关内招募刑仵大半滥竽充数验伤填格诸多未谙臣于各属案件只期供情确实并不责其爰书概由臣督同镇迪道兼臬司衔详度案情参诸律例酌拟完结若如部议办理必由州县定拟如律则新疆州县几无一员可以自全此不能遽照旧制者一也凡罪至凌迟立决皆系决不待时即斩绞例入勾人犯亦属法无可贷此等亡命死囚久稽囹圄设使庾毙宪典幸逃倘有失逃入邻境为害滋深自宜早伸　国法然不能不稍为迟延者缠回等言语不通真供真情颇不易得绳以照例承审期限势必不行各属距省窵远详批往返约二三月设有駮诘申覆往返亦需时日情罪既重核转上司或应亲提鞫问长途解犯动辄千数百里迨供情审定转详到省每结一案速到大半年迟到年余已属迟之又久若照部议随时具奏　京师距新疆省八千六百余里奉准部覆去来程限亦须三月有奇再由臣行文犯事地方又需月余通盘合算处一决不待駮之犯总须一年以外此不能遽照旧制者又其一也恭读嘉庆十二年四月十六日　上谕盛驻等奏拏获图财害命之回犯审明定拟一摺此案胡特鲁克着即处斩回疆非内地可比嗣后遇有此等案件情节较重者于讯明正凶后即着立时惩办毋致久稽显戮等因钦此如是回疆情形不比内地早在　圣明洞鉴之中现虽改设行省而风气所趋究非旦夕所能更变合无仰恳　天恩俯念新省地处极边州县诸凡创始暂准　命案罪应凌迟斩绞立决及斩绞监候例实入勾各犯仍照变通章程就地正法按季摘由汇报俟之数年后察看情形再行奏请规复旧制至斩绞监候入缓人犯即遵部议办理专案具奏听候部覆应行减军减流即同寻常遣军流徒等犯一体南北二路互相调发匀拨地亩以助屯垦据藩司魏光焘镇迪道兼按察使衔恩纶会详请奏前来臣覆查无异所有新疆人命重案碍难遽复旧制仍请　旨饬部暂准变通办理各缘由谨会同陕甘总督臣谭钟麟署伊犁将军臣锡纶恭摺具　奏
皇朝经世文续编卷八十五
　刑政二律例上
　　筹议严禁鸦片章程疏　　　　　　　　　　　　　　　　　　　　　　　　　　
林则徐
本年五月初二日准兵部火票递到刑部咨开道光十八年闰四月初十日　上谕黄爵滋奏请严塞漏卮以培国本一摺着盛京吉林黑龙江将军直省各督抚各抒所见妥议章程迅速具奏摺并发钦此臣查原奏内称近来银价递增每银一两易制钱一千六百有零非耗银于内地实漏银于外夷自鸦片烟流入中国其初不过纨子弟习为浮靡嗣后上自官府缙绅下至工商优隶以及妇女僧尼道士随在吸食广东每年漏银渐至三千余万两合之各省又数千万两耗银之多由于贩烟之盛贩烟之盛由于食烟之众今欲加重罪名必先重治吸食请　皇上严降谕旨自今年某月日起至明年某月日止准给一年限期若一年以后仍然吸食是不奉法之乱民罪以死论等语臣伏思鸦片流毒于中国纹银耗于外洋凡在臣工谁不切齿是以历年条奏不啻发言盈廷而独于吸食之人未有请用大辟者一则　大清律例早有明条近复将不供兴贩姓名者由杖加徒已属从重若径坐死罪是与十恶无所区别即于五刑恐未协中一则以犯者太多有不可胜诛之势若议刑过重则弄法滋奸恐讦告诬攀贿纵索诈之风因而愈炽所以论死之说私相拟议者未尝乏人而毅然上陈者独有此奏然流毒至于已甚断非常法之所能防力挽颓波非严蔑济兹蒙　谕旨饬议虽以臣之愚昧敢不竭虑筹维窃谓治狱者固宜准情罪以持其平而体　国者尤宜审时势而权所重今鸦片之贻害于内地如病人经络之间久为外邪缠扰常药既不足以胜病则攻破之峻剂亦有时不能不用也夫鸦片非难于革瘾而难于革心欲革玩法之心安得不立怵心之法行法在一年以后而议法在一年以前转移之机正系诸此书所谓旧染污俗咸与维新传所谓火烈民畏故鲜死焉者似皆有合于　大圣人辟以止辟之义断不至与苛法同日而语也惟是吸烟之辈陷溺已深志气无不惰昏今日安知来日当夫严刑初设虽亦魄悚魂惊而转思期限尚宽姑俟临时再断至期迫而又不能骤断则罹法者仍多故臣谓转移之机即在此一年中必直省大小官员共矢一心极力挽回间不容发期于必收成效永绝浇风而此法乃不为赘设兹谨就臣管见所及拟具章程六条为我　皇上敬陈之
　一烟具先宜收缴净尽以绝鑱根也查吸烟之竹杆谓之枪其枪头装烟点火之具又须细泥烧成名曰烟斗凡新枪新斗皆不适口且瘾难过必其素所习用之具有烟油渍乎其中者愈久而愈宝之虽骨肉不轻以相让此外零星器具不一而足然尚可以他具代之惟枪斗均难替代而斗比枪尤不可离遇无枪时以习用之斗配别样烟杆犹或迁就一吸若无斗即烟无装处而自不得不断矣今须责成州县尽力收缴枪斗视其距海疆之远近与夫地方之冲僻户口之繁约民俗之华朴由各大吏酌期定数责以起获示以劝惩除新枪新斗听该州县自行毁碎不必核计外凡渍油之枪斗皆须包封粘贴印花汇册送省该省大吏当堂公同启封毁碎无论此具或由搜获或由首缴或由收觅皆许核作州县功过之数若地方繁庶而收缴寥寥者立予撤参如能格外多收亦当分别奖励　一此议定后各省应即出示劝令自新仍将一年之期划分四限递加罪名以免因循观望也查重典之设原为断吸起见果能人人断吸亦又何求所谓以人治人改而止也各省奉文之后应由大吏发给告示行剀切晓谕自奉文之日起扣至三个月为初限如吸烟之人于限内改悔断绝赴官投首者请照习教人首明出教之例准予免罪然投首非空言也必将家藏烟具几副余烟若干全行呈缴到官出具改悔自新毫无藏匿甘结加具族邻保结立案报查如日后再犯或被告发或经访闻拘讯得实加倍重办其二三四限之内投首者虽不能概予免罪似亦可酌量减轻惟不投首者一经发觉即须加重盖四时成岁三月成时气候不为不久果知畏法尽可改图若仍悠忽迁延再三自误揆以诛心之律已非徒杖所可蔽辜除初限以内拏获者仍照原例办理外其初限以外四限以内未首之犯拏获审实似应按月递加一等至军为止其中详细条款并先后投首如何减等首后再犯如何惩办之处均请　部核议施行似此由宽而严由轻而重不肖之徒如再不知悔惧置诸死地诚不足惜矣　一开馆兴贩以及制造烟具各罪名均应一体加重并分别勒限缴具自首以截其流也查开馆本系死罪兴贩亦应远戍近因吸食者多互相包庇以致被获者转少今吸烟既拟重刑若辈岂宜未减应请一体加重方昭平允但浇俗已深亦宜予以自新之路请自奉文之日起开馆者勒限一月将烟具烟土全缴到官准将原罪量减如系拏获照原例办理地方官于一月内办出者无论或缴或拏均免从前失察处分倘逾限拏获犯照新例加重自获之员减等议处其兴贩之徒路有远近或于新例尚未闻知不能概限一月投首应请酌限三个月内不拘行至何处准赴所在有司衙门缴烟免罪若逾限发觉亦应论死其缴到之烟土烟膏眼同在城文武加用桐油立时烧化投灰江河匿者与犯同罪至制造烟具之人近日愈伙如烟枪固多用竹亦闲有削木为之大抵皆烟袋铺所制其枪头则裹以金银铜锡枪口亦饰以金玉角牙闽粤间又有一种甘蔗枪漆而饰之尤为若辈所重其烟斗自广东来者以洋磁为上在内地制者以宜兴为高恐其屡烧易裂也则亦包以银锡而发蓝点翠各极其工恐其屡吸易塞也则又通以铁条而矛戟锥刀不一其状手艺之人喜其易售奇技淫巧竞相传习虽照例惩办而制造如故应请概限奉文一月内将所制大小烟具全行缴官毁化免罪并谕烟袋作坊瓦器户以及金银铜锡竹木牙漆各匠互相稽查如逾限不首及首后再制俱照新例重办其装成枪斗可用吸食者即须论死保甲知情不首与犯同罪　一失察处分宜先严于所近也文武属员有犯该管上司于奉文三个月内查明举发者均予免议逾限失察者分别议处其本署戚友家丁近在耳目之前断无不知应勒限一个月查明若不能早令革除又不肯据实举发即是有心庇匿除犯者加重治罪外应将庇匿之员即行革职本署书差有犯限三个月内查明惩办逾限失察者分别降调　一地保牌头甲长本有稽查奸宄之责凡有烟土烟膏烟具均应着令查起也挟仇讦告之风固难保其必无但能起获赃证即已有据且起一件即少一害虽初行之时亦恐难免滋扰然凡事不能全无一弊若果吸烟者惧其滋扰而皆决意断绝正不为无裨也至开馆之房主及该地方保甲断无不知之理若不举发显系包庇应与正犯同罪并将房屋入官　一审断之法宜预讲也此议定后除简僻州县犯者本少即有一二无难随时审办外若海疆商贾马头及通衢繁会之区吸食者不可胜数告发既多地方有司日不暇给即终日承审而片刻放松则瘾已过矣委人代看则弊已作矣是非问罪之难而定谳之难也要知吸烟之虚实原不在审而在熬熬一人与熬数人数十人其工夫一耳且专熬一人容或有弊多人同熬转无可欺譬如省会地方择一公所汇提被控被拏之人委正印以上候补者一员往审足矣不必多员也临审时恐其带药过瘾则必先将身上按名严搜即点亦须碎然后点入封门如考棚之坐号各离尺许不准往来问官亦只准带一丁两役随身伺候不许擅离自辰巳以至子丑祗须静对不必问供而有瘾之人情态已皆百出矣其审系虚诬者何员所审即令何员出具切结倘日后别经发觉惟原审官是问　以上六条就臣愚昧之见斟酌筹议未知当否理合缮摺具奏伏乞　皇上圣鉴训示再臣十余年来目击鸦片烟流毒无穷心焉如捣久经采访各种医方配制药料于禁戒吸烟之时即施药以疗之就中历试历验者计有丸方两种饮方两种谨缮另单恭呈　御鉴可否颁行各省以资疗治之处伏候　圣裁
附戒烟断瘾前后两方总论
人之喉管有二食管以主饮食下达二肠气管以主呼吸周通五脏气管本属清虚不受一粒半滴之物若物误入其中即时咳逆必出之而后快而烟乃有气无形之物故可吸入呼出往来于五脏虽其气已去而其味仍留但人之所以得生者胥藉胃间所纳谷气循环于经络以培养其精神今食烟之人其脏肺惯得烟气以克谷气故常人一日不食五谷则饥而惫食鸦片烟者视五谷犹可缓但对时不吸烟则瘾而惫无他正气为邪气所制也本草所载生烟即今之旱烟其气辛故止于入肺若鸦片则其性毒而淫其味濇而滞其色黑而入肝肾故一吸而能透于肉筋骨髓之中一呼又能达于肢体皮毛之杪身内外上下无处不到是以吸才下咽自顶至踵均觉舒畅遂溺其中始则由渐而常继则由常而熟至于熟矣内而脏腑经络外而耳目手足皆必得此烟气而后即安一旦无之肾先告乏故呵欠频作肝因而困故涕泪交流肺病则痰涎并生心病则痿自汗必至是时而起者脾主信故也彼溺乎其中者至是而适受其困矣然溺而知戒不过困于一时溺而不戒则直徇以身命以烟气克谷气引邪夺正其能久乎果其戒之并非难事瘾之轻者与体之壮者即无药方亦可断绝兹专为受瘾深而气体弱者立前后两方一曰忌酸丸一曰补正丸忌酸丸即以烟灰和药为之缘初戒时不能遽绝故以灰代烟也重用附子者取其走而不守能通行一十二经也佐之以柴胡之左旋升麻之右旋沉香之直达下焦四者相合则彻乎上下表里顷刻而能于一身矣顾吸烟之人中气无不伤者中气伤则气不能化精而血衰故用参以补肺气白术以补脾气陈皮木香以利诸气皆所以安其中也中气既固再有当归连柏以凉血而生血且连柏能杀附子之毒以生一源之水且制二相之火也气血两虚之人保无昏晕非天麻不能止故加以天麻其用甘草者不但可以补中兼可益血并和诸药也此方气血两补而药味不杂寒热并用而于理不悖炼以为丸吞入于胃行气于五脏输精于经络不俄顷亦即彻顶踵内外无处不到是以烟瘾不起诸病不作且有沉木二香气息芬芳藉附子以行之薰蒸于五脏之中吞至数日后若再取过火之烟吸之不独脏气与之扞格即鼻孔闻之已嫌其臭矣补正丸即以忌酸丸之方减去黄木香二味不用附子且不用烟灰其余药味分两均与忌酸丸方同凡戒烟者先吞忌酸丸至三五日后每日减忌酸一丸则以补正两丸替之减两丸则以四丸替之照此递推互相加减至忌酸丸减尽再专服补正丸十日或半月后即连补正丸亦不用服而瘾自断矣此方历试历验具有神效缘有补中益气之药日减有烟之一丸以去邪瘾日增补正之二丸以助正气正气日足邪无所容即使至重之瘾果能痛自改悔照法行之不过略多数日未有不能断绝者全身命以保余生檩　国法而免刑戮凡有血气心知之人有不觉悟自新迷涂早返者哉所有方药制法详开于左
忌酸丸方
不曰戒烟丸而曰忌酸丸者盖以既用烟灰吞服之后若与味酸之物同食则令人肠断而死故以忌酸名方欲服之者顾名知忌耳
生洋参五钱白术三钱当归二钱黄柏四钱川连四钱炙黄三钱半炙甘草三钱半陈皮二钱半柴胡二钱半沉香二钱忌火木香二钱忌火天麻三钱升麻一钱半
共为细末入生附子七钱米泔浸透石臼中捣如泥再入烟灰一两搅匀入糊同药为丸如小桐子大丸成后共称重若干约计平时有瘾一分者每日所服之丸须有烟灰一厘二毫为度必于饭前吞下否则不验起初一二日或多吞些令其微有醉意则有烟亦不思食矣吞定三五日后每日减忌酸丸一丸用补正丸二丸顶换吞下
补正丸方各药分两俱照前方
生洋参　白术　当归　黄柏　川连　炙甘草　陈皮　柴胡　沉香　天麻　升麻
共为细末用蜜和丸如桐子大以之顶换忌酸丸如初一减忌酸丸一丸则用补正丸二丸吞下至初二则减忌酸丸二丸又用补正丸四丸吞下余可类推至忌酸丸减尽再服补正丸十日或半月后连补正丸亦不用服矣如瘾重者一剂不能尽除即多服两剂瘾亦必断
忌酸丸加减法
红白痢加黄芩白芍　梦遗加龙骨牡砺　诸痛加重木香元胡索　咳嗽加紫苑炙冬花炙枇杷叶去毛咳甚者加杏仁阿胶　热痰加川贝母瓜蒌霜　寒痰加半夏南星　若觉下焦有火加黄柏知母　眼晕加丹皮白菊　小便短加猪苓泽泻　水泻如白茯苓车前　身体不虚者去洋参换沙参炙不必用如无头晕者不用天麻气短不足者加蛤蚧尾气喘者加故纸并加蛤蚧尾
以上或入药或汤煎送下
附录简便二方
忌酸补正前后丸方极灵验矣而配合两剂需钱数千文彼惮于断烟者尚有所藉口或谓一时乏此整项或谓配合费事有需时日即劝人断烟者亦未必均肯捐资多制药丸随人施给虽刀圭可以救病如畏难苟安何故又附录两种良方皆费钱极少而为效甚捷者庶穷乡僻壤之地舆台奴隶之微但使一念知悔皆可立刻自医更何畏难之有嗟夫人孰不欲生若不于此求生则死于烟与死于法均之孽由自作耳可不惧哉所有便二方附录于后此二方各自为用不相连属
四物饮
赤沙糖一斤生甘草一斤川贝母八钱去心研细鸦片灰三钱瘾重者四钱
右四物以清水十余大碗入铜锅煎两三时约存三四碗愈浓愈妙将渣漉出取汁贮瓷瓮内置静室无人行处每日早起及夜卧之前各取汁一盃以开水温服瘾即可断如瘾极重者取已煎之汁而重煎之十盃煎成一盃照前再服必效
瓜汁饮
南瓜正在开花时连其叶与根藤一并取下用水涤净于石臼中合而捣之取汁常服不数日夙瘾尽去甫经结瓜者连瓜捣之亦可用
谨按本草载南瓜甘温无毒补中益气截其藤有汁极清如误吞生鸦片者以此治之即不死是其解毒如神故除瘾亦极着效此物最易蔓生虽荒僻村野无处无之惟至冬则藤叶皆枯无汁可取其在夏秋则取之不穷并可不费钱而得凡劝人戒烟者皆宜多取此汁广贮坛瓮留以济人可谓不费之惠
臣向所采辑戒烟断瘾药方共十余种而历试有效者以此数种为最忌酸补正两丸其法最正四物瓜汁两饮其用尤便
　　重禁吸烟以杜弊源片　　　
林则徐
窃思人生日用饮食所需在富侈者固不能定其准数若以食贫之人当中熟之岁大约一人有银四五分即可过一日若一日有银一钱则诸凡宽裕矣吸鸦片者每日除衣食外至少亦须另费银一钱是每人每年即另费银三十六两以户部历年所奏各直省民数计之总不止于四万万人若一百分之中仅有一分之人吸食鸦片则一年之漏即不止于万万两此可核数而见者目下吸食之人又何止百分中之一分乎鸿胪寺卿黄爵滋原奏所云岁漏银数千万两尚系举其极少之数而言耳内地膏脂年年如此剥丧岂堪设想而吸食者方且呼朋引类以诱人上瘾为能陷溺愈深愈无忌惮儆玩心而回颓俗是不得不严其法于吸食之人也或谓重办开馆兴贩之徒鸦片自绝不妨于吸食者稍从末减似亦持平之论而臣前议条款请将开馆兴贩一体加重仍不敢宽吸食之条者盖以衙门中吸食最多如幕友官亲长随书办差役嗜鸦片者十之八九皆力能包庇贩卖之人若不从此严起彼正欲卖烟者为之源源接挤安肯破获以断来路是以开馆应拟绞罪律例早有明条而历年未闻绞过一人办过一案几使例同虚设其为包庇可知即此时众议之难齐亦恐未必不由乎此也吸食者果论死则开馆与兴贩即加至斩决枭示亦不为过若徒重于彼而轻于此仍无益耳譬之人家子弟在外游荡靡恶不为徒治引诱之人而不锢其子弟彼有恃无恐何在不敢复犯故欲令行禁止必以重治吸食为先且吸食罪名如未奉　旨饬议虽现在止科徒杖尚恐将来忽罹重刑若既议而终不行或略有加增无关生死彼吸食者皆知从此永无重法孰有戒心恐嗣后吸食愈多则卖贩之利愈厚即冒死犯法亦必有人为之是专严开馆兴贩之议意在持平而药不中病依然未效之旧方已耳谚云则足之市无业屦僧寮之旁不鬻栉果无吸食更何开馆兴贩之有哉或谓罪名重则讹诈多此论亦似殊不思轻罪亦可讹诈惟无罪乃无可讹诈与其用常法而有名无实讹诈正无了期何如执重法而雷厉风行吸食可以立断吸食既断讹诈者又安所施乎若恐断不易断则目前之缴具已是明征若恐诛不胜诛岂一年之限期犹难尽改特视奉行者之果肯认真否耳诚使中外一心誓除此害不惑于姑息不视为具文将见人人涤虑洗心怀刑畏罪先时虽有论死之法届期并无处死之人即使届期竟不能无处死之人而此后所保全之人且不可胜计以视养痈贻患又孰得而孰失焉夫舜典有怙终贼刑之令周书有饮拘杀之条古圣王正惟不乐于用法乃不能不严于立法法之轻重以弊之轻重为衡故曰刑罚世轻世重盖因时制宜非得已也当鸦片未盛行之时吸食者不过害及其身故杖徒已足蔽辜迨流毒于天下则为害甚钜法当从严若犹泄泄视之是使数十年后中原几无可以御敌之兵且无可以充饷之银兴思及此能无股栗夫财者亿兆养命之原自当为亿兆惜之果皆散在内地何妨损上益下藏富于民无如漏向外洋岂宜藉寇资盗不亟为计臣才识浅陋惟自念受　恩深重备职封圻此利害切要关头窃恐筑室道谋一纵即不可复挽不揣冒昧谨再沥忱附片密陈
　　对用刑说　　　
管同
世皆谓今之用刑轻于古昔故民不畏而犯法者多其说曰汉高之法杀人者死伤人及盗抵罪今之律例有故杀有误杀有下手加功之杀故杀者死而误杀者未有或死者也下手加功者仍以致命不致命为分致命者或幸不死而不致命者未有或死者也其法如此用法者大抵避重而就轻故杀人者往往不死民见杀人者之犹可以不死也彼何惮而不杀人故不畏而犯法者多今当一效汉法直曰杀人者死可也奚用多律为是论也愚请折之今士大夫之家有器皿焉一奴故坏之一奴误坏之一奴谋坏焉而一奴助之是数奴者主人将以一例处之乎故坏与谋坏者笞而逐之可也助而坏之其轻谯骂足矣彼误坏者遇刘宽则且曰烂女手遇韩琦则爇须无言而俾执烛如故何罪之有焉人命之重固非若器皿之轻也然其中实有故杀误杀之分实有下手加功之异情事悬殊用法者安得以一例处之汉高之兴庶事草创约法三章然未几法不足用故必命萧何造律设使初法可行汉有天下后奉行三语足矣造律何为若是者岂徒汉为然尚书吕刑孔子录以垂教者也其言五刑之属至于三千古之明王岂其不乐于简哉世故日降人情日纷不多为科条不足以尽天下之情而穷天下之变今不问其情事为何如第曰杀人者死是荒陋之说不应经典者也天下之事名实而已矣今之制法缓既死之辜重失入之罪仁厚迈乎前世要之杀人者死必有主名抵罪者是名实在也名实在则民已知惧矣何虑乎不畏之多即使幸而不死人命株及亦必迈毒刑入牢狱拘禁如犬豕少者一年多者二三年然后减为徒流或竟逢赦宥虽不死而惩之者极矣如此而仍犯法非人情也谓此可以侥幸不死而乐效其犯法者尤非人情也世固有桀骜凶悍不畏死者然如此人虽峻法岂能使其变更哉经有之与其杀不辜甯失不经是自古贤圣皆言省刑未有或言峻法者也汉以文景为盛漏网吞舟之鱼宋以仁宗为盛所用者或止于鞭扑惟商鞅治秦王猛佐符坚皆教之峻法以杀人致二秦之祚不长　国家慎重人命旷古未闻盖古者富侠酷吏者操生杀之权今虽宰相不能妄杀一人古者人命系于刑官而已今自州县府司督抚以内达刑部而奏请勾决焉杀一人而文书至于尺许民之感激也深天之垂佑也至社稷延长端赖于此有识之士不当于此时而议严刑也
　　修例宜慎　　　
宋邦
谨按律文四百五十七条历代相因至雍正五年删改增并定为四百三十六门律垂一定之法例则因时制宜定限五年增修一次凡历年钦奉　上谕及议准内外臣工条奏应纂为例者并旧例内应修应删者刑部悉心参考分为修改修并移改续纂删除各名目开列本例之首并逐条加具按语缮册进　呈恭候　钦定
是　圣世祥刑之典莫慎于修例盖一经修定永远遵行关系最大一字一言必参酌尽善宽严得中庶有合于钦恤之意乎
经训
易先王以明罚法
书吕刑轻重诸罚有权权一人之轻重刑罚世轻世重权一世之轻重惟齐非齐法之权也有伦有要法之经也又明启刑书胥占庶咸中正胥占与众占度也
　　平反冤狱　　　　
宋邦
谨按律载若犯人自行反异原招或家属代诉称冤审录官即便再与推鞫若囚犯明称冤抑不为申理者以入人罪故失论见有司决囚等第又例载法司如遇一应称冤调问及各衙门奏送人犯如有冤枉及情罪有可矜疑者即与辩理具奏发落又法司遇有重囚称冤原问官员辄难辩理者许该衙门移文会同三法司堂上官辩理又凡处决人犯有临刑时呼冤者奏　闻覆鞫见辩明冤枉又犯人果有冤滥许管狱官据实申明见狱囚衣粮　圣代钦恤之仁惟恐或有冤枉立法至为周密诚慎之也窃谓人之含冤待雪无异溺者之待援凡遇案情重大或罪囚反招必须反覆详究不可轻率定谳若已确得其冤情万不可委之上官之主持同寮之审定旁徨瞻顾不为辩理诚以前此之冤误于他人之失入今日之冤即成于我之故入也忍心害理莫此为甚
经训
书康诰丕蔽要囚服念五六日至于旬时要囚狱词之要者也服念服膺而念之旬十日时三月为囚求生道也蔽断也
左传小大之狱虽不能察必以情礼月令乃命有司申严百刑斩杀必当毋或枉挠枉挠不当反受其殃
周礼肺石达穷民凡远近惸独老幼之欲有复于上而其长弗达者立于肺石三日士听其辞以告于上而罪其长
　　请　饬刑部增改条例疏　　　
给事中王宪成
窃惟明刑所以教立法贵乎持平查刑部每届纂修条例之年增删出入必逐条厘正务期宽严协中轻重得所兹当修例之时有应行参酌者谨以臣愚见所及胪陈四条伏候　圣裁
一办理盗犯新章宜稍加区别也查旧章寻常盗劫之案分别法无可贷情有可原将法无可贷者正法情有可原者发遣此是雍正五年九卿遵　旨定议纂入成例历久奉行钦惟　世宗宪皇帝刚健神武政贵严肃岂不念稍存宽宥近于姑息养奸盖于法外施曲贷之仁而于法中严必诛之律意至深也近来　辇毂重地屡有明火抢劫之案　朝廷因时制宜不得不绳以重典惟比年以来京外拏获盗犯不分首从悉予骈诛其中岂无迫于饥寒被人诱者原其情节实可哀矜伏读历次　谕旨用兵省分被从逆之犯许以自新仰见　皇太后　皇上好生之德洽于民心所以逆众投诚渠魁授首盖德化若是之速也伏查盗伙犯迫于饥寒被人诱并无凶恶情状者较之被胁从逆之犯情事尤为可悯若不定以差等概从斩决似不足以昭一视同仁之意况情有可原者例应发遣亦非纵释有罪也窃思办理盗案其为首者固应以得财不得财为重轻为从者则应以伤人不伤人为区别除例载杀人放火等各项强盗及向马江洋大盗老瓜贼俱照定例办理外其余盗之案如得财又伤人自应照新章从重不论首从一并斩决如得财而未伤人为首者依律斩决其为从之犯审系迫于饥寒被人诱在外了望接赃者仍照旧例分晰声明办理并严定承审官将正犯曲为开脱处分如此稍为变通则法无可贷者不得幸逃显戮而情有可原者亦不至概罹重诛用刑益昭明慎矣
一办理绰号人犯尚未允协也查着名棍徒扰害历经严拏重办在案近来步军统领衙门将素有绰号之人俱目为棍徒拏送刑部其中有情罪尚轻者刑部以其素有绰号从重将该犯依棍徒拟军例或并无不法重情亦比照棍徒拟减徒罪臣伏思绰号系属空言扰害必求实据如该犯为害闾阎即无绰号亦安得不谓之棍徒如无扰害实迹又岂可凭一绰号遽作重罪且绰号每出于他人之口设使刁徒与人有隙故为取一绰号即不难从而倾陷之甚至状貌丑陋性情戆拙皆可因此得名又何足为棍徒之据查例载凡凶恶棍徒屡次生事行凶无故扰害良民确有实据者发极边足四千里安置如并无凶恶实迹偶然挟诈逞凶者仍照所犯之罪本律本例定拟不得滥引此例等语是例文剖析甚明应请嗣后遇有绰号人犯但当问其罪犯轻重各依本律本例科断不得因有绰号率行从重问拟庶不致稍有冤抑矣
一亲老留养之条宜准例推也查例载军犯徒犯未经发配以前告称祖父母父母老病应侍及其母系属孀妇守节二十年家无以次成丁者俱准存留养亲或到案时非例应留养之人迨成招时其祖父母父母已成老疾兄弟子侄死亡者亦准声请留养等语详绎例意非以正犯之罪有可宽实不忍其亲之独无依特加矜恤此盖　盛朝之旷典也臣思外遣军流各犯非恭逢　恩诏例不查办其有发配时非例应留养之人到配后数年或十余年其祖父母父母已成老疾其母系属孀妇守节逾二十年家无以次成丁侍养者在该犯永远放流原属罪所应得独念其亲同一独无依其子到配有年不得与未经发配随案声请之犯一体邀　恩留养未免向隅拟请嗣后外遣军流各犯犯案时非例应留养之人到配后数年或十余年该犯之祖父母父母已成老疾其母系属孀妇守节已二十年家无以次成丁侍养者亦照未发配时亲已老疾之例准该犯之祖父母父母在本籍呈报由地方官查明核其情节准留养者取结报部行知该犯配所如并无为匪不法情事准其释回留养似此量为推广则我　国家锡类推仁之意益觉无微不至矣
一军流人犯到配后其年老笃疾者宜随时查办也查例律载年七十以上及笃疾犯流罪以下收赎又犯罪时未老疾事发时老疾者依老疾论各等语未犯罪时未老疾事发时老疾者尚得以老疾收赎则发配时未老疾到配后老疾者办理似宜画一且徒犯在徒年限内老疾例准收赎则流犯自可类推若谓徒犯罪轻流犯罪重然流罪以下律俱准老疾收赎矣老疾未在发配以前准其收赎老疾在既发配以后即不得收赎似未足以持平可否　饬下各直省督抚将军每届年终查办一次除常赦所不原及在配复行为匪等犯不准收赎外如有到配年已七十或已成笃疾者一体援以老疾收赎之例准其收赎或径行释回则所以矜全老疾者仍不背乎律义也以上四条臣为慎重刑章起见可否　饬下刑部核议并于此次该部纂修条例内酌为增改
　　服制命案例无明文请　旨饬议专条疏　　　
钱宝廉
窃维刑律严明最重服制尊卑名分难例平人即如同一强盗在平人则首从皆斩在尊长则按服制科断无死罪也同一谋杀在平人则首犯斩候加功绞候在尊长则首犯绞候为从即应递减非死罪也同一图财害命在平人则造意加功均予斩决不加功者斩候不行而分赃者拟军在尊长则惟图产争袭谋杀卑幼者拟斩监候为从亦应量减并未定为死罪也诚以亲属重奸不重盗即因寻常相盗杀伤仍依服制科断例有专条不得与平人牵混本年河南秋审李金木一案该省原拟缓决刑部以罪疑惟轻照议入缓经太仆寺少卿钟佩贤奏称与例不符奉　旨饬部覆核刑部将其改入情实迹其忍心蔑理诚属法所难宽但于例意不明刑章有碍不能不详悉具陈以免将来歧误查李金木为李淦小功尊属听从李泳杜诱摘伊侄项戴银圈因其哭喊恐事败露复听从李泳杜致死灭口核系临时致死与预谋害命者不同该省原拟照谋杀幼孩本例科罪实为此案正条查例载如将十岁以下幼孩逞忿谋杀者首犯拟斩立决若系图财加以枭示从而加功之犯俱拟绞立决与图财害命罪名首从均不相同未可相提并论除起意为首同族无服之李泳杜罪应斩枭业已监故戮尸无庸议外其加功从犯李金木则系死者小功尊属若照平人加功拟以绞决则与尊长谋杀之例不符若照尊长加功之例减等拟流又与谋杀幼孩之例不合例无尊长图财谋杀十岁以下卑幼明文惟查有功服以下尊长若挟有卑幼之父兄伯叔夙嫌将其十岁以下子女弟侄迁怒杀害者照凡人例拟斩监候又功服以下尊长杀死卑幼如系图谋财产强盗放火杀人图奸谋杀照凡人例拟斩监候二罪相等从一科断是以比照尊长图谋财产例定拟实因死本幼比较各例从其重者所谓断罪无正条比照他例也又因例无为从之文既不便照尊长加功减等拟流又未敢照平人加功擅拟绞候不得不照原例科断以待秋审之时量为区别也但详绎例文既有云图谋财产则是专言产业有非致死不能入己者并非可窃可攘寻常财物也故下文有云其余寻常亲属相盗及图诈图赖他人财物谋故杀卑幼者仍依服制科断所谓寻常相盗即指攘窃财物而言苟非图产图奸强盗放火杀人皆图以寻常论又恐因盗杀伤误作图财害命特加谋故字样以明之言寻常相盗虽谋故杀者亦依服制科断例意本为周密但未显言耳此案李金木所犯各节当在寻常相盗谋杀卑幼之列核其为从加功应从末减原题因死系幼孩不能不比较各条从重定拟秋审因犯非造意不能不参稽各例酌量照缓若原题业已从严秋审又将入实不特与为首尊长无分且较加功平人转重矣设将来遇有似此案情而造意加功均系尊长固不能将为首之犯例外加重又不能将加功之犯再行轻减此外如有同行不加功与夫同谋不行者又将如何科拟倘或谋杀一人而有三四尊长加功势必至以尊长数命抵卑幼一命从来无此办法图财谋杀幼孩平人加功止于绞决以尊长加以实斩亦觉轻重失宜总总格碍殊鲜遵循且原例既无不分首从之义则为从之必有区别与为从而系平人亦必不能较尊长转轻自非明定章程恐不足以昭法守相应请　旨饬部核议另立专条务期情法两平以饬纪纲而资引断
　　剥船盗米案酌拟变通办法疏光绪九年　　　
继格　孙毓汶
窃准刑部文称光绪九年七月十三日议覆臣等前奏剥船盗米情重法轻请严定罪名一摺奉　旨依议钦此并抄录原奏咨行遵照前来臣等详加参核部臣之意以为再经纂定条例碍难朝令夕改积弊所在虽严刑峻法未能尽除但使有犯必惩自可无虞轻纵嗣后设有全船盗卖情罪重大者由臣等遵照咸丰十年　旨奏请正法其情节稍轻之犯或于本罪上酌加枷号或酌予监禁或亲老丁单不准留养等语是于格守成法之中仍寓变通示儆之意既蒙　俞允应即遵行伏查臣等前奏原因该船户等积猾已深党恶渐众照例惩办毫无悛改臣等职司仓储若坐视其明目张胆亏短正供而不思禁止之法扪心自问清夜何安故不得已为此奏非敢故从严刻且正为有分限追赃之例即斩绞之重完欠之后立减军流无妨初议从严以冀闻风知惧并未尝废置追赃旧例径请遵照咸丰十年　谕旨即予抄产入官也今部臣既酌示权宜臣等亦未便固持己见谨将本届盗米人犯查照部议所指轻重各条酌拟办法缕晰覆奏恭候　命下施行查本届各犯情节最重者为盗米七十余石弃船逃走之尹占升盖身窃多赃飘然远遁无论弋获无期追赃之例直同虚设且既弃船不顾其在船余米及一切官物均不可保此端一开坏法亏漕关系殊非浅鲜臣等公同酌议此犯虽非全船盗卖亦应如部议权宜加重以儆将来拟请将盗米六十石以上例将烟瘴军罪之尹占升加等照一百石以上绞监候之例问拟绞监候仍自获案之日起按照例限追赃全完减罪如两限完不及半入于情实完缴过半改归缓决再限四个月不完永远监禁全完实发极边烟瘴充军嗣后遇有船户盗米逃走之案均由臣等奏请仿照办理其盗米三四十石之杨兴荣等九犯仍照例科罪分限追赃惟两限不完例应发配者遵照部议酌予监禁勒追必须全数完缴再行减等发落所有军流以下人犯均不准查办留养至或遇有全船盗卖情罪重大及拒捕逞凶如从前贺九一案情事应由臣等临时酌度奏请正法以上所陈系臣等详参部议酌加变通虽积弊难遽挽回而较上届办法稍为严密向后能否船欠渐少运务较有起色之处统俟来年验收新漕再当体察情形据实具奏
　　情轻盗犯请　饬部申明旧例疏光绪十年　　　
郑训承
窃臣恭读五月二十日　上谕今年秋审朝审照例办理其情实人犯着停止勾决钦此仰见　尧仁广被　汤网宏开囹圄重囚虽为法所难容者犹且矜恤宽缓岁时而臣因　恩綍之颁行觇　圣心之广厚谨献刍言以备采择伏查雍正五年九卿遵　旨定议寻常盗之案分别法无可贷情有可原两项纂入则例历久奉行钦惟　世宗宪皇帝刚健神武政贵严肃岂不念稍存宽宥近于姑息养奸盖于法外施曲贷之仁即于法中严必诛之律诚仁之至义之尽也　列圣相承守而勿失嗣因咸丰年间粤匪扰乱部臣改定新章引用律文强盗已行但得财者不分首从皆斩旧例遂置不用迭经臣工条奏请复旧例仍格不行良以盗风未息伏莽堪虞不得已而姑用重典非谓旧例之必不可复也臣查旧例情有可原三项为把风接赃诱胁上盗行仅止一次皆改为发遣其中最可矜悯者为诱胁上盗凶徒纠伙抢因恐知情之人告发裹胁同行其人迫于威势勉强允从迨经破案一律骈诛是起意为首之盗犯与懦弱畏势并非甘为从之盗犯衡情迥异而科罪从同臣前官刑部每遇此等案犯明知情罪可矜而为新例所拘不能稍宽一未尝不恻然伤怀抚心内疚今幸逢停勾之年　皇恩浩荡臣拟请　旨饬下刑部将现审盗犯及各直省奏明盗犯详核其中情节与旧例三项相符者声明请　旨定夺或可稍从末减出自　皇上　特恩是部臣遵　成宪之常仍于法中守森严之律而　圣主扩好生之德特于法外　施覆载之仁秋肃春温并行不悖而　圣德如天益广被于四海矣
　　请另立专条严办斗匪疏光绪十二年　　　
张之洞
窃据广东按察使于荫霖详称查粤省民情强悍每因睚眦小怨田山细故辄即不候官断招雇外匪约期械主之人大率系其族首族绅祠长之不肖者名为两族两乡互寔则临时雇募土匪盐枭海盗及一种专习枪游手亡命之徒号召者或数百人或千余人附和者或数村或数十村外洋利器随处可购是以洋炮洋枪器帜刀械无一不有又复高筑寨墙建造炮台有攻击三五年而互不已者有已经和息而挟恨复者临之时高竖大旗对放巨炮若攻入彼村即恣意焚杀搜抢所烧房屋动以数百间计所杀人口动以数十命计甚至掘毁坟墓掳捉男女拒杀兵差凶残不法无异化外胜之村动辄残毁田禾薯蔗数百亩砍伐树林果园数千株故此数村经一次械即丧失一二年或数十年之资产其隐害民生者尤非细微此等恶习惟广州府之番禺东莞增城新甯新会惠州府之归善陆丰海丰博罗长甯河源潮州府之潮阳揭阳为最他郡县亦多有之其惠州府属近日甚至传闻有设卡断路残食人口之事残忍藐法各省罕有互之村散即止每不据实具报而地方文武规避处分亦不免代为隐饰习以为常即或驰往弹压捕拏该匪等悍然不理凶如故或迎拒官长不令入村或兵役无多不敢近前必俟其散然后邀致邻近绅耆从中排解责令交匪缴械于是贿买顶凶任意搪塞所缴者皆破坏无用之械所交者皆蠢愚老疾之人不特必非为首抑且并非为从彼主谋肇衅敛钱纠众帮行凶者转得逍遥法外纵使悬赏拏获而人多急枪炮如雨之际究竟何人下手伤人何枪何之伤最重亦属无从质证照例惩办罪止军流毫无儆畏推原其故由于粤民聚族而处祠产素丰事无大小皆听族首族绅祠长号召族首等贤否不齐主者既藉势豪兼恃财力取公帑以恣挥霍敛众费以供侵渔而所雇觅之匪徒又足以为之羽翼但有得财之乐从无偿命之苦地方官因无兵力传首谋则不到勒凶匪则不交官法既穷私忿益炽以故江河日下相效尤历年大吏及地方官明知其弊特恐操之过急激成事端得办理不善之咎不得不将就了结民强官弱法令不行实情不敢　上闻严办诸多窒碍所以积弊至于此极也查从前发逆滋事徒以养痈成患驯至不可收拾今外患甫平内讧宜靖现奉檄行文武大员分往各县匪乡查明新旧各案推究致之由判以曲直勒交积匪审明案据立予严惩各就该处情形从民所便责成乡长族长房长层层钤制约束化导以后遇有匪徒生事责令禀报捆送以期永靖地方惟查例载广东省纠众敛费约期械仇杀人数虽多致毙彼造一命者主谋纠之首犯发极边足四千里充军二命者实发云贵两广极边烟瘴充军三命者发新疆给官兵为奴四命以上绞立决十命以上斩立决二十命以上斩决枭示其随从下手伤重致死应行拟抵者各依本律例拟抵伤人及未伤人者亦按本律例分别治罪又广东械案内如有将宗祠田谷贿买顶凶构衅械者于审明后除主谋买凶之犯严究定拟外查明该族祠产酌留祀田数十亩以供祭费其余田亩及所存银钱按族支分散若族长乡约不能指出敛财买凶之人者族长发遣乡约杖徒各等语是下手伤重方议抵偿主谋纠不皆重典而为从伤人及并未伤人之犯照为从减等罪止满流即照军器伤人亦止拟军详译例文自以乡里寻仇尚非钜患仅言则无焚掳之流毒仅言械则无枪之利器仅言纠众则无枭匪海盗之丛集仅言仇杀则无抗官拒捕之重情是以下手者仍照共殴主谋者尚多差等
</div>
    <div class="pagination">
<a href="皇朝经世文续编-清-葛士浚_page73.html">上一页</a><span>...</span><a href="皇朝经世文续编-清-葛士浚_page69.html">69</a><a href="皇朝经世文续编-清-葛士浚_page70.html">70</a><a href="皇朝经世文续编-清-葛士浚_page71.html">71</a><a href="皇朝经世文续编-清-葛士浚_page72.html">72</a><a href="皇朝经世文续编-清-葛士浚_page73.html">73</a><span class="current-page">74</span><a href="皇朝经世文续编-清-葛士浚_page75.html">75</a><a href="皇朝经世文续编-清-葛士浚_page76.html">76</a><a href="皇朝经世文续编-清-葛士浚_page77.html">77</a><a href="皇朝经世文续编-清-葛士浚_page78.html">78</a><a href="皇朝经世文续编-清-葛士浚_page79.html">79</a><span>...</span><a href="皇朝经世文续编-清-葛士浚_page75.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
