<!DOCTYPE html>
<html>
<head>
    <meta charset="UTF-8">
    <title>皇朝经世文统编 - 第 100 页/共 287 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇朝经世文统编 - 第 100 页/共 287 页</h1>
    <div class="content">
惟上书太易后此恐滥莫若以箸书为常格查外国科目至举人而止若翰林进士必须箸有新书始授此衔盖能箸书数十万言者见识必通学问必博今请凡箸一书言政教经史道术及二十万言者许交储材馆进呈虑其伪谬察之乡评用宋代例取具同乡官三人具结皆取正途补官不用捐班者声明某人平日学问优长或专门某学讲求精深凡有学人乡人易知难逃舆论其督抚学政藩臬外道以书咨送者仍取具同乡官一人结明储材馆限十日内阅毕查非诗文无用之集考据琐碎之条作为提要进呈即行文结官知照到馆或给以文凭令其入直康乾两举鸿博其人皆能传后比之以诗文授官过之远矣盖能超距重楼挽石千斤立格既高得自才盛此为选人之常礼也其有耆德硕学引道自高为王大臣所未及知又不肯自行呈书上书者储材馆员各举所知请于王大臣以礼奏辟此选人之殊礼也

储材馆之材　皇上能擢人王大臣能奏调辟举九卿科道督抚能奏荐学政藩臬外道能以书咨送怀才之人能上书自达积学之士能箸书进呈引道之儒能以礼征辟则天下之才莫不咸集矣保送不及奏荐之严考试不如　上擢之公且保送考试皆是旧例未见得人故宜少变

凡入馆之人经奏荐奏辟奏调上书进书而来者搜罗草泽皆怀才抱器不论已仕未仕亦不论官品高下一律入馆如入　南书房之例

储材馆宜并开诸学凡经史理学天文地舆政教法律武备光化电重声算矿工务商务各国语言文字皆分学讲求各兼专门以便求精

储材馆既并开各学宜并置书及天文地舆一切仪器以备讲求或许注籍读　文渊阁　武英殿之书并大购外国政治艺术农工商矿图书及各国新报令通者翻译以广学识略兼外国博物院藏书库大书院之义凡入馆之人各明所学讲论政教每日必有札记一条轮日汇呈军机王大臣其有专门之学听其自为讲求

储材馆人员既众由王大臣选择学术通深尤为特达者十数人仿翰林院清秘堂之例总领才

储材馆有耆旧之贤举行深粹或专门精诣如算学之梅定九李壬叔者仿翰林院教习庶吉士之例立为教习听馆中人员问业人才既众图书皆备且复有教习准各直省州县申送好学之士不论举贡生童由督抚学政咨送到馆作为储材馆学生听其自认专门择师肄习三年王大臣会同诸教习察其有成准作同直储材馆其不成者给札放归听其为直省县教习

凡入馆三月王大臣出具考语奏留其材识平庸伪谬者还原衙门或放归以杜滥竽

凡入馆之人奏留后称直储材馆或称储材馆行走准其入衔其初入馆者称试直储材馆或称选直储材馆

凡储材馆直班一年后听其游历以阅中外通事物直班五年后或差遣或散归非奏调不再入其不愿入直者听

凡入馆之人无保举无俸薪以杜夤缘

储材馆即以王大臣领之如翰林院掌院都察院台长之例礼节略同以中皆怀才抱器之士且奏辟奏荐有耆旧之老草泽之贤宜稍加优异也

凡军机处王大臣宜轮日到储材馆与才论议十日王大臣当同到会见一次合聚讲求其馆内人员欲见军机王大臣有所条陈皆预日先告听王大臣刻期接见

凡军机处有所举行所有议论发交储材馆查考令各抒所见由王大臣察核施行

凡储材馆有条陈皆由军机处王大臣代奏

储材馆宜设在西华门内大建崇规以待才贤但土木未易骤办先行借地开办与军机处联属以便就近讲求

按三代太学皆在明堂东序东西南北学皆在明堂四门凡朝觐养老颁朔祭祀献馘囚国子皆目而考求之北魏太学生皆正七品预议政事明初人材皆出国子监直拔为尚书侍郎出为藩臬若夫周之训方诵方汉之议郎公交车待诏兰台令史唐之集贤学士皆搜罗俊才拔用不次或兼明学校或专任谋议今合采其制选人则凡汉之上书征聘辟举唐宋之投解外国之箸书周之学校汉之议官待诏唐之学士莫不兼采而并用之其耆旧通才魁学既咸集而各见其才其新学专门片艺亦咸集而益精其业王公大臣既有所议论以辅佐耳目发皇心思求贤审官既尽习天下士而知其才行而分供任使成材既众新学益精闻见以聚而益开论议以众而日密合天下之士以新天下之治何求不可何欲不成哉考　国朝开国之始未有南书房军机处总理衙门海军诸署也既而　圣祖仁皇帝创设南书房　世宗宪皇帝创设军机处　穆宗毅皇帝创设总理衙门近官书局大学堂等处皆以次创建凡此皆夙昔之所无而后为大政之所寄但期有裨政治不必定循旧章储材馆之设既胡文忠曾文正行之而有效今因时创设后将为论思之地人材之薮有百利而无一弊以佐中兴或在于此率而行之其亦求材之一法也

　　培养人材疏　　　　　
陶模

奏为培养人材勉图补救敬陈管见恭折仰祈　圣鉴事窃维海防事起议和议战众论纷然臣愚以为国之强弱视人才为转移人才不足不但和与战均无可恃即幸而战胜亦无益于根本自古用人文武并重文有科目武有营伍立法之初未尝不善积久弊生仕途日益杂民生日益困人才日益不可恃臣窃伤之夫所用非所养所养非所用古今同慨人才不养于平日而欲招致于临时虽伊吕复生无能为力今日者创巨矣痛深矣善于谋国者不以胜而志满不以败而气沮艰难困苦之时正　圣主激励奋兴之日易曰穷则变变则通天下事所当变通者不止一端而人才其尤亟非惩前毖后破除一切拘牵之习无以作天下之士气而收实效于将来臣不揣愚昧敬就管见所及略举其概为我　皇上陈之

一国子监宜先整饬也京师为首善之地太学为育才之所教法未修何由得士臣以为宜敕督抚学政选择举人贡生之敦行力学者及大臣子弟蒙　恩荫者入监肄习略仿周官师氏保氏之法宋儒程朱学校之制胡瑗经义治事之规治经务通大义治事必达时务祭酒司业当择学行兼优众所推服者久于其任教以致君泽民之道修己治人之方择学业有成者上其名于　朝凡部院需人督抚请拣皆于是选取之成效既着复取堪为人师者令分教于天下庶学宫不为虚设士子皆有实行治化之基实在于此至纳粟入监系明景泰间秕政沿至今日流弊实多所有捐纳贡监生旧例拟请一律停止　一汰考生减中頞以慎科名也学术不明士鲜实行徇俗滥取安望得人迩来应考人多作弊愈巧条例虽密仍属具文天下事惟简可以御繁学臣岁科试轮流校艺抉择易精乃乡试之前又录遗才复将岁科试不取者概行送考试卷过多考官校阅难或潜使子弟幕友随入襄理余如弥封誊录弊端尤多拟请　敕礼部定议各省学政于岁科两试悉心衡校考列三等及新生未经岁试者均勿录送乡试如此则考官得从容评阅文理平常之士不至徒劳跋涉吏役可减经费可省宿弊可除真材可得一举而数善备焉从来为治之道贵乎核实臣窃思所贵乎读书者欲人人为忠臣孝子也若徒事虚文虽人尽登科有何裨益今日士习益陋宜援照乾隆年间裁减中頞旧案将乡会试中頞各减数成俾知科名非可幸邀学问必益加奋至考试之法亦宜变通时文必不能废而浮华之诗赋宜裁策问贵乎通今而禁言时事之条例宜改庶几明体达用人才自蒸蒸日上矣　一定小试年限以端蒙养也夫进德修业本与词章科第无涉宋儒程颢谓子弟轻俊只教以经学念书勿令作文字程颐以少年登科为不幸朱子谓俗儒记诵词章之习其功倍于小学而无用盖童子血气未定养其良知良能导以孝弟忠信尚虑不及若令作文干禄纵获科名懵未见道处则无益乡里仕则贻误民生拟请　敕部明定限制凡年未及冠者概不准应府县试庶培养深厚远大可期

一停捐例以清仕途也天下大弊在官多官有限而候补之官无限于是有筮仕一二十年而不得一事者及其有事则久困之余难言志节文官则剥民蚀帑武官则侵饷缺頞几乎相习成风矣且入官既易则谋为官者日多士不安于学校农不安于畎亩工商不安于廛肆或谋捐纳或求保举或幸获科名纷纷扰扰皆有不可终日之势其托足宦途者莫不仰给于有事之官官之应酬愈繁其操守愈难信民俗之敝士习之偷官箴之坏军实之隳皆由于此科目积绩捐纳三途弊实相等而捐班其较着也人以为报捐者皆殷实而不知贫人反居大劳在四民中一无所能谋生无计称贷入官本已行同商贾乃竟有为商贾所不忍为者虽捐班不尽无才然源既未澄流何由清安得以一二人有才概诸人人耶督抚虽有甄别之权犹之纵狼入羊责牧人以调驯狼性势必不能既悬其格以招之安得尽人而劾之此弊不除小民因此藐视官长强邻因此非笑中华一旦发祸再掷千万金亦难平定饮酖止渴利害昭然明知理财为第一难事遽议停捐鲜不谓妄然近年捐例所入岁不过一百数十万两此后恐日见其少留此区区无补于贫徒贻后患非计之得也拟请　皇上断自宸衷将捐例概敕停止一面将内外冗员及宦官等大加裁汰凡用度之无关　国计民生及内务府织造衙门各项费用可裁则裁可减则减所省当不止一百数十万而官常以饬民志以定邻国亦当钦服不战制胜之策莫先于此至劳绩保举之滥弊尤百出新定部章较严臣不再赘陈　一各部院堂司官宜练习政事也自部务权归书吏而司官绝少真才臣所闻惟案部司官尚有明白例案者此外但能润色文稿便称有才堂官随时更调案成山积虽有过人之资势难览书吏名为年满更易实则无异世业故部务莫昧于官莫熟于吏舞文弄法贿赂公行一事也欲准欲驳皆有案可引堂司官即再三斟酌仍不免堕其彀中夫弃为后稷契为司徒终身不迁用能庶绩咸熙后世人才逊古政事愈繁责任不专成效奚彰臣愚以为尚书侍郎升迁宜不出本部一部堂官六员本近于冗苟有悬缺不妨兼摄司员应令娴习例案分类经管各员有履历可稽非若奸胥之诡托姓名莫可究诘各部本有则例足资援引一切旧案概可弗用傥遇疑难堂官不能决者奏明请　旨不必定凭故纸仍入吏胥把握臣见户部陕西司每奏一案必以活字板印行积久成帙名曰陕曹奏牍始自光绪九年各部傥皆仿行则准驳之故人人可以检查不但舞弊者有所顾忌堂司官练达事理所益尤多

一旗兵宜破除积习以固根本也各省驻防旗兵向称忠勇承平日久习于骄惰无异间民值海氛不靖　朝廷选择将才广招新勇内地旗兵罕闻征调废弛情形已在　圣明洞鉴夫运用枪各法必学习二三年方能心手相应以精械付粗人旬日间便成废物新勇皆市井无赖而宿将愿招募者为其能耐苦耳驱不教之卒御精娴技艺之敌徒恃耐苦二字作万一或胜之想臣实不知其可而慨然于旗兵之急宜精练也练技艺练攻守须自练筋骨始旗兵不执他役原属格外优待然同治以来湘楚诸军土木各工皆责成勇丁无碍战事盖精力愈劳愈出筑垒挖濠系行军本分请　敕各将军都统除实力训练外遇有台垒城濠渠堤等事应借资兵力者今旗兵一体作又各省防军练勇分要隘均有护送饷差缉捕盗贼之责较旗兵苦乐悬殊兵法首重地理断无株守城垣可称有用之师者宜将各省驻防旗兵酌抽数成出屯要道归督抚兼辖绳以汉人军法于护饷缉捕等事分任办理以资练习旗兵无忽招忽散入会传教诸弊果能悉成劲旅则绿营可减饷项亦可稍节值此时势日棘愈蹉跎愈难致力满蒙官员为　国家世仆为汉人表率使人人知宴安酖毒之非克自振作一二十年后满蒙人才不亚于干[隆](阴)以前天下幸甚　一文武大员宜勤以率属也属员之贤否视上官之好尚为转移彼溺于声色货利者无论矣即或怡情金石寄兴诗词多一嗜好必多一懈弛而属员之勤政者怠矣又如将军提镇舍马坐轿水师将领离船住屋身耽安逸何以督率弁兵并有武员学为诗画自鸣高雅其于戎务废弛必多应请　旨通行禁止仍令于应事之余纵观经史激发忠诚涉猎近今地理政书讲究新译水陆兵法期于实用有裨夫人才不择地而生各省大员果能破除情面屏斥浮文于吏治营务切实讲求需以岁月当有可观此亦造就人才之一端也　一禁食洋烟宜自士大夫始也天下人才半坏于烟士为四民之首不先立戒何以责民官为民之表率傥有嗜好何以服众请　敕各督抚学政谕教官廪生嗣后童生吸烟者不准保送府县试诸生吸烟者不准乡试并不准补报优举人吸烟者不准会试如有蒙混从严惩办并请　饬在京各部院堂官在外将军督抚查察有瘾官弁悉令回籍戒烟查各国洋人均不吸烟中华士大夫高谈学问侈言攘夷于戒烟小事尚不及岛族耻孰甚焉

一分设算学艺学科目以裨时务也周官有九数之教曲礼判六工之名力必专精诣乃深造近年定算学取士之例先由总理衙门考试算学后送入顺天乡试同试诗文华实兼收非唐代明算科所得比然习算之士罕来应试其故有二缘九章难于八股算学中足资问难而非切用者反复穷究皓首难尽究之制器者祗须略知几何重学而算家一切考据辩难可弗习今定例以算学及格物测量机器制造水陆军法船水雷公法条约各国吏事一律考试安有如此奇才一人而兼众长乎徒令知难者逡巡不前轻于尝试者仍蹈空言无补之病未尽善者一也合众人而衡文或百无一取或十取四五今考算学者乡试卷面另编字号每二十人取中一名定[额](頞)不得过三名傥诸生文理均优反因考算而限于定[额](頞)未尽善者二也拟请分算学艺学为二门试算学者兼天文及地理测绘试艺学者以学及制造船之学为主总理衙门于秋闱之前严密三试之择优录送顺天乡试分编算学艺学字号增加中[额](頞)以广招徕臣更有请者算艺与时文试帖兼习之必未兼精定章今习算者并考诗文不过借此以塞文士之口徒徇俗情仍归衍敷近时保举捐纳庸人皆可得官何独于稍有实用者必多方以靳之可否专设算艺二科　钦派大臣特试仿照翻译举人进士之例不必兼试诗文庶专门名家各得自见　一水军陆军急需文武兼通之才宜破格鼓励也天津闽粤设立水陆师学堂本系因时制宜而臣工犹或泥海国图志旧说谓守外洋不如守海口守海口不如守内河以学习船为多事如果船不必习敌人果何恃而横行海上乎夫沿海万里防不胜防必有海军数大枝海口方能联络各岸防军亦可酌减惟驾驶兵轮法至精密海道沙固应熟悉尤须知算学汽学乃可司机能测七政恒星乃可司舵非独武夫不足任即才智之士亦罕臻此诣拟请　敕各督抚督令水师学堂学生勤习天文海道御风布阵修造汽机演放水雷诸法期于能言能行每若干年奏派海军提镇率领学生驾驶练船游历外洋途中亲试各生所学专门之技是否纯熟分记等第到外洋时由驻洋大臣按名试以水军兵法各论果能清通奏明作为水军秀才送办理海军南北大臣再加考试择其优者为水军举人并请　敕各督抚督令武备学堂学生勤习西国整散阵法测算遥击挖沟交轰马步起伏及明暗台堑测绘地图管理军械各事每若干年奏派司道分内外场校阅技艺条对兵法果能精熟作为陆军秀才送南北洋大臣再加考试择其优者为陆军举人仍　钦派王大臣覆校水军陆军各举人择最优者作为进士如文理较长明白治体量授文职与文进士一体优待上下毋欺真才自出臣又查武备水师学堂章程本尚周密近闻有将少年不能读书者滥行送入何能确收实效应由该管大臣严行遴选无论旗汉文武官员及士民子弟须明白谨慎文理清楚方准留学凡文字算学等择关系武备者设课其余概勿教学免致分心沿海沿边各省择要增设水师武备学堂一律办理以时宣讲浅近切要各书启发忠爱之忱至旧有武科得人本少若辈恃有顶戴往往武断乡曲转难约束傥谓弓矢无益而改习火器则家家可置枪流弊尤甚似应将旧例武科一律停止

一各省操法宜变通也水师武备学堂非三四年所能见效宜令各营先将新式后门枪及西人水陆操法择要学习今各督抚亦有知西人治军之善者以经费不尽合例未能一意讲求且大阅时仍须合操旧法武弁既惮其勤劳文员尤多所訾议譬如乡村富人延师课子其子既畏读书之难旁观亦谓不必效寒士攻苦且谓其子聪明足傲文士一旦入文场始悔学之未至今之讲求洋务者何以异是拟请　敕明白中外情形大臣参考德英诸国兵法舍短取长酌定简明章程认真教练近来火猛烈城垣难御外洋各国将旧有城郭撤毁专事沟堑暗垒及升降不定之盖攻法变则守法不能不变也各处紧要地方不可专恃高城大台亦宜令知兵大臣筹划设险之法预为演习　一工艺为富强之基宜加意考求也古之教者合道与艺为一唐虞之世殳斨与皋夔同列朝班诚以有裨国家之事虽至微细必授以专官俾求精造惟枢机之运炼冶之纯悉本于算学重学化学汽学历世传授方能以器制器断非一知半解所能窥见奥窍各省机器军械船政电报各局委员多未学习间或卤莽涉猎究难洞达精微今各国往往遣王子赴他国学习工艺兵法用意深远可以想见　国家创办幼童出洋之举行之已二十余年而成效尚未大著者一则官场视为鄙事办理仍等具文一则专门之学本非一蹴可几所派子弟多未读书文义不明难资重用拟请　敕总理衙门查核历次奏定章程切实推广选择满汉勋旧子弟已读孝经四书略知大义者送同文馆教以浅近九数视其性之所近咨明驻洋大臣分送各国书院机厂矿局于制器驾船兵法商务矿务农政水法殚精肄习其水陆学堂船政机器各局优等学生亦酌遣出洋再加历练务期各擅一艺回华后派充诸局所委员庶几驾就轻熟成效益彰今日致富之途当与地争利勿与民争利当栽培工商以敌洋货而杜漏勿搜括税厘以病民而自病此矿务商务工艺所当竭力研求以冀渐收利权者也至添购兵舰似可暂缓以此财用培植工艺俟学业有成后或购或造较有把握　一大小臣工宜力戒自欺也世变之奇有先圣所不及料者而士大夫犹以不谈洋务为高夫不谈洋务可也不知彼并不知己不可也今我政事因循上下粉饰吏治营务久为邻国所窃笑明明不如人而论事者动发大言自谓出于义愤不知适以长庸臣之怠傲蔽志士之聪明一二有识者畏受訾謷或曲为附和或甘于缄默绝无古名臣交相警戒之风平日视危为安视弱为强文武骄惰莫由觉悟一旦有事不肯平心体察谬托正论务虚名而贾实祸诚可为痛哭流涕者也事前既莫知不如人事后众论仍莫肯直认不如人甘心自画又安望有自强之一日拟请　敕总理衙门选择同治以来办理洋务奏折文牍翻译各国政务诸书呈备　御览并刊发各衙门各处书院俾天下士大夫洞悉中外情形晓然于　朝廷为天下万姓多方斡旋不得已之苦衷庶人人知耻知难愈恐惧愈发愤人才以策厉而愈出易危为安转弱为强机实在此

以上十三条略知时务者类能言之特未尝为　皇上切实敷陈耳当此危疑震撼之时舆论孔多泥古者谨守旧章忧时者竞谈新法然积习实不能不改而变法亦未敢轻言臣祇就事所可行者为救弊补偏之计非激扬士类则虚文相市可与共安乐而不可与济艰危非精究洋务则成法虽高可以制土寇而不可以备强敌环海各国以中华为鱼肉皆由我之痼疾久中于腹心而肢体之痿痹随之彼日本于三十年前为英美所败纳币行成因惧而奋遂成强国我诚能发愤自强合策力急起直追何事不可勉为若仍缚于成例淆于浮议不以全力赴之虽勉行十之八九亦无济于事伏祈　皇上俯纳刍荛迅饬内外各大臣悉心核议实力施行以振人心而扶危局臣尤伏愿　皇上鉴天灾之屡警念民困之莫苏内政之宜修知外患之难弭励精图治日新又新默究理乱之根原旷览宇宙之大势　敕军机处总理衙门王大臣等各矢公忠绸缪未雨集思广益共济艰难各部院堂司官精白一心综核名实使吏胥毋上下其手以坏法度将军督抚提镇各率其属然于　朝政之严明寡欲清心杜绝请托用人理财一秉至公自　朝廷以至百执事毋始勤而终怠毋狃目前而忘远虑上有卧薪尝胆之大臣下有断虀画粥之志士贤才争奋庶政修明四境绥安远人宾服实天下臣民所旦夕仰望者也微臣远处西陲于海防近事未得其详念时局之日艰愧献言之已晚冒昧上陈敬效愚者千虑之一伏乞　皇上圣鉴训示谨　奏光绪二十一年五月十一日
 
卷三十二　内政部六　捐纳

　　变捐例议　　　　　
冯桂芬

道光中余戊子同年安徽朱孝廉凤鸣叩阍进所为尚书题论　上温诏褒之其任官惟贤一论颇传诵京师有曰　国家用科目君子小人参半也用捐班则专用小人矣又曰上以急公好义为招特假以为名下以利市三倍为券将务求其实又曰捐班逢迎必工贿赂必厚交结必广趋避必熟上司必爱悦部吏必护持又曰与其开捐不如勒派富民百十家之勒派其害偏开捐则将为贫民亿万家之勒派其害普与其开捐不如加赋有形有限之加赋其害近开捐则将为无形无限之加赋其害远抉开捐之弊可谓至矣平心论之实苛论也　国朝捐班亦有李公世杰傅公鼐诸人安得谓专用小人乎顾特千百中之一二耳夫求一二于千百中难矣近十年来捐途多而吏治益坏吏治坏而世变益亟世变亟而度支益蹙度支蹙而捐途益多是以乱召乱之道也居今日而论治诚以停止捐输为第一义　国朝自招民知县以来时开捐例皆暂行而非常行道光咸丰两朝　御极之初即首停捐例厥后以大兵役徇廷臣之请始又举行固知开捐非　列圣意也顾今军务未蒇待用方亟如之何考商鞅赐民爵为轻名器之渐汉错从而鬻爵甚于鞅矣至入赀补吏创于汉武滥于东汉及延于晋唐宋元而几绝于明景泰元年始命输纳者给冠带二年令世袭武职四年令生员纳粟补国子生如是而已然则必欲为权宜之计无已其修民爵之令乎商鞅之法贫者得卖与人汉时亦有民得卖爵之令又公大夫以上令丞与抗礼今捐输之推广无孔不入独此二者未之及新例移奖有卖与人之实而必设为中表至戚之限明导以欺何为者至郎中道员之贵一县令得坐堂皇以辱之安望抗礼哉是亦一间也应请留封典虚衔二者倍蓰其捐数许于若干年内移名若干次有官者不与更仿令丞抗礼之制明定礼节以荣之韩氏菼曾有此议实行之无弊者彼诸夷以利为国商富辄与大酋敌体而绝无入仕之路一犯法则朝为坐上客夕为阶下囚故富商倍重犯法此亦抗礼无弊之一证其实职升衔加级及贡监一切停止现任有政绩者上司特疏保留改其籍曰荐举其余无论实缺候补候选皆视原输银数改入民爵以示大信且令天下晓然知非往时甫停复开之比捐班中果有才士无所冀幸无所需待将然淬厉鼓舞于正途斯官方可以澄叙人材可以奋兴矣

　　变通捐例说
正途未必无败类捐班未必无真才议罢捐例失之偏照旧收捐失之滥为今之计莫若就捐例而变通之别立名目创为实学捐凡精通外国文字及制造阵图测量一切有用之学者无论商民均准其取具同乡京官印结赴总理衙门报名投考不论人数多寡每三个月开考一次分超等特等一等以取列之等第作卯次之先后以名次之高下作序补之权与不但概压旧班且准作为正途出身其无力报捐者亦准一律报名考试取列后派往各制造局及各防营充当教习如八旗教习之例六年期满给以实在奖叙其报捐各项人员到省后该督抚接见时询以所习何艺在总理衙门考取何等察其言辞辨其识从此因才器使可免滥竽充数之弊至旧例已经到省人员亦准报名一律投考考取后减成收捐即改归新班似此稍为变通于捐不必有所增亦不必计减收几何而天下人才如锥处囊中脱颖而出制艺可废可不废科举可改可不改纵拔十得一已有一人可用矧所得不止此耶中国之大何地无才若必待各督抚保荐试问草茅下士怀瑾握瑜者各督抚能一一识拔否其隐于商隐于幕无论矣即已登仕版咸有微长者亦惟随班听鼓旅进旅退下风逖听但闻某某观察得密保送部引见矣某某太守邀宪眷委署要缺矣道府以下得密保者百无一二岂人才实止此数耶微员末吏不合密保之例耶若谓所保尽由贿托则又不尽然近日南洋大臣保举立见擢用之某某其治绩皆卓卓可观在人耳目是荐主未尝无知人之明也所可惜者微员末吏无所表见虽有惊人之才智亦须循资按格从无超越班次破格录用之例不幸而与草木同腐耳今将捐例变通非挟一艺之长者不准报捐即与澄官方无异亦与设立西学专科无异而部中仍有此一项捐接济饷需是一举而二善备焉已且也不但已成之人才可以尽入我彀中即未成之人才亦必奋发图功以冀当途之赏识其有志科名而文章憎命者苟翻然改图一经考取即与正途出身无异虽是捐班亦足荣身其已经报捐而年力富强者则又见新班人才济济自顾一无足取必至终其身无际遇之时于是愧怍之心激而为向学之心驯至捐班中无一冗员而后已是又捐例亦可鼓舞人才之实效也夫百工制造一器倘不合用必毁而改作既合用矣而他人忽因旧制自出心裁改为新式又必仿制以期夺他人之利所以各项行店所储货物不下千万种不必沿街求售而买主自寻到门民间日用苟缺一物银赴市交易而退无不指挥如意物各适用今人才储于下犹之各货储于行店在上者既不从而采取又绝其自献之路有才遂与无才同此鄙人孤愤之所由来也以诗文卷折取人才而求合乎朝野安危与乎制造通商出使之用以弓箭刀石取人才以求合乎炝炮准头与乎阵图测量之用其格格不相入害犹小其将就苟且害实大仆一再论科举之当废制艺西学之宜设专科言之不足又详言之非矫同立异亦非陈陈相因盖欲当世名公巨卿初阅以为狂言再阅或以为可取一而再再而三无非论科举之宜废制艺因是采及葑菲见诸施行岂非社稷苍生之福此仆之私愿也仆耳疾已成废物绝无沽名钓誉之心平日遇事孤行一意亦无成败利钝之见区区寸心当为薄海诸君子所共谅日昨某君有停捐例以清流品之议仆以为天下事利与害有相因之势今中国自开捐以来仕途日杂其受捐例之害已深物极必变安见变通捐例后不转而受无穷之利科举或不可变通捐例岂亦不可变通耶是在心乎君国者振刷全神力戒因循而已矣何谓因循所云守旧质而言之即因循之谓也犹之称人遇事忠厚质而言之即无用之别名也可不戒哉可不戒哉

　　废捐纳以重名器
慨自捐纳之路开而后贪饕之风炽盖上以利取之于下下乃以利奉之于上是上下交征利也彼其进身之路已以利为发轫势必不取盈而不止而欲责其清廉自矢整饬持躬安可得哉朝廷令民以捐纳得官是先以利诱之也夫以利始而遽责其志趣卑污则已晚矣乎求仕者多名器得毋或滥捐纳之废断不可缓夫鬻爵卖官乃弊政之尤且古昔权臣乘便营私借是以窃朝纲而收物望所谓拜爵公朝受恩私室也今之捐纳出自朝廷固无虑此且捐班中正多奇士或胜于科甲中人未可知也今欲概行废之天下怀才抱奇之士得毋由此而屈不能有所表见乎今之趋于捐纳一途者非必尽贪鄙之流阘茸之辈其间亦自有说或怀理烦治剧之才而屡试艰于一售或抱御侮折冲之略而资格嫌其不符故行捐纳以求自表见亦有不屑奔竞于权门夤缘窃爵而自愿输资于当道明致显荣或得为国家效尺寸之用此皆捐纳者理之当然情之应有也至于豪商大贾巨室富家或乐善好施或急公奉上宜其簪缨耀目衣顶荣身以励庸流用知劝勉此又情理兼尽而捐纳之不可无者也抑知流弊至极其害至于不堪问捐纳一开朝廷之上几有市道焉内官自郎中始外官自道员始以次递下一切皆有价值而更复减价折值以广招徕从此守财之虏纨之子只须操数百金数千金数万金以输之部立可致荣显朝犹等于负贩夕已列于搢绅矣其用赀尤多者即可领凭赴任其指省分发需次省垣者亦复随行逐队听鼓应官公然以为民上自居矣但得与上游相识或有世交旧谊立可得优差或分派之厘税各厂月取数十金或百余金问其果皆实心办事否则月至不过数日余皆委之司事而已各厂事简而人众不过上游以此为调剂而已其所以縻费朝廷之府库者不知凡几是挟数百金数千金而月收其利至于无算但在厂当差数年而捐纳之赀早已全偿及其挨班得缺取盈于民尚忍言哉

当轴者恐其滋弊也而行捐员考试之法以观其通否而所出之题则策论也闻悉系倩人代作不过照例纳金以饱阍役之囊而已若是者仍非甄别以文字而仍索取其货贿也其有不觅代倩不纳苞苴者则必墨污其卷涂改其字俾置劣等盖法立则弊生若此夫所谓捐纳者原与科甲不同使必能以文字争长则又何舍科甲而就捐纳哉今必试之以必不能之事而曰不能则汰之是亦矣乎居官民独在区区之文字乎哉其见亦傎矣为上游者独不可于接见之顷询之以时务试之以谳狱示之以疑难案牍只于数语之间即可觇其才识自此二三次或四五次其胸中所蕴能堪治民与否当必昭然洞悉才者进之不才者退之固易易耳无奈今之为上游者祗此情面为瞻请托为引援钻营为阶进财贿为升擢逢迎结纳为与惟便其一己之私而已其所谓贤者未必贤所谓才者未必才官方何由澄叙宦途何由整肃哉故捐纳之弊大者病国殃民小者空縻禄故不废捐纳天下终不得治今夫治天下者在乎得人捐纳之员即使旅进旅退无所短长而国家之事废而不举者多矣以之为官则不能躬亲民事以之从政则不能称职报君今之拟废捐纳一途者自有别途以处之正欲使天下之人人人皆可以为官天下之士人人皆可以从政张弛之机实系乎此夫朝廷之设官亦惟取其才而已矣凡人有一技之长一艺之擅皆可以为官苟人而抱负自高绝艺独擅见其有专长将征聘之不暇矣故人而有一法之善一事之能皆可以入政有志之士自可出而共效于明时如是则又何俟乎捐纳为哉呜呼天下之才有以策励之则无限量有以鼓舞之则自奋发若捐纳盛行实足以灰志士之心而沮英雄豪杰之气人才于以不出故官者所以办公事者也政者所以为众人而立者也苟其人而卓然有能为众人所属望一邑一州之人咸乐其出仕皆曰斯人不出其如苍生何远方之闻风兴起者必曰安得使君来抚此一方乎将求其为官之不暇何必由捐纳而进身乎盖自乡举里选之法行而后可得真才然则取才者亦视其法之真伪而已以真法取才则真才出而伪才去以伪法取才则伪才进而真才亡今当加意整顿之际欲民之治必自官场始欲官之得真才必自废捐纳始

　　停捐纳以清仕途论
有国者当时局忧危度支竭蹶既欲得人以济时艰尤欲理财以纾国用则有一法焉不惜高爵厚禄以鼓舞天下之人才一时之以赀进者遂起而膺国家之名器中外济济踵趾相接议者窃谓仕途拥挤日甚一日恐无复有疏通之一日也盖审时度势亦属不得已而出此下策者矣往者川楚教匪黄流决口遇大工大役始开捐输事例粮饷借助此焉工料取给此焉然彼时承平已久仕路原清其有出身正途之员大率量材授职叙用无余即有一二异途并行不悖拔之擢之无伤也然行乎不得不行者且止乎不得不止以故事过境迁辄奏请停辨其暂也非其常也咸同之世军务大兴不有虎臣不足以张挞伐于是广开保举多酬劳绩如弯强跃骏之俦得乘时而任方面秉节旄者比比皆是至于斥私财以饷军投重金以国即量其多寡之数而授之秩并不限以升除夫然而仕途更辟矣然犹未已也一则曰旧例银捐再则曰郑工新例三则曰海防新班遇水旱灾区则各省有赈济捐矣遇南北洋防务则各省又有筹饷捐矣名目愈多推延愈广今则库储支绌而推广新例之捐且继起矣缙绅道广白丁少而仕流多官宦途宽人才衰而吏治坏谛观斯弊可得而言今夫天下之所谓官者固邀　朝廷一命之荣任　朝廷一方之重者也必也升庸不易而后人知爵赏为荣功名为重洵难能而可贵者若怀才负清望之君子或读破万卷书或养到十年气仅仅乎辛苦起家艰难薄宦又或白首名场弹冠无路穷年困学故我依然不亦大可悲哉自有捐纳朝兑银钱夕膺职命巍巍乎赫赫乎以监司大员自命者无惑乎洋行中由奴隶而买办者亦优为之也曾是留意于诗书与留意于捐例积累于德业与积累于锱铢二者相较孰得孰失何去何从人虽至愚必有能辨之者坐是捐纳不穷流毒遍天下而莫之遏止读书种子谁复肯孤诣力行苦心自好人才销歇理或然与古人有言曰闭门造车出门合辙士也当稽古入官之始虽学优而仕差堪自信如伐木然犹恐斤所施有时伤手如治玉然犹恐圭璧之琢未必从心若乃读而不就弃而学贾贾而无成去而筮仕鲜不以为翻然改计之为得计矣其实一字也而之无不识一物也而菽麦无分官场一途直以济农工商贾之穷今则流品杂出烂羊头羊胃之诮犹为彼善于此也此辈幸进者多非补优缺即据要差而贤与否不免错出其间上之或以阘茸去位下之或以贪墨败官如万里黄河泥沙并下若非淘之汰之转无以激扬清浊其为卑鄙龌龊可胜道哉又看注册人员以每月计之不下百余人候补需次人员以每省计之复不下千余人以天下有限之缺补无限之官以天下有尽之差偿无尽之欲势恐有所不能遂令不尚操守辈迫不及待属望之不已又从而营谋之幸而署一事轮一委耳必估计当日捐纳之本与夫到省若干年赔垫之赀通盘筹算恃为弥补地步以此之人而欲其砥砺廉隅讲求吏治能乎不能夫世运盛衰之际关乎人才民生休戚之间关乎治术然非首先停止捐纳则官方无澄之日即变法无自强之机顾议者又谓部奇绌司农仰屋兴嗟方招徕之乏术一旦划然中止又将挖何肉以补此创哉不知圣经所言生财有大道生众食寡为疾用舒而财用恒足假使　朝廷虚縻不急费能岁省百余万即各省分发投辕辈岁少百余人揆之库帑未必大伤其于仕途岂曰小补之哉世有明体达用正本清源者谅不河汉斯言也夫

　　论宜永停捐纳
昔太史公之作平准书也一则曰郎选衰矣一则曰吏道益杂不选而多贾人矣盖兢兢于其始所以着其失而深戒后世也唐虞之世建官惟百周官曰官不必备惟其人古帝王之立官固将使之修政而治民也苟得其人虽少而亦足以为理不得其人虽多而适形烦扰故民少官多古人有十羊九牧之叹盖官之无取乎多也审矣历代以来官益加多此固由运会时势实使之然然至于今而官之一途冗滥极矣究其故盖或由科第或由军功或由荐举或由捐纳数道并进人浮于职欲求其不冗且滥也得乎哉夫科第国家取士之巨典自论秀书升以循至于公卿大夫之选其制未尝远背乎古也而议者犹不免有易进之嫌保举军功或以事故或以劳绩非在取人常制之中而议者犹有浮冒之讥至于捐纳则有财者皆得入赀而为官其杂而不纯从可想矣虽捐途之中未必无材能出众之人足以修政治民与科第出身者齐驱并驾然以彼其才正不难致力于正途有以表见于当世至无所树立视捐途为利薮欲于其中求倍蓰之偿者要皆殃民而国者也是故捐途之开吾得而断之曰有害而无利考赐民爵始于商鞅此为轻民器之渐汉错始从而鬻爵其害甚于鞅矣至入赀为吏创于汉武之世历代因而不革绵延以迄于今滥觞更甚于前代　朝廷诚能奋然伸其英断永停捐纳其利有四焉一可澄叙官方官所以为万姓表率必其人植品敦行为世所重始足以化民成俗有捐途则不论贤否凡入赀者皆得为官流品之杂无庸赘论今诚能停捐实官永为定例明示以率由之准使由此则进不由此则不能进然后贤者有以自见不肖者无所生其觊觎之心而仕途之中皆彬彬文雅无复贾人子相与耦居而并处官方由此而整肃矣一可鼓励人才自来小人道长君子道消不肖者进则贤者退此自然之理也自有捐途委琐卑鄙之流或得拥高位窃厚禄而洁己奉公之士反不得与庸夫俗子争一命之荣此志士之所扼腕而长太息者也一旦永停捐输从此量能而授官程功而受禄上无虚授下无虚受天下之士咸将闻风兴起益自濯磨淬厉以自致于功名之途而人才不且蒸蒸日上哉一可警饬游惰韩子曰农之家一而食粟之家六工之家一而用器之家六贾之家一而资焉之家六奈之何民不穷且盗也此言游惰之为害也自有捐途以开侥幸之门凡稍有赀财者皆得量力入官于是男不耕耨女不织衣于官食于官而于国家之利病政治之得失茫然无所知觉者比比也名虽为官亦复与游惰何异哉今自永停之后使天下无可侥幸或能于四民之中各择一途以自处有恒业有恒产不难渐致于富厚而国家亦阴受其利非若托名于官竟无补于天下国家也一可撙节度支国家之开捐例非得已也由度支之不足也因度支不足而开捐例复需度支以养捐纳之员挹彼注兹国家所得能有几何捐例之开在乎一时暂而非常而需度支以养捐纳之员则非止一时常而非暂于是始则因度支不足而开捐例继则因开捐例而度支愈形不足所以捐输之停不可缓也年来捐途益多仕途益形拥挤凡今所设各局皆系上司调剂属员之地若将实官停捐则此项局员概可裁节此盖正本清源之道在上者得吾说而存之度支于是乎充足而无患支绌矣由此观之永停捐纳实官岂非当今第一要义哉我不禁企足拭目以望之

　　驳停捐议
枭吾知其为鸷鸟虎吾知其为猛兽鳄吾知其为毒鱼蛇吾知其为孽虫蔓吾知其为秽草棘吾知其为恶木然枭鸟凤亦鸟虎兽麟亦兽鳄鱼鲂亦鱼蛇虫蚕亦虫蔓草兰亦草棘木桐亦木去枭以存鸟可也去虎以存兽可也去鳄以存鱼可也去蛇以存虫可也去蔓以存草可也去棘以存木可也育枭于庭养虎于城豢蛇于篱畜鳄于池滋蔓于场植棘于堂不可也鸟有枭而指鸟皆枭欲并弋鸟兽有虎而指众兽皆虎欲并阱众兽鱼有鳄虫有蛇而指鱼属皆鳄虫属皆蛇欲尽殃鱼虫草有蔓木有棘而指草类皆蔓木类皆棘欲尽草木尤不可也仕籍之有捐途人员也其搏击扑攫则枭也其贪贱狼戾则虎也其侵吞翻腾则鳄也其盘踞钻营则蛇也其庇引类则蔓也其唇枪腹剑则棘也固也而非人人然也然正途中独无搏击扑攫者乎独无贪贱狠戾者乎独无侵吞翻腾者乎独无盘踞营钻者乎独无庇引类者乎独无唇枪腹剑者乎余又知其必不然也顾人多亮正途而诟捐途者何也中国科第之重深烁人心自少壮弄文师以之范其徒祖以之训其孙父以之勉其子兄以之觊其弟妻以之祝其夫匀计数千人不得一贡举焉数万人不得一甲第焉偶或得当报捷则室人狂忭宗族吼传乡邻惊闻交游光宠相与仰息拜风偶面窃艳曰此某某科之贡选也此某某科之举人也此某某科之进士也此某某科之知县也此某某科之中书也此某某科之主事也此某某科之翰林也洎乎身厕仕途年世师生之谊汗衍谱牒木附草依猝有制锦之伤而堂宪又每轸其攻苦半生曲为迁就非甚恶劣未易播闻而捐纳人员则身世轻微自儒流宦后以至幕宾财虏市侩洋奴极之书吏丁皂僧蛋娼伶皆得挟其余资掩迹易名援例上兑付数百金则顶已金矣付数千金则顶已白矣付数万金则顶已蓝矣再增则加花样请封轴矣再增则曳翎枝挂朝珠矣计每月分发各省多则百数十少亦十余　朝廷原以不甚爱惜视之寅僚又以不足肩齿目之而捐员则更自饴于泛腼以官为市神魂萦萦行谊冥冥公事益倾私囊益盈幸而风借一帆则饱恋豆栈不幸而事觉参撤则辇金归享而初心之大利亦既偿矣而地方之受毒亦既多矣虽有揶揄诋毁耳褎如矣笑骂由人笑骂此正若辈长技也夫以天下之大捐员之伙袂帷污雨非无桀才巨子震烁赌闻而乃士夫矢集竟不遗余力岂故为是黔敖哉大流之浊众污所归鲍肆之臭积秽相戒则人之诟之也势也顾既诟之而仍用之者又何也正途人员僮诵孱守不习官场不达世务不谙法律不熟掌故财贿不富礼节不娴识见则贷騃恂瞀性情则拘曲抗竦举止则偪侧伥停颜面则寒酸淟鲜言语则拙斟愖心力则选顿猝遇朴诚堂宪当亦怜爱鉴原否则针芥不投直将訑訑相拒若捐员出身豪富凡而仪文酬酢趋跄应对举习若性生一旦骈冠裳类无不解事敢为以固邀宪眷其尤桀黠者则更将卑疵其言伊优其色夸毗其体夤亲幸结左右纳贿赂衒才华仰风旨伺喜怒献殷勤工避趋能令廉者贪明者闇疑者信憎者爱刚者屈慈者残则用之者亦势也若而人者沦胥世道破坏人心败裂官常倾圮国事极其害直甚于灾祲定其罪当投之北昊岂特停之云乎哉而吾乃并停捐而议驳者即伸前去枭去虎去鳄去蛇去蔓去棘之说也盖居今日而言停捐其势断不能其谊抑不必也

曷言其势不能也捐例之开由来已久溯当战国时周官失职商鞅相秦变法倡行赐爵实为捐例滥觞至汉错更定鬻爵之议此捐虚衔之始也汉武立武功爵令民得入赀补吏此捐实官之始也而晋而宋而魏而六朝而隋唐宋元莫之或改明则立制綦严然冠带爵里武职国学未尝绝也　圣清龙兴招民授职费须万金试其文理通顺者为知县不通则改守备寻因边事变通办法特开捐例随据河臣请罢生童考试纯用捐纳奉　旨会议得讲臣胡密子抗疏而止道咸两朝均经议停未几即开嗟乎捐例之难停固如是乎昂览前朝之坟籍恭绎　列圣之宝训实有万不得已者虽曰人事亦关天运焉窃尝取而论之曰捐例之开不善处之则足为国家之苟善处之则足济科目之穷此盖持之有故也古者官师合一自王公卿士大夫之子至乡闾俊造之士莫不纳诸庠序循循于德行道艺俟其学成而登进之故得人极盛后世选举不由庠序别立科目多途所取之士皆投状自进铨衡之吏无所据以核其生平间亦有以学校升进者如汉之博士弟子员宋之上舍生及明之国郡县学然皆趋于文而略于行究非古谊昔人谓科目开而学校失谅哉我　朝承有明旧制以八股取士海内缀学靡然向风耳不绝金陈章罗目不绝名作房行口不绝清真雅正心不绝理法词笔耳有听听八股目有视视八股口有颂颂八股心有维维八股拾青紫者不知其凡几也掇巍科登高第者不知其凡几也上以此为的下以此为杓工拙得失之林宜其昭昭然也而有时顾相反者盖文章无凭自古伤之矣而又有鱼以杂之命运以限之是故少年徼幸宿究斥遗五百年来席帽相望其以是乎夫忌才者天地也造命者君相也车不能行海舟不能行陆士之负经济者或不屑词章优政事者或不善言语今尽举宽衣大带矩领方步之俦类深锢以章句帖括务使魁儒桀子日劳形摇精于其中与村野学究鹿逐不可必得之名果一击即中此才当可有为也即黄口执经白头登第犹堪少酬壮志也万一终身不售文字无灵则蓬颗累累其埋没古今英雄何可胜道有捐途以网罗之则凡怀抱利器与夫材屑艺皆得筹资援例以自表见方今国家多故需才孔亟　诏书廷议登进宏开岂捐纳一途独无药笼中物若陡行停止不特辜将来捐生之望销徂伊郁患中无形即从前报捐各员祗就特简者而言内而尚侍外而封圻以至部郎司道尚可纹数升擢虽由　圣眷出身仍自捐途陡闻停捐恐枨触微时宦情顿减亦在可虑之中岂仅如部臣议区区为筹计已哉所谓其势不能者此也

曷言其谊不必也世之力诋捐途者不过曰名器之轻耳流品之杂耳到差后之藉公中饱耳得缺后之操券取偿耳然名器虽轻独不能重之乎流品虽杂独不能清之乎中饱取偿独不能防制而诘治之乎查国初捐例知县一途所费不下万金其余亦均以十成上兑定价甚昂故报捐人员非自恃家拥素封才堪世用者不肯漫为尝试自库饷日绌计臣乏策不得不鹰注捐途变紊旧章多立名目为收网之计近年若京铜局旧海防新海防河工郑工每开一捐例即立一减成而各省又纷纷奏开赈捐递相积减冀济急需更有派捐一门若盐捐当捐房捐沙田捐殷富捐息借民捐皆准奖叙实官移奖亲族私相贱授莫可究诘而捐仍无起色于是推广升衔巧弄花样以广招来有所谓捐指捐离有所谓捐免试捐免学习捐免保举有所谓本班先有所谓遇缺先有所谓不论双单月选职如牙侩用人如积薪舞弊诱贪莫此为甚虽欲不轻乌得而不轻重之之道除虚衔加级封典仍听减成所有实职一律加收入少增当可相抵即不相抵则借别以补之并尽薙一切花样以塞快捷方式庶得驭富驭贵之道而名器自重矣若流品混杂尤为捐途钥键去年部臣奏覆中有各省捐生由部库初捐实职人员取具同乡京官印结由本籍捐局上兑者取具族邻互结由他省捐局上兑者取具同乡正途官印结随册咨部以便查考之议如此办法似可稍示限制然贿交关说恐将不免瞻徇名存实亡徒滋纷扰即无情弊亦祇足知其出身不足知其文理文理者经济所从出也人而无文虽行不远如以目不识丁之人腼居民上不几辱　朝廷而羞当世士耶欲除其弊莫若严定例章凡报捐实官者取具的结由部库捐由他省捐则照部议由本籍捐则改用同乡正途绅士结如捐生身家不清白事后发觉结人一并坐罪亦不准避嫌故诿而捐生则仍自行注明平日诵读何书练习何途呈送该管堂宪宜改仿考试民捐例每月汇考一次分出数题或书或判或示谕或章奏策问听其自择不过苛求文字清晰者留之咨明在案否则去之将捐发还其报捐在前者除特简大员及现任曾任与经该管出有考语者与加捐者归入察吏升降余则概照上议补行以昭公允则下劣不至藏奸有志益当湔鉴以此言清何清如之

若中饱取偿则该管堂宪自有专任不得偏责捐生伏考定例在内则经吏部考而后分选在外则有保举凡捐纳授官及捐纳复职到任三年后称职者具题升补不称职者题参照例议处其官箴有玷者不时题参煌煌　圣训何等森严乃奉行未久大吏具为视文铨曹则有补授而无摘除督抚则多题升而少参革其后开有捐免保举一条捐生益无顾忌蒙谓整顿捐途当责成铨曹督抚责成之道奈何当捐生赴部时铨曹严加考验得实者留失实者免分省各员不准捐免保举由督抚遵照定章认真试核其才猷察其操守切具考语不得踰限迁延未经保举者不得补擢亦不得委署以杜取巧如督抚考语不实应加议处如是则人人知畏矣所谓其谊不必者此也且夫天无私覆地无私载日月无私照霜露无私坠圣人无私教捐途之与正途同是守　天子之职也同是食殿廷之禄也宋儒吕叔简曰变民风易变士风难变士风易变仕风难则捐途正途一也正途之弊弊在迂疏捐途之弊弊在苟贱　今上天纵圣智宏育人才若策时务取算额建大学堂辟达成馆凡有条奏莫不　准行所以裁成变化嘉惠士林意至深远惟捐纳一途见摈清议万喙如一曾无有起而维议之者抑独何哉尝譬之盗焉捐途盗乡也部臣有防盗之权者也该管堂宪所以治盗者也纵盗不究非策也混良于盗亦非策也除盗以安良计之善者也所谓即伸前去枭去虎去鳄去蛇去蔓去棘之说也偶观邸抄户部议覆王荣商陈兆文冯锡仁王鹏运诸臣奏请停捐实官一折未洽于心谬撰私议可行与否我无言责不暇计也

　　论停止抽厘必先永闭捐例
言中国时事者莫不知自求富强矣虽然富强岂易言哉中国非特不富抑且贫非特不强抑且弱是故欲求富强必先治贫弱而欲先治弱当尤先治贫中国各直省几于民贫财尽而原其所以致贫之道则有二焉一曰习尚奢侈一曰货物昂贵奢侈之弊由于日用服物不遵定制昂贵之由则设卡抽厘所致也然奢侈之弊各海口及长江一带轮舶所通之处为然其内地腹里各省未及渐染若厘卡之设则合廿二行省无在无之商贾不能亏本则惟加利以售取偿于民闻于是一切货物市价较道咸间而倍之较干嘉时而数倍之每见旧家世族藏有先代会计册籍者凡一文之值比之今日市价辄增至数文或十数文不等因之百工匠值及市廛房租一切亦较昔时加增数倍推原其故莫不以费用浩繁为辞夫人民犹昔时之人民也钱财犹昔日之钱财也即器物服用一人之所资非视昔时有增加也而厥费则加数倍焉合天下之人民莫不入不敷出岌岌焉皇皇焉各有后顾茫茫之虑于是市面萧条矣字号倒闭矣讼狱兴而盗贼贼繁民生何以堪此论者于是有停止抽厘之议而或则难之以为今日国家库藏支绌各直省頞赋所入既有解部存司各定例此外练兵协饷及海防制造各项经费每年不下数千万金胥待厘金一项以为来源然且虞其不足复开郑工海防各捐输以弥缝其阙今欲定止厘金将国用从何而出噫或之所言殆未尝深思其故也查厘捐之创始在咸丰初年朝廷从副宪雷公言为度支兵饷计当时名臣如胡曾诸公亦无异议且卒赖其资以告成功所谓救时之计权宜而非常道也兵事既蒇各省以善后需费防兵需饷为辞因循至今厘捐犹未停止在当事言之者固以谓国用所资不可已也抑思刻下海防制造及出使一切经费皆在各关洋务项下支取至各省厘金所入听候部拨要者居其半此外皆备本省要需如善后工程等局以及各局员司事等薪水公费各项用是厘金一项即在本省开销者居其半统计一省自各局总办委员以及司事巡丁仆役等恃厘金以为生计者何止千人此外候补各员之不得差委及司事之不得馆缺巡丁仆役之不得录用者何止万人合廿二省计之何止数十万人其人皆游民其费皆冗费也何则天下无生而无业之人官幕则本业士丁役则本业农商自捐例开而各省候补人员舍其所业而业官幕仆从等从之亦各舍其业而业幕仆一人得手众人向隅数载赋闲一朝偿故各省大宪于冗员无可位置者率以厘差为调剂之途倘令一旦停闭则合天下数十万人何从得食是抽厘之所以不能停止者此其一端今欲省此项冗费禁此种游民必先永闭捐例而由各省大宪将候补官自道府以下从未一体严行甄别择其文理优长通达吏治者留用十分之三此外悉檄令回里仍有逗遛不回者罪之候补官既去十分之七则无事闲候之幕仆等亦自废然思返再由地方官严行保甲凡无业客民察其良莠分别资遣递解回籍如是行之一年各省少数十万之游民即各省复数十万之人本业生之者众食之者寡为之者疾用之者舒为千古理财要道而有民富而国不富者斯时而停厘捐即部拨正项本省要工所需自不患无所措置故曰欲停抽厘先闭捐例捐例闭而后抽厘可停抽厘停而后物力舒民业复自不患贫不患贫而后可言富富既可求强即因之古今不易之理也先民有言询于刍荛请以质之当轴者

　　论筹不可开捐例
呜呼我　国家度支岁入七千余万恒苦入不敷出而此次伯傅相全权大臣至日本议和割弃完善膏腴之全省犹复通商内地尽夺利权又索偿兵费竟至二万万之巨当此之时虽管商复生亦无以善其后谋国者计无所出方且欲广开捐例甚至捐举人捐武职以冀补苴噫是譬之富家巨室一旦中落不知节省浮费整顿田产以复旧业而徒思把把势以收分子设赌局以抽厘头也天下多一捐纳之官即多一病民之官民病则国亦随之而病饥啖漏脯渴饮鸩酒其能久乎间尝旷观古今成败之数默参阴阳消长之理易所谓物穷则变变则通此其时矣为今之计惟有尽变旧法与民更始效法泰西诸国大兴农工商贾之利如轮船局洋布局纺纱局建铁路开矿峒修水利垦荒田广种植诸大端劝民集股举办通力合作官为保护而不遥制董事由众公举不准官场保举亦不准荐一司事无所谓总办会辨提调委员等名目董事有请事件可径达各督抚南北洋大臣至于科举考试尤宜亟行停止凡有义学书院概令专习农学商学艺学矿学算学格致制造诸学延请英法德美比诸国上等名师为教习精益求精视为身心性命之学俟着有成效　朝廷或荣以头衔或授以实职倘或挥霍侵吞情同骗诈蹈光绪八九年间上海诸矿局故辙即严刑峻法以惩之不少贷行见巨商富户乐输其财奇才异能乐效其力期以十年民间有不转贫为富者吾不信也民富则君不独贫上公则下无不悦君民上下联为一气由是钞法可行也银行可开也银饼可铸也　朝廷能整饬纪纲严行赏罚增廉俸汰冗员删则例减吏胥裁宦官以肃朝政籍墨吏以警贪邪旌直臣以开言路禁鸦片以除痼疾清厘卡以杜中饱设邮政以省驿费立议院以通下情裁撤绿营以练精兵移屯八旗以实边境广开西北屯田以收东南折漕凡此皆当今之急务为政之要图自强之善策如我说而行之岂独二万万之恶十五年后可以脱累且国日以裕民日以足兵日以强何至贻笑于西人受侮于东人哉今不此之务而徒沾沾焉注意于推广捐例何计之左也　国朝捐输之例向因不得已而设我　宣宗　文宗御极之初首停捐例当时以为美谈嗣因发捻肇祸饷需浩繁始议推广捐例然收数未见赢余仕途益形庞杂尝考历年以来户部每岁收银不及百五十万两今即无论如何推广所得总属有限欲以此为赔偿巨之助杯水车薪于事何裨所得者无几所损者实多故曰筹不可开捐例

　　借国债优于开捐例论
窃自倭奴犯顺以来我国家鞠旅陈师声罪致讨迄今未能灭此朝食而数月之久军火粮饷所费不资朝廷经费有常讵可不广为筹划而自来海疆有警率开捐例以裕军实皆视同兴大徭役如豫工丰工郑工者然今廷议独不踵此旧例却效泰西之法招借国债先借之于官绅推及之于商民详定章程宽给子息不假事权于吏胥不取丝毫之经费此真中国数千年来之创举而非我　皇上之高见远识卓绝万古必不肯俯如所请也在读书而不明理之人眼光远不过三寸方且妄肆讥评以为此等举动似失国体即不招目前万国之笑讵不贻此后万世之羞耶则晓之曰自来所称国富者谓富于民非谓富于国也圣人之训曰百姓足君孰与不足又曰不患贫而患不均非明耶不观泰西各大国所谓称国富兵强者如英如法如德如俄何国不有国债且较诸他国其数逾大竟有多至数亿兆者噫何无人议其贫穷何自不惭其匮乏耶稽诸圣训察之泰西亦当恍然大悟而自惭所见之不广矣夫民间之钱藏锢于家则虞水火盗贼贸易于市则虞亏折侵吞借之于朝廷则一切毋庸虑及且所贵乎有本不过将以求利耳利可随地随时取之无靳则即永远不偿其本而民间不但无丝毫之损且大赖慎藏之秘较之千万一黄标百万一紫标坐拥厚资而铜山或倾于一夕多藏厚亡而焚象齿或至于身者其得失为何如也再能推而广之凡此应付之息或准其抵报关税或准其抵纳钱粮则民间尤乐其便而争欲以私项上存于官家舍内府而寄诸外府无上下交相征利之言几有上下同受其益之便岂不懿欤岂不懿欤若开捐例之一卯多者亦不过数百万而朝廷之名器则贸贸然加于无知无识之人下自簿尉上至道府一经上兑便可登场夫官以临民朝廷实赖以出治者也不论何人不过纳有数千金数万金便即使之身居民上吸脂膏而敲骨髓及其任满也或获利百万或获利十万或获利数万宦囊既裕又使其子弟为卿苟不满其欲壑不肯赋陶渊明之归去来词焉试问彼之本钱几何彼之利钱几何在朝廷纳其捐本之时不过虚执一纸之执照似属便宜之极而百姓则不堪问闻矣百姓不足君孰与足此义不当深长思耶乎曲县繁缨孔子靳之当时以为不如多与之地惟器与名不可以假人若取朝廷出治之百官而不加慎重一例付之捐钱之人虽三尺之童亦知其非计不亟亟除此弊政而反以借债为可耻一如三家村妇人女子之见怕以穷相贻笑邻家殊不值通人一哂也今国家首停捐例已足昭　　　庙谟而彰　　　祖训又复不恤人言特下借债之　诏更足征　　圣明之极旷代难逢载之史乘传之千秋有不令人肃然起敬而叹为不世之谟烈耶吾尝纵论捐例之失万古伤心易开捐例为借国债是真绝妙转圜之举动特恐阻于廷议或不能行又尝论与其开捐例仍不肯售吕宋票何也吕宋票之害人数仅六元微末极矣且或冀有一朝之大获而其所获又非从敲骨吸髓而来以视捐例之开用一匪人而为官则所害于百姓者恐较诸一卯两卯之捐资而犹不止也此言乃愤极之词不足为训初不料目前筹划军饷竟舍却捐例不复重开而竟下借债之令焉一朝变计万口交誉吾得不欢欣鼓舞而为之论

　　读熙御史变通捐例奏折书后
为政之道莫患夫见得一半而未策其全譬如国帑支绌筹划将穷于民取盈势又不可于是立捐例破格鬻官凡能照入赀便可一行作吏以无形之名器易有用之钱财其所以裕国课者可谓通变达权矣抑知仕途既滥则流品难言尽人可为有财斯得放利之辈乌得而不钻营但得我肥何计民瘦国瘠顾在道府以上犹可言也盖上有督抚下有州县心所欲出尚而不通且名位交隆有所爱惜势力较重易于取偿惟州县等官所以事上者则卑所以剥民者则近卑则去留不足惜近则择噬易于行又何怪狡狯之徒纷然捐纳常有一人之力不足而集资合捐者某人之相貌端整可以为官某人之心计极工可以司帐务某人之事例熟悉可以为刑名各有所司先为部署遂以官为孤注甚于垄断而登所费之资已属不少又需候选广为夤缘迨膺事权复恐有搀夺者买日而活安得而不急于剥民苟能逞威自行吾行捋及沾慨民不聊生以为父母官褊氓尚有生活处哉民为邦本民不能治则国家隐受其害矣祗为图富计而国事于以坏民生于以穷所谓见得一半未策其全也比至劣迹彰扬为上司所劾或黜职罢用或严为查追而其欲已盈不仅获利三倍于彼何所苦者惟其所之商民耳即置之于法亦不过为人心一快亦于苍生何补耶然则席斯民当由慎选州县始或谓吾见读书明理由科甲而登仕版者矣何尝不贪劣其说似也抑知科甲中非尽好官而披沙拣金往往见宝百中得一尚有可图若以捐纳得官则如剖石珠万无所获盖一则不用资本不期然而然其欲易盈且有腐气一则先捐巨然后得官母去子归贪心内迫喜民有事藉以自肥苟有长才尽可固位此中优劣固不俟考成乃知然则　朝廷鬻官虽补救于一时实大伤元气谁为之俑而失策若是耶且夫民心非不仗义也凡有捐输无不响应倘真府库已匮杼柚已空则开诚布公向民息贷当有急公奉上而乐于济艰者不于此是图而纵以剥孰得孰失能无憬然前此宋御史承庠奏请司道弗滥捐纳而于州县此第为慎重名器计非为民请命也宋御史之意殆以州县卑小不足重轻独不思州县为亲民之官威福较易得其人则治失其人则有关于大局者殊非浅鲜今得熙御史一奏其能否照办虽难预知而天下苍黎已谓仁人之言其利溥矣目下之居谏垣者铁甲铮铮原自不少惟所奏者每多循例藉免旷位之讥其能实于所见而陈系于安危之局者殆不数觏其尤甚者互相联党以攻讦为能究于　朝廷倚之心不无所负惟熙御史此奏于人无伤而有裨于吾民者造无穷之福

　　书麟芝徐荫轩两中堂代奏王侍讲请停海防先知县捐折后
自选举广而仕途日杂仕品日卑自捐纳开而仕途愈杂仕品愈卑非敢谓捐纳中之必无人才也惟捐纳太易无论何等之人内而部曹外而府道以及州县杂职视材之多寡就职之高卑初尚惟守财之虏纨之子竞以绾符握篆为荣争相捐纳今则无可谋生者皆以仕途为求利之快捷方式苟能罗雀掘鼠无不思为孤注之一掷以致各省候补大小人员有多至数千百人者职是之故各省大宪无可位置不得不为疏通之计所谓疏通者除奏请停止分发之外亦别无善策然在停止期内来者固少而已经到省之人岂一二年中所能裁汰且停止分发势不能久少则一年多则二三年期满之后来者愈众遂致仕途永无疏通之日是停止分发之请不过仅计目前殊非久远之策也蒙意欲清仕途非停捐例不可前阅邸抄见翰林院侍讲王荣商呈请代奏为各省候补知县拥挤太甚请将捐纳海防先知县永远停止以清仕途而恤民生一折不觉实获予心奏云知县为亲民之官必廉洁自持然后民受其福自捐纳之例开士之工心计者皆贷钱以求官输于部者不过数成取于民者何止十倍且致正途人员候补太久负累太巨一旦得缺亦惟知瘠民以自肥吏治之坏实由于此溯查乾隆间旧例祇准捐　封典虚衔其时户部岁收捐不下五百万近则名器太轻输将愈寡综计各项捐岁止百余万知县一项不过二十万因二十万之捐而使数千百县之民皆为贪吏所困职实为　国家惜之现在各省请停止分发其拥挤可知伏求　皇上饬下部臣电达各省捐局将报捐知县一项立即停止庶所捐于部甚微而有益于吏治实大职非不知生财为今日要务但弊不去则利不得兴停知县之捐则仕途疏通廉吏多而民困苏其利一候补人少则冗员可减其利二名器既重则各项捐必因而加增其利三倘蒙　圣慈俯允似于生财之道不无小补云云呈请大学士翰林院掌院学士麟徐两中堂代奏奉　旨已录不知能邀　俞允否抑　宸衷独断自有权衡非草莽小儒所敢拟议惟念王侍讲此奏非但可以整肃官常而于大局关系亦非浅鲜说者谓捐纳一开无不知为当今弊政乃王侍讲独请停知县之捐使知县向隅岂捐纳之知县皆为贪吏而别项人员之中绝无贪吏乎不知知县为亲民之官于民为最亲故其取民财亦最易使知县而能以百姓为心廉洁自守则贿赂夤缘之习自除是知县廉而知县以上各官皆不廉而自廉矣知县以下之陋规不亦可以不除而自除哉此至侍讲之所以独请停知县之捐纳也说者又谓知县之不能廉由于正纳之故岂正途之知县皆能为廉吏乎曰非正途之皆能为廉吏也　国家既开科取士自不能无即用散馆大挑优拔班次捐纳一停得缺较易无事贿赂夤缘可以望其廉者一也正途既无资本亏空较小可以望其廉者二也正途虽不皆为经世之才而究非目不识丁者可比稍知利害可以望其廉者三也有此三者正途似较优于捐纳耳且捐纳人员非但为　国计民生之累其因之自累者亦复不少无论宦海浮沈债台高筑进退维谷差缺杳然即有捐足花样者甫经得缺债户盈庭不得不苛敛于民以期弥补其在官运通者或三年五载满载而归运蹇者得缺后或丁忧或病故负及亲友遗累子孙其害何可胜道若捐例一停可以绝贪人之念而败类自少矣不亦一举而两得哉因书其后以质之熟游宦海者

　　请禁书吏捐保知县疏　　　　　
通政使于凌辰

</div>
    <div class="pagination">
<a href="皇朝经世文统编_page99.html">上一页</a><span>...</span><a href="皇朝经世文统编_page95.html">95</a><a href="皇朝经世文统编_page96.html">96</a><a href="皇朝经世文统编_page97.html">97</a><a href="皇朝经世文统编_page98.html">98</a><a href="皇朝经世文统编_page99.html">99</a><span class="current-page">100</span><a href="皇朝经世文统编_page101.html">101</a><a href="皇朝经世文统编_page102.html">102</a><a href="皇朝经世文统编_page103.html">103</a><a href="皇朝经世文统编_page104.html">104</a><a href="皇朝经世文统编_page105.html">105</a><span>...</span><a href="皇朝经世文统编_page101.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
