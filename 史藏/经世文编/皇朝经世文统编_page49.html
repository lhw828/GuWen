<!DOCTYPE html>
<html>
 <head>
  <meta charset="utf-8"/>
  <title>
   皇朝经世文统编 - 第 49 页/共 287 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文统编 - 第 49 页/共 287 页
  </h1>
  <div class="content">
   民之秀者已升之学矣民之尤秀者又升之书院升之学者岁有饩升之书院者月有饩此育才者甚盛意也然士贫者多富者少于是求名而谋食殷上之人探其然也则又挟区区之假以震动黜陟之而自谓能教士噫过矣夫儒者首先义利之辨今疚之以至微之利而惕之以至苛之法其谋入焉者半苟贱不廉者也苟贱不廉之人养之教之何所用之夫养士与养兵不同兵非民之秀者也然则书院宜如何曰民之秀者已升之学矣民之尤秀者升之书院民之尤秀者一郡中不数人吾浮取之以备教则亦不过郡二三十人而已以饩数百人之费饩二三十人既可赡其家绝其旁骛而此二三十人者师师友友弦歌先王之道以自乐则又安得有害之马侜张佻险于其间耶为之师者无多弟子博习相亲以故愤易启悱易发经义易传治事易治　国家他日用人舍书院其焉取之中庸曰忠信重禄所以劝士孟子曰尧舜之仁而不爱急亲贤也即此意也汉州郡贡士户二十万以上才举一孝廉以京师之大而太常弟子不过五十人以吴公之贤洛阳之盛而所举秀才仅贾谊一人其慎重何如然则彼之旧隶书院而藉以养者将汰之欤曰养士与养孤寡不同彼哀其终而收之此谨其始而择之也而云何不汰也然则何以其尤秀者而择之曰取人以身择士者秀则所择者亦秀所谓规有摹而水有波也嗟乎今之宽于养士者既视之如无告之穷民而严焉者又视之出兵以下且不知己先求知人此予之所以叹也不然书院在在有也而不闻受其益者何也

　　征滇士入书院敕云南通志
国家最重者惟人才人臣最急者亦惟人才使者奉　　命总制三省凡三省文武吏贤者能者必以闻于　朝进其秩厚其糈寄以指臂托以心膂人才綦重矣举子上公交车者使者必助其资斧饬其有司以速其驾士子入闱者使者必省其号舍给其卷资丰其供具优其礼貌以鼓其气而一时登贤书者皆知名士赴礼部者中式十人选大令就博士者又数十人皆前此滇省所未有而使者不惜费不惮劳孳孳矻矻不已者凡以为人才计也书院者储才之区也使者初来滇滇旧有书院使者分为三舍课其优绌以高下其廪饩然使者窃忧之虑其应上者之鲜实心而操之无具故奇才异能之士未尝数数也或有为之解者曰滇僻处遐方周秦汉魏六朝唐宋之书多未见十三经廿一史有至老不识其名目者于此而欲求奇才异能之士是犹语盲者以日月而询聋者以鼓钟也势必不能使者闻而叹曰是谁之过使者之过也学者力不能致经史及前古历代之书而为之上者又不思代为致之是更历数千百年后欲求一奇才异能之士而终不可得也使者先已置廿一史诸书于院中学者尚未及读至是复取架上十三经及周秦以来之书若干部各用图书印记注之简册贮之书院掌之学官传之永久又将招致四方之读书而能好古者以充学舍厚其廪饩而以时亲课读之安知不有奇才异能者之出其中也夫滇之山川秀丽如太华昆池碧鸡点苍之属甲天下比年以来卿云见于天醴泉出于地神龙天马行于海上嘉禾异卉遍于南中而老挝来朝莽缅慕化车里江外符土盒倒归汉之谣八仙海边应乌蒙必了之谶凡诸嘉祥无遐迩灵蠢莫不效异争奇若欲表见于　　圣世而不甘后时况秀而灵者惟人人之秀而灵者惟士而独可使滇让美于天下哉因取全闱落卷遍观之适羽书旁午刻无晷暂以申辍及三边胥靖每乘夜分余间挑灯批览辄漏下四五共得五十二卷如玉之在石未名一器而砻以错之小大皆可各得其用既定乃拆号书名下郡县各送至省集于书院使者之心其视滇子弟犹吾子弟也有能读吾书者吾即以贤子弟待之衣食必周寒暑必恤家室之薪水书斋之膏火必继倘汝曹果以贤子弟自为方且望其专心致志穷经究史使得为奇才异能之士为　　圣天子储才得人计而肯听其纷驰外务以汨没其心思乎古之学舍往往数千人至不能容今就风檐试艺残笥剩簏中得五十二人岂遂足空其使者已面语学使者吴公既有孙阳之能自能得骏以会于金马碧鸡之地其郡县及广文知有学问优通者或天资高妙能记诵悟过人者即会同保送如吝惜赀费者使者自能偿之不得谓此地无人以沦佳士也士患不读书耳倘肯潜心院中如董子下帷目不窥园日取十三经廿一史次第读之自可开拓心胸推倒豪杰毋自画也

读书之法经为主史副之四书本经孝经此童而习之者外此则先之以五经其次如左传之淹博公谷之精微仪礼之谨严周礼之广大尔雅之辨晰毫芒大至无外而细入无间此十三经者阙其一即如手足之不备而不可以成人者也至于史则先史记次前汉书次后汉书此三史者亦阙一不可读本纪可以知一代兴亡盛衰之由读年表世家可以知大臣创业立功之所自读列传可以知人臣邪正公私即以关系国家得失利害之分读忠孝节义隐逸儒林文学方伎等传可以知各成其德各精其业以各造其极而得其或显当时或传后世之故读匈奴大宛南夷西域诸传可以知安内攘外柔远绥边恩威各得之用读天官历律五行诸书志可以观天而并可以知天人相感之原读河渠地理沟洫郡国诸书志可以察地而并可以知险要之机读礼乐郊祀仪卫舆服等书志可以知典礼掌故之因革而有所参订读艺文经籍等志可以知七略九种四部六库著作之源流而有所考稽读平准食货诸书志可以知出入取予制节谨度之大要而有所规鉴读刑法兵营等志可以知赏罚征伐惩恶劝讨罪立功之大法而有所折衷此读史之要大也且读史者不仅以史视史凡诏诰奏疏檄谕论策之属文之祖也乐章歌词之属乐府诗歌之祖也屈原贾谊司马相如扬雄等传所载骚赋之属词赋之祖也故熟于三史则文人诗人骚人一齐俯首矣况不止三史乎必待读经既毕而后读史则史学太迟惟读左传而以史记副之读公羊谷梁仪礼周官尔雅而以前后两汉书副之十三经与三史既读此外如家语国语国策离骚文选老庄荀列管韩以及汉唐宋元人之文集与三国志晋书以下诸史参读参看择其尤精粹者读之其余则分日记览天资绝人过目成诵者览即是读其不及者原不能尽读博览强记有十三经三史为之根本余皆一以贯之读固为要看亦有功必欲汝曹全读非人情不可强也经庄重史闲雅庄重者难读闲雅者易读读经以淑性读史以陶情朝经暮史参错互读则有体有用内外兼该相济而不相妨相资而不相紊然后反求其本而约之于至一之地则本之身措之世无所往而不当出之言为经术之言行之事为经济之事发之功业为经天纬地之功业夫而后乃可藉手以报曰臣为　国家得人矣此使者之所厚望于天下而不能无望于二三子者也使者奉　　天子命准入都　陛见事竣将复来其毋以使者之去为疑今来署篆者为前任高部院与使者有同心抚军张都院又能成使者志使者已定其规模属之两公仰该府文到即送至省纵使者已行两院知使者意其于诸生必有加礼慎无郄顾不前负使者并负两院适以自负也至如借书院为纳交声气之地觞酒酬酢庆贺往还游荡门外招摇市中是尤不肖之甚贻羞书院耻笑士林此使者之所深恶毋过吾门也使者之所望于二三子者非独为书院计为滇计也为　国家得人才计也得人才于天下不难而得之滇且得奇才异能者于滇滇之荣　国之光也使者独有厚望焉二三子其何以副使者之望

　　再请改建南闱疏　　　　　
李发甲

臣查得恳建南闱一案前据湖南士子屡陈洞庭危险吁请分闱臣因关系科场大典未敢造次疏题恭折请　　旨蒙　　皇上御批即当具题臣随钦遵缮疏具题今奉到礼部等衙门以科场定例年久不便纷更议覆奉　　旨依议臣何敢冒昧再请以滋罪戾惟是恭逢我　　皇上振兴文教培养人才事事超越千古如乡试屡经广额会试分省取中　　万寿遇旨加科苗猺一体科贡弁兵许应武试以及文入武闱武入文闱凡兹旷典古所无何尝拘于定例况湖南士子因洞庭危险覆溺甚多吁请分闱愿共捐三年廪膳等银兴建贡院不费　国帑此种切情状实出千万不得已更有不忍以定例拘之者曩年　　圣驾视河工悯念洪泽湖风涛危险设立救生桩全活无数生灵遐迩感戴今洞庭之险十倍洪泽万难立桩惟有分闱一策可以保全士子之性命是即洪泽湖之救生桩矣　　圣恩浩荡莫大于此乃前抚臣赵申乔具题于先既格于部议抚臣潘宗洛继题于后复格于部议兹臣先奉　　俞旨然后具题仍复格于部议若非洞庭十分危险士子切呼号何至前后三抚臣奏不已伏思　　尧舜之主在上臣身任地方凡有益于士民有益于　国家者例得备悉入告今分闱一事上以广　　圣主好生之德下以救士子覆溺之危且于科场大典倍见昌明若因部议而不再沥下情仰达　　天听则臣负　　主恩厥罪滋大除缮疏会题外臣谨具折专差恭捧赍奏伏乞　　睿鉴特赐　　恩允施行

　　改建船山书院片光绪十一年　　　　　
彭玉麟

臣本籍衡阳士绅奉前学臣朱逌然面谕创建船山书院于南城外择师主讲已阅一年因院地逼近城市湫隘嚣尘殊不足以安弦诵复由臣捐资改建于湘水中之东洲查船山为前明遗臣王夫之隐居地在衡阳蒸水左岸夫之为崇祯十五年举人逢乱未赴会试明年流贼张献忠陷衡州迫胁士类从乱不降者投之湘江夫之走匿南岳贼执其父朝聘为质以索之夫之因自刺两臂作重创舁往易父贼乃俱免之顺治三年明桂藩子永明王由榔称号肇庆其大学士瞿式耜疏荐夫之于桂授行人司行人屡疏刻王化澄等几蹈不测康熙十八年吴三桂僭号于衡夫之作劝进表夫之潜逃去后乃隐居石船山筑土室著书其中学者称船山先生　圣清大定巡抚郑端闻夫之曾拒伪命又为我　朝员士属郡守馈粟帛请见夫之受粟返帛辞不见年七十四卒所著书四百余卷其论学以汉儒为门户以宋五子为堂奥尤神契张载之说作正蒙释义与所著思问录内外篇互相发明论者谓我　朝巨儒辈出或攻良知捷获之说或辨易图之凿或详考名物训诂音韵正诗集传之疏或修补三礼时享之仪号为卓绝而夫之皆已发之于前与后贤若合符契不愧命世独立之君子臣案夫之当时海内硕儒北有孙奇逢西有李中孚东南则黄宗羲顾炎武虽皆肥遯自甘力辞征辟然荐绅多从之游著述亦行于世名称稍彰独夫之匿迹韬声不欲身隐而文着故世亦鲜知之者没后四十年督学潘宗洛稍访求其遗书洎乾隆中　四库馆开而夫之所著易诗书春秋诸经释疏始备著录　圣朝阐幽崇贤浚列夫之儒林传于是天下始知其名学臣朱逌然既倡立书院期讲明夫之之学两江督臣曾国荃复将家藏所刻船山遗书三百二十二卷板片捐置书院又捐助膏奖银两嘉惠来学臣与夫之生同里闬亲读其书私淑其人敢不勉竭绵薄力任重建书院之举惟是该书院系集衡永彬桂府州所属举贡生监肄业其中则凡延聘师儒甄别生徒整饬院规给发膏皆应归衡州分道主持其事其肄业生先由道札饬各府县及各学公同详慎举报出具切寔考语送道应试每年期定二月初旬由道甄别一次覆试以定录取课分超特一二等限定额无多载在章程内俟经费稍足再行推广至书院掌教山长应聘何人不以借才异地为嫌及外省籍贯皆可惟择学问品望素优者由本籍士绅商请道关聘仍由道转达学政不得徇私由人滥荐亦不得掌教不到院致送干修以昭慎重而节虚糜当此海氛不靖异教庞杂补救之术惟在扶植人才出膺艰巨而人才之贤否端赖学校之陶成

臣以诸生遭际　圣明忝窃踰分无济时艰所望二三豪俊景仰乡贤乘时奋勉养其正气储为通才是臣区区之私心所窃愿者可否仰恳　天恩饬湖南抚臣学臣札行衡永道实力将船山书院一切应办事宜妥速议定举行实于　皇上兴学育才之道不无裨益其南城书院旧址改作船山祠宇祀夫之栗主其中可否请　旨饬有司春秋致祭俾士民有所观感而昭激劝之处出自　逾格恩施除将所拟船山书院章程咨部存案外所有微臣改建船山书院及明遗臣王夫之事迹缘由理合附片具陈再船山书院延师士动用经费由衡永彬桂士绅捐集书院则由臣买地改建业已告成未支公应请　恩免造册报部合并声明

　　请变通书院章程折　　　　　
胡聘之

奏为时事多艰需才孔亟拟请变通书院章程并课天算格致等学以裨实用恭折仰祈　圣鉴事伏查上年钦奉　谕旨自来求治之道必当因时制宜况当国事艰难尤宜上下一心图自强而弭隐患朕宵旰忧勤惩前毖后惟以蠲除痼习力行实政为先据中外臣工条陈时务详加披览采择施行着各直省将军督抚各就本省悉心筹划酌度办法等因钦此钦遵查升任顺天府府尹胡燏棻等条奏内如练兵筹饷诸大端皆为当今急务应由臣酌核情形次第　奏明办理惟裁改书院一事关系人才之消长学术之纯疵不可不熟筹审议夫　国家书院之设固欲多方造就广育人才以备任使自教失其道名存实亡合天下书院养士无虑数万人而　朝廷不免乏才之叹从而议裁议改畴曰不宜然苟不探其本眩于新法标以西学之名督以西士之教势必举中国圣人数千年递传之道术而尽弃之变本加厉流獘何所底止臣观西学所以擅长者特精于天算格致其学固中国所自有也考周礼宾兴贤教习国子皆于德行而外次以六艺孔门七十二子史特以身通六艺表之数者六艺之一也汉魏以降代有专家至宋胡瑗教士其治事一斋亦以算数分科是中土教法本自赅备无遗且凡西士递创新法动谓中土所未闻者如地圆地行地转之说大戴礼尚书考灵曜及张子正蒙皆言之凿凿光学重学墨子经上经下篇奥旨可寻并在西人未悟其理以前即就算术言西法之借根远逊中法之天元后乃变为代数若宋秦九韶正员开方元朱世杰四元玉鉴西法终莫能逾对数为法绝诣然推其算极繁自李兰着对数探源省算不啻百倍突过西人可见同此一理祗在用其心不必尽弃所学方今外患迭起创巨痛深固宜有穷变通久之方以因时而立政但能不悖于正道无妨兼取乎新法顾深诋西学者既滞于通今未能一发其扃钥过尊西学者又轻于蔑古不惮自其籓篱欲救二者之偏失则惟有变书院之法而已查近日书院之獘或空谈讲学或溺志词章既皆无实用其下者专摹帖括注意膏奖志趣卑陋安望有所成就宜将原设之额大加裁汱每月诗文等课酌量并减然后综核经费更定章程延硕学通儒为之教授研究经义以穷其理博综史事以观其变由是参考时务兼习算学凡天文地舆农务兵事与夫一切有用之学统归格致之中分门探讨务臻其奥此外水师武备船炮器械及工技制造等类尽可另立学堂交资互益以儒学书院会众理以挈其纲维而以各项学堂操众事以效其职业必贯通有所宰属然后本末不嫌于倒置体用不至于乖违臣前在籓司署抚任内察看士风朴质类能好学深思曾就省城令德书院勖其专治实学兼习算教因院长已革御史屠仁守尝受学于同文馆总教习李兰于天算格致颇能通晓爰属其并教诸生俾识途径

臣此次到任后调阅算学课卷所有三角测量代数几何诸题多能精核相继来学者人数亦增惟未尝议定章程另筹膏火经费博收广厉其道无由今幸明奉　谕旨颁发条陈整顿书院诚为陶铸人才之大机臣等与学臣钱骏祥再四筹商拟就令德书院别订条规添设算学等课择院生能学者按名注籍优给膏省外各府属如有可造之士由臣与学臣随同甄录调院并于天津上海广购译刻天算格致诸书俾资讲求其一切费用即于各书院汰额减课项下量为挹注或有不敷由臣等设法捐筹不另开销公帑庶经费省而事易集课程立而人知奋遇有材能超越新法明通兼达时务者不拘年限由臣咨送总理衙门考试以备器使此外学者有心得算法通晓者准令分教外府属各书院递相传习藉资鼓舞如此变通办理自可收实效而袪流獘拟请　旨饬下各省督抚于现在所有书院详议推行不惟其名惟其实不务其侈务其精收礼失求野之近效峻用彝变夏之大防学术愈纯人才日庶几自强之道无在外求矣臣愚昧之见是否有当谨会同山西学政臣钱骏祥恭折具陈伏乙　皇上圣鉴训示谨　奏

　　议覆开办　京师大学堂折　　　　　
管理官书局大臣

奏为遵筹京师建立学堂大概情形恳　恩拨开办恭折覆陈仰祈　圣鉴事本年七月十三日准总理各国事务衙门咨开议覆刑部左侍郎李端棻奏请推广学校以励人才折内京师建立大学堂一节系为扩充官书局起见请　饬下管理书局大臣察度情形妥筹办理等因奉　旨依议钦此钦遵咨行到局臣查本年正月总署原奏请立官书局本有建设学舍之说臣奉　命管理书局所奏开办章程亦拟设立学堂延请教习是学堂一议本总署原奏所已言亦即官书局分内应办之事刻开办书局时近半年各处咨取书籍译印报章草创规模粗有眉目惟苦于经费不足祗能略添仪器订购铅机搜求有用之图书探摭各邦之邮电俾都人士耳目见闻稍加开拓而已若云作育人才储异日　国家之大用则非添筹经费分科立学不为功独是中国京师建立学堂为各国通商以来仅有之创举苟仅援前此官学义学之例师徒授受以经义帖括猎取科名亦复何裨大局即如总署同文馆各省广方言馆之式斤斤于文字语言充其量不过得数十翻译人才而止福建之船政学堂江南制造局学堂及南北洋水师武备各学堂皆囿于一才一艺即稍有成就多不明大体先厌华风故办理垂数十年欲求一缓急可恃之才而竟不可得者所以教之之道固有未尽也此中国旧设之学堂不能仿照办理也泰西各国近今数十载人才辈出国势骤兴学校于国中威力行于海外其都城之所设大学堂规模闳整经费充盈教习以数百计生徒以数万计其学有分四科者五科者六科者仍广立中学小学以次递升暗与中国论秀书升之古制相合遂以争雄竞长凌抗中朝荦荦才取之宫中而皆备非仅恃船坚炮利为也当兹事变日多需才孔亟以蓄艾卧薪之意为惩前毖后之方亟应参仿各国大学堂章程变通办理以切时用第各国分科立学规制井然而细绎其用心致力之端终觉道器分形于体而详于用故虽励精图治日进富强而杂霸规为未能进于三代圣王之盛治者亦其学限之耳况外国学校经费充溢千狐集腋非一日所成骤欲一蹴而几安得有此则力此外国大学堂之法亦有不能全行仿办者也臣与在局诸臣悉心筹议深知此事定制之难创始之不易且中国堂堂大国立学京师尤四海观瞻之所系一或不慎则徒招讥议无补时艰反不如不办之为愈矣刻仍内外函商周咨博访务求悉臻美以期仰副　圣明谨先将现在筹办大概情形胪为六事缕析为我　皇上陈之

一曰宗旨宜先定也中国五千年来圣神相继政教昌明不能如日本之舍己芸人尽弃其学而学西法今中国京师立大学堂自应以中学为主西学为辅中学为体西学为用中学有未备者以西学补之中学有失传者以西学还之以中学包罗西学不能以西学凌驾中学此是立学宗旨日后分科设教及推广各省一切均应抱定此意千变万化语不离宗至办理章程有必应变通尽利者亦不得拘泥迹象局守成规致失因时制宜之妙二曰学堂宜造也书局初开为节省经费起见暂赁民房一切已多不便今学堂将建则讲堂斋舍必须爽垲宜人仪器图书亦必庋藏合度泰西各国使署密迩闻中国立学校亦将相率来游若湫溢不堪适贻外人笑柄拟于京师适中之地择觅旷地或购民房建学堂以崇体制先建大学堂一区容大学生百人四围分建小学堂四所每学容小学生三千人堂之四周仍多留隙地种树莳花以备日后扩充建设藏书楼博物院之用三曰学问宜分科也京外同文方言各馆西学所教亦有算学格致诸端徒以志趣太卑浅尝止历年既久成就甚稀不立专门终无心得也今拟分立十科一曰天学科算学附焉二曰地学科矿学附焉三曰道学科各教源流附焉四曰政学科西国政治及律例附焉五曰文学科各国语言文字附焉六曰武学科水师附焉七曰农学科种植水利附焉八曰工学科制造格致各学附焉九曰商学科轮舟铁路电报附焉十曰医学科地产植物各化学附焉总古今包中外该体用贯精粗理索于虚事征诸实立格以待奇杰分院以庋图书风会既开英才自出所谓含宏光大振天网以赅之也虽草创规模未能开拓而目张纲举已为万国所无他日并包六合之机权舆于是矣四曰教习宜访求也大学堂内应延聘中西总教习各二人中国教习应取品行纯正学问渊深通达中外大势者虽不通西文可也外国教习须深通西学兼识华文方无扞格如实难其选则拟先聘一人修脯必丰礼敬必备中西教习一律从同此燕昭筑黄金台以待天下贤士之意也四小学堂每堂延中西教习各一人亦须学正品端足为师表者乃膺其选西师所教先以英法方言如能兼习德俄尤便翻译书籍应俟届时察酌办理五曰生徒宜慎选也大学堂学生年以二十五岁为度以中学西学一律赅通者为上等中学通而略通西学者次之西文通而麤通中学者又次之仍分三班给发薪水头班月八金二班六金三班四金由同文方言各馆调取内外各衙门咨送及举贡生监曾学西文者自行取给投考惟中西各学均须切实考第其优劣分别去留仍须性行温纯身家清白方能入选四小学之学生年以十五岁为度便于学习语言办时额数无多暂由满汉各官员子弟中报名投考亦须中文麤通识字稍多者方能入选不足再出示招考由乡邻具结确系读书世家乃准与考考取入学自备薪水不出束修数年后中西各学俱通升入大学堂始给薪水以示鼓励

六曰出身宜推广也学而不用养士何为用违其才不如不用中国素重科目不宽予以出身之路终不能鼓舞人才拟参酌中西特辟三途以资激励一曰立科光绪甲申礼部议覆潘衍桐折请立算学一科以二十名取中一名然屡届人数均不满额拟援此例立时务一科包算学在内乡会试由大学堂咨送与考中式名数定额宜宽应俟学堂规模大定之时请　旨办理一曰派差学生应试不中者由学堂考仿西例给金牌文凭量其所长咨总署派往中国使馆充当翻译随员或分布南北洋海军陆军船政制造各局帮办一切以资阅历三曰分教泰西各国有所谓师范学堂者专学为师大学堂学生如不能应举为官者考后仿泰西例给牌凭任为教习各省立学之始皆先向京师大学堂咨取充当则师资自俯仰无忧京外各学堂亦可联为一气矣此六事者准今酌古原始要终实已兼包中外以后详细办法或应行推广一切未尽事宜容当博采言随时奏明请　旨惟是开办之始筹为先泰西各国学校岁需几与官俸兵饷相等有多至华银八千余万两者英京大学堂岁支九百万镑故尔规模闳整俊彦云兴中国总署同文馆岁费二十余万两天津医学堂岁费十万两各省同文方言各馆水师武备各堂岁费十余万数万两不等大抵草率狭隘日久因循卒未闻成就一人足以上济　国家之急固缘办理之未亦苦于经费之不敷耳今京师立大学堂太多则筹措维艰太少则开销不足思维再四昕夕旁皇伏念学堂一事屡经臣工条奏　明旨饬行良以时局多艰亡羊补牢非有人才不能自立今设学堂于辇毂之地耳目近接稽察易周臣等仍当慎选真才力求核实以上副　圣主寤寐求贤之至意内外诸臣受　恩深重以人事君之素志具有同心岂宜惜此区区致挠盛举应请　旨饬下户部飞饬南北洋大臣无论何款按月各拨银五千两解交户部作为京师学堂专款自奉　旨之日为始由臣饬派局员按月领取俾得从容布置刻期一载当可告成此款比之泰西固属泰山之毫末即较之各省学堂同文各馆亦尚系酌中之数得半之间而不敢斤斤于体制所存率请多拨者实以无征不信始维艰俟他日成效已彰人才渐出续行奏请添拨款项广置生徒以渐推行于各省庶循名责实慎始图终海宇倾风贤才辈出师师济济为　国干城内治外交永不必借材异地此则　皇上之洪福臣等之素心抑亦　宗庙社稷之神灵所默为呵护者已所有筹议学堂大概情形及请拨款开办缘由谨缮折上陈伏乞　皇上圣鉴训示谨　奏

　　议覆整顿各省书院折
奏为遵　旨议奏事光绪二十二年八月二十四日军机处片交本日翰林院侍讲学士秦绶章奏请整顿各省书院预储人才一折军机大臣面奉　谕旨着礼部议奏钦此钞录原奏到部查原奏内称国势之强弱视乎人才人才之盛衰系乎学校欲补学校所不逮而切实可行者莫如整顿书院之一法各省书院之设每府州县多或三四所少亦一二所其陶成后进为最多其转移风气亦甚捷整顿书院约有三端一曰定课程宋胡瑗教授湖州以经义治事分为两斋法最称宜仿其意分类为六曰经学经说讲义训诂附焉曰史学时务附焉曰掌故之学洋务条约税则附焉曰舆地之学测量绘图附焉曰算学格致制造附焉曰译学各国语言文字附焉士之肄业者或专攻一艺或兼习数艺各从其便制艺试帖未能尽革每处留一书院课之已足一曰重师道书院山长必由公举不论爵位年岁惟取品行端方学问渊博为望所推服者其算学译学目前或非山长所能兼则公举诸生中之通晓者各一人立为斋长分课之而仍秉成于山长省会书院规模较广山长而下兼设六斋之长分廛列舍与诸生讲习其中一曰核经费各属书院或田亩或公款生息或官长捐廉或绅富乐助皆有常年经费即或僻陋之区容有不足就本地公款酌拨亦属为费无多此整顿书院之大概章程也经学为纲常名教之防史学为古今得失之鉴掌故之学自以　本朝会典律例为大宗而附以各国条约等则折冲樽俎亦于是储其选焉舆地尤为今日之亟务地球图说实综大要其次各府州县以土著之人随时考订其边界要隘水道土宜言之必能加详再授以计里开方之法绘图之说选成本尤能补官书所未备算学一门凡天文地理格致制造无不以此为权舆译学不独为通事传言其平日并可翻译西学书籍以资考证若夫武备水师机器矿务等学堂则必于江海冲要之地都会繁盛之区统筹大局以次振兴固非书院之所能该而其端实基于此等语臣等查各省建立书院本为育才之地本年山西抚胡聘之奏请变通书院章程并课天算格致等学奉　旨允准经臣部通行各省在案又刑部侍郎李端棻奏请推广学校量加书院课程亦经总理衙议准有案近日各省整顿书院其见诸奏报者如江西之酌裁及教书院童卷移设算科陕西之创设格致实学书院均经议有章程今该侍讲学士所拟定课程重师道核经费各条亦为实事求是起见应请一并通行各省督抚学政参酌采取以扩旧规而收实效

又原奏内称学成必期于致用设科尤贵乎得人今拟于考试之中略仿选举之法凡各属书院肄业诸生中有学业成就超越等伦者由山长会同府县咨送省会书院甄别入院肄业再于省会拔其尤由山长咨送学政存记其童生即由学政岁科酌量取进贡监诸生则于乡试时由学政造册咨送监临于卷面编号外另加标识如经学史学等字样或经学兼某学等字样以待考官酌定取中三场策问经史而外本得以掌故舆地为问可着为定式并弛时务之禁耳算学译学由学政咨送总理各国事政衙门予以正途进身之阶或别设专科等语查光绪十三年御史陈琇莹奏请将明习算学人员量予科甲出身经臣部会同总理各国事务衙门议以试士之例未容轻议变更而求才之格似可量为推广拟令各省学臣于岁科试时生监中有报考算学者除正场仍试以四书经文诗策外其考试经古场内另出算学题目果能通晓算法即将原卷咨送总理各国事务衙门覆勘注册俟乡试之年按册咨取赴总理衙门试以格物测算及机器制造水陆军法船炮水雷或公法条约各国史事诸题其明通者录送顺天乡试不分满合贝皿等字号如人数在二十名以上统于卷面加印算学字样与通场士子一同试以诗文策问比照大省官卷定例每二十名于额外取中一名但文理清通即为合式卷数虽多亦不得过三名以示限制等因在案乃自议准以后祗十四年戊子科乡试报考算学者三十二人照章取中举人一名此后历科乡试均以不满二十名散入大号推原其故厥有二端一以各省学堂之设所肄习者不过翻译之事制造测绘之能而不读诗书未谙　功令虽观光有志终不免就试乏人一以天姿英敏之人制艺之外力能兼通西学一经编入算学虽有佳文反致限于额数不能取中遂各不愿报考现议整顿书院采西学之长而仍以中学为根柢体用兼备洵足以储远大之材惟如该侍讲学士所奏诸生中学业有成者乡试时由学政造册咨送监临于卷面另加标识经学史学等字样待考官酌定取中等语按之科场条例殊多窒碍难行至算学译学别设专科尤非一时所能遽议臣等公同商酌拟仍查照光绪十三年会议成案各省生监有通晓算法及格致等学者由学政考取咨送总理各国事务衙门覆加考录送顺天乡试不分满合贝皿等号均编入算学字号与通场士子一同试以诗文策问每二十名取中一名如果人数多文理优长应请毋庸拘定三名限制以广其登进之路至三场试策一切时务并无例禁命题明文嗣后乡会试策问应准考官兼问时务除语涉讥刺标榜仍屏斥不录外如有精通中外各学而议论恢闳实能自抒所见者即首次场文字稍平亦准酌量取中又学政经古场内已有考试算学之例并令兼试时务策论录取者予以补廪入泮其省会书院肄业各生有学问渊通材艺卓著者准由山长随时咨送学政存记此外考选优生及选拔各场亦以通经致用为主不得仍沿旧习专于诗赋楷法中求材以上各节亦第就科举成法量为扩充而推行尚无流獘该督抚学政等果能留心培植甄拔真材风气既开人才亦当日出矣所有臣等遵议缘由是否有当伏乞　皇上圣鉴训示遵行为此谨　奏奉　旨依议钦此

　　陕西创设格致实学书院折附片
奏为创设书院以培人材恭折仰祈　圣鉴事窃维世运之升降视乎人材人才之振兴资于学校书院者所以辅学校之不逮也陜西为文献旧邦名臣大儒史不绝书我　朝教泽涵濡二百余年尤称极盛近经兵燹之余元气未复而关中宏道味经各书院肄业诸生多能讲求实学研精典籍益陜人心质直而气果毅贫不废读故易于有成惟其所服习者经史之外制艺诗赋而已明体或不能达用考古或未必通今迩来时局多艰需材尤急自非储其用于平日万难收其效于临时兹据书院肄业举人邢廷荚成安生员孙溦海张象咏等联名呈恳自筹款项创建格致实学书院延聘名师广购古今致用诸书分门研习按日程功不必限定中学西学但期有实用如天文地舆吏治兵法格致制造等类互相讲求久之自能洞澈源流以上备　国家之采择各等情前来臣等伏查生人之急为学而已矣求学之方务实而已矣圣门论学不尚空疏游艺继于依仁政事先于文学后世士夫或专精训诂或仅事词章或空谈性理而于经世致用各学转致少所钻研冒耏之伦遂得窃我所长以为专门名家之业浅见者或且鳃鳃然从而惊讶之而不知其实渊源于我也近来讲求实学风气一变然自　京师之同文馆而外如天津等处之武备各学堂类皆选取幼童俾习西学其于经籍典章未遑学问恐亦难期得力今该举人等请设书院由学政调取年少聪颖之生员而肄习之庶根柢既深程功更易久之授受渐广风气渐开未必无杰出之才奋发而起似于培植人材之方不无益如蒙　俞允再由臣等商酌办理敦请博通今古体用兼备之儒主讲其中分科学习严订章程总期不事空谈专求实获庶仰副　圣主崇尚实学之至意所有据情请建书院缘由谨会同署陜甘总督臣陶模合词具陈伏乞　皇上圣鉴训示再此折系臣赵维熙主稿合并陈明谨　奏光绪二十二年五月初七日奉　朱批着照所请该部知道钦此

再书院之设必期久远始能多所造就而经费一项筹划颇难为力兹复据举人邢廷荚等呈请拟设机器织布局资其利息以供膏火即借其机器讲求制造据称陜西产棉极多而杼柚之利未兴衣被所资专取给于湖北之广布合陕甘两省计之每岁费银至四五百万之多近者洋布盛行广布亦为所夺现拟绅商自行鸠股创设织布机器局于格致实学书院之侧购置机器招募外洋名匠以董其事则既可以收利权而资民用而士子等学习制造汽机各事即可借此为入门之径是机局为书院之本根书院即机局之羽翼并行不悖实相得益彰各等语臣等查陜西一省四塞自固实为中原形胜所关迩自兵燹以还雕敝未能复业即布疋一项岁出至数百万金若不及早图维恐年复一年益形困惫该举人等筹划及此实属顾全大局深明利害拟于机局余利中提出书院经费可期久远洵于造士裕民两有益年来如创设铁路等事奉　谕旨准由商民自行筹款兴办官为保护其事业而不干预其利权薄海人民同沾　渥泽靡不奋兴鼓舞各竭智力以冀仰答　鸿慈今该举人等援案呈请代　奏前来相应附片陈明伏乞　圣鉴部立案施行谨　奏

　　议覆皖抚筹添学堂折　　　　　
总理衙门

为遵　旨议奏事光绪二十三年正月十二日准军机处抄交安徽抚邓华熙筹议添设学堂酌议切实办法一折奉　朱批该衙门议奏钦此臣等查原　奏内称今之讲求西学必须实事求是若但于旧有书院令其兼习究虞造就难成应请各省均于省城另设学堂学生自十三岁至十五岁止择其读过经书略通文理姿性聪颖体质结实身家清白核实考选入堂肄业堂设华文西学各正副教习华文教习由本省延请教以书法朱子小学史鉴舆地策论等学西学教习由京沪大学堂拣泒教以语言文字翻译策学各国史鉴格致测量等学是为二等学堂现在京师上海奏准设立大学堂即属头等学堂各省议设二等学堂所以开头等之先路拟请于各省正款内每年拨银一万两或八千两以作束修膏火各项之费学生以四五十人为额四年之后每年由各省将军督抚会同学政面试一次如果学业有成即取若干员作为生员并择其尤者升送头等学堂肄业如系自行从师传习有志上进准由地方官取结保送一体与考各教习四年之内殷勤教授实效可观由将军督抚出具考语分别保奏各府州县绅民有自筹款项另设学堂其教习所教学生有堪选送头等学堂暨取作生员在十名以外者亦与省城学堂教习一律请奖若头等学堂教习诱掖生徒精益求精三四年后均成有用之才应如何优以仕途或再加考试作为举人进士由管理大学堂大臣议章奏办倘各省二等学堂四年期满可造者多该省自欲建头等学堂应届时体察情形另行议奏等因查该抚请于各省省城另设二等学堂讲求西学学成择取尤者升送头等学堂肄业各节系遵照上年十一月初二日钦奉　上谕切实办理与臣衙门同文馆近年咨调各省学堂学生来馆肄业之例亦属相符与泛言设学者有别自应准如所请如蒙　俞允即由臣衙门咨行各省一体照办其所请四年之后每年由各省将军督抚会同学政面试一次如果学业有成即取若干名作为生员一节查同治三年广东议设同文馆经臣衙门奏定该同文馆学生如三年学成后驻防满汉旗人应准作为翻译生员准其翻译乡试并文乡试汉人世家子弟准其作为监生一体乡试今该抚请即取作生员有妨学额且与向章不符应请嗣后如有驻防省分即照广东奏定章程为翻译作生员各该省均准一体乡试

至所请各教习四年之内殷勤教授实效可观由将军督抚出具考语分别保奏一节查光绪十八年新疆设立俄文馆拟定章程如教习三年期满着有成效系有官人员准保加升阶一层系无官职人员比照同文馆作为翻译官再留三年始终不懈准以府经县丞归部铨选业经奏准遵行在案该省延聘教习事同一律应即照新疆奏准章程办理但论所教有成无庸限定所教名数以收实效其西学教习由京沪大学拣派一节原可照办惟京沪大学堂未立以前应由各省督抚咨由臣衙门同文馆拣派前各州县等堂亦禀由督抚咨商拣派以免悬宕该教习六年差满无论有无保仍可回同文馆供差至此项教习由臣衙门存记遇有洋务差事及出使随员酌量派委一节应由各出使大臣随时酌量奏调至所称如系自行从师传习有志上进由地方官取结保送一体与考及各府州县自筹款项另设学堂其教习由本省大吏考派往各节是否能归画一应由各该省自行酌办至如所称头等学堂教习诱掖生徒精益求精应如何优以仕途或再加考试作为举人进士各节查臣衙门自设同文馆以来该馆学生每届三年大考一次择其学业精进考取前列者量予保或分部学习或分发省分或由出使大臣调充参赞翻译等官近且有径请　简派出使大臣者仕休途不为不优即在馆肄业各徒每值乡会试历科中式举人进士者亦复不少正不必再加考试此可毋庸置议其各省二等学堂四年期满有欲自建头等学堂者当系成效渐着应令届时奏明办理以昭郑重至所请拨款一节应由各该省妥定办法即行奏明请　旨饬下户部酌量指拨所有遵　旨议奏缘由理合恭折具陈再此折系总理衙门主稿会同户部礼部办理合并陈明伏乞　皇上圣鉴训示谨　奏　光绪二十三年二月十八日具　奏奉　朱批依议钦此

　　拟设天津中西学堂章程禀　　　　　
盛宣怀

敬者窃于光绪二十一年闰五月二十九日奉宪台札开光绪二十一年闰五月二十八日承准军机大臣字寄奉　上谕自来求治之道必当因时制宜况当国事艰难尤宜上下一心图自强而弭隐患朕宵旰忧勤惩前毖后惟以蠲除痼习力行实政为先据中外臣工条陈时务详加披览采择施行如修铁路铸钞币造机器开矿产折南漕减兵额创邮政练陆军整海军立学堂大抵以筹饷练兵为急务以恤商惠工为本源皆应及时举办至整顿厘金严核关税稽察荒田汰除冘员各节但能破除情面实力讲求必于国计民生两有益各直省将军督抚将以上诸条各就本省情形与藩臬两司暨各地方官悉心筹划酌度办法限文到一月内分晰复奏当此创巨痛深之日正我君臣卧薪尝之时各将军督抚受恩深重具有天良谅不至畏难苟安空言塞责原折片均着抄给阅看将此各谕令知之钦此钦遵寄信前来合行恭录　谕旨抄录　奏札饬悉心筹议札到该司道等即便钦遵迅速妥筹议复以凭酌核具奉等因奉此伏查自强之道以作育人才为本求才之道尤宜以设立学堂为先光绪十二年前任津海关道周馥请在津郡设立博文书院招募学生课以中西有用之学嗣因与税务司德璀琳意见不合筹款为难致将造成房屋抵押银行蹉跎十年迄未开办可见创举之事空言易实行难立法易收效难况树人如树木学堂迟设一年则人才迟起一年日本维新以来援照西法广开学堂书院不特陆军海军将弁皆取才于学堂即今之外部出使诸员亦皆取材于律例科矣制造枪炮开矿造路诸工亦皆取材于机器工程科地学化学科矣仅十余年灿然大备中国智能之士何地蔑有但选将才于俦人广之中拔使才于诗文帖括之内至于制造工艺皆取材于不通文理不解测算之匠徒而欲与各国絜长较短断乎不能职道之愚当赶紧设立头等二等学堂各一所为继起者规式惟二等学堂功课必须四年方能升入头等学堂头等学堂功课必须四年方能造入专门之学不能躐等即难免迟暮之憾现拟通融求速办法二等学堂本年拟由天津上海香港等处先招已通小学堂第三年功夫者三十名列作头班已通第二年功夫者三十名列作二班已通第一年功夫者三十名列作三班来年再续招三十名列作四班合成一百二十名为额第二年起每年即可拔出头班三十名升入头等学堂其余以次递升仍每年挑选三十名入堂补四班之额源源不绝此外国所谓小学堂也至头等学堂本年拟先招已通大学堂第一年功夫者精选三十名列作末班来年即可升列第三班并取二等之第一班三十名升补头等第四班之缺嗣后按年递升亦以一百二十名为定额至第四年底头班三十名准给考单挑选出堂或派赴外洋分途历练或酌量委派洋务职事此外国所谓大学堂也职道与曾充教习之美国驻津副领事丁家立考究再三酌拟头等二[等]学堂章程功课必期切近而易成大约头等学堂每年需经费银三万九千余两二等学堂每年需经费银一万三千余两共需银五万二千两左右现值国用浩繁公款竭事虽难办而费实难筹职道查津海钞关近年有收开平煤税每年约库平银一万四五千两为从前所无之税款似可尽数专提以充学堂经费

又天津米麦进口自光绪十九年明每石专抽博文书院经费银三厘每年约收捐银三四千两拟每石改收银五厘亦不为多又电报局明由天津至奉天借用官钱递寄海兰泡出洋电报每字津贴洋银一角电通时每年约计应缴洋三四千元营口一带线断之后已经停止嗣后锦州至奉天改造商电仅借用天津至锦州官线一贴费更微拟令电报局以后不计字数每年捐缴英洋二万元又招商局运漕由沪至津轮船向系援照沙宁船成案装运土货例准二成免税藉以抵制洋商拟令招商局以后在承运漕粮运免税项下每年捐缴规银二万两以上合计每年捐银五万二千两左右全数解交津海关道库存储专备天津头等二等学堂常年经费通筹扯算似可有盈无绌所有头等学堂应即照前北洋大臣李批准周前道原拟以博文书院房屋为专堂现经胡臬司顾全大局由粮台设法筹款向银行赎回作为公产其屋价内原有总税务司赫德及津海关税务司德璀琳捐款在内如仍作学堂税务司亦必乐从所需购办格致化学器具书籍等项及聘请教习川资创办应用之款不在常年经费之内查光绪十九年起至二十一年四月止米捐存银八千余两拟即在此款内核实动用二等学堂应觅地另行造拟在开办初年教习学生尚未齐全应余经费之内提用毋庸请发公款其房屋未造成之先应即借用头等学堂房屋甚宽足可敷用所有学堂事务任大责重必须遴选深通西学体用兼备之员总理方不致有名无实头等学堂拟请宪台札委二品衔候选道伍廷芳总理二等学堂拟请札委同知衔候补知县蔡绍基总理并拟请订美国人丁家立为总教习该堂延请中西教习考取学生购办机器书籍等事均由职道会商伍道蔡令及总教习于年内妥速开辨以免因循虚旷岁月向来学堂有会办提调监督各名目今拟一概删除藉省开销而杜纷杂谨缮呈章程清折是否有当伏乞宪台俯赐鉴核迅赐批示遵行并请　奏明立案以垂久远实为公便肃此敬请勋安伏乞垂鉴

谨将拟设天津头等二等学堂章程功课经费与总教习丁家立酌议各款分缮清折恭呈钧鉴

　计开
　头等学堂章程

　　一头等学堂因须分门别类洋教习拟请五名方能各擅所长是以常年经费甚巨势难广设现拟先在天津开设一处以为规式

　　一房屋必须宽大拟即就天津梁家园南围墙外前津海关周道所议造之博文书院作为北洋头等学堂以期名副其实

　　一头等学堂必须谙习西学之大员一人为驻堂总办尤必须熟习西学教习一人为总教习所有学堂一切布置及银钱各事均归总办管理所有学堂考核功课以及华洋教习勤惰学生去取均归总教习管理遇有要事总教习均当和衷商办

　　一头等学堂以选延教习挑取学生两大端最为紧要总教习不得稍有宽徇致负委任

　　一头等学堂以四年为一任是以总分教习均订四年合同任满去留再行酌定

　　一头等学堂第一年功课告竣后或欲将四年所定功课全行学习或欲专习一门均由总办总教习察看学生资质再行酌定然一人之精力聪明祗有此数全学不如专学方能精进而免泛骛如学专门者则次年所学功课与原定功课稍有不同至第三四年所学功课与原定功课又相径庭应俟届时再行酌定

　　一头等学堂常年经费应照第四年教习学生足额酌定数目其第一年至第三年学生未能足额教习无庸多请所节省之经费除另造二等学堂及每次考试花红外其余积存生息以备四年后挑选学生出洋川资经费

　　一格物学化学机器学等房创办时均须预备机器式样以备各学生阅视考据并学堂置办书籍各图所有经费应在常年经费之外开支

　　一学生将来由二等学生挑来者汉文自可讲究现由粤沪等处挑来者恐汉文不能尽通是以汉文教习必须认真访延不可丝毫徇情

　　一汉文不做八股试帖专做策论以备考试实在学问经济大约小学堂内四书古文均已读过此外经史皆当择要讲读

　头等学堂功课

　　历年课程分四次第

　　　第一年几何学　三角勾股学　格物学　笔绘图　各国史鉴　作英文论　翻译英文

　　　第二年驾驶并量地法　重学　微分学　格物学　化学　笔绘图　并机器绘图　作英文论　翻译英文

　　　第三年天文功程初学　化学　花草学　笔绘图并机器绘图　作英文论　翻译英文

　　　第四年金石学　地学　考究禽兽学　万国公法　理财富国学　作英文论　翻译英文字

　　专门学分为五门

　　　一工程学专教演习工程机器　测量地学　重学　汽水学　材料性质学　桥梁房顶学　开洞挖地学　水力机器学
  </div>
  <div class="pagination">
   <a href="皇朝经世文统编_page48.html">
    上一页
   </a>
   <span>
    ...
   </span>
   <a href="皇朝经世文统编_page44.html">
    44
   </a>
   <a href="皇朝经世文统编_page45.html">
    45
   </a>
   <a href="皇朝经世文统编_page46.html">
    46
   </a>
   <a href="皇朝经世文统编_page47.html">
    47
   </a>
   <a href="皇朝经世文统编_page48.html">
    48
   </a>
   <span class="current-page">
    49
   </span>
   <a href="皇朝经世文统编_page50.html">
    50
   </a>
   <a href="皇朝经世文统编_page51.html">
    51
   </a>
   <a href="皇朝经世文统编_page52.html">
    52
   </a>
   <a href="皇朝经世文统编_page53.html">
    53
   </a>
   <a href="皇朝经世文统编_page54.html">
    54
   </a>
   <span>
    ...
   </span>
   <a href="皇朝经世文统编_page50.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
