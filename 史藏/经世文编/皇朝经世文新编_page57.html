<!DOCTYPE html>
<html>
<head>
    <meta charset="UTF-8">
    <title>皇朝经世文新编 - 第 57 页/共 101 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇朝经世文新编 - 第 57 页/共 101 页</h1>
    <div class="content">　谨将盛宣怀拟办铁路说帖敬缮清单恭呈　御览

　窃为芦汉为南北一大干路于拱京师大有益于转运商货在其次此中利弊谨缕晰陈之

或曰官本官办直捷痛快无如巨款难筹尤恐将来督抚志趣各殊办理纷歧因噎废食如福建船政创办之初左宗棠沈葆桢言之何其郑重卒至虚糜公费不能推广造船在人以为利器在我以为漏以彼例此势必相同此筹官办之难也

或曰商本商办便宜干净无如华商眼光极近魄力极微求利又极奢问路工何日可成答以四五年问路本实需若干答以四千余万问路息岁获若干答以四五年全工未竣无利可给闻者无不爽然而去夫华商本无远识绅富则暗置恒产有钱惟恐人知商贾则挟资营运一日不能无利此集华股之难也或曰拼合洋股款足易成无如洋人合股之公司事权全属洋人此路原为征调而设苟遇紧急之秋彼守局外之例不准运兵馈饷适与造路本意相左恐这一路予人以开端各执利益同沾之例相与要求必将路路被人占造今日路属何国即他日地属何国此合洋股之难也

或曰借用洋债事半功倍无如国债向以海关实款质抵故各国趋之若骛傥由公司出名商借商还祗能以铁路抵押而路未造成之际本利全属蹈空洋人以操为纵势必多方要挟仍须　国家批准保其本利有着而后可行此借洋债之难也

又查芦汉地当上游东南各省之货客江浙两省之漕粮由沪至津与由沪至汉轮船运货日期相埒万无轮船由沪运汉之后再转轮车之理是车运仅有云贵川湘之货客路长而费繁本重而利轻华商熟筹已久况路经鄂豫直三省无甚富商大贾故欲专指芦汉而招股恐直无人过问盖洋务商务惟粤沪风气先开乃居粤沪之商人而视芦汉之公司以为远矣此铁路专指芦汉而招股尤难也

又查此项干路据德国工师锡乐巴云由信阳州形似弓弦约二千八百里由襄樊形似弓背约三千二百里照津卢二百十六里估价二百四十余万两约平路每里将及一万二千两加之黄河大桥并凿山填湖共估四千万两左右勘路绘图分头开造至速必须四五年似此艰难旷远之巨工付诸位卑望浅之外吏士夫读书稽古必诧为旷代未有之奇不解公司条例银钱俱属股商公举之总董经手或仍误会利权操于一人稍不[遂](逐)欲谤议横生能使功成而后退成败自有定论若竟事堕半途一身不足惜其如大局何此铁路委诸宣怀而任事尤难也

以上情形宣怀在津在鄂业已据实明兹奉　饬传到京仰蒙咨询所及遵当直抒所见以备采择

一请特设铁路总公司先造芦汉干路其余苏沪粤汉等处亦准该公司次第议请展造不再另设公司似此西北造路东南商股方能号召且可泯各国窥伺之心断无数葛藤即使各国来议或可援照电饬交公司查照公法理论亦可稍助公家之力隐[消](稍)萌櫱不少

　谨查直督湖督会奏苏沪铁路归并芦汉公司不再另设系恐南北两路同时并举商力愈难更恐南商专力南路转致北路落后莫如通力合作庶可先成北路及八月初四日调回新加坡领事张振勋到沪面称南洋各埠及粤港华商均以芦汉不愿入股无法招徕如准其带造广东铁路粤人方愿入股等语查许应锵招股章程内本有续由汉口至广东以期筋节灵通之语拟请现立公司不以芦汉限制并非迹涉恢张实系注重干路

一请由铁路总公司招集商股四十万股每股银百两共总收齐计银四千万两自开工日起至工竣日止拟先收商股七百万为公司根基并请暂入官股三百万两为天下倡率官股亦照商股掣发公司股票申送户部存储俟大工告成之日官商股分一律收利将来或永远列作官股或俟商股充足随时归还悉听官便

　谨查南洋请办吴淞至金陵铁路原奏内称估计七百万两为度所借瑞记洋款尚余二百五十万两体察两年后两淮盐务尚可再筹一百万两共计可得三百五十万两足敷成本之半其余一半概招商股先令造吴淞至苏州一路再令造苏州至镇江一路以达金陵等语今会奏请将苏沪铁路归并芦汉合一公司所有备存苏沪造路官二百五十万两可否照原奏拨作铁路总公司之官股至两淮盐务之一百万两恐不可靠拟请将直隶所收海防捐款拨银五十万两共成官股三百万两之数目前拟先造吴淞至上海一路将来续造上海至苏州一路俱无庸再请官本

一请由公司先借官款一千万两续借洋款二千万两五年之后分作二十五年归还每年应还官债本银四十万两洋债本银八十万两按商股四十万股每股每年仅须缴付本银三两中国商民不富而庶零星积攒轻而易举照西例买票后有需钱用者股票听其售与他人但执票者不准不依限续缴如不缴即作废纸约至十余年后各人已执有股票五十两以六厘利息计之即可将利缴本矣公司忠信为主揣度此票似可通行

　谨查商股必在路成之日有利可收方能招集洋债亦须俟工将及半有路可指方能抵借所以除官商股分千万之外必须先借官债千万赶紧造轨分道开工俟造成轨道一段再向洋商贷借一款拟以实抵不作空欠先与该洋商订定合同庶不致受其要挟至公司请借官款官亦无非将所借之洋款挪拨一俟路工告成即当与公司洋债一律按期缴息分限归本惟路工未完之先暂免缴利仍俟将来余利充足如数补缴并拟定公司股分得利在一分五厘之外酌提余利一半归官藉伸报

一请铁路悉照公司章程办理应遴选各省公正殷实声望素着之体面绅商举充总董十二员又选身家殷实熟悉商务之董二十四人公同招股再由三十六人公举银钱总管工程总管参赞监察诸执事俱按西国规模尽除官习气如有丝毫弊窦准由有股商人指实究办并由户部及直湖两督随时派员到工查察如果查出员董有弊即可随时指发究办一面由铁路督办另议撤换

　谨查铁路必先遴选头等工程洋师勘路绘图谋定后动否则毫厘千里之谬难以半途更改拟借何国之即募何国之匠美国未贷官债并于中国无所觊觎铁路工程尤精如借美债用美匠各国忌心稍逊中国于铁路工程尚无专门之学驾驭洋匠教习华徒考求工料研究地形随在俱关紧要而用人理财尤非精神贯注不能取精用宏风清弊绝宣怀管窥蠡测贡所知断难驱策材肩斯重任惟乞另简贤能早成要举大局幸甚

　　估计芦汉铁路运载节略　　　　　　　　　　
美人司尔立枢附

此路为枢生平所未历故虽悉心估计容有出入然照大而言亦有可以预计者故胪列于左

　谨查汉口至黄河一段据鄙见揣测铁路告竣虽驶至五年八年之久除开销外恐不能再付利息由黄河至正定一段五年之内即可获利正定以北至京师一段三年之内可获利并可分息统计由汉至京约七百三十英里凡路工车辆一切费用需金洋二千五百万元计每英里金洋三万四千元照长年四厘之息每百元收九十元算需金洋二千七百七十七万七千七百七十七元七角七分照四厘息算每年计息金洋一百十一万一千一百十一元一角一分即每英里每年该付息金洋一千五百二十二元合银洋三千元因收进运载之价皆系银洋故以下统将银洋合算至路成后行驶火车之需照收进运价须开销一半所以每英里须年赚六千元始足开销一切统计此路须年赚四百三十八万元即日赚一万二千元纔足以敷用而偿利初驶之时即极意招徕恐难到此地位若将此路直捷广东另有支路接运可获大利左券能操中国地大物博所欠者转运不灵运价太昂耳如运便而价廉矿产纷出生意扩充制造日盛则进口之货多而出口之货亦必不少庶互相转输利源自蒸蒸日上矣论汉口至北京以北所运有米粮茶叶牛皮等货而中国河道极多若行驶火车须视河运之价较廉方能踊跃故定价不宜过昂汉口之北有十里河河边即沙口居民约有一万五千户查沙口与汉口一水可达则铁路无庸绕道沙口计可省路工五英里至七英里因沙口人欲坐火车至汉亦甚便也所经山路居民稀少生意未必起色至东篁店地方见有土制炼炭之炉有人自河中捞起铁沙以镕质者其沙系被大雨从山顶冲刷而下知此山必有铁石铜石银石也浉河边为信阳目下不通舟楫只用竹筏吃水不过数寸故信阳生意仅有农务交易并无客货一路皆然惟能通舟楫之地生意皆旺如郾城新郑等处驶行巨舶有六丈至八丈长者即水小时亦能扺埠所运者賏鸟粟木棉生麻麻子高粱子煤斤及各种杂货其不通河处有数大市集常用牲口车辆驼运亦无非此种货物此种之东有桃花店在淮河之上有周家港在沙河之边再黄河以北凡今用巨舶装载者将来均可归火车揽运即如南阳邯郸在汉河边者亦然枢目见平原之地所种稻麦一望无际中杂树林村庄绝妙一幅图画此中地产亦将来铁路利益枢在美国西北各省见所种者无非珍珠米及麦而火车生意大旺惟美与中国情形不同因美国人少而中国人多故出运容有多寡即如此次勘路仆从车马甚盛道旁聚观者拥挤异常可见生齿之众约计每英方里总有四百至六百人照此计算虽大有之年祗堪自给亦无烦乎转运也当托委员及地方官稽查人数及所出产查得每英里约有三百至七百人口其稀少者则村庄在山麓也据地方官云土所产者仅敷日用即有羡余留备凶荒之用然有火车经行则有余之年定然出售即不足亦可向他处挹注故利赖甚多信阳之北铁路之西有十五英里及四十英里之地煤矿极多现用土法采取出煤不竭彰德以西煤质尤佳拟请延一专家矿师查勘煤矿择能炼焦炭者为第一要义另开极省小支路一二条以便运至干路一供火车自用一供汉阳铁厂一供北京所需并可随处销售现在该处居民不善用煤其所供爨火者无过稻草高粱杆树枝而已照刻下干路近处而论生意未必十分畅旺然远处必源源而来除非水运减价与铁路争利定必日增月盛故目前运货虽不可凭而载客必不稀少黄河以北行旅尤多故头等客位须四分至五分一英里二等则一分至一分五一英里路愈近则车价愈昂设所拟之价比天津现定稍巨尚可逐渐议减惟必先以重价试之以验生意若何不妨日后减轻因减易而增难也至运货虽吨数一律照算而亦必分等次须以货之贵贱定价之高下现在土产运价宜格外便宜以广销路将来畅销不妨增价若与河道相近地方尤宜大减以争河运之利大如此枢等所绘之图及一路目情形着为论说前本拟附于单之后呈备宪览现据黄委员云俟伊译出即呈故不复赘焉

　　陈铁路大概情形　　　　　　　　　　　　
美人司尔立枢附

敬者应请宪台留意勘定造路地位不致将来有误此系第一要事路成后万一有误非费巨款未能改变如路之大局有误非再造新路竟不能改易惟有赖深阅历具材能之工程师能办此事有许多工程师其材能造路则有余但无定路识见以定一好路公司若不知人善任即縻费造路费比给薪水之数更多数百倍据目前之路最要处在汉口及洺江中间该处有许多山洞应凿并绕道及斜高处极宜细勘妥为斟酌有须多地方有数路可造但须细勘而后定一不易之路至于平原造路无甚难处只须觅最善渡河之处免后水淹之患殃及村庄庙宇总须令此路不废各路城市以保其利益凡凿山洞中路皆宜撤清尽系沙石灰石兼有泥石粉石粉泥其白粉及粉泥做货者不少斜高处之高路不宜造能免则免自然危险不测之事可减少凡路之长如桥梁山洞净高不得少于二十一尺凡弯曲处两端在六千尺以内皆另用扶钢轨高山弯曲处在斜高中间凡高一百尺其曲转处不得过一尺中之二成凡斜高弯曲处每一度高一百尺不得过一尺中零五零七每一尺分作一百分此百分中五分七分也有一事早经申明枢蒙各委员及工程师金达锡乐巴襄助金达系总工程师并总管中国国家铁路蒙以种种之益之言告我得相助为理尚有罗工程师及排吁并勃楷脱医生凡勘路俱承相助在汉口起行前早经说明详细报单应录一分交华士宾并欲奉告大人枢匆促勘路未曾用仪器详细勘视且未至各路细勘只数处步勘而已所带器具仅指南针寒暑表及尺等但能藏于夹袋之物耳估价因照美国金洋多寡或有错误照枢所拟造法及所用钢轨之重轻于所估之价不应俟此路造成后其相去之远有十分之一也

　　陈铁路地势　　　　　　　　　　　　　　

美人司尔立枢附

拟修铁路极南处汉口是也今按怀孛斯地图将取定铁路地位如下

　汉口在赤道北三十度三十二分伦敦东经一百十四度二十分

　黄河渡口自汉口起计三百三十五英里在赤道北三十四度五十四分伦敦东经一百十三度三十八分

　正定在滹沱河自汉口起计五百七十四英里在赤道北三十八度零八分伦敦东经一百十四度三十八分

　保定自汉口起计六百五十英里在赤道北三十八度五十五分伦敦东经一百十五度三十二分

　京师自汉口起计七百四十英里宜再考在赤道北三十九度五十五分伦敦东经一百十六度二十七分

自汉口起往北直至黄河此路稍偏西北及至正定府偏东北约十四度及往北至保定府北京约偏东北三十五度汉口居扬子江上有时水涨犹如海岛然浮于水者无多至于近各境有一带水之河深自六尺至十六尺不等其最近之镇高于淹水地者则滠口是也距汉口偏东北约十英里界乎两口之间若造铁路必须筑有大堤高逾水面并造通水桥梁约二英里长此等桥梁有节省造法只须用桩木之桥汉口北六十英里系淮阳山距海面高二千五百至四千尺此间为湖北河南分界往东南即安徽省由北直向唐河汉江上流山岭重迭南北分派有一山在淮河之南划开扬子江源然淮河发源于山之西直向东流汪洋一片修造铁路必须经过此山过此以外往北前进造路无甚难处惟有数处急流河道以及淹水之区尚觉为难河道皆由山发源向东而流信阳以北大半河源在北京大道之西约五里至十五里淮阳山岭甚高不生草木夏季雨大涌注河源急流澎湃无可遏止水高至十尺四十尺积成巨河时见泥沙淤塞到处皆是便成浅滩查郾城之沙河河身较长若黄河漳河之水大半内地高山雪消而注今将各河水道浅深狭开表于下




十 里 河 东 支在 黄 家 店 下 水 高 二 十 尺  九 百 五 十 尺 
十 里 河在 黄 家 店 水 高 二 十 尺  一 千 尺 
浉 河在 信 阳 水 高 二 十 二 尺  一 千五　八百 尺 
淮 河在 长 台 关 水 高 十 八 至 二 十 尺  一 千 六 百 尺 
吴 砦 河 水 高 四 十 二 尺 阔 六 百 尺 
汝 河 水 高 三 十 二 尺  七 百 尺 
沙 河近 郾 城 水 高 二 十 八 尺  九 百 五 十 尺 
黄 河 水 高 二 十 一 尺  三 英 里 至 五 英 里  
合 河在 合 镇 宜 再 考 水 高 二 十 八 尺  一 千 尺 
漳 河在 磁 州 水 高 十 尺  五 千 四 百 尺 
洺 河在 临 洺 关 水 高 十 五 尺  二 千 尺 
颍 河在 沙 河 水 高 七 尺  五 千 二 百 尺 
滹 沱 河在 正 定 水 高 十 一 尺  自 二 千 一 百 尺 至 四 千 五 百 尺
水 涨 自 一 英 里 半 至 二 英 里
 
渚 河 水 深 四 尺
水 涨 深 十 尺  一 千 九 百 尺 
沙 河在 相 梁 水 涨 深 十 尺在 南 岸  四 千 尺 至 五 千 尺 
唐 河水 流 甚 急 水 深 十 二 尺  七 百 尺 至 一 千 六 百 尺 

　以上各河大半水流甚急时有淹水之患造路过河其费甚巨并有为难之处不无迟延岁月

　滹沱河水涨时约一英里半界乎南岸与正定一闸之间枢等过此河时在四月十五号水五百尺深自一尺至五尺每点钟涌流计有二英里皆系细沙泥在沙带高处枢以铁棍掘之深至十七尺尽系沙土拟造钢桥长二千二百尺造木桥三千八百尺业已估价估单呈如有流木片经过此桥亦无阻碍用木桩造桥将来修理较省木桥与钢桥相比较省银二十五万两以上各河视画图及照相便知

　至论所定铁路地位即以扬子江左近滠口为始路向西北绕山麓而行此山麓自北而来及至十里河河之东流经黄家店及广水极高处则武胜关该处为路之门径视图便知若十里河西支经应山此路似较合宜惟必经过平靖关枢重言以申明之平靖关至信阳视武胜关至信阳似平靖关较优因平靖关往来皆用小车运货及驱者甚多生意更大枢因为时甚促不能至两处细勘甚为怅怅然在造路前尚应至两处比较长短斜高及造之费用生意大小等总之两处造时桥工沟道甚多据枢目前意见倘取道武圣关彼处必须筑一山道或凿一山洞武圣关市镇房屋以石造成大半钉用瓦料适在山顶中间左右两约高三百尺至八百尺若筑一山道恐废弃此镇山顶中间甚窄凿一山洞长约二千尺其费未必大于山道且筑山道必须买镇上房产至累及一二百居民迁让并废去山顶之门径古旧城市不待言矣在武胜关地面情形南北数里尽系沙石故有许多应凿之山在武胜关近各处核算其山洞斜高处以每百分之一每斜高一里计除非费用过巨两端斜高不得过此数目于山口南有数英里路在高低不一之山边造费颇巨或将三英里造斜高之路此事须待详细勘察后定夺最要审量造费便宜又要事不可不知须凭生意往来照目前看来武胜关生意甚小将来或堪兴旺此路即便开手造费甚巨或将来受无穷之利不宜一概限制武胜关下所凿山洞不能过深自一百二十五尺至一百四十尺庶不致加长增费视来图可知自武胜关至信阳不能照北京原路但须或顺西路照浉河之发源处循河而造其下流处或顺东路照浉河支流而造此两处情形在造路以前再宜比较长短及斜高绕道造费等情总之此两处之路应比北京官路更长在信阳踰山以外彼处仍高低不一之路直至洺江北二十五英里该处拟造一大车站为大车停留换调卸货并有支路等之车站从汉口至此处无论何处所造斜高路每百分中合一分之高庶造费轻而绕道之处亦少从洺江以北其斜高处每英里约二十一尺至二十六尺但有数处在北京官路边有城市村庄则不计也照图第四号有大点一条以见枢之意见此为一定不易应照之路照北京官路分为七端一汉口至广水二武胜关至信阳三信阳至洺江此路应在北京官路之东四从许州至郑州造路须偏东数英里以免新郑及郭店等处地高自一百尺至三百尺故造路不合算但该处如有生意或认此费造数百里尺之高路为商务起见抑或竟为省费起见五在黄河之西北六过漳河在北京官路过渡处之西三英里七从顺德至柏乡此路必造直路免内邱北之高地及高低不一之地惟犹有数处淹水之地必须跨过也从汉口至京长约七百四十英里拟分五段此五段各分地位情形彼此大致远近相若庶与运车者车头运行均有益处

　昔时火车分段以一百英里为率近年逐渐加长至一百五十英里或有多于此者在美国铁路公司枢亦在内此路分两段比一百五十英里更多现两段分自密昔必江至密锵湖长有三百四十二英里约十年以来本分三段今作二段矣如此可省车站内匠目厂工管理货车人并栈房等到处费用枢现商分五段省工作也照地位形势第一段车站则在洺江从汉口起大约一百六十英里由汉口至北京约共七百四十英里除以上一百六十英里外其余四股每一段一百四十至一百五十英里第三段车站宜设在黄河之南若修理机器厂备用车头更设车厢机房如有修理等件近在黄河渡口甚称方便第一段斜高处中间之路截然不同不若其余四段须审量钢轨之重轻车头之轻重式样及修平路工其山洞路底廿四尺两边沟深廿尺系为沟渠泄水因水为铁路仇敌也路底之土面应十六尺至十八尺枕板下石子不得薄至十二寸如石子取之甚便安放钢轨之处宜先铺石子否则用火车装载逐渐铺之以省运费如在山路一段该处有转湾斜高等处铁路易于用坏修费不轻故宜用每码重八十五磅钢轨其余地段每码用七十磅钢轨足矣照以上所说钢轨估价单另行开呈用每码七十磅重钢轨比保定府用八十磅重钢轨可省银五十万两亦大有关系也汉口北第一段载客货之车头宜用十轮须用大双轮三对轴杆长廿一寸廿四寸共重十万二千磅轮用六十二寸圆径水容四千格伦载煤或八吨至十吨此等车头如天气好时行斜高处每百分中之一分载货车头宜用八百三十吨若载客车至山路一带每钟只行三十英里至四十英里至他处无论载货载客皆只用八轮车头轮轴杆用十七寸长廿四寸共重六万二千至六万六千磅是矣须用大双轮四个须六十六寸圆径载水三千四百格伦煤载六吨至八吨枢见天津已用此等车头惟不知其轻重若何凡有火车头总宜火箱及锅炉气足为是锅炉应每方寸有一百九十磅压力但省修理起见不得开足压力过一百六十五至一百七十五磅御车者若系老手枢以为宜用双层车头西名唐邦特洛克马的甫该车头能省煤至少每百分中有十五分然此新路暂时可无须此等车头

　　查勘龙州铁路事宜　　　　　　　　　　　　　　
康际清

敬者光绪二十一年十月二十七日奉抚宪札开光绪二十一年十月十九日承准总理衙门电开法使催办龙州铁路甚急本署与定中国自办希即饬查龙州至同登百五十里内山河桥道及官地民地各若干应造桥设栈各几处即绘图贴说限一个月寄署以便请　旨拨款订办等因到本部院承准此自应派大员前往查勘以期周妥查该守堪以派委除札行布按两司暨洋务总局知照外合就札饬札到该守即便遵照即行驰赴龙州会同太平思顺蔡道就近会商苏军门酌派员弁将龙州至同登一百五十里内官民地若干有山几座约高若干有河几道约宽几丈夏冬涨落几丈中途有无分通州县歧路应否造设停栈迅即逐细查勘明确绘图贴说驰覆以凭转覆此事关系重大限期极迫务宜从速办理惟不得稍事草率疏漏致误将来要工切速切速等因奉此卑府时在南宁厘卡窃以事关紧要未敢稍延立即商请水师左军统领派拨扒船乘之上驶以期迅速即于二十八日由邕开行十一月初一日遇太平思顺蔡道于杨美墟河面过舟请谒面称因公晋省日行事件已委龙州同知吴丞征鳌代折代行此事嘱与吴丞会查商办随于初十日午刻驰抵龙州会晤吴丞据称曾奉蔡道途中函谕饬由龙州彬桥海村一路查看赴关吴丞一面飞督办边防提宪苏公保一面约同卑府于十一日起程随奉苏提宪电嘱先从海村一路查勘来连卑府与吴丞带同测绘委员补用知县周文镛尽先拔补把总梁映珠补用游击陆玉堂等即日启行沿途测勘晚宿彬桥次日测勘晚宿海村十三晡后方抵连城边防大营谒苏提宪询查一路情形卑府等逐一回明当承面谕自龙州彬桥海村凭祥州以迄南关本为昔年中外往来之路计程一百四十里南关距凭祥三十九里凭祥距海村四十一里海村距龙州六十里如在凭祥海村龙州三处各设一栈程途远近计算既不能均匀且海村一路迭嶂层峦不易开凿抑且河广涨盛难架桥梁水之长落殆不可以丈尺计纵使不靳巨费亦难经久所有梅村一路自应毋庸置议苏提宪前准抚宪咨会业将筹计大拟自南关起至龙州对岸止分设四栈舍海村而取鸭水滩先行函达抚宪在案复经卑府等请示机宜许为同往查勘随即饬派行营中军兼亲兵左营管带尽先参将张得贵帮带守备补用尽先千总段有才亲兵右营管带都司衔尽先守备张文松酌带勇丁先行驰往前途薙草割藤插标作记以备履勘次日十四清晨即由连城起程添派熟悉测绘之委员都司补用尽先守备梁钖荣不论双单月尽先选用州吏目彭垚带同曾经凿石开山之工匠相随前去自凭祥板山慕府塘关前隘勘至镇南关由关口出至中越交界处所量长四十余丈拟在中界内设一栈客货往来便于停歇若开至同登地属越南未便踰境应由法自修路从谅山过同登直至界边即就界边设栈停歇似此各归各办可期彼此相安卑府等随同苏提宪沿途查看所有近年边防修成之大路系为转运粮饷而设一路新筑台皆系安放洋装大小位居高击远切中要害

卑府等亲历最高之台俯览内外全境据险凭危实为筹边固圉之要且此路缘山因势经过墟乡营[垒](迭)等处不少若就此安置铁路边防要隘全归无用而往来出入兵民必难相安亦非绥靖边氓之道会商通计即就边营所修大路之外审势取直另开新路当经苏提宪派弁插标作记卑府等复由南关至凭祥至鸭水滩由鸭水滩至龙州对岸之伏波庙码头逐一履勘丈量其关口边界所设之栈应由关门右首一路绕进内地另建石栅以分内外由凭祥州至鸭水滩由鸭水滩至龙州对岸之伏波庙码头分设三栈按程计里路亦均匀查鸭水滩上游通平而关及越之芃封下游通龙州大河凭祥墟左连城大营右通宁明州约隔百里此外并无分通州县歧路所定之铁路以湾取直内官地九千四百六十丈合五十二里五分民地民田一万一百一十七丈合六十七里三分水沟四百六十九丈合二里六分共计一百二十二里有零官地内石山六座四百五十七丈最坚实者长一百余丈高一百余丈开路须用炸药其三百五十余丈须开宽一丈五尺水沟大者三十五丈一道三十丈一道二十丈三道十五丈一道十丈十三道共十九道小者宽一丈至六七丈不等共三十一道通共合大小水沟五十道土岭则自南关至鸭水滩一路或断或连高低不一丈数俱详图说将来铁路修至河边只可缘河不必过河因建造铁路桥经费太巨如遇山水涨发一经冲坏款归乌有闻法修谅山之路曾受此累所费不资惟缘河行走中有壁立石山一座高宽俱百余丈修路时拟用炸药轰开修与路合虽费工力而得尺则尺较之建造铁桥究有把握开路设栈需用民田不少体察龙州民情估买尚不至十分为难凡经过土岭悉从岭畔开行逐段去高倍低其间水沟甚多大者累石架桥小者用铁筒过水均须铺平与路一律惟鸭水滩伏波庙码头春夏之交间有水淹至数尺或丈余不等应俟修路时再行设法办理卑府等自十一日起至二十日止阅一旬履勘丈量测绘甫毕于二十一日回至龙州将每日所绘之草图细加考察使无讹漏然后方开计里合绘总图分晰贴说列为三纸除将图说径呈抚宪外所有奉委查明龙州至南关拟开铁路勘丈完毕绘具图说缘由理合请大人俯赐察核批示饬遵

</div>
    <div class="pagination">
<a href="皇朝经世文新编_page56.html">上一页</a><span>...</span><a href="皇朝经世文新编_page52.html">52</a><a href="皇朝经世文新编_page53.html">53</a><a href="皇朝经世文新编_page54.html">54</a><a href="皇朝经世文新编_page55.html">55</a><a href="皇朝经世文新编_page56.html">56</a><span class="current-page">57</span><a href="皇朝经世文新编_page58.html">58</a><a href="皇朝经世文新编_page59.html">59</a><a href="皇朝经世文新编_page60.html">60</a><a href="皇朝经世文新编_page61.html">61</a><a href="皇朝经世文新编_page62.html">62</a><span>...</span><a href="皇朝经世文新编_page58.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
