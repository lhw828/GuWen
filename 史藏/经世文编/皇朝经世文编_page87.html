<!DOCTYPE html>
<html>
 <head>
  <meta charset="utf-8"/>
  <title>
   皇朝经世文编 - 第 87 页/共 219 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文编 - 第 87 页/共 219 页
  </h1>
  <div class="content">
   舞文之吏。主讼之师。皆得而访察之。及乎浊乱之时。遂借此为罔民之事。矫其弊者。乃并访察而停之。无异因噎而废食矣。

子产问政于然明。对曰。视民如子。见不仁者。诛之如鹰鹯之逐鸟雀也。是故诛不仁。所以子其民也。董安于治晋阳。问政于蹇老。蹇老曰。曰忠曰信曰敢。董安于曰。安谓乎。曰忠于主。信于令。敢于不善人。是故去不善人。所以全善也。

　　明初吏治　
赵翼

明史魏观等传赞云。太祖起闾右。稔墨吏为民害。尝以极刑处之。然每旌举贤良以示劝。不专任法也。尝遣行人赍敕赐平阳令张础建阳令郭伯泰旌其治行。又或因士民之请留良吏。辄进秩留任。并有坐事被逮。部民列善状上闻。亦复其官。且转加超擢者。既擢矣。而其人改节易操。则又重法绳之。所以激劝者甚至。故一时吏治多可纪。今循吏传可考也。天下府州县官来朝。帝谕之曰。天下初定。百姓财力俱困。如初飞之鸟。不可拔其羽。新植之木。不可摇其根。在赡养生息之而已。惟廉者能约己而利人。尔等当深念之。又尝谕户部。国家赋税已定。撙节用度。自有余饶。使民得尽力农桑。自然家给人足。何事聚敛也。沿及成祖仁宣英景宪孝诸帝。亦皆加意吏治。其有政绩卓著。往往特敕奖之。如成祖之于史诚祖。仁宗之于刘纲是也。诸良吏秩满当迁。或罣误罢黜。亦多因部民之请。俾进秩视事。往往至二三十年不易。其有因而作奸者。如永宁税课使刘连。结耆老请留。汉中同知王聚。求属吏保奏。则又斥谴随之。皆宣宗时事阅数年。辄遣大臣。分往各直省考察官吏。严其黜陟。而紧望之地。则特诏大臣各举所知。以为守令。如宣德中。先择京官九人为郡守。继择二十五人为郡守。正统中择京官十一人为郡守。后多为良吏。为名臣。朝廷既以吏治为重。中外大臣亦无不留意人才。仁宗诏各举所知。郎中况锺。以张宗琏荐。帝问杨士奇。士奇曰。宗琏实贤。臣与王直将举之。不意为锺所先耳。其后况锺之出守。则蹇义胡所荐也。翟溥则魏源所荐也。李湘则胡所荐也。李信圭之知蕲州。则张敞所荐。后守处州。则金濂所荐也。吉水令钱一本罢官。郡人胡广在朝力保之。遂复职。杨荣当国时。其家人犯法。邑令鲁穆严惩之。荣反以为贤而荐于朝。其时朝臣之汲引如此。在外大吏亦多持心公正。如叶宗人为钱塘令。人呼为一叶清。其死也。按察使周新哭之。田铎知蓬州。巡按御史过其境。无一讼者。知其下无冤民。遂荐之。擢广东佥事。此又外省举劾之大概也。且是时吏部考察之权最重。蹇义王直马文升先后长部事。尤以奖廉黜贪为要。史称蹇义慎择守令。考察明恕。而王直察举天下廉吏。以范衷为第一。翟溥秩满到部。以年老乞休。侍郎赵新。旧尝为其上司。曰。此江西第一贤守也。遂不听其去。句容令徐九思为巡抚所劾。吏部尚书熊浃。知其贤。特留之。此又吏部之能择人而任也。以上俱见各本传一时风气如此。故为守令者。无不洁[己](已)爱民。耻干清议。循吏传序云。洪武以来。吏治澄清者百余年。当英宗武宗之际。内外多故。而民心无土崩之虞。由吏鲜贪残故也。嘉隆以后。吏部考察之法。徒为具文。而人皆不自顾惜。抚按之权太重。举劾惟贿是视。而人皆贪墨以奉上司。于是吏治日偷。民生日蹙。而国亦遂以亡矣。后人徒见中叶以来。官方隳裂。吏治窳敝。动谓衰朝秕政。而岂知其先崇尚循良。小廉大法。几有两汉之遗风。且驾唐宋而上哉。

　　立法议　
储方庆

国家惩贪之法綦严矣。官得赃满十两。吏得赃满一两者。坐以流徙绞斩之罪。视其赃之多寡递加焉。然赦宥亟行。宽纵者众。臣窃叹　朝廷之立法何其严。用法何其宽也。夫立法严则人无所措手足。用法宽则人将狃于法。轻犯之而不以为惧。故善立法者。不为不近情之科条。使天下有以守吾法。而不幸有小人焉。冒昧而犯之。则示天下以必信。而无所事于亟行之小惠。是以天下之犯法者少。而人主之法。足以立威于天下。今犯得赃者。自一两以上。辄坐以流徙。流徙重罪也。其去绞斩无几也。今以坐一两之赃。天下之官吏。其不至于流徙者几希矣。必有一日数犯者焉。必有一月数十犯者焉。彼其心岂不畏祸。而甘为不肖。以自入于刑辟哉。驱之于无可自容之地。则举足措手。便入网罗。虽有畏祸之心。不如转而为避祸之计。且有以逆窥　朝廷之法。未必尽行。而我不妨姑且尝试。遂其私图也。幸而无发其奸者。则　朝廷之法。不加于其身。不幸而奸发矣。所谓流徙斩绞者。随而议其后矣。迟之一二年间。流徙之狱成。而赦又至矣。故夫今日之官吏。皆有不信　朝廷之法。是以法虽严而不足畏。夫立法以威天下。而使人不足畏。法虽严与无法等。愚以为与其立法严而用法宽。何如立法宽而用法严。立法宽则人之犯法者少。犯法者少。则官吏皆得优游于法外。以自养其廉耻。而无迫促不自容之状。如是而犹犯吾法焉。是其心好为恣睢。以蹈不测之罪。更不必有所顾惜。以养天下之奸。治之流徙即流徙。治之斩绞即斩绞。天下既得自安于法外。而又不能幸免于法中。贪吏之风。庶乎其少息也。

　　惩贪日知录　
顾炎武

汉时赃罪被劾。或死狱中。或道自杀。唐时赃罪。多于朝堂决杀。其特宥者。乃长流岭南。睿宗太极元年四月制。官典主司枉法赃。一匹已上。并先决一百。而改元及南郊赦文。每曰。大辟罪已下。已发觉。未发觉。已结正。未结正。系囚见徙。罪无轻重。咸赦除之。官典犯赃。不在此限。然犹有左降遐方。谪官蛮徼者。而卢怀慎重以为言。谓屈法惠奸。非正本塞源之术。是知乱政同位。商后作其丕刑。贪以败官。夏书训之必杀。三代之王罔不由此道者矣。

宋初郡县吏。承五季之习。黩货厉民。故尤严贪墨之罪。开宝三年。董元吉守英州。受赃七十余万。帝以岭表初平。欲惩掊克之吏。特诏弃市。而南郊大赦。十恶故杀。及官吏受赃者不原。史言宋法有可以得循吏者三。而不赦犯赃其一也。天圣以后。士大夫皆知饬簠簋而厉廉隅。上有以劝之矣。石林燕语熙宁中苏子容判审刑院知金州张仲宣坐枉法赃论当死故事命官以赃论死皆贷命杖脊黥配海岛子容言古者刑不上大夫可杀则杀仲宣五品官今杖而黥之得无辱多士乎乃诏免黥杖止流岭外自是遂为例然惩贪之法亦渐以宽矣于文定慎行谓明代姑息之政。甚于宋世。败军之将。可以不死。赃吏巨万。仅得罢官。而小小刑名。反有凝脂之密。是轻重胥失之矣。自永乐时赃吏谪令戍边。宣德中改为运纳米赎罪。浸至于宽。而不复究前朝之法也。宣德中都御史刘观坐受赃数千金论斩上曰刑不上大夫观虽不善朕终不忍加刑命遣戍辽东正统初遂多特旨曲宥呜呼。法不立。诛不必。而欲为吏者之毋贪。不可得也。人主既委其太阿之柄。而其所谓大臣者。皆刀笔筐箧之徒。毛举细故。以当天下之务。吏治何由而善哉。

北梦琐言。后唐明宗尤恶墨吏。邓州留后陶。为内乡令成归仁所论。税外科配。贬岚州司马。掌书记王惟吉。夺历任告敕。长流绥州。亳州刺史李邺。以赃秽赐自尽。汴州仓吏犯赃。内有史彦珣旧将之子。又是驸马石敬塘亲戚。王建立奏之。希免死。上曰。王法无私。岂可徇亲。供奉官于延徽。巧事权贵。监仓犯赃。侍卫使张从贵方便救之。上曰。食我厚禄。盗我仓储。苏秦复生。说我不得。并戮之。以是在五代中号为小康之世。册府元龟。载天成四年。蔡州西平县令李商。为百姓告陈不公。大理寺断止赎铜。敕曰。古之立法。意在惜人。况自列圣相承。溥天无事。人皆知禁。刑遂从轻。丧乱以来。廉耻者少。朕一临寰海。四换星灰。常宣无外之风。每革从前之弊。惟期不滥。皆守无私。李商不务养民。专谋润[己](已)。初闻告不公之事件。决彼状头。又为夺有主之庄田。挞其本户。国家给州县篆印。祇为行遣公文。而乃将印历下乡。从人户取物。据兹行事。何以官为。宜夺历任官。杖杀。读此敕文。明宗可谓得轻重之权者矣。

金史大定十二年。咸平尹石抹阿没刺。以赃死于狱。上谓其不尸诸市。已为厚幸。贫穷而为盗贼。不得已。三品职官以赃至死。愚亦甚矣。其诸子皆可除名。夫以赃吏而锢及其子。似非恶恶止其身之义。然贪人败类。其子必无廉清。则世宗之诏。亦未为过。汉书言。李固杜乔。朋心合力。致主文宣。而孝桓即位之诏。有曰。赃吏子孙不得详举。岂非汉人已行之事乎。

有庸吏之贪。有才吏之贪。唐书牛僧孺传。穆宗初。为御史中丞。宿州刺史李直臣坐赃当死。中贵人为之申理。帝曰。直臣有才。朕欲贷而用之。僧孺曰。彼不才者。持禄取容耳。天子制法。所以束缚有才者。安禄山朱泚以才过人。故乱天下。帝是其言。乃止。今之贪纵者大抵皆才吏也。苟使之惕于法而以正用其才。未必非治世之能臣也。

后汉书称袁安为河南尹。政号严明。然未尝以赃罪鞫人。此近日为宽厚之论者。所持以为口实。乃余所见数十年来。姑息之政。至于纲解纽弛。皆此言贻之敝矣。嗟乎。范文正有言。一家哭何如一路哭邪。若夫唐柳氏家法。居官不奏祥瑞。不度僧道。不贷赃吏法。此今日士大夫居官者之法也。宋包拯戒子孙有犯赃者。不得归本家。死不得葬大茔。此今日士大夫教子孙者之法也。

　　盗贼课日知录　
顾炎武

史记酷吏传。武帝作沈命法曰。盗起。不发觉。发觉而捕弗满品者。二千石以下至小吏。主者皆死。其小吏畏诛。虽有盗不敢发。恐不能得。坐课累府。府亦使其不言。故盗贼寖多。上下相为匿。以文辞避法焉。此汉世所名为盗贼课。而为法之敝。已尽此数言中矣。汉书言。张敞为山阳太守。勃海胶东盗贼起。上书自请治之。言山阳郡。户九万三千。口五十万以上。讫计盗贼未得者七十七人。汉纪作十七人他课诸事。亦如此。久处闲郡。愿徙治剧。夫未得之盗。犹有七十七人。而以为郡内清治。纪云敞为太守郡内清治岂非宣帝之用法。宽于武帝时乎。然武帝之末。至大盗起。遣绣衣之使。持斧断斩于郡国。乃能胜之。而宣帝之世。带牛佩犊之徒。皆驱之归于南亩。卒之吏称其职。民安其业。是则治天下之道。有不恃法而行者。未可与刀笔筐箧之士议也。

后汉书。光武纪。建武十六年。郡国盗。处处起攻。所在害杀长吏。郡县追讨。到则解散。去复屯结。青徐幽冀四州尤甚。上乃遣使者。下郡国。听盗自相纠摘。五人共斩一人者。除其罪。吏虽逗遛回避故纵者皆勿问。听以禽讨为效。其牧守令长坐界内盗贼而不收捕者。及以畏捐城委守者。皆不以为负。但取获贼多为殿最。唯蔽匿者乃罪之。于是更相追捕。贼解散。徙其魁帅于他郡。赋田受禀。使安生业。自是牛马放牧。邑门不闭。光武精于吏事。故其治盗之方如此。天下之事得之于疏。而失之于密。大抵皆然。又岂独盗贼课哉。

　　惩贪议　
王命岳

臣闻致理。必在惩贪。惩贪莫先旌廉。今天下吏治方饬。而纠墨之章。日满公交车。议者谓小吏之不廉。大吏导之也。至大吏之不法。又谁导之。臣于是不能为在内部臣讳也。其一能鬻朝廷之爵。而使天下无廉吏。其一能卖朝廷之法。而使天下之贞良无所劝。污黩无所惩也。夫天下无廉吏。而又善者无所劝。恶者无所惩也。几何不纵千百虎狼于天下。而尽吮天下之苍生哉。举朝大小臣工。莫不心知其故。然而莫肯为　　皇上言者。人怀自为心也。今夫同一迁除也。或则以迟。或则以速。迟必有为而迟。速必有为而速也。同一削黜也。或复其故物。或锢之终身。其锢也必有为而锢。其复也亦必有为而复也。今有同犯一科也。或则以出。或则以入。出非无故而出。入非无故而入也。同罪同情也。或则议轻。或则议重。重非无故而重。轻非无故而轻也。凡若此者。皆贪人所以盗名器。窃威福。而行其黩货之私者也。彼所借以文其贪者。则例为之阶耳。夫　朝廷惟典章法度为不可移。若夫例则亦有轻有重。有予有夺。皆足便其转移迁就之端。以遂其私图也。今惩贪必自近始。而惩贪良不易。功令纠参赃吏。必有实迹证据。否则以其罪罪之。夫买官于选曹。受金者隐。受官者亦隐。肯出而证之曰。若人以某官购吾金乎。买法于秋曹者。卖法者隐。脱法者亦隐。敢出而证之曰。若人得吾金而逭吾罪乎。如是。则证据必不可得。实迹必不可求。夫贪廉之行不同也。廉者不告人以廉。贪者亦不告人以贪。然而品行在人。公论难掩。质以国人之舆情。廷臣之佥议。与众弃之可也。昔者杨绾为相。而百僚减驺从。毁第舍。毛玠为尚书。而吏无敢为好衣美食者。今岂遂无其人乎。苟专其委任。待以至诚。以风励庶官。矫易俗尚。即有贪人。能不革面而回心哉。而其大本则在　朝廷崇惇大之政。毋使贪人得借以图其私。盖贪人往往于赇赂不入之时行其刻深。故惜名器似忠。严用法似正。人君不察而信其心。则彼于其受赇者得以径行其私。而人主不之疑。今　朝廷事事宽大。则贪吏无由操其急以要索宠赂。岂惟吏治可清。将　国家悠久之福。实始基之矣。

　　原盗　
彭维新

有盗者。有盗盗者。有盗盗盗者。盗者驱于贫者也。盗盗者愚于神者也。盗盗盗者戕夫民者也。差等较然矣。宜阳城南有富家裔曰张承。少游惰失业。衣食于窃。一夕行窃小村。穴其壁。出入数四。得衣物积穴外。无以束。复入窃井上辘轳绳。适邻村农吴禄。与其子夜过其处。见墉畔隆然。度为窃者物。负以归。承得绳出。四顾无一存。恚悔自经林树。绳绝坠地。伤股。跰●匿丛冢中。闲道遁走嵩山寺为僧。踰年。吴禄以负归之衣。衣其妇女。为邑逻者所物色。尽指其家衣物为盗赃。知其家素不贫。诡呼其曹迭取其财物。未几。邻邑逻役踵至。借事拷迫无虚月。恐喝横索。竟倾其家。禄父子徙避他所十余年。寒饿不支。遂随臣盗为。河内济源盗案俱有名。禄已获。复悬赏缉其子。妇女复就羁。曩索财诸逻卒。不能举其姓名里居矣。而嵩山之为僧者。今以有戒行。为人争礼也。然则承之获全。盗盗者贻之。吴禄父子之罹罪。盗盗盗者迫之。明矣。是故盗不足恶也。民不贫。无盗者矣。盗盗亦不足恶也。有盗盗者。而盗者悔且改矣。惟盗盗盗者殊足恶。力能使不贫者贫。不盗者盗。而己反得自脱于局外也。必欲尽贫者皆盗。不贫者皆盗盗。而己始得尽举而快一噉也。呜呼。是孰使之然哉。既不能使民之不为盗。又不能使盗盗者之得申其情。而不至于贫。徒使盗盗盗者之日四出而迫民为盗。则是盗盗盗者之罪犹可末减也。豢盗盗盗者。纵盗盗盗者当之矣。因阅吴禄供语而为原盗。

　　论吏治不清皆由举劾不当疏　
王命岳

臣窃惟天下之治乱。由于民生之安否。所与　　皇上共安百姓者。不过一二有司而已。　　皇上孜孜求治。痛恶天下贪官污吏。不得已为犯赃十两以上籍没家产之谕。无非欲令诸外吏洗心涤虑。洁[己](已)爱民。以昭宣　　朝廷德意。宜司牧者各怀敬慎。化贪作廉。然而纠墨之章。无日不上。法愈严而贪不止。其故何也。臣愚以为皆由举劾不当。所举未必皆贤。故举不足劝。所劾未必皆不肖。故劾不足惧。人人皆思图目前之利。以为善事上官之资。则日悬惩贪之令。而贪必不可止。当明季时。缘抚按启事不实。廉谨者苞苴不入门。则目为罢软。贪饕者金帛相承奉。则盛称干才。甚至纠为贪者皆真廉。奖为廉者乃大贪。黑白倒置。浊吏横行。民生日蹙。驯致乱亡。兴言前事。足为殷鉴。我　　皇上干纲独揽。吏承风。诸督抚按必不敢公然颠倒是非。以负　朝廷。而臣因贪风未息。不能不请责成于督抚按也。臣于目不经之事。不敢指陈。即如去岁十月内。科臣道臣各驳纠督按举劾互异。内开陕川督臣金砺。所首荐左布政黄纪。及兴屯道佥事白士麟。旋被巡按陕西御史王继文特参贪污。赃私累累。督臣业经奉　　旨罚俸。使非按臣执白简于后。则黄纪白士麟。方且以荐剡望内迁矣。此一人之身。而督荐之按参之者也。又如督臣金砺。初为遵　　旨荐举官员事。内开分守关内道左参议何承都。持己品同金玉。忧时念切痌瘝。旋又为道臣贪婪事纠参。据督臣疏称。藩司黄纪。初揭何承都考语甚优。列应荐之内。及至黄纪被按臣纠参。仍覆揭何承都事迹。此则一人之身。而始荐之继参之者也。又如偏沅抚臣袁廓宇。初荐永兴知县周浑。旋因士民执词赴诉。乃始具题检举。为有司纵蠹等事。此又一人之身。而始荐之继参之者也。即是而推。则从前之官评不可问者。恐不止一二人一二事已也。夫举劾关系劝惩。何等重事。宜亲访确当。然后可入告　　君父之前。其游移无定。倏贤倏愚。非属轻率失详。即属线索由人。至于贿赂偏私。又臣所不忍逆亿于诸臣者也。前事业蒙　　皇上处分。臣不必更赘。今复陈及之者。以见督抚按举劾。未必件件确当。所宜立法振作。慎重将来。以后凡遇督抚按举劾疏上。奉　　旨下部者。吏部当参酌公议。果有贤而见毁。不肖蒙誉。部臣据实覆驳。毋得只凭原疏。覆与纪录革职字样。如部臣耳目有限。科道臣皆得执奏驳参。庶贤否辨而吏治清。民生其有赖乎。又按臣原有都察院考核甄别。虽贤愚不齐。而黜陟亦随其后。至督抚本系重臣。且多久任。选臣言官。岁有外转。人怀瞻顾。恐一旦为外吏。仰鼻息于属下。故言官参督抚者绝少。伏乞　　皇上特发玉音。遍谕责成各省督抚。从头洗涤。勿以喜怒为低昂。勿以厚薄为爱憎。务期简别精实。以称　　上旨。每岁终。仍命选臣宪臣同加考核。某督某抚举某人劾某人。皆确当。某督某抚举某人劾某人或失实。详列开呈。听　　皇上亲加甄别去。庶几源本既清。末流自净。是亦激励大法。以倡率小廉之一助也。

　　请复入觐考察疏顺治十年　
给事中魏象枢

臣惟人君御世之权。莫大于赏善罚恶。　国家察吏之典。不外乎黜幽陟明。故虞廷考三载之绩。周官垂六计之法。典甚重也。我　朝两次展觐。方在定鼎之初。进退固严。规制未备。虽抒万国拜舞之心。犹缺　　御前考察之事。今值　　皇上躬亲大政。首举计典。明一代之令甲。所以立万之章程。大非从前草创可比者。臣爰考旧章。窃思三年　　朝觐。义取述职。其名为大计者。乃天子自计　　天下官员之贤否。令部院科道诸臣分理而共佐者也。即如　　御前有奏。大班有劾。怠职者有免冠之责。还任者有饬戒之敕。廉能超众。则面加奖赏。地方利弊。则各许陈奏。在会典班班可按。前此皆未行之。今若严慎之心有加。清澄之效益着。苟令入觐诸臣。不聆　　天言之赫奕。尤非所以劝惩天下也。臣谓鳞集　阙下者。布按二司。实为百官纲领。两司称职。则道府州县可知也。恭请　　皇上面召各省两司等官。问水旱频仍。有无救济招徕。所报地荒丁逃者。谁为致之。问钱粮混冒。官侵吏肥。每至数百余万者。谁为掌之。问劣员绌课蠹　国。久列优评者。谁为纵之。问款项混开。征解淆乱。赋役全书。屡饬不定者。谁为司之。问地方有藐法行私。纵贼窝盗。罪害及于职官百姓者。谁为制之。问法律不明。任情出入人罪者。谁为议之。问　　钦案沈阁。久不完结者。谁为诿之。问奸蠹盗折官粮。成千成万。弊由夤谋滥差者。谁为主之。凡三年中　国赋之盈缩。民命之生死。官评吏议之是非公私。关系大纲者。逐一面奏。称职者作何奖赏。不称职者作何处分。庶足为表率百僚之戒。倘有支吾欺饰。容科道官以白简随之。纠驳。以服其心。俾郡邑小吏。咫尺　　天威。怵然于　　雷霆雨露之下。仰见　盛世之计典昭明。海内之人心鼓励。即千万世永为遵奉矣。

　　严饬官箴疏顺治三年　
给事中林起龙

臣惟天下治乱。视百姓之安危。百姓之安危。系守令之贤否。我　　皇上取天下于明室衰乱之后。励精图治。锐意安民。四海咸仰太平之化。但守令不尽其职。积弊未除。实政未举。有负　　皇上望治之诚。臣以新进儒生。不识忌避。敢为　　皇上痛陈之。夫为　朝廷教养百姓者。守令也。今之守令。有能招徕流亡者乎。有能开垦荒芜者乎。有能巡行阡陌者乎。有能教民树艺者乎。有能稽核户口者乎。有能均平赋税者乎。有能轻省徭役者乎。有能驱除盗贼者乎。有能抑制豪强者乎。有能禁戢衙蠹者乎。有能赈恤灾患者乎。有能救济孤寡者乎。有能修浚城池者乎。有能平治桥梁者乎。有能兴举学校者乎。凡此十五者。皆守令之责。臣非刻论天下。知其未有能举行者也。即其善者。不过急赋敛。听狱讼。谨簿书而已。至于贪酷暴虐。朘膏血以肥己。昏庸罢软。纵虎狼而噬人。守令如此。百姓安所得生乎。臣请　　敕下该部。申明守令职事。严行抚按。急加督课。务令实心任事。勿尚虚文。仍于臣所言十五事。分别多寡用为殿最。如全行者为上。一半者为次。少者为下。上者许巡按御史不时特荐。次者复　　命保举。下者论劾。如此庶人知职事实政举行。积弊自除矣。若夫贪酷暴虐。必拏问重处。此辈以市井无行。滥盗名器。一入仕籍。即垂涎民髓。及囊橐充满。自揣不过罢官而已。归买良田美宅。扬扬得计。是罢职反投其愿也。请自今如遇赃官。不论多寡。必如数追出助饷。依律问罪。赃至五七百两者。必籍没资产。使彼有身家子孙之虑。庶贪残敛迹守法矣。若昏庸罢。必题参斥革。此辈以老惫聋瞶。谬膺重寄。任凭书吏纵横。满堂皆官。较贪吏虽未得财。而误　国殃民。为害更大。今法止降调简僻。夫何地非皇上之疆土。何民非　　皇上之赤子。且简僻之地。穷乡下邑。悉无告穷民。以此辈治之。是益重其穷矣。况天下之大。何患无才。必欲姑息如此也。臣请自后如遇老迈龙钟。即行斥革。不必降调。庶人知鼓励。不致因循废弛矣。

　　奖劝清吏疏顺治十六年　
御史田六善

臣惟清浊者人品之分途。劝惩者　朝廷之大法。是惩犹继乎劝而为言者也。今日贪风日甚。处极重难返之势。不得不严惩以儆。然惩之虽严。其弊日巧密。廉耻渐至于不可问。惟惩与劝行。则今日虽不能必人之自为劝。而行之既久。人将见清吏之可为黾勉自持。亦可不惩而自劝。于以上登至治不难也。今州县未尝无劝矣。缉拏逃人则有劝。输银输粟。以及开荒完粮则有劝。夫民之安危。原系乎吏之清与不清。而所以劝清吏之法。未尝议及也。督抚亦未尝无劝矣。州县能拏逃人则彼有劝。州县能开荒以及完粮等事则彼有劝。夫吏之清与不清。原视乎督抚之公与不公。而所以劝督抚之法未尝议及也。且缉逃开荒等劝。是赏能也。输银输粟等劝。是赏富也。何如得一清吏之为有益乎。且州县有功。督抚皆积累以为己功。为其能督率也。何如能使吏无不清之为有益乎。夫督抚之不得荐举。不过谓其有虚文。无实用。然参易而荐难。此后督抚将每岁参数人以塞责。至于吏之清不清。则亦漠然视之而已矣。伏祈　　敕下督抚。不得效平常荐举习套。止查地方历年所得清吏。果有几人。一一开报。祈　　皇上记名左右。以凭优擢。祈　　敕下该部。或一年。或二年。类查各督抚地方。有清吏五人者。如何褒嘉。有清吏十人者。如何优异。无清吏一人者。如何处分。庶人人自奋。治道可兴。然行此有五便。议此有三难。不可不讲也。何谓五便。清吏劝。则饮茹之人。谓人虽荣华。己虽冷落。而公道尚存。声名尚美。则持守之志益坚。一便也。清吏劝。则不在清吏之数者。谓己即有缉逃输赈等功。操守尚未见信。白简可畏矣。谁敢不力自濯磨。二便也。清吏劝。则　　皇上忧吏治之日坏。求其人而不得者。今后可以知某省尚有清吏几人。以验吏治之修废。三便也。清吏劝。使天下晓然知　国家之劝有能者如彼。劝有德者如此。风俗可以丕变。四便也。至劝清吏兼劝督抚。则督抚向日谓清吏之无益于己。摧残诃斥。令廉介之士隳心者。今见清吏之万不可无。则必卵而翼之。亲而爱之矣。五便也。何谓三难。议者必谓一劝清吏。则其余之不清可知也。无以处乎不在清吏之数者。一难也。夫今天下果皆清吏乎。与其不劝而泾渭不分。何若劝之而使有清名者知勉。无清名者知戒乎。议者必谓一劝清吏。恐督抚依旧受贿徇私。二难也。夫不有巡方之互察乎。巡方之在地方。虽不如督抚之久。然以察督抚所荐之虚实则甚易。不公不明。为法已严。督抚亦何肯以一己之功名。为他人之地步乎。议者必谓一劝清吏。恐钱粮等事。未必能无罣碍。三难也。夫周官六计弊吏。总贯之以廉。平常加级纪录。皆可抵算罚降。岂一尘不染之吏。为　　皇上爱养斯民。独不可加级纪录。并受　　殊恩乎。苟行者力致其五便。议者不惑其三难。将见廉耻可兴。名节可振。循良之风。不让前古矣。臣工幸甚。天下幸甚。

　　请分别贤能疏　
曹一士

伏见我　　皇上即位以来。勤求民瘼。加惠元元。敬读　　谕旨。有云百姓安则朕躬安矣。大哉　　皇言。闻者皆为感涕。臣愚以为欲百姓之安。务在弗扰之而已。而其要莫先于慎择督抚。督抚者守令之倡也。督抚不扰守令。守令不扰小民。而天下之民莫不安矣。自大吏以至小吏。皆有贤员。有能员。贤能兼者上也。贤而不足于能者次之。能有余而贤不足者。又其次也。何谓贤。务持大体。与民休息者。是也。何谓能。趋事赴功。综核名实者。是也。天下能吏多而贤吏少。则吏治必有不得其平者。不可不亟加甄别也。臣查督抚之保题守令。其辞约有数端。曰。年力富强也。为人明白也。办事勤慎也。其实迹。则钱粮无欠也。开垦多方也。善捕盗贼也。果如其言。洵所谓能吏也。乃未几而或以赃污亏空闻。或以草菅民命劾。所谓贪吏酷吏者。无一不出于能吏之中。彼诚有才焉。以济其恶耳。若夫吏之贤者则不然。恻怛爱人而已。悃愊无华而已。方于事上。不为诡随而已。吏人同声谓之不烦而已。此数者。皆督抚所视为无能者也。然而贤者。则必出于其中。度今世不少其人。而督抚荐剡曾未及此。毋亦重视能而轻视贤之故耶。抑亦狃于积习。以能吏即为贤吏耶。且臣恐督抚所谓能者。非真能也。以趋走便利而谓之能。则老成者为迟钝矣。以应对捷给而谓之能。则木讷者为迂疏矣。以逞才喜事而谓之能。则镇静者为怠缓矣。且或以武健严酷。不恤人言。而谓之能。则劳于抚字。拙于锻炼者。谓之沽名钓誉。才力不及。而掇拾细故。以劾罢之矣。好尚一乖。取舍顿异。及至所取者溃败决裂。则曰臣不合误举于前。统听部议而已。夫有误举必有误劾。误举者可议其罪。误劾者复何从而加之罚乎。臣闻之子舆氏曰。尊贤使能。又曰贤者在位。能者在职。明贤与能之宜别也。臣愚以为今之督抚。明作有功之意多。而惇大成裕之道少。损下益上之事多。而损上益下之义少。此诚当世治体所关也。治体一偏。必滋流弊。转移之机。实在今日。伏见我　　皇上于凡丈量开垦。割隶州县。改调牧令。一切纷更繁扰之举。皆颁　　旨罢革。为督抚者。度无不承流而宣化矣。臣所虑者。彼或执其成心。则且饰非以自护。否或意为迎合。复将姑息以偷安。二者皆不明于贤能之义也。敢请　　皇上特颁谕旨一道。剖晰贤能。详加开导。俾于精明严肃之中。布优游宽大之政。能者务勉于贤。而贤者益励于能。书曰。人之有能有为使羞其行。勉之于贤也。诗曰。嗟尔君子。无恒安息。励之于能也。若贤非真贤。能非真能。则必谕之而不悟。导之而不从。惟　　皇上即赐干断。以罢斥之。庶督抚靡不洗心涤虑。以仰答　　圣明矣。至其所属守令。　　敕于保题荐举时。各分填贤员能员字样。然后条疏实事于下。如能员而有败行。许督抚自行检举。若贤员而着劣迹。则督抚从重处分。倘其属所举皆能员而无一贤员。则非大吏乏正[己](已)率属之方。即贤者有壅于上闻之患。督抚之贤否。且视其所举而瞭如矣。如是则以知人之哲。为安民之惠。则　　皇上之仁心仁政。寄之数人。天下百姓。有不并受其福者哉。

　　请禁躐升疏顺治十五年　
给事中姜希辙

臣惟诏功诏德。　朝廷载有爵禄。以贤以劳。臣子惟敦靖献。良以职掌所在。矢心尽业。不敢旷厥官方。贻讥覆餗。否则降罚褫革。用警冥顽。所以励振兴而勤趋事也。若夫职业既举。簠簋修饬。行不妨八法之议。材或有一得之长。积俸资。升迁罔后。未闻掩没勤劳。而不核乎名实也。乃今之吏治有大不然者。如逃人之拏获。荒田之开垦。漕粮之报竣。或加级。或不论俸满。躐等骤升。莫斯为甚。究其躐等之故。不过曰。逃人易匿难获也。荒田易抛难开也。漕粮易欠难完也。不得不开功名之路。以示磨钝之权。否则人心不畅。而未易奏功也。夫此三者。皆臣子职分中所应为之事。以应为之职守。若泄玩不举。则自有罚以惩其后。今则纪录不已。又复加级。前已升迁。后复再升。甚至级无可加。而升犹不止。在　国家劝贤之典。不无滥觞。而臣子循分之心。亦觉未安。且此三者。非其人之有异能卓荦。以应不次之升者也。亦视其地焉。若于畿辅齐豫之间。即逃人不胜缉。荒田不胜垦。漕粮不胜完。而问之他省。或曰。逃人非其故乡而无隐匿也。或曰。无尺寸之土不垦也。是无所用其力。至漕粮则又恃有天年焉。若岁荒民贫。虽欲竭智索能。又何所用其力哉。所谓贪天功以为己力者。岂可为臣下训乎。臣以谓是三者。不宜有加级。并不论俸满之　　特典。止宜一岁一考核。因事立程。尽职者纪录以旌其功。怠废者严罚以创其后。何至令人以一事之修举。胜三载之考绩。薄循分之升迁。冀非常之幸进乎。且　国家课功之典。不止三者。如征输教士祀神劝农练兵训将兴化厚俗。未闻事事有加级。事事有升迁也。抑臣更有请者。捐俸亦属臣谊。纪录用彰劝勉。乃竟有夸多靡。金钱米谷。盈千累百者。是纪录不足以风示。而反足以奖贪也。是岂　国家鼓励之初心乎。嗣后恳　　皇上敕谕督抚按。务须核实数目。方行具题。毋得徒尚虚文。用夸耳目。是亦警戒之微权也。

卷二十吏政六大吏

　　奏陈封疆难以胜任疏雍正七年　
山东布政使费金吾

伏念臣谫劣凡材。仰荷　　宸眷。寄屏藩之重任。历嵩岱之要区。每以措置未当。自知罪愆孔多。乃蒙　　天言嘉许。钦召赴京。窃喜小臣。或可常依于辇毂。何期　　圣意。直欲委任以封疆。　　恩遇之隆。至矣极矣。微臣何修。邀　　眷至此。惟有奋勉以荅高深。何敢暴弃以辜化育。第臣心之报甚切。而臣力之担荷难胜。有不得不直陈于　　圣主之前者。夫巡抚总庶务之成、虽案牍较藩司为稍减。而巡抚统僚之职。其董率较藩司为倍难。必有经文纬武之才。而具达权通变之识。可决疑于俄顷之际。能审几于未形之先。任巧幻之来而中有主宰。知缓急之序而出之从容。救前人之偏而不致矫枉过正。补庶事之阙而不使弊随法生。持大体而不为琐屑之图。务远谋而不计目前之利。苟有益于　国。勿存畏首畏尾之心。但无愧于人。勿避招怨招尤之举。然后能整顿地方。挽回风俗。练兵筹饷。而饷足兵精。饬吏乂民。而民安吏肃。必如此方可膺封疆之寄。庶不负　　委任之隆。今臣质既迂拘。才复驽钝。且风闻湖北安徽二省。吏治民风。尚须加意整饬。以臣之愚陋。尤恐难以胜任。在人臣宣力效忠。东西南北。惟　　君所使。岂容趋易避难。但必力克仔肩。方于　国事有济。臣所以自揣而惴惴也。孙国玺来东。约在年底。微臣赴　　阙。约在春初。统乞　　皇上量臣之才力以授职。示臣之法守以循行。臣惟有愈殚愚诚。不敢一事苟且塞责。一毫瞻顾因循。以仰报特达之知。逾格之恩于万一耳。

　　自陈办事情形疏雍正四年　
鄂尔泰

十月初二日。云南府知府袁安煜到任。口传　　圣谕。汝到云南。下旨与总督鄂尔泰。闻伊不论小事。每办至二三更天。若是劳坏时。不是欲报朕恩。反为负朕矣。嗣后但办大事。断不可如此。钦此。臣既捧诵　　朱批。复跪聆　　慈训。感激踊跃。非口所能述。而荷蒙　　圣鉴。宛在心目。形之欣悦。重以庆幸。敬绎一德一心之义。君臣期共勉之之　　旨。心动神依。不敢复作三代以下想。臣复何言。实难以自宽也。伏念边方大事。惟赋与兵。弼以刑名。期于无坏。凡诸琐屑。皆所分寄。若使各已就绪。自应持其大纲。示以镇静。以驭材。今于尚无条理时。倘不亟加整饬。破其因循。虽托言知体。实无以济用。况督抚所谓小事。至府县则为大事。府县所谓小事。至本家本人则为莫大之事。稍有忽。贻累匪浅。臣每念及此。实不敢少自懈怠。以昧天良。至于堕官守。辱名器。又其余事矣。

　　覆奏驳案等事疏雍正九年　
湖北巡抚魏廷珍

窃臣接到大学士张廷玉蒋廷锡字。奉　　上谕严训臣偏执多疑。驳查案件。以致迟延不结。计及米盐等事。臣捧读之下。惶悚无地。敬将各件。为我　　皇上陈之。臣平日遇事。过于拘谨。臣亦自知。屡加改悔。至于偏执[已](己)见。臣则不敢。凡地方应咨应题之件。必须会稿。臣若偏执其非。督臣亦断不肯会稿。况案件俱上达于　　圣主之前。日月照临之下。岂容偏执。即如湖北民欠。有查出书役侵蚀者。从前仅私行催追补项。臣于此极言必参出审追。使以前侵蚀者。力为完结。则以后之书役。知所惩而不敢侵蚀。所以公同会稿参出。并未有督臣不会稿。而臣偏执独行之事。至楚省历年案件迟延。臣到任后。即用三催之法。迟则参其官。如迟至二限不结者。即照例严参。将迟延之官革职任在案。如果因臣驳查。至于迟延。臣何能再参以革职。湖北案件。以前几年拖延不结者。皆因案内牵连督抚司道大员。府县不能取上司之供。所以甘受参罚。久而不结。臣到任后。已将田关一案审结。将以前巡抚藩司参处、再假印水程一案。又将两司参出。革职发审。并不敢有瞻顾之处。此二条系臣所自审。俱已　题明。至徐聚伦揭武关一案。系督臣与臣会审之件。司中尚未审解。至于驳案。如情节未明。定罪不当。此应驳者。若无情弊。一驳即可回复。若驳之即迟延不回复者。皆有弊也。凡有弊之案。多不早审早解。挨至限满。迫以无可驳之时日。欲朦混结案。一经驳下。又归迟延于上司。此楚中审案之积弊也。臣已屡加严参。无奈积习已久。恐驳出以前之弊端。故有是言。现今假印水程之案。五年不结。其明证也。至地方官历来求巡抚为之担当者。多是不当外结之案。求作外结。以免参罚。或仓库钱粮求通融支放。除此之外。别无求担当之处。但此乃是上下通同之积弊。臣则力除之。于应参者必参。钱粮不合例者不支。此所以谓臣不为之担当。或因此谓之偏执。然此皆弊也。臣故不敢与之通同也。至官员议事。应行应止。臣必面为分晰。不使有疑似之处。地方官即臣所属。如有事件。即可当面问明。又何用臣之疑乎。至山东饥民一件。系上年冬月。江边忽来小船数只。既非渔人。又不载货。恐为匪船。令人探视。其形迹不似匪人。臣故云既非匪船。听他去罢。不必驱逐。但必查其来历。及查其来历。又有自陆路来者。方知为饥民。遂令武汉两府。查明赈济。现今陆续委官送回原籍。不误春耕。至臣衙门。每早开门放水菜时。恐书役传递信息。赊欠货物。及私添数目字句。俱可暗藏作弊。臣所以将日用菜蔬及书役食米各钉一簿。凡开载明白者方许买入。每早令一人稽查。此臣所以防其弊。并非臣亲身计及于此也。臣见历来官吏参案。俱是门仆作弊。臣在湖北。故用此法。门仆之弊。庶乎可查。臣蒙　　皇上格外洪恩。畀以封疆重任。今年已六十有三。仅生一子。甫及三周。臣之有后。惟望　　天恩保全。夫复何所疑惧。何所瞻顾。一切传闻臣过。伏望　　圣明。时加教训。有则彻底洗涤。无亦倍加勉力。夙夜勤惕。策励驽骀。以仰报　　高厚于万一耳。

　　与湖北巡抚庄公书　
袁枚

古之人非水火。则兵农。弊弊然以天下为事。非好其名也。适逢其所当为者耳。巡抚之所当为。莫如察吏以安民。而立功垂名不与焉。何也。一吏之不察。必有数十万人不安者。十吏之不察。必有数千万人不安者。以数千万人之未安。而为巡抚者。方且增仓储。浚河渠。改棘闱。以为吾勤大勋。以施于烝常彝鼎。氓之蚩蚩。笑且诧曰。吾侪朝不保暮。而何储仓谷为。吾侪怨气壅塞。而何通水路为。目击士林沮丧。而何修试院为。宜祝而诅。宜喜而怒。非民之无良也。缓急不称故也。且此数者。非财不办。今天下之至不足者。财也。财不足而强为之。势必有劝捐勒罚之举。捐罚一行。而不察之吏。因缘为奸。然公勇于自信。故违物情而持之愈坚。卒以罚朱聃事受谴。谴亦何足为公累也。谴而宜。乃累公矣。使公仍在吴。仆未敢言。或六月暂息。又不必言。今幸而忽仆忽起。曾不终日。以小人之心。度君子之腹。恐公益自信所守。真可以历夷险。经大故而不动。从此孤行一意。立功名愈勇。察吏愈。再一失足。不深负遭逢。而为好[已](己)者所戚乎。昔张曲江居忧。夺情秉政。富郑公居忧。五征不起。公此时不师富公师张公。必非得已。然即此可以见天下义理之无穷。而执持之难定也。伏愿公先致知而后诚意。先察吏而后立功。知果致则意自诚矣。吏果察则功自立矣。孙兴公称刘尹云。居官无官之事。作事无事之心。宋神宗与韩维论及功名。维曰。圣人功名因事始见。不可先有此心。此二语者。所见俱超。愿公察之。许赵两公。均以公故得罪。今首事者还朝。附和者未起。似宜引罪辞位。以召复两人为请。在两人果君子。同其退不同其进可也。而公居上临下之道。不如是则心不安。日后用人。亦难得力。贫贱之交。萧闲之笔。故敢布其腹心。

　　覆两江制府策公问兴革事宜书　
袁枚
  </div>
  <div class="pagination">
   <a href="皇朝经世文编_page86.html">
    上一页
   </a>
   <span>
    ...
   </span>
   <a href="皇朝经世文编_page82.html">
    82
   </a>
   <a href="皇朝经世文编_page83.html">
    83
   </a>
   <a href="皇朝经世文编_page84.html">
    84
   </a>
   <a href="皇朝经世文编_page85.html">
    85
   </a>
   <a href="皇朝经世文编_page86.html">
    86
   </a>
   <span class="current-page">
    87
   </span>
   <a href="皇朝经世文编_page88.html">
    88
   </a>
   <a href="皇朝经世文编_page89.html">
    89
   </a>
   <a href="皇朝经世文编_page90.html">
    90
   </a>
   <a href="皇朝经世文编_page91.html">
    91
   </a>
   <a href="皇朝经世文编_page92.html">
    92
   </a>
   <span>
    ...
   </span>
   <a href="皇朝经世文编_page88.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
