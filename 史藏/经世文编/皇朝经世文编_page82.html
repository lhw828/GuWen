<!DOCTYPE html>
<html>
 <head>
  <meta charset="utf-8"/>
  <title>
   皇朝经世文编 - 第 82 页/共 219 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文编 - 第 82 页/共 219 页
  </h1>
  <div class="content">
   请除外省积弊六事疏嘉庆八年　
御史贾允升

窃见今日害民者数事。请申严法令。为之限制。缕陈其事。惟　　圣主择焉。

一首慈惠以专考课也。府州县官。为　国养民者也。而今守令患在知有上司而不知有民。定稿案则逆计上司之淮驳。不问舆情。办差务则迎合上司之欢心。不恤民力。上司保题考语。或云才情练达。或云办事勤能。往往声名平常之人。亦滥登荐牍。甚有甫经送部引　见。而所属百姓。已来京控告扰累者。虽所控未必皆实。然果平日爱民如子。小民具有天良。不应至此。请嗣后督抚保荐。必疏列爱民实政数条。不得空言陈奏。如守令中有实政及民者。偶遇罣误。失察处分。准督抚条列事实。酌量议抵。保题不实。大吏治罪。庶外间晓然于　朝廷用人之意。则逢迎之路塞。慈惠之风行。再　国史馆昭明善恶。为人臣炯鉴。而循吏未有列传。似无以为良吏劝。请　　下史馆总裁。董率各纂修官。遍查诸书。自　国初以来。守令中有惠政可考者。照立忠义传之例。编为循良传。使中外临民之官。知所企慕。似亦扬清激浊之一端。于吏治不无裨补。

一禁荐托以绝弊累也。上司勒荐幕宾长随。许属员揭报。如属员营求上司。因所荐幕宾长随。勾通作弊。俱交部议处。例禁綦严。臣风闻此弊。竟未能绝。上司荐人与属员。派定束修。刑名至数百金。钱谷亦须二三百金。或刑钱俱已无缺。更为添荐一人。名刑钱总管。修金愈厚。收漕地方。则添荐一人。谓之帮漕。是州县廉俸。几不足供幕宾之费。至于长随。自行招用者。作弊败露。无难惩逐。若上司所荐。不免投鼠忌器。其尤为害者。上司之幕友家人。亦荐人于属员。往来串通。最易为奸。甚至稿案准驳。藉以挟制本官。而本官亦无可如何。请　　严谕直省。申明定例。凡上司不得荐人与属员。更请定为条例。上司之幕友家人。与州县交通荐托。除将幕友家人分别发落外。其上司照自荐人与属员之例议处。属员如行收用。照营求上司荐人之例治罪。

一省官差以安农务也。驿站额设马匹。以资公用。其有紧急公务。额马不敷。暂向民间雇用。岂至病民。然此项差役。深为民病。良由旧设额马。不尽足数。而出差官员。又往往于勘合定限马匹外。恣意滥用。州县官不敢阻止。不得不取用民间。因而承票胥役。渔利作奸。车马骡驴。尽数查挐。其实官所取用。十无一二。余者均须贿免。至于应差之马。刍牧不时。驱策无节。率多倒毙。故每遇官差。农民歇业。商旅不行。为累甚巨。臣访闻良乡县。去京纔数十里。耳目甚近。而拉用官车。已深为行旅之病。何况外省。请　　严谕各督抚。于所属地方。派道府大员。清查驿马。务令足额。仍申明定例。勘合外。不许多用一夫一马。违者严参。间有紧要差务。额马不敷。派吏胥照实数雇用。倒毙者赔价。将出票办马之弊。永行禁止。

一除官价以靖市廛也。外省官价之弊。每行设立行头。各衙门需用等物。总取诸行头。行头分敛于铺户。以应官差。凡行头所缴之物。有自来无价者。有酌予半价者。因之吏胥人等。借以作奸。用一取十。至于日用碎细之物。不可名行者。大抵予以半值。又自门仆胥役。剥削数层。方能到手。每见僻乡穷黎。收拾柴炭鸡鸭等物。肩挑入市。以谋升斗。一遇官差。则徒手而归。良堪怜悯。查定例外省大小官员。除日用零星食物外。需用布疋紬缎一切货物。俱不得于管辖地方赊买。何况以官价累民如此之甚。祈　　严谕督抚。务饬所属出示厉禁。将前弊社绝。永不许有官价之名。违者严参治罪。

一惩书役以遏暴横也。查定例司道府州县。不行察访衙蠹者。照徇庇例议处。督抚不行访参者。交部议处。其访拏衙蠹及赃私数目。年底造册题报。外间奉行日久。视为具文。六月内　　上谕。嗣后各督抚。当严饬属员。于地方词讼申详事件。务须依限完结。即自理词讼。亦须迅速完结。臣查外省听讼迟延。半由不能约束胥役。寻常关拏案件。衙蠹之囊橐不饱。即讼狱之审办无期。请申定宪令。凡胥役犯扰害等罪。俱加等科断。本官失察。别经发觉者参处。能自访办者免议。若前任衙蠹。后任查出。量予议。有能查办邻近衙蠹者。照挐获邻境盗犯例酌量议。仍责成督抚大员。详悉察访。年终汇题。以凭考核。庶衙蠹敛迹。闾阎得安居乐业矣。

一申禁令以挽奢僭也。耕夫蚕妇。饥不得食。寒不得衣。而吏胥家人。长随优俳。衣服鲜华。纱罗绸缎细毛。焜耀街市。除帽顶补服外。无以分别贵贱。至于官职绅士。耻为俭朴。浮靡相高。日甚一日。物利因之而绌。赃犯因之而兴。　　皇上慎俭德为天下先。宜可以风动四方。而流俗之情。习为固然。共为奢僣。而不知其非。臣思法制之立。由近及远。奢靡之风。京师在所不免。请　　谕在京王公大臣官员。凡车服器用。务为节俭。并各自约束家人吏役。毋得踰制。庶直省有所观法。人情返朴。物价渐平。生计可充。廉隅可砺也。

以上数条。臣在籍时。皆亲见其累民病俗。　　皇上政以来。风气烝烝丕变。及今又数年。人情习于故常。渐复其旧。现当三省善后。与民休息。似应申明宪令。扫除诸弊。于吏治民风。庶亦有助于万一也。

　　请[核](覆)实亏空变通驿站疏皇清文颖　
王杰

窃惟　　皇上亲政以来。宵旰勤劳。恩威并济。内外臣工。无不洗心涤虑。共砥廉隅。惟是积弊相沿。有极重难返。而又不可不亟加整饬者。臣虽未得其方。不敢不缕陈于　　圣听。一亏空宜核实也。臣未通籍以前。州县交代闲杂款项。偶短二三百金。不但不敢闻于上司。并不敢闻于僚友。其时上司亦皆廉洁公正。题升调补。无可营求。即无所谓馈送。州县食其廉俸。自可宽裕。无所谓亏空之说。迨乾隆四十年以后。有擅作威福者。箝制中外。封圻大臣。不能不为自全之计。而费无所出。遂以缺分之繁简。分贿赂之等差。馈送之外。上下又复肥[己](已)。久之习以为常。要之此等赃私。初非州县家财也。直以　国帑为夤缘之具。而上已甘其饵。明知之而不能顾问。喜其殷勤也。有过体恤之。惧其讦发也。曲意包容之。究至于反受挟制。而无可如何。间有初任人员。天良未泯。小心畏咎。不肯接收。上司转为之说合。懦者千方抑勒。强者百计调停。务使之虚出通关而后已。一县如此。通省皆然。一省如此。天下皆然。于是大县有亏至十余万者。一遇奏销。横征暴敛。挪新掩旧。小民困于追呼。而莫之或恤。靡然从风。恬不为怪。至于名为设法弥补。而弥补无期。清查之数。一次多于一次。完缴之银。一限不如一限。辗转相蒙。年复一年。臣不知其究竟。窃谓嘉庆四年以前之州县。此时或升调他处。或早经物故。原难责之现任偿补。然而从前州县。用度不节。因而侵那仓库。今　　皇上整纲饬纪。一概禁革。督抚大吏。皆以廉节相尚。岂从前上司专讲酬应。州县尽属从容。今兹上司各矢清廉。州县转形拮据耶。乃州县则任催罔应。上司亦一筹莫展。意或有若乐不均。未之调剂欤。有贤否不分。因以观望欤。似宜广求整饬之法。以冀仓库渐归充实也。

一驿站宜变通也。查从前州县设立驿丞。专司邮递。其职分至卑。俸入至薄。职分卑。呵斥不为辱。俸入薄。过往无所贪。凡有差使。各按品级乘骑之外。加增不过二三匹。多则驿丞不能派之民间也。照常廪给之外。一无使费。使臣及家人等亦知驿丞之俸入无可诛求也。日久相安。罕有骚扰之事。迨后裁归州县。而百弊丛生矣。臣请先言其病民者。大概使臣例给马匹。轻骑减从。原无不敷。自州县管驿。可以调派里下。于是乘骑之数。不妨加增。日增月盛。有增至数十倍者。随从多人。无可查询。由是管号长随。办差书役。乘间需索。差使未到。火票飞驰。需车数辆及十余辆者。调至数十辆百余辆不等。骡马亦然。小民舍其农务。自备口粮草料。先期守候。苦不堪言。又虑告发也。则按亩均摊。甚而过往客商之车骡。稽留卖放。无可告诉。无怪小民之含怨也。至于州县之耗帑。又有无可如何者。差使一过。自馆舍铺设。以及满汉酒席。种种靡费。并有夤缘馈送之事。随从家人。有所谓抄牌礼。过站礼。门包管厨等项。名类甚繁。自数十金至数百金。多者更不可知。大概视气焰之大小。以为应酬之多寡。其它如本省之上司。及邻省之大员。往来住宿。亦需供应。其家人藉势饱欲。不餍不止。而办差长随。从中浮开冒领。本官亦无可稽核。凡此费用。州县之廉俸。不能支也。一皆取之库帑。而亏空之风已成。迨其后任意侵用。虽上司明知之。而不可穷诘矣。议者谓驿站裁归州县。当时自为调剂邮政起见。每年一驿钱粮。自数百金至数千金。付之微员。既非慎重之道。抑且遇有紧要差使。及护送兵差之类。额马不足。必须借用民力。是以定议裁改。夫驿站未归州县以前。岂无紧要差使。岂无护送兵差之类。当其时。原有另设台站。或调拨营马。或筹项购买。事竣各自报销。要与县站两不相关。若州县管驿。则平常供应即有不可数计者。然则亏空之弊。大半因之。欲杜亏空。先清驿站。似亦由渐转移之策也。况体恤民隐。尤为今日之急务乎。

以上二条。臣愚见所及。久欲陈奏。以军务未竣。恐致上烦　　圣虑。今军务已竣矣。我　　皇上勤求治理。似无大于此二事者。然以积重之势。不可不思至当之方。或追溯旧章。或博访众论。斟酌尽善。断自　　宸衷。从此仓库盈而邮政肃。天下幸甚。

　　节仆从以省扰累疏康熙四十一年　
御史刘子章

仰惟我　　皇上恭俭立德。视民如伤。内外之冗缺尽裁。侍卫之近臣有数。即有事　　巡幸。必省骑减从。自裹行粮。传谕官员。免其迎送。　　圣虑周详。诚恐扈从烦则供亿多。供亿多则地方扰。驿递烦苦。官民受累。故躬自省约。力为澄汰如此也。在下诸臣。乃不仰体。多带家口。漫无节限。累及地方。丧厥操守。谨为我　　皇上缕陈之。臣见外任官员。除携妻子兄弟而外。其奴婢有多至数百人。其赴任离任。则有车马盘缠之费。在任则有衣食豢养之费。而本官已不胜其苦。当其入境出境。驿递则有人夫迎送之苦。州县则有中伙供亿之苦。在任则行户有官价市买之苦。小民有柴炭力役之苦。而地方更不胜其累。即本官任之初。亦常思清廉自矢。仰报　国恩。而居之数月。千百名口。嗷嗷待哺。不得已取之所属以供之。一次滑手。渐至再三。久之则率以为常而不顾。于是地方之官民大困矣。故督抚藩臬之家口多。则属员必不能廉。而通省受其累。府州县之家口多。则本官必不能廉。而阖属受其累。彼赃私之狼籍。仓库之亏空。大都由此也。臣读汉书。见永和四年诏云。公卿列侯亲属近臣。多蓄奴婢。被服绮縠。其申饬有司以渐禁之。又诸侯王奴婢二百人。列侯公主百人。关内侯三十人。而贡禹言官奴婢。游嬉无事。徒税良民以养之。宜免为庶人。由此观之。则奴婢之限自古已然。臣愚不识大体。伏祈　　部严加裁节。制为定数。凡官员家口。除妻子兄弟外。其奴婢则督抚止带五十人。藩臬四十人。道府三十人。州县十五人。有多携带者。一经指参。以违制论。其过额之奴婢。或罚入官卖。或免为庶人。如此则地方迎送供亿之费少。而官民苏矣。本官盘缠豢养之用小。而操守廉矣。事有似小而实大。极寻常而关系地方官民者此也。

　　请定营私自首之例疏雍正四年　
固原提督路振扬

窃惟　国家设禄养廉。立法惩贪。恩则至厚。法则至严。而贪黩之弊。乃犹未能尽除。查例载凡有以财行求。及说事过钱者。审实。皆计所与之赃。与受财人同科。是皆有应得之罪也。又查名例自首条内。凡犯罪未发而自首者。免其罪。犹征正赃。是自首者罪虽免而赃仍追也。此固垂世之常经。然必使之败露。得其实据。而后得以罪之也。窃思此等营私之徒。彼此容隐。其事不易败露。即或有人告发。犹必互相掩饰。臣愚请仿假冒军功。并官员在京借债过二千两之　定例。开其自首之路。凡上司保题之所属官员。并大计军政卓异荐举人员。若属员以财行求。而上司受其赃私。已经染指。彼此皆应治罪。如与者于事后能据实自首。则照原赃倍追给主。免其应得之罪。止罪受者。及说事过钱之人。若说事过钱之人。能据实尽首。除免赃给赏例内分别已详外。亦免其应得之罪。止罪与受之人。如此则彼此皆存顾虑之心。恐为所卖。未事则畏惧不敢为。既事则争首惟恐后。是或除贪之一法也。

　　敬陈吏治三事疏　
汪志伊

臣思自古有治人无治法。因一弊即立一法。而法卒不能周。立一法又生一弊。而弊终莫能除。且法愈密则规避愈多。则废弛愈甚。由此观之。与其详于议法。不如慎于用人。人正而弊自除也。顾得人甚难。大抵中才多。贤者少。不肖者亦少。察不肖而痛惩之。则人心自振。而吏治可转浇为。见贤者而峻擢之。则人心愈劝。而吏治必精益求精。是中才胥奋发而效贤者之所为。断不至下与不肖者等。特患执资格以限之。使不得伸其志以作其气。复设科条以缚之。使不得久其任以尽其材。且扣得项以窘之。使不得全其守以正其趋。为可惜也。

兹与司道公同熟筹。谨就闽省民生吏治实在情形。为我　　圣主敬陈者有三。一征收粮米限期过紧。处分太严。宜仍复旧例也。闽省负山环海。地瘠民贫。非他省可比。应完银粮。势难免于负欠。缓则尚可设法催交。急则转以力疲违抗。查向例征收钱粮。不及分数之展参。均有一年之限。自乾隆五十三年。经部议准湖北巡抚姜晟奏。南粮关系兵食。请定限三月。逾限不完。即予以实降实革。通行在案。窃思粮米固关兵食。地丁亦关给饷。事本无分轻重。而地丁则仍限一年。粮米则改限三月。缓急未免县殊。经征官欠。不及一分。即停升转。接征官二参未完。不及一分。已予降调。是以六十年以前。州县惧干处分。每多捏报全完。迨兵米不敷给放。则挪碾仓谷垫支。自大加惩创以后。各属不敢挪垫捏报。辄获经征不力之咎。是前以规避处分而致亏空。近以据实造报而增处分。计一官到任。不过数月。初参续参。即相继而至。各顽户明知本官不久即当离任。益以抗纳为得计。该书役亦知参限将届。并不上紧催追。甚至乘机滋弊。是三月一参之新例。原期州县自顾考成。赶紧催科。反致呼应不灵。逋欠更甚于曩日。虽此等因公被议人员。俱准给咨赴部引　　　见。仍发本省。以原官补用。而一二年间。往返徒劳。交替频仍。于一切公事。尤未免废弛。惟有仰恳　　部。将未完粮米展参之期限。仍复一年旧例。并将前此被议人员。亦照旧例改正。于吏治兵食。两有裨益。一州县升调各缺难得。合例人员应变通筹议也。查乾隆十四年。奉　　上谕前因郡守县令。当久于其任。以历俸三年。始准调繁。宜其吏习民安。以收绩效。乃遇冲繁疲难相兼之缺。该督抚往往以格于成例。调补无人为说。而言官亦称俸满者才非干练。干练者历俸未久。仍请不拘三年俸满之例。则原议限年淮调者。又扞格而难行。将见久任之效未着。而要地之缺易悬。岂为官择人之道。着大学士九卿妥议具奏。钦此。经大学士等议准。员缺果系紧要。非干练之员。不能胜任。淮令该督抚将其人其地实在相须之处。或应调补。或应升署。详悉声明。专折奏　闻等因在案。兹于嘉庆四年四月接准部咨。议准御史李蘧条奏。嗣后各省遇有题调缺出。将不合例人员奏请者。臣部议驳时。将该督抚随本查议。如复以人地相须。再三渎请。应将覆奏之督抚。从严议处。又调署各员。有任意调委。及将并无卓异保荐之佐杂。委署州县者指参等因又在案。夫前之议定是例也。全为地方之紧要起见也。今该御史奏停是例也。特为杜人之营干起见也。独不思不合例之人。可以营干升调。岂合例之人。即不可以营干升调乎。与其奏除人地相须之例。贻误地方。曷若指参徇私作弊之人。以清仕路。弊人易去。而要地必不可废弛也。

臣查闽省知县一官。共六十二缺。除降革离任外。现在以银粮处分。应停升转。及命盗盐课杂项处分在十案以上者。共三十九员。其甫经到任。历俸未满者十三员。又部选题补等项。尚未到任者十员。往往出一应调应升之要缺。臣会同督臣暨两司公同拣选。拟以守洁才优。官声最著者升调。迨查核处分。辄以降级停升。碍难办理。或谓该员等如果才守兼优。能认真办事。何以屡干例议若此。殊不知地方疲难。民情犷悍。任事多而罹议亦多。固不得以因公处分之多寡。概定其人治行之优绌。若拘泥现定新例。则升调既乏合例之员。而要缺断无久悬之理。似应照旧不拘三年俸满。及参罚在十案以内之例。仍以人地相须者专折奏　闻。恭候　　钦定。至若知县缺出。闲于府经县丞中遴选委署。亦因不得其人。为一时权宜之计。但佐贰罕有卓异保荐之员。其未经保举者。诚如部议。出身本杂。未便委以民社。自应饰司遵照查明次第更正。再漳泉二府属各县。陆路抢频闻。械之风未息。素称难治。甲于天下。若知县不得久于其任。整饬难而化导尤难。似宜仿照浙江之玉环平阳等一十五厅县。准其俸满保题。以升衔任注册。再满三年。核实题报。准其以应升之缺。题请升用。其仅止循分供职者。即撤回以简缺题补。倘因循怠忽。贻误地方者。即查参分别议处。俾吏习民安。以收易俗移风之效。一扣廉代赔前任核删军需银两为数过多。为时太长。应请援免以资办公也。臣思　　世宗宪皇帝于俸外复设养廉。为官亦为　国为民。盖必励廉隅。然后不至侵渔　国帑。亦必养廉耻。然后不至剥削民膏也。兹查台湾林爽文军需报销银两。除经部臣按例准销外。其因军兴紧急。地方官变通办理。实经支给有据。而例不准报销。及续经部臣驳删者。共银一百七十九万四千六百二十余两。业经前督臣伍拉纳。奏请统归于通省司道府厅州县养廉内。分年摊扣归在案。复经前督臣魁伦。照原摊每年额设养廉匀和银三万三千四百余两之数核算。约至嘉庆五十二年方能扣楚。为时太长。势必办公竭。且闽省现任各官。均非原办军需之员。俱代前任捐赔。故恭照嘉庆元年　　恩诏。分赔代赔以及牵连着赔一概豁免之例。饬藩司查明造册。咨请部示。嗣准部覆。以此项摊捐军需银两。原因从前经手各员办理不善。经部核删摊扣。今以通省无辜之官。代赔前任无着之项。于情理未协。而经手承办之人。转得置身事外。更非事理之平。行令查明承办官员。分别查取切结。另行摊扣追缴等因。随经藩司查明从前承办军需各员。即清查案内咨追亏赔之人。除田产变缴外。率皆由本籍取具家产尽绝甘结咨覆。若将此项再行咨查。空文往返。终属有名无实。臣思闽省自六十年清查以后。陋规全除。各官全赖养廉一项以资办公。其旧有摊捐者。如采买铜铅批解颜料纸张脚价。及缉捕洋盗经费。并帮贴船厂工料等项。已扣十之三四。加以摊扣前案军需十分之三。实得养廉不及一半。诚恐不肖之员。藉资口实。又致侵亏仓库。扰累闾阎。可否仍照元年　　恩诏赐豁。俾现任官员不至代人摊扣。仍得办公有资。该员等益当感激。力图报称。更于地方有益。以上三条。实为目前更张难行之事。亦海疆政务最重之端。臣受　　恩深重。并不敢固执[己](已)见。轻议成例。市惠邀誉。实为地方吏治民生起见。不揣冒昧。谨奏。

　　上制军条陈利弊书　
周镐

奉到宪札。令职等条陈地方利弊。及时事之当为变通者。各抒所见。以备采择。职窃惟州县为亲民之官。位虽卑而所系甚重。百姓之休戚。天下之治乱。恒必由之。惟其甚重也。故选用不可不精。惟其位卑也。故体恤不可不至。宪札欲周知利弊。夫利弊不胜穷也。有一利即有一弊。其始也因利立法。而弊即伏于法之中。其继也变法救弊。而弊又生于法之外。此虽朝更暮易。何补于地方毫末哉。故善求治者不任法而任人。任得其人则有利无弊。任失其人则有弊无利。自然之效也。方今所患者。不患法之未备。而患州县之未得其人。更患州县之虽得其人而未足为治。何也。法太密而信不行也。法太密则顾忌不得不多。信不行则劝惩无以为据。职备位知县。请举州县之当与变通者。为阁下陈之。一曰资格宜破也。夫缺有繁简。才有小大。量才授缺。则人地适宜。今例于拣发试用人员。不问短长优劣。惟以到省先后。及出缺早晚。依次挨补。如出一繁缺。而应补者才有所穷。但求合例。不顾其事浮于人也。出一简缺。而应补者才有所余。亦但求合例。不惜其人浮于事也。近又定为实授三年方准调繁之例。是使才长者沈于短驭。恐有拂郁颓惰之心。即才短者苦于重肩。亦必有覆餗废弛之患。甚非所以励人材而忧国事也。为此议者。必曰上司之爱恶不齐。属员之巧拙不一。巧者投所爱而先登。拙者逢所恶而淹弃。惟定为此例。庶督抚无所容其私耳。岂知督抚皆　朝廷简用大臣。方且倚为屏翰。乌有区区补一县令。而犹虑其不公不正者哉。既不公正。则亦何事不能舞弊。而犹可倚为屏翰者哉。是又防所不胜防也。二曰处分宜宽也。事无大小。靡不始于州县。精神耳目。稍有未周。百弊即因之而起。故以处分督责之。小则罚俸。大则降革。几于一事一处分矣。原其始诚恐州县之玩延隐讳。不得不大为之防。及其后州县且畏忌处分。不得不巧为之避。是直恶其秽而又禁其濯也。如定例失察私雕假印。诓骗侵盗者。降二级调用。知而听行者。与犯人同科。立法极平极允。乃近岁如温州乐清县查办假印诓财一案。吏议以虽经自行查办。但行用已在二月以上。仍照失察处分。是查办之人与始终失察者全无异也。失察不过降调。查办亦不免降调。失察之降调迟而未形。查办之降调速而立见。则人亦孰肯自发其覆而不安于隐饰也哉。即此类推。而州县之畏处分而匿其事。与夫化大为小。避重就轻者。不可胜诘矣。职以为案无巨细。凡本任不办。经后任查出。或别行发觉者。俱照例议处。其有自行查办。及查出前任之案续报办者。不论久近。应将查办之员。概免处分。如此则州县自顾考成而又乐于免累。天下无不明之案矣。三曰事权宜假也。民情土俗。随处异宜。全在地方官因时调剂。审其轻重。视其缓急。而次第布之。庶几可有成效。今举州县毫毛之事。无一得以自专。而簿书文报之闲。苛责不暇。稍一强项。议已随其后矣。昔宓子贱宰单父。犹切切焉以掣肘为忧。而况今日州县之才之德。万万不如子贱者乎。职以为宜稍假之事权。俾得从容展布。阁下则但总其纲领。而考其成功。其有昏庸不职者立黜去之。又不在有权无权也。四曰捐宜裁也。古者制禄起于代耕。自下士至于卿大夫。皆量其出入以为差等。凡使归于各足而已。今州县廉俸。多者千两。少者五六百两。以之延请幕友。尚虑不敷。加以养父母畜妻子仆役之工饩。差使之往来。上司之应酬。亲友同僚之赠答。皆人情事势之所不能已者。又其任之初。以及交代盘查奏销册报等项。由府房以至司院。各房随举一事。必有规费。准之廉俸。不啻数倍矣。况以捐款派之。

一年之间。为数无定。区区州县。岂有黜金术耶。以故缓则敲筋炙髓而取之于民。急则剜肉医疮而盗之于库。凡今各县之亏空。捐款居十之四五。其明验也。夫　国家经费。必有旧章。用民力者。民力承之。无庸捐也。动　国帑者。　国帑承之。亦无庸捐也。今也下不在民。上不在国。而曰捐之州县。岂知州县且上侵其国。下病其民。而并归于积欠也哉。职以为前亏之捐款。概予豁销。嗣后则永不捐派。并其各房之规费而痛革之。庶几州县之力少苏。而仓库亦可渐图弥补矣。

五曰名实宜核也。人之才质不同。而志趋亦异。有专心为民疏于奉上者。亦有工于奉上而无意为民者。若以一人之意向为凭。而不察万民之好恶。则名实紊而是非乱矣。阁下试思。

今之所谓之大能员者。取其能治民乎。抑取其能事上乎。如取其治民。则当问民心之爱戴与否。不必问吾心之顺适与否也。如取其事上。则彼有逢迎而已矣。结纳而已矣。民生之利病。何足关其痛痒哉。且夫名者实之宾。感之则起讴歌。怨之则生谤讟。必然之理也。今州县之取谤讟者。不察其敛怨之实。尽归咎于民刁俗悍。其得讴歌者。则又不察其致感之实。而以为是特市名。大使名而可市。则彼猛于虎而媚于狐者。何不取美名而市之。而必市千万人之谤讟耶。在上者循其名而更考其实焉斯得矣。六曰赏罚宜信也。夫帝王之所以策驭才而风示天下者。赏罚而已矣。当赏不赏。是谓沮善。当罚不罚。是谓养奸。每闻各宪之品题州县。曰某也廉。某也贪。某也才。某也不肖。议论非不公也。而所谓廉而才者犹夫故也。未见其拔而升之也。所谓贪而不肖者亦犹夫故也。未见其劾而去之也。昔齐桓问郭氏之亡。野人曰。郭氏善善而恶恶。桓公曰。若是则何以亡。野人曰郭氏善善而不能用。恶恶不能退也。今日之病。毋乃类此。故赏罚严者。鼓天下之中材而进之功业之途。赏罚废者。推天下之中材而纳之暴弃之域。孔子曰。举直错诸枉。能使枉者直。至论也。夫破资格则收器使之功。宽处分则开自赎之路。假事权则贤才得以行其志。裁捐则簠簋得以励其廉。核名实则巧伪不能相蒙。信赏罚则恶有所惩而善有所劝。所谓州县之当与变通者如此。方今浙省大吏。类皆洁清自矢。然而政治未能日进者。由上下皆务因循苟简。以偷目前。无事则与州县争名。有事则与州县诿过。岂知州县当以四境为一家。督抚司道当以七十六州县为一家。州县得人而治。不必名自己出也。州县之功皆其功也。州县失人而废。不必过自己成也。州县之罪皆其罪也。先之以知人之明。公之以无我之量。而又此六事者。变通而力行之。庶乎可以求治矣。若夫地方之利弊。则固不胜穷也。

　　答汪方伯书　
曾镛

吕叔简曰。变民风易。变士风难。变士风易。变仕风难。仕风变而天下治。所以然者。民风者从乎俗。非必有干誉干禄之见。固结而不可变也。士风者从乎学。非遽有患得患失之心。战悸而不能变也。仕风者。富贵之权诱于外。利害之念迫于中。有欲变而不能自主者矣。有变此而无以自容者矣。董子曰。琴瑟不调。甚者必解而更张之。为政不行。甚者必变而更化之。今下而州县。仕也。任变民风士风之责者也。上而督抚。亦仕也。又操变仕风之权者也。督抚之贤者。诚不乏人。窃以为失于粉饰太平之意多也。州县之不肖。诚非一端。窃以为坏于诎支弥补之故亦不少也。财赋者。国之大政。天下之大命也。盛衰兴废。靡不由之。今州县亏空之弊极矣。前此为上司者。既不能慎之于始。姑息调护。酿成巨弊。至于今日。新故相乘。各存一切徼幸苟免之心。其谨弱者。日夜勾稽以免咎。而穷年有所不支。强干者。苟且补苴以干进。而外此举所不知。又何暇加意于泛泛然之士风民风。为从容摩厉于农桑学校间哉。是故言兵刑。向曰办案。今且有所谓做案者矣。言钱谷。向曰交盘。今且有交账者矣。此仕风一大弊。州县之不肖。亦上司粉饰之过也。大臣身膺民生国计之寄。即无虑久久发露。罪且及身。一旦横有方千里之灾。一省突有数州郡之盗。仓皇待济。问何以给。虽然欲弥补。必设法矣。洵思之设何法。财赋者。不雨于天。不涌于地。欲举一二十年之积弊。骤取偿于岁月。非朘民何由得此。夫征敛之际。贪墨之府也。其所以不敢肆为溪壑者。仅仅恃　国家理财。持宏纲大体以堤防之耳。更迫以势之无可奈何。予以事之得所借口。明目张胆。何所不为。窃恐在亏空之日则相习为盗臣。在弥补之时且相习为聚敛臣。伤邦本以补国计。其患有不可胜言者也。愚谓病无良医。与其病民。无宁病国。与其爱不能割。使寅挪卯粮。在府库已缺一年之实。而催科讫无宁晷。无宁涣其大号。破格施恩。俾天下一空从前之累。而征输得循旧章。除见在州县。本任亏数。立限追补外。其确为前任之所亏者。一并去。不复穷究。于是肃清本源。更遵成法。按届输将。庶几积弊一袪。可图再造。料天下赋税之所入。与州县仓库之所亏。多不过损　国家半岁费耳。未为大病也。而府库无空名之承受。岁时无先期之催科。民免浮额之诛求。吏少借端之剥削。不补而财转实。不弥而法已行。岂不直截。何计出于童之所知。而事苦于　国家之所难也。古今国势之强弱治乱。不患畜积之不多。患度支之无实。不在灾凶寇盗之有无。在吏治人心之动静。昔孔子与子贡论政。至于必不得已曰去食。去之乃所以足之也。藉不能为此。则且取州县之大贪纵者诛之究之。夺且追之。以惩一时。其在中材。则且视历任所亏。量其多寡。假之岁时。或三四年。或七八年。或十年。分年赔补。一切急遽苟且之法。概行罢去。庶几州县之职。得从容从事。守牧以上。亦得以风化相董率。而不至以财赋偏注于一途。　国家之财犹可得而理。师帅之风。亦不至遽坏。而不然者。急则败矣。上以此蹙之官。官必以此剥之民。幸而无故。取怨讟耳。设不幸而小小加以灾凶寇盗。

一夫偏袒。千百景从。此时即欲倾一邑亏补之数。为一邑捍御之需。其可得相当也邪。是故国可贫。民必不可使穷。夫岂独民不可使穷。即州县亦不可太穷也。民穷则乱。官穷则贪。贪固乱之由也。此当今一变仕风之至急务也。至欲正其本原。则无非崇节俭。节俭之道坏。其大者。固莫如上司苞苴之公行。岁时舟车之绎络。然上能绝之。使不上行。下不能抑之。使不自纵。则使能节之于公。不能节之于私。终无益也。

每见一行作吏。服食起居。便改儒素。方其莅任。负逋不赀。而远近尚视为金穴。辗转引荐。擎履调笙。充满廊庑。一人所蚀。少者数十。多者数百。甚或盈千。一署之内。用以致富者不一。呜乎。奈何其不穷且贪也。愚以为胥役众害民。使令众害官。此皆力宜裁抑者也。若夫欲循夫职守。则莫如少更调。古今吏治之坏。多起于不久其职。汉宣帝以为吏数变易。则下不安。久于其职。则民服教化。其二千石有治理效。辄赐金增秩。或爵至关内侯。迨公卿缺。则以次用之。故其时吏称职。民安业。号称中兴。宋文帝恭俭勤政。百官皆久于其职。守宰以六期为断。元嘉之际。四境晏安。户口蕃息。亦三十年。左雄上疏言典城百里。转动无常。各怀一切。莫虑久长。特选横调。损政伤民。咎皆在此。此真达吏治之言也。　国家之爵禄。崇卑大小。固所以鼓人才。年限太拘。未免沈滞。然亦宜稍稍持久。不宜太烦。庶几上下相望。贤者得以究其所施。中材亦不敢心存苟且。故吏之不才者。虽终朝褫之不为骤。若见一吏才。调一缺。所调员缺。又加调焉而更委员署之。且无论五月报政。期月已可。世难其人。恐二三强干之员。转相促急。精神作用。不在下民。专在上司。更何怪尽心守职之难概见也。愚以为地方多一衙门。适多一地方之累。官府多一更调。并多一仓库之累。吏胥得乘间舞弊。故此尤当谨也。若夫下之所揣摩。大员之所顾忌。内自献纳之微。外讫军国之大。有非法制可得而闲者。而今日未敢悉言也。再者嘉湖收漕多逾额。自顾归诸方伯。提其余存以弥补。闻归方伯去浙之日。尝垂泪言之。以为未及罢此。迩者阁下视州县所亏且如故。以为不去其弊。而但提其余。是适以累民也。因举历来之所谓漕规者。严禁而痛革之。且即其邑之所取。以救其邑之所亏。民同此数。而官无虚糜。期于得补即止。此诚不得已一时权宜之所为。窃以为今年之漕余。即明年之征额。恐漕余之外水有漕余矣。悃悃之诚。愿无使人谓漕余之有加几。当今如公。且亦未之察也。敢并及之。

　　上高抚军论地方利弊书　
张贞

伏闻抚军入境。清节峻遒。一洗中外苞苴之旧。羡金之禁。凛若严霜。部下守令。人思自奋。洗手奉公。岂非盛事。贞独以为羡金可减而不可除。其禁宜徐而不宜骤。何也。今之守令。谁无家室。谁无使令。谁无交游。服食器用。月奉所入。实不足以办此。所资者止此羡金耳。今欲尽革而去之。则必屏妻子。去僮仆。闭门塞兑。鹑衣鷇食。而后可。如其不能。必将取给于词讼。夫计虑及于词讼。必且变易曲直。颠倒是非。闾左之祸。尚忍言哉。羡金其利散而人不觉。鬻狱其害大而民不堪。以此方彼。孰重孰轻。必有能辨之者。是莫若风之以俭朴。用者无多。则取者自少。诚得若人即亟登荐剡予以不次之擢。吏治翕然其一变矣。区区羡金肯自污乎。此欲其减而即除。禁之徐而实骤者也。言讼狱于今日。变态可谓极矣。近缘东土赋役缺额。讦告者又多在隐占矣。少则数百。多则数千顷。村落方隅。言之凿凿。听断之下。了无情实。彼奸人岂漫为尝试哉。以吾东土田旷邈。下中之户。亦可千。凡有丈量。必不能先后一辙。尺之长短。步之斜正。皆足致讹。非必真有隐匿于其间也。苟有数弓之赢余。告者已得借口。讯者即不敢绳以诬告之律。一谳再谳。虽无可得之罪。而一家之产罄矣。是投牒之时。告者已立不败之地。下檄之日。被告已无自全之策。况彼奸人。原无家业。一息尚存。又何所失。但使上台肯受其讼牒。已志满意得。爰书之曲直。已置之度外矣。惟当审慎于受牒之初。见其确有足据。始下其牒于郡县。务令详核。苟虚告者。必立抵以应得之辜。上不存姑息之心。下自获和宁之福矣。　国家用盐筴以佐大农。其所从来。已非一日。历代殊制。南北异宜。无容悉数。以吾省言之。召商行盐。为前代成法。我　朝开创之初。间有计口纳税。而听民间自相贸易者。实良法也。后恐涉私派。遂令永停。仍复召商之例。如敝县在官。止有一商。课金额仅六百。乃呼朋引类。动数十人。分地列肆。亦数十处。彼将射利。民则何堪。诚获私贩。即荡产毙命。固其宜也。间有东村买盐。西材获之。已为盗贩。南店售盐。北店见之。亦称私商。拷掠索取。备极惨毒。一岁所网地方之利。不下三四千金。而国课仍多逋欠者。以此辈原属市井无赖。一旦既得重资。即轻裘肥马。选妓征歌。不旋踵而荡然无余。非如南中巨商。家本素封。量入为出。子孙可世守其业也。敝县户口四万有余。每丁敛银二分。其额已足。且与徭银并征。不觉为烦。国税以办。而民间所省者不可訾算矣。一邑如是。一郡可知。一郡如是。通省可知。此当亟为题请者也。至于懋迁有无。为天下之通义。况水旱凶丰。实四方不齐之数。专赖转粟以救之。是以有凶岁而无饥民。今之有司。往往禁籴于其境中。昔秦饥乞籴于晋。晋人弗与。庆郑尚讥以四失。乃今天下一家。谁非　朝廷之赤子。而斥言遏籴。是诚何心。说者谓天灾流行。彼地已不能支。今复听其移粟。我地亦将为之续矣。不知上为民谋。不如民之自为谋。彼其出而与人相贸易者。皆其蓄积之有余者也。且荐饥之方。谁肯坐而待死。籴亦必不能禁。其令一下。奸吏蠹胥。即制商贩。恣其啖食。溪壑已盈。仍听之去。是禁制之令。徒为若辈贾利之地耳。何如定为厉禁。有乘凶荒而闭籴者罪之。即为常平之善政。商贾永无吏胥之扰矣。生民利病。固难指数。目前所急。莫此为甚。故缕言之。若夫利害之仅在一家。仅在一邑者。则属私情。何足以酬殷殷下问之意乎。

　　上王观察书　
杨于果

奉手札。言制宪商搉吏治。谓如保甲社仓皆良法。今则弊不可言。饬令某将地方见行事件。应如何兴利剔弊之处。条晰具禀。某窃以为从古无不敝之法。此亦时势使然。非尽州县奉行不力之故。论语言政屡矣。初未尝言法。孔子酌四代之制。求其可以永行无弊者。惟虞韶夏时殷辂周冕而已。其它概不之及。诚以法者。与时变通。其因革损益。皆相时而为之制。如缁衣然。敝则改为。如琴瑟然。不调则更张。非一端所能竟也。试以保甲之法言之。周之鄙师酇长。汉之三老啬夫。宋之什长里魁。即今之乡耆保甲也。古之职此者。重其品望。复其繇戌。与县令丞尉分治民事。是以纲举目张。而教化易行。汉文之诏。俾三老率其意以导民。盖所以优礼之者至矣。今则为苦差赋役。人思脱免。追呼奔走。且胥役之不若。又乌能率意导民哉。保甲之任既轻。则一切教养之事。悉以责之州县。编审之法久已废格不行。山泽齐民非诉讼不见官长。上下之情隔阂不通。此奸宄所以易生。而民之多辟也。法者治之具。法不能以自行。必待人而后行。州县为奉法之吏。法欲其易避而难犯。今则科条繁多。惟簿书期会之为急。少有龃龉。即干吏议。虽有愿治之心。不能自行其意。亦莫不苟且其心。思为自全之计。然则所谓教养者。徒虚语耳。试以常平法言之。北省囤粮。皆计鼠耗。常平仓谷独无者。原以每岁出陈易新。价值增减。足以敷补也。今则以州县亏缺之故。而严为之禁。出粜仓谷。必先申报上官。不报可而出粜。即以专擅论。夫无论岁之美恶。大约二三月间。谷价较昂。初春申报。逮报可而二麦已稔。价固平矣。此其不便者一。出粜之时。又必委员监视。资脯饩牵。犹属小费。夫仓谷一出一入。必有损耗。所报价值。或有浮冒。此亦势使之然。

委员知其如此。或竟挟持短长。妄意婪索。此其不便者二。所得谷价。解贮司库。至秋稔时。又复请领。出入之闲。亦自多故。此其不便者三。州县苦其烦难。不敢轻言出粜。以致仓谷鼠耗霉变。日有损耗而不顾也。社仓所病。大率类此。夫商贾居积不尽厉民。州县发敛仓谷以平市价。纵使少有赢余。要之于民有益。于事无害。此刘晏所谓私用无穷。则官物坚好矣。乃多方拘禁。使贪者冒于法之外。黠者巧于法之中。廉贞者重足柴立。听其耗折。而后设法弥补。至于自累。此亦法之可议者也。榷盐之法。昉于管子。顾其事烦琐。可以行之一国。不能通之天下。汉以下不可考。唐之盐法。但于盐场置官收买。转鬻商人。任其所之。无余事也。至北宋之季。岁课不敷。乃至抑配编户。扰民殊甚。今行盐虽有纲地。而无抑配之累。法至善也。至于查禁私盐。例稍密矣。律曰私盐事发。止理现获人盐。注获盐不获人者勿追。获人不获盐者勿坐。盖虑其展转攀指株累无辜也。宋之法。诸犯榷货。不得根究来历。违者以故入人罪论。独茶法根究来历。乃致妄引平民。以报私怨。官司不敢沮抑。追呼蔓延。狴犴充斥。经时不能决。龟山先生固已极言其弊矣。今例载私盐至三百斤以上。须究明买自何处。承审官含混完结。题参议处。州县获私盐。恐干功令。非以多报少。即寝置不问。是立法以禁私贩。而私贩滋甚。其理然也。其它类此者。不可胜数。故汉之三老皆能率意以尊民。今州县反不能自行其意。此吏治所以日就窳而不振也。窃以为法者。因时损益。方今之务。其一切无谓之例。悉为蠲除。令州县宽然有余。专以教养斯民为急务。法简则事省。事省则官易办。官易办则吏胥可减。吏胥减则扰民者少。夫齐民力田服贾。其所以自谋口食者。不必官为经理。官不扰民。而民自足矣。编审即不可复。州县以时问其疾苦。惩其奸慝。其习俗既久。骤难转易者。勤加诫训。靡以岁月。而令其自化。耳目所不周。然后辅之以保甲之法。仍宜优礼奖劝。以观其效。不必限以岁月。夫役满则退。谓其苦乐不均也。

今且优礼之。奖劝之。去其所苦。责以分治。但令其人足恃。又何年限之拘哉。其分管界内二三年中。如果地方宁谧。盗贼衰息。应如何赏锡之处。定为成规。以示鼓励。如此而民不丕变。俗不美者。盖未之有也。某更有请者。今南漳等州县。自嘉庆元年以后。又有所谓棋头寨首。此等均系乡曲豪户。且间有奸猾充当。事平之后。似宜革其名色。责以职司。其于防守堵御。着有微劳者。量为题请议。余仍听官约束。不得妄有举动。以杜将来武断纠众之弊。管蠡之见。如有可采。恳即转达制宪。以备愚者一得之虑。

　　与陈季方　
杨名时

抵滇奄再改岁。吏事军需。轇轕频年。旧学将芜。况期新得。此不读书而以人民社稷为学者。圣所深斥也。无切磋讲贯之功。则理不明而事迹亦麤矣。正如无源之水。立见其枯涸耳。能无惧乎。在此一年来。日以均徭役清粮政疏淹滞为急。且使民困稍苏。更徐图之。某目病不能观文卷。亲考验。志为气夺。径窦不塞。属员之心未得静。尚在两歧。藩司每以和衷相劝。夫和者参调之谓。衷者不偏之义。乌有同趋于利而谓之和。偏主于私而谓之衷者乎。时俗之见。每多类此。夫受君父重寄。立官民之上。而唯自私自利之图。岂性无理义哉。亦素不讲于此故耳。忧师传之不习。辄因人而鉴已。一为知己者道之也。春和物生。静观皆得。兄何羡乎当途。我何心乎穷巷。各以穷理反身为第一务耳。

　　寄杨清江锡绂书　
陈宏谋

来谕以欲正民风。先端士习。真探本之论。窃谓凡百风俗。自上及下。而转移之机。全在于上。欲端士习。先清仕习。仕途中人怀便利之私。每遇一事。为己之念重。为民之念轻。明知其于民有益。而于己无益。亦不肯为。若更于己有累。则动色相戒。其所谓累亦不必重大劳费。即眼前心思稍费筹划。口语稍费开导。非尽不能。直是不肯。不曰何苦乃尔。则曰不如其已耳。先儒云。古之学者为己。其仕也为人。今之学者为人。其仕也为己。文中子云。古之仕也养人。今之仕也养己。吕叔简云。变民风易。变士风难。变士风易。变仕风难。此风不变。流弊何穷。仰惟　　圣仁在上。爱民课吏。事事期于实在。要于久远。而行之鲜效。此吾辈奉行者之责也。大抵今日属员中。能于民事勤勤恳恳不肯漠视者。皆有志向上。虽所行未尽惬。而路数不差。自当鼓舞而振作之。至于凡事只图自占地步。不顾民生苦乐者。虽才具敏捷。或自负老到。究于地方无益。尝有上司交口推为能员。而体访舆论。竟大不然者。三代直道。至今在人。公听并观。考言询事。庶是非黜陟。上下相争。举直错枉。则民服耳。

　　寄桐城张相国书　
陈宏谋

州县官一举一动与百姓息息相关。不独贪廉为小民身家所系。即勤惰明昧之间。缓急宽严之别。亦为小民休戚所系。现在随时劝勉戒饬。冀其各发天良。体　朝廷设官为民之义。不复存自利自私之心。庶几随其才分之短长。渐着其为民之实效。大抵劳来匡直辅翼振德。祗完得一教字。因事因人。随时随地。一切引人于善。禁人为恶。及止恶于未然。惩恶于已犯。无非教中之能事。所以发强刚毅之中。具有忠厚恻怛之意。近世论治。动以主宽主严立论。主则不免于偏。常至积重难挽。矫枉过正。所谓宽而有制。严而不苛者。乃是一意公平。实事求是。中并无宽严之见者存也。某学无根柢。从政以来。始觉浅陋空。所谓平时不学用时悔也。即欲退而言学。实已无及。然偶一开编。或抽绎向所记诵者。参之时事。未尝不隐隐触发。可相印证。益信仕途不振。皆由所学之非。动谓仕可不由于学。学亦无补于仕者。尤其同而各梦也。

　　与各属论治　
陈宏谋

官场陋习。上下衙门。终日忙迫。究竟实在及民者甚少。官有事于民。而民反不之知。民所切望于官。而官又不之知。官民情意不通。虽法良意美。行之反以滋弊。甚至因偶一有之之弊。而废经久当行之法。皆官司苟安自便。奉行不实之故也。至于州县。尤为亲切交关。故州县得人。则一州一邑受福矣。　　圣主勤政爱民。公听并观。臣工条对。意美法良。不一而足。其言之可听。而行之甚难。固多有之。然亦有名虽奉行实未曾行者。即如每奉部文。层层转行。上下衙门。案将成帙。似乎已经奉行。而士民则尚不得知。地方何从受益。总由上司以转行为了事。州县以发房为了事。即出告示。亦袛在于城门通衢。远乡士民。何能遍观尽识。出示之后。官亦全不照应。及至士民或有违犯。不曰事不可行。则曰民不肯行。而不知实未曾行也。地方官果肯事事从民生起见。每奉行一事。体察民情。逐处计划。利在何处。害在何处。惟求有利于民。并防有累于民。行之而利多弊少。则当救弊以全利。不可因弊而废利。如此则虽法未能即效。亦可补偏救弊。渐收其益矣。大凡有益于世之事。其始也不能不有所难。迨其后则又不能一无所累。畏其难。惧其累。必至视天下事皆可以已。不但[己](已)不可为。且劝人之不为。且忌人之为。见有为之者。则又即其小疵以议其大醇。使卒无以自解。此所以驱天下之人皆趋于苟安自便之一途。而鲜有人焉出而任天下之事也。
  </div>
  <div class="pagination">
   <a href="皇朝经世文编_page81.html">
    上一页
   </a>
   <span>
    ...
   </span>
   <a href="皇朝经世文编_page77.html">
    77
   </a>
   <a href="皇朝经世文编_page78.html">
    78
   </a>
   <a href="皇朝经世文编_page79.html">
    79
   </a>
   <a href="皇朝经世文编_page80.html">
    80
   </a>
   <a href="皇朝经世文编_page81.html">
    81
   </a>
   <span class="current-page">
    82
   </span>
   <a href="皇朝经世文编_page83.html">
    83
   </a>
   <a href="皇朝经世文编_page84.html">
    84
   </a>
   <a href="皇朝经世文编_page85.html">
    85
   </a>
   <a href="皇朝经世文编_page86.html">
    86
   </a>
   <a href="皇朝经世文编_page87.html">
    87
   </a>
   <span>
    ...
   </span>
   <a href="皇朝经世文编_page83.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
