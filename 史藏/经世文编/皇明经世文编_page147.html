<!DOCTYPE html>
<html>
<head>
    <meta charset="UTF-8">
    <title>皇明经世文编 - 第 147 页/共 172 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇明经世文编 - 第 147 页/共 172 页</h1>
    <div class="content">　　一领盐票以防夹带、据蜀议盐随引行。其法尚矣。川省盐引盐票、经本司刊置、赍赴两院请印、转发盐法道填注、坐定收买场分、发卖地方、仍赴按院挂号立限、至发卖处所、投官司截角类缴、以防影射。以杜重冒。法至密矣。然尚不免有法外之奸。人情逐利。势自宜然不得不严为之防也。今黔省易盐。既免榷税。又无引票。则照证何凭。真赝难辨。宁不启奸萌而妨成法乎。合无今后黔省委官到蜀、请彼中两院、移文本省两院知会、行盐法道、给以照票、坐定某场收买、某路入黔、仍赴按院挂号立限、买完装运出境、完日投彼处官司截角类缴、下次另请给发等因、该贵州会议得有盐则有引。引所不通。则用票。然皆截角销缴。所以防重冐。杜奸萌。法至善也。今黔市盐。若无照票。则真赝溷淆。诚有如蜀所虑者。但领票截角、固当遵守、而赴院挂号、似觉难行、何者委官奉差市盐、未买之先。则有本银数千两在身。巳买之后。则有盐数千包在船。委官随从不过数人。即时刻固守。犹患他虞安能抽身远离。赴院挂号。况按院在省、犹有定期、脱或廵历外郡、动经数千余里、躭延数月、何能为转输计乎、合无酌议每年请本院部预移川省两院知会行盐法道填给照票、坐定富顺县某场买盐若干、射洪县某场买盐若干、填明请号、如在富顺收买者。将号票移于叙泸道挂号。在射洪收买者。将票移于川北道挂号。若该道出廵在外、即发叙州府潼川州、或令富顺射洪县挂销、俟委官到彼、即领票照数买运、仍置号簿、稽查挂号时。截去一角买完场官。又截一角。经盘处所印官。又截一角。卖完类缴、原发号票衙门转缴盐法道下次另发、如此则委官免往来奔走之劳、而亦可杜重冐之弊、
　　一定盐本以免私市、据蜀议、黔省委官入蜀、收买装运开行省城院道、既不相闻、地方有司、又不暇诘、则人之真伪。与盐之多寡。孰从而知之。矧黔蜀相去数千里。承委卑官。未必自爱彼处既难遥察、此中复碍严查、岂不益增影射、而其流之弊、将至私盐盛行、市价腾涌、匪直病蜀。亦且病黔。非细故也。合无今后黔省差官、请乞彼中两院。选委廉能文职、移文本省两院、檄行盐法道知会、文内明注发买盐银若干。每年定买几运。务令入蜀之日、投文知会、事竣之日、缴票稽查、庶奸伪无所容、而法行为可久矣、该贵州会议得市盐规则与移文知会、缴票稽查、前欵计议巳详、至于买盐银数、查广西盐政抄刊载、每年发银三万四千三百一十九两五钱四分零、专于广东市盐起运、而黔中每年以一万两分市蜀楚、查黔中迩来征剿路苗山苗之后、新增募兵二千一百名、每年增饷一万五千两、计该母银三万两、权其子息、乃可足用今查得蜀路盐利。每本银百两。可得息五十金。楚路盐利。每本银百两。所获息不过三十余金。分市二省盐本。非三万两不可奈黔贫甚、骤难凑足、兹自有盐议以来、多方括处、仅一万两、近日平苗善后疏内、巳蒙本院部题请、权以一万两为母市买、待子银入、渐凑足。以三万为母。分市蜀楚。今应照此议伏乞圣裁
　　题盐本饷本马本疏【兵饷驿马】
　　臣奉命抚黔、于兹十载、观此疏并上一疏知黔省之贫困矣黔地方急务、惟兵饷与驿马二项、最为难处、兵不设、无以弭盗、粮不继、无以饷兵、故督粮道往往以饷之急告、马不具、无以实邮、粮不足、无以饲马、故驿传道往往以马之急告、而臣蒿目焦肠、计无复之、他省饷出于民。黔无民。故饷取之川湖协济。川湖协济。止以饷军。原非饷兵而兵困。他省马出于民黔无民故马取之各夷土司各夷土司玩者不即纳。贫者不能纳。而马困。臣查得征播以后、水旱频仍、苗贼羣出、故铜仁总镇标下新增官兵四百员名新建崖桑铁山两营、增兵六百名、下路龙新平清一带、新增一千五百二十员名、上路威平普定一带、新增四百八十二员名、通共新增官兵三千零二员名、兵粮有日支三分者、有日支二分者、有日支银一分米一升者、有日支一分者、每年该增银一万七千余两、毫无所出、乃仿粤西市盐之利、具题市盐鱼布疋于蜀楚取息以资兵饷、名曰盐本。又援黔中揭粮取息之例、行之贵前平黄威普各卫、名曰饷本。总之皆为兵饷设也。臣又查黔中各驿逓马价额银既少。土司多负。而云南楚川之使。络绎不绝。倍于往时。卫官驿官。力不能支。臣目击其艰、乃措马银行于贵阳龙里新添平坝新兴思石铜镇都平之间、亦揭军粮取息帮走名曰马本。此专为马设也。第司库如洗、三项本银、毫不能指、臣于十年内、节缩公费纸赎等银、共二万二千四百七十九两零、内以八千一十两三钱零充为盐本、以六千九百三十八两零、充为饷本、以七千五百三十一两零充为马本、檄下司府卫县、次第举行、法既具、或有訾臣者曰。市盐之策。祖于盐铁揭粮之法。仿于青苗。皆衰时之政也。臣应之曰。盐铁青苗。皆汉宋之盛。居庙廊之上。居上言利。其法可以不行。臣当贵州极瘠之地。兵马两困之秋。拯溺捄焚。其法不可不行。况黔市盐。非铸山。非煑海。仿粤西见行之例行之。非臣剏为之也。揭粮之例。今年散之军。明年扣之司。非若青苗之追呼民间也。故臣愚以为可行。而行之数年。亦稍稍有效矣。但臣奉旨终养、即日代归、若非具数题明、下部行司、立为章程、诚恐后来有司军卫各官、那移隐漏、漫无着落、则臣十年拮据之苦。无裨于兵马之困。而秪以供贪墨之蠹。臣窃惧焉。相应具题、
　　题夷情疏【黔蜀夷情】
　　臣闻之、汉之语夷情者曰、用兵之道、攻心为上、攻城为下、唐之语夷情者曰、非朝廷之力、能制其死命、在处置得宜、能服其心、故虽夷人、不可不攻其心、服其心也、兵法曰知巳知彼、百战百胜、不知巳不知彼、百战百败、又曰兵无饷、士不往、兵无财、士不来、言彼巳之形情当晣、士马之物力当盈也、古之人又有言曰、行所无事则智大、又曰天下本无事、庸人自扰之、言以无事处事则易、以扰处事则难也、　陛下不以臣为不肖、使臣待罪黔中、于兹十载、臣尝持此三者治黔。即不能大治。亦不至大乱。而不敢明言于人。夷情不必太察。太察则无徒。巳瑕不必太露。太露则人玩。劳苦不必自明。自明则益小。臣之处心积虑、惟求安夷人以安地方、安地方以报　陛下、不必人人知也、而今有不得不明言者、　陛下许臣归养、臣之去黔有日、邻国岁岁逼臣、臣之受谤日深、臣年六十有六计在人间、为日几何、赵充国曰、臣年老矣、岂嫌伐一时事、不以余命明言兵之利害、卒死谁当复言之者、臣即不肖、岂后充国哉、夫安疆臣安尧臣兄弟。不过黔中一属夷耳。在蜀中始以索地之役。继以蔺乱之故。不以为乱臣。则以为贼子。用兵芟夷。惟恐一日或缓。自黔视之则大不然。播州反。令疆臣出兵攻播则攻播。吴洪复反。令疆臣斩吴洪则斩吴洪。地界令疆臣认粮一千二百石则认粮。路苗乱令疆臣征苗则征苗。十年以来。兵部苦于蜀议。无尺寸之叙。　国家亦无分毫之赏。而疆臣终不敢以为言。播州反。令尧臣攻播则大捷。蔺州乱。令尧臣追印则印出。既谓尧臣不当在镇雄。令之归则归。令其干房随从归则归。主上授以土知县之衔。而尧臣日在臣辕门听事。顺耶逆耶。如蜀人言二安反久矣。而远之不至如杨应龙。近之不至如凤腾霄。臣谓犬羊不至嗥触亦云顺矣。而蜀不谓然。臣故曰夷情顺逆。两省意见不同者此也。蜀人既不谓顺势。必至于用兵。用兵非蜀一省事。势必与黔协剿。蜀人剿逆黔人剿顺其名号既巳不正蜀中甚富黔中甚贫其物力又甚不均臣曾备员蜀中。盘蜀司库。是时贮金百余万。用兵以来。或渐消耗。而去年治兵。即遵义一府。报臣用过五万七千余金。则他郡可知。蜀中士夫公议。又谓一县运米。用过数千余金。蜀之富可知巳。黔中司库。不满万金虽有二十州县。十户九夷。将谁运米。黔之贫可知巳。知巳知彼臣自度甚审。无饷无财。臣用兵何藉而蜀谓臣不同心。非心不同。力不从心也此是巳瑕本不当露。第恐庙堂未必尽知。台谏未必尽知。天下人未必尽知。谓臣不与蜀同心同力耳。臣故曰帑藏盈乏两省物力不均者此也。蜀中天府。既富且强。借攘夷之名。以收爵赏之实。黔既贫弱。而加兵于素所顺服之夷。兵出无名。事何以成。其难一。镇雄地近于黔。而远于蜀。举兵胜败。无损于蜀地。而黔毕节永赤。莽为丘墟。蔺州一讧。覆辙不远。其难二。十年前蜀人谓尧臣安陇同族。不闻于黔。允而入之蜀。十年后。蜀人又谓尧臣非我族类。责成于黔。呼而归之黔。其难三。蜀之用兵。非由诏旨。自我用之。自我撤之。一反复手耳。黔之归尧臣。夺其所有。拂其所欲。追豚于苙。收隼于罗。其难四。臣故曰事势难易。两省处分迥异者此也。黔夷处其顺。未有大逆衅。而蜀谓黔庇护。黔财处其乏。事处其难。不得不调停处置。而蜀谓黔姑息养乱。蛮夷构乱。从古而然。杨应龙之能乱播州。阎宗传之能乱蔺州。凤腾霄之能乱武定。大羊之性。类皆然也。臣即至愚、岂闇于此、政谓其能乱而止于未乱。禁于未发。调停处置。勿令砰破臣实巳乱非养乱也若以巳乱者为养乱。彼激乱者非生乱乎。孔子曰人而不仁疾之巳甚乱也。此其责必有所归矣。
　　皇明经世文编卷四百十九终
　　皇明经世文编卷之四百二十
　　华亭徐孚远闇公　宋征璧尚木　陈子龙卧子　夏允彝瑗公选辑
　　李雯舒章参阅
　　郭青螺文集二（疏　杂着　记）
　　郭子章
　　疏
　　条陈地方要务疏
　　咨兵部总督再议四卫
　　条陈地方要务疏【抚黔事宜】
　　臣惟黔在西南极边极贫、视他省逈异、一切巨细事务、厝手称难、举足皆碍、臣抚黔以来、于兹十载、地方利患、所当兴除、凡力可径行者、弗避劳怨、矢竭心力、次第举行、不敢尘渎天听、惟是议干兵戈、政属钱粮、兼之夷情、关系安危者、势难自专、惟仰仗　皇上威灵俞允、始可着为令甲、垂之久远臣谨条为三事、具题请旨、
　　计开
　　一慎铜议以安黔东、夫黔之东夷红苗最伙、自唐虞以来有之。非自今日始。剿苗之议。其来亦久。自嘉隆以来言之。亦非自今日始。第士民之议。乃匹夫匹妇复仇之说。地方一隅之计也。臣欲慎重其议。不敢苟从。乃知巳知彼。百战百胜之说。　国家安危之大计也。窃惟红苗恣肆、原非一朝、以今视昔、于兹稍甚、士民请剿者、葢忧其将来、愈加猖炽、乃将数十年被劫之情、汇为一疏、其情可怜、其词诚迫、夫诸苗肆杀人之毒、匹夫无不报之雠、即灭此而后朝食、未为不可、第事势有重轻。钱货有诎赢。时诎不可举赢势重不可轻发。考红苗蟠据楚蜀黔三省之界。即古三苗遗种也在唐虞时曾逆命矣。班师振旅。舞干而后格。在高宗时。曾伐鬼方矣。三年克之。孔子以为惫。东汉之初。马伏波将十二郡募士及弛刑四万余人。困于壶头而卒。即今沅陵东也。本朝嘉靖年间。亦曾大征。始于庚子。终于癸丑。历十四年而后定总督张岳竟卒于沅州即张净峯也有集。此皆往事灼然可据者也。然使苗实破城杀官。负不赦之罪。亦难以往事自挠。使贵州帑实士强有必胜之势。亦何必以偃武为辞。节据司道会议。苗之出没不时。虏人妻女。烧我屋寨。岂敢谓无。然未至据城以叛。如宁夏刘东旸也。未至破綦江城。犯飞练堡。杀参将都司。如播州之杨应龙也。未至杀守备等官二十一人。如皮林之吴国佐也。即如士民疏称王一事、葢亦有说、顷三十年、贼徐应龙潜住苗中、假传诏旨、旋即就擒、奉旨取决、士民迄今犹云云尔、脱再有之、总兵该道参备郡县、岂得不报、纵贵州不报、楚亦有辰沅兵备镇筸参备、蜀亦有酉阳坐镇都司、岂皆聋聩、岂皆隐匿耶、苗罪诚重、第比之宁夏播州皮林尚为有间、即有出没。重则鵰剿。轻则追捕严为防御。不致蔓延。法如是而止。而必欲动大兵。如征播征皮林。臣未见其可也。又据前镇守铜仁总兵陈璘手本议称、如或征剿。贵州一省。当用浙广汉兵本省夷兵共七万四千六百员名。有一日五分者。有一日三分者。有一日二分者。连食米鱼盐运夫战马硝黄等项。以一年计。共享银一百零八万五千两、议善后留汉兵四千名。土兵一万名。以三年计用银八万六千四百余两。通共一百一十七万一千余两。则在总兵亦知其难矣。此犹以贵州一省计也。湖广四川二省皆如此数。合之共三百余万。此犹以一年计也。如高宗伐鬼方。三年克之。不可数计。此犹以三年计也。如嘉靖十四年而后定。则其费益不可数计。此岂独贵州不能办。即楚蜀亦不能办。岂独楚蜀不能办。即朝廷亦未必遽能猝办。即朝廷之力能办。蜀楚之力能助。亦必待年余而后兵始集。饷始充。此一年内。苗无奈楚蜀远何。势必近扰贵州。第恐思石铜镇之间。不知当破几城。杀几官。戮几多百姓。而贵州丘墟矣。费数百万之金。杀数万人之命。以争不可耕之苗地。不可臣之苗民。臣未见其可也。夫国虽大。好战必危。黔小国也。今年征播。明年征皮林。又明年征路苗。又明年征定番苗。不可谓不好战矣疮痍未起。流离未归。帑藏空虗。朝不保夕。以朝不保夕之国而欲锄唐虞以来未歼之寇。人皆言臣不智。佳兵者不祥之器。不得巳而用之。朝廷西征东征。征播征皮林。皆万不得巳。计费金钱何止千万。而复欲以施之铜苗。即一年可了。亦费四百万金。捐有限之财。兴得巳之役。人皆言臣不忠。播州杀生命不下三万。皮林不下万余。近日水苗路苗斩获四千。据士民疏苗贼十万。少杀之当如皮林。水苗路苗。多杀之当如播州大兵之后。必有凶年。伤天地之和气。以酿凶年。人皆言臣不仁。止铜仁人谓臣不武耳夫权祸莫若轻。权福莫若重。臣以一身蒙不武之名。而犹得免不智不忠不仁之议。职亦甘之矣。又查得贵州铜仁总镇标下有兵四千九百七十三员名、自三十年来、新增兵六百名、铜仁守备有兵一百一十五名、湖广镇筸参守汉土官兵五千六十五员名、兼永保酉阳平茶邑梅等土司兵、皆可调而用者、总计兵万余、以战或不足。以守则有余。若无事训练军兵以张其势。有警驱率堵截以遏其来。是在总兵加之意耳。此一策也。总兵陈璘初至、建筑龙潭报国光明龙头猴荅溪崖囤金竹等七堡、用费二千四百金、迄今巍然、可倚为守、又如乌罗司举人杨国祚苗夷出没不能大攻城邑在所建堡自备亦足少安近呈建堡自为守御、合无行今邻苗府县村寨、照依此法。随地筑堡土穵壕。俾家自为守。人自为战。又一策也。至于苗有食粮者有不食粮者彼食粮者。原系羁縻之术。不必苛求裁革。苗有入犯者有不入犯者彼不入犯者。既无可诛之罪。亦不必一槩拒绝。若永保酉阳各土司。毋使侵占苗地。酿祸生奸。川湖贵邻苗汉人。不许交通勾引。诱诲出劫。此又一策也。夫我既有所备。又不扰苗。倘藉　国家威灵。诸苗畏怀而不敢出。幸矣。如或狼心不悛。集质如故。时出窃掠。总镇合调前项万兵摘恶而鵰剿之。倘异日者果有称王僣号。阻兵犯顺。如宁夏如播如皮林。万不获巳。请于　天子。合三省之力而诛之。未为晚也。伏乞圣裁
　　一绳黔奸以安黔西、黔西之夷号罗氏鬼种、其类最繁。在唐曰罗罗。在宋曰罗甸。又曰鬼国。元更鬼国为顺元路。一名亦奚不薛。本朝置贵州宣慰司。今水西安氏。洪边宋氏其胤也。史册所记自唐宋来。未敢与中国抗。元有蛇节隆济之乱。则将官刘深激之也。载在元史甚明。隆庆间安国亨有陆广之难。则总兵官安大朝激之也。载在先臣大学士高拱边略甚着。自讨杨应龙之后。蜀议云当次及安氏。且言安氏必不靖。四方传闻。皆以为然。臣奉　皇上德意。羁縻而抚绥之。十有一年。疆臣颇立微功。今且病死。尧臣久巳归黔。行且继其兄职。此水西夷人近日实情也。顾臣之所虑者不在夷人而在边境喜事之将臣之所深虑者。又不在边将而在黔中奸细之人中行说赵信在匈奴。则汉以为忧张元在夏。则宋以为忧。今黔之奸人、如罗学茂苏民心许成名、此三人者非黔之中行说赵信张元乎。则所云渫恶贪降。倍义绝约。忘万民之命。离两国之驩。此三人者之罪案也。罗学茂不入遵义。不诱魁痴入蜀。则地界之议。何至纷纭四年不决。比李御史按蜀、首拏学茂、搜其箧笥往来交通之字题奏、臣以为使蜀与黔失邻国之好。臣与蜀督臣伤同年之雅。良田败于邪径。黄金铄于邪口。皆学茂为之毒也。苏民心、许成名、不投入周敦吉帐下。结为腹心。冯为爪牙。则蔺州之祸。何至延及林木、殃及池鱼。永宁城下。突为战场。摩尼普市。顷刻煨烬。黔人至今谈之。心战色阻。亡魂动魄。犹欲食二人之肉而寝其皮。皆民心成名为之毒也。夫学茂。水西之隶也、成名民心。永宁赤水之卒也。而黔之抚按。至受其勾喙侈口。而不能驱之正三尺。臣以为蜀亦当有曹恶也纳旧妻而论前壻之恶买仆虏而毁故主之暴。奈何信之。此三人者阴阳于土司之间而构黔蜀二省之隙故青螺深恨之故臣愿蜀之捐此三人者以正黔之法而明上下纪纲之分而黔亦无必尽法于此三人者以全蜀之体而开改过自新之路然后边境可安也。
　　一恳覆中盐以实黔饷、黔中土瘠而狭。军弱而贫。苗繁而悍。兵多而饥。饷无所出。臣十年内言之至再至四矣、而今犹不容巳于言者。为　国家大计。非专为黔也。查得川湖协济岁七万三千两。全以给二十一卫所之军。铜仁十三营之卒。原非饷兵额银。即使全完。尚不足给旧军。而况蜀四土府酉阳土司、全不上纳、遵义新郡、解不及半、而安得分文沾新兵也、新兵之设。始于平播。设平越兵以防播孽。继剿路苗。设新龙兵以防山苗。兼剿水苗。设崖桑铁山二营。及总兵带来家丁以防铜苗。皆一兵不可缺者。大约岁用饷银一万七千余两、臣蒿目焦肠、计无复之、前毕御史援粤中市盐例上请、蒙　旨下部、部咨四川贵州两省会议、臣与四川盐法孔御史文移往复、似觉详尽、久咨户部、未蒙题覆、臣虽间一差官市盐于蜀、岁不过一二千金、道路崎岖不通、舟楫驼运艰苦、获利无几、不足以济十之一二、此四川市盐之议。臣不得不向　皇上一再恳也。然此特为黔西一带之饷。未及黔东也。臣万不获巳、檄行布政司招淮商中盐、随据该司招到两淮商人吴启明等前来、议照九边事例、每次开中贵州淮盐一万引、令商人纳余盐银七千两于盐运司、转解户部。纳黔中引价脚价银九千七百八十四两、折盐以济兵饷、商人之盐、听于贵州地方、及沅靖等处发卖、该臣会同廵按冯御史、参之舆情、考之会典、遵照两淮成规、毫无违碍、上之稍利于国。下之大济于黔。业经酌议妥当具疏题请、未蒙户部题覆、窃恐新招商人。视黔万里遐方。候久不覆。势必转而之他。此两淮中盐之议。臣不得不向　皇上一再恳也。夫大司农视天下之士卒皆其婴儿。一兵不饷。或授之饥。贵州即险远。独非婴儿所当恤耶。市盐之例行于粤西而难于黔中盐之例行于天下而难于黔岂谓黔可以不设兵耶黔不设兵。则苗贼横出。道路梗塞。不独无黔并且无滇。此亦西南之大计。不可不熟虑也。臣非专为黔也。计大司农亦当有同心焉。恳乞　皇上下户部酌议、亟为题覆、
　　咨兵部总督再议四卫【黔楚更隶府卫】
　　据贵州按察司呈、奉两院案验、遵依会同布都二司、会看得天下一家、此是前善后事宜中一条何分彼此、在黎平可以隶黔。亦可以隶楚。四卫可以隶楚。亦可以隶黔。　国家二百余年。巳有定辖。使地方恒如昔日之治平。亦安用互更以滋多事之扰。顾时势渐更。则事当从便。播州贼犯偏桥而楚不能救。在楚若未关痛痒。而黔之镇远铜仁。巳为心腹之疾矣。今播贼虽灭。安知复无如播酋者乎。皮林苗犯黎平。而黔不能援。在黔若未切巳事。而楚之靖州铜鼓。巳为剥床之灾矣。今皮林虽平。安知复无如皮林者乎。此二地应更不更之大较也。其所不愿者、四卫之武弁、畏黔近则耳目难欺。利楚遥则法目疏阔。黎平之生儒。利黔僻则科目易取。畏楚大则场屋难前。此二种之人。执称不便者所由起耳。若曰四卫广而黎平狭也。奈何以广易狭黎平瘠而四卫饶也。奈何以瘠易饶。此则当论于四方公割之时而不当论于天下一家之日黔本贫瘠帅割饶乐者隶之亦得损益之宜若曰钱粮田土。不便于征解也。则黔之征解于他省者亦多矣。土地所产。不足以当中国之一县。朝廷置省立官。原为外固楚边。而上通滇路。黔安则楚之边地安滇之贡道安黔危则滇之行李危楚之边地危故朝廷当无事之时则分诸楚。分诸蜀。分诸滇。以协济黔之官军。当有事之时。则取诸南。取诸东。取诸西。以助黔之饷给。岂特区区为此一黔计哉。若以征解为难。则黔省可废。吏于黔者。将朝闻报而夕束装矣。即此而观。则人我可平、藩篱可撤、而事可无别议等因、议详到院、查得隆庆元年、先该巡抚杜、巡按王、会疏具题、内开臣等查得沅靖二州、与平清偏镇铜鼓五开六卫之去湖广、酉阳播州永宁三土司之去四川、俱二千余里、遥属于二省。而兼制于贵州。所谓十羊九牧之扰。服役者兴远道之嗟。莅事者无画一之轨。于民情政体甚不便也。如革数州县土司。专之贵州。其便有十。齐民赋役。自远而移之近。劳费损于旧者数倍。一便也。郡县专其心志。以听一省之政令。无顾此失彼之虑。二便也。军民力役。彼此相济。无偏重之累。三便也。科贡悉隶本省。礼遇资遣。有均平之规。四便也。司道政令。有所责成。郡县不敢以他属为辞。五便也。府卫互制强悍之卒。豪猾之氓。禁不敢逞。六便也。岁征缓急。可无失程。盗贼出没。易于诘捕。七便也。土酋之杰。各相牵制。不得肆其螫。八便也。僻远之区。监司岁至。吏弊民瘼。可以咨询而更置之。九便也。释兼督之虗名。修专属之实政。体统相安。事无阻废。十便也。夫所便既如此臣等愚见以为联近属以全经制、其说可行、缘由在卷、然则四卫属黔之议。其来巳久。非职等今日创为之说也。第地方无变。因仍为便。乃不意三十年之后。有播之乱。贼寇偏桥而楚不能捄。诒祸于黔也又不意有皮林之乱。苗寇黎平。而黔不能捄。诒祸于楚也则三十年前之说。非无据矣。以道里论。黔人入黎平。必由楚四卫沅靖孔道而后达黎平。楚人入偏桥。必由思州镇远之境而后达偏桥。辖土参差。军民交错。非经界之石画也。以人情论。楚中按臣二百年来无一入四卫。而黔中按臣。每年由四卫出廵镇铜彼卫所官。何乐于黔中之数考。黔中提学。三五年不到黎平。而场屋才乏。入彀容易。彼黎平诸生。又何乐于楚中之就试。地方所称不便。不过官生私情。非　国家之大计也。以钱粮论。黔中不毛。无赋可入。即贵阳都匀普安诸卫。非仰给于湖南。则糊口于川东。此言不止黔事天下卫所屯田在异境者亦多即偏桥屯田。亦在思石地方。未有屯田在楚。而卫不可属黔也。以纷更论。国初都匀属四川。普安普定属云南。其后始割属贵州。近日瓮安余庆等县。原属四川。今亦割属贵州。未闻地方一定。便不可割以他属也。以肥瘠论。黔以一府一县十二长官司。易楚四卫。地亦相当。卫所何肥。府县何瘠。且非所以为市也。以得失论。有所得而无所失。始名为荣。有所失而无所得。始名为辱。楚中虽失四卫。而得一郡。黔中虽失一郡。而得四卫。又孰荣而孰辱也。言两易而交利以使楚人之无辞独计黎平在黔贫子之石田也在楚中犹足为湖北之藩篱四卫在楚大泽之礨空也在黔中便足为八番之保障天下无事。各就近以统理。令府卫不得躲闪于二省之间以骫法。四方有警。各就近以敉乱。令将帅不得推诿于二省之交以养祸。职等前日所为善后计如此、无敢以易前说、未敢擅拟、合咨部裁酌、
　　杂着
　　保甲
　　钱法
　　保甲【东越保甲】
　　治国者、譬之医然、当嘉靖之季、倭毒海澨、寇讧山都、似病之初、草薙兽狝、其谁曰威、隆万之际、呻吟甫息疮痍暂起、似病之巳、宽文简宪、蠲租赦眚、抚而孩之其谁曰爱、山海之谧今十余年矣、阛阓稍聚、巳生戎心、奸孽少壮、旋萌故念、此岂非病者之复候乎不药之则病。药之则不病。此越人所以有请于桓侯。而蚤从事也试言其方、则无若执事所云保甲者、是上医之完计、而生死人之鸿术也、议者曰、越之病、孰与山海二寇、水寨起南澚至白沙、星屯海屿、陆路起潮惠、至罗旁、棊列山箐、年来海波不扬、夜犬不吠、则水陆二师。始终映带水陆二师为之蔽也。而安所事保甲。嗟乎、以家为乡、乡不可为也、以乡为国、国不可为也、以国为天下、天下不可为也、以家为家、以乡为乡、以国为国、以天下为天下、则民亲民亲则奸寝而不起、奸寝而不起、则寇无与召、而毒吾竟彼水师御海似矣、而无能保海寇之不来、陆师防山似矣、而无能保山寇之不张、海寇之来也、不尽倭与蜑也。乡导者为之奴。接济者为之主。保甲者。所以讥奴者主者之奸。而塞海之源也。山寇之张也。不尽猺与黎也、强梁者为之倡。狐鼠者为之附。保甲者。所以察倡者附者之诡。而杜山之隟也。今保甲之令、岁岁下矣、保甲之册、邑邑具矣、乃奸盗如故、讥察鲜效、十甲联籍、填注姓字、非不悉也、间捕一盗、按籍而稽。姓非所姓。名非所名。即欲治以不报之罪。固巳晚矣。十甲为保、互援有约、非不严也、一家被寇、九室闭户、未闻保内械送一贼。即欲治以不援之律。亦巳晚矣。其不报者、非真顽不率、不援者非真悍不顾也、守望无虞、填入户口、邻圉有警、动辄征发、民即有死、不尽报、阖门下楗。罪止入锾。午夜出鬪。生死呼吸。民岂肯以死博金哉。故罪之益严。而匿之益深。治之愈急。而援之愈缓。其势然也。偷吏慢若刍狗、视为文具者、固不足诛、良吏行无左验。辄勌而弃去。而上之人。不假之岁月。不宽之文法。故亦卒罔成功。而保甲之说穷矣。愚尝反复惟之。岂其法之罪哉。法不法古。行法不法古。奈之何其治古也。疑后者察之前。不知来者视之往。说者谓始于宋相王安石、当时攻之如拯溺捄焚、而宋以罢、以为未可必行、而不知非始于王也、姬公用之周矣、五家为比、使之相保、五比为闾、使之相受、四闾为族、使之相葬、五族为党、使之相捄、五党为州、使之相赒、此周之保甲也。而武以王。管子用之齐矣、五家为轨故五人为伍、十轨为里、故五十人为小戒、四里为连、故二百人为卒、十连为乡、故二千人为旅、五乡一师、故万人为一军、祭祀同福、死丧同恤、人与人畴、家与家畴、此齐之保甲也。而桓以霸鲁成公为齐难、作丘甲、三甸增乘、每乘增甲、则鲁恃此以败齐、而归汶阳之田、郑公孙侨听郑政、都鄙有章、庐井有伍、与忠俭、毙泰侈、则郑恃此以抗晋楚。而存桓武之祀。商君相秦、令民为什伍而相收司连坐、告奸者赏同斩敌。匿奸者罚同降敌。而孝公之后日强、此图伯之石画也。苏威相隋、五家为保、保伍为闾、闾四为族、皆有正、畿外置里正、比闾正党长比族正、以相捡察、而开皇之业日隆。此混一之前筹也。仲长统之说、虽未行之汉、而论则挚矣、其曰、丁壮十人之中、必有堪为其什伍之长。推什伍以上。则百万人。又十取之。则佐史之才巳上十万人。又十取之。则可使从政者万人。以筋力用者。谓之人。人求丁壮。以才智用者。谓之士。士贵耆老。充此制以用人。人将有储。故其法在明版籍以相数阅。审什伍以相连持。益君长以兴政理。简精悍以习师田。则犹周秦之遗法也。王安石之法虽未究之宋。而言则具矣。其曰今天下之人。鳬居鴈聚。散而之四方。而无禁也数千百年矣。一旦使之什伍相维。邻里相属。察奸而显诸仁。宿兵而藏诸用。苟非其人。急而行之。民心摇矣。故其法十家为保。五十家为大保。十大保为都保。选众所服者二人。为都保正副。凡保丁听自置弓箭。习武艺。则犹周齐之余术也。自周迄宋。法之法殊。大都自为什伍。互相讥紏。今之法。非不令讥紏。而粉饰牌籍。漫存守战。则法不若古之精。犹之药论禁书不受读不解验、而徒欲决人死生也、行法之法殊、大都严于匿奸更相连坐。而制律稍轻。槩从末减。则行法不若古之严。犹之汤熨针石不五入不分减而、徒欲取外阳会也、故今之议保甲者。其为法病不备。而其行法病在不必。民固雍于疏而彻于密。骄于爱而听于威矣。蛇虺鼯鼠、伏藏堂栋、虽有虮虱、不得宿短发者、其栉比也。布帛寻常、庸子不释、铄金百镒、盗跖顾而不掇者、其手縻也。故善为治者在备其法而必其刑也今之法其未备者。牌籍具矣。而老弱隶籍。丁壮漏名。则家户贵核也。保甲设矣。而强宗袖手。贫子荷戈。则劳逸宜均也。保伍联矣。而剑戟不利。部队无制。则训练宜精也。捄援约矣。而钲鼓不闻。烽燧不举。则封疆宜画也。子弟兵矣。而追呼骚之。征调烦之。则抚恤宜勤也。今之行法。其未严者。事忌动众。民难虑始。则骚扰之谤宜禁也。贼巳就捕。纷员保结。则党恶之条宜绳也。匿奸不举。罪止议杖。则连坐之法宜峭也。寇至荼毒连罚众保。则坐视之律宜深也。郡邑选愞。不行其野。则降罚之格宜申也。夫法不备。即必行之威。无以收苟且之效。行法不严。即巳备之法。无以胜姑息之弊。惟弊之而行。行之而必。甲以外。乡导者无所归。接济者无所出。而海寇之源杜。甲以内。强梁者无敢跃。狐鼠者无敢啸。而山寇之隟塞。窃意今日东粤之病。舍是无以为十全之方矣。虽然、奸察执、无所容于陆。不得不荡于舟。越之东西。其川居而艇渔者强半。愚以为溪渚舟保之联。当犹之陆焉。舟可联保。不可畜众。伏险于顺。藏动于静。愚以为溪渚哨兵之船。当防之密焉。察绳紏。几见渊鱼而化诲。教道不若鸾凤。愚以为蓝田吕氏之约。当习之乡焉。粤习六博。爰及干楯。子未胜冠。弁髦诗书。萌芽未剪。遂厪斧柯。愚以为古者社学之制。当讲之社焉。事制曲防。縻盗手足。天灾流行。饥馑荐至奏。蜂拥蚁屯。势恶能制。愚又以为朱子义仓之法。当剏之保焉。辟之于方。保甲君也保舟哨兵乡约社学义仓佐也君以主之佐以使之夫然后药良而病巳也或曰、若是则风俗同矣、巧拙齐矣、性情亲矣、鬪讼弭矣、农战不索权、救守不索助、而水陆二师。不几于疣赘乎。嗟乎。众巳聚者不虗散。兵巳屯者不徒归。是未可遽议撤也。保甲之行。命之曰土著。以资墨守而止如堵墙水陆之师。命之曰客子。以备输攻而动如风雨攻守之形不相兼也。顾久之则兵势稍轻。兵祸稍销、何也、粤自寇难以来、人之望兵、如禾黍之望阴雨也。而亦兵自恃其力。曰东南室家。非我辈莫保。有司朘民膏脂。奉如骄子。调发则所过躏轹。毒如虐寇。安居则啸呼营伍。挟压官司。顷者柘林之乱。山东之变。葢殷鉴矣。有如保甲威严。团练精良。乡遂皆卒。比伍胥徒。彼一脱巾。吾则擐甲。如子弟捄父母又安所不克乎。则是役也。不直可以防外寇。且以阴折客兵不肖之心轻其势于方张而销其祸于未衅也愚故曰上医之完计。而生死人之鸿术也。嗟嗟、惟此时为然也。
　　钱法【钱法利弊】
　　钱法者、不收之田、不计之海、不出之府库、无大损于国贮、而博利于民生、诚今日捄弊之急务也、考之列星图曰、天钱十星、在北落西、岂天之所布不可变、而治天下者、当因之与、夏铸历山、商铸庄山、成周圜法泉府、其制独详、则先王所籍也、汉自元狩至元始、成五铢钱、二百八十亿万库、开元中、天下七十余炉、岁入钱百万、宋元丰中、天下五十三监、岁入钱千万、则后王所赀也、　国家百典、上稽三代、下陋汉唐宋、乃独铸钱一事、自洪永迄今、阻格不甚行、而欲其富之埒古人乎、此愚所未解也、铸之不得其方、用之不尽其法、一或龃龉、辄曰钱法难行、吁亦过矣、愚请悉言之、其说有六、一曰收铜之权、二曰固铜之源、三曰开铜之利四曰精钱之制、五曰广钱之涂、六曰端钱之官、古今议铸、无若西汉二贾、谊之言曰、铜毕归于上、山之言曰、民不应与主共柄、今天下奸民私铸、阴持主柄、以厉公钱、果如谊言、上收铜、勿令布、民安所得铜而私铸之、故收铜之说、人主持柄息奸之要术也。高皇帝神智洞爥、止令军民铸鉴及军器、一切废铜。并听官收。毋令私藏。即二贾意也。后寝不行。至于今铜布于下极矣。浮屠佛像。及民间钟磬盂炉之类。比比皆铜。今欲收之。无故而夺民铜。则民乱。尽贸之以金。则国困。愚意两京各立一收铜厂督以司空之属。外省责之藩臣。外郡责之府倅。每月定期。与民市铜。每铜若干。估直子钱若干。其私藏者罚如律。大约一岁。收尽民铜。则民以无用之铜。易有用之钱。既可为私家之利。而又得免于私藏之罪。其谁不欣然而输之官。官以既铸之钱。易未铸之铜。既可为续铸之赀。而略无费于公帑之金。又何惮而不收之民。况藏铜于民。铜皆铜也。而私铸有訾。铜一入官。铜尽钱也而国家日富。　圣主所以独持大柄。而利天下者。无出于此。故铜之权。不可不收也。铜器收矣。铜源未固。民得滥取。其私铸犹故也。防水者。先源后流。披木者先根后枝。铜山者钱之根源也。黄帝封山。令十里外。乘者行。行者趋。桓公封山。令犯者左足入刖左。右足入刖右。禁至严矣。乃今滇中之铜商得私贩。盗掘铜锡。罪止戍边。则私铸之贼。何虑无铜。今欲禁私铸。当先禁私贩。欲禁私贩。当先封铜山。欲封铜山当先严盗掘之律铜源一绝。即有项梁参木之徒。无自而逞。故铜之源。不可不固也。或曰。天地之利不导之开而反封之何也。曰非终锢而不开也。公钱未布则闭之以塞奸公钱既流则开之以疏利顾今之铜。止路南一隅。亦云隘矣。山海经曰海内铜山四百六十七。汉邓通铸于严道。吴王铸于豫章。唐置于陕宣衢信铜冶九十六。宋铸于诸路。铜冶百三十六。国初令天下藩司。设宝泉局。　文皇帝遣官于江浙闽广铸钱。宣德间始罢信饶铜场。则亦非止滇南一路也。若尽籍天下铜山仿汉唐宋故事。随山掘铜。设置鼓铸。则天地之铜。尽为国计。故铜之利。不可不开也。善乎孔顗之言曰。民之盗铸严法不能禁者。缘上惜铜爱工也或曰铸钱利国。先以耗国。钱成之利。不以偿工。其识末矣。王者以四海为家。费百万以铸百万。则二百万。费千万以铸千万。则二千万。一生二。二生四。四生八。生生不巳。铸铸无穷。何乎铢金两之较也。第顗之说。容有未尽者。不惜铜似矣。不择铜而定其衡。则杂。不爱工似矣。不择工而峻其防。则疏。铜者钱之质也。苍则苍。黄则黄。而谁能违之。轻重者。钱之衡也。四铢则太轻。六铢则太重。而谁能准之。工者钱之范。而弊之薮也。模不模。范不范。而谁能核之。故惟不杂以锡。镮之铜以亏其肉好。而独流五铢之制。以一其目。择二局之良者。分布天下以为之工师。而高其垣圉严其防捡。以稽其私挟。故曰钱之制贵精也。夫钱泉也。流于下而壅于上。行于贱而塞于贵即日肆诸人于市。无以为也。今自折俸募役外。朝廷不入。赏赉不予。是自贱之也。自贱之而欲人贵之。其势焉得。志曰。天用莫如龙。地用莫如马。人用莫如龟。此言用钱之涂。不可狭也。汉隆虑主以钱千万为其子赎死。今锾金独不可入乎。汉律人出一算。算百二十钱。今民赋独不可入乎。汉募豪民入粟县官。而内钱于都内。今开纳独不可入乎。汉馆陶主为其子求郎不许。赏钱千万。今赏赉贵戚阉尹。独不可予乎。汉胡降者。赡以少府禁钱。今各边夷市。独不可予乎。夫钱下而不上则其权在市井上而下下而上则其权在朝廷诚用之如循环。行之如流水。上辟其出之涂若赏赐。若俸薪。若顾募之类。无不以下下辟其入之涂若军兴。若榷税。若锾赎之类。无不以上银用其六。钱用其四。又何不行之足虑乎。故曰钱之涂贵广也。虽然。治法治人。相为表里钱法之行。原非细故。内责之二局外办之藩司。事权不重。稽核未严。奈之何其卒行之也。周公太公管敬仲孙叔敖则宰相主之。唐赐炉止世民元吉则亲王领之。晏琦以侍郎领铸钱使于江淮。杜镐等以秘阁挍理讨铸钱故事于禁苑。惟其利溥而用巨耳。今宜略仿古制。令两京领于工部侍郎。各省添设督铸司道。岁终严考成之法。差竣正举刺之典。薄恶者黜。壅塞者黜。自点污者黜。纵民开山藏器者黜。纵民盗铸者黜。又何不行之为虑乎。故曰钱之官。贵端也。夫收铜之权。则利不散之委巷。固铜之源。则商贾无所牟于山泽。开铜之利。则地不爱宝。精钱之制。则民铸不得乱其形。广钱之涂。则下不贱钱。端钱之官。则法必行而民重于犯刑。葢虽管贾之余谈。而国家之完计。何以易此。嗟乎海内宗室、鷇食者半、百官秩薄、势将渔民、边海闾左、动至脱巾、水旱天行、民室悬磬、当此之时、使公钱之贯。山积帑藏。则以亲亲。重其禄可也。以劝百官。加其秩可也。以养兵。增其直可也、以存百姓。减其算可也。不食之而人饱。不分之而家给。弭其乱而经其费。释其怨而捄其竭。籍民之众。以为疆。守国之富以为封。则犹所谓霸王之本也哉。
　　记
　　平远县开新河记
　　海丰县新开杨桃岭路记
　　平远县开新河记【平远新河】
　　平远非故邑也、而邑于兹且二十年、所逼于盗夷其窟以为国也、昔也圯地今也家邑、邑依民民依食、夫民上不属天、而下不着地。以肠胃为根苑、不食则不能活、五谷盐策、民之司命也、蓄价游市、民之通施也、而平邑诎焉、水绝壤断、舟舆为梗、不得曰衢、国地十分、山得其七、而田堇堇者三、又率再易、不得曰饶野、东距南海、鬲于罗浮西距澄海、阻以程江、去煑泲者二千余里、不得曰海王、夫为国者、不通于轻重。不可为笼以守民。不能调通民利。不可以语制为大治。故今为平计、亡若执其通施、以御其司命、而通施之执在水陆二衢、陆则民苦于任担、而罢于林麓、一夫之力、仅足供朝夕、水则民逸于舟楫、而力纾于涧沚、一舟之载、足以供十人。故使吾民为登降之萌也。孰与使为菹泽之萌也。此平邑新河之议所繇起也。予壬午春入朝、时照磨廖汝栢署邑事以父老议闻、予甚韪之、民力剚耜耒、趋芸壅、不给、秋予入觐、郡丞何君敢复、司理王君国宾、复议上之观察郑公、公报曰可、出锾金倡之、平民子来云集、廖以忧去、今令黄君郁桂来督典史张廷章、日夕开批、彻壅通堙、遂竟厥工、河起东门青云桥、至石窟会濂子渡、入三河、凡二万三千一百余丈、凿湍峯梗险、凡三巨石开乌战眼紫葛藤石头横石杨仙杨船合溪七里、犂壁沙石、凡十滩遡地阞挑浚土石、凡七千六百六十七工、会费劳匠、募民凡二百三十余金、经始于万历十一年春正月己巳、于明年三月、凡四百四十六日观察公复令造官舫四、置守者二、以代邮逓、守道韩公行县复命凿大峯剑门二滩、以夷水道平民争以轻舠试新河。水溜石坻。沙漂壑漱。往来如织。一切货贿。俱从舟载。虔汀商贾络绎凑合。平城不路。而民雍于衢。不海而盐溢于釜。不野而谷周于廪。垒嶂深箐。莫碍舟楫。恒风淫雨市不翔踊。民力逸而国用饶。则河之为利博也。河既济予适从觐还黄令来谒以工成告、且征言以记其事、予读河渠书、李氷守蜀、凿离堆穿二江渠、皆可行舟、百姓飨其利、西门豹为邺令、凿十二渠、民少烦苦不欲、豹曰百岁后、期令父老子弟思我。水之为国利。其较着矣。平所足者山。所不足者在田与海。是渠就。则山之利。如矿铁薪蒸。得从渠出。他国田海之利。如米粟鱼盐。得从渠入。以羡易无。以逸代劳。平即界万山中。通财交殷。犹乐国也。且平之民昔时斩木揭竿、甘为盗者、又恶知非以米盐不通施无以延其司命。而掠之他境乎。故是役也。不独通商贿。引灌溉。而并以塞盗源。此其所急于民者。犹在蜀与邺上。某不佞会觐去、无能执役、坐享事成、则无爱一语。以书藩臬二公之伐。昭郡邑诸君之勤劳。父老子弟之辛苦。而又以告后之吏民时时浚之俾勿堕嗟乎。此亦贤者之法式。不可更也。
　　海丰县新开杨桃岭路记【海丰新开岭路】
　　越岭东之多盗也、岂独其民犷悍哉、葢亦山川若为藏焉、藏垢纳秽者、地也、湔拔其垢秽、而疏鬯之者。人也。彼地即辟逖。设为官司治之。设为城郭卫之。设为市巷门渠通之。设为野涂以达其道路道蹈也、路露也、蹈且露、即野之横行径踰者禁。而山川无能为藏。鼠社狐城、鹿蹊马迹、足胫车毂、缘踵而踏之、故道路之设、岂第便往来、所以破山川之藏。而攻奸宄之窦也。周官司险。周知山林川泽之阻。设国之五沟五涂而树之林以为阻。国有故则藩塞阻路而止行者。以其属守之。惟有节者达之。先王之意微矣。赵佗将自王绐其下曰、盗兵且至、急绝道、聚兵自守、汉击吕嘉先开道于牂牁越嶲、曰此制南越一奇也。故越盗多好径负道之险而制越盗者莫急于开道以夷其险海丰越剧邑。而当惠潮之凑。盗寇潮。潮急之则走丰之西。合惠党以拒潮。佗日寇惠。惠急之。又走而之丰之东。以合潮党而拒惠。若杨桃岭一带。故逋逃薮也。岭故有路。下达惠广。上彻潮漳。亦丰之剧旁乎。凿于汉。塞于孙吴。通于晋明帝之六年。而自六朝以及唐末元。大盗据为坚窟。明兴政教旁罗。讫于海隅。景泰间。运司砌驿路。大蹊亭础。犹存。蹊与岭连。逓通逓塞。正德间邑令杨君继荣。始甃杨桃。嘉靖末。盗起复塞。行人从间道。由新岭鹿坑南山。抵观音堂绝江。日莫苦亡舟楫。露宿埜次。盗遇而收之。如委饥虎。今　天子神武。芟夷羣盗。丰民始复循陟故道。顾狭者蜗角。回者羊肠。崛垒者灶突。峭急者锯齿。或起或伏者。云腾而波涌。山椒嶻嶪。中洞外逼。左不得以右。右不得以左。俯瞰翠微。如身历紫虗。令人亡不目眩舌桥而郄前步。良亦险矣。巳郡丞廖君宪。邑令王君惟翰。后先增葺。稍去其甚。万历壬午姑苏黄公时雨由北部郎出守惠州。期年政平化通下令除道。而丰父老以杨岭道梗状闻。黄公乃捐□金檄别驾木君某董其役、未竣而予同年陈君汝凤、来令是邑、批岩突砥逆折伐石。筑土程日核工。盘纡二十余里。列树置亭。五达六达。比于康庄。陈君谓是役也。不可无纪而属言子章。在易有之。伏戎于莽。升其高陵。三岁不兴。解之者曰。安行也。杨桃为戎伏。自汉晋到今矣刈其榛莽。排为方轨。高陵既升。戎将焉兴。此最得周官司险之意。而展车马通商贿。其区区者。先王之教曰。司空视涂。司寇诘奸。夫涂之视也而亡不奸之诘也五岭目惠潮曰憝国。惠潮目丰曰逋薮。兹路之辟。岂直幸惠。唇厚齿固。指完臂健。所以幸吾潮者侈也。陈君柔惠镇定。子章固兄事之。兹守潮幸与之俱。又幸与黄公俱。而黄公有直质而无沈心。怕示我周行。子章亦婉以从令。和安而好敬。昔东海徐吾借烛邻媍。夜与合绩。子章不佞无能为公裨。而以邻故坐受事成。则亦时时为公徐吾处下。去后一扫陈席焉。
　　皇明经世文编卷四百二十终
　　皇明经世文编卷之四百二十一
　　华亭徐孚远闇公　宋征璧尚木　陈子龙卧子　周立勋勒卣选辑
　　姜尔珠慈授参阅
　　李修吾奏稿（疏）
　　李三才
　　疏
　　勘议河工截留漕粮疏
　　历陈国势病繇疏
　　议开泇河疏
　　议留马价疏
　　停止庐州开矿疏
　　报上源水患疏
　　勘议河工截留漕粮疏【河工】
　　该臣看得黄河自上源归德蒙墙寺萧家口报决、弥漫亳宿一带、入浍包涡河下五河、经泗州洪泽湖以至清河口、汪洋无际、其李吉口黄堌镇口、徐邳一带旧河、遂为平陆、不惟　陵寝可虞、而于运道民生、尤为万分吃紧、事关　国家利害、臣与有拊循之责、实切疚心、故汲汲偕按臣吴崇礼具　题亟　勑当事河臣、趂时疏治、适总河尚书刘东星物故臣即驰赴泗州、躬谒　祖陵、会同按臣吴崇礼环视四围。风气完。松栢蓊郁实四五年间。分黄导淮之功。即今河尽南趋。漫散而来。亦强弩之末耳。惟旧龙嘴金水穚下有水然俱在金水沟中谓之随龙水法应有之者即遇水漫。有东堤一带可恃。此东堤者。乃万历二十五年钦天监监副杨汝常奉　命前来看视风水改建。置有闸座。节宣以时。验看今年水痕、比先年尚少二尺余、惟虑来年伏秋水发、有难逆覩耳、行据道府各官、将泗州以下高堰之周家桥高良涧武家墩三闸、趂时疏治、即来年水大、繇此三闸旁泄入高宝诸湖、直下金家湾芒稻河注之于江、又挑浚淮河口永济河繇清河口、经安东县云梯关东注于海、此目前疏导下流、保护　祖陵之计也、河南管河道、因归德之决、见今修复汴堤、而江北宿州、与此堤接连、行据该道议详、自永城县界首铺接筑三十里、归之徐溪口白河、挽河东向、此目前节制上源、保护　陵寝之计也、至若镇口闸以下、徐邳宿迁磨儿庄一带、运道不通、虽有泇河。止行轻小之舟。转盻重运将临、其何能济、行据道府各官、自镇口闸起至磨儿庄、仿照闸河之制、此议开泇河之始后疏乃因新河臣李襄毅至而成之耳每三十里建闸一座、依时启闭、以通粮艘、盖泇河成。与此闸两路并行。即河复故道。仍行旧河。亦与新闸无碍。在事诸臣、胼手胝足、岁底虽不能告完、谅在正月内可以报竣、此目前救济新运之计也、然目前之计苟就、而挽河归复故道、又不可不为急图、自归德蒙墙寺决口、以至李吉黄堌坚城集、疏河塞决、筑堤工程、系属河南山东地方、彼中当事诸臣见今勘估料理、而在江北自坚城集起、至镇口闸止、挑浚河渠、大约费银一十九万有奇、须议留漕粮、乃克济事、此恢复故道、维护　陵寝、保全漕渠、奠安民祉经久之计也、盖河不两行。此塞彼通行之数十年。又必他徙。或仍趋故道。而淤者又复成河。自古迄今。无百年不治之河。惟今急将冲决处所。厚筑堤防。相机顺水之性。使其束水就道即挑渠不过引流。此论与潘司空合而冲刷实藉全河之力因势而导。以水治水。则事一功百矣。必须能塞。方可议挑。则堵塞视开挑更为费力。一挑一塞、两工并兴、审势度力。非臣愚一手一足、可能独任者、以臣勘视河道、料理大槩如此。若夫悉心区画、请发钱粮、鸠夫庀材、繇细及巨、惩前虑后、别求利涉、以图久安长治之策、此惟总河大臣加之意耳。
　　历陈　国势病繇疏【国势】
　　尝闻明主不好利而忘国、忠臣不先身而后君、盖利有大小、义有缓急、其辩之早也、窃见近年以来、　国事日非、时政日异、正言谠论、如水投石、岂不以边烽不起、四海无虞、吾遂可以恣意纵志、晏然于　九重之上哉、不知其势甚病、其机更甚危也、臣请历陈其状、臣自束发登　朝、正我　皇上御极之始、　郊庙必亲、　朝讲日事、此二语阴许江陵而不全许江陵意有所托用人未必贤而必才。行政未必平而必勤。庶官思奋、百度具修、　国有余粟、民有余食、熙熙恬恬、亦一时之盛也、盖自火酋内讧。而　国之费侈矣。自哱拜外叛。而　国之用匮矣。虽然。此犹内事也。不得不应之兵也。未几而日本之役兴矣。夫谓朝鲜贡献之邑也。唇齿之势也。为之屯兵鸭绿以为声援可也。为之收复王京因而先捷可也。为其危亡不保。取而郡县之亦可也。乃计不出此、无端驱袵席之赤子、勤瘴海之外夷、夺有限之口食、填无用之绝壑、劳师百万。费财亦百万。士民愁苦、海内驿骚、其于中国毫毛有禆哉、如曰彼我之卫也。不救非所以为智。乃实不足为卫矣。如曰彼亡我且邻倭也。不救非所以自保今我九边每每邻虏矣如曰彼夙志忠顺也。有之非所以为义。然犹胜为敌人之所取矣。且今亦不能禁敌之不取也。此一失计。而　国家遂索焉不能堪矣又未几而播酋之难作矣。杨应龙之杀其妻也。夷狄之人。夷狄之性耳。夷狄之事。　中国不之治也。乃计不出此。无端而欲绳之以法。始而议剿矣。继而议抚矣。无何又剿。无何又抚。朝丙又夕改。二三其政。彼酋之习见我如斯也。遂聣然有轻　中国之心。而狡焉肆其跳梁之志。攻陷我城池。屠戮我军民。劫縳我职官。侵突我疆界。于是不得不起六郡之师以赴之。虽天赞其决。旋即殄灭。我之杀伤糜费。亦略相当。是其终之剿之也诚是也其初之治之也则非也劳师百万。费财亦百万何故哉。此一失计而　国家遂耗焉不可支矣。乃者天不厌祸。黄河又决。夫此黄河也。一徙千里。此数百年未有之变也。非细故也。非远忧也。　国家之安危。天下之治乱。从此始也。盖治之而不必复其故也。则泇河恐终不足恃。漕运恐终不可济。　京师百万之众。嗷嗷待哺。即使沙砾化为南金。瓦石变为和玉。民不能食也。治之而必复其故也。则百万之费。数十万之夫。将焉取之。取之于民而民不堪也。取之于官而官无应也。兴大役。动大众。自古奸人之资也。所谓挑动黄河天下反也。故此一役也。　国之所以安危治乱者也。夫前之失计既如彼。今之大患又如此。即今太仓无二年之储、九边有终岁之饿、小民皮骨、饫饱于豺狼、四海脂膏、横填于帑藏、所以拯溺救焚、出民水火、转危而为安、易乱而为治、无如前日传奉之　圣谕矣、故矿税之旋复、臣不必言、其弊政之当亟罢、建言之终斥、臣不必言、其忠良之当亟收无辜之复系、臣不必言、其刑罚之当亟改、臣不必言、盖　圣心原无不照、　圣智原无不周、故臣不避忌讳、不顾利害、惟历陈　国家所以受病之势。与　国家所以致乱之机如此。　皇上试一思之、无聊之民、尚可当此矿税否、用人之日。此篇大意乃在起废不敢切言耳尚可弃此忠贤否。积怨之众、尚可终此滥及否、　穆然深念、　毅然猛断、前所传　谕、务在必行、啬在一念、而利在天下、屈在一时、而伸在万世、而更　旴食宵衣、　侧身修行、　郊庙必亲、　朝讲必复、尽祛近日之弊、一还当年之美、将见在　廷之臣、莫不洗心涤虑、努力向风、必勤必慎、必公必廉、共解倒悬之民、齐赞　维新之政、此犹救时之策、所谓尚得其半者也、
　　议开泇河疏【开泇河】
　　议照河自开归而下。合运入海。其路有三。繇兰阳道考城至李吉口过坚城集入六座楼出茶城而向徐邳。是名浊河。为中路。繇曹单经丰沛出飞云桥泛昭阳湖入龙塘出秦沟而向徐邳。是名银河。为北路。繇潘家口过司家道口至何家堤经符离道雎宁入宿迁出小河口入运。是名符离河。为南路。此三路者。近代以来。河所逓行之道也。较而言之。南路虽近　陵然有隋堤障其上。有九冈十八洼隔其中。有归仁堤护其下。于　陵无害也。第其北扼于山。南近于淮。倘下流淤塞。不逆流而上。则溃堤而南。是皆能乱淮。乱淮则久之而淮亦淤。淮淤而沮洳之患。上及　陵园矣。且全河下宿迁徐邳。运道不免告涸则南路者利不胜害者也。北路虽近运。然太行堤足障惊涛。徐吕洪足束乱流。且汶泗有接漕艘之利也。第其下流。往往溃堤。堤溃而鱼沛之间。城郭夷牵。路坏不直。殃民亦且梗运则北路者利害正等者也惟中路则不南不北。既远于　陵。亦济于运。有利无害。称全善焉。前督臣者总督河道刘公东星也盖洳河之议舒公应龙实主之中作而罢刘公在事欲遂成之亦不久而卒前督臣排羣议而断之。独合三省以兴兹役。亦谓得算。假令不惜大费、必竟全功、一劳永逸、岂不休哉乃以资用乏工程减、以故狂澜巳回、下流复溢、　陵麓虽云亢爽、运道尚在梗塞、盖所得巳多。直全利未收耳。然则今日为计也、将若之何、夫百四十万之估册具在也。自坚城以至镇口。河形尚宛然也。乞金于冏寺。借力于省直。完浊河之全功。收中路之永利。亦何不可之与有。顾今之时、非昔之时矣、霪潦为虐、人鱼地沼、非死而徙、生灵尽矣、且黄河之工。不比运河。黄河之役民费倍官故事可考官估其一。民费其二。估册之五十万。即民间百万不啻也。以财尽民流之时、兴劳民伤财之役、坐见运畚荷锸之夫、立成揭竿斩木之众、彼时噬脐其有及乎、故挑浊河者、议之所不敢出也、若是则复贾鲁之河、走符离之道、挑王所楼、竟小河口、南路通而北流折、不既称便事乎、顾是道也。不加堤防。而任其漫流、以分水则可。大肆开挑。而纵其夺河以乱淮则不可。盖黄堌之　新旨。尚可以理夺。而伤　陵之隐祸。实难以逆覩。此宜熟察而缓图。未可轻为而尝试者也。惟三路皆不可行故须开泇河然则守行堤。开泇河。事所必出。无容再计矣。夫黄水巳逼太行。扼堤以守。此谓御门庭之寇。救剥肤之灾。计不旋踵。岂俟问哉。惟是泇河之役。向来数议。竟成画饼。谈者恐以为疑。乃臣等则以为其善有六。泇河之开刘督臣没彳夋李襄毅継之襄毅亦上泇河六善疏则此为会同公疏也因事属河工故记者止帚之于襄毅耳而其不必疑有二。今之称治河难者。谓往代止避其害。今且兼资其利故河繇宿迁入运则徐邳涸而无以载舟。是以无水难也。河繇丰沛入运。则漕堤坏而无以过牵。是以有水难也。泇河开而运不借河。有水无水。第任之耳。疏瀹排决。皆无庸矣。善一。黄河者运河之贼也。用之一里。则有一里之害。避之一里。则有一里之利。以二百六十里之泇河。避三百三十里之黄河。二洪自险。镇口自淤。不相关也。善二。河之当治。固不问其济运与否。而皆不容巳者也。顾运借河。则河为政河为政。则河得以困我。当不惮劳费而治之。运不借河。则我为政。我为政。则我得以相河。当熟察机宜而治之。夫熟察机宜之与不惮劳费也。其利害较然覩巳。善三。先年估全工以三百九十万。估半工以二百六十万。即朱尚书朱尚书者朱衡也开新河百四十里。费亦以四十万也。今直以二十万开二百六十里。比之全工。则二十之一。比之半工则十之一。比之新河亦事半而功倍者也善四。江之北。山之东。患水极矣。老弱转乎沟壑。壮者散而之四方矣。召募行而富民不苦于赔。穷民且得以养。春荒而役兴。麦熟而人散。以仲淹之堤湖。代汲黯之发仓。此即　国计无禆。计犹且为之也善五。粮艘过洪。约在春尽。盖畏河涨之为害耳。运入泇河。而安流逆浪。早暮无妨。过洪之禁可弛。参罚之累可免。即运军不至以赶帮夫事。所全多矣。善六。运不借河。则河防遂疏。恐遂恣横流而沼凤泗也奈何。夫开封归德上下千里。未闻济运不兼治河也。彼直为民御灾而若此矣。何况乎为　陵捍患。其何防之敢疏。无疑者一。徐州天下咽喉处也。奈何一日而令其索莫荒凉。安所称重地乎。夫太王迁岐。盘庚迁亳。第审利害。安问重轻。且徐沼于河。直须时耳。徐民安土重迁。闻泇河之役。且刺心隐痛。曰夺其利也。此如蛾赴火。蝇趋饧。大利在前。害不暇顾。一日而洪水暴至。城沼民鱼。悔之晚矣。泇河开而徐城之贸迁化居者。必且移之泇口。必且移之沿河上下。即土著者利所不在。必且择高土而居之。即使水能破城。必且为鱼者少。此为曲突徙薪于徐。而出之罟擭陷穽者也。无疑者二。故泇河之开。无俟再计。而知其可行者也。查初估二十万。再估石礓木工、备加三万、帮培太行堤估至七万、总之可三十万、及查应支钱粮徐库支剩漕粮变价与庐扬贴夫银、益以省直岁修之余、并预备岁修摉索库藏、并催南京江北未解冏金、以上各项有无多寡、及解到与否、皆不可必、然总之不及三分之二、再量碾州县仓谷、及请留东省见年兑运漕粮十万石、庶几仅仅足用、不敢妄意　内帑也、其分工则自李家巷至刘昌庄全挑新河八里、建闸一座、该夏镇郎中梅守相管理、刘昌庄至万家庄、计长八十一里、内除韩庄等处二十里六分旧渠免挑外、该全挑新河一十六里浚旧河四十四里四分、建闸一座、滚水坝一座、筑堤二十七里、该夏镇郎中梅守相管理、万家庄至黄林庄计长四十里、内浚旧河三十八里三分、全挑新河一里七分、建闸三座、又分直隶工内王市东全挑新河三十里、该南旺主事沈孚先管理、黄林庄至直河出口、计长一百三十一里、内除梁城纪家田家集共七十里、旧河深阔免挑、并王市东新河三十里派山东助挑外、实浚旧河四里五分、全挑新河二十六里、建闸三座、减水闸一座、滚水坝五座、该中河郎中刘不息管理、其单县帮修太行堤北面土工长六十九里、南面护埽长二十四里、该衮西道忝政来三聘管理、以上五工、其合行事宜、则据司道府县会议、共十三款、臣等以次径行、无容琐　渎、河道既成、仍应增一二水驿、添三五闸官、所费不多、亦俟临时再　请、不敢先赘、
　　议留马价疏【马价充饷】
　　淮扬咽喉、南北号为重地、自昔人人知之、因倭侵属国淮扬有海道故须先事设防沿海地方极属辽阔、前后抚按诸臣、历历陈之、臣何容复赘、第臣愚适承人乏、身当其尸句、计料安危、揆度时势、有不能巳于言者、淮扬海岸。极称广远。并无山溪之险。名为财货之薮。昔年倭奴垂涎此地。大肆蹂躏。今新旧官兵不满二万。即分布防守。犹落落如晨星。明年春汛伊迩。狡夷之性。尚在叵测。万一复犯朝鲜。风帆任其所之。东北风一作。不崇朝而抵海赣安东塩城之境矣。此犹外患也。犹蓄艾撤桑之计也。至如理盐中使驻札扬州、而沿海通泰淮安三十盐场数万灶丁袖手罢煎、计无复之、嚣然丧其乐生之、念抽税中使、一驻仪真、一驻徐州、而长随原奏人等、虎噬狼吞、家剥人削、闾里惊骚、时起偕亡之叹、此等景象、必当一逞、姑待时耳、况两中使所征财货悉贮此中、此尤愚民之久欲甘心者、一旦窃发、将何以制之、窃谓当今时势可虞、愚民。当万倍于狡倭、防民当万倍于防海、真所谓腹心之患、眉睫之忧、言之心寒、谈之色变、　皇上万几之暇、凝神静思、当不待臣、词之毕矣、况淮安扬州、并称重镇、泗州凤阳、夏属　陵寝、虽海甸熙平四民乐业、犹当厚集兵马以拱卫之弹压之、而况外海内忧、种种若此、奈何习瞬息之无事、遂忘经久之永图哉、兵部原行将马价六万七千两、自二十七年起解、而官兵按月关支、巳用过三分之二、业巳无从起解、又谓本处所留兵马粮饷、经行户部处给、今河工需财甚急、司农告匮、凡各属库藏搜括殆尽、又将何项抵补、经略御倭军门、经理朝鲜衙门、更以撤回东征官斥一千二百余名、沙船三十九只、咨回安插、但此辈久戍外国。历有战功。遣之归农。则称听候分布。而业无农可归。留之哨守。则当取给月粮。而寔无粮。可给。夫时议撤兵而经略且欲增。之兵、时议减饷、而容兵且当增之饷。是以臣日夜焦思、计无所出逓减之说。既属难行。惟今只有视海上警报之何如。本境人心之何如。以为撤兵之定凖耳。
　　停止庐州开矿疏【停止开矿】
　　该臣会同按臣安文璧、札行兵备佥事杨继先、申称百户王遇桂、具　奏、议于南直隶宁池等府开矿、并及庐州、雨田皿属州县、多系水田、惟六安霍山二州县、与凤阳府霍丘县连界、巉石嵯峩、间有坑洞、相传为矿。去　皇陵仅二百里。洪武初年。设六安卫官军防守。严禁开采。是我　太祖之为　皇陵虑何深远也。万历二十三年、水渰泗州　祖陵、议欲繇庐州开河泄淮水于巢湖以达于江。而识者谓　皇陵过脉之地。圣子　神孙钟灵毓秀、恐有差失、是以中止、繇此观之昔日且不敢以泗　陵之渰。以泄　皇陵之气。矧今日可为不急之役。而遍凿诸山。以断来龙之脉乎。万历二十四年间、有詹事府录事曾长庆、妄以巳意、疏题谓霍丘六安之间、可以开矿、户部复议、谓庐州去　皇陵不远、恐伤来脉、题奉　钦依停止、是当事诸臣。皆知其万无可开之理。第不察气脉之自来。则不知利害之最切。用是畧叙来历以便观览。按　皇陵龙穴。自岷山发脉。蜿蜒而来。江界乎南。淮界乎北。繇英霍至于舒城。复起少祖之山。高矗连云。名曰猪头尖。折而左。则为武涉诸山。而尽于六安。折而右。则为鹿起诸山。繇庐江无为而尽于裕溪江口。其中抽一枝则为紫蓬鸡鸣诸山。横合肥而为远障。复行百里。起平顶大红诸山。雄峙定远而为近障。仍出洋三十里。方结禁穴。以锺　王气。而肇子孙万世　帝王之业。以凤凰山为案。濠梁为水口。如巢如和。皆其后托。而如淮如扬。则其余气也。譬人一身。丹田其结穴之处。而咽喉其过脉之冲。咽喉受伤。则呼吸不续而命蒂其能固乎。夫　国家之根本在　皇陵。而　皇陵之过脉在庐阳。举事一不当。异日谁任其咎。即今北直隶地方。凡联络　天寿诸陵。以近况远立言得开谕之体如昌平州居庸关等处。周围三百里外。矿不敢开。则　皇陵过脉之不可开矿。尤彰明较着矣。该臣复会同廵按直隶监察御史安文璧、看得百户王遇桂所　奏宁国池州等府开矿、必及庐州六安等处、但六安山联络凤阳仅二百里许。山川磅礡、　王气所锺、寔我　太祖龙飞之地、　皇祖肇基之所、故凤阳为江北首郡。不设城垣。六安矿洞。洪武初年。设有卫所官军以防禁之盖俱以　皇陵为灵秀所锺。不敢擅兴工作。不许擅行开采。何其慎也。臣等谨将地界之联近、　龙脉之来历、绘图进　览、伏望　皇上　勑下户部、将六安山采矿事情、　早赐停止、庶足以慰　祖宗在天之灵、而绵　国家无疆之祚矣、
　　报上源水患疏【河决】
　　据颍州兵备右参政利瓦伊桢呈为照勘灾事例、夏不过五月、秋不过七月、今巳在九月、而报灾者方来、秋雨或秋旱为灾、止是一事、今秋灾之后、继以河决大灾、且所谓灾者、为民生也、今之灾、则为　祖陵忧、被灾之民、死者不可复生、而恤之在我、贫者不能自全、而赈之在我、惟　祖陵受河之患。而河之上流不在我。筑塞之功不在我。即虹县有归仁堤、所以防河决桃源诸县、以护　祖陵、而今河所经历非其地矣、往日淮与河交汇。淮不胜河。壅而上逆。为　祖陵忧者淮也。今日河羼入淮之中。溃而直下。为　祖陵忧者河也。壅而上逆。溃而直下。其势之强弱缓急大小。不待勘而知也。河决黄堌口以来。宿州之北乡受水。而繇睢宁入海。今河没亳州蒙城宿州之南乡灵璧固镇驿五河虹怀远各县。此数州县者。水皆入淮繇泗州。不待勘而知也。即以今年论。阴雨连绵数月、水之涨溢、无怪其然、今九月秋深无雨、而淮水涨溢、同于四月、此院道亲临泗州所见、不待勘而知也、固镇驿之有浍水。可通归德府地方而下。会五河县以入淮。今河入浍、浍舍淮再无别路往来。使客繇旱程者。见固镇水阻。改繇他道去。不待勘而知也。夫河势南徙黄堌口不塞。致有今日。安知繇宿州之北乡入雎宁者。日后不尽徙而入固镇之浍水以入淮乎。语云、千丈之堤、溃于蚁穴、凤阳州县。所在皆穴。而无尺寸堤御之。不可为寒心哉。各州县各为其民。但言水灾水灾巳耳。无一字。及于　祖陵者。彼不知水患之及　祖陵也。即泗州但见水长而不知黄河巳潜入其中惟淮安府管河运同许一诚所具图说、深知利害原委、先据淮安府管理徐淮河务运同许一诚、呈称职于本年八月十三日、繇宿州固镇驿、见浍河黄水势大。面阔五六里。水深一二三丈。该职随差熟知河道水手、同画匠前去河南探勘上源冲决堤口、并下流处所、续据各役回称黄河自归德府商丘县地方丁家道口西、先将缕水堤决开一口、阔二里、水深一丈五六尺、又将虞城堤邓宾口至楚家湾堤岸冲决二口、阔五里、水深一丈二三尺、直抵归德府西水池铺、繇府城周围南流至永城县地方会亭驿、冲决隋堤、阔一百二十五里、平地水深七八九尺、至一丈二三尺不等一股繇会亭驿南马头寺入浍河包河、又繇酇县城王家集和顺集新桥集栢山集麻种集丹城临涣韩邨孙疃南平集县湖沟固镇驿下五湖入洪泽湖清口、一股繇会亭驿东北酇阳集任礼口铁佛寺符篱集出白洋河、其黄堌口迤上旧河沙淤干断止、楚家湾顺堤微水东流阔一二丈、深一二三尺、繇唐家口至申家营新决口往南、亦入符篱集河、看得黄河溃堤淤垫旧河、若不早加筑浚、彼处久不行水。地势低洼。又有浍包等河容纳。未免泛滥中原。运道民生。干系重大。为今之计、筑决浚河。皆为急务。一面将徐州李吉口迤西。凡有决口之处。并力堵塞。至于未决之堤。亦加帮高厚。以免西南迁徙之虞。一面将李吉口迤东。凡有高阜河身相度挑挖。至于窄狭之处。亦展辟宽阔。以顺东向奔趋之势。庶故道可复、国计有禆等因、并河图一本、呈报前来、该本道勘得河漕相须、繇来非一日矣、自万历二十四年、黄堌口大决、全河繇符篱集徐溪口出小河白洋河、而徐邳运道、岁苦浅涩、二十七年、开赵家圈三仙台、引河出小浮桥、连年运事颇利、而伏秋河涨、仍多溃决、巳蒙总河衙门开浚泇河、为运道计、工未告竣、试巳有效、再加展挑、运事可济、即缓图于河、待其自定可也、据许运同所报、决口虽阔、水势弥漫、多未成河、堵筑尚易为力、上紧堵塞逼水、仍归旧河、其李吉口相宜节制、导之东注、俾免南奔、其于　陵运民生、胥有攸济矣、该臣看得河性不常、从古为然、故徐邳直下、会合淮河、彼此盈漾、淮弱河强。为泗州　祖陵沮洳之患者。盖有年矣。当事臣工、焦劳万状、议遣科臣会勘、而为分黄导淮之举、迄今数年、　祖陵运道、民生胥利赖焉、今兹扬凤之地、霪雨为虐、该臣于五月内、题　报行按臣勘议蠲恤、而报灾伤者接踵而至、至九月间、凤属亳宿蒙城等处报水灾至者、异而且大、臣以为黄堌口五六年来、黄河南趋、俟勘灾之轻重、分别蠲恤而巳、不谓河决上源、泛滥溃溢、行且为　陵寝民社之患、则臣有不容巳于言者先年总漕大臣兼廵抚凤阳地方。后缘河道壅逆。议者分行职掌。漕并于河。而独设廵抚。不与漕河之事矣。今之河道。从上源溃决。水势弥漫。俱当臣抚循之池。故河之决否。臣不敢知。而　陵寝民患。则臣又不敢不知。谨据实　上闻、至如趂时踏勘、预筹疏治之方、不惜大费、增加防捍之畧、大小河臣、自有画策、则非臣愚所计耳、
　　皇明经世文编卷四百二十一终
　　皇明经世文编卷之四百二十二
　　华亭陈子龙卧子　徐孚远闇公　宋征璧尚木　夏允彛瑗公选辑
　　檇李黄孟澜坡仙参阅
　　李襄毅公抚辽奏稿（疏）
　　李化龙
　　疏
　　镇武大捷疏
　　摘陈辽左紧要事宜疏
　　议复开市抚赏疏
　　议义州木市疏
　　镇武大捷疏【胜东虏】
　　议照辽左三面环虏。多如猬毛乃其最大者有二枝。曰土蛮。以众称。曰速把亥。以强称。土蛮死矣。其子卜彦台周嗣罕。速把亥戮矣。其子把兔儿。其族炒花花大领兵。然卜彦台周虽多而远。其大举有时。把兔儿炒花者。盘据旧辽阳以北。居两河之中。东犯辽渖。西犯广宁。南犯海葢。春夏则拥众抄掠。秋冬则勾北虏狂逞。近自东征之后。我兵凋残疲敝。几不能军。虏益乘虗而攻。自春及夏阑入无度。沿边墩台。尽行掘毁。遂围镇城。掠清细河。时出时入。若无人然。其言曰我先剜尒眼目。然后剖尔心肠。眼目者墩台也。心肠者城堡也。葢其视全辽若巳入其囊中、即全辽亦人人自危、不能保其不被发而左袵矣、时新帅董一元也初臣化龙与镇臣以初秋先后入境、时虏方解镇城之围而归、臣等阅士马、望郊原、见其焚毁荒凉、瞿然惊叹、巳复深念事急矣、即请兵请饷、何所从得、且亦何救目前、无巳、且就见在兵马、清役占、汰羸弱、简其堪战者、日夜训练以待、卒有零击得虏首者。当即给银五十两令乘马由臣化龙正门。出目送之。众为之指目而艳羡焉。有战心矣。大将日日练士盘马。且杀牲取血沥之酒。与将士共饮。约曰居常而剥军虐下者有如此酒。虏入而缩朒逗遛者有如此酒。众为之洒然。变色易容。发上指冠。有战气矣。虏气益骄、志益盛、东西相结、后先并犯、谍报諠传、远迩惶骇、臣等复议以为虏势凭陵极矣。今兹之举。诸边之虏皆在焉。更不一战。是虏知吾终不能战也。自是不复出边。辽其亡矣。一战而存辽东。即死犹为之。况未必死乎。顾卜彦之虏。多至数万难与争锋。且贼所垂涎者右屯。右屯有备矣。自余稍稍贴防。便足自保。炒花把兔之虏仅万余。宜并力破之。东虏既破。西虏当不战走也。既贼如吴家坟三日不出。西虏巳近边。有言宜急击东虏者。大将以为其地环海多潮。沟盛芦苇。我兵不得成列。即幸而胜。亦杀伤相当。更何以支西虏乎。复待之一日。再与众将议贼见我兵扼其归。必且不出更迟一日西虏深至右屯则势合势合而我兵气巳夺不战自溃矣因下令退兵。匿之镇武堡。空其营盘。贼前哨驰至营盘。见巳无兵。鼓掌笑曰。蛮果畏我乎。胡不与我战。因率其众长驱过之。过未毕而我师出矣。大呼震天。如墙而进、贼犹从容搏战。久乃不支。倒戈而奔。划如山裂。我兵乘之。僵尸满地。贼益急。所不死者弃甲冑。抉鞍辔。空马而逃。人畜驼马。委弃遍野。铁锅毡帐。积若崇丘。战后一日有自虏中回者。言虏狂奔一夜。更不返顾。直至天明。然后驻马聚哭。葢风声鹤唳。皆为晋兵。虏性败则竞退虏败大都若斯矣。是役也贼有万余。我兵摘发之后。仅仅满万。要当以气胜之。所最快者。虏中精兵来则冲锋。去则殿后。今虏正惰归。从后击之。斩馘数多。则精兵尽。马其足也。骆驼毡锅其家产也。人畜粮米。原系横财。委而弃之巳矣。而折其足。倾其家。荡其产。所归巢者。萧然一身耳。宜其悲乎。盖此虏非三五年后。败气未易复也。虏败之明日。而西虏果至右屯。深至吴家坟。呼墩军而问之曰。吾达子何在。墩军曰昨为官军杀尽矣。驼马万计。尽驱入广宁城矣。虏遂骤马奔回。团营而攻右屯五日。竟不能克而去。非独其守之坚。救之急抑亦怵于战胜之威自不敢久也则所谓东虏既破。西虏当不战走也。以东之战。为西之守。战既胜守遂坚。坐令东虏无家。西虏无利。乃知镇武之胜。嗣后又有靖远高平黑山之胜盖全胜也。此岂臣等之力所能及哉。
　　摘陈辽左紧要事宜疏【辽左事宜】
　　题为摘陈目前紧要事宜以饬边务事、该臣会同总督蓟辽保定经畧御倭兵部右侍郎孙矿、廵按山东监察御史宋兴祖、议照辽左地方、在各边为最重、其残破亦视各边为最甚、故今日整理、众以为难、然天下无不可为之时、亦无不可为之事、况辽地虽小、然内控京畿、外通属国、岂宜任其破坏、不为收拾、故臣等视事以来共相期许、但宜随事实行、期有成效、不必纷纷建议、以饰观听、但其中有事关钱粮、或法应更改、必须请旨、始便遵行、谨将应行紧要事宜条为六欵、伏乞　勑下该部议覆、行臣等遵奉施行、
　　计开
　　一查得本镇先年各城堡副总参游守备备御提调、因战阵乏人、各有随任家丁、原无定额、多者百余、少者五六十名、或三四十名、厚其养赡、用备前锋、每遇征战、家丁当先、弱兵随之、虽不无利钝、然尚有征战之时、其家丁有支双粮者、有支单粮者、皆顶食迯故军粮。实未分外糜费。至万历十八年阅视之后、每将领止留三十名、其余通行裁革、共裁革去一千四十余名、止余六百余名、又多支单粮、少支双粮、一时亦觉省饷。宁远家每以家丁胜虏然自此以后。辽兵遂不能战。葢冲锋破敌之士。既无厚养。皆迯之别镇。而在营月食四钱之军。皆穷疲单弱。岂堪御侮。年来虏势猖獗。职此之由。夫裁冗固所以节财。然因饷废军。不免因噎废食。况本镇自东征之后。兵马凋敝。招募勾补。急难如额。迯故钱粮。自堪充家丁之费。臣等较时论势。相应复旧为便。合无准令各城堡将领。如守备备御。仍止十名。副参游系辽东人。准五十名上下。系关西人。准百名上下。其有家丁原多。如李如梅赵梦麟等众所共知。但取有人。不妨多养。先报各道。查阅明实。仍解赴臣廵抚及总兵衙门试验。如果年力骁健。骑射颇优。每名每月。准食双粮银八钱。年支赏银八钱七分五厘。仍每名给与官马一匹。月支行料四钱五分。自巳餧养骑操。如有仍前占骑军马。需索料草饮食。贻害军伍者。家丁法治。将领参究。其有脆弱不堪。即行革退。不得浪费粮饷。仍行各道时常点查。若有顶名虗冐。亦即坐赃从重参究。再照各该将领如李如梅赵梦麟李如梧方时春马栋董雄等皆自到任之时。即领家丁同到地方。至今有二三月尚未得食粮。缘未经题请。故饷司不肯支放。合无仍令按月补给、庶免怨咨、
　　一查得先年获功阵亡官军首级优恤银两、不踰时月、即行给发、以故人心鼓舞、勇于杀贼、近年因严查冐滥功级、及欺隐杀掠人民、每遇查勘、承委官员、亦未必真能查勘不适多几番文移以塞责耳虞有不实、必多方驳勘、耽延日时、有二三年尚未得支领者、其获功军丁降夷及阵亡之家、孤儿寡妇、日日拥门告讨、无以应之、死者含寃、生者解体、军威不振良有所自、臣等窃惟杀掠欺隐。固须严查。至于阵亡回阵。即巳报明首级。一见自知真伪。徒以别故耽延。殊为不便。累经前任抚臣咨请。兵部亦移咨令借解子银预发。但子银多系买过货物。并各项紧急借出应用。见银无几。伏乞　勑下兵部再加查议预发赏功银二三万两。解运前来收贮。行廵按衙门将以前验过首级。及查过阵亡人数。通行该道查出。应得银两。未给者全给。借给者补还。以后遇有虏贼入犯。容臣等先将获过功级及阵亡人数。并虏出入日期。查明即具畧节题奏。行廵按御史勘明。即先给与。其地方杀虏人畜等项。不妨行令按臣反复驳勘归结。庶赏不踰时。人心兢劝。
　　一查得本镇军士。先年曾调五百名征宁夏回日、盔甲尽留彼处、后调数千征倭、往返二年、盔甲蒸湿浥烂、十不存一、见今倭事未巳、仍于宽奠招兵、兵马尚可纠集、盔甲器械、岂容卒就、本镇虽有额设局造、然计阖镇一年打造、尚不能完新募标兵二千之用、其余何从取给、合无于内府戊字库所贮盔甲弓箭撒袋等项、择其新者、请发五千副、或八千副、给散新募及无甲军士、再照御虏御倭、皆需火器、本镇旧虽多有、年来多于江东损失、及新兵亦应给领、合于京库所贮三眼枪及快枪各发五千杆、庶济急用、
　　一宁前一带、南海北虏、路仅一线、虏骑出没无时、每过官道扑人、居者心悸、行者搜销、城堡空虗、军丁死徙、荒草弥望、似断人烟、先年节经诸臣建议填实譬之移山填海、茫无实效、惟隆庆年间按臣李辅、万历年间科臣王致祥条陈、该户兵二部复议通行顺天河南陕西山西山东等处抚按衙门、各将应问充发山陕宣大等处边远并三犯迯军、不拘久近、俱编发辽东填实锦义宁前卫所、每年终各将编发过名数咨部转行该镇查考等因、题奉钦依备咨在卷、自定例之后、解发亦多、乃近年以来。渐次减少。缘事久卷沉。官更吏代。信手批发。遂失初意。合无　勑下兵部、再为申明、通行十三省两直隶、凡有应问边远充军人犯、并三犯迯军、俱解发辽镇、听臣等填实宁前卫所、收补迯故军伍、照例处给月粮房田、如有各省军犯、问发别镇赴部挂号。或年终造册到部、亦行改发辽镇、如此行之十年。则宁前人多。不但填实地方。亦可驱逐丑虏。譬之深山无人。则虎豹交丛。城市人聚则狐兔潜迹。亦其势也。
　　一据分廵兵备右参议王邦俊呈称查得本镇马政事例、阵失者官给价买补槽下死者分别年限久近以定赔价多寡。每年二次点闸。察其肥瘠以行责罚。马有倒失。即日开除料册。久之奸弊百出。或槽下死者。多报阵失。或领养年近。诈称年远。委官点闸。多属该卫经历。彼此扶同作奸。以致营马虗耗。又买马事例、部发价银岁十一万七千八百两有奇、除各道分领外、本道所属、该分价七万五千五百两有奇、旧议委官往苏杭等处收买布货物、市换夷马。贡市大弊在此所以易败即不败亦无益于国见慢于虏也迨后委官多方侵渔。互相蒙蔽。置买赝货以欺夷。彼亦以病马欺我率不堪用。旋多倒死。又有各营领去马价。或收买老马以充数。或暂借他马以应点。弊孔多端。难以尽举。皆由于无专官稽查之故也。先年设有行太仆寺少卿、专管马政、点闸比较、至万历八年、题　准将本寺裁革、分责各道兼理、但本道所辖、乃大营兵马驻札之处、兼属九卫四十五营堡、边长五百余里、马计一万七千余匹、俱应每年点闸二次至于稽查倒失。验督买补。种种至繁。其视四道。不能当本道之半。且边疆近日多事。一切战守事宜。十倍往时。经画处置。日不暇给。岂复于马政得以致其详哉。乞题添设府佐官一员、驻札广宁、专管马政等因到臣、该臣看得添一官必增一官之费。辽阳都司首领官四员。或有可以裁冗抵补者。随行据分守边备右参议杨镐呈称、查得原额辽东都指挥使司置经历司都事断事司副断事、葢仿省直之成制、以为军政之赞襄、嗣后按院守道驻临、及本都司凡有批行差委、皆于四首领分任、然都事副断事原无重大责任。较之经历断事有印务者差异。于中裁减一员。即以所省俸薪。增补管马通判。委于损益合宜。缘由回报前来。臣等看得旧时马政。非无成规。而法久弊生。遂致战马日耗。每年点查。非不委官。而旋用一时。以故狥情废法。况分廵道所辖大营。比各道兵马既多。又置货易马。给价买补。印烙稽查。一应事务。比先年尤繁。委应专官管理。合无添设管马通判一员、于山东济南府列衘。行令驻札广宁、专管马政。如遇各营领价买马。夷市换马。俱要查验。务堪战阵之用。毋以瘦弱滥收。营马倒死。每月查考的数。不得虗侵料银。见在军马。每年印烙二次。不致老瘦抵换。领养之年限久近必籍。死伤于阵中槽下必稽。子银买货。察其侵欺。毋使奸宄得计。马市交易。亲为抚处。毋令外夷离心。一切马政所关。皆当毕力从事。年终造册。仍听该道总管。其俸粮柴薪马夫廪给纸札小菜并跟办人役等项。俱照管粮通判事例。于各该衙门支给。驻札衙门。查给裁革将官空闲衙门一所。量为修理居止。如果马政修举。照例荐叙。如或因循废弛。年终一体查参。仍将都司副断事革。所省冗员之费。即抵通判之资。是亦补偏救弊之一得也。
　　一据分守边备右参议杨镐呈称准辽东都司局捕兼管车营游击杨大观手本开称本营于万历二年添设将领、议拨马步军兵一千五百员名、原以辽阳五哨州兵、并腹里墩军、及充发清勾新军、填实充补、虗名者多、见在者少、近日除河西选拔、及恊营推挽炮车、拨填武靖营、并摆拨塘报等项外、实在营止有马步军三百四十四名、计一营之兵、不足一旅之数、且恊营空虗。游营单弱。空营两将。何济战守。合将此营兵马仍归副将营填实原伍、本职照旧管理局捕事务等因到道、呈详到臣、臣等看得车营之立、意非不善、但当日原未添兵、止是分拨恊营之见兵、益以清勾填实之虗数而巳、顾有一营则有一营之差拨、多一官则多一官之役占、所以愈累愈迯、愈久愈弱、迄今见在者止有三百余名、自游击千把总跟伴之外。所余无几。岂成营伍。岂堪应敌。及查副将营军士亦止二千余名、复将车营军士取挽炮车、则车营巳在恊营之内矣。却以所余三百之军。仍拥空名。甚属无谓。合将车营兵马火器车两、照旧归并副将统领、照常操练、不得废弛、杨大观仍以游击原衘、管理都司局捕事务、候离任员缺、止推都司局捕正衘、其本官原领　敕书旗牌照旧规送都司转缴、庶营伍充实、官不虗设、
　　议复开市抚赏疏【复开原马市】
　　议照开原一路。孤悬天末。三面环夷。如黑子之着面。葢九边最危地也。乃向来被兵。反比之别路差少。则亦有说。其地小而民贫。其人悍而善鬬。其马市为夷货流通之府。胡汉之人。胥仰藉焉。抢掠所获不足以当市易之利夷人以市为金路。惟恐失之。而我亦借此以为羁縻。故开原事体。与别处不同。抚驭得。夷情顺。则可不烦兵革而坐享谧宁。因利制权。存乎其人耳矣。乃庆云堡之事。始以买货未至。而久稽马市之赏。遂启戎心。继以暖兔入犯而质留伯言之夷。益犯众怒。此其抚驭机括。固巳失之。然而　国体犹自尊也。乃王凤翱始则认贼作子。继乃以身尝祸。则夷情遂变。而　国体亦大伤矣。迨夫奉　明旨革市赏、议剿处、兵连祸结、其势则然、顾我不能力制其死命。而彼亦不肯轻就我罚服。大举零窃。在所而有。夷人失利。而我亦数蒙其害。结局葢未有期也。所幸镇武之战。凶酋被戮。沈阳之出。擒斩百余。虏始慑于　天威。而就我羁靮。臣等犹以暖兔未剿。阿剌寨未获。欲从穷治以正法伸威于龙荒之外。始无遗憾。乃据该道所呈暖兔原止抢掠。无预杀官之事。阿剌寨亦为主所使。又非下手之人。亦自不必苛求而久待者。况原拟縳献阿剌寨。葢以伯言酋首必不可得。故及其次耳。乃今伯言败死矣。遮昧铲汉把都儿縳献矣。即附杀人之比。则造意者戮。下手者诛。巳无不正之条。矧论驭夷之机。则歼其渠魁。宥其胁从。自是大公之道。原情按法。审时度势。慰诸夷之心。纾一方之祸。无伤　国体。永弥边衅。寔维此时。曷可失也。
　　议义州木市疏【开木市】
　　题为黠酋求市随便抚防敬陈制驭机宜以顺夷情以安边镇事、本年四月内据通事胡以平于礼禀称西夷酋首小歹青、要赴广宁关市买卖领赏、仍采取木植用车装运、因山阻赴关市不便、要从大凌河顺水放至义州大康堡边墙开市场、与军民交易等情、随经备行分廵道会同锦义将领查议去后、今据分廵辽海东宁道兼理广宁等处兵备右参政王邦俊呈称行准管义州参将事副总兵李如梅手本开称行据义州备御卢得功会同本营中军杨应元呈称查得嘉靖三十年间小歹青伊祖栢哥带领达贼二千余骑、在于大康大平二堡边外住牧年久、以为地方属夷上边讲易木植买卖、当有前任参将王重禄因栢哥原系属夷、本城尚有三千精徤兵马、足堪防御、准令军民人等各驮米粮与栢哥止换木植二三次、原无设立关口市圈、亦无请动官钱、后前夷被大虏达贼头目得知、怒其内向、带领众贼、将栢哥等杀回、至今再无买卖今照小歹青既要从大康堡凌河放木买卖、似亦旧例、但诸夷入市。不当散乱。须有一定关口。其关口应设大康堡久安台迤西风口岭地方、亦当有木场马圈、应设本堡正西门河东岸、其驾驭官应添提调官一员、即驻本堡专管木市事务、防范兵马、本城育马官军家丁、除公差塘炮等项外、见在不满八百、委属不足、请乞合无于别营量拨劲兵一枝以防不虞。每岁春秋二季、每季按月三五次、准其出入交易、以复先年旧例等因、又准锦州前任游击刘仲文手本、开称查得锦州嘉靖初年夷人互市、在于大镇堡镇边山大福堡卧佛寺二处通夷买卖、后遇年荒、大虏屡犯、屯民十室九空、夷市禁止、及查锦州各边山险陡峻、树木稠密、兵马单弱、防护不便、似难开市等因、各回复到道、并将缘由回报到臣、又经移文镇守总兵董一元查议相同、及称抚赏酒肉等物、责令守堡官备办、不必另设提调缘由、回复前来、该臣会同总督蓟辽保定等处军务兼理粮饷经畧御倭都察院右都御史兼兵部右侍郎孙矿、镇守总兵官太子太保左都督董一元、廵按山东监察御史宋兴祖、议照环辽而穴者皆虏也。迤比土蛮种类多不可数勿论。即近边者。直宁前则长昂。直锦义则小歹青。直广宁辽渖则把兔儿粆花花大诸酋。直开铁则伯言儿暖兔诸酋。其在东边海西。则猛骨孛罗那林孛罗卜寨诸酋。建州则奴儿哈赤速儿哈赤诸酋。以上酋虏无虑数万。凡皆与辽地相错如绣。人项背相望。并墙围猎。则刁斗剑戟之声相闻。葢肘腋腹心之忧也。自那十二酋被剿。奴速两儿受抚。数年来东垂无事。去岁把兔伯言儿战死。粆花花大一败涂地。今年伯言之子宰赛受罚入市。广宁辽渖开铁间警报渐希。所未驯伏者惟有长昂小歹青耳。而小歹青者。素以凶狡雄长诸酋。且其巢穴当众虏之中。北结土酋。为其心腹耳目。西助长昂。东助粆花诸虏。大举动以数万。无所不窥。小窃则飞骑出没于锦义之间。如鬼如风。不可踪迹。此速把孩入阳河之□也该地将领自周之望栢朝翠战殁。继之者摇手相戒。无敢以一矢相加遗。年来凌河上下方数百里。野多暴骨。民无宁宇。连阡沃壤。弃为瓯脱。远虑者每以河西不保为虞臣化龙在事以来。数为之辍食而叹谓小歹青不死。辽左之忧。且未艾也。乃自今岁入春以来。此酋数数遣使叩关求市。每来则献人口二三十名。最后以其剌麻僧送被虏生员薛天成来。臣与镇臣庭诘其僧。僧言歹青厌兵矣。今且从佛教。愿不复为贼。第求两家一家耳。臣等未敢信。复阴询其生员言歹青自去冬遣使唁东虏归。而言东虏帐半空。多寡妇。日携其胡儿啼。远近声相闻也。其妻心动。惧且为穹庐嫠。日夜垂涕泣而道之和。歹青亦心怦怦怔怔然。进则虞有高平之辱。居恐复有拴道之举。日夜驰游骑四出侦我。若旦夕加兵者。然其所为求欵者。即将来不可知。目前似无他矣。于是臣等乃问剌麻虏所愿者何。曰、愿无出兵捣其巢。愿夷人来降者、留其马归其人。愿汉人回乡者留其人、归其马。愿得于凌河卖木以飬穷夷之不抢则无以为生者。臣等谓尔无入则我无出。谁复捣尔巢。广宁降夷多不可胜用矣。且内地所不足非马也惟回乡而归其马则无利。恐流人遂不复回乡。自后降夷来人马皆无受。回乡而有马者马给其人。不复归尔。凌河卖木事至重需后命。虏使唯唯。臣等因谓我亦有所愿。愿自关门以西。锦义沿边十五堡。尔无以一人一骑入。若他虏从此入者尔拒之。拒之不得。则以实报。俾得早为备。大虏来尔止之。不得亦以实报。俾得早为备。愿尔无阴随诸虏入犯。而阳为报以匿其名。愿尔无勾连大虏。且为之向导。冀以大举偿零窃。虏使亦唯唯。因令之赴关。关将吏监之。杀马牛钻刀说誓盟于天。因报箭入市。卖马以去。无何而关西报长昂聚兵三千谋犯宁前。居久之。歹青遣使来报。长昂且犯锦义。既而长昂果犯锦义以先知副总兵李如梅待之于边。击却之。半日而出。阴遣逻者尾之。全营向西南去。果长昂贼也。于是臣等始信此酋之求欵者。将来不可知。目前果无他矣。始为行查卖木事、据镇道将领、皆谓有利无害、可行无疑、臣等犹未敢信、复召彼地居民之有知者、及士人之习边事者、遍问之、皆曰可、大约谓其便有五。河西无木。木皆在边外。自属夷叛乱以来。辽人无敢出边一步者。材木之费。止仰给河东。道远又时有虏警。不时至。至亦不多。故河西之材木贵于玉。自市通而河西材木不可胜用也。一。所疑于虏者。犬羊无信耳。第虏重市以为金路。当市之时。多不肯抢一日市则一日不抢一处市则一处不抢即今日市而明日抢。抢非有加于往日也。而我巳收今日不抢之利。即今年市而明年抢。抢非有加于往年也。而我巳收今年不抢之利。二辽东马市　成祖文皇帝所开也。无他赏。赏即以市税。无他市本。宣大二边外之虏地无他产汉人与欵市止以弭患无所利也若辽左诸夷则有貂珠参木开市之后不特饵虏兼可足边听商民与之交易。官第为之治其争而防其变。故虏以市为命。而民亦以市为利木市与马市等耳有利于民。不费于官。三。大举之害酷而希。零窃之害轻而数。小歹青不抢。锦义之零窃少矣。而又西不助长昂。东不助粆花。则虏势渐分即宁前广宁之患亦渐减。且大举先报。又得以预为之备。四。所恶于和戎者微独以多费也。盖亦弛备之害大焉。今大举不绝必不至弛备而零窃顿希益得以修备五。此五者利害较然如白黑。一二可指数也。于是臣等乃知木市果可行无疑也。臣等又恐此特其酋长畏死求和。或未必能戢其下。姑少延之。自夏及秋。果无零贼内入者。又恐夷人或假入市有他举。或即于市中生事。亦未可知。因以便宜与约市期。匿盛兵待之。而令副总兵李如梅通判俞方策与之为市。且令虏不许多至。致生他虞。至九月二十日虏果以百余放木三百五十零至堡前临河与军民交易。不终□而毕。即以市税市酒食量赏之。市夷与居民各大欢悦而退。于是臣等益信此酋目前果无他。而木市果可行无疑也。其地宜在义州大康堡以近凌河。且先年故处也。其期岁春秋各一。春以三四月。秋以七八月。水方盛。便放木且非大举之时无他变也每季市不过三五次。人不过五六百便防闲也守堡官即加以提调衘。听臣等札委。不必铨除既便弹压又省事且省官也届市期仍发正兵营劲兵一千防护、毕市而归去镇城远不盛兵不足以待变也市夷止犒以酒食不必他赏。赏在马市不重出且木税无多难浮费也庶几乎制驭有完策。而木市无他虞乎。臣等又惟辽左事体。与他镇不同。他镇皆贡虏也。市必不抢。抢必不市。盖其费内帑金钱以数万计。明以此为饵钓之彼亦中吾之饵而不敢变。亦不肯变。势则然也。若辽之马市止可当他镇之民市耳民以为利。故虏虽有顺有逆。市终不为之罢费不在官故市之或开或塞官亦不任其责盖犬羊之性喜则人。怒则兽。而制驭之法。来不拒。去不追。战守和交发而互用。　成祖文皇帝所为经理辽左。法至善也。今之木市与马市等偶尔虏慑于战胜之余威。甘就笼络。故臣等亦啖以交易之微利。暂与休息。今而后其以为香饵一吞而不复吐乎。所不敢知。其以为鸡肋。暂食而旋复弃乎。所不敢知。自山陕诸边抚赏数万。不能保其终不渝盟。欵事一败中朝议论必深责首事之人故须详言之臣等以郊虗一市。欲其守空约而长无后患。一何其所持者狭。所欲者奢乎。惟是其市也。利可牧于目前。其不市也。害不加于往日。择福于重。择祸于轻。臣等固巳言之矣。是故自今以后。虏情少变。则当罢。罢而虏复输欵。则又当开开而或阳顺阴逆或东市西抢则不直罢。或剿其众。或捣其巢。当惟其所为而不得谓之启衅。总之防抚者惟盛兵为备。不必以市否为弛张综核者惟随事考成不必以市否课功罪一切制驭机宜。皆听臣等督抚镇道竟自主张。不必琐琐渎闻。一如马市故事。庶边臣得以展意设施。无所疑虑。虏虽悍且黠。当不复出吾笼络中矣。伏乞敕下兵部查议覆请行臣遵奉施行、地方幸甚、
　　皇明经世文编卷四百二十二终
　　皇明经世文编卷之四百二十三
　　华亭陈子龙卧子　徐孚远闇公　宋征璧尚木　周立勋勒占夕选辑
　　夏完愚民古参阅
　　李襄毅公平播全书一（疏）
　　李化龙
　　疏
　　请罢开矿疏
　　再报播酋情形疏
　　请内帑增将兵疏
　　留总兵刘綎征播疏
　　参楚省剿苗失律官员疏
</div>
    <div class="pagination">
<a href="皇明经世文编_page146.html">上一页</a><span>...</span><a href="皇明经世文编_page142.html">142</a><a href="皇明经世文编_page143.html">143</a><a href="皇明经世文编_page144.html">144</a><a href="皇明经世文编_page145.html">145</a><a href="皇明经世文编_page146.html">146</a><span class="current-page">147</span><a href="皇明经世文编_page148.html">148</a><a href="皇明经世文编_page149.html">149</a><a href="皇明经世文编_page150.html">150</a><a href="皇明经世文编_page151.html">151</a><a href="皇明经世文编_page152.html">152</a><span>...</span><a href="皇明经世文编_page148.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
