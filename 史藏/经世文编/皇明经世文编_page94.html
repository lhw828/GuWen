<!DOCTYPE html>
<html>
<head>
    <meta charset="UTF-8">
    <title>皇明经世文编 - 第 94 页/共 172 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇明经世文编 - 第 94 页/共 172 页</h1>
    <div class="content">　　或问袁子曰、子东海之人也、今海有盗、若之何捕之请、试言其略、袁子曰夫海盗之为患久矣、苏之州县崇明居海中、而太仓嘉定常熟皆滨海、海之利莫大乎鱼盐、故滨海而居者、多业鱼盐而习剽劫、且其地多沙渚洲港、浮海而后能达、故土著者、凭险以弄兵而群不逞之人、亡命避辠、咸窜匿其中、缓则鬻贩鱼塩以自业、急则剽寇商贾、劫掠村聚、以为利、赋役之弗共、禁令之弗及、非一日也、元季张士诚李伯升之徒、起自泰州之白驹场、贩盐为盗、遂窃据吴粤、以与中国抗、南面称孤、几于霸矣、　高皇帝览殷鉴之不远、虑岛夷之难制、设立太仓崇明金山三卫。以防海盗。承平既久。武备渐弛。廵舟战舰。朽蠹而弗修。弓裓干橹。缺败而亡用。武官逻卒。阳托捕盗之名。而阴资煮海之利。奸弊相通禁防尽废。崇明一县。萑蒲为薮。而太仓之民。亦多效之。衣冠之族与贼为婚姻则未之前闻乃至衣冠之族。世与贼为婚姻。而甚者则豪奴佃仆。往往干没寇攘、而主弗禁也。又以为守令者。缉捕无术。抚绥失宜。平居则受其贿遗。凡鲜船盐艖入境者。多取其岁例。年饥盗起。肆出行刼而弗敢诘。州县之权益轻。所卫之司徒设。一旦兴兵临之。则啸聚以抗。胜则凭陵近地。败即窜逸大洋。散而复合。莫之谁何。虽非腹心之忧。而甚为手足之病。弘治间、施天泰、纽东山、纽西山兄弟、奋臂一呼、三吴大困、幸就诛夷、终难扑灭、因循至今、为患日甚、王董两姓、互相雠杀、秦璠黄良、从而继之、窃伏海沙、公行刼掠、当衡者忧之、添复兵备、冀宁海徼、谋之不审、轻信人言、始也招之不来。继也剿之不胜。先锋未交而外间内作、倒戈奔北、杀戮覆溺、惨不忍言、何者、驱乌合之市人。今之奏疏皆名贼为死贼也以当鸱张之死寇。统驭之无人。简教之无素。海陆殊势。舟楫异宜。轻举而寡谋。既无后援又无旁覆以此而□求靖盗难哉进无悬爵之赏退无收孥之罚固宜闻鼓而战栗。望风而奔散矣。败衄之由。此其已往者也。今　天子赫怒。本兵张皇。命大将以征之。总数郡之师旅。因三吴之粮馈。下召募之令。而白徒云集。行劝借之典。而富室丛怨。加之扬州之民。轻扬易惑。讹言沸誊。互相扇动。饥馑荐臻。物价涌贵。兵革一起。日费千金。亡赖之徒。并缘为奸。贪婪之吏。乘机敛括。江之东。浙之西。嗸嗸丧其乐生之心。有识者痛之。而浅谋者犹以为不足过虑。何者幸而胜。则三吴之民困。而国家之元气伤。不幸而不胜则兵连祸结而赋役亡已赋役亡巳而事不可中止夫以天下之大。其半仰给于江之东。浙之西。无事尚不支。而况祸生于肘腋之下。难作于枕席之间者乎。故三吴之困。天下之忧也此非吴人之私忧过计也。然则为今之计者、莫利于速剿而又必出于万全万全之计。莫如因其乡间。而用海人。以攻海贼。夫海寇不过千人止矣。其舟舰之小。不足畏也。刀矢之弱。不足畏也。技艺之弗习。不足畏也。粮饷之弗继。不足畏也。然反为所败者。彼海我陆彼长于舟楫而我利于原野风涛之漂震。潮沙之淤浅。地利弗如也。主帅之权轻。应募之士脆。赏罚之弗严。乡间之弗用。人和弗得也。徒曰我众彼寡。我有余。彼不足。可以必胜而无虞。此侥幸之谋。而非万全之筭也。兵法曰知彼知巳者胜、又曰妙莫妙于用间用间则贼之虚实强弱、我悉知之、而后用我之所长以攻彼之所短、彼长于舟楫、而我亦以长于舟楫者制之简其精锐、严其教令、信其约束、明其部伍、悬重购以歼其渠凶。恤巳降以散其党胁。猝然而发。翕然而集。倍而攻之。什而圉之。楼船巨艘。以乘其舴艋之小。标鎗火药以制其刀矢之弱。凡江中之群盗。海滨之盐徒。习知水战而乐为我用者。杂用以夹攻之。而市井之亡赖。望风而靡者。悉汰而弗用。分布偏哨。四面合围。风炎驰电骇诸道并进。人不及旋。矢不及发。而小丑夷矣。又且豫为规画。檄告邻疆。西则江阴通州东则瞰浦宁波。严加堤备以防豕突退无所归。散无所止。一劳永逸。且绝后患。斯万全之万全者也或曰用海人因乡间、斯诚善矣、近有漳人失风。而漂至崇明者。贼尝以数十舟。而环攻其一舟。贼以覆败。漳人愿应募以灭贼。当事者疑而弗用。是乎。袁子曰。奚独漳人哉。凡知江海之利者悉可用也疑而弗用败之道也故天下之患。莫大于狐疑。而耻功之不出于巳也疑而忌未有不败天下之事者也。
　　◆序
　　皇明献实序
　　北征录序
　　平黎诗序
　　○皇明献实序【皇明献实】
　　袁六八曰、纪载之书尚矣、迁固而下、罕称良焉、何哉、世代迁移、文献湮灭、传闻者易以讹舛、兼之好恶人殊、隐恶溢美者多、据事直书者少、自非弘功异烈、奇节硕材、章昭显着、脍炙齿牙者、鲜不失实矣、古者左右史纪动纪言义兼美刺、事综小大、靡不书之、后世史失其官、官失其职、不秽则略。匪讳则诬。吾何以观之哉。吾何以观之哉。我明兴　高皇创业、豪杰景附、谟谋帷幄之臣、风议于内、鹰扬介冑之士、折冲于外、丕建勋称、光享爵号、勒名于金匮石室者、不可胜数、　列圣继承、教化滂流、人文开宣、瑰玮卓荦之材、珪璋瑚琏之器、溢于天府、济济雍雍于是为盛、虽方圆异用、甘辛殊和、然其匡翊赞襄、咸有可述、而纪载未备、懿美不彰、通儒博士、甚以为病、暇日忘其狂斐、慨然有作、肇自洪武。迄于嘉靖。武宁王而下。凡若干人。皆其著者。据所闻见。录其大节、略其细美。又所纪者。止于亡没。存者弗录。嗟乎、天禄石渠之藏、既巳深秘、莫之能覩、咨之缙绅先王、又多异同、纷纷不可考证、孤陋乖刺、词不雅驯、非谓必信必传、庶国家一代材贤之盛、炳乎不朽、是六八之意也、乃若有美无刺、志而弗辨、纪事之体。当如是耳。
　　○北征录序【文皇北征】
　　永之有惩胡论上下篇予以其泛论往事而于今之典实不切故不录也
　　祖宗之创业艰哉、　高皇帝功过武汤远矣定都金陵、便委输东南耳、北方之事、未之经营焉、岂草昧初定、思与民休息未暇欤、　文皇帝躬擐甲冑、张皇师徒、穷追遐讨、深入漠北、以靖胡虏妖氛残孽、荡焉廓清、几无孑遗、乘舆所至、盖汉武唐宗所不到者、谚云不一劳者不永逸、神谟武烈、诒翼远矣、尝闻之故老云、胡人庙祀者古今三宗焉。汉武帝唐太宗我　文皇耳。虏经禽胡山。望　文皇纪勒铭石。必下马罗拜。啮指称威神云。
　　○平黎诗序【平黎】
　　大司马三山蔡公、总制广东西之四年、既征努滩蛮、明年交南降、是秋九月、以十万之师、浮海征黎、师三道入、穷追数百里、封五指山而还、崖陵地辟最句破村峝二百七十、斩首五千三百六十级、俘百二十五人、降八千三百六十人、琼土以宁、广西参政王君凤灵、既勒碑以颂、维时公大阅于雷阳道、出遂溪观海于电白、先后赋五七言近体六首、藩臬之官、自布政使刘君可、按察使叶君昭而下、和者凡若干人、诗凡若干首、六八亦既与其末矣、公复命序之、六八闻老子曰、兵凶器也、圣人不得巳而用之、传曰兵犹火也、不戢将自焚、是以古昔慎焉、然而商宗伐鬼方、三年乃克焉马援征五溪、触犯炎瘴、诸葛五月渡泸、深入不毛、岂黩武哉、诚不得巳也、公之征黎、下令戒妄杀、既诛其渠率、因抚安其遗黎、是岂不戢者哉、君子曰征黎之役、有八善焉、孽自彼作、师出有名慎也。土兵咸集、群帅以和、威也。简能选良、委任得人、明也。师至如归、民不知役、豫也。用命者赏。不用命者戮。律也。歼渠折首。胁从者释。信也。兵不血刅。役不逾时。智也。一劳永逸。止戈偃革。仁也。公之功大矣哉。而公之心不自假也。是以形之歌诗。恤民穷。箴吏弊。闵将士之劳苦。哀黎人之无知。忧愁嗟叹而不能自巳。推公之心。将使黎之宿寇。尽化为良民。而岂直以诛杀为威哉。昔赵充国讨先零罕留屯罢兵。竟下两羗。而扬雄为颂其事。公之功。岂直充国比。惜六八也无文。不能纪颂功德如子云之于当时也。今广西之古田荔浦诸蛮。间出攻剽。八桂之人。喁然而望曰。安得公以征黎之师征诸蛮使我民永有宁居也他日图形云台。勒勋铜柱。必有继吉甫穆如之颂。以铺张鸿伐者。而何有乎子云哉。
　　皇明经世文编卷之二百七十一终
　　●皇明经世文编卷之二百七十二
　　华亭徐孚远闇公　陈子龙卧子　宋征璧上木　徐凤彩圣期选辑
　　徐铭常成纪参阅
　　章中丞奏疏（疏）
　　章焕
　　◆疏
　　御倭疏
　　南方兵事疏
　　经略中原疏
　　○御倭疏【御倭】
　　倭患之炽、其原不在于外、中原之雄咸。为之谋主也。土著之奸。人为之向导也。穷民为之役使也。有是三者。然后能深入长驱。唯所适而莫之遏。今军兴且四年矣。庶务艹创。法守未明。议论丛生。事端瞀乱。臣谨条其未安者八事、古者兵将相习。教戒素明。乃可赴敌。今军门督抚分阃列旄下、文武庶僚纷然众建。然皆空名、有将无兵也将佐杂居。诸军乌合。加以南方素不知兵。军政久弛。其视诸将弁髦也。诸将之视郡县传舍也。兵将之相视途人也。如是则其赴战儿戏也。此统兵之制未定者一也。夫将无号令。与无将同兵无约束。与无兵同。故平时之节制。即临阵之纪律也。今诸军目不覩军容。耳不米耳将令。有急驱之不能卒集。朝而遣。日中不至。昼而遣。日晡不至。临阵而迯。转相刼掠。或杀军民报功。甚者为贼内应。陵夷既久。渐成乱阶。因循则威严愈亵。矫正则他衅易生。此驭兵之乱。未定者二也。调至土兵。贼颇畏忌然亦犷悍难驯、是时征倭仍收功于请将不收功于土苗也夫以苗攻倭犹以毒攻毒是在上医国手。剂量斟酌。对证而攻。病去即巳。今既无鼓舞之方。复无调停之法。事急则倍赏以招侮。势缓则厌弃而生怨。此调兵之制未定者三也。分道募兵。不按名藉。游手无赖。艹窃亡命。悉入彀中及至而茫无统纪聚散无稽多寡不问。戚少保募兵不用游滑之人葢虑此也故募而来。来而去。去而无兵。则又复募。府库罄竭。道路绎骚终无实用。此募兵之制未定者四也。当始发难时。臣尝有言急集海上之沙民可无烦客兵众论相持。事机顿挫。今壮士死于行阵。顽民逸而从贼。民气破伤。摧惨巳极。乃始欲用乡兵散客兵。此所谓倒行者也。假令客兵巳遣。若守城之事何待客兵贼众乘城。乡兵果可恃乎。乡兵难恃。未免复征客兵不惟缓不及事且恐重为客兵所侮此练兵之制未定者五也。失兵有营伍。则耳目心志定。而约束易行。今杂处市廛。嬉游里巷。百货之所歆艳、侈俗之所侵淫遂令山东椎钝变为纨袴狼苗鄙野咸习歌舞精锐销耎。军气不扬。淫蛊流行。死亡枕籍。此屯兵之制未定者六也。古者行军动众。必从枕席上过师。故进能克敌而退可保军。今南方皆沮洳之泽。萑苇之场。侠邪之径。至于断港危桥。单舸片浆。或褰裳而渡。或泅水而游。动犯兵家之忌。而诸将乃不谨哨探。不量虗实。行无斥堠。止无坚壁。往往履危机堕狡计落坑阱而不悟。此行兵之制未定者七也。师行粮从。强者主战。弱者主爨。此军制也。今或临阵而未食。或食至而不均。师行境外而餐具城中设欲晨炊蓐食。卷甲疾趋。何以应之军机尽泄。士忿不平。此养兵之制未定者八也。夫军中之事。有不可定者。机宜变化。因乎敌者也。有不可易者。规画措置。存乎我者也。故将有专阃。兵有常伍。无事相习。有事相随。则兵可统也。秩其教令。齐其法制。范我驰驱。是谓三军之衘辔。则兵可驭也。践更以示其信。处置以服其心。以诸边节制之兵为之凖。调到狼土之兵为之辅。则兵可调而用也。所募之兵。程其勇力而籍其家室。守法者厚恤其私。犯令而迯者有弩戮之禁。至于鳏旷游民给其田庐与之配偶则可以絷其归念而兵可募也以客兵为权宜。以乡兵为寔用。日省月试。常如贼至。劳来不怠。甘苦必均。则市人可为精兵。耰锄可挞利。故兵可练也。有营居。故。兵可聚而不可散有行列。故兵可散而不可。乱。贼所往来。兵所出入。有斥堠。故兵可进也有坚壁。故兵可退也。有战地。有候人。有谍者。故兵可正可奇可疑可伏也。给军有制。犒士有资。吊死扶伤恤孤问寡有典故兵可饱可饥可生可死也。信能、行此入者。而庙算之胜。我先得之矣。夫御倭之道。来则拒之。去则备之。言战不及守。非完策也。何者。东南无重门阻隔。无高山瞭望。波涛滉瀁。隐见难窥。风帆迅疾。顷刻可至不能预守是海壖之险贼与我共之者也臣闻贼远来。人持数日之粮。来达岸多苦饥者当于其初至之时挫之贼之死命制于数步之内矣徒以海滨廪藏之富故贼至而掩据之因以为食既饱则所向无前。乘人不备。如使蓄积收敛。野无所掠。此贼坐困之道也。故议守者莫要于城堡。城堡相望。远近相依。贼少则不能攻城多则所掠不足供所食贼不能持久。破之必矣。夫贼不能宿饱。则不能深入。不能深入。则不能多获。不能多获则来者无利而闻风者不来内地可不烦兵而守矣。且濒海皆膏腴美田。宅广树蓄。南方所谓乐土也。为贼蹂践。民皆远徙。然其东向思止帚之心。岂有日夜忘哉。有城堡。则良民止帚。田野辟葢。非独御夷亦安边足赋之具也且南方诸县。地方七八百里。贼至放兵肆劫。一令终不足以制之。疆理浩穰禁防疏阔。外为寇贼巢宂、内为逋逃渊薮。凡以壤地相隔。声埶不贯之过也。诚增置县邑、多设长吏、使分地而守、分民而治、除器练戎、积饷缮堡、无事则休养生息按堵而居、有事则高城深池、与民共守、足以扼贼冲、辑众志、此寓将于令。寓兵于民之术也。
　　○南方兵事疏【南方兵事】
　　比者江南之变、起于内地游民。利贼重货。为之乡导。而我兵仓卒无备。徒手搏战于沟塍沮洳之乡。故每出辄败。夫兵者因地形者也。今六七郡间千村百落皆为战场。敌形至难制也。而郡县且相率闭城使各乡兵当贼左矣为今之计、莫若急筑城堡于诸乡以固守、并力于郡县以待战郡县有备。则贼不敢散掠而谋沮。诸乡坚守。则兵不必偏分而力裕。人人自为战守。小入则其地当之。大入则并兵御之。中道则设伏击之。出海则舟师邀之。大功可成。昔　皇祖尝命汤和视海上。择要地筑数十城以备倭而东南安堵此其验也。此制度不立军无纪纲故也又今所患不在无兵而在于兵之不畏将新设军门。止以空文遥制千里外。如儿戏耳。故其法莫如重将。重将当自军门始。使参佐偏裨。一禀于约束。而后兵可使。乱可定也。夫西北诸边。一切军食。皆有司先期部署。以听督抚之调度。故其精神联贯如臂使指。猝有缓急。可咄啐而办。今政体不素定。而郡县之与督抚相视如客主然临变则上官漫督之。而主者亦漫应之。军情之苦乐不体。官帑之出入无稽。或一人兼数人之食。或数日无一餐之饱。或一家而数役迫之。或一人而数官临之。是目睫间巳成吴越况百里之外哉、故欲决胜负。先定政体。南宋张韩诸将出师皆有随军转运使给其粮食此制当仿行之凡军中之需赏功之费。一一会计所出贮之别藏。使军门不以烦有司而有司不以烦民上下相体。远近相维。则万全术也。臣又闻训练之兵。万人一心。弱可使强。强可使驯。今议者率称调兵非久计也。少发之则不足。多发之则用度不继。久驻则老师费财。蹔驻则兵散而贼复入。急之则怨。宽之则骄而为乱。臣愚谓训练土兵。渐罢客兵便。若土兵必不足宜募广西湖广山东近海之丁壮。及有罪谪发者。居之海壖。及诸河通海之地。给配偶。予田宅。使之土著而忘其乡是城堡之外。益以藩篱。计无便此者。臣又闻外贼易见。内贼难知今以海外。蛮夷。而深入内境。凡我之动静曲折无不知者谁为之也又其始至。千人四布。无一知者。及鸣号而须臾毕集。贼固善匿匿之谁也此东南之大变皆奸民酿之也。夫治外贼以兵治内贼以诚有如今之郡县。得人如龚遂者。示宽大。布恩信。问疾苦。时拊循。彼反侧者将反本而呼天。何变之能生。且天下宁独倭夷可为乱哉。夫海上多壮士。善者负气任侠。而不肯下人。否者凭恃险阻。而恣睚暴戾。我能制之则为我用。不能制之则为贼用。故安反侧。收豪杰。乃治乱之机。不可不深思。不可不预待。
　　○经略中原疏【经畧中原】
　　臣惟中原之患妖民盗贼二者而巳。妖党之兴。始自数十年前。妖民假以诈术诳惑愚民。愚民所利福田利益。妖民所逐溷杂淫污而巳。人心一蛊。妖说遂行愚者求福。智者避祸富者倾家以结纳。贫者以身为奴婢。然未有不与其邪谋者。此一变也。数年以来。民穷财尽。邑无安居之户。里无乐业之家。于是妖言盛行。根盘枝蔓。此又一变也。往时山东之寇不入燕赵河北之贼不踰河南自虏变倭变。后尽征各省之兵应援。而推埋恶少。亡命逋逃。往往窜入其中。异党之人。邂逅相亲一呼响应。此又一变也。中原数省。其人故多轻死尚气。彼见各处狂狡相聚。而谈其地方虚实攘臂喋血遂起逆谋。此又一变也。今群妖羣盗。合为一途。盗党藉妖言以惑民而妖人倚羣盗以劫众闪倏无常。不可踪迹此今日之大患也。故山东西河南北南北直隶陕西湖广。渐成一党。此盗贼延蔓所以不可制也盗贼往来所至有主所在成家逐捕之后莫知去向如近日林县之贼。乍起乍散。他处亦有闻风而应者。则可验巳。故南倭北虏之患有形。而中原之患无形。夫无形之患。不可以有形治也。要在破散奸谋。调护元气。有万全无失之策。而后可以保万年无疆之业。臣谨条上八策、一屯重兵。近者师伍倡乱。不急趋省城。而睥睨他郡。大为群盗所笑为其虚可乘也今宣武一卫。屯伍皆空。堂堂镇城。乃专恃游民悍贼不便。宜增兵守之、二收枭儁。北方长技。或挥成风。或腾空若飞。或巧能穿杨。或力能超乘。皆自负其能。酣歌慷慨。欲有以用之。故枭儁不收则中原多敌昔汉有材官蹶张。羽林孤儿。六郡良家子之号。以录异材。终得其用。此又长驾远驭弭盗之基本也。三修城池、臣所擒大盗。得其所记各处城池簿籍。乃知中原保障莫要于此一劳永逸。不可不亟图。四察险隘、如河南山东直隶之交。芒砀诸山。远近排列。营垒天成。其间藏兵之洞。伏兵之处。成迹具在。真自昔用武之区而今为各省之边略有司弃去不守。异日必为盗资。此当深虑五时巡历、守巡兵备以送迎为职业。下邑偏州、车辙所未尝。至于是禁防日疏。而盗贼滋起。臣愿抚按之官。时巡一省。守巡兵备。时巡一方。以示弹压。六选良、吏臣所获诸盗。不服为盗而诡曰救民何者以贪官驱之也。夫中牟之化行则颕川之盗息。良吏者　圣明所以共理天下者也。故欲清中原。先清吏治。七处宗藩臣言中原事体。何与于宗藩宗藩省城之主省城四方之纲今湖南诸宗。饥穷巳甚。若使处之得所。则子孙千亿。皆为皇室藩屏。何忧群盗。八议黄河黄河冲决其埶必兴大工。大工兴则聚众必至数万而中原危矣故经略中原者当以黄河为急。论黄河者。当以运道省城为急。论运道省城者。当为谨始虑终之计。而毋为目前幸免之谋。凡此皆臣愚日夜忧惧。不敢以得代为解而不言者也。
　　皇明经世文编卷之二百七十二终
　　●皇明经世文编卷之二百七十三
　　华亭徐孚远闇公　宋征璧尚木　陈子龙卧子　何刚悫人选辑
　　朱积早服参阅
　　杨襄毅公文集一（疏）
　　杨博
　　◆疏
　　查处屯田疏
　　修筑紧要城堡疏
　　议裁冗赘以省滥费疏
　　开陈制御西夷事宜疏
　　安插属夷以靖地方疏
　　极边添兵修城疏
　　经略潮河川地方疏
　　议筑简便墩城疏
　　兵马凋残不堪疏
　　议处地方事宜疏
　　议修要害严防守以固边疆疏
　　○查处屯田疏【屯田】
　　臣以庸劣、误蒙　圣明付以边抚重寄、任事以来、其于地方利弊、靡不悉心讲求、大要河西事体重且大者、莫过于屯田一事、遂即案行守巡兵备四道、各将境内荒芜田地、通行查出、或上下水利不通。应该挑浚。或人力牛种不敷。应该处给。或从来抛荒未种。应该开垦。逐一议处明白。每处画一小图。贴说其上。陆续送阅。果有父子兄弟相率力田者。即以姓名开呈动支官钱买办羊酒花红犒赏。惰农自安者。各举数人。量加惩治以警其余。去后、节据分巡西宁道副使锺鉴、先将镇城迤南荒田开报到臣、如黑河水龙灞、则有荒田二十余顷、洞子渠、则有荒田一十三顷、马子渠、则有荒田一顷、大满渠、则有荒田四顷即镇城一面荒芜之田。至于如此。其它十五卫所可槩知矣臣即督同锺鉴前去各该地方、逐一踏勘、召人承种不见有响应者、会集父老问之。咸以为往年兴复屯田。或种未入土。名巳入册。或人巳在逃。粮犹如故。不知虏至则不得耕牧。水淤则不能灌溉。其从来抛荒之地。虽节奉事例。永不起科。屯政之废专坐此官司一槩追征。更无分别。未受富饶之利。先罹剥肤之害。以故宁甘贫窭。不敢承认臣惟甘肃地方与延绥事体大略相同、先年河东民运。皆系本色。后因输纳不便。改本为折。遂致二镇渐次萧索。延绥守臣。无岁不讨内帑者。以其计无所出。不得不仰给也。甘肃苟且支持。未尝率意陈乞者。非守臣之才。过于延绥。恃民运更不若勤耕牧也以其土地肥饶。犹可耕牧故也。臣自入境以来、见所至荒田、不下万顷、遂极力经理、期于少效、乃今备咨舆情、始知其受病源委全在于催科之不清。而法令废阁。实由于劝惩之未至。若不急为处分、河西生计日就穷蹙、臣恐万不得巳、又将如延绥之奏讨矣、以内帑有限之财、应诸镇无厌之请、匪惟该部难于区画、亦非臣等边臣体国之忠也、昔汉赵充国唐郭元振在河西。咸卓然着声。考其所为。充国则上屯田便益。以逸待劳。元振则修通河渠。尽水陆之利。今时虽云异。势不甚殊。仿二臣之意。而不泥于其迹。固亦存乎其人焉耳。如蒙乞敕该部。将原奏各边抛荒地土。听其尽力开垦。永不起科。其旧曾起科荒芜年久。仍要用力开耕应纳子粒。一体蠲免。事例再加申明。行臣遵守。仍听臣将在城甘州左等五卫并山丹卫高台所行分巡副使锺鉴、凉州镇番永昌庄浪古浪五卫所行分守参政张玺肃州卫镇夷所行兵备副使赵得佑、西宁卫行兵备副使王继芳、各会同副参游守等官、督同卫所掌印管屯官员、及兹边警少缓之时、将一应荒田、查议停当候明年春暖、刻期举行、合用钱粮人工等项、并未尽事宜、臣当来调度、次第整理、各官果能加意区画、有益地方、事完查上劳绩、该部一并录叙、怠惰误事者、具实论劾、其卫所官吏知数人等、若仍敢将荒田作弊、朦胧起科、严行拿问、从重治罪、中间如有应免子粒、亦许从实查免、不得徒事虚文、庶政有条理。人自乐从。臣犹恐议者必以为永不起科大便小民为疑。在内地且然况边方所患专在粟少乎不知损上益下。藏富于民。实自古经略之长策。若使民果富饶。臣欲盐粮。则盐粮有余。臣欲银粮。则银粮有余。臣欲清补节年屯粮。则屯粮有余。所谓投之所向无不如意、不然则民方餬口不给。遑恤其它。万一虏骑充斥。仓廪匮竭河西不几于坐困乎。公在河西循龙首渠分其水势开田万余顷边境赖之此臣之所以蚤夜图维。不能巳于有言也。臣不任恳切觊望之至、
　　○修筑紧要城堡疏
　　题为修筑紧要城堡以弭虏患事、据分守西宁道右秦政张玺呈蒙臣案验依蒙行据监牧镇番仓秦州判官甘宗道呈称公同镇番卫掌印指挥何淮等亲诣本卫大城周围阅视、查得西城一面沙壅、并将应该添筑等事、议估开报前来、又据监收凉州广储仓秦州判官袁澍呈称凉州柔远驿怀安驿靖边驿三堡、俱各不堪、先年屡议修理、因循未举、查系番虏交驰之地、万一失守、贻患匪轻、相应并议等因、具呈到臣、为照本镇地方斗绝羌胡之中。孤悬河湟之外。度势审时。较之沿边诸镇。独为难守。而经制长策。大要亦不出于赵充国留兵屯田。部曲相保。堑垒木樵。挍联不绝之数言。葢以静制动。以逸待劳。以坐收成算。而区区攻战之末不与焉。臣以驽劣、以今岁七月之初、始至镇城、深惟积谷重农第一要务、故亟将屯田事宜、议拟题请、其次则缮城郭、起坞堠、谨烽燧、良不容缓、乃备行守巡兵备四道、将槩镇城堡墩台通行查处、昨因八月九月农工告毕、巳将甘州张钦等堡应添置者、次第添置、应修餙者、次第修餙、事涉琐细、不敢尘渎　圣听外、此张掖河源之地也但惟镇番地方、北出凉州二百余里、旷远寥阔。寔与宣府独石马营相类。昔人谓于凉州北境碛中建置城垣。控其冲要。自是寇不敢复至凉州城下。即此处也。乃今风沙壅积。几与城埒。万一猾虏突至。因沙乘城。岂惟凉永坐撤籓篱。寔甘肃全镇安危所系。至于凉州柔远怀安靖边三堡、亦皆番虏往来出没之所、垣墙低薄、壕堑淤塞、虽尝屡议修筑、止缘无人任事、旋议旋罢、今右参政张玺欲要于镇番添筑关厢。城不临野则沙不能壅一则消除沙患。一则增置重险。并将修餙柔远等堡事宜开呈前来、谋之父老、咸谓可行、质之官寮、殊无异议、急当整理、但夫役动调众多、钱粮经费浩繁、事体颇重、固非臣愚所敢擅举、如蒙乞敕该部再加查议、稍待来年春暖、土脉融和、容臣查照所议刻期举行、未尽事宜、径自查处、仍行参政张玺凉州副摠兵萧汉、往来督视、务期一劳永逸、保障地方、
　　○议裁冗赘以省滥费疏【免裁将领】
　　臣议得制御之方、不嫌详密、兴革之际、极当慎重、且如凉庄游击一事、卒然议设、卒然议革、若以今日之革为是、则前日之设为非、前日之设为是、则今日之革为非、理贵会通、不宜悬殊、荷蒙　圣明轸念边防、下臣再议、河西人士、无不举手加额、以为神谋渊虑、明见万里之外、臣自本年六月十八日渡河而西、周历凉庄之间、如古浪黑松安远镇羌岔口等处、亲见墩堡残破、耕牧废弛、行旅震慑、因备询守巡副参游守等官、咸谓此正海套二虏交驰之所、前巡抚都御史赵锦深知其患、议添游兵一枝、诚于地方有益、但彼时仓卒举事、虑之殊未周详、处之多未稳妥、旧游兵往来轮戍。人犹以去亲戚。离坟墓为难。今兹新兵经年在外。不得休息。以故人心厌苦。首倡罢兵之说此处之未当一也原议春夏驻札凉州、秋冬驻札庄浪不知凉州巳有分守副摠兵。庄浪巳有分守参将又留游兵在彼。所谓以有用之兵。置之无用之地。处之未当二也。客兵远戍、全在多方抚绥、行粮既不以时查给。月粮多被官旗侵隐。且营房未设。栖止无所、感事兴怀。归思孔切此处之未当三也。今日之计。补偏救敝则可因噎废食则大不可。譬之尘垢之衣。少加澣濯。自当一新。若四分五裂。未免竟为长物。所据裁省游击。臣实不敢轻议。以臣愚见。莫若将凉庄游击免行裁革。照依永昌游击事例。移于安远堡驻札。东制镇羌岔口以达庄浪。西制黑松、古浪以达凉州、无事团聚操练。有警分布截杀。倘遇征调。城池仍令备御官军照旧防守。其游击官廨官军营房并展修、关城等项。臣先是巳尝区画停当。容臣次第举行。近城荒田。听各军自行开垦。永不起科。仍将游兵除防秋时月不议外。闲暇之时、量为定立班次。令其取讨衣鞋。以示休息。合用行粮料草。即于安远堡设立仓场。或派给盐引。或发银籴买。委官收受。务足支用。应得月粮。有妻孥在卫者。于本卫关支。无妻孥者。听分守西宁道不拘常规。就彼议给。庶人情事体。两不相妨。实为长便。
　　○开陈制御西夷事宜疏【制御西夷】
　　照得诸番之中。惟回夷最为奸狡。而回夷之中。土鲁番尤为骄悍。经制长策。自古称难。且如嘉靖二十四年、本不系应贡之期辄敢踵习故智、拥众叩关、于时处之一失机宜、遂致流毒滋蔓、不可救药、至劳　圣明亲赐裁断、方始詟服、及今若止为目前之图、不求善后之计、臣恐将来河西之患、实自此始、用是广咨博访、择其尤切要者条为三事、臣待罪边陲、目击时弊、非敢苟为一身之谋、直以厝薪之火、其忧方大、是以不得不竭其愚虑、如蒙乞敕该部再加议拟、如果有补夷情、早为裁覆行下遵守、臣愚幸甚
　　计开
　　一定事例以服夷心、臣惟土鲁番等地面、并哈密入贡伴送等项、节年题准事例、虽巳鲜明、缘五年方有一次。官更吏改。事体茫然。以致积年猾夷。肆其欺诳反复辩析极劳颊舌。臣近日奉旨议处夷情、遍问官寮、俱称新任、旧事不知、虽兵守大吏、亦不过道听涂说、无所可否、不得巳、乃取收架文卷细加搜阅、兵火之余、散漫残缺、止得其槩、以意会之、仅能终事、仰惟朝廷典制。炳如目星。凡在西民。无不拭目快覩。矧兹制御戎虏之方。关涉特重。似不宜漫无统会。一至于此。合无听礼部将节年西夷事例。逐一查出。约节成书。刊印二三百本。发下本镇大小官员。各给一本。今次夷人贡回之日。各地面头目正使。礼部亦各给与一本。庶几典章法制。一览无遗。不惟边臣有所持循。蠢尔夷裔。自亦不能售其奸矣。
　　一息刁诈以全国体、臣惟朝廷所以制御臣下者礼与法也、礼以纲之、刑以维之、失礼则入于刑、国之经也、至于小民之挟制官府、相与奏诉者、虽得其情、犹为之全其体貌、投鼠忌器、正所以尊国体也、而况华夷之辨、尤当致慎者乎、臣近日奉旨议处夷情、移文肃州兵备参将等官、率皆缩颈敛手、不敢片言理论、臣貭其故。乃曰是夷奸险。某年诘奏某人。巳拿问矣某年诘奏某人。巳落职矣。以是不敢。臣不胜忿激。以为朝廷设置边臣。专为制御戎虏。若人人远嫌避咎。不知将何赖焉。遂不得巳。亲为查审条列以闻。业巳奉有俞旨。无容别议。但方来之事、不可不虑、查得嘉靖十二年、土鲁番夷使马黑麻虎力奶翁等奏称太监陈浩贪黩之状。节该礼部议得、既不可堕外夷之计以捐国威。亦不可失远人之心以招边衅。又不可纵边臣之贪以屈国法。在朝廷当大有处分。方保不害治体。词严义正、可谓深得安攘之要、合无查照该部题奉钦依事理、今后夷人讦奏大小官员不法事情、差官体勘。果系装诬。即将夷人重加戒谕。令其晓然知　圣明在上。昭如日月。纤毫刁诈。不容欺弊。如所奏得实。先将夷人督发出关。方许请旨。将有罪人员从重处分。虽置之极典。亦不为过庶几夷心稍戢。国体克全。而奉法之臣。亦自可以展布矣。
　　一定供亿以绝觊望、臣惟西域贾胡、嗜利无厌、虽升合毫厘、无不多方告扰、且如廪粮一事、据肃州卫申、则云进贡该廪给、存留该口粮、甘泉驿申则云正副使该廪给、存留该口粮、臣细加稽考、如故节年事体不一、盖皆边臣相与因袭、原无题准定例、西域诸夷种目甚多又不若大虏统于一酋规制易定也臣尝与守巡兵备各官虚心计议、咸谓正副使廪给。从人口粮于理犹为近似。盖名位有等。供亿因之差别故也。又如存留给军给驿马匹、一向相沿、上马价十二两、中马价十两、下马价八两、斟酌调停、俱巳平妥、各夷犹且屡屡告要增添、苦无厌足、亦缘原无定例、故彼得以肆其奸尔、臣愚以为此等事情。迹若轻小。其在夷情。则关涉颇重。不可不为画一之政。合无将前项廪粮马价、听兵部议拟停当。并入礼部新定事例之内、以后庶几便于遵行。不致烦扰。
　　○安插属夷以靖地方疏【属夷】
　　臣惟书戒蛮夷猾夏。诗称戎狄是膺。春秋有道守在四夷。自古圣王、制御之方。外而不内。疏而不戚。未有番汉错居。可以久安长治者也。本镇甘凉诸卫。远在全陕之西。极为孤悬。肃州一卫。又独在甘凉之西。孤悬特甚。是故全陕之休戚视甘凉。甘凉之安危视肃州。譬之人身。极当雾露之冲。必湏元气完固。多方颐养。庶几可保无虞。若内先虚弱。邪气乘之。鲜有不速其毙者。此系罕东属夷为土鲁番所逼故入居内地先年兵部题奉钦依帖木哥土巴等部落、安插高台白城山一带、总牙曰羔刺等部落、安插肃州威虏金塔寺一带、向因威虏等城堡残破、各番尽移肃州寄住、以致郊关之外、蜂屯蚁聚、不可胜数、指大如股、宾多于主、睚眦之忿、动见戕杀、男女之风、因而淆乱、肃人有言。不但生畜为番人伙养。虽子女亦暂为番人鞠育。番人有言。若等所住者。我等地方。有时见索。必湏还我。即此二种议论。臣愚卧不帖席。食不甘味。尚敢重惜一身之利害。而漫不为之计念哉。仰蒙　圣明在上、嘉纳本兵之议、俯从言官之请、申饬臣愚、相度边隘、次第修饬、臣惟肃州番夷之事、害巳剥肤、自今处之、犹或可及、用是咨于总督尚书王以旗、王以旗力主其议、谋于总兵官王继祖、王继祖意亦克合、檄于副使王仪参将刘勋、王仪刘勋身任其事、会集番达头目总牙等再三晓谕、以为尔等散处于兹、终非经久之计、今当遵照题准事宜、为尔修筑城堡。以安尔居。开浚渠坝。以便尔耕。处给种粮锅铧。以恤尔穷。各番欣然承诺。更无异词。以故急乘艹枯马弱之时。结营境外。次第兴工。计自本年三月十五日起五月初五日止。不独清我华夏亦且壮我藩篱共修过城堡七座、墩台一十二座。安插过各族番达账房七百六顶。男妇三千四百五十四名口。近者离边二三百里。远者四五百里。□膻之气。为之一清。文明之化。居然四达以臣初时愚虑。止欲渐次抚逐。尚不敢觊望至此。此实　皇上文武圣神。刚健中正。威振遐荒之所致也。边民幸甚。臣等幸甚
　　○极边添兵修城疏【极边修城】
　　看得驻守昌平都御史王轮、咨称镇边长峪横岭三城、委为虏冲、先年因山为城、添军戍守、形成鼎足、势张犄角、于时全赖宣府兵精马健、保障于外、虽屡经虏犯、固未有如嘉靖二十九年之甚者、因往惩来、今日防御之急、莫过三城、先后施为之序、镇边为要、盖镇边摠会诸口在西北。内则熊儿峪牛膝峪西北街。外则桠树洼唐儿庵白崖子。一路通怀来水头村大山口。一路通旧保安画庄松棚并沟。人马可以驰骤牛车径至半山。即如今年三月虏犯宣府马厂、距唐儿庵仅八十里、若使镇边军马充实。先据边山要害。则声势易振。扞拒之力可施。譬之筑堤障水。于水势始发之上流而遏之。则水势易杀横决之患可消。若俟其就下泛滥。狂澜巳成。人力难胜堤坝徒设。今之所以处镇边者。非徒为拥兵株守。盖为畿辅生灵之计。反复辨析。俱巳详尽。臣窃惟防边之政。莫先于审时。尤莫先于度势。以今观于宣府之时、旱荒相仍、人不聊生、以今观于宣府之势、屡经挫衄、士气消沮、名虽居庸藩篱、苦不足恃、要之与山西事体颇类、比年以来。此言山西自筑城垣守御与翁东涯之论稍异山西宴然无事者。非大同能为捍蔽。乃山西自为之计故尔。所据镇边长峪横岭三城、北护陵寝、南拱京师、虏既尝由此而出。虏必能由此而入。比之山西。尤为不同。似不宜借口宣府。因袭故常。重误大计。臣谨将王轮原议摘其节要、悉心参酌、条为四事、如蒙敕下兵部、速议覆请、备行王轮督同副使许天伦及时整饬、臣无任恳切觊望之至、
　　计开
　　一议设参将、臣查得居庸关原系分守、职在守关、时不可离、近因建议分区。改为参将。兼理白羊镇边等城。道里逶迤。居常难于周历。山溪隔越。遇警不能卒至、况虏所窥伺。专在镇边。遡其要害。诚不减于古北诸口。必须于镇边城专设将官。缓急方克有济。合无添设参将一员。住札镇边城、以横岭白羊二守备、长峪镇边二把总隶之。名曰分守镇边等处参将。合用军士除原额五百一十名、及巡关衙门近议召募四百九十名外、仍听副使许天伦、公同新设参将、再召土著民余、务足三千名、每名该衣鞋银五两、共该银一万两、户部照例给发、此系山险故利步也此处止宜多设步军。少设马军。兵部于寄养马内量发五百匹、以备传报哨探之用。各军盔甲器械、工部陆续查给、至于参将公廨、军士营房、并未尽事宜悉听王轮次第区处、其居庸关照旧复为分守、止管遗下中南北三路、各关隘地方、东、与黄花镇参将门家峪接界、西与镇边城参将白羊口接界、见任参将王臣、暂管分守事务、候王臣升迁去任、止补分守、不必再设参将、
　　一议修山城、臣查得镇边既设参将、兵马众多、旧城委不能容、必湏稍加展拓难以惮劳惜费、行据委官经历苏时通等勘称、欲将镇边城北自高山顶起接修正城一百丈、根阔一丈五尺、收顶一丈、高连垛口二丈、东山修稍城一百二十三丈、西山修稍城一百一十五丈、俱因山砌石、高连垛口一丈二尺、仍于东山西山各顶、据险各筑窟窿敌台一座、以便击拒、其城中穿流水门。改修月形夹墙连城以顺水势。合用钱粮人夫口粮塩菜俱于收贮支剩修边银内动支、修工尺寸、随地改移、支给钱粮、因工加减、俱照修边事例施行、臣参酌无异、俱应如拟、合无备行王轮严督新设参将上紧修筑、此工完日、然后将长峪城东北家口高崖口各起工程、从宜修举、镇边横岭、仍动前银。此营城要务先开井泉二三十处以便汲爨。通完之日、备将用过官银、修过工程、造册奏缴、
　　一议给月粮、臣查得镇边长峪横岭三城。俱在万山之中。地杂沙石。不堪播种。镇边横岭。且乏水泉。以此军不乐居。逃移接踵必湏处之得所。方能联属人心合无除白羊口官军月粮如常支给外、其三城官军月粮、俱许常支本色、马匹支全料草、着为定规、不宜轻易变更、庶几目前人肯应募。日后事可经久。
　　一议调边兵、臣查得前项设将添兵之议、虽巳周悉、诚恐防秋在近、一时不能就绪、万一丑虏突至、势孤兵寡、未免仍致悞事、合无行令提督时陈将调到边兵拣选二枝、驻札邻近地方、果有警报、分发镇边长峪横岭三城、与游击徐麟兵马相兼战守、一面先令领兵官员。各诣屯兵山口。逐一相度。要见何处可守。何处可战。必湏方略预有定画。临事方免错谬。
　　○经略潮河川地方疏【潮河川】
　　臣会同摠督军务侍郎何栋巡抚都御史吴嘉会议得古北口潮河川。外通兴州。内连密云。实残元避暑故道。嘉靖二十九年、即庚戌之事虏自黄榆沟拥众突入。塞川南下。遂致驿骚畿辅。振动郊圻。虽尝分兵道出高崖。大势营帐。仍由黄榆北止帚。则知潮河川者实丑虏入寇之第一门户也往年都御史洪锺、欲于川内建城屯兵、据其要害、以故不惜劳费、凿山引河、功未及成、人共惜之、今臣亲至开山口。再三相度。原来地高水低。纵使可通。无济于事。又至近日新修黄榆沟一带边墙。见其坚完高厚、女墙敌台。表里周匝。有兵拒守。虏自不能飞度。但墙外尚有平漫去处。逐渐挑穵。此城濠相辅之地道低一尺墙当更高一尺是在边臣随宜处置。无庸别议。又踰河至潮河川。周回顾视。黄榆沟边墙。包乎川之外。即今何栋吴嘉会所修新墙是巳开山口节年边墙。反在川之内。即洪锺凿山故处是巳。二墙夹峙。势如双屏。万一贼众溃墙势必落川再无别道川面虽有浮沙。不甚厂漫。是诚我兵之战地也。过此则为石匣。为密云。平原旷野。万马可驰。我兵欲战不能。欲守不得矣。六城三台缘水罗布使矢石相及虏不能入矣臣今议于川内创筑小石城六座。每城内各筑一墩。自北而南。三城俨如棋布。自南而北。三城宛如星罗。临期酌量贼势。分屯劲兵。令其可隐可见可避可击又议于川之西山野猪岭墩起。至猪嘴寨河口墩。迤北石崖止。创修横城一道。伐其占据山梁之谋。又议将东边护城关不堪旧墙。通行拆修。添筑敌台三座。以为六城声援之计。惟恐窒碍。难以经久。备行兵备副使李蓁勘报无异。大抵大事可成。则小费不足计。况所费不多。远效可图。则近怨不足恤。况无从兴怨。似当修举无疑。如蒙乞敕兵部再加议拟、如果相应、备行都御史吴嘉会、摠兵成勋、副使李蓁、严督参将周益昌、坐委守备高辂、经历康思道、千户李景时张守爵、动支官库见贮民夫银两、分发邻近州县、顾募夫匠、相兼本区夫匠、并力修筑、工完回奏、
　　○议筑简便墩城疏【墩城】
　　臣惟腹里城堡、固当为堂室之图、沿边墙堑、尤当先门户之计、于是不避艰险、周历诸隘、以次经略、除一切军务事宜、各另具题外、复念蠢兹丑虏、拥众远来、其志原在抢掠、不遂其欲、不能但巳、必然极力攻墙、万一我兵力竭、一处不支、别墙尽属无用、如嘉靖二十九年既过黄榆沟潮河川、突入密云怀柔一带、但有城堡去处。苦不来攻。至于散居村落。任其杀掳、如入无人之境。事后虽尝分遣佥事张铎等修筑城堡、于时仓卒举事、计处未周、总合数村。筑一空堡。有相去十余里者。甚至有二三十里者。堡内既无井泉。理难持久。穷民各有家缘。岂肯轻弃。虏未至而先行收敛、妨废不赀。虏巳至而方行收敛。缓不及事。臣往年巡抚甘肃之时、尝创为墩城之法、即如五七家之村、令其近村合力筑一小城。周回止二十八丈。底阔一丈二尺。今北边官民筑楼以防盗意亦访此高连垛口二丈。收顶七尺。于中各筑一墩。每座周围八丈。高连垛口二丈五尺。实台上盖房一层。架楼一层。最上盖天棚一层。此外更有栏马墙壕二道。近墩又有漫道将至墩门悬置板桥。防贼循道而上。大村则令其左右夹峙。各筑二墩。或四墩六墩。盖守御之方。大则为城。其次则为堡。城非万金不能成。堡非千金不能成惟此墩城。通计不过百金。为费甚少随处可筑大城必湏数千人。堡湏千人。方能拒守。惟此墩城。十数人可以守虏少则势力单弱。料彼不能攻穵。此法不特拒守兼之烽火周密虏多则人马稠密。惧我乘高击打。纵使攻破一墩必先自伤数十百人所得不足以偿其所失。虏必不肯为之。况我之墩城。随在皆设。虏势虽重。岂能一一攻之。不烦收保之劳。坐收障蔽之益。此之谓家自为守。且贼既入边。势必散抢若各城之中。不独可以藏人且使地形高下错杂虏骑不能以大队驰骤矣分置步兵。与土人相兼按伏。俟有零骑到墩邀而击之自然可以成功。此之谓人自为战。先年大举达虏尝犯凉州彼时墩城告完。臣适在彼调度既无毫毛疏失。且有斩获微功。是乃明效大验。臣今奉命月余。所过州县。见其闾里萧条。财匮民劳。以故不敢轻率建议。徐而思之。利害有轻重。关系有大小。土木之害。较之抢杀为小。残破之患。比之劳费为大。若使得人综理。激劝有方。是虽不可虑始之民。亦当翕然感动。近日民间苦虏侵暴。亦有自为之者。但与臣之规制少异。一二豪强之徒。又为其私筑。因而挟制。臣切痛之。如蒙乞敕兵部计议、如果相应、容臣画一图式责成都御史吴嘉会艾希淳王轮、督同兵备及府州县等官、将蓟保二镇地方。审时度势。不限以时。不拘以地。劝民以次修筑。不宜过于严急。反致骚动。沿边去处、就行总兵徐珏成勋张琮一体整理。中间或有土脉疏鹻不堪修筑。必须多用砖石包砌以图经久。难以惜费。其昌平怀柔顺义密云三平谷曾经被虏州县。仍乞不为常例、量发官银三四万两。如内帑不便。或于真顺等府解到民夫银内。准其如数动支。听吴嘉会王轮审其人力果有十分不能自处者、量为补助以仰副我　皇上日勤宵旰爱护元元之意、然此虽有小费。果得民命曲全。比之调发客兵。日费千金。无益有损者万万不侔。臣无任恳切觊望之至
　　○兵马凋残不堪疏【兵马】
　　该镇守蓟州永平山海等处地方总兵官右军都督府都督同知成勋、镇守昌平居庸等处地方副摠兵官署都指挥佥事张琮、各将所管军马数目开报到臣案查、先该臣巡视昌平蓟镇督同本部署郎中张重等阅得兵马狼籍、近者武陵亦行此法限各边查报但恐身不在行间未必得实耳巳经备行各官、要见总副参游等官下、原额军士若干、逃事故若干、见在若干、马军堪战若干、不堪若干、步军堪守若干、不堪若干、马匹原额若干、倒死若干、见在若干、堪以骑征若干、不堪骑征若干、从实开报去后、今该前因臣惟边防之要。莫先于兵。尤莫先于马。必须兵精马健。以守方固。以战方克。自古谈兵之家。曰兵不贵多而贵于精。又曰军政莫急于马。蓟镇昌平分屯列戍。军虽不下六七万人。类多老弱庸懦。不堪战守。马虽不下二三万匹。类多羸瘠疮癣。不耐驱驰。往年所御。止是三卫属夷。且犹兵势萧索。今所御者。强横之北虏矣。往来御虏。止是秋高月朗。且犹分布不周。今无论春夏秋冬尽防范矣。当此时危势迫之难。宜为易辙改弦之计大抵边臣之意。皆为本处兵马削弱。必须多调劲兵以为应援。舍主兵而恃征调所以在在骚动处处□虚也以臣之愚。似当以练主兵为根本以调客兵为权宜况客兵之来也。闾阎骚扰。鸡犬不宁。未收保御之功。先罹凭陵之患。民谣满耳。边兵可常调乎。又为连年修边。步军苦于版筑。马军苦于架梁。无暇拣练。即如各枝游兵。未尝架梁。而身无寸铁。手不执弓。食粮则有名。临警则无实。骄惰至此。主兵果可恃乎。又为缺马骑征。仍欲仰给太仆。臣谓且宜将见在之马。悉心喂养。若多发官马。不能爱惜。未免尽为沟中之瘠。马果可再发乎。至于包办役占百弊纷然。所当究诘。臣惟今日之势。不在于增兵。而在于练兵。不在于增马。而在于养马增兵增马者。边政之文也。徒费刍粮。练兵养马者。边政之实也。有裨捍御。臣周历地方、见之甚真、不忍缄默、伏望　皇上俯念虏患猖獗。边备废弛、今后该镇奏募新兵、奏讨官马、敕下兵部、且不宜轻易议给。速行总督镇廵等官。先将各区军马协心整饬。逃故者作何处补老弱者作何沙汰。见在者作何操练。马匹作何喂养。役占包办者作何清查。务期军马充盈。奸弊刬除。以为地方深长之计。事完备将练过人马。革过弊端。分别处分。径自回奏。
　　○议处地方事宜疏【戍守广昌】
　　会勘得内通外达、有磁窑口、林关口唐山口、直峪口、红沙坡口、石门峪口、大檀口、北口、柳河口、九官口、永宁口、松子口、三涧口、共十三口、俱系沿边紧要一带口分。磁窑口内有银鎈驿马岭、石门峪口内有鎗头岭北口内有黑石岭、四口虽系内口。亦为要害。其黑岭、止设把总官一员、军一百三十名、林关等七口、各军八名、永宁三涧口、各军五名、唐山大檀口各军三名、磁窑红沙口无军、嘉靖十九等年虏贼大举拥众深入、屡犯灵丘广昌县等处地方、俱因前项隘口守把军士单弱、虽恃天险、军少不敷把截前项口分、似应就近添拨军士、以资控扼、及查得广昌县南通紫荆倒马二关。北入宣府大同二镇。是时北虏屡寇宣大故三关不妨重险今奴窥二镇亦须防此西可以躏晋中东可以入畿辅故为要区也欲戒严于两关。当致谨于此地。况广昌摄于二者之间。诚重地也。夫地重则事权当重。合无于广昌城革去守备、添设参将一员凑添兵马三千、合为一营。专事操练。适中调度、一遇有警。随贼向往。相机堵截。外峙诸口而为宣大内蔽。内连两关而为畿辅外捍庶重关设险而内外无虞。将领得人而缓急有济。及准倒马关参将冯登手本议报相同缘由、各到道、又蒙巡抚保定等府地方兼提督紫荆等关都察院右佥都御史艾希淳巡按直隶监察御史马三才蔡扬金黄季瑞案验俱为议处地方事宜以裨戎务事、该巡按直隶监察御史杨选题前事、内一欵执要害以添防守、夫御虏者先贵于自防、当关者尤贵于择要、故守得其要、则用力寡而成功多矣、窃闻宣大二镇。乃西关诸隘之藩篱。而迤南北口石门一带。又紫荆倒马之门户。虏之入寇。若过宣大地方。未有不由北口石门银鎈直峪等四处。而能越犯紫荆等两关者也。且北口石门等处崇冈峻岭。迭嶂层峦。一夫能守。百夫莫当。比之紫荆倒马等处。更嵒险可据。夫既为通虏之要途。又有可据之山险。且路止四处兵力不分。则前项隘口。岂非紫荆倒马之咽喉。而出关拒寇之重地哉乃闻防秋之际。前项隘口。兵不过数十人。惟黑石岭设有官兵。亦不过于百员名。究其所以。盖由前项隘口俱属之蔚州广昌等州县。广昌本属云中也在宣大则以大边为重而不及屯兵此地以为畿内之外藩在直隶则以本关为重而不能越境行师以增畿地之劳费至于广昌原设守备亦因而移之外边戍守。本城事务。翻令他官代摄。夫宣大紫荆。势若唇齿。北口石门。要若纽枢。重大边与本关。而故轻此纽枢之地臣愚以为舛也。查得旧年广昌乡夫于大贤等二千九百余名、奏下兵部、愿收月粮効力防守地方、人数见在、而广昌守备城操、官军、止三百余名、若合而为一。足彀一枝兵力。臣愚以为在宣大舍大边而退保此地。固非也。在直隶舍本关而出保此地。亦非也。合无于防秋之日。令两镇及山西各量移兵数百于此。协力防守。或即将广昌守备。改为参将。而以乡夫干大贤等二千九百余名。并见操官军三百余名。属之操备。免其他方调遣。专以守御本城。控扼诸关。若虏犯蔚州广灵等处。许其相机截杀。则既可以为宣大之内援。又可以为两关之外蔽。就使虏骑能犯宣大。必不能越犯两关。此亦守要之一端也。伏乞　圣裁、该本部复议前件、臣等看得御戎贵先据险、守土尤重得人、地利得而武备修。防御斯有赖矣、所据宣大二镇、原与紫荆倒马诸关、相为表里、宣大有警、则紫荆倒马之捍御、在所当急、今御史杨选题称若贼过宣大地方、必由北口石门银鎈直峪四处而后能犯紫荆等关、且前项隘口、险要易守、实为咽喉重地、而无兵防御、要将两镇及山西各量移兵数百协守、或将广昌守备改为参将而以原设乡夫、并见操官军、统领专守本城、控扼诸关、诚得设兵守要之术、但增兵改将、事体颇重、前项地方、未经查勘、遽难议拟、合候命下移咨宣大山西保定各镇督抚等官会差守巡兵备风力官员、亲诣查勘、要见北口石门银鎈直峪四处隘口、是否险要、为虏贼必由之路、四口之外、有无路可通、及改设参将、增添兵夫、移兵协守、事体有无相应、果否经久可赖作速查议明白、具奏前来、以凭复议定夺、伏乞　圣裁等因、覆题奉　圣旨准议、钦此钦遵俱案行本道会议通呈施行等因蒙此节经备行保定府同知冯友会同倒马关参将冯登亲诣彼中查勘议报去后、今该前因为照建事贵于审时、屯兵先于扼要、故制御得法、则为力易而功倍、而相机设备、亦兵家所不能违也、我国家建极京师、北邻虏境、外设宣大二镇、内置紫荆诸关、凛若重围。势成捍蔽。使其外治周详。藩篱森密。则诸关有所倚藉。前项广昌保安本为二镇之内地。其势在所缓也。频年以来。虏患日棘。备御日疏。小犯则小入。大犯则大入。每岁不下数次。即如去年八月虏由大同三犯灵丘以南。稍进则为浮图峪插箭岭地方。今年三月虏由宣府越犯灰窑儿黄土岭等处。少进则为沿河马水口地方。而浮图峪插箭岭、马水口、乃关东西门户。山势绵亘。隘口厂漫设官屯军。备非不密。终恐虏势重大。避实击虚。地里广远。未免分兵列戍。力格志离。一不能支。将至悞事。保安广昌。譬则两关咽喉。扼吭而治。为力必易。故先年防秋。兵部调两镇中南路参将各领兵移驻其地。制险控要。盖不待今日而始议及也。或者以略外详内为词。而虞两镇有舍巳为人之疑。不知两关有备。畿甸靖安。重兵内屯。声势张大。将来虏必不敢深入。两镇诸营。专事外御。亦可以免内顾之虑矣。但虏至保安。每折而西。山西兵素弱而宁武反在外故也必犯蔚州地方故广昌之备。尤为至急。矧因守备而为参将。不烦于添官。聚乡夫而为戍卒。无费于召募。虽钱粮马匹器械等项。少有增置。图大忘小。且计两镇之逃亡卒伍。不知其几。扣减之数移以处之。当裕如也。所据同知冯友等前项勘议俱巳明悉、似应俯从、及查广昌生员刘金等揭称掣回浮图峪军、今议该所改为参将营言亦有理、但自正统年间移驻本峪久各相安、惮于改易、矧止一百三员名、数亦不多、合行照旧、无致动摇人心、反生咨怨等因、行准巡抚保定等府地方兼提督紫荆等关都察院右佥都御史艾希淳咨称若守广昌则紫荆倒马二关有所障蔽。门户堂室。缓急甚明。所据该道议处前因、俱巳周悉、但本院职专提督、迹涉利巳、合咨前去烦为裁酌施行等因到臣、案查前事巳经咨议去后、今准前因、臣惟重关迭嶂。经制不嫌严密。地利人和。区画均当详慎。既有大同藩篱。紫荆倒马。若无事于守者。昔人论守险者不守其险之险而必守千险之外此守大边而三关自安之说也然燕赵重地安得不深为万全之计乎乃今建将陈兵。日增月益。正犹辽东在外山海关不得不守宣府在外居庸关不得不守然于所守之中又有得其肯綮未得肯綮之处即如广昌者固其一也广昌南直紫荆倒马二关。北接大同宣府二镇。诚为咽喉重地。所据添设参将一事。度势审时。实不容缓。御史杨选谓在宣大。则以大边为重。不及屯兵此地。以为畿内之外藩。在直隶则以本关为重。不能越境行师以增畿地之劳费。兵备副使毕竟容谓因守备而为参将。不烦于添官。聚乡夫而为戍卒。无费于召募。虽钱粮兵马器械等项。少有增置。计两镇逃卒伍之粮。移以处之。自当裕如。同知冯友参将冯登若谓设参将居中调度。外恃诸口。可为宣大内蔽。内连两关。可为畿辅外捍。所论俱巳详尽、但御史杨选原议虽该兵部题奉钦依备行各镇会勘、彼此利害不同、甲乙可否自异、文移往返、决无可成之期、臣近由紫荆出浮图峪、亲历广昌地方、周爰咨询始能尽得其详、用是采之舆情、参之己见、条为六事、如蒙乞敕兵部计议、如果臣言与杨选所言事体相应、将广昌参将早为改设、欵内事宜、一并议拟、其广昌调守浮图峪官军一百三员名、历年既久、安土重迁、难以轻易掣回、止应照旧、命下之日、仍行同知冯友参将冯登前去广昌会同新设参将逐一经理事完回任、中间如有应处未尽者、听彼处总督镇巡官以次从长区处、务期经久可行、不为文具、
　　○议修要害严防守以固边疆疏【添设兵将】
　　议得筹边者贵审乎时、设险者当因其势、假使宣大之间、兵马精强、力能拒虏、紫荆倒马、真为堂奥、何足深虑、今则非其时矣、所幸天险具在、人力可为、振迅之顷、自当改观易听、若仍复因循玩愒、虏得拥众入关、关南之人、不免鱼肉、臣等杞人之忧、无任惓惓、盖尝通论四关之险。则龙泉为上。倒马次之。紫荆故关又次之。通论四关之势。则紫荆为急。倒马次之。故关龙泉又次之独论紫荆倒马之势。紫荆虽负山临河。不足以据一关之枢。西则白石口极为平漫。堪驰十辆。东则马水口。外临广谷。内无完城。且相去紫荆三四百里。仓卒有警。参将应援不及。倒马则落路吴王二口。均当要害。又切近茨沟等村。大约所称关隘虽至险者亦无截然四塞中通一道者也寇由正关以入者恒少由旁隘以入者恒多臣等所忧者。不在紫荆正关而在马水白石不在倒马正关而在落路吴王以故参酌副使毕竟容之议于马水谷。则议添参将。白马茨沟。则议添守备。非敢故为多事之扰。念惟虏患孔棘。苟不大为整饬。害巳剥肤。必贻后时之悔。至于修筑之工。召募之役。揆之人情事势。又皆决不容巳。但内帑之积贮有限。畿甸之膏脂巳竭。通计各项所费。殊为不赀。反复筹度。计无所出。转盻秋深忧惶特甚。如蒙敕下户兵二部、会同计议、速发银五万两、专备募军等项支用、再容臣等于蓟州营房银内借支三万两、或发通仓米三万石、专备修边等项支用、用过蓟银、候秋成之日、照数补还、一应工程坐委副使毕竟容朱征各照分管地方督理、其余欵内事宜、仍乞　圣明早赐裁允、地方幸甚、
　　皇明经世文编卷之二百七十三终
　　●皇明经世文编卷之二百七十四
　　华亭陈子龙卧子　宋征璧上木　徐孚远闇公　徐凤彩圣期选辑
　　宋存标子建参阅
　　杨襄毅公文集二（疏）
　　杨愽
　　◆疏
　　条陈预防虏患疏
　　覆团营尚书刘天和条陈营务疏
　　覆山西抚按官陈讲等增置三关兵将疏
　　覆整饬军务粮饷都御史翟鹏议处民兵疏
　　覆保定廵抚刘隅等经略紫荆关隘疏
　　覆陕西总督刘天和议筑墩台疏
　　○条陈预防虏患疏【虏患】
　　题为预防虏患事职方清吏司案呈照得大同宣府固原延绥宁夏甘肃等处、切邻边境、虏达番夷、时常窥伺出没为患、而宣大等处、与夫延宁一带、尤为切近、所当深虑、即今春气融和、黄河解冻、虏寇出套。则侵犯偏关大同宣府一带。入套。则犯延绥宁夏迤西一带。若不预先严加堤备、分布防守、切恐各该将领怠忽致悞事机、案呈到部、臣等查得往年常规、每当黄河开冻、俱题奉钦依移文宣大偏关并陕西四镇各该将领严加堤备、遵行虽久、要皆徒事靡文、无裨实政、况丑虏侵轶、多在秋高时月、惟春夏之间。警备似亦差缓。正当先事整饬、凡地方一应事务、本部节因各官建议、如修理险隘、召募兵马、阅视工程等项、随即议拟、行令查处、尚未奏报、所有地方切要事宜相应通行题请、伏乞敕下各该廵抚都御史、作速钦遵回奏、查考、严督大小将领整搠兵马、锋利器械、谨烽堠、多差乖觉人役、远为哨探、遇警相机战守、庶旧规不废、新政聿兴、实为长便、
　　计开
　　一宣府地方、密迩京师、而东路永兴城南、接天寿山陵尤为紧要、先该奏修各路墩台壕堑、题奉钦依准给太仆寺马价银三万两、巳经本部督发前去、未审曾否兴工、即令有无次第、合行及时委官干理造册缴报、其先任总督尚书毛伯温修完各路边墙、转行廵按御史江浚阅视、亦未见回奏、合行接管御史谭学上紧勘明、将有功人员、奏请定夺、
　　一大同五堡、近巳修餙完备、无容别议、但东长峪系大同三关两镇接境之地、先该奏要建城设兵、本部巳经题奉钦依行、令会同大同抚按议奏去后、合行速勘报以为地方一劳永逸之计、及查天城卫壮夫武文等奏要比照大同五堡事例。除巳成平定平远二堡之外。再将旧弃长胜一堡。募民填实。每堡安夫三百名。各立总小甲分领拨官操守。不动官粮等因巳经查勘、如果于地方有益、廵抚都御史史道从长酌议、径自具奏定夺
　　一三关增设更置事宜、近该臣等题奉钦依、无容再议外、其宁武关阳方口温岭起至老营堡丫角墩止一带。原无边墙。虏易奔突。该都御史陈讲具奏修筑深为有益、该本部覆奉钦依、动支赏军支剩并修边商税银两修筑、去后合催行都御史陈讲用心筹筭、刻期举行、以图保障、
　　一延绥边堡三十四处。襟带千有余里。独当河套一面之险。而娘娘滩青山隘口。俱系套虏往来必渡之路。先该神木县致仕坝官白子俊欲于娘娘滩青山隘口起葢房屋。安置鎗炮。修筑边墙。但未审有无、窒碍。合行总督尚书杨守礼会同都御史尹嗣忠、查照原行事理、勘明具奏、若事体重大、难以轻举、明白回奏查考、
　　一宁夏花马池一带、极为虏冲、屡经臣等议奏处置无庸别议、其贺兰山诸口、年久多至废坠、近该都御史杨守礼、将赤木等口、巳修完备、惟打硙口三关、并枣儿沟等处原议候赤木工完之日、及时修筑、合行宁夏抚镇等官、早为完报、仍行总督尚书杨守礼就近督催以终初志、以固地方、其铁柱泉虽巳筑堡。但虏寇深入。先据此泉。该前总督尚书刘天和奏称操守官卑、议欲改设守备、拨军一千名、该本部题奉钦依、行令查处并访举堪任守备官二员、上请定夺、去后至今未报、合行总督尚书杨守礼稽查具奏、务使水头不为虏所占据。实惟扼吭先制之计。
　　一甘肃海寇、近该抚镇官奏称投献金牌马匹纳款除巳经题奉钦依外、其瓦剌达虏、求住牧近边、且以西番偷伊马匹为词、该本部题行总督会同镇廵查处去后、未审曾否抚逐出境、即令更当作何制御、又嘉峪关系限隔华夷之地。先年简陋空阔。不成矢见制。近该行边使翟銮奏奉钦依、动支赏剩银两、专委参政李涵修理、李涵近以才力不及考察候调、见今缺官管理、未免废事、合行甘肃都御史陈卿就近行委贤能官员、不妨原务、兼理督催、务要坚固以图经久事完造册奏缴、嘉靖二十年正月二十四日尚书张瓒等题
　　○覆团营尚书刘天和条陈营务疏【团营】
</div>
    <div class="pagination">
<a href="皇明经世文编_page93.html">上一页</a><span>...</span><a href="皇明经世文编_page89.html">89</a><a href="皇明经世文编_page90.html">90</a><a href="皇明经世文编_page91.html">91</a><a href="皇明经世文编_page92.html">92</a><a href="皇明经世文编_page93.html">93</a><span class="current-page">94</span><a href="皇明经世文编_page95.html">95</a><a href="皇明经世文编_page96.html">96</a><a href="皇明经世文编_page97.html">97</a><a href="皇明经世文编_page98.html">98</a><a href="皇明经世文编_page99.html">99</a><span>...</span><a href="皇明经世文编_page95.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
