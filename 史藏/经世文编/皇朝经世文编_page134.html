<!DOCTYPE html>
<html>
 <head>
  <meta charset="utf-8"/>
  <title>
   皇朝经世文编 - 第 134 页/共 219 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文编 - 第 134 页/共 219 页
  </h1>
  <div class="content">
   孙廷铨

文帝五年。除盗铸钱令。贾谊贾山皆上书谏。而帝不从。其后吴王铸钱。所在而有。遂成七国之乱。夫天地自然之利。天子与民共之者也。而圣王必为之限制。使其权一出于己。非渔夺自私。所以均生民之利。而止法外之奸也。夫民之不能不有智愚强弱者势也。则利之不能不有淆杂伪巧者情也。王者为之法禁以堤防之。使豪民大有所限止。不得过自封殖。而为奸人之所煽动。则愚贱益安矣。若坏决堤防。令得自为便。则利必有所偏重。害必有所洊至。贾生所云。事有招祸而法有起奸。推情察隐。而观其弊之所究也。夫使民得顾租铸钱。此文帝之大惠也。而其害有然。故圣人之制法。利不自予。而柄不众操也。

　　兴安郡志食货论　
岳震川

古者以黄金为上币。钱为下币。银为器饰。非币也。后世黄金日益少。莫能知其由。虽富商大贾。鲜以此交易。惟通行银钱二币而已。自秦汉至今。千钱为一贯。曰缗曰襁。其实一也。兴安一郡。以八百为挂。相沿已久。莫知其初。小异而不失大同。我　圣清五朝之钱。顺治康熙多青铜。雍正青铜赤铜各半。乾隆六十年之钱。暨　　今上嘉庆钱。赤铜为多。有此小异。其为钱法则一也。古人贵赤铜。丹阳之铜称赤金。汉武帝时公卿请京师铸官赤仄。如曰。以赤铜为其郭也。班氏食货志。称每壹易钱。民用破业而大陷刑。彼其法令纷更。贵贱淆乱。是以民怨而刑烦。若我　朝之九府圜法。轻重得宜。轮郭分明。不待填以黄金。文字刻画显爽。真所谓利如刀。流如泉。分布如布。民何由破业。刑辟何自而生乎。惟乾隆五十年后承平日久。奸宄潜滋。山南二郡。小钱之多。如水涌而山出。西同干凤诸郡。无此患。兴汉二郡。其患独深。则以南连蜀山。东接楚泽。奸民之渊薮。盗铸之巢穴也。贩小钱者。或马骡重载。或舟舫潜贮。百方掩匿。期于不败。此盗铸之骨肉也。城门关隘津渡。吏胥虽察其奸。得赂即纵。此盗铸之羽翼也。亦有迹同黠鼠。昼伏夜行。吏胥无从诘验。此盗铸骨肉之尤健者也。此其所载最多。获利最厚。富商大贾。间有为之囊櫜者。不过十之一二。至于小小商贩。见利忘害。此则盗铸之奴仆耳。州县亲民之官。必扫其巢穴。诛其骨肉。铩其羽翼。而后盗铸可绝。若止诘问其奴仆。庸有济乎。西安官吏奉宪檄来查小钱。商贾闾阎。均被其害。商贾之害官吏馆餐马资。大抵出于市区。闾阎之害。冠婚丧祭。十千可办之物。二十千弗可得。及官兵征白莲教匪。往来川陜如织。而小钱之害息矣。盗铸之奸民。明目张胆。往而从贼。贩小钱之奸民。或为乡勇。或为贼尾。攻剽富室。乃知太史公以铸币与掘冢同科。良有以也。方教匪正炽。大臣有援汉文帝故事请宽私铸之禁。以容奇。以息兵革。　　主上刚断弗许。此万世帝王不易之常经。非止一代之纶綍也。吾读张介侯续黔书。有假银一篇。言其弊甚悉。云贵产银。故假银因之而生。山南二郡。一患假银。惟患小钱。偶有过客持假银交易。市人必讼于官。官必惩之以刑。其势不能姑息。故其祸不至蔓延。小钱之入于市廛也。以渐而多。先为霜霰。久乃坚冰。长民者昭虽似郑。忍或效鲁。至于通省官吏。皆知山南小钱之患。而商贾闾阎皆病。如前所云矣。今小钱息灭。踰十年矣。浮食者尚多。游匪未尽改行。若不思患预防。数年之中。小钱之患。又将生矣。

　　禁私销议　
乔光烈

窃惟钱文为民生利用之资。我　国家轸恤民隐。自京师以及外省。各设炉座。广为鼓铸。宜钱文日裕。民用益饶。乃近年以来。钱未见足。价值不平。奸黠之徒。罔利私销。致妨民用。亟宜生法严诘。以杜其弊。然禁私销之法更难于私铸。私铸者虽藏匿僻地。必须设以炉座。加以匠工。为时既久。尚易败露。惟私销者。可以镕化无。随时随地。最易藏奸。是以法禁虽严。终于百无一获也。夫欲绝其弊必先清其源。防其弊于已然。不如杜其弊于未然。小民趋利若骛。大抵钱质重则盗销者多。钱质轻则盗销者寡。此自然之理也。考古太府圜法。以铜为钱。或为半两。或为榆筴。或为八铢四铢。或为赤仄眼。或为綖环荇叶。惟汉之五铢为得其中。五铢以后。唯唐之开通元宝。纲目载称每钱径八分。重二铢四絫。积十钱重一两。积一千重六斤四两。较之五铢。轻重大小。最为折衷。有明邱文庄公曰。钱质如开元。至今存焉。其说有本也。我　朝定制。每钱一文。重一钱四分一钱二分五厘不等。唯康熙二十三年。管理钱法侍郎佛伦等。奏将钱一文。改铸一钱。至康熙四十一年。复改铸每钱一文。重一钱四分。今现行钱文。如顺治康熙青钱。质重一钱四分者。每百中仅见一二文。康熙钱重一钱者。每百中常居十之三四。历考成书。征诸时事。唯钱质止重一钱者。可以行之久远而无弊耳。今应请仿照康熙二十三年之例。将现在鼓铸钱文。每钱一文。题请改铸一钱。每钱千文。共重六斤四两。较现行制钱。每千重七斤八两。计减用铜铅一斤四两。选匠精造。务使轮郭周正。字迹显朗。既于国体毫无关碍。而盗销者照现行制钱价。每银一两二钱五分。易钱一千文。止得黄铜六斤四两。即改造器皿。所得价值。不过在一两以内。奸徒无利可图。销毁之弊。似可不禁而自除矣。又定例。鼓铸钱文。铜铅各半。每铜铅百斤。如入点铜三斤。其质柔。不能打造响铜器皿。立法已属周详。但不能为打铜。尚可为铸铜。如铜镜乐器。以及箱柜事件等碎小器皿。均可私销改造。而碎小器皿。加以手工。往往不计分两取值。每易子倍于母。是以铜少之区。虽钱质甚轻。而仍不免有私销之弊。夫铜镜等物。为民间日用所必需。若因私销而复严禁锢之例。又属繁重难行。唯一州一县之中。铜匠不过数户。尚易稽考。应饬地方官。稽考铜匠。共有炉座若干。每月收买铜斤。系何来历。务须确有根据。并令邻甲人等。具结保任。仍不许纵役需索。如此立禁严密。民知畏惧。似亦杜绝私销之一法也。

　　鼓铸议　
夏骃

国家正赋之外。充军国之用。惟盐政关税与钱法而已。然钱法者所以济银之穷者也。银不便厘用而铢使。故用钱。钱不便负重而致远。故多则壅。壅则贱。今国用告匮。生财之道。无不具举。势必重议鼓铸。议鼓铸势必熟求所以贵钱而贱铜之术。然愚以为国家但有行钱之法。无贵钱之法。钱诚行则钱自贵。但有采铜之法。无贱铜之法。钱诚贵。则铜即不贱。而利自多。今为贵钱之术者。吾不能曲为之阿也。凡物少则贵。多则贱。精则贵。滥则贱。流则贵。不流则贱。可久则贵。不可久则贱。其理甚明也。今各省钱局并停止。宝泉宝源二局鼓铸。而钱尚患其贱。设使各省诸局仍复鼓铸。一岁骤增钱八九倍。两岁则增十数倍。以一倍之钱尚患其贱。而出以八九倍十数倍之钱求其贵。必不能也。历来铸钱。大率每千重八斤有余。尚不无夹杂废小之弊。今议每千七斤。除去镕化铲磨耗折。是比往铸加轻十之二。势必和夹他物。否则轻薄不堪。以比年精好重大之钱。尚患其贱。而欲以轻薄滥伪之钱求其贵。又必不能也。民之用钱。不独以其彼此可以交易。亦以其上下可以通行。今银七钱三之例。视为具文。即有司奉行。以此出则每千当银一两。以此入则仍照民间八九钱之值。即有司以千钱作一两入。而递解不肯作千钱一两之数。今议用钱之路。则曰俸食河驿也。则曰买草豆也。于纳钱之路。茫然未有以处也。夫以一倍之钱。出而不入。而钱不得不贱。以六七倍十数倍之钱。出而不入。而欲求其贵。又必不能也。银钱同为民用。然银之所以贵者。以其久暂如一。无或废也。今同为　本朝铸钱。乃于顺治年间所铸者。目之为废钱。统计十六七年之内。散布民间者。不啻亿亿万数。一旦竟废而不用。百姓遂以为钱之不足重如此也。安得不贱。揣废钱之意。不过以为旧钱不止。则新钱不行。不知此掩耳盗铃之术耳。从来铸钱其中陀僧倭砂土。大抵十居二三。一经镕铸。尽化烟渣。是收旧钱一千。重铸不过得七八百文。徒病于民。而无益于国。且既使天下知钱之不足久行。而复欲求其贵。又必不能也。故曰今　国家必无贵钱之法也。夫铜即未铸之钱。钱即已铸之铜。贵则俱贵。贱则俱贱。必无有此贵而彼贱者。即议鼓铸。势必采铜。既议采铜。铜必踊贵。于是有为开矿之说者。而不知今日之矿。必不可开也。盗贼滋多。民生日敝。一为此举。扰攘必甚。利归于吏胥。害中于国家。不独得不偿失也。于是有为禁铜之说者。而不知民间之铜。必不可禁也。人家器皿。藏贮内室。禁之不从。搜之不可。势必开首告之令。吾恐挟仇利赏。讦讼纷纷。有司不胜其烦。而百姓卧不安枕矣。于是有为纳铜之说者。额外税课。许民半以铜纳。捐纳事例罪赎赃变。皆二分收铜。一分收银。而不知此名为收铜。而适为铜增价也。通计各直省。有额关税。不过八十六万两。则额外之税。为数几何。使在外十三局并兴。岁需铜一千零九十余万斤。此项且不能抵百之一也。况人家铜器。多者数十斤数百斤极矣。捐纳赎变。为银动以千百两计。必不能取之室中。势必遍买投纳。夫一铜耳。昔仅官买铸钱而患其贵。今既可以完赋。又可以赎罪。更可以得官。将来铜价势必腾长。铜既腾长。而官限定六分之例。必不可增。民又安肯贵买而贱输哉。钱局缺铜。必责之有司。有司虑受参罚。重比监勒。无所不至。吏胥因之恣为奸利。大称以取羡也。铜好而嫌恶也。数足不收。以掯费用也。从此小民。且不堪命矣。故曰今天下必无贱铜之法也。铜既不能使贱。钱又不能使贵。然则鼓铸之议。不既穷哉。无已则有一焉。各省局不必并兴。量度用兵附近之省。开置数局。铸发各州县。听民以铜换钱。每铜十三斤换钱十斤。称无重轻。以此入即以此出。吏既无所容其奸。价无低昂。钱贵则铜亦贵。钱贱则铜亦贱。官与民又两无所受其病。行之一年。则钱日益多。而官无买铜之困。民无纳铜之苦。铸局所赢。随时定值。悉充军饷。则亦庶乎其可也。自非然者。民不贱铜而官贱之。恐将来无可铸之钱。民不贵钱而官贵之。恐将来百物亦必暴长以持其平。且钱固不可使太贵也。钱太贵则盗铸者必多。利之所在。至死不顾。奸民煽聚。其忧又不止在钱法矣。

　　钱法议　
葛祖亮

钱法在今。亟宜议矣。十数年来。　国家欲为钱法去弊兴利。内外诸臣。多方筹划。求一当者。几不遗余议矣。而犹有所未尽何也。愚以为去弊者。必深悉夫弊之何以不去。何以弊一去而即无不尽去。兴利者必深悉夫利之何以不兴。何以利一兴而即无不尽兴。且将日出不穷。而永无患于弊之复作也。源源本本。是必有其所以然。讲之者亦惟清其源。握其本而已矣。从来钱法有二患。曰盗铸。曰私销。盗铸之在今日。民无力以办。可不必言。所重患惟私销耳。我　国家自定鼎以来。凡历　四朝。使无私销之人。则　四朝之钱。可以充满于宇宙之间。而宝源宝泉二局。几可虚设不用。今试问顺治康熙之钱。其存于民间者有几也。不但顺治康熙之钱仅有。即雍正之钱。其存于民间者有几也。则私销之为弊也彰彰矣。论者亦无不识其为私销也。是以往者曾有禁铜之令。继以为钱值仍昂。而铜禁之不便也。复弛其令。而岂知钱值之不昂。断在铜禁之必严乎。何者。往者禁铜之令是矣。而徒禁于其大。不禁于其小。以为销毁者在大。而不在小也。不知大物之销毁有限。而小物之销毁无穷。大贾所鬻之器。非富贵之家不能有。小物则无人不可用。无地不可行。视之不啻分厘。而合计则至于百千万亿而不可穷。且大物之销毁。为钱必多。其销之也有器。而人之伺之也亦易。业此者其本或万或千。少亦不下数百金。苟非贪惑之极。亦不肯舍[己](已)所有。而以身试法。惟小物之需钱无多。可以随用随销。销之器不必钳炉。且一镕即化。无可执。虽有明知之者。而无可如何。始起于一二奸民。今乃蔓延至于无可纪极。议者往往以其本小物微。而不深察其弊之流害无穷。但以为此经纪之把持也。铺户之拥钱不售也。出京师者之车载马驮而虚其贮也。乡土之豪。防盗贼之攫银易。攫钱难。因之多畜以自封也。夫此数者。固钱法之弊之所有也。今亦既知之而严禁之矣。而钱之昂也仍然。则可知其弊之深患不在此也。

近又销钱。不以铸器。而以卖铜。计一千之钱。易若干之银。今卖铜浮于易钱之银。遂销钱卖铜以为市。此奸民之尤黠者。且他省交易多以银。而北人习于钝拙。交易以钱。南人虽数分犹用银。北人虽五十百金犹用钱。近省亦多效尤。尝过福建等省。偶市器物。竟通市无称等按翦之用。夫自制币以来。金银以济谷帛之不及。而钱则因日用零杂。不可以银行者。乃以钱便其流通。而岂多多者之犹需钱为直乎。顷者　　皇上深烛其情。令多者之直以银。而勿复以钱。诚为至当不易之理。而进言者犹有他议。非也。但此亦其弊之一端。而销毁不绝。则铸者日多。而销者日甚。欲钱值之勿昂。不可得也。夫天下之利权。人主之所操也。今人主不能操。奸民得以挟持之。而至于无可如何。非令也。设官局以平之。似与民争市。非与民平直之体也。圣人治天下。使有菽粟如水火。则亦当使泉货如水火。夫将何道而臻此。曰其道有二。一在去其弊之源而浚之使清。一在兴其利之本而守之使固。何为去其弊之源而浚之使清。经纪之把持也。铺户之拥钱不售也。出京者之多载而虚其贮也。乡土之豪。多积钱以自封也。

交易之大且多者。令以银而勿复以钱也。此皆洞悉其弊而不可以易者。今俱宜勿之弛也。铜店之移于内城。而察之綦严者。今亦知其无销毁之弊。而听之自便。夫岂谓竟无销毁者乎。则小物销毁。与销钱卖铜之深弊。隐人于不觉。而为害最巨者。其奸断不可容。今欲治之无他法。惟有禁铜而已矣。禁铜不惟严于大。而更严于其小。民间已有之铜器。不必令其交官以滋扰。惟市肆之间。大小铜器。俱使不得鬻。毋为姑息之令。而限以岁年。令出三月之后。俱不许有铜器在市。或有恶铜货之弃于家。而愿交官者听。量其值厚偿之。勿使亏折。严官吏抑勒之令。将市无铜器可鬻。民虽欲销毁无所用之。而销钱卖铜之弊。不禁而自除。此仿禁赌之法。专禁赌具而赌自息。所谓去弊之源而浚之使清者也。而愚尤有请者。宜仿　国初各省铸钱之法。江宁则曰宁。浙江则曰浙。山东则曰东。河南则曰河。福建则曰福。云南则曰云。山陜川广诸省。莫不皆然。而一省只供一省之用。勿许出境。将不数年而各省之钱皆满。宝源宝泉。但铸京钱。供畿辅之用。虽载出他省。但可传观。为京师之国宝。不必需之以流通。如当年顺治康熙之时。各省用各省之钱。京师则用京钱。其制小于各省。而各省未尝待用京师之钱。即今京师之民。犹呼大钱五十为一百。一百则曰二百。其遗意犹然可想。且此法行而经纪铺户。一切诸弊皆绝。并各省盗铸之患。亦永永无有矣。且　国初盗铸之民。所在甚多。其时铜禁未严。销毁既多。而盗铸亦滋。故其时钱。日益多。而铜日益少。为累于办铜之官者。至久未息。若今之法行。数年之间。各省之钱皆满。可俱罢铸。京师之钱。不取用于四方。宝源宝泉。亦可虚设。　国家经费。节省无穷。钱铸不销。而钱且日贱。铜器不鬻。而铜可不问。人主之利权不分。国家之体制俱严。历年办铜之官。皆得息肩而无累。民用不挠。民心自定。凡多方筹划者。俱可无庸矣。所谓兴其利之本。而守之使固者也。此当今钱法之亟务也。

　　通行钱法疏康熙十八年　
给事中徐旭龄

今各省炉铸已通行矣。臣窃有请者。定例钱一千。算银一两。民间则算银七八钱。一也。宝泉局钱。论官价则增息。较民价则亏本。二也。民价贱。贱则不行。三也。远近异价。异价则不通行。四也。不铸省则难稽。铸省则不流通。五也。披甲领钱。用不敷银。六也。外营领钱。价无出。七也。营兵领钱。与民贸易。出入互异。辄见纷争。八也。州县领钱。转派百姓。骚扰更甚。九也。放依官价。收则取盈。利归有司。困重在民。十也。停炉铜觔。至今不清。十一也。凡物少则贵。多则贱。向因贱停铸。今未贵开炉。十二也。凡物精则贵。麤则贱。今民价反贱。官弊可知。十三也。势必至虚开炉。只市贱钱。以冒工料。十四也。价既参差。钱又不精。私铸易行。官钱易滞。十五也。敢请　　敕部。逐款确议。必使利归于上。富藏于下。害绝于民。弊革于官。庶价一钱贵。可永远而不敝矣。不然何以立法哉。

　　开铜源节铜流疏乾隆九年　
晏斯盛

臣惟钱币。　国家大政也。民生日用急需也。常苦于钱之少。而钱亦日铸而不敷。价遂日昂。臣尝计划此事。未有成局。不敢上闻。而我　　皇上念切钱艰。不便兵民。楚北尤甚。臣愚以为先当广铜之源。尤当节铜之流。钱斯日盈而不竭也。禹贡荆州之地。厥贡惟金三品。则铜固其所自有。第恐其地。有妨于庐墓。有荒于田。或舍本趋末。招流集匪。易聚难散。是以守土者虽有其地。不敢轻言是矣。然而深山大陵。无关庐墓之气脉。无致田亩之荒废。而就其本地之民。百十里之内有户。可稽其丁壮之夫。耕作而外。许其赴厂。足沾余利。所得之铜。亦足供本地鼓铸。而止不许售卖别用。则聚人不至过多。倘矿竭而散。亦不过百十里内户中相识之人。仍有家可归。有业可作。无虑其哗聚而滋事也。查范毓所办洋铜。足供六年之用。而其间或有缓急之需。则本地所产。实为近便。上年十一月内。郧阳府民人陈尔言等。呈称竹山县枫树垭地方。铜线甚旺可采。又房县郧西县地方。亦产铜矿。均可开试。经臣准行郧阳府。令该县雇倩匠工。确行采试。并行安襄郧道督试在案。如果矿旺可采。即议立章程。规其久远。似可举行。以裕铜源。虽然。以采铜为源。或有旺不旺之分。而使已去之钱皆返而为铜。则节铜之流。而源可自裕而不匮。尤要务也。今宝泉宝源之钱行久矣。然自京师及畿辅近省而外。至于湖广南北稍远之省。制钱之重一钱二分者。既不多见。惟康熙年间。重八九分一钱之小钱。通照大制钱行使。中间杂以翦边锤扁沙板。及铅锡各种在内。而钱之滥极矣。夫制钱行将十年。而千百中仅见一二。雍正钱距今二十余年。康熙大制钱。距今百年。而千百中存者。亦仅一二。其见且存者。又多翦去其边。锤扁其质。则人情惟铜之为利。而销毁之形。亦大可见矣。是何不禁之早哉。或曰。民间目前。惟有此钱。禁之将尽困。而钱恐更致大贵。殊为未便。非也。因循久之。日铸日销。何所底止。且禁之有渐。何至重困哉。请先行出示。限三月内将沙板翦边锤扁铅钱古钱一切缴地方官归局。仍给与铜价。其康熙年间小制钱。不关销毁。亦平减其价。不得与现行大制钱等。如此则钱之流稍清。而不至以官钱为弊薮也。虽然。此犹急则治标之一端也。考太公始立九府圜法。函方轻重以铢。即周礼地官泉府之制所由行也。夫圜者。均而通之之谓。轻重以铢。即均之之用也。又周景王欲铸十二铢钱。单穆公以为废轻作重。民失其资。且曰。民患轻则为作重弊以行。于是乎有母权子而行。民皆得焉。若不堪重。则多作轻。而行之亦不废重。于是有子权母而行。大小利之。是固权时轻重。而均之之遗意。自秦以下。如半两五铢四铢三铢八铢五分赤仄两柱榆荚荇叶鹅眼綖环。皆旋行旋改。大约本重则销毁多而患钱少。本轻则私铸多而患钱滥。其势然也。我　朝顺治元年。钱重一钱。二年改铸一钱二分。十四年加至一钱四分。康熙二十三年。以销毁弊多。乃改铸一钱。嗣又虑滋私铸。四十一年仍复一钱四分。雍正元年以后。钱文精致。工本愈重。行之稍久。虑滋销毁。改照顺治二年。每文重一钱二分。然钱质仍重。销毁犹然有利也。是以康熙年间小制钱尚存。而年年鼓铸之大制钱。远省遂不多见。莫若将制钱再轻二分。改照顺治元年。每文以一钱为准。而与康熙年间小制钱行。则销毁无利。钱可广而不匮也。或曰。今钱加用点锡。不能销毁。毋庸改作。是矣。然臣闻铜匠有分金炉一项。能使五金判质。是钱之加点锡黑白铅者。仍可销为净铜也。是钱莫若再轻之。使销之无利而自止也。康熙年间小制钱。至今尚存。前效可睹矣。

　　广铸钱　
郭起元

圣人创制天下。后世无以易焉者。禹贡惟金三品是也。珠玉非常用之物。布帛菽粟。质重而艰于致远。故惟三金为常币。而黄金少出直高。白银与铸钱相需而行。此物理之自然也。自太公圜府以来。单穆公曰。民患轻。作重以行之。谓之母权子。民患重。作轻以行之。谓之子权母。母子相权。以衡万物之平。后人以私意胜。因时逐利。重之则如吴之当千。蜀之直百。晋之比轮。梁之两柱。轻之则如汉之榆荚。魏之鹅眼。宋之綖环。隋之皮纸。究且物价昂贵。而民生日敝。历稽往制。惟汉五铢钱。唐开元钱。轻重适均。宋钱失之仄薄。元人黩货。囊括天下之财。使民间用钞。明沿元习。设宝钞库。禁用银钱布粟。继而知其不便。令钱与钞兼行。民胥重钱轻钞。虽多方行之。而钞法终以壅格中止。嘉靖铸金背钱。每文重一钱三分。万历铸火漆钱。重一钱二分。旋边钱亦重一钱三分。与金背通行。终明之世。当十当五。及铅锡等。未有能久行者。总之行质轻直重之钱。是以威力持。固无可久之理。而靳工费。贪赢羡。则钱麤恶而私铸起。此钱弊之大较也。　本朝立法。大公至正。宝源宝泉二局。不惜工本。铜质精良。方员肉好。康熙雍正乾隆钱胥重一钱四分。可谓损上益下之至矣。每钱八十准银一钱。法令画一。无往代纷更之弊。宜乎民间乐生安业。欣欣然于泉布流通之日。而蚩蚩者氓。常咨嗟叹息于制钱之少。奸人黠匠。私铸铅锡钱。贩与市侩。杂用罔利。制钱七八。杂以私铸二三。向时犹检择相争。今则竟自持去。可见官钱日少。民共谅其不可多得也。为今计者。亦曰广铸而已矣。原铸之所以不广。由于买铜而非采铜也。　国家鉴前代开冶之害。一切银铜坑。俱封不开。而民间括铜。往往胥吏侵渔。入官者少。故购铜于海洋。道远费重。至不以时。窃以铜与银异。银坑利重启争宜闭。铜坑利轻用广宜开。凡云南江西湖广等处。产铜坑场。胥宜以时开凿。设官募工采炼。以资冶铸。其民间旧铜。令捐例赎锾之人。以是充办。则铜至者多。而出钱必广矣。然更有说焉。臣于康熙中年见用钱者。顺治康熙钱相半。斤两尚轻。每钱一百。准银一钱。物不昂贵。银本亦省。今以银一两。易钱八百。或七百余。而物价不减。本银多耗。窃疑制钱太重。是以私铸易行。今诚于制钱之外。另铸轻文重一钱。与制钱相辅而行。制钱六七轻钱三四。物价可平。银本不耗。而私铸无所容其奸。有合于以子权母。亦因时制宜之义也。

　　申铜禁酌鼓铸疏乾隆十年　
陜西巡抚陈宏谋

窃惟钱以铜为质。苟非销毁。自可久而不敝。亦当积而日多。我　朝鼓铸。已百有余年。而钱文不见其多。日见其少。其为奸徒销毁。情事已着。我　　皇上念民用昂缺。各省渐增鼓铸。屡颁　　上谕。查禁销毁。内外臣工。条议防闲。至详且尽。而销毁之弊。终不能除。查不产铜之省分甚多。厂铜洋铜。官收已居大半。流通于民间者。为数无多。而统计各省。每年打造铜器。需铜无算。若非销钱。从何而得。访闻各省。大概先销康熙雍正之净铜旧制钱。获利甚厚。是以市上康熙雍正旧钱渐少。所行使者。多系新铸之点铜制钱。但点铜钱镕入净铜。亦可造器。仍然有利。恐将来亦不免于销毁。即如陜西钱价。向来每银一两。易钱八百以上。近则止易钱七百二三四十文。其昂贵为历来所未有。欲筹开铸。则洋铜未到。即使铜到开铸。而销毁不绝。杯水车薪。何能有济。夫生齿日繁。民用日广。专恃点铜新钱。已难流通足用。倘并新钱而亦销毁。虽各省再增炉局。费尽工力。终不抵奸徒俄顷之销毁。　国计民生。均有未便。不图善后。何所底止。臣于此事。时在胸臆。不揣冒眛。谬抒二策。一则绝销毁之根原。一则使销毁者。无利而自止。是否有可采择。应为我　　皇上陈之。一黄铜仍宜禁止也。钱出于铜。为钱计必先为铜计。考之历代调剂钱法。皆有禁铜之令。我　朝康熙十二年十八年。皆曾禁止铸造黄铜器具。雍正四年。又经禁止。计自禁铜以后。中间各省。并未增添铸局。而每银一两。已易钱九百文以上。不至如此时之昂贵。未始非禁铜之效。祇因彼时民间所用黄铜器皿。俱令交官给价。官役奉行。实多纷扰。　　皇上御极之初。允廷臣之奏。仍弛铜禁。原为铜觔足供鼓铸。而开禁可杜纷扰。非为民间所用器皿必须黄铜也。今销毁日甚。钱法难调。因时救弊。似宜变通。臣请仍仿照康熙年间禁铜之法。不禁现存之铜器。止禁以后之打造。通行之后。即取各铜铺邻右甘结。有再打造黄铜器皿者。各治以法。凡民间向日所用铜器。无论新旧。概不缴官。铜铺已造未卖之铜器。定限三月。听其售卖。过期不卖。交官给价。三月以后。尚有售卖黄铜器皿者。查拏治罪。铜铺内如有未曾成器之黄铜。即令交官给价。各处铜铺开张列市历历可数。地方官止须就现在铜铺晓谕取结改业。于民间一无纷扰。于铺户亦无亏损。向后倘有打造。即使潜匿迹。而声闻远近人共见闻。无难捕获也。其红铜白铜响铜器具。仍许打造。此外如佛像袋事件纽扣之类。皆可用别项铜锡为之。一概不许用黄铜。自不用销毁制钱。此杜绝销毁根源之一策也。销毁既绝。则新旧制钱。积而日多。铜觔尽供铸局。又可源源多铸。省费利用。莫善于此。铺户止于不打造黄铜。民间止于不用黄铜器皿。而率土兵民。便益已多矣。一铸钱宜改铢两也。历代钱文。轻重本无一定。而过重则防销毁。过轻则防私铸。因时救弊。历代不同。查　大清会典。顺治元年开铸。每文重一钱。作银一厘。背铸一厘二字。后因旧钱壅滞。因而改重。由一钱二分。以至二钱一分五厘。旋因过重。又改铸一钱四分。康熙年间。改铸每文足重一钱。旋因制钱易于搀和。改铸一钱四分。新钱一串。作银一两。旧钱一串。作银七钱。雍正年间。改铸一钱二分。此　本朝钱文改铸轻重之原委。惟在防销毁兼防私铸也。

今销毁之弊甚于私铸。其官法难查亦甚于私铸。惟有将钱文铢两。斟酌变通。使销毁者无利而自止。唐代之开通元宝。历来号为轻重适中。每钱十文重一两。明洪武中。铸大中钱。每文亦重一钱。我　朝顺治康熙年间。皆曾铸一钱重之钱文。是重一钱者历为适中铢两。现在一钱二分。一钱四分之钱。既不免于销毁。臣请改照顺治元年康熙年间。每文铸重一钱。并照顺治初年之例。以一文当银一厘。每千作银一两。如此则钱轻铜少。销毁无利。所省之铜。正可多资鼓铸。而民间出入。均得一文当一厘之用。至为便益。至于现在通行之康熙制钱。每文重一钱四分。雍正制钱。每文重一钱二分。若与新铸小钱同价。则奸民势必尽销大钱。考之宋嘉佑时。曾行折二之令。明洪武则有当十当五当三当二当一。凡五等。我　朝顺治年间。有制钱七文。准银一分之例。莫如就现在新旧制钱。分别酌定。一钱四分之康熙通宝。以若干文当十文。与新铸一钱重之钱文。相权而行。则销毁者既无所利。民间零用。比前无亏。凡有大钱者。争先而出。与新钱并行。钱文亦可充裕。此销毁无利而自止之一策。上年台臣欧堪善曾奏请铸一文止重一钱。部议以现在钦遵　　谕旨。用银为本。用钱为末。将来钱价可期平减。毋庸改铸。议覆在案。各省未尝不通饬遵行。无如小民用钱。便于用银。相习已久。官法难强。至今钱价日昂。臣是以复有此议。以上二条。禁铜则销毁之源可杜。改铸则销毁者可无利而自止。钱法关系重大。臣知识浅短。未知当否。用敢具折密陈。

　　杜制钱销毁之弊疏　
陈廷敬

窃惟铜铅之微物。制为钱货之重宝。愚民牟利。法久弊滋。所贵因时制宜。务在便民裕国。自古铸钱。时轻时重。治平之世。未有数十年而不改易者。前请核减耗铜。节省工料等项。业经奉　　旨会议允行。臣更有请者。今日民间所不便者。莫过于钱价甚贵。定制每钱一千。直银一两。今则每银一两。仅得钱八九百文。其故由于制钱之少。夫国家岁岁制钱。宜乎钱日多而贱。今乃日少而贵者。盖因奸宄不法。毁钱作铜。以牟厚利之所致耳。夫销毁制钱。着之律令。其罪至重。然而不能禁止者。厚利之所在故也。今铜价每斤。直银一钱四五分。计银一两。仅买铜七斤有余。而毁钱一千。得铜八斤十二两。即以今日极贵之钱。用银一两。换钱八九百文。毁之为铜。可得七斤七八两。尚浮于买铜之所得。何况钱价贱时。用银一两。所换之钱。可毁铜至十余斤者乎。铜价既贵。奸人争毁制钱。以为射利之快捷方式。鼓铸之数有限。销毁之途无穷。钱安得不日少而日贵乎。苟不因时变通。其弊将无所底止矣。若欲除毁钱之弊。求制钱之多。莫若鼓铸稍轻之钱。察康熙十九年。钱价甚贵。以致民间苦累。　　皇上特谕令一文重一钱。九卿议以为顺治钱重一钱。因顺治十年旧钱壅滞。改铸新钱。重一钱二分五厘。十七年因钱价贱。又改铸新钱。重一钱四分。前有废轻而改为重者。未有舍重而从轻者。如钱轻少则有私铸。以此未经施行。臣窃思国家之法。本以便民。苟有利于民。即于国无利犹当行之。况行之利于国而亦利于民乎。夫向之改轻为重。为便民也。今民既不便矣。自应改重为轻。今若改铸重一钱之钱。毁钱为铜。既无厚利。则毁钱之弊将不禁而自绝矣。钱不毁而日多。则钱价平而有利于民矣。总计宝泉宝源二局。每年各关动支税银二十五万三千两。办解铜三百八十九万二千三百零七斤十一两。内除耗铜三十五万三百零七斤十一两。净铜三百五十四万二千斤。现行例鼓铸钱四十万零四千八百串。直银四十万零四千八百两。今若改重一钱。仍每串作银一两计。每年多鼓铸钱十六万一千九百二十串。直银一十六万一千九百二十两。臣所谓利于民而亦利于国者也。再察前经户部等衙门议覆钱法侍郎田六善条奏。令天下产铜铅地方。听民开采。行令直省督抚于产铜铅处。令道官总理。府佐官分管。州县官专责。税其二分。分别纪录加级。至今开采寥寥。皆因地方官征收其税。滋为弊端。以至徒为收税之名。而无开采之实。此后应一切停税。听民自行开采。则铜日多。而钱价亦因可以得平也。

　　粤东鼓铸议　
夏骃

汉唐宋以来。司农度支出纳。皆以缗钱为算。银钱并用。始于近代。国家操利柄以制天下。必权其盈虚而为之所。然后上下两利而无病。今京师宝泉宝源二局。岁铸钱巨万。各差岁办铜以百万计。钱日多则渐贱。铜日采则渐贵。以日贵之铜。行日贱之钱。其为利何如也。独广东一省。用银而不用钱。雷州一带。虽用钱皆用宋元明前代古钱。而无制钱。夫铸钱之难在采铜。而广滨海。番舶岁至。是铸钱莫便于广也。行钱之难在钱积。而广十郡一州。从不用钱。是行钱莫便于广也。愚以为东粤当特开一局。以赣韶二关岁办铜斤。并入广关。充岁铸。以给官吏俸薪军饷。三关既免七八千里舟车解铜之费。而广省亦岁省数万国课。民间日用。又复甚便。上下两利而无病。莫善于此者也。

　　制钱议　
任源祥

钱法有二。曰铸。曰行。铸钱之法。不惜铜。不爱工。古人言之。今人固无以易之。行钱之法。则惟曰钱粮纳钱。此古人所不待言而不言。今人屡言之而未能行之者也。古者赋出于田。曰粮。其折征而纳以铜钱。故谓之钱粮。钱粮纳钱。其来已久。有不必见之于议论者。自明季以来。钱粮课程。尽数纳银不纳钱。钱于是铸而不行。故顺治中有钱粮纳钱之议。有银七钱三之令。如是则钱可以行矣。而钱卒不行何也。钱三准存。不准起运。则钱粮终不纳钱也。银七钱三。非不载在编册。以示必行。然皆纸上空文。未见有实在纳钱者。从好不从令也。是故钱之行必自钱粮始。钱粮纳钱必自起运始。窃谓起运钱粮。除金花外。可尽数纳钱。即不然。而或银三钱七。或中半银钱。皆以起运为率。起运纳钱则有司不得不纳钱。有司纳钱则民自乐输钱。小民输钱则民间钱价自平。而流泉之势。有不可御者矣。夫起运纳钱。自有多废价之病。而至于流泉莫御。其为利不更多乎。天下之本货二。曰布帛。曰菽粟。民实生之。天下之权货一。曰钱。君实制之。布帛菽粟。不便于往来贸易。故制钱如流泉。通济天下。钱之为物。寒不可衣。饥不可食。但制之上。阳以大一统之名号。阴以操天下之重轻。故曰权也。至于珠玉金银。或以为玩好之藏。或以为服器之饰。而非必不可少之物也。今不以钱为通宝。而以银为通宝。岂以其更便于持赍而行远耶。不知银之为物。民不能生之。君不能制之。徒使豪猾得以擅其奸。贪墨得以营其私。利权倒持。非国之福也。

　　明钱法论　
顾炎武

莫善于明代之钱法。莫不善于明代之行钱。考之史。景王铸大钱。周钱一变。汉承秦半两。已为筴钱。为四铢。为三铢。为五铢。为赤仄。为三官。逮于灵献为四出。为小钱。汉钱凡九变。唐铸开通。已更铸大钱。则有干封干元重棱。唐钱凡四变。宋仿开通旧式。西事起。铸大钱。崇宁铸当十。嘉定铸当五。又杂用铁钱交子会子。而法弥弊。宋钱亦三四变。每钱之变。货物腾跃。轻重无常。而民苦之。明代洪武至正德十帝。而仅四铸。以后帝一铸。至万历而制益精。钱式每百重十有三两。轮郭周正。字文明洁。仿古不爱铜惜工之意。而又三百年来无改变之令。市价有恒。钱不乱。民称便焉。此钱法之善也。然至于后。物日重。钱日轻。盗铸云起。而上所操以衡万物之权。至于不得用。何哉。古之行钱者。不独布之于下。而亦收之于上。汉律。人出算百二十钱。是口赋之入以钱。管子盐筴。万军之国为钱三千万。是盐铁之入以钱。商贾缗钱。四千而一算。三老北边。骑士轺车一算。商贾轺车二算。船五丈以上一算。是关市之入以钱。令民占卖酒租升四钱。是榷酷之入以钱。隆虑公主。以钱千万。为子赎死。是罚锾之入以钱。晋氏南渡。凡田宅奴婢马牛之券。每直一万税四百。是契税之入以钱。张方平言屋庐正税茶盐酒醋之课。率钱募役。青苗入息之法。以敛天下之钱。而上之赉予禄给。虑无不用钱。自上下自下上。流而不穷者。钱之为道也。明之钱则下而不上。伪钱之所以日售。而制钱日壅。未必不由此也。何如仿前代之制。凡州县之存支放。一切以钱代之。使天下非制钱不敢入于官而钱重。钱重而上之权重。贾山有言。钱者无用器也。而可以易富贵。富贵者人主之操柄也。令民为之。是与人主共操柄。不可长也。故计本程息之利小。权归于上之利大。明则市肆之钱恶。而制钱亦与俱恶。市肆之钱贱。而制钱亦与俱贱。是上无权。以下为权也。上亦何利之有。此无他。上不收钱。钱不重也。愚故曰。莫不善于明之行钱。是贾生所谓退七福而行博祸者也。

　　以钱为赋日知录　
顾炎武

周官太宰。以九赋敛财贿。注财泉古钱字谷也。又曰。赋口率出泉也。方回古今考不然此说荀子言厚刀布之敛以夺之财。而汉律有口算。孝惠纪注汉律人出一算算百二十钱此则以钱为赋自古有之。而不出于田亩也。唐初。租出谷。庸出绢。调出缯布。未尝用钱。自两税法行。遂以钱为惟正之供矣。孟子有言。圣人治天下。使有菽粟如水火。菽粟如水火。而民焉有不仁者乎。繇今之道。无变今之俗。虽使余粮栖亩。斗米三钱。而输将不办。妇子不宁。民财终不可得而阜。民德终不可得而正。何者。国家之赋不用粟而用银。舍所有而责所无故也。夫田野之氓。不为商贾。不为官。不为贼盗。银奚自而来哉。此唐宋诸臣。每致叹于钱荒之害。而今又甚焉。非任土以成赋。重穑以帅民。而欲望教化之行。风俗之美。无是理矣。

宋时岁赋。亦止是谷帛。其入有常物。而一时所需。则变而取之。使其直轻重相当。谓之折变。景佑初诏户在第九等免折变熙宁中。张方平上疏。言比年公私上下。苦乏钱。又缘青苗助役之法。农民皆变转谷帛。输纳见钱。钱既难得。谷帛益贱。人情窘迫。谓之钱荒。司马光亦言江淮之南民间乏钱谓之钱荒苏子瞻亦言免役之害聚敛民财于上而下有钱荒之患绍熙元年。臣僚言古者赋出于民之所有。不强其所无。今之为绢者。一倍折而为钱。再倍折而为银。银愈贵。钱愈难得。谷愈不可售。使民贱粜而贵折。则大熟之岁。反为民害。愿诏州郡。凡多取而多折者。重置于罚。民有粜不售者。令常平就籴。异时岁歉。平价以粜。庶于民无伤。于国有补。从之。而真宗时知袁州何蒙。请以金折本州岛二税。上曰。若是将尽废耕农矣。不许。是宋时之弊。亦与唐同。而折银之见于史者。自南渡后始也。解缙太平十策。言及今丰岁。宜于天下要害之处。每岁积粮若干。民乐近输。而国受长久之利。计之善者也。愚以为天下税粮。当一切尽征本色。除漕运京仓之外。其余则储之于通都大邑。而使司计之臣。略仿刘晏之遗意。量其岁之丰凶。稽其价之高下。粜银解京。以资国用。一年计之不足。十年计之有余。小民免称贷之苦。官府省敲扑之烦。郡国有凶荒之备。一举而三善随之矣。

白氏长庆集策曰。夫赋敛之本者。量桑地以出租。计夫家以出庸。租庸者谷帛而已。今则谷帛之外。又责之以钱。钱者桑地不生铜。私家不敢铸。业于农者。何从得之。至乃吏胥追征。官限迫蹙。则易其所有。以赴公程。当丰岁则贱粜半价。不足以充缗钱。遇凶年则息利倍称。不足以偿逋债。丰凶既若此。为农者何所望焉。是以商贾大族。乘时射利者。日以富豪。田垄罢人。望岁勤力者。日以贫困。劳逸既悬。利病相诱。则农夫之心。尽思释耒而倚市。织妇之手。皆欲投杼而剌文。至使田卒污莱。室如悬磬。人力罕施。而地利多郁。天时虚运。而岁功不成。实繇谷帛轻而钱刀重也。夫籴甚贵。钱甚轻。则伤人。籴甚贱。钱甚重。则伤农。农伤则生业不专。人伤则财用不足。故王者平均其贵贱。调节其重轻。使百货通流。四人交利。然后上无乏用。而下亦阜安。方今天下之钱。日以减耗。或积于国府。或滞于私家。若复日月征取。岁时输纳。臣恐谷帛之价转贱。农桑之业转伤。十年以后。其弊必更甚于今日矣。今若量夫家之桑地。计谷帛为租庸。以石斗登降为差。以匹夫多少为等。但书估价。并免税钱。则任土之利载兴。易货之弊自革。弊革则务本者致力。利兴则趋末者回心。游手于道涂市肆者。可易业于西成。托于军籍释流者。可返躬于东作。所谓下令如流水之源。系人于苞桑之本者矣。

赠友诗曰。私家无钱炉。平地无铜山。胡为春夏税。岁岁输铜钱。钱力日已重。农力日以殚。贱粜粟与麦。贱贸丝与。岁暮衣食尽。焉得无饥寒。吾闻国之初。有制垂不刊。庸必算丁口。租必计桑田。不求土所无。不强人所难。量入以为出。上足下亦安。兵兴一变法。兵息遂不还。使我农桑人。畎亩间。谁能革此弊。待君秉利权。复彼租庸法。令如贞观年。

李翱集有疏改税法一篇。言钱者。官司所铸。粟帛者。农之所出。今乃使农人贱卖粟帛。易钱入官。是岂非颠倒而取其无者耶。繇是豪家大商。皆多积钱以逐轻重。故农人日困。末业日增。请一切不督见钱。皆纳布帛。

　　广铜斤通钱法疏　
鞠珣

臣窃考之史籍。三代以前。民间交易。以其所有。易其所无。不过菽粟布帛而已。迨汉以来。方始盛用钱。夫钱本不可充饥蔽体。然权天下之物价。借以流通。此王者前民利用之大法也。近代以来。始闻用银。为其轻便而易行也。究之零星分厘。称使琐屑。是用银终不若用钱之便也。而且银色高低。动多奸伪。是得银尤不若得钱之实也。况天下银少而铜多。用银则苦于易竭。而铸钱不难日增。所谓化无用成有用。天下岂不日富。乃今议鼓铸者。以其可以得息。则曰宜开。以铜斤之难得。则曰宜停。所以旋举旋停。莫能经久者。臣以为铸钱之方。未为详尽。行钱之法。未能疏通故也。年来直省多告凶荒。钱粮多苦逋欠。　朝廷日赈日蠲。而民间愈穷愈困。所以然者。民间之所有不过菽粟布帛。而公家所征者则惟银。夫银之在世。止有此数。民间日觅银以输　国帑。或解司农。或输协饷。远而闽广云贵。岁动数十百万。出而不复入。积而不复散。而民间乃日搜月括。以办每岁之额赋。如此则银愈少。愈少则愈贵。银愈贵则民间之菽粟布帛反愈贱。而民将弃田亩而不事。而民生遂愈困。人心不古。奸伪丛生。所由来矣。若不急讲鼓铸通行之法。将何以储不匮之源。臣反复思维。敢抒管见于我　　皇上之前。夫铸钱原非仅为生息计也。即以生息论之。每钱一千。约费铜七斤。加以炉座工炭等费。不下三钱。每钱一千。作银一两。约略相当。无甚息也。特为世上通盘打算。每铸钱一千。其买铜给铸之本银一两仍在民间。又为世上增钱一千。是用一而得二。只此便是加倍之息。今定铜价。每斤六分三厘。以致各关赔买不前。在外则炉座多停。在内则铜斤多欠。直省既不得通行鼓铸。而公家反以现在关税之金。拖欠于承买铜斤胥役之手。铸法如此。有损无益。而尚言钱息哉。臣愚以为各关收银买铜。何如兼收铜作税之为简且便。计一关额税若干。应买铜斤若干。各照分数征收。如有十分。则征银七分。征铜三分。余皆称是。大抵收银。则吏胥得以高下其手。及至买铜。又故昂其价值。且以难辨为辞。官与商并受其累矣。若竟收铜斤。价值仅相当。而民间零星无用之物皆可当银以作税。铜斤多而取利溥。莫有善于此者矣。再为之严定销毁制钱之罪。钱为　国宝。岂可轻为销毁。近见民间。有以钱铸为器皿者。有化钱转卖各关。以充铜斤者。以故钱日铸而日少。民间不惟无银。亦且无钱。所当严定禁令者也。至于钱每千定价一两。民间贸易。仅值银七八钱。其不肯通行者。止有官发于民之日。并无民纳于官之时。所以民视钱日轻而钱日贱。得钱不若得银之为便。虽银七钱三。久有定例。然往往阳奉阴违。有一文不征者。有将存俸食等项。些微征钱者。究与不征同。臣以为各省协饷暨解京师者。转输维艰。仍照旧征银外。余俱半银半钱。征收支放。不容毫厘参差。违者治之以法。大抵专征银则银贵。专征钱则钱贵。如此均平。则上下流通。彼此俱无亏折之虞。用银用钱。无往不宜。海内可坐致丰亨之象。　国家可永无匮乏之忧。诚裕国足民之至计也。

　　疏钱法以济民用疏　
浙江总督赵廷臣

从来泉货之利。自古及今。行之最久。闻患其少而不足。未闻患其滞而不行也。若钱法不行。止用白镪。勿怪乎白镪日贵。幸而米盐丝布。价值不昂。倘遇岁时荒歉。闾阎穷黎。将以何物易米而饱。何物易衣而暖乎。臣以为可佐白镪之不足。莫如鼓铸犹可行也。虽　国家理财大事。开之有源。节之有委。原不在区区鼓铸之末。若以其所有。易其所无。通缓急而便日用。舍鼓铸又不能济民之急。年来开铸停铸。议论不一。钱率不行矣。钱患其铸不如式则不行。故今日之钱。体质未尝不坚好。轮郭未尝不周固也。钱又患私铸日多则不行。故今日之钱。非有风飘眼之可溷。公私不辨之可欺也。夫钱既无轻重。而又无盗铸。然犹壅滞而不通者。其故安在。臣以为行于近而未行于远。责下效而未责上行也。今若使外省收铜开铸。端官督理。一准宝泉宝源铸造之法。稍不如式。或失之轻。或失之重。或失之厚。或失之薄。或形色参错。或体势渗漏。或孔方不方。或轮圆不圆。有一于此。即治鼓铸官之罪。然后立法通行。可行于京师者。必可行于外省。可行于江淮者。必可行于浙闽。去其各省分铸之名。省名去而以天下之钱。供天下之用。何有江淮自江淮浙自浙闽自闽之异乎。由此推之。钱既一律流通。天下穷民百姓。在城可易市井之杂货。在乡可易村镇之谷帛。通邑大郡。山乡水曲。富贫贵贱。莫不知钱为通宝。则钱法行矣。若通于此而不通于彼。通于本省而不通于别省。何以谓之通宝耶。臣所谓从前钱法不行。诚行于近。未行于远也。立法又贵久而无弊。官有出而必有收。民可领而必可纳。由此推之。上有好者。下必有甚焉者矣。如征收钱粮。除协饷部饷起解正款。稽算明白。照数纳银外。其余若存。若杂税。以银七钱三而收。若兵饷。若俸工。亦以银七钱三而放。收纳之际。银过七钱不及三者。仍令民补交不足之钱。收回多纳之银。支放之时。钱过三银不及七者。仍于官库找给不足之银。收回多搭之钱。不然散给兵役。则以钱充饷。征收税粮则不以钱。钱法尚能行乎。惟出入均平。收放画一。民皆知钱为有用矣。钱有用则钱不贱矣。钱不贱而银尚独贵乎。臣所谓从前钱法不行。诚上不行而下不效也。苟行之得法。又何患钱不流通哉。职身任外吏。目击市廛之萧条。井庐之荒凉。千室之村。无百金之家。则赤白金之流贯闾阎者。亦既鲜矣。今若以有余之铜补不足之银。钱可济银。银亦可易钱。有银之家则用银。无银之家即用钱。银即是钱。钱亦是银。故岁增万金之钱。所铸愈多。则增银愈多。此藏富之道。补　国用而济民穷。未必非生财之一端也。

　　疏通钱法状广西通志　
元展成

窃以制钱为　国家之宝。利于流通。查粤西僻在边隅。夷多汉少。所用之钱。种种各异。除制钱外。并用旧铸京墩。及青铜桂字。黄铜古字。红铜广字。黑铜杂字。诸废钱。积习相沿。屡禁莫改。近奉督宪。拨运云南省所铸制钱。搭放粤西通省兵饷。无非欲制钱流行遍布。法至善也。惟是每制钱一千。定价银一两。及发给兵丁。转易与商民。则非一千一二百文。不能易银一两。所以然者。杂钱行使既久。市井愚氓。山村猺獞。止知杂钱之便。争相兑换。其价日增。而制钱尚未流通。其价日减。现在滇省制钱。源源转输。粤西藩库。陈陈堆积。兵丁不免亏折之苦。搭放亦有扞格之忧。苟不即为变通。恐非所以筹　国计而利民生也。为此合行详请。于本年征收耗羡。或银或钱。听民输纳。后此征收地丁钱粮。多有仍纳银两。若由几分以至二钱以内者。准其持制钱交纳。其火耗以按银数加收。至于征收之制钱。或全解藩库。或留于该府州县。就近搭放兵饷。又在因地制宜。难于执一。如此则凡有钱者。皆以纳制钱为便。莫不重视制钱。而杂钱渐为无用之物。即市井奸商。平日贩杂钱以射利者。民间既不兑换。亦将废然自阻。不用别行严禁。而杂钱必日散月消。且以贮库之制钱。放之于兵。兵得以交易而布之于民。民得完赋。而仍输之于官。上下流通。循环不滞。兵民共赖。交易无穷。不独可以疏通于一时。似亦可以推行于永久矣。

　　敬陈泉布源流得失疏　
储趾
  </div>
  <div class="pagination">
   <a href="皇朝经世文编_page133.html">
    上一页
   </a>
   <span>
    ...
   </span>
   <a href="皇朝经世文编_page129.html">
    129
   </a>
   <a href="皇朝经世文编_page130.html">
    130
   </a>
   <a href="皇朝经世文编_page131.html">
    131
   </a>
   <a href="皇朝经世文编_page132.html">
    132
   </a>
   <a href="皇朝经世文编_page133.html">
    133
   </a>
   <span class="current-page">
    134
   </span>
   <a href="皇朝经世文编_page135.html">
    135
   </a>
   <a href="皇朝经世文编_page136.html">
    136
   </a>
   <a href="皇朝经世文编_page137.html">
    137
   </a>
   <a href="皇朝经世文编_page138.html">
    138
   </a>
   <a href="皇朝经世文编_page139.html">
    139
   </a>
   <span>
    ...
   </span>
   <a href="皇朝经世文编_page135.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
