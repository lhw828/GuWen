<!DOCTYPE html>
<html>
 <head>
  <meta charset="utf-8"/>
  <title>
   皇朝经世文四编 - 第 10 页/共 29 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文四编 - 第 10 页/共 29 页
  </h1>
  <div class="content">
   危论
孙福保
事急矣抱火厝之湿薪之下湿不止薪不燃遂谓火不能为害也知其非矣顾何不大声疾呼扑灭其焰而后已乃犹安坐其旁颜色不变必焦其头烂其额而后皇然惊肃然惧也恶乎危不危其所危恶乎不危危其所危如是也已矣今日之天下如痼疾之中于藏府而犹能强其饭安其步庸工视之而以为无疾也扁鹊望其色而惊矣夫以三百兆之金缯输入于敌非夺民之财以挹注之也然税由是增俸由是减兵由是撤不夺于民而甚于夺于民如脂髓之暗吸渐成枯腊而皮毛肤革安从而附丽之民生竭而饥寒其身者危犹小民怨激而揭竿以起者危甚大吾恐今日之祸不在颛臾而在萧墙也夫西人之觊觎我也固不敢忽彼以商困我以兵胁我以铁路袭我以铁舰镇我而犹不轻发难端者何也彼固谓竭我国之财力使吾民自相残以至祸乱彼徐伺其旁安坐而掇之不劳一兵不费一饷不折一矢而可以取人之国如反掌者流寇之祸剧于明圣代之龙兴起而承之开基之忠厚莫忠厚于我朝而得国之易亦莫易于我朝夫得之易守之难朝廷一日之禁弛即百姓一日之安危迄于今强四偪虎视鹰瞵其几之萌洞若观火天下深识之士于是乎栗栗危惧若陨深渊广设学会以开民智此诚今日之急务矣而天下之势卒不能赖此以求安者风气开于下而格于上也上之人非不知今日之势如此其岌岌也以为可稍缓须臾不复于吾身亲见之耳夫需事之贼也若不早图后将噬脐不于其身必于其子孙若己身求其至安而贻子孙以其至危岂计之得乎乎几之迟速不可知而令中原涂炭神州陆沈孰主宰是孰纲维是天下有不归咎于绸缪之不早乎今者毅然决然变行西法犹恐颛愚之不能尽牖利源之不能遽开转危为安之效尚不可知何沓沓泄泄因陋就简熟视大之将倾而燕雀乃晏然处之风雨飘摇非周公之善忧王室也然则中国当如何而可诚非变法不为功矣日本维新以前外迫于强内蹙于封建国祚之悬不绝如缕俄罗斯亦昔日贫弱之国也自彼得改行欧洲列国之政而富强之效如骖之靳使二国者狃于故常不为改变迄于今日侪诸地球诸小国可也使我中国于海禁既开即仿彼国之政教而悉行之跻诸俄英之强富可也然积弱至今如痈之肿渐至溃败者何也则以其始也拒之太严其继也知之太浅拒之太严操切而决裂知之太浅扞格而不通天下未有人用之而效己用之而不效者人为之而得己为之而转失者而迁就游移模棱两可卒至欲行中法羊质而虎皮欲学西法刻鹄而类鹜若是者何也则以迟回顾虑之见误之也夫中法之效已见三代两汉之世矣典午以来实丛弊政迨及有明真意之失传者蔑如矣今日者五洲之途四通八达汉于西域诸国欲辟而不能我于坤舆全球欲限而不得翻新易奇实开千古未有之局而犹以旧法绳之譬犹病者之情瞬经千证而医者犹执始方以药之毋乃误乎夫以中人之产千金之资犹不忍以其病委于庸医之手以二十二行省之大四百兆人民之众措之以万无一自全之策非仅隋珠之弹黄金之注也夫人明之夫人忧之亦夫人及之而彼昏不知方且以坠天之忧笑杞人之愚绩麻之陋漆室之智毋乃惑乎或者曰人身之在天地间犹秭米之在太仓也天下安存乎君天下危乎百姓必以一身忧之亦过虑乎曰否否天下之治乱匹夫与有责焉井入休缺甃而以为乐于江湖也可乎哉可乎哉是必熟察震旦之所以积弱欧西之所以富强探其源竟其流离之合之纵之横之灼然于中外古今形势强弱之故于是切切然惊焉于是皇皇然惧焉孰嘘吸我孰披拂我义无可委也而一身之利害出其中苟能磨厉以须一旦批却导不至芒刃之钝为天下笑人人有此心即积人人之势而奠天下于既危危其所危故不危夫如是则曰尊中国攘外人
敝论
千金之裘非不贵也存其鞹絖胜其温矣干莫之锋非不宝也去其芒铅矜其利矣物不能无傲及其敝物不适于用用不适犹诩诩物之美值乎曩我中国参古今区法戒厘政之初灿然备而迭然当迄于今历岁且三百积时以为久积久于用而为敝抱蜀犹是也庙堂之修异曩昔守敝法用敝人行敝政三者交敝望天下且不敝势不能夫器之敝也易一器而不敝者有之即是器以新之而不敝者亦有之易一器而不敝者变行西法是也即是器以新之而不敝者人心是也日从事于西法敝人行之西法偕为敝盖人心之敝百倍于法其整海军辟船厂改台以及一切诸新政是易一器矣而未适于用与敝器将毋同然则法敝乎人心敝乎法之敝一旦革之不难也人心之敝其由来者渐非一朝一夕之故也变之难盗跖脍人肝食人肉习焉与性成纳纳绳规矩中脔卷怆囊乃恶梏缚乎手足故未敝之人心不敝可已敝之人心转为不敝也得乎然则人心之敝听之欤曰否否人心之敝法之敝中之也暗室之中有秽物矣不粪除而涤之以为可掩人之耳目也若牖其上焉昭昭者毕显矣是故不变敝法即不能变敝人变之奈何拘牵也固执也刚愎也与贪欲者并列而四以贪欲者为不材欲攻而去之而不知拘牵固执刚愎者蹑其后也以拘牵固执刚愎者之承其事于是乎人敝于是法亦随敝是故欲变敝法即不得仍用敝人日本之维新也守旧更新之党交相攻卒之更新之用优守旧之用绌守旧者乃自艾其计之非宜虑之非是于是举国之人心敝者亦化为不敝耳安石行新法任新进少年德后之摄国任酷吏非新进少年与酷吏为用人鹄也特不如是则顾虑多不足以新天下之耳目故商君之徙木始皇之燔书霸术耳暴政耳而天下之人方病驽骀忽如骐骥骅骝一日而驰千里也速哉或者曰中国之病方如漏舟非一衣之襦能塞也方如拥本非一削之斲能正也虽有离娄之明师旷之聪仪秦之辩贲育之勇以强天下人曰若者为敝若者为不敝其智者疑之其下者闻道大笑之日贡良法美意于其前飘然若风之过耳也夫秃施髦病求医情也守敝法而不知变何殊囚其首而以发发种种为美观讳疾而不求治卒之药石之无可投也将终于敝乎非也童子之喜华其服也已袭敝襦有文绣其旁者而恧然愧焉试与若游于泰西足所履焉目辨其形也耳所闻焉心识其状也泰西敝乎中国敝乎听若人之自为辨不待啧言以告也夫以四百兆人之知觉灵明谓安于因陋就简亦轻量天下士矣是有善变之道在开民智而已晓之曰子所谓良法者法诚良也然积久而敝其为良亦仅矣与其不变听其敝何如善变以保其良天下之闻其言者或首肯而不复违必桎梏也拘禁也强纳于其中非道也激而加厉焉曰子以肥甘进吾安粗粝焉吾之法吾性也吾天也衷其性全其天焉可矣何变为则是激而至于必敌而益其坚也今也不然兴学堂练军旅设工厂护贸易学术兵术工术商术一切之敝一如是而国家无敝政无敝人无敝法黄钟之鸣不为瓦釜既昃之日挥以鲁戈其庶有瘳乎嗟乎天道无消之不长人道无谦之不盈君子之道无守之不变决然舍之毅然去之是所望于当轴之君子人已
论宽严异用
书有之曰威克厥爱允济爱克厥威允罔功此言用兵伐暴所以驾驭部下者宜严不宜宽也子舆氏曰亲亲而仁民仁民而爱物物犹爱之而人乎大学言有人斯有土有土斯有财孟子又曰民为贵社稷次之君为轻视民之重也如此而敢以武健严酷之风厉吾民乎然则宽与严截然两途不可以并用并不可以误用此其中当善为分焉大都宽字宜用以治民严字宜用以治兵用得其宜斯宽与严皆足以济而不至有害昔人有善譬者谓治民如治目治兵如治齿正此意也盖目贵乎养静坐凝神息心静气优游浸润而后目不伤若时时翻拨刻刻点药必至于成瞽而后已目乃清虚之体固不可以一亳尘土屑然亦不可以一点金银屑有病则但治其病无病则听其自然如是乃得治目之道若鞅之立法示信王荆公之创为新法非不一新其耳目而秦与宋两朝之元气实由此而丧所谓得不偿失又焉用之从容而抚循之因势而利导之去其害甚者而不为太过如柳子厚郭橐驼传所云种欲其疏筑欲其密种之既殖去不复顾听其长成此乃深得治民之法者也说者谓治乱国用重典古人亦有用严者火烈民畏水懦易溺子产曾言之矣抑知此数语乃因时制宜只为救时之良策而非治民之大经也至于治兵则反是矣夫设兵所以卫民古之善用兵变者往往与士卒同甘苦吴起为将与最下之卒分羹同食兵士有患疽者亲自吮之可谓爱之至矣可谓宽之至矣不知变用宽非废弛其纪律之谓特厚以结之使之为我出死力倘有违犯则法不容贷孙武子教吴宫美人战以吴王之爱姬变二人为之队长三令五申笑语不止即斩队长以徇司马禳苴以齐王宠臣庄贾为监军约期而逾立按军法皆所以立变威也将不威则兵无畏心兵不畏将未有不败者顾彼则用之于临时而非行之于平日实则平日而苟无可畏之威则变临时仍不可用孙武辈之所以用加倍法正为此也夫曰治兵如治齿齿之为物日日洗擦不使有一毫垢泥留于其间变则可以常固设或数日不擦多时不洗必且逐渐剥蚀驯至于脱落而后已故医家治齿之药不外乎磨砺洗刷诸法诚变以齿之为物也刚刚则必须有以克制之而后足以有济如听其自然则刚过而折有必然者凡在行伍之人大半刚劲变居多其性情躁多而静少其意气必奋厉无前其行事必勇往莫遏心思多卤莽豪爽而不可以柔服以故古之用兵者变无不执法从事令出惟行虽以一笠一草之微偶焉违令必不轻恕至于今日则大不同矣兵有过则曲为原之兵有罪变则轻以纵之平日虽操练有期训调有法而往往虚行故事目下中国讲求军事水师陆军力加整顿而乃治不以道甚至有水师炮船而为私枭者此等事正不止一二处已也各军皆有虚额则兵籍竟有不符之处此将之咎也为将者既开虚额以糜饷即不足以制其下彼伍中之人谓上既藉我辈以浮开名私实腰橐则我辈亦可藉其势以谋生财之道于是恃众横行强硬买市人侧目甚而至于以炮船防盗则通盗矣以兵丁盐则贩私矣以民者厉民至于抢奸淫无所不至此其人尚足用乎于是有名将者出将比而诛之乎抑含而容之乎如仍予含容则此等兵有名无实决不可用若必比而诛之则又不胜其诛嗟乎吾恐虽有善用兵如孙武子司马禳苴者亦将无能为力矣虽然苟果有其人则一朝振兴沈立起要亦有所不难试观咸丰年间发捻创乱尔时兵丁见贼即溃从不敢以一矢加遗迨后曾文正左文襄李傅相诸公奋臂一呼天下响应其所募之军虽有湘军楚军淮军之分其实则大半前此遇贼即溃之人也顾何以前此用之而败后此用之而胜盖不仅统兵大帅之智虑过人而所以治兵者深得乎严字之诀也今时际承平或反其道而行之治民以严治兵以宽民多怨而兵多横与前二十年又大不相同恐非天下之福窃愿为当轴诸公借箸筹之
论中国宜设立文部之关系
中国开辟最早教育最先故地球文明之风皆由中西两亚而波斯欧洲读彼方上古之史记蛛丝马犹可寻求则无一不本于东来也不谓老大帝国愈积愈敝而迤西民族忽于最近世纪踊跃直上智慧大开进步神速而吾之文明乃过去时代思想徘徊惟有抒怀旧蓄念发思古之幽情而不自觉瞠乎其后于是讥讪踵起曰无教化曰半开明犹未也而悍者则遂欲用兼弱攻昧之说而瓜分之取其大陆为殖民地取其土人奴畜而犬使何其甚也欤
近者朝廷鉴于板荡之日亟崛起而言变法将以远宗英德近效日本而日不暇给之余姑举其尤急者先从事焉如诏令各省府厅州县兴建大中小学堂一节其歆动天下鼓舞而振作之实已握维新之枢纽设诚致行必能气象丕变日进高强矣教育为立国之基础而文明之竞战较诸枪林弹雨尤足制胜于无形中国之所以受制于外人固在此不在彼也虽然学堂建矣而教育之宗旨既不一致其规模阶级又无一定之章程以为限制离披四散精神不相联属恐犹未足以收效也考东西各国皆有文部为一国文教之总汇国中学校之事咸隶焉其重与内外部等文部所掌自大学堂以迄民间社会之小学私家之蒙塾悉定其教之程度学之科条而领之以文部大臣有不合法者文部得以处分之故国中学校纵多至数十万所而条理秩然纲举目张夫是以蔚然为教育之世界而无愧乎明且备也
中国之礼部虽有职掌文化之权而兼摄非专官向自春闱一试外他不甚与闻各省学政亦但知以一岁一科校阅文字为官官于学务置诸膜外此未改科举前相传之曩例也今既兴学堂势不能不随之而变宜特立文部一衙门以各省学政归入文部以各省所有学堂归入学政其文部或即名为学务部画出其职掌于礼部外而另订学务部则例勒为成书仿东西国教育制度之作颁行国中而遵循焉则一道德同风俗鲜不由之矣不然今各省学堂之设其权在于督抚封疆大吏政事繁剧未必尽心于教化而学政则除按临考试外反近于投闲而置散名实[不]符其在内则礼官之权不能及督抚以考察其设立学堂之效验又无民间学堂教育制度之定本家自为教人自为学拉杂淆乱异说岐趋如是而欲彰文明之化树新国于东亚不为外人所狎侮难矣所愿当局诸公及早奏请也
心战说
甚矣哉今中国之贫且弱也原中国致贫之由皆曰商务不旺此其所以贫也原中国致弱之由皆曰武备不讲此其所以弱也于是策者遂谓欲富中国当以商战欲数中国当以兵战是诚然矣然商战也兵战也中国政府诸巨公亦未尝不知之深且切故设招商局以揽江海载运之利设电报局邮政局以揽往来书信之利铸银圆兴铁路开各矿以及设立缫丝厂纺纱厂等事巨细不遗无一非兴商之道也安得不以之为商战建制造局以造枪炮药弹建船政局以造雷艇兵舰建武备学堂水师学堂练将学堂以及军营酌改规制士卒练习洋操等事无一非强兵之道也安得不以之为兵战乃秉国钧者亦知以商战以兵战而中国之贫且弱也如故且又从而加甚焉抑独何欤策者曰此非商战兵战之过上之人仅知商战而不知推行以尽其利仅知兵战而不知致力以求其精故以商战而不胜以兵战而亦不胜而中国之贫且弱也遂日受外人之欺陵狎侮而无底止之时愚则谓中国之贫也弱也固由于商战之未得其法兵战之未得其力然徒商战而法兵战而力犹未足以胜环球各大国也环球各大国之奋发英武然称雄于天下角智而各不相绌角力而各不相屈者以商战以兵战而尤以心战所谓心战者奈何曰吾尝观之环球各大国矣其君其臣其民皆有恭敬之心勤劳之心节俭之心公正之心诚信之心慈祥之心心之所处者无一不足以胜人故其接物也无骄傲心作事也无怠惰心律身也无奢侈心涉世也无偏私心与人相交也无虞诈心安居自守也无悖逆心心常出于正出于纯于是智日出巧日生利日兴力日勇以之经商而商战无不胜以之治兵而兵战无不胜心战者其体而商战兵战者其用体足胜而用尚不足以胜人者有之矣未有体不足胜而用足以胜人者也是故环球各大国之能立于强且富者以商战以兵战而尤以心战我中国则不然习于骄傲而灵机日汨遂乃识尽庸愚习于怠惰而勇力不生遂乃事多废弛习于奢侈而财力日耗遂渐至于贫穷习于偏私而弊病丛兴遂莫分夫黑白习于虞诈而合通力之事不能成习于悖逆而犯上作乱之风不能止朝廷之上屡曰忧勤屡曰恭俭而兴利革弊之政犹未尽施行也跸路宫殿之费犹如此浩大也此心之不足以战胜各大国者已有其一矣臣僚之中非不知廉隅自饬非不知振作有为而因循泄沓之习仍未能尽除也循私营情之弊仍未能悉去也此心之不足以战胜各大国者已又有其一矣至于庶民或习为奸诈或中于詖邪不知以忠君爱国为心而妄思挠乱国是不知以安分守己为义而思煽惑民情此心之不足以敌各大国者又更有其一矣夫立国之道不外君臣民三者而已三者之心如是则虽日日言振兴商务而商终不能战胜也中国乌乎富则虽日日言修治武备而兵终不能战胜也中国乌乎强然则欲富中国强中国不徒在商战在兵战首在心战而已于是乎作心战说
深虑篇
宗稷辰
古之圣人大抵皆善忧者也故常先天下之忧而忧在书曰思曰谟曰惟在易曰惕曰恐在礼曰虑大学言安而后能虑虑而后能得后之君相苟欲平治天下舍虑将何从哉孔子谓人无远虑必有近忧孟子谓孤臣孽子其虑患深是以能达又曰困于心衡于虑而后作天下事其常易知其变难知非虑之深者不足以穷万事万物之变也一代之兴莫不有所惩戒而为更改乃所改更者始若迈前迹而见功久之偏尚寖成莫能转移以就世变往往失在所惩之外于是惜始计之未周晚矣累朝之相继莫不各有所炯照而为之制防乃所制防者初若过前人而甚察久之旁落滋失遂致积重而生世变往往至于欲制而不能于是悔始见之未密抑又晚矣是故仁胜则易弱义胜则易暴文胜则易伪质胜则易陋法胜则易怨言胜则易争威胜则易骄计胜则易刻不惟是也即尊亲之间骨肉之间颁予之分晋接之仪恩泽之数倚任之等一有所过而毫厘之谬不绳忽微之失已伏近或患作于数年之后远或祸成于数十年之间皆由平时不为深虑浸沈至于此甚矣虑之关乎天下也岂不大哉昔者周公相成王朝夕纳诲以辅王德老成之忧动关千百年成王非不圣哲也而公之虑之者惟恐主术稍疏则隐中于性情而流失在国家想其时一嚬笑必曰无戏一动止必曰无逸一措施必曰无偏颇在仁君哲后无一事不合乎天理而贤宰执必以大失德之事为之儆戒而咨嗟惟善虑也然则人主不可一日不矢以小心人臣不可一日少忘夫责难若堂陛之前闻都俞而不闻吁咈有将顺而无所匡救是直导君以无忧矣又何虑其深虑也耶
皇朝经世文四编卷五学术
原学
原学一
黄傅祁
三代以上道德一而风俗同曰师曰儒皆国家所选进以教庠序之士者私家着述未之有闻东周以还学校衰息孔子生于是时不得大行其道赞修删定撰为六艺以传示后人然述而不作信而好古犹兢兢然为下不倍之义焉迨乎七十子之徒纂次遗言撰为论语曾思孟子各有传书老子文庄亦相继立言以发挥性道而杨墨名法纵横方技之属咸有闻于道术之一曲察焉以自好思以其术易天下而不知其偏道术之裂由此始矣虽有孟子着孔道以熄杨墨庄子宗六艺以黜百家而道统之传终于坠绝汉承秦后始求遗书六经传记皆立博士微言大义未遽昌明而圣贤之余绪王道之支流三代之典章制度一时通儒良史多能称道演述传之其人故习易洪范可以知来习诗可以达政习书可以知远习禹贡可以治河习春秋可以折狱习礼可以定制习乐可以为容师承口说受一经于专家而终身用之不能尽东汉而后章句盛而实用衰魏晋讫唐考证繁而大体晦北宋诸子颇有志于大义微言而性命之理未有所明惟务造作言语私立名字以自辟门户先末后本逐物丧真朴者仅失之迂愚黠者遂专为矫伪流失败坏极于有明于是一二贤豪相率以通今学古倡导后生用救空疏之弊未百年而本意尽失遂专以考校音训为圣学而厉禁言性言心近数十年上智之资渐知其破碎无用又颇知宋儒之学与孔孟不甚相符遂援兼善下之文壹以经济事功为主名为宗法孔教实乃远法杜马陈吕近宗颜李顾秦兼复阴慕泰西以民主议院为致治之根柢至言不出正教益微综计二千年中学凡六变交讥互诋卒无一人焉达乎性命之理以入于周孔之门可不谓大哀耶呜呼圣神吾不得而见之矣或有如子云文中者生其亦长夜之一灯中流之一壶也与
原学二
天子所与共天下者民也管子曰士农工商四者国之石民也不可使处处则其言哤其事乱今自卿相以至牧令皆士为之内以修身齐家外以治国平天下故士之学为尤重于道于最高农工商亦各有学农学盛则收获自倍粟帛有余工学盛则制造日精财用恒足商学盛则懋迁及远有无相通学之不讲而听其自为农日以惰工日以窳商日以耗民穷财尽将何以支欧美诸邦又专精于工业商务以夺我利源岁漏金钱至数千万农工商学之宜兴不待智者而知之矣顾观于泰西学校之制农有学则农之士非士而农也工有学则工之士非士而工也商有学则商之士非士而商也今中国学堂之设合四民之学以为教蒙窃感焉士也者将使任卿相以及牧令者也经史而外考求泰西政事礼俗律例公法史志新报以为交涉应付之资或兼习其文字语言以便于酬酢应对当务之急诚不可视为缓图若夫亮天工熙庶绩上安社稷下理民人则必尽性斯可及人成己即所以成物大本既立达道乃行匪特汉学之琐碎宋学之支离不足措诸实事即专习时务掌故亦未免逐末遗本务外荒内不能时措之宜记曰苟非其人道不虚行此之谓也矧西人格致之学大半皆技巧工艺专门名家涉则力有不能得一则其细已甚竭终身之力艺成而下仅可小知国计民生非其所解一旦有变仍无缓急可恃之才何教习非人成效难必耗财费日尽成为不士不农不工不商之流弃之则与初意相违用之则于国家无补此而冀人才日出风气大开材宜其官官宜其事岂可得哉愚意欲设学堂宜加区别以经史时务教士而别设艺学以集西人之长艺学之中又依农工商分为数种其电化声光力矿诸学皆听学者各专一门惟士学则务观大体讲大猷毋得役其才力聪明敝精神于偏长薄技庶他日大成可期识量远到体用兼该大受不至乏才而艺学诸生徒又足备各局厂之用以求自强其近之矣若徒歆羡西法缓器识而急技能一堂之中并骛兼营茫无归宿斯管子所谓处而言哤事乱者也有志于兴学者盍亦深察而思所变计也乎
原学三
天下之治乱系乎士士之真伪贤否系于学学之浅深醇驳则系乎教然则士之所以为学与上之所以教士其所重固可知也自科目兴而正学衰八股盛而实学废能为词章则世以为名士焉能为汉学则世以为经师焉能为宋学则世以为真儒焉中日议和以来宵旰忧勤急思兴学储才推行新政士大夫之在下者渐知汉宋词章之无用相帅创行学会设立报欲以革旧习而牖愚蒙两年以来风气几于一变而成效犹未大着者君劳于上士奋于下而自卿相以暨牧令则皆酣嬉泄沓于其中京外百官数逾二万忠谋至计未之有闻原此二万有余之官其始亦皆士也果其诵法孔孟幼学壮行当此危急存亡之时自可上报君恩下伸士气顾乃罔上行私窃禄固位利所不在置若罔闻即或少有天良亦惟是窃叹私忧束手无策向令此辈入学之初屏绝浮文诲以实学五常六艺习自髫龄九年大成明体达用布列中外各奏尔能国家无意维新斯已耳国家而有意维新也举而措之神而明之富国强兵直可运诸掌上矣何有佹进佹退若若前筑舍道傍徒为东西洋所窃笑哉故居今日而为补救之谋其要莫先于教士成德达财以储为大用俾贤者在位能者在职而后农商工务可以次第振兴不探其源而杂取西人器艺之精强士类以从事于一长一拮他日宫行政其能恃区区器艺用以通上德达下情慑强邻安百姓而为国家倚赖之良臣乎德英俄美之兴贤相英才接踵继武风闻逖听初未闻以器艺名而精于器艺者乃多任其久客中华不甚爱惜则其所重固可知也远监周官近征欧美本末之异灿然易明或乃倾慕西人以其事冒附于大学之格致其亦不思而已矣
原学四
或问曰泰西富强之业皆得力于农工商财用既充百废具举日本强盛亦由于斯今中国创钜痛深急求振作苟不讲求西学取其所长财库力痡何以自立如子之说是守旧而不乐谋新也救时之策果安在乎对曰区区之意欲学者先立其大以储为公卿大夫之才其次则各视其资之所近专习农商工艺以供器使日本维新之始首立政治学院广译泰西政治法律诸书习之数年乃择其尤游历欧洲以广其见闻扩其才智其农商工艺武备水师各学先经选少年资送出洋学成而归了无实用遂于国中设立大中小学聘西人为教习俟中学年满乃选高第游学外洋近二十年得力之良臣皆当日学徒中之佳士也故居今日而为储才之计当以政治交涉为最先诚仿日本变法之制去泰去甚推而行之不出十年而深明大洞悉外情之人才必将不可胜用内而枢臣译署以及章京部曹外而督抚两司以及守丞牧令小知大受各称所长既不使小楷时文之迂陋循例滥竽更不使纨市侩之贪庸夤缘窃位综核名实积弊一空至于农工商贾兵矿制造诸务又皆有专门学徒供其驱策本末具举道器兼资国富兵强可企踵而待也若徒慕其器数之精工商之盛而置德行政事为缓图他日有成仍不过为绎书使官之椽曹供局厂学堂之差遣而枢垣译署方面大员下及部曹牧令皆非专长器艺者所能胜势不得不仍取时文小楷之才布列中外而纨之广通声气市侩之巧事钻营者不难积资贵显猎据要津吾恐学校虽兴而泄沓蒙蔽之风终于不改以蕲自强庸可得乎故知器数工艺者新政之所资非变法之所急也今之大吏能兴新学已为不世出之良臣天下士民喁喁属望特虑先后缓急之间未及详审竭心尽力终不足以扶危定倾反使庸劣守旧之徒得所藉口而訾謷新政一试不效绝望维新求益反损欲速反缓曷若慎之于始先其所急为能无弊哉
论中国崇尚文学
中国开辟最早声名文物实为五大洲之冠所以然者良由教化兴于上人材萃于下彬雅之风足变狉榛之俗诗书之泽可免譾陋之讥也循蜚疏仡邈矣难稽孔子删书断目陶唐帝之命契也则曰百姓不亲五品不逊汝作司徒敬敷五教在宽圣人之殷殷于教化也如此诚不忍天下滔滔出洪水而入禽兽也学校之制至有周而始备国学所教者自王世子以及民之俊秀皆得与之师氏教以三德三行保氏教以六艺六仪比年入学中年考校一年视离经辨志三年视敬业乐五年视博习亲师七年视论学取友谓之小成九年知类通达强立而不反谓之大成乡学所教者人生八岁入小学教以室家长幼洒扫应对之小节二十入大学教以六德六行六艺其师则归老而有道德者为之其在诗曰于论鼓钟于乐辟雝王国之化也思乐泮水言采其芹侯国之化也十步之内必有芳草十室之邑必有忠信苟无以薰陶而渐染之虽有美质亦终湮没勿彰耳今也设以党庠术序之型重以论秀书升之典则智而贤者固藉磨拂拭以自显其才能即愚不肖者亦皆观感奋兴有以自勉而不致自甘废弃国运之消长视乎人才人才之盛衰视乎教化成王定鼎郏鄏小世三十卜年七百国祚绵长虽曰忠厚开基食报固应如此然说者谓其稢朴作人菁莪造士人才辈出有以扶运会而佐休明厥后辙虽东玉步未改未始非养士之报也汉武帝始立学官元帝有廪饩之曲东汉光武帝幸太学与博士论难明帝临雍讲学圜桥听者以亿万计皆国学也若乡学则文翁在成都延寿在川皆能兴起礼乐转移风俗唐初立六学以造天下士曰国子学曰太学曰四门学曰律学曰算学曰书学其时教泽远被新罗吐蕃高丽诸国并遣子弟入学为三代以后所仅见明建国子监诏天下府县皆立学国朝仍之生员有廪饩学官有常俸使之饱食煖衣得以优游弦诵而不致兴弹铗归来之叹而通都大邑以及偏城僻壤无不建立书院藉以乐育人才主讲一席以士大夫之退归林下学术渊懿品望卓着者充之每月除师课外由地方官轮流考校膏火之外奖以花红凡所以激扬士气振兴文教者可谓至矣虽其所以考校者不外制艺诗赋旁及经解策论杂作然自古迄今载籍之繁文词之博浩如渊海童而习之白首仍不得其涯涘非若西国文理质直不以繁缛为工令人易于解索也要之三代立学之规本末兼综钜细靡遗汉唐以还虽渐失古意专尚文艺然于兴贤育才之道型方劝学之规未尝不再三致意耳食之士抑中扬西课谓中土之学者专尚声华西国之学者惟尚朴实中国之学校徒骛其名未能收得人之效西国之学校必究其实故能收造士之功不知圣门设教仅有四科未闻于德行言语政事文学外别设格致一科也若必举数千年来相承之文学一旦废弃以从事于彼之所谓格致者舍本逐末抑亦大背圣人之教矣人情喜新而厌故见异而思迁中土学者自幼读圣人之书闻圣人之教以为平淡无奇见西国书籍则喜之见西国术艺则学之庸讵知西国聪之士购中国书籍译作西文以教授其子弟者已不乏人数百年后安知中国文学不大行于西土耶宣圣有灵固当为之默慰而执抑中扬西之说者其亦可废然返爽然失矣
中国学术辨
一曰训诂之学自祖龙一燔坟籍荡尽汉兴诸儒守遗经各本其师说转相口授抱残守缺存什一于千百文景以后除挟书之律开献书之路于是古文蝌蚪往往出于山岩屋壁之间康成郑氏荟萃经次第董理大义微言赖以不坠国朝真儒辈出倡为复古之学实事求是南雷亭林导其先潜邱曝书踵其后极于干嘉之间博学通儒项背相望实足以超越千古而其失也考证琐屑穿凿支离一名物之离合博极夫书一音训之异同胪列乎众说稽古两学释之者二万言格物一章解之者十七训自古已然今为尤甚鄙廉忠贞亮为无能薄躬行实践为多事其于宋儒之学往往肆口诋諆竭力攻讦以遂其门户党援之见而快其放辟邪侈之心至古圣人立言垂教与夫大经大法所存固茫乎其未有闻也专己守残以为博放言夸论以为高所谓小有才未闻君子之大道者此辈是也此又一蔽也一曰性理之学古无所谓理学也知有儒行而已古无所谓道统也知有六经而已故未尝轻言性命而性命实无不明自战国以后异端蜂起于是儒家者流兢以性命之说标其宗旨是故江都对策陈天人性命之情昌黎起衰有原道原性之作逮于赵宋濂洛关闽真儒迭出正学昌明紫阳既兴集诸贤之大成接尼山之统绪经始有定论而其失也专言名理置实事于不问学者乐其可以空疏不学市也又喜诵习其言本为科举而盛名复可幸觊也则相与剿袭语录之唾余掇拾内典之牙慧依于儒先之旨遁于空虚之域斤斤于朱陆之异同号召徒众聚而讲学深衣博带自矜清议彼此标榜入主出奴动以难行之事责人使任事者无所措其手足久之激而相报势成水火而衣冠之祸烈矣而天下之士气尽矣汉之党锢唐之清流宋之伪学明之东林先后一辙以迄于亡而究之惩忿窒欲之功忠恕平易之道固丝毫其未有合也此又一蔽也要之为科举之学者不过为庸烂之学究为训诂之学者不过为怪僻之经生为性理之学者不过为诈伪之迂儒为词章之学者不过为浮华之才士非不读书而不知作者之精意非不稽古而不识前人之用心徒有为学之名而无致用之实虽读破万卷下笔千言究其归宿与不识一丁字者等术之不择学于何有夫承学之士即使举四者而尽其能事合四者而备诸一身亦岂遂足为问学之数哉乎得其粗而遗其精就其非而去其是一旦官临民致身许国外无以为匡济之资内无以为挟持之具徒叹覆餗贻讥素餐则不得不归咎于所学之非而学固不任咎也何也不诚故也不诚则微特四者之弊已也即号为经世之才应济变之苟无一诚以实注之则设心一伪万事瓦解未有本实拨而枝叶能茂者也虽日讲求西学兢言变法适足为权要汲引之阶华士躁进之路而已于国是奚裨焉能诚则微特天算地舆格致商务无不可师敌之长为我之助即二帝三王之道六经诸史之书时事之权宜朝廷之掌故中国所自有者何一非经济之原即何一非施行之准举而措之裕如矣安在西学之皆有用而中国之尽无用哉是故虚憍者不诚之媒也毋叹者至诚之券也不诚则学虽博而终归无本能诚则任所学而日起有功学术于以明人材于以长国运于以盛世道于以隆诚者成也心不诚而事能成者未之前闻也故曰君子诚之为贵
论讲学以正人心
有国家者非富强无术之可忧而人心不正为可惧人心之于国如木之有本灯之有膏无本则木槁无膏则灯灭人心不正则国危故善为治者必以正人心为首要然欲正人心亦正非易矣仁义礼智人心所固有率而行之皆为正道心本善者何待于正正之而后正必其人欲日深天性日汨而失其本正者矣夫人既已自失其天性而正之者乃欲以人事挽之不綦难乎然而非难也党庠术序原以造就人材讲贯讨论无非引人觉路是欲正人心亦惟讲学而已夫整躬率物修己安人圣贤感动人心原非专恃夫口舌然而遥瞻往古治乱之道未有不由口舌者非特惟口出好惟口兴戎即人心之邪正国祚之盛衰亦莫不由于讲学自周厉王有监谤之令秦始皇有坑儒之祸汉有党之诛宋有党人之禁明有东林复社之窜逐诛夷虽其所禁不专在讲学然被其害者多讲学之人以故犬戎肇祸于京周狐弥揭竿于陈涉桓灵之后三国分争徽钦之朝二帝奔走有明之祸尤为显着讲学之事其可已哉本朝有鉴于此城市乡村时有宣讲圣谕广训或讲乡约之举惟讲者皆虚应故事听者亦充耳不闻甚或讲者本不自知听者当面讪笑从未有遴选辩才认真讲解者夫善政民畏善教民爱善政得民财善教得民心政不如教也久矣今之为治者多不知教化为何物其庸劣者无论矣即有一二瞻顾大局者整顿书院创设义塾实心实力孜孜讲求为所治振兴文教意亦甚善惟所及者士而已农工商贾不之顾也夫所谓正人心者岂特正士而已哉农工商贾何莫非朝廷之赤子何一不关世运之盛衰四民之中士居其一农工商居其三正其一而三者不正可谓人心之已正乎且文学心术各不相关读书贵乎明理学问渊博当必义理贯通然世亦有笔下了了心中昧昧者名列胶庠行同化外虚文可厌转不若悃朴者犹见天真文学之兴衰何关于人心之邪正人固多读书十年而茫无所知闻人一言而豁然醒悟者农工商贾其人本不读书苟无人宣明讲解则虽日用平常之理彼亦几无目而知乃世之欲正人心者惟知用力于文学其失不亦远乎昨闻通永道杨观察特认真于宣讲圣谕之举于学校中选择六人分设六处每月举行六次对众宣讲听者均能肃然起敬此其有裨于人心岂寻常政令之所可比哉夫自乡学之法废民之向学者鲜矣小民之家稍有力者子弟当就传之年未尝不令从塾师诵习然此种蒙馆何来明师句读字义且有不明又安能教人以圣贤大义即有爱子心切延请名师尽心诲教者而所教亦不过时文而止师之所教者惟是父之所望者亦惟是自粗通虚字即以时文为先由开讲而至全篇不知费多少精神幸而有成掇芹香叨萍宴未尝不显亲扬名而夷考其行则入孝出弟之道忠君爱国之心几与其言大相剌谬则其人亦与不学者等耳惟宣讲圣谕之法不事虚文专言实行而且言浅而意深有力者可听无力者亦可听读书者听之而解不读书者听之而亦解实为觉悟人心之一助持以在上者视为迂腐不肯加意讲求故良法遂同具文耳讲此者亦必其人素明大义具有口才剖析无遗引伸触类如师之于徒如父之诏子讲者娓娓动听听者津津有味则人心之坏不难因此而挽回倘讲者意存敷衍听者心生厌倦则虽讲亦如不讲故整顿此举尤贵乎选派得人呜呼礼失而求诸野有尝游南洋者为言外国兵船尝以船主大副诸人召集船内水手人等口讲指画讲其壁间所挂不但偶一为之而且无日不然可见学之不讲彼洋人似亦有忧者中国既有良法何为不加整顿哉因杨观察有选人宣讲圣谕之事故纵论及此有心世道者其亦知所当务哉
论今日实学将亡之可惧
今之顽固守旧者动訾人曰近日喜事少年惑新说骛异学不知吾中国自有政治自有学问安用高谈五洲远涉万国为也若而人者其敢为此言度必于汉唐历代之规与乎经史百家之记稍上则淹通最下亦涉躐乃进而考之则殊不然今试随举此类若官吏十数辈若士子百十人执其人而问之曰吾中国五千年来六官五礼之所司其规制若何三略四部之所录其派别若何则其人必瞠目反走而不能对又等而下之而问以十三经之目录廿四史之撰人康干嘉道有多少名臣满蒙藏回是何等方域则不能举者又十之八九也故读书三十载尚不知三通四史是何名称一闻八股废则噪曰四书五经无人读矣名为守旧而所谓计者未曾梦见所谓守者不知何据然则若而人者正所谓腐鼓败缯寒灰槁木已耳守旧云乎哉若然则今日所谓讲新学求进步以开化自任者自必于古今沿革中外异同闻见既多考求斯在宜若可以原本累朝殚洽当代洞悉掌故能说山川而进可以提倡改革退可以主持风气矣乃参诸近日所闻则又似有间矣若而人者大抵束许郑于高阁弃班马如弁髦而偶读译稿三五篇阅报章一半载于是发言矢口累牍连篇西书甫读半多起点之谈东家未窥而喜缀问题之字即问以西国政教学术历史舆地等门尚茫然莫辩不识所以而但熟记口头数十语传闻十余事便自命新党鄙弃旧学然则吾中国五千年来一切政治学问不幸国家多故文献竟湮师说坐亡种子将绝其不败于此两种人之手也几希矣尝试论之学业之事本自无穷要不外圣人温故知新二义值中外大通之世诚急宜考公学讲外交然以吾中国文明之运邃古权舆帝王之道粲然明白学者于礼仪制度之繁治乱兴衰之故自非浅学定宜深求以之近勘日本远较欧西损益当代斟酌时宜然后言之有故持之成理故见诸经济则备极详明发为文章则训辞深厚使朝列钦其仪表与国惊其博瞻不已多乎慎毋任聪明趋浅薄致讥大雅有同目论世不乏好学深思之士请证斯言
游学篇
张之洞
出洋一年胜于读西书五年此赵营平百闻不如一见之说也入外国学堂一年胜于中国学堂三年此孟子置之庄狱之说也游学之说幼童不如通人庶僚不如亲贵尝见古之游历者矣晋文公在外十九年历诸侯归国而霸赵武灵王微服游秦归国而强春秋战国最尚游学贤如曾子左邱明才如吴起乐羊子皆以游学闻其余策士杂家不能悉举后世英主名臣如汉光武学于长安昭烈周旋被郑康成陈元方明孙承宗未达之先周历边塞袁崇焕为京官之日潜到辽东此往事明验也请论今事日本小国耳何兴之暴也伊藤山县榎本陆奥诸人皆二十年前出洋之学生也愤其国为西洋所胁率其徒百余人分诣德法英诸国或学政治工商或学水陆兵法学成而归用为将相政事一变雄视东方不特此也俄之前主大彼得愤彼国之不强亲到英吉利荷兰两国船厂为工役十余年尽得其水师轮机驾驶之法并学其各厂制造归国之后诸事丕变今日遂为四海第一大国不特此也暹罗久为法国延伺于光绪二十年与法有行将吞并矣暹王感愤国内毅然变法一切更始遣其世子游英国学水师去年暹王游欧洲驾火船游红海来迎者即其学成之世子也暹王亦自通西文西学各国敬礼有加暹罗遂以不亡上为俄中为日本下为暹罗中国独不能比其中者乎至游学之国西洋不如东洋一路近省费可多遣一去华近易考察一东文近于中文易通晓一西书甚繁凡西学不切要者东人已删节而酌改之中东情势风俗相近易仿行事半功倍无过于此若自欲求精求备再赴西洋有何不可或谓昔尝遣幼童赴美学习矣何以无效曰失之幼也又尝遣学生赴英法德学水陆师各艺矣何以人才不多曰失之使臣监督不措意又无出身明文也又尝派京员游历矣何以材不材相兼曰失之不选也虽然以予所知此中固亦有足备时用者矣若因噎废食之谈豚篝车之望此乃祸人家国之邪说勿听可也尝考孟子所论圣贤帝王将相历险难成功业其要归不过曰动心忍性增益其所不能而已曰生于忧患而已夫受侮而不耻蹙国而不惧是不动也冥然罔觉悍然不顾以效法人为耻是不忍也习常蹈故一唱百和惮于改作官无一知士无一长工无一技外不远游内不立学是不增益所不能也无心无性无能是将死于忧患矣何生之足云
设学
今年特科之诏下士气勃然濯磨兴起然而六科之目可以当之无愧上副圣心者盖不多觏也去年有旨令各省筹办学堂为日未久经费未集兴办者无多夫学堂未设养之无素而求之于仓卒犹不树林木而望隆栋不作陂池而望巨鱼也游学外洋之举所费既钜则人不能甚多且必学有初基理已明识已定者始遣出洋则见功速而无弊是非天下广设学堂不可各省各道各府各州县皆宜有学京师省会为大学堂道府为中学堂州县为小学堂中小学以备升入大学堂之选府县有人文盛物力充者府能设大学县能设中学尤善小学堂习四书通中国地理中国史事之大略算数绘图格致之粗浅者中学堂各事较小学堂加深而益以习五经习通监习政治之学习外国语言文字大学堂又加深加博焉或曰天下之学堂以万数国家安得如此之财力以给之曰先以书院改为之学堂所习皆在诏书科目之内是书院即学堂也安用骈枝为或曰府县书院经费甚薄屋宇甚狭小县尤陋甚者无之岂足以养师生讲书器曰一县可以善堂之地赛会演戏之改为之一族可以祠堂之费改为之然数亦有限奈何曰可以佛道寺观改为之今天下寺观何止数万都会百余区大县数十小县十余皆有田产其物业皆由布施而来若改作学堂则屋宇田产悉具此亦权宜而简易之策也方今西教日炽二氏日微其势不能久存佛教已际末法中半之运道家亦有其鬼不神之忧若得儒风振起中华乂安则二氏固亦蒙其保护矣大率每一县之寺观取什之七以改学堂留什之三以处僧道其改为学堂之田产学堂用其七僧道仍食其三计其田产所值奏明朝廷旌奖僧道不愿奖者移奖其亲族以官职如此则万学可一朝而起也以此为基然后劝绅富捐资以增广之昔北魏太武大平真君七年唐高祖武德九年武宗会昌五年皆尝废天下僧寺矣然前代意在税其丁废其法或为抑释以伸老私也今为本县育才又有旌奖公也若各省荐绅先生以兴起其乡学堂为急者当体察本县寺观情形联名上请于朝诏旨宜无不允也
其学堂之法约有五要一曰新旧兼学四书五经中国史事政书地图为旧学西政西艺西史为新学旧学为体新学为用不使偏废一曰政艺兼学学校地理度支赋税武备律例劝工通商西政也算绘医声光化电西艺也西政之形狱立法最善西艺之医最于兵事有益习武备者必宜讲求才识远大而年长者宜西政心思精锐而年少者宜西艺小学堂先艺而后政大中学堂先政而后艺西艺必专门非十年不成西政可兼通数事三年可得要领大抵救时之计谋国之方政尤急于艺然讲西政者亦宜略考西艺之功用始知西政之用意一曰宜教少年学算须心力锐者学图须目力好者学格致化学制造须质性敏者学方言须口齿清便者学体操须气体精壮者中年以往之士才性精力已减功课往往不能中程且成见以深离于虚受不惟见功迟缓且恐终不深求是事倍而功半也一曰不课时文新学既可以应科目是与时文无异矣既习经书又兼史事地理政治算学亦必于时文有益诸生自可于家习之何劳学堂讲授以分其才思夺其日力哉朱子曰上之人曾不思量时文一作学子自是着急何用更要你教语类卷一百九谅哉言乎一曰不令争利外国大小学堂皆须纳金于堂以为火食束修之费从无给以膏火者中国书院积习误以为救济寒士之地往往专为膏火奖赏而来本意既差动计较锱铢忿争攻讦颓废无志紊乱学规剽袭冒名大雅扫地矣今纵不能遽从西法亦宜酌改旧规堂备火食不令纳费亦不更给膏火用北宋国学积分之法每月核其功课分数多者酌予奖赏数年之后人知其益即可令纳费充用则学益广才益多矣一曰师不苛求初设之年断无千万明师近年西学诸书沪上刊行甚多分门别类政艺要领大已详高明之士研求三月可以教小学堂矣两年之后省会学堂之秀出者可以教中学堂矣大学堂初设之年所造亦浅每一省访求数人亦尚可得三年之后新书大出师范愈多大学堂亦岂患无师哉若书院猝不能多设则有志之士当自立学会互相切磋文人旧俗凡举业楷书放生惜字赋诗饮酒围棋叶戏动轧有会何独于关系身世安危之学而缓之古人牧豕都会尚可听讲通经岂必横舍千间载书兼两而后为学哉始则二三渐至什伯精诚所感必有应之于千里之外者昔原伯鲁以不悦学而亡越勾践以十年教训而兴国家之兴亡亦存乎士而已矣
法语
原性
廖连城
天命之谓性浑然一理而已宋儒则谓有义理之性有气质之性是析性为二矣吾谓性只是义理而气质不可以名性性犹水也气质犹蓄水之池也而名池为水可乎性犹米也气质犹煮米之釜也而名釜为米可乎池垢则水污非水污也池污也釜秽则米黑非米墨也釜黑也气质恶则性被锢人之有不善也非性不善也气质使然岂可不知变化哉变化气质之道无他遏人欲存天理而已矣天理者所性而有者也人欲者缘气质而生者也人具耳口目身之质其能听能视能言能动者气之灵也而天理寓乎其中听思聪视思明言思忠事思敬则天理为主气质无权而人欲潜消矣喜听淫声好视邪色言而无信动而无礼则气质用焉人欲纷生而天理不能作主矣然则遏人欲存天理岂非尽性之全功乎是故圣人者纯乎天理而无一毫人欲之私如最上之金洁净光明而无一丝铜铅之杂也贤人者循乎天理而未免有几微人欲之私如中上之金坚实朗润而不无一二丝铜铅之杂也中人者禀乎天理而累于人欲之私如中下之金合铅铜以成之而闇然不见其色也愚不肖者天理为气质所拘人欲从而锢蔽之如在矿之金杂以铜铅覆以土石樵牧者过其间不知其有金也然谓无金则不得也苟掘取其矿冶而分之去其累金者则灿然生色虽牧樵夫亦识其为真金矣今自中人而下见圣人贤人亦知慕之而自谓不能甘于暴弃是杂金于铜铅之内埋金于土石之中变其本体忘其固有而徒垂涎于他人之金也岂不惜哉
劝学
曾国藩
人才随土风为转移信乎曰是不尽然然大较莫能外也前史称燕赵慷慨悲歌敢于急人之难盖有豪侠之风余观直隶先正若杨忠愍赵忠毅鹿忠节孙征君诸贤其后所诣各殊其初皆于豪侠为近即今日士林亦多刚而不摇质而好义犹有豪侠之遗才质本于土风殆不诬与豪侠之质可与入圣人之道者约有数端侠者薄视财利弃万金而不眄而圣贤则富贵不处贫贱不去痛恶夫墦间之食垄断之登虽精粗不同而轻财好义之则略近矣侠者忘己济物不惜苦志脱人于厄而圣贤以博济为怀邹鲁之汲汲皇皇与夫禹之犹己溺稷之犹己饥伊尹之犹己推之沟中曾无少异彼其能力救穷交者即其可以进援天下者也侠者轻死重义圣贤罕言及此然孔曰成仁孟曰取义坚确不移之操亦未尝不与之相类昔人讥太史公好称任侠以余观此数者乃不悖于圣贤之道然则豪侠之徒未可深贬而直隶之士其为学当较易于他省乌可以不致力乎哉致力如何为学之术有四曰义理曰考据曰辞章曰经济义理者在孔门为德行之科今世目为宋学者也考据者在孔门为文学之科今世目为汉学者也辞章者在孔门为言语之科从古艺文及今世制义诗赋皆是也经济者在孔门为政事之科前代典礼经书及当世掌故皆是也人之才智上哲少而中下多有生又不过数十寒暑势不能求此四术观而尽取之是以君子贵慎其所择而先其所急择其切于吾身心不可造次离者则莫急于义理之学凡人身所自具者有耳目口体心思日接于吾前者有父子兄弟夫妇稍远者有君臣有朋友为义理之学者盖将使耳目口体心思各敬其职而五伦各尽其分又将推以及物使凡民皆有以善其身而无憾于伦纪夫使举世皆无憾于伦纪虽唐虞之盛有不能逮苟通义理之学而经济该乎其中矣程朱诸子遗书具在曷尝舍末而言本遗新民而专事明德观其雅言推阐反覆而不厌者大抵不外立志以植基居敬以养德穷理以致知克己以力行成物以致用义理与经济初无两术之可分特其施功之序详于体而略于用耳今与直隶多士约以义理之学为先以立志为本取乡先达杨赵鹿孙数君子者为之表彼能艰苦困饿坚忍以成业而吾何为不能彼能置穷通荣辱祸福死生于度外而吾何为不能彼能以功绩称当时教泽牖后世而吾何为不能洗除旧日晻昧卑昧之见矫然直趋广大光明之域视人世之浮荣微利若蝇蚋之触于目而不留不忧所如不偶而忧节概之少贬不耻冻馁在室而耻德不被于生民志之所向金石为开谁能御之志既定矣然后取程朱所谓居敬穷理力行成物云者精研而实体之然后求先儒所谓考据者使吾之所见证诸古制而不谬然后求所谓辞章者使吾之所获达诸笔劄而不差择一术以坚持而他术固未敢竟废也其或多士之中质性所近师友所渐有偏于考据之学偏于辞章之学亦不必遽易前辙即二途皆可入圣人之道其文经史百家其业学问思辨其事始于修身终于济世百川异派何必同哉同达于海而已矣若夫风气无常随人事而变通有一二人好学则数辈皆思力追先哲有一二人好仁则数辈皆思康济斯民倡者启其绪和者衍其波倡者可传诸同志和者又可嬗诸无穷倡者如有本之泉放乎川渎和者如支河沟浍交汇旁流先觉后觉互相劝诱譬之大火小水互相灌注以直隶之士风诚得有志者导夫先路不过数年必有体用兼备之才彬蔚而四出泉涌而云兴余忝官斯土自媿学无本原不足仪型多士嘉此邦有刚方质实之资乡贤多坚苦卓绝之行粗述旧闻以勖士亦冀通才硕彦告我昌言上下交相劝勉仰希古昔与人为善取人为善之轨于化成俗之道或不无小补云
习说
刘蓉
少时读书养晦堂之西偏一室俛而读仰而思思有弗得起绕室以旋室有洼径尺浸淫日广每履之足若踬焉既久而遂安之一日先君子来室中坐语久之顾而笑曰一室之不治何家国天下之为顾谓童子取土平之嗣复起旋履其蹴然以惊如土忽隆起者俯视地坦然则既平矣已而复然又久而后安之于是作而叹曰习之中人甚哉足之履平地而不与洼适也及其既久则洼者若平不待目与地属心与足谋而自适其适至使反而即乎其故则反窒焉趄而不宁岂非性随习易以失其故趋哉上之布令戾乎民者始若有所甚苦久乃相与安之及其又久视听移而心志以淫且视为固然而不之怪是故君子务平其政诚慎其所以道之也昔者先王谨庠序之教使士兴于学修五礼敦五行使民劝于义所以范其心思耳目手足百体使习于动作威仪进退俯仰之容其法至备凡以道之使复其性而已及其渐摩久而礼俗成则民之赴义如饥渴之于饮食不必劝而后趋见邪说淫词之咻吾前而疾去之如避蛇蝎不待禁而自绝此先王治天下之大法所以纳民轨物而建久安长治之规也自王熄而百度废治教之经不正而邪慝兴于是民志荡然始如堤防之泛滥横流而莫知所止于斯时也殊方不道之教又闯然入吾国而潜煽之其窥测象数之精既足以耸贤智者之听而功利夸诈之说又足炫乱愚不肖之耳目而蛊其志浸淫不已与之俱化虽欲使反而即乎其故而固不可得此尤古今乱辙之较然者也然且不为之忧夫恶知所终极哉吾惧夫足之与洼适也故着其说于篇
劝戒学生文
今之策自强者必曰求人材人材何以求曰学堂哉学堂哉夫古者家有塾党有庠术有序国有学何其立学之备也八岁入小学十五入大学何其就学之众也比年入学中年考校以离经辨志为始事以知类通达为大成又何其课学之严也举国之地无地无学举国之人无人不学宜乎人材之盛溢野填城而三代盛强莫与伦比也难者谓今中国亦未尝无学书院也讲舍也省会郡县何地蔑有皆所以为学也皆所以培植人材也虽不袭学堂之名而实即学堂之制乌得谓古之人有学而今之人无学然今之所谓学者时文而已诗赋而已小楷而已训诂而已问有能以历代政术为学者乎无有也问有能以本朝掌故为学者乎无有也问有能以天下郡国利病为学者乎亦无有也更何论乎殊方异域之学间有一二奇杰旁及于此然余力所逮断非若专力之精也一人之傅终不敌众人之咻也于此而欲求人材宜乎人材之不兴人材之不兴宜乎国势之不振记曰下无学贼民兴丧无日矣传曰小雅尽废则四彝交侵而中国微鸣呼今中国之微而屡受外人之侵者非即在无学乎昔者晋国之弱也文公入而教其民三年然后用之而晋以霸越国之灭也句践栖于会稽教训十年而越以复此中国前事之可师者也普为法所败普君令通国皆设乡学子弟无不诵读有不学者罪之不十年而败奥败法兼并德意志小邦而称帝日本受侮于各国明治天皇令国皆设学校以能通五洲各国学者为取士之上选不三十年而灭邻近之琉球割中国之台湾岛国之强列于二等此普日二国近事之可师者也能学则若此不学则若彼中外古今事同一辙则今欲强我中国非学不可欲人人皆知向学而习为有用之学非广设学堂而变通其学不可今之识时务者大都能见及于此而亟亟焉谋开学堂夫学堂之开诚不可缓矣而我窃有所虑者则在学堂中之学生吾间尝有见于今之所谓学生矣同文馆也广方言馆也水师学堂也武备学堂也自强学堂也实学馆也求是书院也凡若此者指不胜屈皆所谓今之学堂也其中学生皆国家所栽培教育储以为异日治世之选者也其质性粹美苦心肄业者固不乏其人而志气嚣张操守庞杂者亦未尝绝迹甚至恃其势众挟制教习以为彼学问浅薄乌足以腼然为人师聚徒滋闹哄堂而散此其过虽不能尽诿之学生而学生之乖张狂妄亦即于此可见推而言之则在外之妄为目余之滋事当复不一吾不敢谓各处学堂都有此辈而以上所言则亦未尝无一二实事可指今欲广设学堂则学生愈众学生愈众则其势愈盛而类此之事将愈见其多夫以一概百固非君子忠厚待人之笃论而以一例百则又君子防微杜渐之深心乎少年血气未定中于奇之说而心术渐趋于不端者此又学生之所宜默自勉励者也嗟乎世之欲广设学堂者意在求人材也求人材而若此是未受人材之益而先受人材之害矣既不能因噎废食谓学堂之不可广开又不敢投鼠忌器谓学生之尽无陋习端品行以为立身之本勤学业以储治国之才挽弱起衰系望天下故为苦口之语以劝诫学生知我罪我听之人世若以为有心诋之则过矣
劝士条约
士为风化之原敦本励学一日不容缓滇自有明以来如兰延秀杨存诚胡左卫艾邓川诸先生皆潜心理道淹贯经史本朝如刘复吾景传诸子亦皆积学砥行节义者闻今日英贤间出追踪往哲者固不乏人而不自树立以贫为病者亦不免焉使者奉天子命视学此邦多士之责使者之责也士习稍不端文风稍不纯其何以自安今取其最切近者揭为十条示之学校为诸生勖诸生其各勉强力行毋自欺毋自怠毋以为迂而忽之焉则幸甚幸甚
何良栋《皇朝经世文四编》卷-

皇朝经世文四编卷六学术
儒行
儒道
章炳麟
学者谓黄老足以治天下庄氏足以乱天下夫庄周愤世湛浊已不胜其怨而托卮言以自解譬则屈子之赋远游其于治乱也何庸老氏之清静效用于汉然其言曰将欲取之必固与之其所以制人者虽范蠡文种不阴鸷于此矣故吾谓儒与道辨当后其清静而先其阴鸷韩婴有言行一不义杀一不辜虽得国可耻儒道之辨其扬搉在此耳然自伊尹太公有拨乱之才未尝不以道家言为急汉蓻文志道家有伊尹五十一篇太公二百三十七篇其行事与汤文王异术而钩距之用为多今可者犹在逸周书老为柱下史多识掌故约金版六弢之旨箸五千言以为后世阴谋者法其治天下同其术甚异于儒者矣故周公诋齐国之政而仲尼不称伊吕抑有由也且夫儒家之术盗之不过为新莽而盗道家之术者则不失为田常汉高祖得天下不求赢财帛妇女不私取其始与之而终以取之比于诱人以诗礼者其庙算已多夫不幸污下以至于盗而道犹胜于儒然则愤鸣之夫有讼言伪儒无讼言伪道固其所也虽然是亦可谓防窃钩而逸大盗者也
儒法
章炳麟
自管子以形名整齐国着书八十六篇而七题之曰道家然则商鞅贵宪令不害主权衡见韩非定法篇自此始也道其本已法其末已今之儒者闻管仲申商之术则震栗色变曰而言杂伯恶足与语治试告以国侨诸葛亮则诵祝冀为其后世而不知侨亮之所以司牧万民者其术亦无以异于管仲申商也然则儒者之道其不能摈法家亦明已今夫法家亦得一于周官而董仲舒之没事比引儒附法则吾不知也夫法家不厌酷于刑而厌密于律汉文帝时三族法犹在刑亦酷矣然断狱四百几于兴刑措之治者其律疏也律之密者不欲妄杀人一窃分数级一伤人分数级钩分析虽离朱犹眩目自以为矜用刑民不妄受戮矣不知上密于律则下遁于情而州县疲于簿书之事日避吏议娖娖不暇给其极上下相蒙以究于废弛故德意虽深不足以化民成俗今日是也仲舒之没事比援附格令有事则有迾比于【古典小说之家】侯九章其文已冗而其迾已已用之斯焚之可也箸之简牍拭之木觚以教张汤使后之廷尉比而析之设法如牛毛其卒又以为故事然后舍生人之能而行偶人之道悲夫儒之盩也法之弊也吾观古为法者商鞅无科条管仲无五曹令其上如流水其次不从则太刑随之贵其明信不曰较轻重子弓曰居敬而行简以临其民乌虖此可谓儒法之君矣
儒侠
章炳麟
侠者无书不得附九流岂惟儒家摈之八家亦并摈之然天下有亟事非侠士无足属侯生之完赵也北郭子之白晏婴也见吕氏士节篇自没一朝其利及朝野其视聂政则击刺之氓而已矣且儒者之义有过于杀身成仁者乎儒者之用有过于除国之大害扞国之大患者乎得志有夏后不得志有比干豢龙逢儒者颂之任侠之雄也夫平原君僭上者也荀卿以为辅信陵君矫节者也荀卿以为拂见荀子臣道篇世有大儒固举侠士而并包之而特其感慨奋厉矜一节以自雄者其称名有异于儒焉耳大侠不世出其次为朱家剧孟其次为荆轲高渐离其次为郭解原涉冒法抵禁儒者睨之不比人而平津侯得以行其议执四絫之下以例四絫之上论已颇矣且成安君以儒者称然始与张耳为刎颈之交卒相如仇雠比于朱剧不得为牧圉然则儒不发豕乎诵诗书者不庳于卷勇者乎夫儒有其下侠有其上言儒者操上而言侠者操下是以絫寿不相遇章炳麟曰得志有夏后不得志有比干豢龙逢儒者颂之任侠之雄也
儒墨
章炳麟
春秋孝经皆变周之文从夏之忠而墨子亦曰法禹知三统已盭于圣哲者非乐为大彼苦身劳形以忧天下以若自觳终以自堕者亦非乐为大何者喜怒生杀之气作之者声也故湩然击鼓士忾怒矣枪然撞錞于继以吹箫而人人知惨悼儒者之颂舞熊经蝯攫以廉制其筋骨使行不愆步战不愆伐惟以乐倡之故人乐习也无乐则无舞无舞则薾弱多疾疫不能处憔悴将使苦身劳形以忧天下是何以异于腾云蹇驴而责其登太行之阪矣嗟乎钜子之传至秦汉间而斩非其道之不逮申韩商慎惟不自为计故距之二百年而堕夫文始五行之舞遭秦未灭今五经觕可见乐书独亡其亦昉于六国之季墨者昌言号以非乐虽儒者亦鲜诵习焉故灰烬之余虽有窦公制氏而不能记其尺札也乌虖佚翟之呙旡至自弊以弊人斯为酷矣诋其兼爱则口万言也张载之言曰凡天下疲癃残疾惸独鳏寡皆吾兄弟之颠连而无告者或曰其理一其分殊庸讵知墨氏兼爱之旨将不一理而殊分乎夫墨家宗祀严父以孝视天下孰曰无父详孝经本夏法说至于陵谷之葬三月之服制始于禹禹之世奔命世也墨翟亦奔命世也伯禽三年而报政曰革其故俗丧三年乃除太公反之五月而报政然则短丧之制前倡于禹后继踵于尚父惟晏婴镌之庐杖衰麻皆过其职墨子以短丧法禹于晏婴则师其孅啬而不能师其居丧斯已左矣虽然以短丧言则禹与太公皆有咎奚独墨翟以蔽罪于兼爱谓之无父君子之
名节篇
汤成烈
为政者欲救风俗之敝莫如端人心之趋向欲端人心之趋向莫如崇名节之士表扬之尊显之以动下士爱慕之心以示齐民礼敬之式凡人心骄矜而护前故励之以名人心诡随而放佚故闲之以节是名节者士君子之大防也圣人论士曰行己有耻励其节也曰使于四方不辱君命临大节而不可夺也是欲附君子之林必有介然不易之节矣子臧曰圣达节次守节尚论古人达节者不降其志不辱其身伯夷叔齐敝屣其国甘心穷饿皎焉上与日月争光闻其风者仰而思惄而慕孟子所以称为百世之师后世梅福严光郭泰黄宪申屠蟠管幼安陶潜谢枋得诸人或逃名匿迹或槁饿没世追前徽庶乎无间下此硜硜绝俗秉节不回汉宋之世更仆难数良繇讲学风盛士束其身民新其俗当时儒者有饿死事小失节事大之言善教入人舍生取义君上以风臣下父老以诫子弟虽乡曲里巷妇人女子亦知贞节之可慕而惧名节之坠则庠序之士有不白圭其躬而虑青蝇之是集哉故必兢持于平日斯能取决于临时盖平日爱名不敢放纵于礼法之外以贻父母之戚与不令之名则其人为世仪表不待临时立节而后起人之爱敬矣平日放纵妄为败礼败度不顾贻父母之忧妻子之累加之恶名而不恤则为人不齿不必问其末节矣是名者实之所归实不副名其名必败惟君子不患名之不立而患名之不副故声闻过情则耻之没世不称则疾之闻人之毁兢兢惕励反躬自修闻人之誉内省不疚不敢自居闇然日章久而弥光风声之树式于乡闾一行一言应乎千里处约则泊乎寡营达道则毅然难犯有确乎不可拔之志斯有凛乎不可夺之节夫然后得成君子之名也然此士大夫之行而非凡民之所能也盖凡民必有待而兴非上有激劝之风励之不识不知少成习惯未有不日趋下流者矧浇侈之风盛怀利之心锢冒卑污而不羞安鄙吝而不觉败类日多名节扫地当此而欲变化人心荡涤污俗为治者果何术之操乎顾氏曰惟以名为治乃可以胜之名之所在上之所庸而忠清廉洁显名之所去上之所摈而怙侈贪得者废于是彰瘅严而善恶着贞邪别而荣辱异人有不动其心者哉南史言汉世士务修身故忠孝成俗乘轩服冕非此莫由晋宋以来风衰义缺其治乱之迹相去亦远矣盖不能使天下之人尽喻于义而能使之知慕乎名操是以进退人才而鼓舞之笃信好学之儒升之清要洁己爱民之庶尹赐之田宅土行崇学兴廉之政下守难进易退之义徇名急于趋利守志所以全身则赏清节而礼名贤岂不可端人之趋向以救风之敝乎
师友
论师道
噫师道立则善人多学校衰而是非乱吾观于今日之书院而犹信也夫创设书院所以培人材兴文教也而人材之消长文教之兴衰则系夫师长一人之身故非学优识广年高德劭者不足以当斯任亦不可以当斯任也我国家崇兴文教各处创建书院延聘名望素着者以掌文衡凡家有子弟者无不恭行束修愿拜门墙其于师也事之如君父不敢不敬而为之师者亦竭其才尽其学以教之故幼学壮行而建功树业者有之实有所获于圣经贤传而希圣希贤者有之若以则师长栽培之恩正未可泯而为人师者不当如是耶无如世风愈下师道渐夷乐育为怀者诚有之然胸无藏墨而忝膺斯职者亦颇不乏自海禁大开中外相通西人之创书院于中土者日盛一日虽曰作育英才实则藉以传教也书院中大抵以西文为重华文次之故教授西文者皆精通彼国语言文字及各种实学有名有学无愧为师是以门下生徒获益良非浅鲜若华文教习则姑弗问其督课之勤惰第就其学问之浅志趋之卑虽目以乡愚而不为过若辈皆穷措大一流人为迫于糊口之无资遂藉此为谋生之捷径若询以师何好则师无好也师何能则师无能也故时务经济无论矣若四书为浅近之书而彼所不能解者尚居其大半夫师所以传道解惑吾不知其所传者何道也所解者何惑也甚且手执诗书口宣教道丧心病狂至于此极夫既不能为吾道树藩篱反敢为异端增羽翼卑鄙龌龊斯文扫地洵名教之罪人也而犹欲责以培人才兴文教乎而犹欲学校之不衰是非之不乱乎间尝上下古今见夫圣贤将相丰功甚烈彪炳寰区道德文章昭垂古今大都得衣之真传蒙函丈之教育以至此也于烁乎盛哉先觉觉后觉前贤启后贤人材崛起文教大兴学校盛行是非始定师长之所系顾不重哉矧今者邪说横行其足以惑世诬民者不少名教寖衰是非愈乱彼既心列士林称师傅则当大道将坠理宜放淫辞辟邪说以维持于万一并当为受业生徒指陈大道勿舍正路而趋岐途则学问虽隘而持此崇正黜邪之意以正人心亦不得为之误人子弟矣乃微特不能距邪说以闲夫正道反敢弃正道而入异端又复引惑学生共从异教故有父兄不知家人不闻而贸然入教者试思家有子弟而必择贤师傅以教之者无非欲其勿纳于邪耳乃既不导之以正反敢陷之于邪弃先王之正道惟异端之是信岂为之父若兄者所愿乎方之古仿之师何啻天渊责以自误误人犹未足以尽其辜也然推其入教之意岂真悦而诚服哉要亦利令智昏耳盖既从其教则房饭之资可以省位置可以渐高薪水可以渐优夫以利饵人西人长技彼穷措大岂肯见利而勿趋乎既恋其利则师道日坠勿之问善人日寡勿之问学校日衰勿之问是非日乱勿之问忍心害利惟利是趋非名教之罪人而何欤恐师道日渐凌夷故不顾若辈之诅咒诮让而实言以摘其隐其亦观于此而知所返乎
尊师正义义或作文
俞正燮
今之言者曰君亲师曰天地君亲师此皆古有之礼檀弓云事亲有隐而无犯事君有犯而无隐事师无犯无隐国语栾共子云民生有三事之如一父生之师教之君食之文子符言云道之为宗有形者皆生焉其为亲也亦戚矣飨谷食气者皆寿其为君也亦惠矣诸智者学焉其为师也亦明矣白虎通封公侯云天有三光日月星地有三形高下平人有三尊君父师是三者相并礼运云天生时而地生财人其父生而师教之四者君以正用之大戴礼三本云无天地焉生无先祖焉出无君师焉治荀子礼论云天地者生之本先祖者类之本君师者治之本是五者相并也此言人师也荀子致士云弟子利通则思师诗曰无言不雠无德不报此之谓也吕氏春秋尊师云生则谨养死则敬祭此尊师之道也事五谷取鱼求鸟兽此尊师之道也视舆马慎驾御适衣服务轻煖临饮食必蠲絜善调和务甘肥必恭敬和颜色慎辞令疾趋跄必严肃此所以尊师也此所谓人生于三事之如一七十子从孔子之礼也人师为然经师亦有之礼先祭师于瞽宗天子至学命有司行事兴秩节祭先师焉是传经之师死则敬祭也汉经师有服晋书隐逸传云郭瑀师郭荷尽传其业荷卒瑀曰父生之师成之君爵之而五服之制师不服重圣人谦也遂服斩衰庐墓三年亦言经师唐书韦表微传云以学者薄师道不如声乐贱工能尊其师乃着九经师授谱亦言经师韩愈始以文体迎距之法为人师而号曰传道尊师者亦有效宋袁文瓮牖间评言其家延先生敬礼备至遂得成名且相继科名其为师能尽职者亦有效朱弁曲洧旧闻云屯留王诰应举梦胡僧谓之曰君行徒劳耳骨相不应得禄位年五十余又应举梦前僧贺之曰君教童子用心笃志不负其父母所托为有阴德天益君寿而报以禄位是岁果正奏名于马涓榜下赐第历官数任以奉议郎致仕年七十七卒于家则教读者之室鬼神未尝不临之也为师者可以知所惧矣今与师以财盖自汉以来所谓资也魏志邴原传注引原别传云原家贫早孤无钱资师师曰我徒相教不求资也北魏书贾思伯传云师事北海阴凤业竟无资酬之凤遂留其衣物又清波杂志云张子韶言今教子弟者以主人所赠厚薄为教之隆杀则师自失其道瓮牖间评云袁氏择从刘先生未尝三日无馈遗东京梦华录云市学先生春社秋社重五重九豫歛诸生钱作会诸子归时各携花篮果实食物社而散此固生财之道近人情也
量交
王柏心
巽而正恭而无失处上交之道也肃而不慢惠而不昵处下交之道也虚而有容和而不流处泛爱之交也善则相劝过则相规处同心之交也敬以远狎厚以远薄处故旧之交也开之而后达其衷测之而后入其言处新集之交也交必信未有己不信而能孚于人者也交必慎未有始不慎而能固其终者也信矣慎矣择之以明推之以恕而交之道得矣易合者必易暌好誉者必好毁多同者必多异怨莫大于恃望深隙莫大于求无已衅莫大于广攀援殃莫大于痛绳人尚其公无尚其通交乃有功执其贞无执其情交乃可成贵元黄之适于色也不贵琴瑟之胶于一也贵淄渑之呈其味也不贵甘醴之湛于醉也贵椒兰之袭于久也不贵荃茅之变于后也易着三人之损复诏二人之同诗陈伐木之仁复戒阴雨之薄百尔君子敬哉敬哉交而后量则必败量而后交则旡悔
书籍
奏设检书处议
检书处者何仿日本板权所也日本板权所隶于文部省由大臣派员主持之举凡民间繙译西书以及各种箸述甫经脱稿即须呈请所员鉴定始得付诸枣梨及印钉告成则又送呈样本盖以防曲说横议有坏政教风俗与夫异端邪术蛊惑人心也中朝文字之禁向严康熙时湖州庄廷钺明史案发一时名士之牵连被戮者多至数百人厥后干隆中叶又申明书禁凡钱谦益吕留良屈大均诸人诗文等集一律将版销毁此外言言集南山集诸案亦复多所株连即谶纬之书如推背图如黄老人诗更皆匿迹销声无一人敢私行藏庋昌正学而熄邪焰风行雷厉诚不得谓之法网过严也洎乎海禁既开中西互市海外文人学士每喜创开报馆刊布新闻滥觞于香港之遐迩贯珍由是而上海而天津而甯波而汉口以迄闽粤诸行省无在不有报纸即无在不畅发议论大言炎炎其中秉笔者不可乏宏通淹雅之才而语言尨终不免妄谈朝政其所以不加禁止者岂真畏其有所依倚哉亦以报纸最易益人智慧扩人见闻舍其短而取其长殊足为学问之一助耳初不料沿及近日康梁诸逆阴蓄狡谋初行事务报于沪江继创湘报及湘学报于三楚藉口胪陈时事实则用以诱正士入奇邪迨乎逆蹟昭彰逃亡海外犹且箸为戊戌政变记以及保皇会规例国会覆南皮制军书侮辱圣慈指斥执政稍一披阅即令人发指裂恨不得食其肉而寝其皮噫文字之禁一宽而令狂悖之徒弄笔摇唇目无君父此而不严为之禁势必天下文字不尽入叛逆之党而不止然则检书处之设其能已于目前乎矧日前钦奉纶音此后大小科场胥弃时文而用策论经义读书之子争先撰述以便揣摩所出新书自必倍多于往日虽康梁之焰已灭向之依草附木者皆歛尾窜伏不复敢以异说鸣于时然伪本流传安知无摭拾成编以博蝇头之利者当由执政者奏请皇太后皇上于政务处设立总检书处简大员中学有根柢者总其成一面通饬各直省督抚大员分设检书处遴委科第出身之司道充检书总办凡书籍之前已刊板者责令将样本齎呈由总办检察再三必使字句之间全无违悖情形始准刷印发售否则既劈其板复惩其人若夫新箸初成则先齎呈原稿字句有违碍者削之全书皆违碍者焚之或实系有用之书而一篇一节之中立论稍有不合则删改而批示之夫而后文教昌明伪学尽黜彼康梁逆说与夫文人之议论好为奇辟甚至涉及宫闱者举无自流行而人心乃于焉大正岂非当今不可缓之要图乎哉或虑狡狯文人于呈稿时抽去违碍之处及检毕发回刊布即重复插入以冀掩饰弥缝则当每岁札令府县各官向各书肆调集各书汇送总办覆检设与所呈原稿有异则仍严以禁之务使狡狯之技无所施而狂悖之词不得逞或曰若是则文人恐不敢着书立说而教术将不得大行奈若何则正告之曰是当既严其禁令而复优予以利权今书贾翻印之弊盛行文人每成一书未移时而已缩为小本致箸述家无从获利甚且积书不售折阅良多应于检核准行后给以文凭许其专利数十载有翻印者明定律例罚必加重以绝书贾射利之狡谋庶箸述家得以名利兼收而不至心灰意倦欤侧闻今南皮制府就鄂中创设学务处以兴实学而启新机所望采及刍荛与政府中公奏行此事则伪学当无从搀杂而不让日本版权所独见其意美法良矣若夫定报章律例律禁诲淫诲盗诸书则鲰生当于他日再陈一得之愚兹不赘及
论策问时务宜先厘定书籍以便诵习征引
中国士子所有书籍平时以资诵习临文以备征引易称言有物书称辞尚体要传称数典皆是道也良以古人吐辞为经实后人所不及而自仓颉以后文字浩繁若不师古义以定范围则将恣肆汪洋茫无畔岸是故秦汉之世以六经诸子为典三唐以降即秦汉之文亦可为典时愈久则典愈多其有作而不述者谓之杜撰最为文章之厉禁今制时文中所征之典不外十三经若喜用诸子兼援史汉虽矜才藻已落旁门至诗古文词中所征之典其律较宽经史子集皆可援引然唐宋以上诗文集用者较多元明诸集用者较少若本朝作者惟王渔洋半江红树卖鲈鱼朱竹垞更无人处一凭栏等句曾出诗赋题其他殊少征引乡会试为士子进身之地文律更严三场对策除钦定诸书外向不准用国朝人所着书籍更何论同时见存之人而前朝书籍则大都列于四库即非家弦户诵亦可考其人名书名士子既有所据依考官亦易于核证至于策问时务则异是夫既曰时务则皆于古无征而时务必及西学又须取资繙译西书近日沪上繙译诸书固已略备其大宗有三一为中国制造局中历年繙译之书一为西儒广学会中历年述译之书一为迩日时务报暨京都官书局中汇译之书此外则为中国使臣随员数十年来记录之作与夫各家撰述及格致书院课艺等皆为时务之津梁西学之嚆矢士子苟有志于此则平时之所诵习临文之所征引固欲舍诸书而末由然江浙近省以至通商各口相近之处此等书籍流传尚易若边省远解州郡各士子向未曾见此等书籍一旦入场对策将何以敷衍成篇今朝廷既可言官之请将于今科乡试为始策问时务西学则于时务西学之所本必当早为计及岂尚执廿二史中外国诸传及海国闻见录海国图志经世文编诸书而以陈言剿袭乎抑徒挟兔园册子而以空言塞责乎窃谓宜由礼臣词臣请旨开馆搜采繙译诸书或并及中国臣僚士子撰述之书厘定着录颁行天下令各省士子诵习有得而后应试可以征引此必取效于数年以后而非可猝期之于今科者否则若不颁行将僻远省分士子何以发聋振聩若颁行而不经厘定即令人有其书恐临文尚有所未便何也书经繙译文义不患不明特人名地名器物名各随译者土音失之毫厘差以千里将以若何为定准其不便一也中国作者多见存之人其人已入仕途犹可无其人未入仕途未登科第则既不能禁作者之不入场应试既入场应试则亦不能禁其不用自着作之书设以着书之人自用其书则将曰说见某所自着某书乎不特虑有关节之嫌抑且成何文体其不便二也书不厘定真膺难辨西士姓字更无考证尽可凭空臆造托一人名书名阅者何由知其为子虚乌有乎其不便三也明知士子对策多恃挟书入场近日铅板石印盛行捆载更易固鲜诵习于平时而后征引于临文者然蒙窃以为国家而不欲讲求时务西学则已国家苟欲讲求时务西学以此策问士子则世运之所振兴国事之所挽回人材之所培养士习之所整顿胥恃乎此决不当视同故事粉饰虚文必先厘定书籍以正其源本而后可以徐收其效若夫苟且以趋捷径促迫以图近功则非蒙之所敢知亦岂当事者所注意哉
劝各郡县广购中西有用书籍以兴实学说
自废弃制艺之诏下海内人士知朝廷敦崇实学咸思研究经济以收实效而宏远谟而学究之为训蒙计者亦知时文试帖不足以猎取功名亟思改弦更张别谋补救于是竞购中西各书籍为研摩玩索之资夫欲考制度审宪章撷经史之精华采瀛环之议论识兼今古学贯中西诚不得不博览简编藉增智慧然仆窃代为深虑者从前学人自幼入塾所读者仅四书五经迨试笔为文则手录时艺数十篇朝夕唔曾不更易往往有文稿数部父以授子兄以授弟视为传家秘册珍如球图即或涉猎训诂词章而一书之精微终身研之而不尽故为学似难而实易今也不然向时所储之八股八韵诸书固宜拉杂摧烧一无所用即训诂词章之学虽尽废而亦非当今切要之图故欲振兴新机非另购切实有用之书实不足以济事所难者以中国政治史事而论如廾四史九通十一朝东华录等皆系必读之书然卷帙甚繁价值昂贵非大有力者不能购何论寒士至各国政治艺学尤日新月异百出不穷往往此日以为新理者易一日而即为陈言此人矜为独得者易一人即为习见故虽有书即购急起直追犹恐为后尘之步仅于故纸堆中矜其考索乎通计各省庠序之士大抵富厚者少寒素者多当此除旧布新之际能筹措数十金略购数书已属勉力更何能多多益善广为搜罗至不得已而向坊肆中任意购取时务书数册则大半皆改易书名割裂卷帙庸恶陋劣识者所谓是非特阅之者断不足为经世之资且亦何能于功名之场与英相角逐故自科举改章后学问渊博之士固不难乘时而起一鸣惊人而庸庸者流胸中除时文试帖外一无所知仍旧贯固不足以投时苟思因时变通改肄新学则又砚田枯涸购书无赀揆其旁徨瞻顾之情实属深堪恻悯然则为之奈何曰是非由在上者为之提倡不可犹忆干隆年间四库全书告成高宗纯皇帝悯江浙士人无由得窥秘籍特于镇江扬州杭州等处添建文宗文汇文澜三阁各颁四库全书一分胶庠好古之士许其入内抄读惜粤逆之乱三阁皆毁于火石渠秘帙荡焉无存今泰西各国京城及大都会亦均有藏书之楼楼中设长几有志读书者皆许登楼检阅惟不得之出外以防污秽损失也今中国宜师其意由地方官筹拨巨赀创设公所购中西有用各书籍庋藏于中有新出者随时添置凡士人之好学而无力购书者许其借阅或令略出微赀为公所中雇人收藏晒晾之费如此则一书而可供数十百人之读所费无几而为益良多夫今之言培养人材者动言开设学堂然学堂之设建讲舍延教习招生徒其费非数万金不办且寒素之士或须以教读为生者即有学堂亦未必能入内肄业故事虽极美而泽或难周若筹购书之事苟得千金即可办理既可补学堂之不逮即可免贫士之向隅兴学之效固无有急于此矣今者茸城某茂才等已紏合同志联名禀请当道酌拨华亭娄县两学宾兴公遍购中西有用之书藏于融斋书院以饷遗来学仆深冀此事之成且深冀各郡县皆仿此而行庶几风气大开一洗从前弇陋之习是则邦家之光非特闾阎之幸也率笔书此以告当世之以振兴实学为己任者
藏书
我朝稽古右文尊贤礼士车书一统文轨大同海内藏书之家指不胜屈然子孙未必能读戚友无由借观或鼠啮蠹蚀厄于水火则私而不公也干隆时特开四库建文宗文汇文澜三阁准海内稽古之士就近观览淹通博洽蔚为有用之才作人养士之心至为优厚而所在官吏奉行不善宫墙美富深秘藏庋寒士末由窥见及寇乱洊经付之一炬中兴将帅每克复一省一郡汲汲然设书局复书院建书楼官价无多尽人可购故海内之士多有枕经葄史博览书堪为世用者通商日久西学流传南北洋亦复广译西书以资考证惟是穷乡僻邑闻见无多疆吏亦漠不关心置之度外则傲僻孤陋故我依然然后知藏书之为益多而广置藏书以资诵读者之为功大也泰西各国均有藏书院博物院而英国之书籍尤多自汉唐以来无书不备凡本国有新刊之书例以二分送院收储如有益于国计民生者必膺朝廷重赏并给予独刊之权若干咸丰四年间于院中筑一大名曰读书堂可容三百人中设几案笔墨有志读书者先向本地绅士领有凭单开列姓名住址持送院中董事换给执照准其入院观书限六阅月月更换一次有欲看某书某册则以片纸注明书目交值堂者检出付阅就长案上静看不许朗诵阅毕签名书后何日何处何人阅过缴还经手该值堂年终查核知何书最行另有赁书楼有股分者每年出书银四元可常往看各处新报俱全只准借书两本限两礼拜归还如无股分者赁阅每日计银两先付阅毕缴还不许携带出门及损坏涂抹倘有损失责令赔偿特设总管一员司理其事执事数百人每年经费三十万金通国书楼共二百所藏书凡二百八十七万二千册此外如法兰西书楼共五百所藏书凡四百五十九万八千册俄罗斯书楼共一百四十五所藏书凡九十五万三千册德意志书楼共三百九十八所藏书凡二百二十四万册意大里书楼共四百九十三所藏书凡四百三十五万册奥大利书楼共五百七十七所藏书凡五百四十七万六千册法京巴黎另有一书楼异常宏敞独藏书二百七十万九千册德京伯灵之书楼亦藏七十万册罗马大书院除刻本外更有钞本三万五千册细若蝇头珍如鸿宝洵数典之钜观博学之津梁也
中国自都中四库外镇扬杭三阁早付灰其家藏最富者如崑山徐氏之传是楼鄞县范氏之天一阁杭州汪氏之振绮堂钱塘吴氏之瓶花斋吴门黄氏之滂熹园石塚严氏之芳茉堂邬镇鲍氏之知不足斋昭文张氏之爱日精庐南浔刘氏之瞑琴山馆所藏古籍宏富异常兵燹以来半归散佚近日则吴兴陆氏之皕宋楼首屈一指另建守先阁请于大府奏于朝廷供一郡人士观览其大公无我之心方之古人亦何多让独是中国幅员广大人民众多而藏书仅此数处何以惠士林宜饬各直省督抚于各厅州县分设书院购中外有用之书藏贮其中凡外国未译之书宜令精通西文者译出收储派员专管无论寒儒博士领凭入院即可读书至于经费或由官辨或出绅捐比利时国届开国五十年之期臣民咸醵金上寿王受而置诸外府曰此众人之赀将为众人求益饬议院议之下院拟以此开设格致院一区广购图书器皿用供国人探讨格致之学英君主寿诞臣民亦醵金筑一大博物院无物不备为其君主寿留名千古与民同受其福何乐如之宜各国皆当仿行也或由各省外销项科场经费将无益无名之用度稍为撙节即可移购书籍而有余仍常年储备专分派员役管理稽查所有新书随时添购果能认真经理数十年后贤哲挺生兼文武之资备将相之或钩元摘秘着古今未有之奇书或达化穷神造中外所无之利器于以范围天地笼罩华夷开一统之宏规复三王之旧制极巍焕信景铄皆于读书稽古二事基之矣今天下竞言洋学矣其实彼之天算地舆数学化学重学光学汽学电学机器兵法诸学无一非暗袭中法而成第中国渐失其传而西域转存其旧穷原竟委未足深奇若合天下之才智聪明以穷中外古今之变故标新领异日就月将我中国四万万之华民必有敻出于九州万国之上者苟强非畛域墨守规为固陋昏蒙甘受人制则印度琉球越南缅甸其已事也前车已覆来轸方遒有识之君子将何择焉
尊史
龚巩祚
周之世官大者史史之外无有语言焉史之外无有文字焉史之外无人伦品目焉史存而周存史亡而周亡殷纣时其史尹挚抱籍以归于周周之初始为是官者佚是也周公召公太公既劳周室改质家跻于文家置太史史于百官莫不有职事三宅之事佚贰之谓之四圣盖微夫上圣睿美其孰任治是官也是故儒者言六经经之名周之东有之夫六经者周史之宗子也易也者卜筮之史也书也者记言之史也春秋也者记动之史也风也者史所采于民而编之竹帛付之司乐者也雅颂也者史所采于士大夫也礼也者一代之律令史职藏之故府而时以诏王者也小学也者外史达之四方瞽史谕之宾客之所为也今夫宗伯虽掌礼礼不可以口舌存儒者得之史非得之宗伯乐虽司乐掌之乐不可以口耳存儒者得之史非得之司乐故曰六经者周史之大宗也孔子没七十子不见用衰世着书之徒出泉流汉氏校录最为诸子诸子也者周史之小宗也故夫道家者流言偁辛甲老墨家者流言偁尹佚辛甲尹佚官皆史之官实为柱下史若道家若农家若杂家若阴阳家若兵若术数若方技其言皆偁神农黄帝神农黄帝之书又周史所职藏所谓三皇五帝之书者是也老于祸福熟于成败挈万事之盈虚窥至人之无竞名曰任照之史宜为道家祖逸民传方外传之祖综于天时明于大政考夏时之等以定民天名曰任天之史宜为农家祖沟洫志食货志之祖左执绳墨右执规矩笃信谨守以待弹射不使王枋阤不使诸侯骄上名曰任约剂之史宜为法家祖博观言既其所终始又其所出入不蒙一物之讥不受诸侯蹈觝使王政不清庶物奸生名曰任名之史宜为名家祖名法为礼书刑法志兵志之祖胪引术爱古聚道谦让不敢删定整齐以待能者名曰任文之吏宜为杂家祖艺文志之祖窥于道之大原识于吉凶之端明王事之贵因一呼一吸因事纳谏比物假事不辞矫诬之刑史之任讳恶者于材最为下也宜为阴阳家祖天官书五行传之祖近文章语言割荣以任简怒以积辨名曰任喻之史宜为纵横家祖文苑传之祖抱大禹之训矫周文之偏守而不战俭而不夺名曰任本之吏宜为墨家祖循吏传独行传之祖亦为兵志祖五庙以观怪地天以观通六合之际无所不储无所不语谓之任教之史宜为小说家祖方技传之祖刘向云道家及术数出于史不知余家出于史此知五纬二十八宿异度而不知其皆系于天也知江河异味而不知其皆丽于地也故曰诸子也者周史之支孽小宗也
夏之亡也孔子曰文献杞不足征伤夏之史亡也殷之亡也孔子曰文献宋不足征伤殷之史亡也周之东也孔子曰天子失官伤周之史亡也灭人之国必先去其史堕人之枋败人之纲纪必先去其史绝人之材湮塞人之教必先去其史夷人之祖宗必先去其史周之东其史官大四小四其大功三小功三帝魁以前书莫备焉郯之君知之楚之左史知之周史不能存之故传者不雅驯而雅驯者不传谓之大一正考父得商之名颂十二于周百年之间亡其七太师亡其声弦焉太史又亡其简编焉谓之大二周之雅颂义逸而事荒人逸而名亡瞽所献宴享所歌大氐断章作者之初指不在瞀儒序诗以断章为初指以讽谏为本义以歌者为作者三者史不能宣而明谓之大三有黄帝厤有颛顼厤有夏厤有商厤有周厤有鲁厤有列国厤七者周天子不能同列国讣告各步其功告朔怠终乃乱而勿从周享国久八百余祀厤敝不改是以失理是失官之大者谓之大四古之王者存三统国有大疑匪一祖是师于夏于周是参是谋今连山归藏亡矣三易弗具孔子卒得坤干于宋亦弗得于周史之小一列国小学不明声音混芒各操其方微孔子之雅言古均其亡乎史之小二夫史籀作大篆非为废仓颉也周史不肯存古文文少而字乃多矣象形指事十存三四形声相孳千万并起古今困之孔壁既章科斗煌煌匪籀而仓盖宪章者文武而匪宪章宣王史之小三列国展禽观射父之徒能言先王命祀而周史儋乃苌弘为神怪之言不能修明巫觋祝宗不能共鬼神燕昭秦皇淫祀渐兴儋弘阶之妖孽是征史之小四帝魁以降百篇权舆孔子削之十倍是储虽颇阙不具资粮有余史之大功一孔子与左邱明乘以如周获百二十国之书夫而后春秋作也史之大功二冠之杀器服之等大夫士之曲仪或以为数夫舍数而言义吾未之信也故十七篇之完亦危而完者也史之大功三周之时有推步之方有占验之学其步其占密天定有书先臣是传唐都廿石爰及谈迁是蹟是宣史之小功一史秩下大夫商高大夫官必史也目高以来畴人守之九章九数幸而完史之小功二吾韪彼奠世系者能尊能守有厤谱牒有世本竹帛咸旧是故仲尼之徒亦着帝系姓后千岁余江介之都夸族始甚史之小功三夫功之际存亡之会也绝续之交也天生孔子不后周不先周也存亡续绝俾枢纽也史有其官而亡其人有其籍而亡其统史统替夷故孔统修也史无孔虽美何待孔无史虽圣昌庸由斯以谭大亦可揜功大亦可蒙也
孔虽没七十子虽不见用王者之虽熄周厤不为不多数不为不跻府藏不为不富沈敏辨异之士不为不生绪言绪行之不为不俟庄周隐于楚墨翟傲于宋孟子瑞于齐梁公孙龙譁于齐赵之间荀况废于道路屈原淫于波涛可谓有人矣然而圣智不同材典型不同国择言不同归择行不同志择名不同急择悲不同感天吝材材吝志志吝器器吝情情吝名名吝祖夫周自我史佚辛甲史籀史史伯而后无闻人焉鲁自史克史邱明而后无闻人焉此失其材也七十子之徒不之周而之列国此失其志也不以孔子之所凭藉者凭藉此失其器也三尺童子瞀儒小生偁为儒者流则喜偁为流则愠此失其情也号为治经则道尊号为学史则道诎此失其名也知孔子之圣而不知周公史佚之圣此失其祖也梦梦我思之如有一介故老攘臂河洛悯周之将亡也与典籍之将夫守也搜三十王之右史拾不传之名氏补诗书之罅逸于后之剔钟彝以求之者以超辰之法标不显之年月定岁名之所在逸于后之布七厤以求之者为礼家之儒为小节之师为考订之大宗逸于后之弥缝同异以求之者明象形说指事不比形声不谭孳生指本音明本义逸于后之据假借以求之者本立政作周官述周法正封建之里数逸于后之杂真伪以求之者诵诗三百篇纲于义义纲于人人纲于纪年明着竹帛逸于后之据断章以求之者于乎周道不可得而见矣阶孔子之道求周道得其宪章文武者何事梦周公者何心吾从周者何学逸于后之侈道学谭性命以求之者辞七逸而不居负六失而不恤巩祚于大道不敢承抑幸而生其世则愿为其人与愿为其人与
皇朝经世文四编卷七学术
译着
  </div>
  <div class="pagination">
   <a href="皇朝经世文四编_page9.html">
    上一页
   </a>
   <span>
    ...
   </span>
   <a href="皇朝经世文四编_page5.html">
    5
   </a>
   <a href="皇朝经世文四编_page6.html">
    6
   </a>
   <a href="皇朝经世文四编_page7.html">
    7
   </a>
   <a href="皇朝经世文四编_page8.html">
    8
   </a>
   <a href="皇朝经世文四编_page9.html">
    9
   </a>
   <span class="current-page">
    10
   </span>
   <a href="皇朝经世文四编_page11.html">
    11
   </a>
   <a href="皇朝经世文四编_page12.html">
    12
   </a>
   <a href="皇朝经世文四编_page13.html">
    13
   </a>
   <a href="皇朝经世文四编_page14.html">
    14
   </a>
   <a href="皇朝经世文四编_page15.html">
    15
   </a>
   <span>
    ...
   </span>
   <a href="皇朝经世文四编_page11.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
