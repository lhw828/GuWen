<!DOCTYPE html>
<html>
 <head>
  <meta charset="utf-8"/>
  <title>
   皇朝经世文续编-清-葛士浚 - 第 33 页/共 103 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文续编-清-葛士浚 - 第 33 页/共 103 页
  </h1>
  <div class="content">
   自古世虽极治奸民之轻憸者不能绝也小则暴劫夺触法抵禁大则窃铸鬻盐吏人莫敢谁何又其甚者倡邪术诱愚民譬虺蛇荓蜂无时而忘毒螫其所潜伏大抵山谷峻僻及缘边州邑所恃乎遏奸于未萌销患于未形者在良吏而已凡此州邑其择吏视他邑宜尤重其良吏之被荐擢视他邑宜最先而世之从政者往往反此谓地僻则政简壤狭则功寡不足容才吏唯初从政或左迁及疲老者始往视事报最不得预禄入不能以自给官其地者与谪斥同强者则以为大吏且弃我修廉洁勤吏事终无由上闻也行吾掊克而已弱者即不敢肆为朘削然民之疾苦不闻山川厄塞险易之涂不知戚戚焉以不得去此为忧何暇治诡随击强御怀远大之谋哉夫民也以僻远之故累数十百年不见贤长吏繇是黠桀不逞者无所顾忌从而侵暴之又从而欺罔之乃始嚣然弗静也属有水旱之菑乘间窃发旁都邑不得高枕而执政者虑不至此何其智乃居曲突徙薪下也始也慎简司牧不过一指撝之劳继也征师糜饷或穷岁月未能定无乃好难而恶易也乎且僻远之于近邑犹四肢之于心腹也今有人于手足则任其拘挛盩而惟心腹之是治岂得谓善养生者哉诚令岩疆边邑之吏皆择其简重有方略者宽而不弛严而不残明而不苛安善良纠豪强联什伍禁游惰广德惠以招徕之察荒歉以绥辑之操纵设施视便宜所在试之三年有异绩则居课最之先或就加推擢或移治繁剧一切比近邑令长为优如此则所选得人争自奋励不期而边僻州邑大治边僻州邑治而近邑莫不治斯诚遏奸之上策销患之良图也夫龚遂治渤海李固泰山当桴鼓仓皇犹能布威信折冲千里皆良吏已然之效也而使遏之于未萌销之于未形者哉
　　记蠍　　　
管同
管子客商邱见逆旅童子有蓄蠍为戏者问其术曰吾捕得去其尾故彼莫予毒而供吾玩弄耳索观之其器中蓄蠍十数皆甚驯投以食则竞集撩之以指骇然纷起窜观其态若甚畏人者然于是童子大乐笑呼持去客谓管子曰得是术也可以御恶人矣夫蠍之毒在其尾去而蓄之彼且仰食于人为人所戏弄夫天下之恶人虺蜴其心豺狼其性为毒岂非是蠍比哉然其人固有异众之才能济其凶而为恶为君相者若能制其毒而用其才彼且畏服以供吾驱使而其恶何由更肆乎昔者孔明之于魏延高欢之于侯景二子皆英雄得是道矣若他人则不然虑恶人之难御所用皆庸易制之徒国无异才事或非常则莫知所措此其智不且出童子下耶管子曰子言诚辨然吾闻诸土人曰蠍之去尾者更生则双钩其毒不可疗盖是童子亦幸而未遭是耳夫恶人者久制于人无所致毒苟再发焉其势将不可复制魏延服孔明而反杨仪侯景畏高欢而弑梁武世有孔明高欢之智则可不然则杨仪梁武抑可深戒矣尧舜之世放殛四凶皆屏弃远方终身不齿彼四子者岂独无异才哉吾窃以为英雄所见不逮圣人也遂书其言以为用人者鉴
　　仵作马快请免禁锢疏　　　
沈葆桢
伏惟三代以上庶人在官者与士同禄汉制近古往往由小吏至公卿故循良称极盛所学其所用也自晋人重门第寖为风俗相沿至今夫芝草无根醴泉无源不问其所能只问其所出与求才初意已两不相谋然指倡优为身家不清彼诚无以自解若供役公署者虽风尘奔走劳瘁不堪究其所逐逐营营者非　国事即民事固天下之所必不可无者也乃不待其作奸犯科而先绝之于人类于求治之意毋乃左乎不娴文理者无以为仵作不精武艺者无以为马快屏之于不足齿数之列而望有出类拔萃之才起而应之者乎命案全视尸伤为准尸伤一舛虽皋陶无由得其情洗冤录一书其理极微又有不尽一一可凭者须以意会之在由科甲及幕友入仕者日夕研究犹惮其难若再以不自爱之仵作颠倒是非含冤其谁诉乎有终身不见贼之兵无终身不见贼之马快奉票缉捕其危险与临阵同若罢软无能安望其为鹰为鸇闤闠不皆成盗薮乎说者谓仵作以命案为市马快以盗案为市今再予以出身不啻养虎而傅以翼夫天下未尝无包揽词讼之生监不因此而废士之出身未尝无骚扰闾阎之弁勇不因此而废兵之出身贤不肖各以类分进其贤者退其不肖者而已矣若并贤者而锢之是驱之出于不肖也又何诛焉其品甚卑其才甚劣而其权则甚重其不至于惟利是视无恶不作也几希现查各直省有一县全无仵作命案报验借诸邻封遇有应行开检者则束手无策马快多不足额其滥竽充数者非能通晓技击遇有巨案亦束手无策岂无认真公事之牧令欲破格召募而相需甚殷相遇终疏盖稍有微长者甚不愿终身自弃兼使其子孙亦无罪而为　圣朝所弃也合无仰恳　天恩饬部核议准将仵作照刑科书吏一体出身马快照轻制营兵一体出身俾激发天良深知自爱养其廉耻竭其心力庶命案盗案本原易清倘仍作奸犯科自有加等惩办之法
皇朝经世文续编卷十五
　治体六臣职
　　臣事论　　　
梅曾亮
天下之患非事势盘根错节之为患也非法令不素具之为患也非财力不足之为患也居官者有不事事之心而以其位为寄汲汲然去之是之为大患今夫四民之中士之贵于农工商贾也较然明矣使农工商贾皆汲汲然有为士之心则方其为农也田莱必不能辟其为工也艺事必不能精其为商贾也有无必不能迁然天下之民卒自乐其农工商贾之业而以士为畏途者彼士也有考试场屋之苦有文字声病之学违其程度则又有褫夺扑责之刑以随其后凡士所深忧以为大辱者民皆脱然而无患彼民也度其身而苦其事有万不可以尝试者故甘心绝意乐其业而不迁今之为仕者则不然无愚知贤不肖也而皆有必为公卿大夫之心夫吏之迁除或以年计或以十数年计非可朝拜官而夕迁擢也然其身縻于此而其心去此职而上者不可以层累计人有仕宦十年而不迁调者则乡里笑之而亲友为之减色忘分苟得相师成风夫爵禄者廉耻之药石也善用之则起不善用之则废廉耻者聪明之堤防也固其防则盈而溃其防则竭聪明竭矣虽勉强为作施令布政与吾民相酬对者特其文焉而已故曰有不事事之心而以其位为寄汲汲然去之是之谓大患虽然是患也不成于贱而成于贵不成于贵贱之悬殊而成于治贵贱之不公大臣者将帅也属吏者士卒也大军之沮败非为将者之独奔而法之加必自将者始今夫大吏其日造请问起居者属吏也供刍薪米炭者属吏也加声色颐指者属吏也听参核迁调者又属吏也有罪则曰是属吏所承办也承审也大臣者不知同有罪则曰是大臣也不可与小臣同科科其罪矣而或降级或罚俸不旋踵而复其故其罪同而位卑者则一蹶不可复振用法如此固贱者之不能心服也心不服而隐忍以为之此其身有不能安而其职有不能尽者矣则宜其以位为寄而汲汲然去之也然则如之何而可也曰善为治者所慎重而专任之者大臣而已使小臣之事统责之大臣而大臣之罪不可分之于小吏其大小之罪均法必自贵者始盖任重而责之者厚厚不为刻也任轻而责之者薄薄不为私也夫如是贵者难其事而不敢有以位为乐之心贱者量其力而无皇皇于冒进之意乐其职故其心安安其心故其事成传不云乎厚味实腊毒高位实疾颠古之人自一命以上其忧患递相增也以至于卿相惟庶人则无忧悲夫自三代而下士之畏富贵而不居者何少也使士也无考试场屋之苦文字声病之学褫夺扑责之刑而又无农工商贾之瘁以获高世之名则天下有一不为士者其心必不服人主尚安得四民而用之哉或曰如此则非所以贵贤贱不肖之心且无以磨厉人于功名之途者也曰今之贵贱非如古之世其贵贱也以为不贤乎则固有时而为公卿大夫矣以为贤乎则公卿大夫皆自小臣始矣且夫人弃贱就贵之心如水之就下如丸之走阪虽贲育之勇不能抑之圣人不得已而分利害之数与贵贱参之而听人能不能者之自处政之失也则专其利于所贵而专其害于所贱夫避贱而趋贵罪之可也然使卑贱之忧患甚于富贵人孰不避忧而趋乐是人臣之利非国家之利也然有公忠体国之大臣则亦不利乎此矣
　小臣之事统责之大臣此圣人先有司之义不易之理也至有罪则法自贵者始又必视其获罪之由以权法之轻重严其私罪则下绝瞻徇粉饰之习而上之壅蔽开明薄其公过则下无束缚顾虑之私益得发抒意气以尽力所事至小臣之罪亦当视其所犯科之不能一律轻论非贵者罪必法重贱者罪必法轻也文特因一时数事推究言之其谓居官者有不事事之心而以位为寄此实古今致乱之源欲小臣尽职在大吏之考课严欲大臣急公在君上之责成重责成重而考课严庶无不事事以位为寄之患若辞枯集菀人之常情自非圣贤鲜不撄心显仕人臣当官举职而不乐卑位者何可胜道量而后入挽近盖无其人谓厚责贵臣而贱者知止不可得之数也特其议论正大笔力驰骋自然动中规矩致为难觏
　　军机故事补遗节录　　　
姚文栋
雍正十年三月初三日大学士等遵　旨议奏办理军机处密行事件所需钤封印信谨拟办理军机印信字样移咨礼部铸造贮办理军机处派员管理并行知各省及西北两路军营今办事军机处银印干隆初年所换铸清汉篆其文曰办理军机事务印记两旁镌刻年月字号一曰干隆十四年正月日造九字一曰礼部造三字一曰干字一百二十九号八字○满洲军机大臣奉　旨在军机处行走者是否准看汉摺之处历由本处缮片请　旨均得　旨准其阅看惟干隆二十五年尚书兆惠都统侯富德在军机行走时奉有阅清字不阅汉字之　旨自道光年间以后满洲大臣一体阅看汉摺均未缮递摺片○干隆初年恭遇　圣驾时巡军机大臣是否随往皆候　旨遵行干隆四年十月二十六日本处奏　皇上南苑大阅臣等办理军机处除臣讷亲臣海望总理　行营随往外臣鄂尔泰张廷玉徐本讷延泰随　驾之处合行请　旨奉　旨大学士徐本尚书讷延泰去至二十八日又　谕朕驻跸南苑天气寒冷吏兵二部轮班之日大学士鄂尔泰张廷玉不必前往近日军机大臣除特派留京办事或先已出差外省及乡会典试外凡恭遇时巡无不随往者不待奏请矣○钱南园先生请　敕军机大臣进止仍循旧章一摺当史馆诸臣撰和珅传时检不得今见于滇南采风录云在陈孝廉处得之谨录于后臣伏我　朝设立军机处向来大臣与其职者皆萃止其中用以集思广益仰赞　高深地一则势无所纷居同则情可共见即如司员咨事画稿亦得有定所而无殊歧诚尽善不易之法也乃观近日惟大学士阿桂一人每日止军机处大学士和珅或入止于　内右门内旧许大臣暂止之庐或即止于　隆宗门外近造办处之庐大学士王杰则入止于　南书房尚书董诰同之尚书福长安则止于造办处每日惟　召见时联行而入退则各还所处虽亦有时暂止军机处而事过辄起一切咨事画稿司员未免趋步两歧以我　皇上干行之健离照之明大小臣工戴德怀刑决不至因此启角立朋党之渐然行之万世无弊莫过于率由旧章况　内右门之内相近　禁寝向来因有　养心殿带领引　见之事须先一刻预备　恩加大臣不令与各官露立是以设庐许得暂止不应于未辨色之先一大臣入止而随从军机司员亦更出更入为日既久不能不与内监等狎熟万一有无知如高云从者虽立正刑辟而所絓已多自宜及早至　南书房以备　几暇顾问俟军机事务既毕入未为迟若　隆宗门外直庐及造办处则各色应差皆得觇听于外大臣于内办事亦属未便请　敕诸大臣仍照旧规同止军机处庶匪懈之忱各申五夜协恭之谊共励一堂其　圆明园办事亦同一体近日和珅福长安止于　如意门外南顺墙东向之庐王杰董诰止于　南书房之处并请　敕禁止谨奏○亲王奉　旨在军机大臣上行走者惟成亲王恭亲王二人成亲王于嘉庆四年正月入直办事是年十月　谕云本朝自设立军机处以来向无诸王在军机处行走者究与定制未符随　命出直恭亲王历咸丰同治光绪三朝叠奉　恩纶入直在军机处领班最久　眷倚隆重正未有艾此向来未有之异数也
○自干隆以来定例军机大臣同进见无独　召一人者道光二年夏湘浦太宰缘事出直文秋潭大司马出差黄左田大司农病假曹俪笙相国遂独对者匝月时称为异数云○干隆时裘曰修为军机大臣令盐道之某持书寄盐商牛兆泰上知之　谕责军机行走之人当以慎密防闲为要裘曰修虽无嘱托之言明有嘱托之意　命即日出直又军机章京徐步云于查办扬州提引一事预先通信奉　旨徐步云与卢见曾认为师生此等紧要事件敢于私通信息致卢见曾预行寄顿甚属可恶着发往伊力　天语煌煌前事可鉴直枢曹者不可不知○嘉庆四年御史何元烺奏请酌改军机处名目一摺内称军机处承办一切事务与兵部之专司戎政者不同现在军务久经告蒇似应更改名目以见偃武之隆奉　旨军机处名目自雍正年创设以来沿用已久一切承旨书谕及办理各件皆关系机要此与前代所称平章军国重事相仿并非专指运筹决胜而言目今三省邪匪久已肃清大功告蒇薄海内外共庆升平不必改易军机二字始为偃武何元烺摺着掷还又十四年户部议奏摺内将军机处三字写　上恶其开谄谀之渐　严旨诫饬此两事皆经　谕旨驳正亦一时异闻也○向来军机章京未定额数自嘉庆四年以后定例满汉两班每不得过八人后于每班八人之外复添额外章京一员咸丰三年因军务较繁复添传　记名汉章京四人在额外行走同治十一年停减其半○嘉庆四年奉　谕云军机处行走章京向来俱由军机大臣挑补并不带领引见因思各衙门各旗官员即笔帖式骁骑校护军校等微员无不由引见补授军机章京职事较重岂有转不带领引见之例军机章京之由引　见擢用自此年始也○嘉庆十年定例满汉现任京官文职三品以上武职二品以上及外官文职督抚司道盐政关差武职提镇以上各大员子弟均不得保送挑补军机章京从御史吴邦庆之议也二十五年　谕言大臣子弟有挑入军机者藉以学习政事未尝不可造就人材防弊之道初不在是嗣后着无庸回避○军机章京例用内阁中书舍人舍人改庶吉士则不复入改六曹御史给事中递迁卿寺至都察院副都御史内阁学士入直如故惟擢侍郎亦不复入间有以资以廕为郎得预者率大臣子弟为然而张公若霭鄂公容安又以庶子侍讲入直蒋公炳程公焘又以巡抚罢还京入直皆奉　特旨行非故事也王兰泉司寇云○干隆年间满洲大员如侍郎保成松筠内阁学士博清额索琳福德等汉大员如顺天府尹蒋炳副都御史胡宝瑔傅显刘秉恬孙永清大理寺卿王昶光禄寺卿申甫太仆寺卿程焘候补三品京堂袁守侗等皆令在军机章京上行走嘉庆以来始专用司员无二三品大员为章京者矣
　　老安司纪事诗序　　　
路德
滑县老安司巡检刘公名斌字简斋陕西咸甯人状貌魁梧长身而勇健善骑射闻滑民聚众作会曰种根基严禁之不能止乃微服出访至近寨闻锤铁声呼其门不应伪为迷路者亟叩之铁匠唐姓者出公入见新铸刀矛无算不敢诘求指迷而出行数十武有地窖入视之博者数十人诸袒裼者睨其旁公问胡不博曰无钱与之钱使博博竟邀与饮饮酣徐问曰此地有谋反者若知之乎众愕然曰客何来曰吾汴梁贾也因索债至此耳众曰老安司刘公甚严厉言若泄吾侪无类矣速行无多言取祸公即谒县强忠烈公克捷告以故驰赴郡告太守太守以其事无验未之信也公返老安捕铁匠唐姓者拷问之唐曰吾所造形模皆自林清来问清何人曰直隶教主也与吾邑谢家庄李文成县吏牛亮臣相往来久矣问清安在曰月前已返直隶因反期既定特往纠其党期内应也问何期曰九月十五日同时举事公密解唐姓入城告强公与强入未明公率县役赴谢家庄收文成与强公会鞫之文成大言不讳时亮臣充县库吏家城中并捕之一讯而服各加刑焉下之狱公径往文成亮臣家搜之得其党籍时嘉庆十八年九月初二日也公谓强公曰乱将作矣强公迭发使告急于郡不应初七日黎明城门失守贼众入公整冠衣短襟袍握刀出时公子嘉善从牵公衣公推之仆急出遇贼于通衢手刃二贼寻遇害嘉善亦见杀嘉善乃公次继室韩孺人所生第一子也孺人在老安知大祸不远先期遣前室子宝善侄滋善避难于汴梁嗣得公诀别书使家人积秫楼下四面环之是日亲率所生女巧云子炳善达善婢春梅夏莲同登楼爇楼下薪俱燔死又八日而清使其党至京师突入　禁垣幸公早擒牛李滑贼不及待先期反不与清应清势孤捕者就其家缚之牛李受重伤逃不远为官军所获余贼悉平贼据滑九十三日大肆荼毒比大兵克复城已墟矣方公之始告变也去反期尚隔旬余当时即发兵临滑按籍擒治随飞章入奏不三日可达时清党犹未集也出其不意分路捕之贼众窜匿不暇焉恶得有九月十五之变哉承平日久官民宴安耰锄棘者包藏祸心相诱以利相诳以神相激以勇蔓延数省响应成知者不言言者复不见信卒令变起仓猝上勤　宵旰戕官殃民劳师糜帑虽劫数使然亦人谋之不臧也事闻　天语褒奖以知县例议　赐祭葬入祀昭忠祠　予云骑尉世职以恩骑尉世袭罔替　天恩渥矣公长子宝善袭职廕从九品迄今二十余年补官无期困窘日甚尝餬口四方其父母弟妹柩俱在滑不得归葬噫诸贼逆谋败露实由于公公与强公同鞫贼同殉难强公子逢泰官至监司摄臬篆次子望泰　赐进士入翰林改中书今官同知公祗一子长为窭人同受　国恩而一幸一不幸非命与然公之功烈自不可掩德恐其久而湮也作诗记其事俟采风者录焉
　　书强忠烈公遗墨后　　　
林则徐
天下之患发迟则祸烈发速则祸轻当嘉庆癸酉贼兵未动时犹厝火积薪也忠烈攘臂一挥贼状以彰贼谋以破贼党遂不能须臾忍而　朝廷因得以办贼盖诚见夫安危之算间不容发遂决然奋击至不恤以全家身命殉之颜常山开土门以挠安史王新建抵蜡丸以疑宸壕其功盖后先相埒而于晏然无事时为未兆遏谋计冒首祸之戒开非常之原则所处更有难焉者事既上　仁庙以功在社稷褒信乎其社稷之功也岁丙午则徐承抚三秦忠烈次君萼圃司马出遗墨三纸见示受而读之其论李公之不阿谓赤心人必不能为委曲事可以见所养之正论李公之不屈谓无愧明哲保身之义可以见所学之精至于家书所言苦景不以语外人俭德足以范子弟劝安分戒倚势寻常涉笔于古人修齐之教靡不规重矩叠揆合符同自非浩然之气集义之功真积有素其流露于毫翰间者能如是其昭融哉则徐读公之文想见公之为人而有感于其已事焉爰缀书传后以志向往之诚云
　　与余小坡书道光乙巳二月　　　
姚莹
昨过雅州又得一夕谈承教为商出处之宜感何可言区区之愚特不欲有所负非有所贪也尝念五伦中惟父子兄弟夫妇不言报施若君臣朋友则有视所施为报者矣大义人人所同施者有殊斯报者愈不可不重古人一言知己感之终身或千金报一饭诚以所入者深也居尝叹士大夫及世太平争取通显一旦有事即思为洁身之计何其薄也汉二疏辞官归里所谓知足不辱者也然其言曰今仕至二千石宦成名立如此不去惧有后悔是其所为足者不过宦成名立而已不亦鄙乎明儒薛方山非之曰二疏位为师傅责在辅养太子顾以宦成名立为荣后悔为惧其自为谋则得矣如吾君太子何斯言非苛二疏也君臣大伦不可以欲洁其身而乱之也夫不有身为贵卿三已之不愠者乎又不有身为小官三黜之不去者乎又不有身遭放逐九死未悔者乎如二疏是则此三子者岂皆非欤抑此固有两义当各行其是欤莹自通籍以来三见黜矣前者为贫欲得微禄养亲亦思有所树立以大臣荐遂受　知遇台湾力守所以报也英夷之狱议和诸帅皆欲甘心镇道以谢夷人赖　上仁明供辞甫上立出之狱复予官使避夷入蜀此岂寻常恩遇哉所如不合则命为之非　上意也固不得以此遂忘其大夫臣子用心不必求知于君父要当自尽其道孤行其志傥竟不及报而复以黜退或衰病也吾心亦可无负矣官有高卑如子有长幼子不以长幼异性臣岂以高卑易守哉前日面言未尽故卒陈之云尔伯言为海秋墓志铭诚佳然似未尽海秋伊但以文章论耳二人交浅宜不深知莹道中更作一传足下以为何如傥致京师俾知海秋者见之甚善也此闲小驻旬日即出关西行不具
　　与朱干臣书　　　
管同
近闻阁下晋官郎中执法秉公无所挠屈甚慰甚慰而闻诸道路或谓且得御史如其然则同深为阁下重之盖古者谏无专官自公卿至庶人皆得谏其后乃专设谏官而百寮之敢于言事者犹不禁也今则百僚不复言事而弹劾谏争之责一归给事御史夫为任既专则为责愈重为责既重则当识其大小之分轻重之序必实有关于治忽安危实为国计民生之所系托者举而陈之始为克尽其官而不负　朝廷任使之意若夫毛举利害不及大体虽后之台谏习此成风矣而恐非贤者之所宜出也阁下刚毅抗直练达世务其在部中已卓卓有本末然则苟为台谏必大有异于今人虽然天下之事不可枚举言之矣而不可行如不言也行之矣而无补于天下国家之事如不行也阁下处今之势苟为台谏其将何以为言同闻之世事之颓由于吏治吏治之坏根于士风士风之衰起于不知教化然而教化云者非空文而无实具之谓也以身训人是之谓教以身率人是之谓化同乡者私作议俗一篇以为当今之风坏于好谀而嗜利夫欲人之不嗜利则莫若闭言利之门而欲人之不好谀则莫若开谏争之路天下之事夫岂止此然必先举二端然后人才勃兴而法度可以渐讲顾不知其言果当否尔今寄上惟采择焉或谓同子言则近矣然议俗之说责难于君使听者持子言而得祸则奈何斯言也同窃以为悖矣古之直言得祸者皆其值主不明而所遭有不幸也当今　天子仁恕恭俭敬天爱民虽草茅之士未尝亲瞻日月之余光而不知　圣质然近者伏读官箴则已窥见　九重励精之意矣而箴于御史实曰敢谏不阿忠贞常矢然则今之求言比于悬鞀设铎可也而论者毛举利害不及大体是　天子欲人之言而谏官瘖不言尔而顾以为言恐得祸毋乃诬乎无求利之思无好名之见本之以至诚而陈之以恺切持之以至正而出之以和平虽在中主犹能听受而　圣君哉诚恐得祸则又未尝无以处孟子曰辞尊居卑又曰有言责者不得其言则去虑其难而不居其位可也居其位而稍孤其职则大不可也同于阁下相契殊深虽齿德相悬而亦近乎朋友之当责善者矣用敢发其狂言靡所忌讳伏惟留意省察
　　李东阳论　　　
李元度
人臣之去就揆诸义而已矣道合则留不合则去义也若身为重臣受先朝顾命不幸新主童昏为权幸所蛊既不能为伊霍之事即当毕力维持以冀君之一悟而徐去其毒即事或不济而吾不惜委曲搘拄于其间则吾之心力已罄天下亦阴受其益义不可以决去也苟第悻悻然相率去位自为计则便矣如君国何如先朝寄托何昔者明孝宗时阁臣刘健李东阳谢迁同心辅政君臣之际可谓盛矣及帝大渐召健东阳迁至干清宫执健手曰东宫年幼好逸乐先生辈当劝之读书辅为贤主其付托亦可谓重矣亡何武宗立逆阉刘瑾乱政健等力谏不从韩文率九卿伏阙力争帝拟逐瑾未决健在阁推案哭曰先帝陵土未干若辈败坏至此臣死何面目见先帝时健迁声色俱厉惟东阳语少缓明日诸臣再伏阙争欲遂诛瑾瑾先泣诉帝前事大变健等并乞骸骨瑾矫旨听健迁归而独留东阳东阳耻之再疏请罢不许健迁濒行东阳祖饯泣下健正色曰何泣为当日多发一言同去矣东阳用是蒙诟有伴食中书之谤侍郎罗上书劝退至请削门生籍易代后如王士祯辈犹诋之吾独以谓不然夫武宗惑瑾特未悟其奸耳一旦觉寤犹弃犬豕也后四年太监张永发瑾逆谋遂磔于市瑾非必不可去之奸也又非若莽移汉祚武氏移唐祚立其朝者不可一朝居也健东阳迁皆顾命大臣与国同休戚岂一去所能塞责瑾诛后健闻武宗盘游无度辄叹息不食曰吾负先帝其叹也与推案之哭东阳之泣饯其义一也健初胡为出此言哉且其时韩又刘大夏戴珊马文升杨一清刘忠等皆去位矣谓东阳必不可留则将举国而空之使武宗益孤立瑾益得为所欲为傥扇藏之匕首竟遂逆谋健等何辞以谢先帝史称瑾凶暴无所不讪侮于东阳犹阳礼敬东阳移默夺保全善类天下阴受其庇瑾尝欲逮健迁籍其家又逮刘大夏杨一清下诏狱皆赖东阳力解一清卒与张永定谋诛瑾微东阳则一清且不免瑾益稽诛矣此外若陈熊安奎张彧崔璿姚祥张玮等并以东阳救得免死至匿名书出瑾执朝官三百余人下狱不有东阳不几无类哉宋青苗法行仕者多投劾去邵子曰正贤者所当尽力时也宽一分民受一分之赐但相率而去何益乌虖议东阳者其亦思此义也欤考健迁去位后瑾令焦芳王鏊同入阁鏊虽持正不能与抗惟与东阳弥缝其间多所补救世未有訾鏊者迁罢相后越二十一年世宗复召入阁年七十九矣明年以疾归使必以不仕为高则迁多此一出世亦未有訾迁者而独苛论东阳何哉东阳果贪位苟禄则立朝五十年宜坐致华膴矣乃犹藉卖文鬻书以给朝夕非是则设客不能具鱼菜清节若此而与恋栈者同讥不平孰甚焉或曰子于狄仁杰尝着论非之何独宽于东阳曰时义不同也仁杰值革命之变义不当事伪朝东阳顾命元老非可以高蹈鸣洁君臣之义无所逃于天地间也且仁杰荐张柬之其后柬之反周为唐世尽以功归仁杰东阳救杨一清其后一清定谋诛逆瑾独未闻以功归东阳且加诟病焉岂非众好众恶皆不察哉故论人者贵折衷孔子也
　　奏病势日增恳　恩赏假调理疏光绪二年　　　
署奉天将军崇实
海葛士浚子源辑
　吏政一吏论
　　厚养廉议　　　
冯桂芬
左氏传曰国家之败由官邪也官之失德宠赂章也其今日之谓乎外官自督抚以至典史某缺肥岁赢若干某缺瘠岁赔若干所谓肥瘠者皆陋规之属扬扬然习于人口恬不为怪骤闻之几疑官名为市肆之名吁可叹也余友无锡王大令恩绶尝闻一江苏官论山阳泰兴之肥瘠吾苏有三阳酱园泰兴缎肆大令素朴愿误会为此二肆言时馆林文忠署语闻文忠亦为之抚掌大小京官莫不仰给于外官之别敬炭敬冰敬其廉者有所择而受之不廉者百方罗致结拜师生兄弟以要之大抵大官之廉者仅足不廉者有余小官则皆不足不足则揭债母十岁三其子子复为母十年外简数已钜万债家相随不去犹冀其洁清自好乎选人亦然选人在部尤无谓概令在籍候选于吏治无损毫末然则非本性之贪　国家迫之使不得不贪也而犹且设为空虚不用之律例凡俸禄外丝毫有取皆坐枉法论赃以综核名实之法治之曹局一空矣　朝廷果不知邪抑知之而故纵邪夫王道不外人情士从田闲来寒士居多虽在一命之微莫不有父母之养妻子之赡宫室舆马衣裘仆从之需亲戚故旧之賙官愈大则用愈多外官体统较尊加以延幕友吏役费用数倍于京官大都京官翰林部曹岁需千金递加之至一品当万金外官养廉本数较厚牧令视本数十倍丞倅以上四五倍至督抚二三倍皆不可少之数惟如数以与之而犹有骫法营私致干宪典者斯真贪人矣于是可设为厉禁京官取外官一钱上司取属员一钱官取所部一钱杀无赦夫而后吏治始可讲也或曰数得毋太多乎曰此圣人之法也周官司禄文佚无可考王制孟子犹存其略以礼记疏称大国卿禄食二百八十八人计之大国君禄食一千八百八十人三万二千亩之入也次国君禄食二千四百六十人二万四千亩之入也小国君禄食一千四百四十人一万六千亩之入也今之州县古小侯也小侯之禄殆不啻万金何赢之有汉制太守号二千石实食千二百石中二千石实食一千石王制天子之大夫视子男孟子元士视子男是古制京官之禄重于外汉制则轻于外视三代已减唐始薄而终厚宋给实钱详山堂考索○陆游诗年清百万钱注祠禄岁计千缗时游以秘书监奉祠秩三品是宋禄不薄也元初不制禄世祖时定太师俸一百四十贯米十五石行省右丞相俸二百贯以下有差禄薄无甚于元者明初四品以上俸钞三百贯后又定正一品米八十七石以下有差　国朝因明制而增益之废折米折钞之目雍正二年耗羡归公加给养廉干隆二年增京官恩俸法良意美度越元明何不遂复三代之旧也或曰费得毋不支乎曰另议广汰冗员人数已少停漕运减河工所省千百万已不患不足况吏治既肃百弊皆捐中饱一除积欠自少数年之后所得必有踰乎所费者矣又文献通考俸禄下有职田之目列代皆有之宋史职官志诸路职官皆有职田所以养廉也即养廉之名所自始日知录称明初尚存今议厚给养廉议筹复职田县若干亩绅士征其租供本州县养廉次上司次本籍京官亦古采地遗意也
　　许自陈议　　　
冯桂芬
夫人知不如自知之明周任曰陈力就列不能者止夫子称之左氏传以选事为非后世动以私意度人遂不许人自择官非三代圣人开诚布公之道也夫选事固不可用违其才亦不可与其用违其才不如选事京官乞外自古所有而　功令无之惟进士出身之主事中书许改归班选知县则又何也外官自愿内补自知其不宜于外耳其中无他而　功令亦无之至开例则无所不可又何以说窃以为进士引　见之先愿就京职者宜听其陈明而删去改归班之例至于难进易退君子嘉之概以为恶劳好逸忘致身之义不亦过乎无疾称疾古人所有不以为欺罔也即承平易历数十年一旦有事引疾而去在其人为负　国家而自　国家言之则此等恇怯闒茸之徒正宜屏逐之使避贤者路安用束缚驰骤坐令竭蹶偾事哉冠带闲住不复叙用足矣法过重尚恐其恋栈误公也其不许辞者惟烟瘴及一切苦差烟瘴宜用地近年壮之人五十受代苦差宜分二途为筋力之苦宜专简年壮者为匮乏之苦　国家宜赡之使不苦亦仁至义尽之道矣
　　州县养廉摊扣太多请酌量变通疏附片　　　
贺长龄
窃恭读钦奉　上谕直省各州县经管各仓库责成该管上司层层稽核如果实心查察遇实即参属官各知畏惧何至任意亏空动辄盈千累万等因钦此仰见　训言明切洞见弊源臣敢不实力奉行以期一洗锢习溯查近年以来参办亏空已不下百余起各牧令亦岂罔知警戒全不爱惜功名然臣究不敢自信此后遂无亏空者何也则以致亏半由于摊捐而东省之摊捐又较他省为重也查东省州县素称瘠苦所得养廉本不敷用加以例不准销各款常年摊扣办公益形竭蹶又有帐不符核减老民赏赉及曹工三成军需二成已蒙　恩豁免其六年六月以前未摊廉银尚须补扣而上年盘查案内之无着亏缺及悬抵各款并垫解垫完钱漕等项又须于本年起接扣二成养廉归补计州县所得廉银即全数坐扣尚多不敷而各牧令办公有费赡家应酬乡里亲朋又有费供给过往差使又有费不知该牧令如何取办盘查亏空皆非现任之事以从前悬缺之项摊之于事后无涉之人揆之事理本未得平在定议之时亦岂不筹计及此特以　帑项不便无着耳臣则谓摊扣太多不但无补于　国计且于吏治民生大有妨碍盖州县祗有此财补于彼者必绌于此是特教之挪新掩旧耳其实旧亏未补新亏已增于　国计仍然无益即于嘉庆八年东省清查无着亏缺系按缺分大小派提节省弥补计自嘉庆八年起至九年止共提解司库银一百十余万两迨后旧亏尚未补清而十九年盘查及专参新亏又积至六百余万两之多此其明证然仅仅挪新掩旧而不敢于分外取财犹州县之醇谨者也更恐公事方殷费无所出不肖州县遂于钱漕取盈矣且于词讼索贿矣钱漕浮则民力疲词讼失平则民气郁其为害于治道者良非浅鲜尚何　国计之能裨益乎当此　功令森严该牧令岂敢以身试法臣更何敢姑容然窃恐执法从事而犯法者仍不能止何者州县例得之项为数无多余则非侵　公帑即剥民膏其势固不能逃于法之外而该牧令苟纡目前之急遂亦不顾而甘蹈之也臣所谓不但无益于　国计且大有妨于吏治民生者此也臣之愚见窃谓凡事当核其实与其名为补苴而实则暗损何如缓补旧欠而力杜新亏也凡事当务其本与其操之太蹙使州县惟利是图吏治敝而民生亦敝何如宽为之地使州县不敢虐民百姓足则　国用自足也臣与现署藩司钟祥通盘筹计除常年捐款由臣酌量删减并将最苦州县免摊外尚有军需二成仍应补扣曹工三成尚未摊完若再加以盘查案内之二成一时并摊则为数过多州县实力有未逮合无仰恳　皇上格外　天恩俯准将盘查案内之二成缓俟曹工三成摊竣后再行陆续接摊次第归补如蒙　俞允则时日稍缓　帑项仍归有着办公不窘州县均得从容既不能藉口挪移更不敢无端苛敛从此讲求治理禁止侵亏民庶获安仓库渐裕傥有贪劣之员胆敢恣意亏空则即严绳以法亦足以折服其心似此量为变通不但无损于　国计实于吏治民生大有裨补
再东省州县养廉因须摊扣各项捐款并拨还司库历年垫项经前抚臣奏准提解司库以便摊支扣拨惟查常年捐款系按上中下三等之缺分别摊派其下缺州县向不分摊即闲有酌摊之款臣已全数删除所有提解养廉现皆无款扣拨仍须饬令具领不特有领解之烦而该州县等缺本清苦未得随时支廉办公实系支绌臣与现署藩司钟祥悉心酌议除上中两等之缺州县摊捐较多仍将养廉提解司库随时扣拨外所有下缺最苦之甯海福山海阳寿张昌乐高宛临淄嘉祥定陶鱼台临朐文登钜野蒙阴海丰新泰招远栖霞沾化等十九州县解司养廉现无借垫扣拨应请仍归各该州县自行坐支所有曹工三成及盘查二成并恳　皇上格外　天恩俯念该州县等缺分太苦办公实多不敷一并免其摊扣以示体在　圣恩免摊之处不过十余州县为数甚微而该州县等以积累之区得此调剂则所益实多更当激发天良倍加感奋所裨于治道者不少矣
　　条陈东路情形　　　
胡林翼
敬禀者下游情形殆哉岌岌姑即愚陋之所及知者而言之已不下十数事麻阳船户辰沅水手皆强悍有力镇远以上驿路夫亦游荡不两三月来客商裹足不前无所得食人心皇皇殆不可支夫以官养民不如使民自养为盗而死忍饥而死等死耳犯法可以赊死忍饥则将立毙可虑一也各府各厅之寨苗大者一二百家小者三五十家连年盗劫积蓄一空为良则畏盗而又畏官畏差为盗则一无所畏是将迫之使为盗可虑二也良苗终日采芒为食四时不能得一粟入口耕种所入遇青黄不接之际借谷一石一月之内还至二石三石不等名为断头谷借钱借米亦然甚至一酒一肉积至多时变抵田产数十百金者心怨之而口不敢言其黠者则怨憾所积引盗以仇之而汉奸终不自悟方且失之于盗劫而取偿于盘剥可虑三也苗产尽入汉奸而差徭采买仍出原户当秋冬催比之际有自掘祖坟银饰者蒿目痛心莫此为甚各厅并无钱粮嬴余专恃差徭采买一切陋规以为公私之用近年民力日绌官事日多即令如数收纳尚呼瘠苦何能禁令而强以不情且力役粟米之征一概停止则苗民脱身化外不及知有上下之分是禁之固难将纵之而任其多取乎则穷愁怨叹苗民日见其蹙将更法而归于受田之汉民乎则差徭采买有已成之俗例而非赋役之正供苗寨本无钱粮汉民岂肯领受讦告纷纷上下其手可虑四也官取于苗者十之三土司通事差役之取于苗者十之七取良民之精血以供其宴安酖毒之资台拱丹江古州八寨清平其弊尤深可虑五也汉奸恐喝苗民无所不至即如上年十月倡言某人带兵见黑便杀虽大张晓谕开诚布公其造言恐喝之人即平日盘剥之人即异日倡乱之人欲藉以快其私耳人心思乱无理可喻可虑六也官兵数万已成废器即令千人为营而贼可破凡有血气莫不痛心屯军九千余名布置各堡本极周密然虚籍徒存实政无补数十年之积弊不能一旦挽回今日之食屯田者半是刁生劣监一旦绳之以法则捏造黑白勾煽愚苗其祸且益速操之太急是错峭直之弊委心任运是胡广中庸之诮可虑七也邪教之兴随地皆是根柢既深萌茅已露惟大臣持正而不阿小臣奉公而洁己则无隙可乘尚可不即举发黔中近年大宪兢兢业业察吏颇严然在上有震动恪恭之心在下有得过且过之意未经患难不知恐惧公牍所到寓目已忘可虑八也天下治乱之机不外义利二字人心嗜利则乱人心嗜义则治近年嗜利之人岂惟官哉凡在官之人皆然也即在野之人亦然用人而不得所养虽尧禹之忧勤不能以治天下则养人而耗财多处已乱将乱之时则赏不得不重罚不得不轻故耗财尤多度支已竭仰屋空嗟可虑九也祸积于萧墙势处于危急而不能不资成案秉旧例绦侯之乞怜于牍背魏尚之见屈于刀笔吏古今同慨必至于决裂不可收拾例案一无所施而后节目阔则事已不可为可虑十也
勤王事者食于官举义旗者食于民舍穑事而割正夏汤是也孰敢不箪食壼浆以迎将军诸葛之言是也南阳太守稽留义师斩一守而人皆奉令孙坚是也天下非鄙吝之人不能聚财非抑勒不能散鄙吝之财明怀宗之劝谕而不助军饷李自成之脑箍而尽数以献叔季人心大抵类是粤逆入鄂括取民财计逾千万设官为董劝则十万亦难不至此时不知悔惧人心又大抵类此黔中官兵仰给于藩库藩库又仰给于邻省转运则有所不能抑勒则有所不敢畏首畏尾势必致官危而民亦不安可虑十一也兼弱攻昧取亡言道学者疑之而英君贤相之方略实不外此自强者天道之所取自弱者洪范谓之极帝王驭世之微权必取强桀之人预为驾驭为我用而不为人用　世庙募武力绝伦之人令史相国统领驻防岂为驻防哉所以消天下之英杰而不觉耳姚启圣督浙闽署中岁费以百万计不数年而海澄公施侯归于麾下今欲镇摄边陲必须日日练兵贵东一路幅员至大非挑练精兵八百人分防分捕且战且守则不足以摄奸萌而资防范一年之费又将安出可虑十二也黔饷设令不继则兵民皆困祸不旋踵将任其自乱而自已乎抑将养壮士而去老弱核名实而察空旷也非常之原黎民所惧行之不善是明季裁驿卒之事行之而善是商鞅变法之事成者为怨府败则为祸阶可虑十三也保甲团练实救时之善政委员之办事其时甚暂恐民不信其势相隔恐民不亲则非牧令不为功矣然而奉虚文者无实意察小害者忘大利大宪之董戒不啻颖秃而唇焦各属之奉行惟有禀覆与告示可虑十四也大江东去望风瓦解刺背奸细反来黔地即是逃匿之余亦恐勾煽之祸可虑十五也以上十五事姑即东路而言之然而言易行难病多药少非一手一足之力所能挽回亦非空言说剿所能补救约而言之则亦不外练兵求才察吏筹饷四事耳已乱易治也未乱易治也而将乱难治林翼之愚陋即使殚精竭力亦无补于万一一人之精力几何一人之才识又几何如石填海如蚊负山固自知其不堪矣
　　敬陈湖北兵政吏治疏　　　
胡林翼
查湖北军务不饬已历五年无论贼匪之多寡强弱而闻警先惊接仗即溃者比比皆是上下相蒙恬不知耻推求其故则以将领不得其人纪纲不立而是非不明也深思纪纲所以不立是非所以不明之故则误于使贪使诈之说不知己则先为贪诈所使而曰吾能使贪使诈也岂不谬哉本省既无得力之兵将而川楚河南勇目之黠桀者纠合无赖随营投效以一报百以百报千冒领口粮交绥即溃所投不合又顾之他　国家之帑项至为艰难而徒以供无赖之欲壑以此杀贼犹北辙而南辕势必不可至遣散不得其方则相聚为盗耳此近三四年楚北募勇之大患其流毒将有不可思议者矣古之治兵者先求将而后选兵今之言兵者先招兵而并不择将譬之振衣者不提其领结网者不挈其纲是棼之也将自毙矣督臣官文上年受事以来收集兵勇力加整顿得力尤在马队之忠勇能使三军之士风气为之一变查有前任湖南臬司降补知府魁联久任宝庆衡州岳州等处捐解私囊养士募勇已历十年其志趣公忠迥非庸俗可及经督臣官文派充总理营务伉直明决知无不言厘剔弊端独任劳怨实为湖北军务必不可少之员目下力疾从公尚难以职守惟马队及各营之精锐必应迅速进取而湖北本省饷少勇多冗杂不治不戢自焚后患方大急应裁汰浮伪简练精锐可否　敕下魁联帮办湖北南北两岸水陆营务事宜责成一例简汰该员曾任三品大员应否　赏给三品卿衔以重事权之处伏候　圣裁非臣所敢擅请至湖北绿营兵丁怯懦若性正额虚浮军政营制荡然无存而其虚糜钱粮如故也现署提督杨载福才识严明如可假以二年必能整饬惟东征事急水师可无专委之员容臣再行详思访举另摺　奏闻此为兵事急应整饬之要武汉形势壮阔自古用武之地荆襄为南北之关键而武汉为荆襄之咽喉武汉有警则邻疆震惊南服均阻控制无术本根既摇四年之中武昌三陷汉阳四陷　国帑因而虚糜民生因而凋敝东南数省受害之烈亦惟武汉为尤甚矣昔周室征淮师出江汉晋代平吴久谋荆襄王浚造船循江而下陶侃之勳镇守武昌宋臣岳飞李纲之谋画岳鄂均以此为高屋建瓴之势控制长江惟鄂为要固东南一大都会矣
夫善者必扼其吭善兵者必审其势今于武汉设立重镇则水陆东征之师恃武汉为根本大营有据险之势军士无返顾之虞军火米粮委输不绝伤痍疾病休养得所是则平吴之策必在先保鄂郡矣保鄂之不失必须先固汉阳汉阳为江汉总汇武昌仅南岸一府而汉阳则可通八府也臣查历年湖北之失在于汉阳并不设备江面无一水师下游小挫贼遂长驱直入束手待毙莫可如何前车之覆殷鉴不远应请于武汉设陆师八千人水师二千人此万余人者日夜训练则平时有藜藿不采之威临事有折冲千里之势本境乱民随时征讨固可销除隐慝且东征之师孤军下剿善战者必伤久役者必疲伤病之人留于军中不仅误战亦且误饷若以武汉之防兵更番替代弥缝其阙则士气常新军行必利至水师以为利器声震叠无半年不小修之船亦无一年不大修之船更番迭战以武汉为归宿则我兵常处其安而不处其危矣或疑武汉两城公廨私庐百不存一城周二十里设守为难臣愚以为非是蚡冒蓝缕以启山林卫文作都训农通商是在行之以俭而训之以勤耳苟此而不能守去之他处何益此武汉宜急设防练兵之要湖北莠民之从贼者以兴国崇阳通城通山大冶广济黄梅为最多臣于臬司任内由岳州驻崇阳一月以保甲之法勒令首户捆斩三千人未及毕事而驰往九江矣兵至为民贼来从逆及今不治终必为乱治之之法兵勇搜捕不仅徒滋扰害亦且事久无成惟有保甲清查户族捆献分别斩释之法然而牧令不得其人则法不能行害且滋甚其已被贼扰之三十余州县吏惰民骄其未被贼扰之三十余州县官仇民而民且仇官夫吏治之不修兵祸之所由起也士气之不振民心之所由变也官吏之举动为士民之所趋向绅士之举动又为愚民之所趋向未有不养士而能致民亦未有不察吏而能安民者臣恐湖北之民揭竿而起者不必粤匪之再至而将盗弄潢池矣即如五年大熟州县乃或报灾经臣駮斥在案六年大饥州县转不报灾又经臣迭次駮斥在案以丰为歉是病　国计以歉为丰是害民生而终必害于　国计又查积年以来每遇歉岁官吏私收而　恩旨蠲缓者实惠不及于民则有所谓挖征名目又有所谓急公名目无一非蠹　国病民饱丁胥之欲壑而肥官吏之私囊实堪发指凡下与上交接之事诿之幕友而官不问凡官与民交接之事诿之门丁而官不问词讼案牍病在积压盗贼奸宄獘在因循夫州县之所谓小事即百姓之大事今日之所谓小贼即异日之大贼厝火积薪更切隐忧又如军饷浩繁不能不取给于捐输牙帖厘金以资小补报捐则有踩堂贽见之费牙帖则有勒索之费厘金则有私设之费其所缴于公者薄其所取于民者厚臣受事以来迭次特参均蒙　恩旨俞允在　国自有刑章在臣亦甘为怨府惟深思利弊之原劾贪非难而求才为难前者劾去后者踵事而巧避其名则其弊将有不可胜言者矣且贼扰之地官缺久悬观望不前所在皆是臣愚以为必应严禁官场应酬陋习吏更始崇尚敦朴屏退浮华行之数年或可改观人情固欲自便其私上无所求则下可自赡责以廉洁而无辞风尚必使先趋于正大官所好即吏所瞻不烦董戒而自变目下情形州县尚悬缺待人可否　敕下部臣暂勿拘臣文法赀格地方吏治是臣专责容臣次第清理分别委署如果试验有效才具出众即行　奏请试署以期实济而利民生此吏治急应整饬之要以上三事是湖北之先务其余应办事宜容臣随时　奏请　恩训刻下武汉甫经收复人或以为已治已安矣而臣之所忧方大如以为已治已安则前此固已收复二次矣江西腹内七府尚沦于贼与四年之仅失九江者情形迥异江西之腹内均与武汉唇齿相依旁轶横出又不仅九江安庆为足虑也未收复之先事势极难而文武尚有惧心收复之后布置尚易而特恐文武均萌肆志外省粉饰之习久在　圣明洞鉴不揣愚昧直陈于　圣主之前可否　敕下廷臣核议准行
　　复张石卿中丞亮基　　　
胡林翼
闻某帅左右无一正人无一谋士其讙呶噂沓尽是贵游中习气此诚不可与争权观于乌都护江岷樵之言不用而诿过于钟泉即知其无能为矣不如姑示韬晦待其自败以败事计之当在此时矣窃见阅历之深无如仲绅某帅一日丕离粤西仲绅即一日不与粤西之事例以古人忠义之至固有未协然委曲求全保身即以保　国如操纵得宜指挥若定能如胡梅林之笼罩赵文华亦行军之长算也至坚壁清野非用士用民不能济事士民中岂无欺我之人亦岂无偾事之人然兵将之猾者十九士民之朴者十六近年官途颇杂牧令既少真才佐杂尤多庸妄其心术见识不堪设想不如士民之真性未漓可激以忠义楚官与民仇楚民与官仇此孟子所谓疾视其长上而不救也惟有勤接见决壅蔽视民如官视官如民无众寡大小推诚相与咨之以谋而观其识告之以事而观其勇临之以利而观其廉期之以事而观其信知人任人不外是矣近日人心逆亿万端亦难穷究其所往惟诚信之至可以救欺诈之穷欺一事不能欺事事欺一时不能欺时时不可不防其欺不可因欺而灰心所办之事所谓贞固足以干事也赏罚自在董劝因时以大权临之何患不济未有注意于保甲团练坚壁清野而无成效者也昔卢忠烈公督兵大名郧阳其得力在坚壁清野其制胜在亲兵之能杀敌致果也傅重庵以碉堡制苗而练丁千五百人因间雕剿兵威乃振钧示招练如何可信为日已迫训练岂一蹴可能诚为深虑窃谓襄毅治粤而陶鲁参军所领三百人皆即因时应募而所向克捷且战且练且守练一日得一日之力练一人得一人之力百金之士千金之士诚为难得然三年之艾亦在蓄之而已至练勇之不可恃则在驭之之法如何领之之人如何耳　国威久不振矣人心思乱不自今日始亦不自今日止除日日练兵人人讲武别无补救之方此与专言守御者实以互用而相与有成也至间谍为行军之要而其事最难由于安乐日久无耐劳苦壮胆智之人甘蹈白刃者更不可得来谕言我师一举一动贼必知之则是保甲不实稽查不力之故贼之举动我不能知则是未得间谍之故物色此人谈何容易陈平恶草具付以多金而不疑野利枣龟杖至垂毙而不悔其用人之妙用智之巧良可味矣窃谓谋野则获积诚可通虽非一二月所能猝办然未有求而不得者矣
　　直隶清讼事宜十条　　　
曾国藩
　　　第一条通省大小衙门公文宜速
凡公事迟延通弊有二曰支曰展支者推诿他人如院仰司司仰府府仰县之类一经转行即算办毕但求出门不求了事是也展者迟延时日如上月展至下月春季展至夏季愈宕则愈松担迟不担错者是也各省均难免此习气而直隶则似更甚藩司照转督院之文有数月未转行者总局奉饬核议之件有终岁不议详者上控之案饬府先查大概往往经年不报饬县录案详复亦或经年不复催提钱粮则曰另文批解催提人证则曰传到即解宕过数次上司亦遂置之不问上下相容疲玩已甚前此犹有军务可诿本部堂当肃清之后不得不力挽积习为诸君子舍旧图新以公事之勤惰觇同官之贤否除寻常文牍外如催解银解犯之类均须酌定限期分记功过其四种月报之四柱册限期送省悬榜官厅至饬道府先查大概之事饬州县录案详复之件亦将限期悬牌官厅违者记过小过积至六次大过积至三次者撤委示惩司道有积压之文本部堂必面加诘责督署有稽延之牍亦望僚友立进箴规通省上下皆以勤字为本自有一种旭日初升气象虽不专为狱讼而清讼之道必自此始
　　　第二条保定府发审局宜首先整顿
保定发审局虽为首府之专司而实总督衙门之分局凡京控省控奏交咨交各案总督独挈其纲而两司与首府分任其责若不能详慎速结则积案日多弊端百出闻京控发交到局委员往提人证间有得钱卖放之弊行贿受托则以患病外出等词捏禀搪塞此一弊也案证提到省城分别保押听候审办有发交清苑取保者县役任意讹案有发交辕门取保者府役与门丁任意讹索有取店保者店家居奇勒掯择肥而噬此又一弊也每过堂时必有差役承带案证而承带之差往往五日一换换差一次讲费一次诛求无厌此又一弊也斯三者全赖首府认真防范督院及臬司随时稽查提犯则删除闲人专提要证愈少愈好札饬本地方官依限解到不得轻率委员前往取保则再三访察严禁讹索承带则一案一差始终不准更换吾辈稍尽一分之心讼者少受一分之苦及发交局员审讯每案只派一员承审一员副之凡京控巨案初到时正副二员将卷宗细看过堂一二次寻出端倪开一节略其末即稍判曲直五日之内臬司带同首府及正副承审官上院本部堂与之商论一番名曰议狱其应由藩司主稿者则两司带同首府局员上院议狱议毕再行审讯紧要工夫全在议狱一次及初讯一二堂而案之是非已明矣未过堂之先不妨详慎访察既过堂则须求速了愈速则真情易露愈久则幻态弥多其业已淹滞者尤须设法催办上司以严札催之首府以婉言催之局员以仁心自催之另立限期分记功过讯结之后取保者饬令速归管押者立予释放即监禁者亦时加检点惟恐瘦毙首府之滞狱一清通省之风俗立变造福造孽只在吾人寸心一转移间耳
　　　第三条州县须躬亲六事不得尽信幕友丁书
牧令为自古要官百姓之所托命非才德俱优难言称职然天下安得许多龚黄卓鲁萃于一方吾辈与人为善悬格不可太高但求中材可勉者苟能以勤字为本事事必躬必亲便可造到第一等循吏直隶怠玩之习相沿已久每逢三八告期或委典史收状或由承发房将呈词送交门丁门丁积压数日送交幕友幕友拟批挂榜而本官尚不知呈中所告何事至判阅稿票时任听丁书主政按照呈内姓名全数差传不敢删减一名甚至经年累月未尝坐堂讯问两造破家荡产求息讼而不能此小民所以困穷案牍所以丛积也今与诸君约有六事宜躬亲者放告之期必须亲自收状能断者立予断结不能断者交幕拟批必须亲自细核分别准驳准理者差票传人必须亲自删减命盗案件以初起供招为重必须亲自勘验愈速愈妙承审限期何日解勘何日详结必须亲自计算监禁管押之犯常往看视每日牌示头门每月册报上司必须亲自经理六者皆能躬亲则听讼之道失者寡矣如其怠惰偷安不肯躬亲者记过示惩如其识字太少不能躬亲者严参不贷
　　　第四条禁止滥传滥押头门悬牌示众
凡小民初涉讼时原被告彼此忿争任意混写多人其中妄扳者居多且有差役勾串牵入呈内者票上之传人愈多书差之索费愈甚名曰叫点所谓堂上一点朱民间万点血也嗣后自理词讼只准一原一被一干证或证至二三人为止不准多传传到人证非命盗大案不准轻于管押只许当堂取保候讯万不得已而羁押则须随时亲到班馆查访有无陵虐私押等弊仍制造大粉牌一面悬挂头门之外将在押人姓名逐一开载并注明某月某日因某案管押书明牌上俾众周知倘书差舞弊私押准家属喊禀严究本部堂常常派人密查如有并未悬牌或牌上人数与在押之数不符与月报之数不符者记过重惩
　　　第五条禁止书差索费
凡一呈词到案如有交涉富民及巨商者则差役勾串门丁买此案差票又或丁书纳贿签黏原差之名于票尾朦官标判又或家丁求明本官指名签差此种弊窦无处无之又或原差串通告状之人伺该差值日方来喊控以为朋比讹索地步此即江南所谓坐差也差役持票到门引类呼朋叫嚣征逐妇女出避鸡犬不安本家之搜索既空亲族或因而受累及审讯时有坐堂之费将结时有了衙门之费两造议和者又有和息呈词之费一字到官百端需索疮痍赤子其何以堪自今以后各属当除以上积弊凡签差皆择谨愿者分路酌派不准丁书黏签指请一切规费酌量核减视民家有差骚扰如吾家有差未退视民家有讼纠缠如吾家有讼未结官长设身处地则民间受福无穷此在良有司寸心自儆自修吾不能一一预悬记过之格然访察得实亦必随时严惩
　　　第六条四种四柱册按月呈报悬榜
直隶向来章程州县按月呈报上司者约有五种一曰新旧各案已结未结开摺呈报二曰监禁之犯开摺呈报三曰管押之犯开摺呈报四曰监管病毙者具禀呈报五曰窃贼未获者具禀呈报每月报此五事立法可谓至密至善矣乃近来不报之县甚多呈报之县甚少即或偶报一月又复间断数月以致无可稽查今欲清厘狱讼须将此四种章程认真行之本阁部堂定一格式首曰积案上月控者为旧管本月控者为新收审结者和息者注销者为开除未结者为实在次曰监禁次曰管押皆分旧管新收开除实在为四柱又次曰逸犯无论强盗窃贼土匪逃军凶犯要证但系逃逸应缉者概名之曰逸犯分旧逸新逸已获在逃为四柱其逸犯名数未定者则添注曰又应缉者几起每县每月填写格式一叶而四种朗然在目矣其每种各开人名事宜清单仍照向例开写但宜略不宜详耳州县每月初一二三等日办齐四柱册四种由驿递省其偏僻之县自度驿递难到者专差送省限十日内送齐院司查对数目钉成总册存于三处官厅大众阅看其未报者报而不实者立予记过其已报者视结案获犯之迟速监禁管押之多少定该员之功过有过有功者另写一榜悬于三处官厅此皆本省旧章前督刘公曾申明之本阁部堂与诸僚友当力行之
　　　第七条严治盗贼以弭隐患
近来盗案迭出抢劫频仍勒缉严比之文书不绝而罕见破获之犯初二三参之奏咨不绝而终无降调之官即真正强盗斩犯而再三勘转狡供驳回亦非四五年不能正法为从者更逍遥法外毫无畏惮是以盗风日盛邦畿重地万方辐辏而行旅皆有戒心从前枭匪教匪捻党降众余氛未殄一夫煽动盗啸聚此直隶之隐患也欲弭大患先除小盗州县一遇盗案无不责成捕役捕役之能干者强半通贼本不愿于破案一经破获之后解府解省往返留费用半出自捕役捕役应得之工食本官久掯不发解案之费资该役无从措办此捕快所以藉豢贼为生路视获贼为畏途也嗣后各州县皆宜厚养捕役工食之外另给月饷恣其所为譬如良将厚养死士不问千日之过但责一朝之效及至捕案之时购线募人等费官为给发重悬赏格少者数十金多者每名百金或数百金捕而不获则又酷刑严比血溅肉飞大利在前峻法在后而捕役之不尽力者寡矣既养捕役以治其标又择团长以治其本选明干者数人立为团长优加礼貌酌给薪资令之帮办捕务约束乡邻首告者有赏隐匿者连坐禁赌场以清其薮拏窝家以绝其踪专讲捕盗之实政不尚会缉之虚文既获之后分别两种办法一种赃少而情轻者仍照旧例招解勘转一种赃多而情重者禀请本部堂可否照军法从事本部堂审择要犯批令先行解省委审明确立正军法剧盗之首速枭贼之胆自破而枭教捻匪之余党或亦可弭患无形除具奏外仰各属实力遵行其平日不能治本治标临时不能重赏严比者记过撤参其果能认真缉捕者悬赏之银每名百金可令获犯之人径来督院领赏即难解之犯本部堂亦可派兵迎护事事相谅相助要不使属员有掣肘处耳
　　　第八条讼案久悬不结核明注销
乡曲愚民每因一言参商致起讼端迨事过气平或经亲友劝解又复怨释悔生彼此情甘罢讼而衙门索和息钱文难以措办因而避匿迁延久不到案此案悬不结之一端也又有刁民凭空砌词涉讼或挟仇或渔利造作影响无据之言诬告多人但求准状不求审理递呈之后永远不敢到案此案悬不结之又一端也直隶天津河间此等恶风尤甚若任其经年悬宕则被告干证受累无穷每逢新年开印或值新官到任一概换票一次恐吓传提徒为书差门丁谋利之券实可深恨查例载各衙门告言人罪一经批准即令原告投审若不赴审辄复逃脱及并无疾病事故两月不到案听审者即将被诬及诬证释放所告之事不与审理拏获原告专治以诬告之罪等语嗣后有日久未结各案原告两月未经呈催即照原告两月无故不投审例将案注销并将差票查缴以清积牍一面将注销缘由禀闻一面汇入月报册列于积案开除项下报查
　　　第九条分别皂白严办诬告讼棍
直隶民情朴厚刚直好善之风甲于天下而健讼逞刁者亦复不少或贫民挟仇讹诈砌词上控希图拖累富民或莠民聚众相谋动以钱粮差徭控告官长借大题为敛钱之计或讼棍扛帮不胜复以诈赃毙命控告书差借延讼为餔啜之计种种幻态不可言状一经批饬提省则奸计得行而无辜受累嗣后省控之案院司不可轻于批准情节支离批词即宜斩截不可用姑准饬府查复等语少准一谎状即多造一阴功其必须准理者不可轻批提省但责成本管知府秉公研讯或委贤明之员前往会讯其提省审办者则须剖分皂白实究虚坐理无两是势不两存近来直隶京控省控之案一经发交谳局平日则多方弥缝临事则一味含糊告官得实者承审官回护同僚但议以不应重不应轻之咎告吏得实者承审官删改情节但科以笞杖及除名之罪其控告全系虚诬者则又曲庇奸民惟恐反噬但以怀疑妄控及愚民无知等语了结之奏交之案十审九虚刁讼之民十虚九赦问官皆自命为和事之人讼棍皆立身于不败之地皂白不分莫此为甚自今以往凡京控省控重案本部堂率属议狱之初即当确究虚实审实者即治被告以应得之罪虚诬者即治奸民以诬告之罪黑白较然不稍含混一变向求麻木不仁之习讼棍之积猾玩法者除照律科断外再加严刑以痛苦之本部堂惩治他犯恪遵律例独至治盗贼讼棍则当格外从严冀以救一时之弊有识者尚鉴亮焉
　　　第十条奖借人才变易风俗
严惩讼棍邪气虽除而正气不伸则风俗仍难挽回风俗之美恶主持在县官转移则在绅士欲厚风俗不得不培养人才古者乡大夫宾兴贤能考其六德六行六艺而登进之后世风教日颓所谓六德者不可得而见矣至于六行曰孝友睦任孝友则宗族敬服睦则亲党敬服今世未尝无此等人也任则出力以救急则出财以济穷今世亦未尝无此等人也六艺曰礼乐射御书数今世取士用文字诗赋经策其事虽异其名曰艺则一也今之牧令即古乡大夫之职本有兴贤举能之责本部堂分立三科以求贤士凡孝友为宗族所信睦为亲党所信者是为有德之科凡出力以担当难事出财以襄成善举者是为有才之科凡工于文字诗赋长于经解策论者是为有学之科仰各州县采访保举一县之中多者五六人少者一二人其全无所举及举而不实者该牧令皆予记过教官如确有所见亦可随时禀保举有德者本部堂或寄扁额以旌其宅或延致来省赐之酒食馈之仪物举有才者本部堂或饬属派充团长酌给薪水或调省一见札令帮办捕务举有学者本部堂或荐诸学使量加奖援或召之来省肄业优给膏火每州每县皆有数人为大吏所知则正气可以渐伸奸宄因而敛此虽与清讼无涉而端本善俗尤在于此用一方之贤士化方一之莠民芳草成林荆棘不锄而自悴鸾凤在境鸱枭不逐而自逃诸良吏无以为迂而忽之
　　劝诫州县四条上而道府下而佐杂以此类推　　　
曾国藩
　　　一曰治署内以端本
宅门以内曰上房曰官亲曰幕友曰家丁头门以内曰书办曰差役此六项者皆署内之人也为官者欲治此六项人须先自治其身凡银钱一分一毫一出一入无不可对人言之处则身边之人不敢妄取而上房官亲幕友家丁四者皆治矣凡文书案牍无一不躬亲检点则承办之人不敢舞弊而书办差役二者皆治矣
　　　二曰明刑法以清讼
管子荀子文中子之书皆以严刑为是以赦宥为非子产治郑诸葛治蜀王猛治秦皆用严刑以致乂安为州县者苟尽心于民事是非不得不剖辨谳结不得不迅速既求迅结不得不刑恶人以伸善人之气非虐也除莠所以爱苗也惩恶所以安良也若一案到署不讯不结不分是非不用刑法名为宽和实糊涂耳嬾惰耳纵奸恶以害善良耳
　　　三曰重农事以厚生
军兴以来士与工商生计或未尽绝惟农夫则无一人不苦无一处不苦农夫受苦太久则必荒田不耕军无粮则必扰民民无粮则必从贼贼无粮则必变流贼而大乱无了日矣故今日之州县以重农为第一要务病商之钱可取病农之钱不可取薄敛以舒其力减役以安其身无牛之家设法购买有水之田设法疏消要使农夫有生聚之乐庶不至逃徙一空
　　　四曰崇俭朴以养廉
近日州县廉俸入款皆无着落而出款仍未尽裁是以艰窘异常计惟有节用之一法尚可公私两全节用之道莫先于人少官亲少则无需索酬应之繁幕友家丁少则减薪工杂支之费官厨少一双之箸民间宽一分之力此外衣服饮食事事俭约声色洋烟一一禁绝不献上司不肥家产用之于己者有节则取之于民者有制矣
　　劝诫委员四条向无额缺现有职事之员皆归此类　　　
曾国藩
　　　一曰习勤劳以尽职
观于田父农夫终岁勤劳而少疾病则知劳者所以养身也观于舜禹周公终身忧劳而享寿考则知劳者所以养心也大抵勤则难朽逸则易坏凡物皆然勤之道有五一曰身勤险远之路身往验之艰苦之境身亲尝之二曰眼勤遇一人必详细察看接一文必反覆审阅三曰手勤易弃之物随手收拾易忘之事随笔记载四曰口勤待同寮则互相规劝待下属则再三训导五曰心勤精诚所至金石亦开苦思所积鬼神亦通五者皆到无不尽之职
　　　二曰崇俭约以养廉
昔年州县佐杂在省当差并无薪水银两今则月支数十金而犹嫌其少昔年举贡生员在外坐馆不过每月数金今则增至一两倍而犹嫌甚少此所谓不知足也欲学廉介必先知足观于各处难民地饿莩则吾辈之安居衣食已属至幸尚何奢望哉尚何暴殄哉不特当廉于取利并当廉于取名毋贪保举毋好虚誉事事知足人人守约则气运可挽回矣
　　　三曰勤学问以广才
今世万事纷纭要之不外四端曰军事曰吏事曰饷事曰文事而已凡来此者于此四端之中各宜精习一事习军事则讲究战攻防守地势贼情等件习吏事则讲究抚字催科听讼劝农等件习饷事则讲究丁漕厘捐开源节流等件习文事则讲究奏疏条教公牍书函等件讲究之法不外学问二字学于古则多看书籍学于今则多觅榜样问于当局则知其甘苦问于旁观则知其效验勤习不已才自广而不觉矣
　　　四曰戒傲惰以正俗
余在军日久不识术数占验而颇能预知败征大约将士有骄傲气者必败有怠惰气者必败不独将士然也凡委员有傲气者亦必偾事有惰气者亦必获咎傲惰之所起者微而积久遂成风俗一人自是将举国予圣自雄矣一人晏起将举国俾昼作夜矣今与诸君约多做实事少说大话有劳不避有功不矜人人如此存心则勋业自此出风俗自此正人材亦自此盛矣
　　杜绝苞苴示
  </div>
  <div class="pagination">
   <a href="皇朝经世文续编-清-葛士浚_page32.html">
    上一页
   </a>
   <span>
    ...
   </span>
   <a href="皇朝经世文续编-清-葛士浚_page28.html">
    28
   </a>
   <a href="皇朝经世文续编-清-葛士浚_page29.html">
    29
   </a>
   <a href="皇朝经世文续编-清-葛士浚_page30.html">
    30
   </a>
   <a href="皇朝经世文续编-清-葛士浚_page31.html">
    31
   </a>
   <a href="皇朝经世文续编-清-葛士浚_page32.html">
    32
   </a>
   <span class="current-page">
    33
   </span>
   <a href="皇朝经世文续编-清-葛士浚_page34.html">
    34
   </a>
   <a href="皇朝经世文续编-清-葛士浚_page35.html">
    35
   </a>
   <a href="皇朝经世文续编-清-葛士浚_page36.html">
    36
   </a>
   <a href="皇朝经世文续编-清-葛士浚_page37.html">
    37
   </a>
   <a href="皇朝经世文续编-清-葛士浚_page38.html">
    38
   </a>
   <span>
    ...
   </span>
   <a href="皇朝经世文续编-清-葛士浚_page34.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
