<!DOCTYPE html>
<html>
<head>
    <meta charset="UTF-8">
    <title>皇朝经世文新编 - 第 82 页/共 101 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇朝经世文新编 - 第 82 页/共 101 页</h1>
    <div class="content">　　圣学会序　　　　　　　　　　　　　　　　　　　
蔡希邠

曾子曰君子以文会友以友辅仁岂不然哉夫孔子言道二仁与不仁而已中庸仁者人也郑康成以为与人相偶偶者会也天有会地有会鱼鸟有会珠玉有会草木有会鬼神有会体有会气有会日月有会声色有会天之会五星集于房地之会江海朝宗于海鬼神之会黄帝会万灵于明庭岁终会聚万物而蜡饔之鱼会于渊鸟会于林玉会于山珠会于渊草会于泽木会于薮质点相会而成体元气相会而成化日月相会而成望颜色相会而成文声音相会而成乐人类相会而成国学者相会而成教举天天之中物物之内不能有一而无二也则不能无会也有所会而后有所成不会则散散则毁矣其会大者其成大其会寡者毁而不成是故会无量无算数无思议之空气而成为天会无量无算数无思议之土而成为地易曰大哉干元乃统天干元者会其有极也禹会诸侯于涂山执玉帛者万国名其地曰会稽此古今莫大莫古之会而禹为大会之魁也武王大会于孟津诸侯八百而着王会之图周公建都于洛四方民大和会宣王大会诸侯于东都会同有绎赋车攻之诗大会之次也齐桓兵车之会六衣裳之会九会阳谷会毋会贯泽葵邱孔子称其仁武王周公宣王齐桓皆大会魁也春秋于会无讥而郑伯逃会则恶之为狄是春秋之义会为中国逃而不会者为狄记称乐而恶离孔子曰吾非斯人之徒与而谁与若不会则孤寡独夫为不祥之实乃谦逊之词詈骂之语人情所憎恶故孔子作春秋以为狄也孔子弟子三千为士人大会之魁祖墨子徒属从死者百八十人澹台渡江弟子三百孟子从者数百吕氏春秋记孔墨之弟子徒弥满天下充塞天下古今会之至大者后汉张兴蔡宗郑元弟子皆万人曹曾楼望九千人其余数千人者不可数太学生多至四万贞观太学生亦至万人程朱陆子讲学皆五六千人皆自古大会为圣学极盛之轨若博士倚席不讲生徒散匿于山谷黉舍鞠为园(爻疋)闵马父不悦学则为圣学最衰之候而国亦随之若夫香山九老会司马温公耆英会皆为元夫硕人盛事王阳明开惜阴会其弟子传之泾县有水西会国有同善会江阴有君山会贵池有光岳会太平有九龙会广德有复初会江北有南谯精舍会先正罗文恭石莲洞会新安有程氏世庙会湛甘泉传白沙之学开九十九会与阳明相埒其后徐华亭开灵济宫会者九千人为最大矣若高忠宪公同善会刘蕺山证人会汤文正公志学会皆一时名贤盍簪讲学发扬大道激厉后士圣学之光古今称盛焉皆会之为功也今小雅废矣圣道欲坠学者自咿唔求爵禄外无嘉会讲学之事斯仁人君子之所忧也泰西一切学术庶业皆由会出意人以三千金之教会而圜球之大地英人以十二万金之商会而灭万里之印度世俗有文昌会关帝会观音会乃独无孔子会椎理奸宄之徒攘禹武周公孔子之会名而士夫乃反逊让而避之夫今制大合天下举人而试之曰会试京邑谓之都会省城谓之省会凡都会省会郡邑之地皆有士夫汤沐商贾辐辏各大会其乡人经营室馆而名为某省之会某郡之会某邑之会故会馆弥满于天下其岁时宴集则会同年会同门会同乡皆杂沓数百云萃鳞集自京师迤及直省皆是也且夫小人有会而君子无会间宴有会而讲学无会外国有会而中国无会杂鬼神有会而孔子无会此于国势政教盛衰所关非细故也昔京师士夫开强学会书局人才萃焉事既上闻　圣上嘉悦升为官局领以大臣岁拨巨帑可谓盛举矣今桂之士夫追同善证人志学之坠绪发先正涑水阳明念庵之余风大陈图书广开学会庶几传孔门大教而不坠春秋狄之贬其将传之天下吾乐从之游而观其成焉学者其为不悦学之闵马父逃会之狄孤寡独夫离索居启之小人耶抑其从禹武周公孔子朱子陆子阳明高忠宪刘蕺山汤潜庵诸先生后耶

　　圣学会后序　　　　　　　　　　　　　　　　　　
岑春

人有三本天地者生之本也祖宗者类之本也君师者治之本也三本孰为大曰师为大人恶知天圣师告我天而尊天人恶知祖父圣师告我祖父而亲祖父人恶知君圣师告我君而事君生与类皆由造物治则在人道君之所治人道曰礼义名分纲纪政令教化条理文章正朔衣服器械宫室饮食事为无一不出于师无一不在师治之内然且从之则治不从则乱从之则永不从则促从之则安不从则危从之则存不从则亡神明圣王师乎师乎孔子乎孔子之道有元统有大一统有三统有三世有百世有万世元统则自诸天诸星无不统也造起天地万物之始大哉干元乃统天先天而天不违天虽大亦在孔子干元所统之内计中国之地居大地八十分之一大地居行星二百四十九之一日居无量数无思议星团星气星云之一一君之在孔子干元之中岂止太虚之有微尘沧海之有涓滴乎大一统则自天地公侯庶人山川昆虫草木莫不统一君亦圣王中之一公侯耳三统则一文一忠一质一贤贤一亲亲一贵贵一尚白一尚赤一尚黑一子正一丑正一寅正有再而复有三而复有四而复有五而复有九而复一代不过圣师中之一统之一义耳一代何啻百数十君三世有据乱世有升平世有太平世乱世内其国而外诸夏升平世内诸夏而外狄太平世无有土疆远近大小若一周鲁之君秦汉以后之君普地球之君无不以三世统之特与时推而愈广耳其君何可量数百世则自三王五帝九皇六十四民为七十二君后则庸人一小人二君子三圣人四推而无穷继周可知万世则吾不知之矣以此窥孔子乎犹其一斑一脔乎玉麟衔书苍水降精改制受命建元统天鬼神万灵献符明天下归往文王肇兴物无两大大哉莫名孔子乎配天地育万物醇神明本数末度六通四辟存于经上律天时下袭水土宜以纪元贯古今千年坠典今宜补之哉重为言曰春秋书国事而公羊谷梁传经大书孔子生春秋元年春王正月公羊王者孰谓谓文王也论语文王既没文不在兹乎王愆期曰文王即孔子也春秋说不言谥者法其生不法其死与后王共之以示千万年孔子长生为后王师也孔子西行不到秦于宋卫陈蔡郑皆无与而史记于秦本纪列国世家皆书孔子卒老子列传又书孔子卒后一百二十九年岂不以孔子关天地而始终之哉今自淫昏之鬼诬诞之神犹有诞日祝人间父母人主下至长官亲友寿日犹称祝至于大圣诞降安我千万年万万之生此为天地大庆而被儒冠衣诵读其书者乃蔽罔不知呜呼微哉今以史记例当孔子生二千四百四十八年侁侁士夫开圣学会举庚子拜经之义以尊至圣陟降在天宜昭孔子之生以晓地球万国为太平远近大小若一大同之治俾人人一统于孔子念念咸思孔子时时如见孔子其有不从者是为悖圣凡有血气者知尊亲哉

　　强学小会集众启　　　　　　　　　　　　　　　　
曾习经

先师垂典文厉学者曰性相近习相远又曰学之不讲是吾忧也夫迁染异涂而鬲阂之为害也故汉之汝南唐之东都宋之洛阳硕夫通儒所在雾会咸有耆名高义以鼓动流俗降及近代颇为衰寡而精力所建编牒千百所谓其时达人缀学之徒得从奉手焉用是芬华相扇窈窕无绝讲学之风重于时矣四维不张小雅尽失突梯脂韦汲汲顾影君子消则小人长治日少则乱日多譊譊之学各习其师其能寻先圣之元意务经世之远者百不得一焉而迂滞若是矣故当其盛也士有不谭道者则樵夫牧己窃笑之及其衰也俗儒鄙生至动色而相戒是可慨矣时维仲秋禾黍弥野新亭斯在风景不殊其有感时之士匡俗之哲朝隐之彦击戢之英洎夫江湖散佚山林耆旧萍浮南北来帚京师即以兹晨并逮斯会发愤时艰绸缪世用有劝勉忠爱之言无互相题拂之事霜霰未下风露可怀特段禅栖广敷茵集松柏迻凋于岁寒鸣不已于风雨重以令节之美游从之乐月出皎兮舒窈纠兮茍士夫不言来者曷述潘生云池鱼笼鸟皆有山林薮泽之思讵不能一忘鄙愿而暂同于雅好哉其诸君子知有乐乎此也

　　知耻学会序　　　　　　　　　　　　　　　　　　
梁启超

春秋曰蒙大辱以生者无死春秋露竹林篇痛乎哉以吾中国四万万戴天履地含生负气之众轩辕之胤仲尼之徒尧舜文王之民乃伈伈俔俔忍尤攘垢瞷然为臣为妾为奴为隶为牛为马于他族以偷余命而保残喘也记曰哀莫大于心死心死者诟之而不闻曳之而不动唾之而不怒役之而不刲之而不痛縻之而不觉此其术也自老氏言之谓之至道而自孔子孟子言之谓之无耻呜呼吾不解今天下老氏之徒何其多也越惟无耻故安于城下之辱陵寝之蹂宗祏之震恐边民之涂炭而不思一雪乃反托虎穴以自庇求为小朝廷以乞旦夕之命越惟无耻故坐视君父之难忘越镝之义昧嫠纬之恤朝睹烽燧则苍黄瑟缩夕闻和议则歌舞太平官惟无耻故不学军旅而敢于掌兵不谙会计而敢于理财不习法律而敢于司李瞽聋跛疾老而不死年逾耋颐犹恋栈豆接见西官栗栗变色听言若闻雷颜若谈虎其下焉者饱食无事趋衙听鼓旅进旅退濡濡若驱豕曾不为怪士惟无耻故一书不读一物不知出穿窬之技以作搭题甘囚虏之容以受收检袌八股八韵谓极宇宙之文守高头讲章谓穷天人之奥商惟无耻故不讲制造不务转运攘窃于室内授利于渔人其甚者习言语为奉承西商之地入学堂为操练买办之才充犬马之役则耀于乡闾假狐虎之威乃轹其同族兵惟无耻故老弱羸病茍且充额力不能胜匹雏耳未闻谭战事以养兵十年之蓄饮酒看花距前敌百里而遥望风弃甲民惟无耻百人之中识字者不及三十安之若素五印毒物天下所视为虺命为鸩乃国种之国嗜之男妇老弱十室八九依之若命足陋习倡优之容天刑之惨习之若性嗟乎之数无耻者身有一于此罔不废家有一于此罔不破国有一于此罔不亡使易其地居殷周之世则放巢流彘之事兴不旋踵使移此辈实欧墨之域则波兰突厥之辙将塞天壤吾不解天之所毒中国者何以如此其甚也吾又不解中国人之自绝于天者又何以如此其至也孟子曰无耻之耻无耻矣吾中国四万万人者惟不知无耻之为可耻以有今日亦既知之亦既耻之子胥耻父乃鞭楚墓范蠡耻君乃沼吴室张良耻国乃墟秦社大彼得耻愚以兴俄华盛顿耻弱以造美惠灵吞耻挫以拒法嘉富洱散以合意威良卑士麦耻受辖而德称雄爹亚士耻割地而法再造日本君臣民耻盟而幡然维新更张百度遂有今日若是者虽耻何害而惜乎吾中国知之者尚少方且掩匿弥缝其可耻者以冀他人之不我知而未闻有出天下之公耻以与天下共耻之者也宗室寿君以天潢之亲明德之后奋然耻之特标此义立会以号召天下而走告于启超曰嗟乎吾侪四万万蒙耻之夫茍犹有人心犹是含生负气戴天履地者其庶诵春秋之义抉老学之毒以从寿君之后意者天其未绝中国欤虽然吾犹将有言愿吾侪自耻其耻无责人之耻贤者耻大不贤耻小人人耻其耻而天下平自讳其耻时曰无自诵其耻时曰知耻启超请诵耻以倡于天下呜呼圣教不明民贼不息太平之治不进大同之象不成斯则启超之耻也

　　知耻学会后　　　　　　　　　　　　　　　　
宗室寿富

语曰四郊多垒大夫之耻也又曰一物不知儒者之耻悲夫吾中国早知以是为耻安有今日之祸哉溯自嘉道以来官不耻欺蒙吏不耻贪墨士不耻无用民不耻叛上酿成戎祸杀运斯开英人愤我官吏之贪婪窥我士夫之庸懦狡焉思逞构衅粤东始于澳门极于闽浙虔刘我士庶摇荡我边疆我中国输巨割香港订五口通商之约历朝纳税之规盖自我　朝开国以来未有示弱如此者当是时我中国不耻不能自强以事君而耻不能虚声以御侮于是乎英人法人狎我之无能利我之富厚陷我粤东执我使相犯天津踞上海构兵连年长驱直入惊我乘舆焚我郊甸我中国输纳金帛伏首请和为城下之盟忍不敢较不以为耻于是法人以教案窘我于天津矣不以为耻于是俄人据伊要我于西儌矣未几而日人取我之琉球未几而法人取我之越南未几而英人取我之缅甸之数役者战则丧师我之耻也和则失地我之耻也至于甲午之役失高丽割台湾偿兵费至两万万中国之耻至斯亟矣呜呼此谁之耻哉吾以为此非独吾君相之耻此我中国四万万人之公耻也吾闻之虎以爪牙自卫则猎者不敢轻犯其怒龙以鳞角自卫则渔师不敢轻犯其怒国君以民自卫则国不敢轻犯其怒今我中国人则四万万也地则四兆方里也开国之久物产之富甲于五大洲乃列国环伺而迭侮之不少顾忌此岂仅侮我之君相哉盖谓我中国顽鄙无耻庸懦如妇人鸟聚兽散狼贪兔狡而不能出智虑捐生命以卫其君也故观其宰相之谋成后战则我之执政可耻观其士卒之步伍严肃则我之将帅可耻观其儒者之深索隐则我之士可耻观其田夫之蕃育稼畜则我之农可耻观其劳工之神明规绳则我之工可耻观其公司之操奇计赢则我之商可耻更观地球百年以来拿破仑席卷西欧逞其权力英人耻之合全国之力与之周旋海上卒乘其敝英人至今执欧洲牛耳普鲁士见弱于拿破仑法人视之如奴隶普人耻之合全国之力讲武兴学卒摧强邻虏路易围巴黎一战而法人至今不能报法人耻之收合余烬休兵息民演败亡之状以作士气开博物大会以振商务使法兰西之名坠而复振仍列于强大美人逼日本开埠通商东海三岛危于累卵日人耻之尊君权倡新学商战接于泰西兵威申于中国嗟嗟人孰无君人孰无国彼皆能强其国显其君我则甘受侮辱日受侵凌此而不耻我中国其无人心哉孟子曰不耻不若人何若人有今我不若人矣可奈何如耻之莫如为学学则智智则强强则大国亲我小国畏我不学则愚愚则弱弱则大国鄙我小国犯我我中国神明之裔也尧舜之遗也不思与英德法日并驾于五洲而坐视黑人红人之为奴思执鞭而从其后吾不可复见五大洲豪杰之士矣哀我　君父先民而耻弛报馆之禁下求才之诏许天下书院参讲时务变科之式以兴新学　九重苦心岂得已哉于时上海士大夫闻而耻之创立时务报以讽天下哀哀长鸣血泪盈简粤东士大夫闻而耻之创知新报以开民智两湖粤西士大夫闻而耻之厥有湘学报质学会圣学会江浙陕西士大夫闻而耻之厥有学计馆苏学会陕西学会我八旗则虎贲之世仆也我大宛则狐裘之都士也四方君子之从宦京师者则霭霭吉人修修俊彦也乃不能购集图书私相讲习以弁冕四方提倡三辅此非我京师诸君子一大耻哉乃者张君菊生既创西文学堂于海王村今吴君彦复又思集学会于宣武城南意者我中国民智渐开国势其将复振乎今之儒者不耻贫弱而耻富强不耻无用而耻多能不耻购洋货而耻读西书不耻败于外而耻不胜于内　君父之安危人种之沦胥圣教之陵夷举不足当其耻者惟恐儒术以有用闻于天下是岂吾孔孟立教之本意哉嗟我兄弟邦人诸友讲西学正以存国存国正以存教思俄权及于东海则我可耻思英法开埠滇粤则我可耻思奥使凌抗于禁庭则我可耻思德人拒我之使棹则我可耻思西人鄙我为生番谓我为无教则我可耻思瓜分之论昌言无忌病夫之喻丑诋难堪则我可耻思管商尚能强其国儒者不能卫其君我则耻对管商思墨翟尚能兼爱以为人儒者不能保其种我则耻对墨翟思西人尚能传其教儒者不能存其教我则耻对泰西之教士近者西人李佳白聚资泰西开学畿辅我无斯会我则耻对李佳白土人败希弱而能奋我不自励我更耻对土耳其也

　　务农会章程
一农居四民之一虽与工商并称然必地面生材饶裕方能讲求工作推广贸易则农实为工商之本中国壤土之沃甲地球乃汉唐以后民趋末富不究根源致士夫不辨粟麦农民贱于舆儓土壤不辟水利不修耕畜之技日拙收获之效逾微使再阅数十年将并从前之农法农理尽失靡遗可惧孰甚中国患贫久矣谋富者颇不乏人要不出开矿制造经商等事此固当务之(之)急然循流溯源则农尤先务同人不揣固陋立会海上讲求此事将以广树蓺兴畜牧究新法浚利源上以酬　朝廷饥渴之意下以尽草野芹暴之忱海内贤达尚同此怀

二农学门径广博约举其要厥有六端曰农曰圃曰林曰泽水产物及取水藻为肥料之类曰畜牧豢养六畜及养鱼育蚕养蜂之类曰酿造造酒制糖榨油焙茶纺绵剥麻制果割漆制丝熬樟脑作染料之类凡此诸端皆所讲肄

三古人农事最重周官所载任土辨物理教粲然后世以农为贱业于是有农事无农学一切辨土宜兴水利制肥料防螟蟘等事虽叩之躬亲南亩者亦茫然不能措对不知其法遑论其理今本会翻译欧美日本各种农书农报刱立报章俾中国士夫咸知以化学改地质改土壤求光热以机器资灌溉精制造之法之理所有办法别具细章

四易占丽泽诗咏他山凡兴大利贵合众知众力同人以负之身任鳌戴之重所冀同志日集共襄盛举倘在遐方亦可时惠尺书遥商庶事凡愿与会者乞赐示衔名住址俾按先后列入报章

五本会应办之事门类繁多赀用甚巨势难豫筹兹先捐集项刱立报章其它各事办时酌订章程先期登报以期集事

六中国旷土所在弥望满蒙西藏等处无论矣各行省内地若山陕川粤未辟之利随在皆是即腹内各省江皖湘鄂人稠密之所亦多弃地盖因粤匪乱后水利就湮荒莱失治又沿海沿江沿湖涨地日出不穷若皆理而治之其利不可胜计本会拟筹开辟各地先自就近之地始将来所辟之田即为本会公产以备兴办学堂等一切正用

七种植畜牧之法土法之迂缓粗浅泰西之灵捷精善有识者共知之然无征不信共喻为难本会得地后相厥土宜如沙地宜棉土舄地宜桑下泽宜稻高寒之土宜麦与高梁草莱灌聚之地宜牧之类悉用新法试办一二年后成效可观旁观益知效法又古法之区田代田本朝亦有试行者得谷多寡言人人殊如能试办亦资阅历如会外之人曾经以新法试办者乞函示情形受益无量

八中国农器仍二千年之旧制而日益苦窳泰西所用机器则皆精巧灵捷有火力马力人力之别火力所费不赀且中国人工甚贱视西国工值不相侔火机暂可不用而马力人力各器具则不可少如中国犁耕仅及数寸而西国之犁则深至五尺每具价不过十余元凡是之类不胜枚举本会购买各种器具试果灵捷合宜即如式仿造以利民用

九农田之多寡得谷纺织得丝之美恶牛羊牧养之羸硕固关人力亦须先求善种泰西凡农田所在之处皆有售嘉种所畜蚕之家必先以显微镜视蚕身必无病方许传种畜产亦先求善种使之配合本会一本西人成法设售谷所蚕种处及购求西国大马与各畜

十树蓺畜牧渐着成效即设厂制造如前项所述造糖酿酒各事推广利源

十一事无巨细非学不成农学事理繁颐尤必开学肄习讲求光热图算水化动植物等学而化学动植物学尤要必须聘化学师一人化验土质动植物学师一人研究各物体性先立一堂日渐推广必使农田所在皆有学堂负耒之民咸知新理新法所有细章尚容续拟

十二泰西一艺一物之微必有赛会各操所业以相比赛褒勤警惰厥意甚善本会亦拟分种植畜牧制造各类设赛会所以验良苦以求新理

　　医学善会序　　　　　　　　　　　　　　　　　　
梁启超

南皮先生序不足会穷极流獘乃曰数十百年以后吾华之民几何不驯致人人为病夫家家有侏儒尽受殊方异族之蹂践鱼肉而不能与校也启超受而三复眙然以惊睊然以悲曰嗟乎古之欲强其国者十年而后生聚之盖殖民若斯之难哉中国孳育之繁甲大地虽纪纪有刀兵岁岁有旱溢月月有疠疫昔昔有水火而此四万万人者旋灭旋生不增不历数十年恒以民数等于万国之上故为民上者视其民为不足爱惜之物听其自休自养自生自死于高天厚地之内而不一过问而乌知乎其种之将瘠将弱将稀将虏将殄将绝冥冥之间隐受其毒而不能救也吾闻师之言曰凡世界蛮野之极轨惟有兵事无有他事凡世界文明之极轨惟有医学无有它学兵者纯乎君事者也医者纯乎民事者也故言保民必自医学始英人之初变政也首讲求摄生之道治病之法而讲全体而讲化学而讲植物学而讲道路而讲居宅而讲饮食多寡之率而讲衣服寒热之准而讲工作久暂之刻而讲产孕而讲育婴而讲养老而讲免疫而讲割自一千八百四十二年以来举国若鹜普之将蹶法也日之将图我也为其国之大小民之众寡不敌也于是倡为强种之说学堂通课皆兼卫生举国妇人悉行体操故其民也筋干强健志气遒烈赴国事若私难蹈锋镝若甘饵国之悖然盖有由也今中国之户口诚众矣然西人推算凡地球生人之率大都每五十年而增一倍乃吾国自干嘉以来人数即号称四万万迄今垂七十余年未有增益以丁酉列国岁计政要所记载有不过三万八千六百万见知新报此何故欤一岁之中其坐药误而死者不知几何人疾本可治而不解治之之道束手听其坐毙者不知几何人坐道路不洁居宅不精饮食不凈感召疫疠坐病致死者不知几何人坐父母有病受质弱未及年而死者不知几何人胎产不讲坐孕育而母死或胎落者不知几何人故孳生虽繁而以每百人中较其死亡多寡之率则亦远甲于大地呜呼彼死于无医与死于医者其数之多巧历不能也泰西新史揽要云当道光廿二年英廷派员专查通国受病之由及医学据报云当英国战事最酷之时其伤亡之兵士尚不及沾染秽毒药物不救而死者之多苟公家能设善法以卫民生讲明医学以防药误则每年之获救者不下三四万人故以民数计中国数十年来恒冠万国以每方里所有民数计则中国每二十年必有所今且等居第六矣此亦西国户口渐增而中国户口渐少之萌兆也孳生虽繁又可恃耶而今之所谓四万万者又复赋日薄躯干不伟志气颓靡寿命多夭亦南皮先生序中语然则国究何取乎有此民哉而不见夫蚕乎中国以蚕务冠绝天下近岁以来蚕之患椒末瘟黄软病者所在皆是西方之讲蚕学者谓不及今整顿则中国蚕种绝矣即不尔而作茧无力一眠即死虽有蚕如无蚕矣嗟乎物固有之人亦宜然故不求保种之道则无以存中国保种之道有二一曰学以保其心灵二曰医以保其躯壳今举四万万人之心灵而委诸学究之手举四万万人之躯壳而委诸庸医之手是率其国为盲瞽之行为尸居之气若之何其不愚且弱也今即靡论及此抑古人有言死生亦大矣人当晏居康乐从容仁寿则相与习焉忘焉云尔一旦有霜露之侵寒暑之失饮食之逆阴阳之患方其展转床蓐疾痛惨怛呼号呻吟或乃素所亲爱若老父慈母手足第曰弟弟娇妻爱子若平生一二肝胆相共骨肉相亲之师友亲戚忽感沴戾生疾病乃至涕唾泗洟生死呼吸之顷茍有神医一举而起之虽南面王之乐不以易此此天下无智无愚无贤无不肖之所同心也

今中国所在京国都会以至十室之邑三家之村固靡不有以医鸣者询其为学也则全体部位之勿知风土燥湿之勿辨植物性用之勿识病证名目之勿谙胸中有坊本歌括数则笔下有通行药名数十遂嚣然以医自命偶值天幸疗治一二显者获愈而国手之名遂噪于时今之所谓医者皆此类也若乃一二贤士大夫其措心于中国医学及古医书讲求钻研探悟新理或受庸医之误而发愤肆力此业以救天下者虽未始无其人顾未克读海外之书广集思之益加以道路阂隔财赀微薄即有所心得而刊布无力济世未能坐使其贤其仁无由公之于同类彼疾者昕生夕作环而待命又不可以须臾缓也利害切身急何能择于是向所谓都会村邑之以医鸣者遂得以持其短长若而人也则皆粗识字解文理学为八股八韵而不能就者乃始弃而从事于此途今夫医也者天下至贵之业最精极微之学亿万人生死之所由系也而八股八韵者天下至贱之业至鄙至俚之学愚陋庸下人所有事者也今其人之聪明才力并此至鄙至俚之学愚陋庸下人之所优为者犹且学焉而不能就乃忽焉而期以穷精极微忽焉而举其身若其所亲爱老父慈母手足昆弟娇妻爱子若肝胆骨肉之师友亲戚而悬性命决生死于此辈之手此何异屠腹饮鸩以自戕举其所亲爱者而手刃之也呜呼此四万万人中其死于是者岁不知几万亿人吾靡得而稽焉乃若其所知者若亡友曹着伟氏名泰广东南海人甲午十月卒年二十四吴铁樵氏名樵四川达县人丁酉四月卒年三十二其智慧志气才力学行皆一世所无也咸以寻常微细无足重轻之病受庸医进毒剂数日之间痛楚以死以前古神圣之呵护天下豪杰之想望挽留之而不得一庸医断送之而有余天下事之痛心疾首张目切齿孰过是也嗟乎医学既已不讲生其间者幸而终身无病则茍免焉卒有不幸阴阳寒暑之冒犯则已舍其身为釜中鱼为上肉听医者之烹治脔割而不能以自有其不治也视为固然其痊也则孤注之偶一得者也可不惧哉可不痛哉虽然此罪医者医者不任受也古之医者方伎之列于艺文惠济之方颁自天子其重之也如是西国医学列为专科中学学成乃得从事今中土既不以医齿于士类士之稍自重稍有智慧者皆莫肯就此业医师之官不设无十全为上之奖无十失四五之罚坐听天下之无赖特此为倚市餬口之术杀人如麻又何怪欤铁樵之弟曰仲弢悯兹学之废坠悼厥兄之惨酷发大心愿欲[采](米)中西之理法选聪慧之童孺开一学堂以昌斯道而余述其所由质诸天下议方倡未就也余在广座中慷慨哀激论保种之道次述仲弢之所志临桂龙君积之忽从座起涕泗长跽而言曰此举若昌某愿粉身碎骨相赞助某家计虽淡泊愿悉所有以其半养母而散其半以就此事以报先君于地下余惊起长跪问故则君子尊甫于客岁患痢为医者所误赍志以没积之方彻岁自怨艾以未尝学医为莫大罪其痛心疾首张目切齿息息与仲弢有同心也梁启超曰天下之为人子弟而与仲弢积之共此憯怛者奚啻千万吾度其苟有人心者其必志两君之所志哀悼愤恨思有以一埽庸医之毒以谢其父兄而惜乎独力之不克举又无人焉振臂号呼以集其事也抑庸医之病天下天下稍有识者皆能道之顾以为其害未必即在我是用漠焉淡焉置之而已抑岂不闻缓急者人之所时有也万一事起仓卒命在爱息大索其良者不可得乃不得不委而弃之于庸医之手彼时噬脐虽悔何及诗不云乎迨天之未阴雨彻彼桑土绸缪牖户亦乌知夫谁氏当罹其害而谁氏当蒙其利乎今将誓合天下孝子悌弟之与仲弢积之同其痛者与夫仁人志士之自爱其身与其所亲者与夫一时贤士大夫之读中西医书有所心得而亟欲广仁心仁术于天下者壹心策昌此善举能效其力富效其财大以救种族之式微小以开艺术之新派远以拯来者之急难近以杀两君之私痛开医会以通海内海外之见闻刊医报以甄中法西法之美善立医学堂选高才之士以究其精微设医院循博施之义以济贫乏凡厥条理别具专篇海内好善之君子其诸有乐于是欤

　　不足会章程　　　　　　　　　　　　　　　　
张之洞

今世士君子为中国谋富强计安危者会中国民数率皆曰四万万人乌乎中国果有四万万[人]哉(人)山泽民数阴阳不齐以男女各半为通率禹九州岛之内自荒服狭乡极贫下户外妇女无不足者农工商贾畋渔转移职事之业不得执一焉或坐而衣食或为刺绣玩好无益之事即有职业者弱顷侧跰鲜却曲不能植立不任负戴不利走趋所作之工五不当一机器纺纱织布局司机者一人常管数机须终日植立奔走足者不能为也机器缫丝局其司盆者亦须久立足者亦不便与刑而废之幽而禁之等是此四万万人者已二分去一仅为二万万人男子二万万其吸洋药者南北多寡相补大率居半又十分去五仅为一万万人此一万万人中其识字读书有德慧术智者十人中止二人又十分去八仅为二千万人以中国幅员之广而所资以出地产尽人巧上明道术下效职事旁御外侮其可用之民仅如此裁足当日本之半甚矣其危也古之欲强国者先视其民一曰众其民二曰强其民三曰智其民今日智民在兴学强民在戒烟众民在使男女皆可资国家之用兴学之举　朝廷屡有明诏矣戒烟之举余于抚山西时设两局力行于省会官弁吏士戒者日多余去后旋即废罢今江湖诸省政令不如山西之易行惟先于书院之士挑练之兵新募之勇行之其余俟以渐变化之耳若禁足之议则同治初年南海桂君文耀尝上疏言之而未行也梁君卓如合南北之贤者数十辈倡为此会并为之说其意美矣其言创此事者之不仁亦已痛切矣然特言其拂乎天理也请更言其害于家病于国者不任职事家食自窘一也贫者困于汲爨抱子富者修饰愈甚疾病愈多终身若负械而行不能自脱家政废医药繁二也水火兵乱不良于行不能逃免三也尤酷者人子之生得父母气各半其母既残其筋骸瘁其血脉行立操作无不勉强日损无已所生之子女自必脆弱多病噫吾华民之赋日薄躯干不伟志气颓靡寿命多夭远逊欧美各洲之人病实坐此试观八旗满蒙不足广东沿海不足其人气体之强即胜各省信而有征四也洪范六极以弱终之今以洋药弱之于既生以后而又以母气不足弱之于未生以前数十百年以后吾华民几何不驯致人人为病夫家家为侏儒尽受殊方异族之蹂践鱼肉而不能与校也夫远不合古圣人礼经服舄之制近不奉　今圣人会典衣饰之法而甘自同于雕题鐻耳之蛮俗以自蹙其类周礼所谓怪民王制所谓异服孟子所谓戕贼汉法所谓不道兼而有之此其可怪殆有甚于吸洋药者矣且夫父母非不慈其子也为其戾俗则难嫁也是故俗之所染可以胜礼俗之所锢可以抗令今欲请私朝而禁革之则必有以不知务沮之者然非齐之以法则私禁亦终不行然则为之奈何曰记不云乎化民成俗必由学是惟志士仁人日以强华族化游惰足民食之义提倡海内期年之外十九省之广感发必多父兄儆其家荐绅晓其乡其俗已动于学然后以法从之于是各约同乡京官合词上请于　朝重申顺治十七年　圣谕惩罚之条罪其父母夫男并着为令自光绪二十年以后所生之女凡足者不准给封为命妇又足之妇女为人所欺者以良贱相殴论如是则此俗革矣吾不惟伤此中华二万万妇女废为闲民僇民也吾甚惧中华四万万之种族从此嵬琐疲薾以至于澌灭也今年七月初五日湖北湖南两省人服官广东者潮州府知府李士彬韶州府知府陈武纯等二十二员联名公乞余下禁妇女足之令于两湖事虽未能猝行人心之憬悟振奋已大可见是此会之效也诸君子既为此会以救二万万之妇女何不更举戒会以救一万万之男子除此两害虽不能比于抑洪水驱猛兽其功当不在韩昌黎之下愿梁君更播吾说于十九省以吾之所惧者动之

　　戒足会附章程　　　　　　　　　　　　　
梁启超

眼耳鼻舌手足受诸天受诸父母有一不具若残缺者谓之废疾谓之天之僇氏古王之制刑也为劓为刵为刖将以天僇僇不肖以威天下仁者犹或讥之恶其伤天而残人类也男女中分人数之半受生于天受爱于父母匪有异矣虽然人类之初起以力胜者也力之最悬绝不相敌而大势最易分者莫如男女故男子之强悍者相率而倡扶阳抑阴之说尽普天下之女子而不以同类相待是故尘尘五洲莽莽万古贤哲如鲫政教如海无一言一事为女子计其待女子也有二大端一曰充服役二曰供玩好由前之说则豢之若犬马由后之说则饰之若花鸟此二虐乃生三刑非洲印度以石压首使成扁形其刑若黥欧洲好细腰其刑若关木中国足其刑若斮胫三刑行而地球之妇女无完人矣足不知所自始也要而论之其必起于污君独夫民贼贱丈夫茍以恣一日之欲而敢于冒犯千世之不韪其行事则商受之剖孕斮涉其居心则刘鋹之斗兽戏蛇以孔教论所谓作俑其必无后以佛法论所谓地狱正为此人嗟夫天下事良法每惮于奉行而谬种每易于相袭以此残忍酷烈轻薄猥贱之事乃至波靡四域流毒千年父母以此督其女舅姑以此择其妇夫君以此宠其妻龀齿未易已受极刑骨节折落皮肉溃脱创疡充斥脓血狼藉呻吟弗顾悲啼弗恤哀求弗应嗥号弗闻数月之内杖而不起一年之内舁而后行虽狱吏之尊无此忍心即九世之雠亦报不至是顾乃以骨肉之爱天性之亲彼俗情为此荼毒呜呼可不谓愚人哉可不谓忍人哉昔五季两宋之间此风虽盛然犹不过教坊乐籍用以饰狐媚博头漦涎所浸祸及今日世冑豪富竞相夸尚良家清裔视为固然刑戮其所生而不以为怪倡优其门户而不以为耻匪直不可闻于邻国乃真所谓失其本心岂人之性恶耶所习者然耳且中国之积弱至今日极矣欲强国本必储人才欲植人才必开幼学欲端幼学必母仪欲正母仪必由女教人生六七年入学之时也今不务所以教之而务所以刑戮之倡优之是率中国四万万人之半而纳诸罪人贱役之林安所往而不为人弱也吾闻之春秋之义以力陵人者据乱世之政也若升平世太平世乃无是矣地球今日之运已入升平故陵人之恶风渐销而天然之公理渐出非洲印度之压首欧洲之细腰今其地好义之士各合力思所以豁去之殆将变矣而吾中国满蒙旧俗幸未染此　后妃崇贵同屦依然　世祖章皇帝制作之圣人也顺治十七年特下　制书普论海隅痛改积习其为法也其女若妇有抗　旨足者其父若夫杖八十流三千里大哉　王言将救此一方民矣徒以旧污太深奉行不力沿谬蹈敝仍数百年易曰穷则变变则通通则久于是豪杰之士毅然思所以易之者虽然持藻火以入裸国则濩落而无容悬只柱以砥横流则力薄而易败故斯义虽立而丕变为难顺德赖君弼彤陈君默庵今之人杰也鉴此魔习誓救众生广集才力辟宏会义取易简例必谨严昏姻相通故相攸可无他虞妇学开则风流将以益广振臂一呼而同志答应者已数百户呜呼岂非人心所同然天理所可信者邪非常之原黎民惧焉及其成就海内翕如也三十年后吾神明之裔必有二万万人奉两君而尸祝之者世之君子请悬吾言以俟之

一此会之设原为足之风本非人情所乐徒以习俗既久茍不如此即难以择昏故特创此会使会中同志可以互通昏无所顾虑庶几风流渐广革此浇风

　　以上立会大意一条

二凡入会人所生女子不得足

三凡入会人所生男女不得娶足之女此指入会后所生男子而言若会前年已长大无不足之女可娶或入会人尚少择配不易相当则不在此例

四凡入会人所生女子其已经足者如在八岁以下须一律放解如在九岁以上不能放解者须于会籍报明方准其与会中人昏娶

五凡入会者书其姓名年岁藉贯居寓仕履及妻之姓子女之名凡未定昏者皆报名已定昏者无庸报名以备刊登会籍之用其式另列附张

六凡入会后所生子女当随时陆续报名以备续刊会籍

七凡入会报名后由本馆赠劝女学歌一本以为入会之据

　　以上入会章程五条

八凡会籍以姓分册百人为一册每年刊印一次分致入会之家

九开会之始由同志各持一籍劝人入会谓之草籍草籍不以姓分册岁终将草籍缴至总会排比族姓刊定清册谓之正籍

　　以上会籍章程二条

十本会总会设于上海暂借时务报馆开办各省会皆设分会各州县市集就入会人多之处随时设小分会其所在之地陆续登报布告

十一各总会分会随地皆立主会副主会以有功德于本会者为之或由董事公举无定员主厘订会例稽查清册若不兼办女学刻书等事不受薪水

十二各总会分会皆设董事无定员主劝人入会并商会例督办会办皆以同志领之不受薪水

十三总会设司事四人分会设司事两人小分会设司事一人主收各处报名单一排比族姓刊刷会籍二将会籍分致入会之家三并登记捐资人姓名四刊印每年出入清册五等事酌给薪水若入会人多事繁冗则随时议增设司事

十四本会草籍以五十人为一册凡有在本会领出草籍劝人入会满一册者即推为董事满十册者即设小分会
</div>
    <div class="pagination">
<a href="皇朝经世文新编_page81.html">上一页</a><span>...</span><a href="皇朝经世文新编_page77.html">77</a><a href="皇朝经世文新编_page78.html">78</a><a href="皇朝经世文新编_page79.html">79</a><a href="皇朝经世文新编_page80.html">80</a><a href="皇朝经世文新编_page81.html">81</a><span class="current-page">82</span><a href="皇朝经世文新编_page83.html">83</a><a href="皇朝经世文新编_page84.html">84</a><a href="皇朝经世文新编_page85.html">85</a><a href="皇朝经世文新编_page86.html">86</a><a href="皇朝经世文新编_page87.html">87</a><span>...</span><a href="皇朝经世文新编_page83.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
