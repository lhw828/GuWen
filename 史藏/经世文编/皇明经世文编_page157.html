<!DOCTYPE html>
<html>
 <head>
  <meta charset="utf-8"/>
  <title>
   皇明经世文编 - 第 157 页/共 172 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇明经世文编 - 第 157 页/共 172 页
  </h1>
  <div class="content">
   ○奉敕撰郑州重修药王庙碑记【郑州祠宇】
　　直隶河间府郑州、故有药王庙一所、建自先朝、由来旧矣、历岁滋远。像设祠宇、日就倾颓、钟呗稀闻香火几绝、今上某年、偶以圣体违和、肆我　圣母慈圣宣文明肃皇太后、广修善事、为上祝厘、维神赫灵、睿衷潜启、进香祈祷诏使甫出、而圣体悦康、慈情欣慰用思荅景贶、展严禋、俾自今垂之永永无极、于是敕　内官监太监张进、及本官近侍张思、赍内帑金钱前往即事、凡几阅月、工以底绩昔之故宫遗址、鞠为樵林牧径、败壁颓垣、蚀于蜗涎鸟迹者、莫不一举而新之、梓材既饬丹雘毕施、计昔无而今剏者为三皇殿翼以左右堂庑、凡若干楹、其既圯而更新者、为药王殿、又傍小二殿、皆翼以楼观门屏、凡若干楹、其外则缭以周墉。增崇加拓、远而望之、中堂云构、三门洞开、信哉其为閟侐之宇、巨丽之观巳、臣不佞、授简书之用告成事、臣谨按庖羲氏则天垂象、俾民知吉凶、神农味百草教民以药石、黄帝明阴洞阳、乃与岐伯等讲求难经素问诸书行世、盖皆先天开物。作大医王。迨于后药王药上二菩萨。应身行化。授记竺干。秦越人受长桑之术。世共神之。袭号崇祀。越人故郑产。庙之设。所从来矣今制加祀三皇。原本祖始。圣人议礼。度越千禩。世庙时有此议或云以三皇为医师似于渎礼要以保国佑民其非渎祀不经明甚又况明神昭监似响荅桴、皇极敛福、助天申佑、维功维德、载在祀典邃宇崇宫蟉盘凤峙、岁祭时享、有其举之、讵曰可废乎哉、是役也、诏出内镪若干缗、不以縻大农一钱、拓地僝工、皆有直、迄于成而民不加劳、吏不加扰、又慈皇以九庙百灵之重、勤思燕翼、天子以保身保民之心、仰承启佑、于都哉、慈俭仁孝之德、光于四表、行将永受平康之福、锡厥庶民又奚假黄庭大洞之法、天皇太乙、紫薇之祀、下至丹药奇技符箓小数、若前世所述、而后乃希长生久视、后天地而不老者乎、臣谨稽首拜手书其事于丽牲之石而系之以铭、铭曰、瀛州之阳。神灵所即。翼我皇图。宜庙食兮。睠兹故宫。代称有侐。既久而圯。会鼎革兮。允哲文母。道契渊嘿、肃雍祈祷。求则得兮。穆穆我后。敛时福极。维神降康。祀崇德兮。锡镪诏使。维毖维饬。涂丹渥金。以为餙兮。甲观峩峩。閟宫翼翼。我皇功德。并崱屴兮。千秋万禩。奉之靡忒。苾芬争享。维牲特兮。风马云軿。是降是陟。永佑我皇。福田植兮。微臣职史。来者取式。爰缀斯辞。金石刻兮。
　　董宗伯容台集（疏）
　　董其昌
　　◆疏
　　报命疏
　　○报命疏【纂修史录】
　　玄宰先生文笔绝代必有吁谟硕学可裨当世者而简之家集一无所载止有此疏有关史录故存之
　　奉差事竣中途患病、进书报命乞休事、天启二年八月初五日、吏部一本、奉　圣旨、董其昌题充纂修官、俟泰昌实录稿成、前往南京采辑邸报等册、以备参订、供用就彼支给、完日回馆供事、该部知道、钦此、臣闻命自天、感恩无地、于十月前往南京、将河南道所藏邸报、摘其未奉旨者一一录出、太常寺祠祭司、督遣僧道助写、仅得十分之三、缘事出剏见、应天府例无工食、而其书充栋、就结为难、臣仍归里、大集书佣、给以纸笔、虽奉有支给之旨、不敢破用官帑、先差中书沈僎、亦录七年、通共若干张、装为三百本、但据原本对录、以备史官取材征实无所点窜、随蒙钦命翰林院待诏宋启明、中书朱正色守催实以私家作事。孑身独力、侵寻岁月、不自知其罪莫逭也、但臣有删繁举要之义、兹四十八年留中之疏、有事因疏而传。言不以人而废。凡关于国本藩封人材风俗河渠食货吏治边防。议论精凿。可为后事师者。别为选择。访史赞之例。每篇系以笔断。而其它请朝讲请祭祀请起遗佚请罢矿税请下章奏请补废官请蠲内帑。昔之所急。章满公交车者。　皇上励精图治。皆见施行。今之谋国。尤有进于此者累存一二而巳共四十卷。目录一卷。别表进呈外、抑史之所重者笔削耳。善人劝焉。恶人惧焉。所系匪细故也。每朝纂录。于三品以上大臣。皆有小传。寂寥数行衮钺斯在。如世庙实录。于郭希颜胡宗宪唐顺之等多有贬词。未恊舆论。夫正史所书不公则私史之所记益杂何以起信于万世哉计四十八年之中。大臣当立传者。何止百数。虽三长之史。词苑如林。然生既后时。莫详本末。窃见南京太常寺卿利瓦伊祯、出入四朝、囊括百代、且与诸臣同朝同世、习见习闻、若就陪京之日历、抒腹笥之春秋、其史直、其事核、非大典之光哉、臣又闻司马光纂资治通鉴。受诏得自征辟。故刘恕范祖禹为之佐。前后十九年。其书始成。　成祖朝纂修性理大全。所聘名流百余人。不以为滥。况兹实录。比于通鉴性理孰重孰轻。而神祖作养之史材。　皇上抡简之髦士。顾多逸于事外。刻印销印、圣人无我、赐环赐玦、又何成心臣一念朴忠、所日几几望之者也、至臣五技巳穷、二竖相迫、中道乞骸、情无矫餙、乞敕下吏部、允其休致、自此与含哺鼓腹之民、戴尧天而永永矣、
　　皇明经世文编卷四百五十五终
　　●皇明经世文编卷之四百五十六
　　华亭陈子龙卧子　宋征璧尚木　徐孚远闇公　李雯舒章选辑
　　姚台元可参阅
　　焦太史集（议）
　　焦竑
　　◆议
　　备荒弭盗议
　　修史条陈四事议
　　○备荒弭盗议
　　天下事有见以为缓而其实不可不蚤为之计者、此狃目前者之所狎视、而深识玄览之士之所蒿目而忧也、则今之备荒弭盗是巳、尝观周礼以荒政十二聚万民、诸散利薄征缓刑弛役、纤悉备具、而除盗贼即具于中、何者国富民殷善良自众。民穷财尽。奸宄易生。盖天下大势。往往如此。昔人谓圣王之民不馁。治平之世无盗。此笃论也。今　上统驭方内、仁怀义震、靡所不至、宜粟陈贯朽、民生阜康氛祲廓清、暴民不作矣、乃吴楚之东西、大江之左右、近而宛洛、远而闽蜀、饥馑频仍、赤地万里、山岨水涯、羣不逞之徒、钩连盘结、时戢而时动、此非盛世所宜有也、愚以为备荒为尤急。古今备荒之说。不可缕数。总之修先王储偫之政上也。综中世敛散之规次也在所畜积。均布流通。移粟移民。裒盈益缩。下也。咸无焉而孳孳糜粥之设。是激西江之水。苏涸辙之鱼。篾有及矣、试详论之。周官既有荒政为遇凶救济之法矣。而又遗人所掌收诸委积为待凶施惠之法廪人所掌岁计丰凶为嗣岁移就之法未荒也预有以待之将荒也先有以计之既荒也大有以救之故上古之民。灾而不害。说者谓此非一时所能猝举。而中世敛散之规。皆师其遗意。可见施行者。如李悝之平籴。中饥则发中熟之所敛大饥则发大熟之所敛说一。耿寿昌之常平。谷贱则增价以籴。谷贵则减价以粜。说二隋长孙平令民家出石粟输之当社。以备凶年。说三。此所谓中世敛散之规。今之所当亟于修举者也。若旬月责州郡丰歉之数。而移就之。如刘晏之为转运。劝民出粟。兼以官廪。如富弼之在青州。此临事权宜之术。非国家经远之道也。或曰今之进说者有欲立格劝输。别于进纳优隆。兴崇义之奖者。赈任公正。不必在官。主先臣丘浚之说者。明禁翔踊闭籴者。配如辛弃疾之榜湖南者。子皆略之何也。愚应之曰。凡所以救荒而非所得为备也语曰御隆寒者春煦而制罽毡。蔽淫霖者晴旱而理袯袄。苟平日无以待之。而取辨于一时之权变。其济几何。况饥者嗷嗷以待哺。主者泄泄而听议。迨及廪予巳半。为沟中之瘠矣。彼羸罢者能甘心以就毙。其强有力者。以为等死耳。与其死于饥寒。孰若乘时窃发。少延旦夕之为愈也。于是揭竿斩木。一唱百和者。棼棼不可遏矣。夫无其备既可驱农而为盗。有其备自可转盗而归农。此在良有司一加之意耳。倘备御悉举。而犹有萑苇之警。出于巨测。有备则不荒所惠于民者多为所费于国者少我以义仓保甲相辅而行。将德惠翔洽。威棱震举。夫孰有以不赀之躯。试必死之法者乎。抑愚犹有慨焉。夫民不必甚予。第无敓之足矣民不必甚利。第无害之足矣。平居尽其衣食之资。迨其死且畔也。屑屑焉啖以濡沫之利。此所谓晚也。故必当当者仰体　天子德意。奉法顺流。与之更始。宁为不事茧丝之尹铎无为矫诏擅发之汲黯宁为催科政拙之阳城。无为赈饥发粟之韩韶虽比迹成周可渐致也何忧荒与盗哉若曰此业巳耳孰之而必更求新奇之说则非愚之所知也
　　○修史条陈四事议
　　所论史事不减刘子玄
　　一本纪之当议　国朝实录代修如建文景泰二朝少者垂四年多者七八年向无专记　景帝位号虽经题复而实录附载未为是正夫胜国之君人必为纪以其临御一时犹难冺没所谓国可烕史不可灭也况在本朝乃使之孙蒙祖号弟袭兄年名实相违传信何据此所当创为者一也　德　懿　熙　仁四祖本朝发祥之始列于　高庙本纪之首如汉高之述太公光□之述长沙巳无可议至　睿宗献皇帝似当一遵此例不必另纪盖位终北面犹人臣之列事属追王无编年之体此所当附见者二也或当分而不必合或当合而不必分兰台石室之中自有定论但须经　圣断乃可遵行
　　一列传之当议窃闻旧例大臣三品以上乃得立传夫史以褒贬人伦岂论显晦若如所闻高门虽跖蹻亦书。寒族虽夷鳅并诎。何以阐明公道。昭示来兹。谓当贵贱并列。不必以位为断一也。世传吾学编名臣录之类多。系有名公卿。至权奸误国之人。邪佞欺君之辈。未一纪述。今循此例使巨恶宵人。幸逃斧钺。史称梼杌。义不其然。谓当善恶并列不必以人为断二也。　累朝实录禀于总裁。苟非其人是非多谬。如谓方正学为乞哀。于肃愍为迎立。褒贬出之胸臆。美恶系其爱憎。此类实繁。难以枚举至于野史小说尤多不根。今历世既多。公论久定。宜乘此举。亟为改正。三也。
　　一职官之当议。国初修书多招四方文学之士。不拘一涂。近日内阁题请实合此意。但世道日衰。人情不美。未得学行之人。徒为奔竞之地。其于纂修。无益有损。况今承明著作之廷。济济多士。供事有余。宁须外索。中惟星历乐律河渠三项。非专门之人。难于透晓。宜移文省直。访有精通此学者。或召其人。或取其书。史官就问。大加删润。以垂永久。此外决当谢绝。勿启幸门。至史馆两房中书。本供缮写。今始事之日。方翻阅遗文搜讨故实下笔之期茫无影响誊录之官安所用之而巳窃大官之供同太仓之鼠甚属无谓似当暂为停止俟他日脱稿之后经总裁改定方可取用量为资给不但冗费可裁。而亦侥幸少抑。
　　一书籍之当议。古之良史多资故典会粹成书。未有无因而作者。即今金匮石室之中。当备有载籍以称昭代右文之治。臣向从多士之后读中秘之书。见散失甚多。存者无几籍。令班马名流。何以籍手考之前汉郡国计书先上太史副上丞相后汉公卿所撰初集公府。亦上兰台。史官所修。于是为备。国初　圣祖伐燕。属大将军收秘书监图书典籍。太常法服祭器仪卫。及天文仪象地里户口版籍。既定燕诏求遗书散民间者。永乐初从解缙之请。令礼部择通知典籍者四出购求遗书合。无仿其遗意。责成省直提学官加意寻访。见今板行者。各印送二部。但有藏书故家愿以古书献者官给以直。不愿者亦抄写二部。一贮翰林院。一贮国子监。以待纂修诵读之用。即以所得多寡为提学官之殿最书至置立簿籍。不时稽查。放失如前者罪之不贷。此不但史学有资而于圣世文明之化。未必无补。
　　皇明经世文编卷四百五十六终
　　●皇明经世文编卷之四百五十七
　　华亭宋征璧尚木　徐孚远闇公　陈子龙卧子　郁汝持子衡选辑
　　无锡周如玺鸿章参阅
　　许光禄集（河东案略）
　　许维新
　　◆河东案略
　　平阳兵事略
　　○平阳兵事略【平阳兵事】
　　先生为平阳备兵时所著今采其切要者数篇
　　兵防二、夫平阳所急。唯在备河。河去镇四百里。山险迂曲。升空入谷。舆垂径外。不可舆以马。不可马以步。至扳挽而进、日夜行不过百里、是以道臣从不至、即总捕若查盘厅佐、亦不至也、贼至必三四日乃得报。又三四日兵乃集。又三四日乃抵河。贼饱而去矣。兵向不得见贼贼熟知兵期会伎能。必出此。故不备而笑。往年贼住日多。故兵得及之。然率疲无粮、枵腹雨中、语曰、百里趋利、蹶上将、固其所也、时余欲设兵河上、选锋三百、相践更、以一指挥、或两户侯将之、会高太守条四事曰建城堡、备粮饷、买战马、造战船、皆要务而首所需者饷也。观此则军卫之空籍冐粮者犹可核也乃檄之卫。使清冐饷以充。得老弱幼旷役五百名。名月饷四钱。岁得二千四百有奇。饷既得以三百不足分防。别以选卒为先锋。得三十七人。太守募勇敢武生任道统道洪、亲丁合十八人、敢战边卒为项领、且教习之、四人践更卒、月饷六钱。还卫如旧。选锋边卒亲丁月八钱。不践更。践更以二季为期。将军廪月三两。两翼武生减三之一、回来寇大宁吉州为冲、兵须屯马鬪关、河逼山不可城、沿山垒石而屋、不足者僦废舍居之、营一官舍与三将、费三十余缗、武生选卒壁于永和、亦僦废舍岁费三数缗、炊具皆畧备、有儆则选锋侦探先登、山河山钦崎不便马、为诸将武生装重市五十匹、臣率十缗、駃騠在焉、弓矢衣甲、如军将数、费二百余缗、皆出冐饟、岁时私犒若劳、将则以本道赎充之督抚魏公、近有造攻具、亦费数百缗、别取府藏、其目与收补法具原移中、卒不习技击、督抚发材官六、使营帅娄鸿业统而教之、壬子八月、贼以三十至、往时夺舟来。即舍筏而登、饱乃掠舟去。以本道沈诸舟。无所掠。贼据其舟不敢下。任道统率十人者、泝流捕之、贼见兵少抵岸、射武生据山发劲弩殪之、贼怒、羣矢皆发、射伤略相当、亲丁田万锺者、奋矛而下、曰杀不杀胡射为、贼披靡皆争趋舟、见无后继、又下羣射之万锺中目死、贼奋而登、道统手刃一人、削半面乃退、复据舟顺流抵关、见山上列帜成城、移舵西岸、西岸山上曰、大鼻奴尔为贼使山西沈吾舟、失生计、又来作祟耶、下大石椎之贼叩头尽弃其所有而奔、是役也、亲丁毙一人、伤十二人寇歼二人、伤十余人、自是不敢至矣。癸丑四月寇恨前不得意、又遣一人、曰刘继河、来视兵强弱、为罗卒所获、鞫得诸寇党主名、可三四百人散处延鄜绥德诸郡邑、系继河以其主名移秦、捕得四人、发延川狱、会晋边吏杂鞫之、贼不敢出一岁矣、先是贼狡黠、恐喝人或称回回即回夷也、或称延绥边上劲兵、以故诸军虎视不敢近、至道统以十八人敌三十人、贼何异之有、夫回贼来寇、必自兴岚以上。掠舟顺流乃能至晋。然不弃船则不可行劫其后不掠本地之船。则无从过陕归巢。本地过渡之船。则贼寇逃命之慈航也。往时船丁多与贼通。茹其厚贿。渡送过河。是以兵难追逐。船难断绝。屡曾严为厉禁使舟远贼该州县至使人守之、巳而守者与船丁同犯不以为惧。则厚饵之故。熏其心也是以本道亲至河上、碎其舟而流之。重椎无算。彼则以不便土人往还为解。河为秦晋通道所当防守不止回夷小寇也不思国家设险。全在河流。以为东西天堑潼关开镇往来者必道于彼乃其正路也若处可径渡。则潼关不必设。是以孛刘之变。有　旨尽废渡船。非近事之明鉴乎。而秦人必以不便为说。且云秦非晋土。何得并禁其渡。彼生理于秦。吾不得而问之矣。彼盗贼于晋吾亦不得而问之乎秦人之在晋狱者何限也。若以为秦人不可问。则回亦不必捕矣。往来渡河所关者小。巨寇行劫所关者大。迩来寇至跃马攻村。与北虏无异。焚人屋宇。秽人妇女、毁败人阴阳。杀伤官军。把总指挥。皆受其掳辱。此尚可以过渡之小便。博夷虏之大害乎。而秦人必欲败此禁防、不舍通回之利、即使禁船不便。亦不过商贾行人之小阻。迂曲其路径而巳。岂若屠戮盗劫之惨。惨及沿河之郡邑哉。或曰为其渡贼禁渡贼耳。何必罢船。葢渡船既多。则禁防不便即船丁不与贼市贼自夺船而归处处皆是梯航、随在都有便路、即欲把截逐捕、从何而施、惟绝其渡船、则贼之归路既断而贼之垂涎自消、彼在敌境如在陷阱既无归路。无论胜兵剪除。即使数十人尾而随贼。前不得食。后又何往三数日间。不为禽虏。则投河流。彼何敢轻入为寇哉唯是乡宁而南。至于蒲州。率有炭船往来。地方久享其利。又有内臣税钱多系宗室势要人家。有司不肯禁绝。要自贼来自北。多在吉州大宁之间。下水易行。尤自可虑。若蒲坂而北。系是逆流贼舟无自南而北者即使归路夺舟。不在此间犹属稍缓。要之事出所忽、不可不防、平居无事之时、炭船或可容留、但许自乡宁南行。不许北过吉州。一有盗儆则一切炭船、尽各屏绝、不得载渡、该县须将各炭船取有于结编定字号、有不遵约束、擅敢抗违者、无论失事与否、以通贼论、没船破家、重遣不贷、其间多有载塩者、仍当呈允塩院转行陕西、一体遵照、葢塩院兼制秦晋法自易行故也
　　语曰重赏之下、必有勇夫是也顾今不饶于镪、即赏之无措、要使自为生计、亦可谓不费之赏矣、诸军在河。常二百余人操习之暇。率是坐食不虗此有用之力乎。似应移府、将其应得之饷、殊见调度细心蚤发一二月以为工本。本管官旗就其所能。劝使工作。织屦编巾铁冶土木、或沿河屯种旷也。皆可规利。厚者长其生计。贫者娶妇成家。既有得利之欢。亦免久戍之郁。吾在松江常以施之水哨一日献衣甲杂货八十抬超距而出殊可快也倘亦巳然之事乎。
　　要之养兵屯戍然眉之计耳、而回非不可扑灭之寇也、直地方成玩养此痈耳、要地方自足办此。不须兵也。回之来寇。不过数十人。一县设备。不难百人。见有弓兵。巳足三十人。再以乡兵六七十人。则回何难制哉吾尝检马鬪弓兵本三十人。而少七人。问何往曰该县取以充书佐之用也。何名乎。其二十三人者。半老弱人。则弓兵无矣乡宁县以六百门夫、张典史率之而走则无乡夫矣举一处而他处何不然哉赵梧羣一村人。鸣鼓控弦以待而回不敢近贺元征以兄弟斩贼二受督抚赏诸贼相戒不入大宁。彼非乡丘乎。各处捕官廵检有能实加训奖。养其精锐、彼习见回之不足畏。则自能贾勇致防。人固其圉。县各将县。若有大寇临疆犄角之。乌有连数邑之力。而不能御三数十之侮哉。如此、则典史廵即将乡甲即兵守令即大帅以本道纲领之。又何以久戍为哉。由此则岁省冐饷二千四百二千四百此先生在平阳查卫籍所得积十年可充县官重大之用。则国家吏民。自足了地方之事。别议兵将者赘痝也。非正道也。则即以此事进退河上诸吏可也。
　　一操习军士处有之、而处率虗文、至平阳有军卫设兵道、而操习之虗文亦少、平时领操官员、虽按期禀请、遥闻鸣炮数声而巳。武备之弛、不在下而在上、上勤而下未有敢怠者、顾操习之法、行营校射而巳、近日督抚魏公、仿边方制火器、始有校打炮法。此亦射之类也。教士卒、须先教将、今之将、则各武职是巳、武职平昔。半无弓矢。即间行操习。如或月而食。岂能济于缓急。然考武职者。必以弓马。如士子之习帖括。若士子不知帖括、即精于骑射何用、武职不闲武事、即闲于杂技何用、因与诸职约、今后查注官考、一以骑射为据、骑射精能。即素有小疵。仍考上。骑射不习。即他衙门注优。仍考下。由此各弁始习于其本业。朋为偶以领操。大吏督之。其卒校以次而校。旬凡三。即不俱穿杨。而十得其五。上者命中。余以隙校阅之、然有罚必赏、初校费可五十缗、费出府收该卫还官月银之积、后以赏不充、不能常挍、再挍而赏其甚优不滥及、庶可常也、昔种世衡在青涧、苦士不能射、由此是非曲直。一断以射。而兵称无敌后之挍兵如大理者其可哉、余之考武弁以射。窃种之意而未竟也。夫操练卫军。止可备调发。若河上回贼之类也。北偏去石州近。震邻边儆。各处深山旷谷。多有土贼。如岳阳山中。积在沁源文水静乐流民。常以数百计。该县城内居民。不过二百家。往年听其啸聚。遂为诸盗渊薮劫不敢捕。力不能驱。幸其小窃耳。假使其狂逞乘隙。以二百家之城而当弥山之寇。宁可幸耶。该县傅尹密发其事、号召邻境、渐次驱之、而先之道檄、此从来养痈之祸、幸不至于决裂者、尹之力也、至于霍州而东弥望空山。汾西之墟。四连荒峤。垣曲界于河南。岁暮分兵防守。然此等诸处平居无事。可无桑土之虑哉各处皆有乡兵。多设民壮。乡兵既无专责。而民壮远廑上边。天上边修守故事也。而多逋逃不济一钱事。故迩来各县多议解银。免其上边者。此议实为兼得。合将余下壮丁。官给弓矢利器。廵捕官率而习之。朔望之期长官时一挍练。其乡间武勇之人。有愿効力者。籍名在官。免其丁差。农隙之时。教习保甲。为之领袖。乡邻有急。捕官率民壮乡兵相机捕捉。有功之人。给赏如格。本道出廵即以挍练能否为诸吏之惰勤四季比挍即以盗贼有无为捕官之殿最若捕官不务练兵捕盗。而干与他事。即各册称贤称能、决不免于下考。其指练民壮。而受常例。指查乡兵而科下程一有犯者便即斥之。夫以各州县之兵。可作各州县之备。若西北各道俱能率属如此即地方俱干城矣脱有不虞。连友邦而为势。其细可以弭盗其大可以御虏泽潞兵为诸道最。正是练土人。岂其取给于尺籍哉。至于本道诸快、率系孱夫、仅知弓矢、止供邮筩之役、不堪御伍当锋、前河上有急而出、单车轻于一叶、此岂所谓居重之道也、即不能增役加费。而衙门诸役。颇有闲人。如民壮舆夫舍人门皂。皆悬弧矢之目。可充爪牙之材。遴选当以弓射进身。居闲亦宜射力相竞。有急而出。皆是走斗走斗武夫。谁谓坐食百人无一队之用乎昔种君教射。妇人小子。亦皆习之由此乃成盛旅。吾数数有意。而未之成也。
　　一弭盗莫如保甲、自昔人人言之、各衙门亦屡屡申饬之、然行自行、盗自盗、曾未见有得尺寸之益者、而点查搔扰失盗系累之害不与焉、此何也、法难必信。而众不可槩也。夫保伍连坐。商君之法也。有商君之烈。而后法可必行。无其烈而用其法。则难免于狎视而戏应之。夫盗至暴恶也。捕盗至险惨也。以田夫白徒而趋此不测之役。死伤在前。又非父兄子弟之戚不以斩馘之法促之。谁其乐趋。非但不乐亦不敢也彼时即有连坐重究之文。岂暇顾乎。比其失事。逮系朴责则有之即欲连坐重治。彼非有应捕之任。又非有廪食于官。若何而可以穷治也。既不可以穷治。则连坐重究之文虗矣。临盗既无斩馘以相迫。事后又难重法以示信。以虗喝而责人于实祸。以犯难而轻望于路人。此必不得之数也。无论敌捕盗、即伺察紏举、于本伍亦不易行、如一村之中、某善某恶易知也、如曰某人出往某处、某人密作某事、则何能尽知、若曰必侦伴踪迹之、彼为盗奸徒踪迹诡秘、远近不常、孰有余闲常伴而迹之、即善良之人、亦多商贾远出、岂以出入不常、便能决其在外为盗、一槩紏举、势所必难、失于紏举、又坐同保、谁能各不营生、终年闭户、而坐待行保伍法也、大要此法、止可轻行。不必峻法。止可备一策。不足全恃。行之以轻则朴责逮累。便可示信。守望犄角。或可助防。然富室乃患盗。驱贫为富人情不乐。孤村乃患盗。强众保孤。势远难行。要厚积势孤之家。亦蚤自为计。何待委命于官也。州县捕盗之人、莫众于守城民壮、各处多者五百、少亦二三百、廵缉逐捕、正其事任、然往日使此辈廵路、城之四方、每役一人、以一人而责令捕一路盗是儿戏事也。此辈领役、全不问盗、惟通同地方火甲罗事生端、搔扰骗诈、或报喧闹、或呈厮殴、为捕官心腹、鸡犬不宁、莫若就法为法、去其为害。而增其为利。然一人捕一路。为盗笑耳。路俱各增为十人。该州县选其精壮武勇者。予以弓刀大杖。系以年貌姓名木牌。择忠实稍长之人。编为头领。使统领十人。日夜廵徼一面。但许伙行不得分散葢伙行则有统纪。势众贼惧。分散则势孤难保。人便其私。吃紧之处、全在于此遇逃贼则齐力捕获。遇行劫则紏众捄援。获得贼赃半以充赏。止许一意缉盗。不得丝干他事。但有食人一物、骗人一钱、呈报一杂事、殴辱一乡民、重责八十枷游究罪、廵行要在不测、忽此忽彼。徧历乡村。食宿无常。风飡野止。迎官听差。决不许夺、此诸人两月一更。以均其劳。武职之阘冗不良亦在于考核之失此可通行也武职官考、与文职又自不同、文职年年去来、人各一考、武职一生在任。少有迁移。从来注考率是录旧。即府道亦以为无甚关要、袭而仍之、不惟材技无以自见、一经劣考。终身朴责。夫戒饬官邪、冀其改也、无问改否、而常年戒饬、彼即有改心、自知无益、不如纵任不过戒人方而巳、是阻人之迁善、而长其不肖。此积习为之也。吾常见百户张国用李时春皆年六十矣、犹县女孽之罪、问其事曰、幼时不知法诚有之、三十余年矣、夫淫秽之行、委玷官常、顾经戒十次尚不尽法、其人巳老、戒之何用、或曰如此之类、亦不忍波及各弁、宁以巳破之甑当之、是则然矣。岂考官之意乎。凡武职取其技能勇力而巳。故曰材官。洙泗誾誾中林赳赳。乃公侯干城在此不在彼。亦何必过责诸曹以不必然之法哉。大悖伦常、重于操守、法无赦、尺寸之朽、可以略之、巳然之玷、不复再追、而一以骑射材力为主夫主在材勇。是其本科。凡乡曲睚眦送访奸徒不得胁而枉之。所取在大。不　细过。则连抱之具。有以自奋。而疆场得用。其经戒而惧者。亦思及于宽政。而洗垢可期矣。指挥冯承祖诸人、千户黄元庆诸人百户秦世雄诸人、命中穿札。其皭然者也。崔天胤虽陷于贼、而独力难支、谭世辅何义元、引避不前而知过自奋、武徤矫捷、殊是空羣、故亦戒而用之以责后功、其诸类此、难以名尽、葢武职非同文员。须人奖拔如河上有事。出头成功。便是荐本。谁得而掩之哉。故愿诸世职自力焉。
　　皇明经世文编卷四百五十七终
　　●皇明经世文编卷之四百五十八
　　华亭陈子龙卧子　宋征璧尚木　徐孚远闇公　顾开雍伟南选辑
　　允谐尹季参阅
　　顾端文集（疏　书）　孙宗伯集（疏 ）
　　顾端文集（疏　书）
　　顾宪成
　　◆疏
　　建储疏
　　○建储疏【建储立长】
　　返覆辨难极为深切着明而忠爱之意蔼然有道之言也
　　臣等伏见　皇上思　祖训立嫡之条、欲将三皇子暂一并封王、以待将来有嫡立嫡、无嫡立长、于此知皇上之心。有惕然其不敢自专者。而必以上合　圣祖之心为安也。又见　皇上谕辅臣王锡爵等、朕为天下之主、无端受诬、以为可痛可恨、于此知　皇上之心。有歉然其不敢自适者。而必以下合天下之心为安也。有君如此、岂不真圣君哉、乃臣等退而思之惟是待之一言、有不能释然而无疑者、　皇上之所据以为得在此。而天下之所共据以为失亦在此。此吉凶之原。安危之机。不可不早辨而慎防也。夫太子天下本。立本所以不忘天下也。豫定所以固本也。如之何其可缓也。是故有嫡立嫡。无嫡立长。是也。待嫡非也。就见在论嫡之有无是也待将来论嫡之有无非也夫待之为言也。濡滞而鲜决。悬设而难期。挠不刊之典。溃不易之防。隳不携之信。丛不解之惑。开不救之衅。贻不测之忧。甚不可也。臣请得而历数之、　皇上之称祖训惓惓矣。顾其所言立嫡待嫡二条。意各有主。质以建储之事。判然不类。　皇子弟以其合于巳。援而附之。是为尊　祖训乎。是为悖祖训乎。其不可一也。尝考我朝建储家法。东宫原不待嫡。元子并不封王。廷臣连章累牍。言之甚详。历历可按。　皇上第以其不合于巳。置弗为省。岂　皇上创得之见有加于列圣之上乎。其不可二也。臣等闻之、凡有天下者称天子。天子之元子称太子。太子之元子称太孙。天下系乎天也。君与天一体也。太子系乎父也。太孙系乎祖也。父子祖孙一体也。故亲之主鬯承祧。于是乎在。不可得而爵者也余子则称王。王必系之地。各有分域。可得而爵者也。今欲并封三王。元子之封。何所系乎。无所系。则难乎其为名。有所系则难乎其为实。其不可三也　皇上亦曰权宜云耳。夫权者不得巳而设者也。元子升储。诸子分藩。于理为顺。于情为安。于分为称。于训为经。有何疑顾。有何牵制。有何不得巳而然乎。耦称钧大。偪所繇也。偪则凌。凌则僣。厉所阶也。岂细故哉。而姑任之。其不可四也。　皇上以圣祖为法。圣子神孙。以　皇上为法。　皇上尚不难创其所无。后世讵难袭其所有。自是而往。幸而有嫡可也。不然是无东宫也。无乃悞万世之大计乎。又幸而如　皇上之英明可也。不然是凡皇子。皆东宫也。无乃酿万世之大患乎臣每念及此。便自寒心。　皇上独能晏然而巳耶。其不可五也。且夫皇后者。所与　皇上共承宗祧者也。期于宗祧。得人而巳。宗祧得人而皇后之职尽矣岂必有嫡而后为快夫　皇上以父道临天下者也、皇后以母道临天下者也。一体也。是故。　皇上之元子。即皇后之元子也虽恭妃不得而私之也　皇上之诸子。即皇后之诸子也虽皇贵妃不得而私之也何者统于尊也。今庶民之家。妾之有子。亦以其妻为嫡母。固其定分然耳。岂必自巳出而后为子。又岂必如辅臣王锡爵之请须拜而后称子哉拜而称子晚近陋习后世或有若刘后之于仁宗者矣。　皇上何不断以大义而为此区区乎。其不可六也。况始者奉旨。少待二三年。则是二三年而巳。俄而改于二十年。则亦二十年而巳。俄而又改于二十一年。则亦二十一年而巳。犹可以岁月为期也。今曰以待嫡嗣。则未可以岁月为期也。德音方布而忽更。圣意屡迁而弥缓。非由预渎。非由众激。何以谢天下。其不可七也。善乎　皇上之言之也。曰朕为天下之主。夫为天下之主者。未有不以天下为心者也。自并封之命下。闻者莫不怅然若失。愕然若惊。一日之间。叩阍而上封事者不可胜数。至于闾巷小民。亦嚣然聚族而议也夫孰使之然哉。人心之公也。而　皇上犹责元辅王锡爵担当。锡爵夙夜趋召而来。正欲为　皇上定此一大事。排羣议而顺上旨。非所谓排当。岂其愿之。惟是日夜惶悚。矢志积诚。必欲纳　皇上于无过之地。乃真担当耳。不然　皇上尚不能如天下何。而况锡爵哉。其不可八也。凡人见影而疑形。闻响而疑声。　皇上神明天纵。信非溺宠狎昵之比。而不谅者。一意揣摩。百方猜度。殆难以家喻而户晓也。是故　皇上方以为无端受诬。天下且以为无端反汗。无端受诬。岂惟　皇上有所不堪。即臣等亦为　皇上不堪。无端反汗。岂惟臣等不能为　皇上解即皇上亦不能为臣等解皇上盛德大业。比隆三五。而乃来此意外之纷纷。不亦惜乎。其不可九也。凡此九不可。皆待之一言为之也。故曰待者事之贼也犹豫则乱谋。优游则妨断。因循则失时。徘徊则启伺迁延则养祸。岂非天下之大戒哉。伏愿　皇上反观默省。长虑却顾。以成宪为必不可违。以舆论为必不可拂。以初命为必不可爽。以新谕为必不可行。断自宸衷。亟举大典。皇元子首正储位。皇第三子皇第五子并锡王封。庶几父父子子。君君臣臣。兄兄弟弟。宗庙之福。社稷之庆。千万世无强之休。悉萃于此矣。
　　◆书
　　上娄江王相国书
　　○上娄江王相国书【建储】
　　娄江再起端文有窹言寐言与相难文多不载
　　昨所请教册立之事、实百其难明旨一定、何以转移人情汹汹、何以镇定、上欲不愆于明旨、下欲不骇于人情、故曰难也、过赵定老问之、亦喟然太息、只恳恳拈出阁下一片心相向耳、究竟则请期一着、尚可自图、然而非阁下莫能任也、盖自万历十四年以来、廷臣之以建储请者、先后不啻数十疏、而　皇上之旨、亦几变矣、然而曰待二三年、则是二三年而巳也、曰待过十龄、则是过十龄而巳也、曰二十一年、则是二十一年而巳也、期未至而请之。　皇上得执激扰以为罪。期既至而请之。　皇上亦何辞以谢天下。此迁延之法。可得而穷者也。今者以待皇后生嫡子为辞、从今以往、谁复能关其说乎、即　皇上札谕、业巳曰数年之后矣。廷臣复何所据以请乎。此假借之法。不可得而穷也。阁下以为无虞乎。语云不见其形、愿察其影、阁下试端意而思之　皇上之旨。所以屡定而屡迁者何也。建储盛典也。九庙之所式临。两宫之所欣愿。百官万姓之所赡企。而言及者辄获罪。若有大不满其意者。何也。亦可推矣。三王并封耦尊齐大。亦可观矣。阁下不念之耶。昔者秦皇汉武、宁不盖世之雄、一念小偏便堕入妇人女子之手、骨肉之间、顿成胡越。屋屋燎原、涓涓放海、虽二君孰意及此乎、司马温公曰、天若祚宋、必无此事、夫此何事也。可得而尝之哉。而徒诿诸天也。若曰有嫡立嫡、无嫡立长、两语炳若日星谁能奸诸、则长幼有序之说。明旨不啻再见。何至今日乃更益立嫡之条。重之以祖训。籍之以中宫。弥缝转易。挽回转难。日复一日。月复一月。岁复一岁。不知何所底止。阁下之责。方自此始未艾也。窃意以为宜听九卿科道仍遵屡旨、合辞以请、而阁下从中调停、恳示定期、即甚迟不得越一年而遥、庶几圣心确有所主。不开窥伺之端。人心专有所属。不萌二三之衅。议论方嚣而复定。国本几摇而获安。此真阁下事矣。脱或一请不当。则至于再。再请不当则至于三。甚而至于十至于百。至于去就可也。至于死生可也。论语曰大臣以道事君、不可则止、孟子曰惟大臣为能格君心之非。可不勉哉。若乃上悬不必然之说。以盖其立长之成命。下又掺必不然之见以成其立嫡之托辞。则是　皇上负阁下。阁下负　皇上。非所望于今日之君臣也。临终耿耿不尽、
　　孙宗伯集（疏）
　　孙慎行
　　◆疏
　　题为藩封典礼殷繁疏
　　题为储教万不可废疏
　　题为恭承恩诏谨条铃束楚宗事
　　礼部题为圣恩决不可滥祖制决不可违事
　　○题为藩封典礼殷繁疏【藩封典礼】
　　乞早定吉期以便治办事、奉旨福王之国期在明春钦此、臣部通行各衙门知会、讫臣等皆忻喜加额、见圣明有锐行之断、诸臣无俟劝驾之烦矣、之国礼仪、臣部职掌、窃思册印冠服车舆器械、非可旬日而办、即舟船之具、多在江南、三四千里外、其来也亦必数月、而后能至、目下得旨行文催赴初秋进发、春明方可以给用、此时之甚迫而势之不容少缓也、顷巳两月余、不闻明旨、亟定行日、而庄田四万顷、屡屡催取、皇上固无料理实事明示天下以必行而在诸臣且忧浩荡深慈未免责天下以难副奏请迁延。反稽正务臣之愚窃以为行止大事。岂以庄田财货为迟速。自可不必虑也。且就庄田一节论。四万顷之数。几跨一府数州县之地。目今废地无有。田何从给。且　祖宗朝未有过数千顷者四万顷之例。止自景潞二府。今所奏上其于四万岁课。业如潞府矣。诸臣之奉命巳恭。而将事最称矣。如是而犹取盈焉不止汉明帝曰吾子岂可与先帝子等正合当日之规岂子之爱可特加诸弟之上耶岂累朝之待子皆不必厚而皇上之待子独当加异耶臣诚不愿福王之初就藩。偏有此渝涯之分量也。至自行征收。则又　祖制所严禁。臣查会典一则曰亲王原有额设官攒。布按二司督同长史两平收受。一则曰曰王府官员内使旗挍管庄人等干预拨置、并擅自差人下府州县催征骚扰者、旗挍人等发边卫充军、官员内使监候奏请发落、若转导及布按廵守纵容不举、并府州县听从差人骚扰者俱参问。此非徒为爱小民也正所以爱王国而樽节之安全之不使其张威流毒小亏盛美也　皇上顾不念此。而反欲令自征收。贻福王以大不安耶。万一骚扰生患。此时而欲一一奏请。纔行禁戢。不巳晚耶。臣等一诤之不能。而终年诤乎。且逐事事而诤乎。凡此皆非土田事也典制所在。　皇上当思垂法则传久远。臣终不愿　皇上之初封子辄有此骇众之施为也。伏祈　皇上早谕钦天监选定吉日、中外臣工、庶可洒然袚濯行事。更祈　皇上动思典制。宁加裁约。毋遇索取。宁爱福王以德义。毋过狥之姑息。使中外臣工。晓然知　皇上之于筹筴明而计国家远也。岂不休哉。臣今不及时言倐忽秋冬万务冗剧、期之将迫、事之不戒、臣何所逃罪
　　○题为储教万不可废疏
　　出阁万不容缓、恳乞圣明俯赐允行、以弘治本、以定人心事、仪制清吏司案呈到部臣、尝窃闻诸人言凡占家运者。占其子孙之贤否而巳子孙贤否。虽子孙所自为。而祖父之教实先之。故民家苟有担石之储。无不思为课读之计者。若其家温业厚。而漫然置子孙于不教。则旁观者无不骇而异之。其所与共休戚之人。无不扪心而忧之苦口毕力。而规劝之矣。然则皇太子皇长孙之为　皇上继体。为天下根本。虽其圣性高明。得之天纵然世未有不由学问而可成身成德者。今见皇太子不出阁巳有年、皇长孙之出阁且无期、诸士民远听者之骇而异之、大小臣工朝夕在廷者之扪心而忧之、苦口毕力而规劝之者、宜如何迫切也、臣敢不殷勤其说于　皇上之前乎、臣不暇引前代。即我朝祖子孙。聚庆一堂。无如　成祖文皇帝。当时太子讲学。即令太孙读文华殿。后选名臣杨荣辈为讲读。又念太孙生长深宫。不习艰难特制务本训示之。每一书成。辄以赐太子。及太孙。勤勤诫谕。其贻谋燕翼。最为弘懿。夫以　皇上之聚庆直　圣祖同符。岂非千载一时哉。然　圣祖之于储训。若日不暇给。而　皇上之于储训顾漠不加省。　圣祖当干戈倥偬之际。锐意琢磨。而　皇上以承平宴安之心。坐虚岁月。夫有非常之福祉。而反不免积非常之丛挫。臣愚之扪心而忧之。苦口毕力而规劝之者。更不宜在诸臣后矣。臣前业具疏恳请、未蒙　皇上俞发、序属新秋、学应伊始、及兹而亟定出阁之期、臣愚犹以为晚、臣又伏读　仁宗皇帝之对侍臣曰朕自十余岁亲侍　皇祖侧。见所制　祖训。皆数更易而成。凡闲暇即召太孙及诸世子于前。分条逐事。委曲开谕。朕寤寐不忘。可见　祖宗家法。无不如是。而今顾尚缺如。夫令子孙有不学之名。义胡可训。臣不能为　皇上解也。贻国家以不学之弊。渐胡可长。臣不忍为　皇上愿也。古云正其本万事理、又云一人元良、万国以贞、夫一事举而百事举。一事废而百事废者。诚无如务学之为急。
　　○题为恭承恩诏谨条铃束楚宗事【处置楚宗】
　　臣等窃惟当今最寃最愤、众所共求什者、无如幽禁楚宗、群臣叩阍疏请、不啻数十章巳、昨邸报文书房传示内阁圣谕、敷天之下、罔不欢若更生、所以苏枯润朽、培宗社之休、永永无极、臣等何幸躬逢其美、至楚宗什放一节、使十余年横被之灾、四十余人久沉之命、一旦出幽桱而光明、脱禽兽而人道、岂唯溥天下宗盟咸加额颂戴、即　二祖列宗在天之灵、亦且是凭是依、嘉有此盛事也、臣等又何容赞叹、但臣属在署礼、宗藩约束、乃其职掌、　皇上怜悯诸宗、寃系日久、既荡之以弘仁、尤当辑之以大义、臣等何敢不累为条布以明圣泽、先是四十一年奉有圣旨会议楚宗事、中有英议等高墙二十三人、蕴钫等开宅二十二人、臣既广采众议、明其不反、复详剖原招。证其实不反、请　皇上将诸宗先与什放、而终又言处置大指、其有一二善良无端被诬者、当仍复原爵、追逐横入者惩创日久、亦量与养赡、或虑二三不驯、出而逞憾、不妨付之宗正、严为约辑、臣之为此议也、凡欲以羁縻其心、使之有所欣而向善、又欲以坊押其身、使之有所畏而不敢为恶也、顷睹圣谕下　阁欲开具赦条臣既身系职掌又心切含寃业曾发愤再四论列、今蒙圣恩尽巳什放、臣故特以前议条上、但事在彼中、难以遥度、其处置之详、须令湖广抚按细为分别、有未尽事宜仍令相时审势、曲周善坊、要于即安而后巳夫天下所以多事者。在不得其平而巳。既以平平其不平。复当以平预防其不平。夫楚宗不反而巫以反此前事之最不平者也今既以圣恩宽之。而不致有覆盆之怨。诸罪宗乃攻假王者也故虞其有雪愤之事楚宗久愤而或肆其愤此后事之易不平者也又当以明教齐之。而不令为覆辙之寻。是在地方诸臣悉心殚计。无纵无疏。庶宗人咸获维新之益而楚地共有相保之安即　圣天子之弘恩如春阳徧植、剥极复回、而无一物不若、以自弃栽培之外者、如臣言不谬、伏乞敕下臣疏、行令彼中一颁诏后即为处置、至讦奏楚王者楚王真假、臣前正条议详勘、故未敢遽及、今蒙圣恩添改、并先释放、其铃束之宜、亦并乞行彼中抚按条议处置、
　　○礼部题为圣恩决不可滥祖制决不可违事【节制藩封】
　　臣部决不可奉行非礼万乞收回成命、以保社稷治安事、仪制清吏司案呈照得天下常治而不乱者惟法守二字相维、而共持之、有法不守、是无法矣、国家而至于无法。则一切委纵。旧制荡然。宵小擅之以行其私。奸宄窥之以窃其器。尾大不掉蔓兹难除。臣部之于今日、有不得不终守之者。则秦王谊漶违例请封之事是巳。秦王之为其子请封四王也、恩所难加。法所必禁。臣等前疏入告、窃意圣明定毅然裁之、有不待臣词之毕者、乃复奉圣旨秦王为子请讨空爵一辈大典迩来大小臣工、俱有恩荫、王系首藩特准、即同各府一并册封、该部不必执奏、后不为例钦此、盖　皇上于封爵大典。止以空名视之。固宜累勤明旨。曲狥懿亲以为无伤。而臣实不知其可也。夫　皇上所以躬执魁柄者。惟此封爵耳。驭予驭夺惟上所命。秦藩纵恣骄蹇。非分妄徼。予之不足为特恩。得之将籍为口实。岂惟例后加封者。尽援以为故事。寻常中尉个个乞恩。虽有后不为例之条不足以禁成何体统。成何世界。此时　皇上亦悔用恩之亵而不可以训矣。臣故以为圣恩决不可滥也。　祖宗旧制。谟则并悬。　皇上握之为诏令。阁臣执之为票拟。臣民奉之为章程。若渐渐委弃。任意游移。初以一二尝试其奸。终至百千尽失其故。不至大废祖宗成法不止究岂一日四王巳。水有障防而自决之。家有垣墙而自毁之。将何以立。臣故以为祖制决不可违也。且臣皇上典礼之臣也办分定志当尺幅持之。而以无例之事悖谩奏扰。如待骄子。略无谯诃。岂待蔑臣部为无人。实亦玩明廷为无法。试问　祖宗朝治办时有敢以违礼妄请如秦王者否。即迩来十数年间。秦王横恣。每每多所擅请。前后部臣曾肯违例顺旨。一一与之否。誓必恪遵条例。申明职掌。宁以小忤成其大忠。臣故以为臣部决不敢奉行非礼也。且该藩乞恩疏、欲自比于臣工恩荫、夫臣子恩荫。非特祖宗旧例、亦古今通行若藩府之蒙建置贵贱大小并受皇恩不啻如天覆如海涵矣分巳定矣泽巳隆矣更无复可加矣国家二百五十年来未有覃恩诏例开列封王一欵者以从来未有之事而徼从来未有之旨大骇物听。于圣恩为滥觞。滥则启侥幸之门。于祖制为踰涯。踰则开玩窃之端于臣部奉行为溺职。僖庙时恩典之滥将极故当以此防其渐溺职则大坏极敝而不可收拾。察影见形。覩指知止帚。乱政亟行。莫此为甚。勿谓为细故而不之省忧也。方今四方逆乱。正患无法可束无力可弭岂宜封爵大典。朝廷更自生乱阶。古云用法者强则国强。又云乱之所繇生也。则仪卫以为阶。伏乞　皇上收回成命。示之以礼。以恩断决之朝廷。以典制还之祖宗。以职掌付之臣部。则独御之柄斩然不移。旁晲之窦。荡然尽塞。国家精明治象凛凛谁敢有越志哉。臣以为此举寔始基之矣。
　　皇明经世文编卷四百五十八终
　　●皇明经世文编卷之四百五十九
　　华亭陈子龙卧子　徐孚远闇公　宋征璧尚木　夏允彝瑗公选辑
　　吴嘉胤绳如参阅
　　赵忠毅奏疏（疏）
　　赵南星
　　◆疏
　　覆陈给事疏
　　再剖良心责巳秉公疏
　　申明宪职疏一
　　申明宪职疏二
　　○覆陈给事疏
　　一杜私交、臣等看得相臣之有私人。非为相之日而后知也。又非可以言语禁也。私着于心所为皆私。君子远而小人至矣。若心本无私。安得私人。顾势之所在。众所必趋。小人者遇其党。则谈东郭之际。遇君子。则称西山之薇。上好承顺。则烟视媚行。上喜气节。则抗颜强项。清者每不免若此是以贤者容或为其所欺。有极力翼蔽以损令名者矣。科臣之言、良有所见、不可不察也、一禁辨诘、臣等看得大臣被论、屡奉　明旨、不许奏辩、然而莫肯遵行者。羣臣不知重大臣。而大臣亦不自重也。大臣以德望胜者也。论之者多极其污垢。非皆无厚道也。世不明于重大臣之义久矣。言之不甚。则人皆曰。此有何事。至论一大臣、故不得不尔。乃大臣复一一奏辩曰。某事无有。某事无有。嗟乎必事事皆实然后不可为大臣乎。则亦忘其地势之重也。然其为词必曰事系名节。不容不辩。不知位至大臣。公论巳定何待自辩而后明臣等请自今以后。台省诸臣各存长厚。勿轻论大臣倘论之亦须简约文雅。勿如前之污诟。为大臣者。除所言紊乱典章。浊坏朝政之外。若止系一身名节。但当引咎求去。不必置辩以滋多口。至于朝廷稍稍慰留以成始终之美。似亦不可无也。一辩建言、臣等看得建言之名。起于人之不得言也。前代久远之事。不必论矣。我朝令甲。并无禁诸司言事之例。即皮作局大使百户舍人之言。　太祖亦嘉纳之。然则进言者。　祖宗朝之常事也。迩年厉禁严罚适为好名者之资。于是乎不简之徒。始而借之以自匿。既而挟之以恣睢。信有如科臣之所言者。今欲祛此弊。莫若虗心以察其言之是非。又虗心以察其人之贤不肖。欲虗心以察之。莫若明其为常事人人得言原无避忌何足自多如此则岂惟不必禁而巳。禁而不言。智愚无别。言之是非。吾以观其识见。言之有为无为。吾以观其心术。言之雅俗。吾以观其韫藉。则言固知人之助也。而建言之小人。不废显斥。何恣睢之得为。一别竞静、臣等看得世之趋于利欲久矣。竞者其常也。然惟其竞得行。故静者日少。此用人者之过也。夫用人者不越论其才品。竞进者孔子所谓患得患失之鄙夫也。品无论矣。人心无两用。彼营营焉此吏治之首宜辨别者也以钻剌结纳为事。则其居官亦必虗饰务名而不尽力于职业何足称才科臣欲明黜此辈。而章显闇然自修之士以示劝惧。可谓当今之急务。然用人者或乏清正之操。而喜人趋走。或诡随无捍。而狥人干托。或不竭心询察。而听人毁誉。则竞者至而静者远矣。此臣等所当共以为戒者也。一惩举刺、臣等看得我国家抚按官之设。皆以廵为名。言古者天子廵狩之礼难复。而设官以代之犹夫其自行也。抚按之责。莫大于举刺。举刺当。则吏治清、而民生遂矣。举刺不当。则吏治浊、而民生苦矣。人臣起自章句。一旦　主上畀以如是之权。欲其公耶。欲其私耶。念及于此。则虽有私意。亦不忍行。且不敢行也。即如科臣所云卤莽于耳目之托。巳为不可况乎凭一巳之私怒肆行参论。而又恶人之昭雪。恐非清时所有。倘其有之。安可不惩、一省廵历、臣成看得守廵道官。每年一次廵历所部地方。奉有明旨。原欲躬行阡陌。问民疾苦。一年一周。原不为数。然往往苟且塞责或屑屑较计于厨传之间。少不当心。辱官笞吏。口出恶声。以致极意供应。所费不赀。甚乃受有司之馈谢。科臣谓廵历可巳。不者亦宜间行。不必彼往此还。葢目睹其害。有激而言也。但此乃守廵之非人耳。若视元元之民。如其子弟。视四境之内。如其室家园墅。而能经年不一省视乎。又何骚扰之虑也。彼所过烦费者。其非廉静之人可知。此风莫盛廵方又何以责司道抚按官即宜参劾。守廵得人。则百姓自宁。廵历之疏数。可无论矣。一旌循良、臣等看得治世御俗。不过欲人为善而巳。欲人为善。不为务白是非而巳遡惟地方官之有生祠。本出于小民之意。今往往故无遗爱徒以子孙贵显。有司为之追建生祠。以自结纳。此真恶俗或其人属托为之栋甍壮丽。累害小民。甚者以贪酷去。亦欲血食其土。民或乘夜污毁。锁扉侦守。是非之不明。至是极矣。故真出小民之意者。尤足贵也。科臣欲于遭摈斥者略仿汉事。赐玺书褒之。其既没者。或与之祀典。赠之以官。其意甚美。但褒之于既斥。不若褒之于未去洪武间曾以敕书劳平阳知县张础矣。高帝时即主簿典史皆有奖劳者间一行之。亦数厉人心之至术也。其遭斥系思者。必褒举其人。而追正抚按失刺之罪。至于祀典赠官。原有定制。种岱之贤。不能得之于汉。孟秋徐贞明之贤不能得之于近日。破格之难如此。宜行抚按官严查属所生祠。果有着于民思。久而不置者。檄入名宦祠、复命之日。将其人惠政主名。另为一揭。报之臣部。及该科。以凭查访。如有为其祖父求建生祠。有司不能力拄。或先意迎合。抚按官即并参劾。抚按官听人嘱托。轻入名宦以污爼豆。听该科紏举。伏乞圣裁
　　○再剖良心责巳秉公疏
　　万历十七年、臣为文选司员外郎、睹士习之不端、慨民生之日蹙、上剖露良心一疏、言大小臣工之干进及守令之害等事、于在位者多所讥切、为科臣所参蒙、　皇祖优容之、请告归田、二十一年起为考功司郎中、以管察得罪去、蒙　陛下复起得洊至今官、向时天下方太平、臣之言、似为私忧过计然大小臣工、不能以其干进之精神、用之修职、因循苟且、以至今日、士风大坏。吏治随之。而民愁苦。民愁苦而外夷乘之内侵。外夷内侵而愁苦之民。乘之作乱。天下之太平去矣。此前臣之罪。而今臣之责也。今臣复不能改。则天下之乱。当不止此。奈　陛下之社稷何。臣老矣、幸而良心尚在、所为竭智力于　陛下者、不过与大小臣工、各以其良心为社稷苍生而发今科道诸臣之条陈铨政者、大都皆言干进之害、欲奖恬而抑竞、然其良心为富贵所汨没、皆以干进为当然、若臣先无良心、干之则力为推毂、不干则任其淹滞、谁奖之而谁抑之乎、夫良心者何、恻隐羞恶辞让是非是也、孟子所谓四端、从仁义礼智而发者也、士大夫有恻隐之心、则必不忍害人矣、有羞恶之心、则必无贱辱妄苟之行矣、有辞让之心、则必不受其所不臧矣。有是非之心、则必不以私意乱白黑矣、夫如是而后可以为人、故曰人之有是四端也、犹其有是四体也假令乘轩服冕、而四体残废。则不若其四体完好而贫贱之为愈也。而举世莫之寤也。寤乃可与言忠孝道名节耳、夫天下之行私最便而得利最厚者。莫过于吏部。臣亦人也。岂无乡里亲友门生。岂无私心。然而不敢行也。何也。臣之行私。必与司官言之。外人未有不知者。知则近者干之以颜面而不敢不从。远者干之以书帕。殊为不雅。况又不能成其私。譬之庖人择其柔嘉肥浓。而与所厚善者。则人皆环而丐之。或以钱易之。势必不能徧及终归于怨詈耳此臣之所以不敢也。且臣亦岂无好贤之心哉。然见今之荐人者巳多、无庸复赘亦恐干之者众。而及于匪人。是以虽平生所倾服者。未敢荐一人。亦不敢为人求荐。臣之所以保全其良心者亦甚苦矣。今内之荐人者、讲升者、讲调者、与夫外之咨升者、调繁者、保留者、腹里而作边俸者、何其不惮烦、不避嫌也、想其初指本出于好贤。而未之深思门开不可复闭。其苦犹之臣也。各相体悉而不行为便。今　陛下之小民。皆在水火之中。而居官者皆欲得京堂。荐贤者皆欲其为京堂甫为京堂。即欲为卿贰。若绝无救民之意者。可以救民者。莫过于廵抚。而此官甚不易作。必德望威棱。能使贪污解绶而后可耳。其次则知府最急。知府贤则州县官不敢害民。二者官有大小。皆宜选择破格而用之。久任而优擢之者也。近闻多从人讨而得之。何怪乎谒选者。以讨缺为常也。语曰意苟善虽不智可以为长、夫既巳为长。则宜以长待之。若人人以其智求多则一事不可行。惟大意无害则从之而忘其小缺。此人羣之所以相安也。天下之最可患者。莫甚于民之作乱。而夷狄次之。今幸而稍定。尚可不为之防乎。臣以为防之自知州知县始葢民之将乱。数年来益酿天下之祸者果不出此必掫徒成党。由三五而百十而千万。夜聚晓散。非一日也。邻里必知之。衙役必知之。而有司不知。与聋瞽何异。及其后也。乃闻之上官。为之兴兵动众以屠戮之。既平而论功升赏。守土者为最。孔子曰虎儿出于柙是谁之过与、今出柙无过。以与众逐之为功。则孔子之论刻矣。谓宜有司以民乱闻者。新任则追论前官。任及一年者。则令之戴罪捕贼。庶能防乱于未作乎。然莫急于惩贪。今有司之贪固巳成风。而长安书帕。自十二金而至一百。有至二百两者。此皆何从而来。安得不贪。贪则多酷。既朘其脂膏。又加之毒痛。民安得不乱如是而但论罢之。如行商而得素封有歌舞而归耳谓宜以后秽迹昭彰者。抚按先行究问确实。而后具奏追赃、以抵兵饷而减加派。如有听嘱受贿。曲为庇护者。容臣参奏重处。庶贪风渐息而乱萌可消矣故曰国家之败、由官邪也、官之失德、宠赂章也、臣既以之自责矣。司官所与其用人者也。臣欲遇各省直司官之缺。发单于其省直之卿寺科道及吏科河南道掌印官。令举其才品堪任者数员请　旨点用。务极一时之选。当时即有以吏部为签部之谣矣至于掣签之法自上古以至我朝所未有自万历年间始用之以示公。其初即不能行。遂有造签之法。讨缺者无不如意御史翟学程之疏至以为可笑。良亦无怪其然。荀卿曰持筹投钩、所以为公、上好曲私、则百吏乘是而后偏此假设以见行法之在人也、而不意天下之果有此事也。似宜变之以复　祖宗之旧。臣必不敢狥私司官无不相信。即有狥私者。亦以不能率属治臣之罪。必无所怨。夫人虽为善必得天之心而后利有攸往。　陛下犹天也。伏愿　鉴臣之朴忠。事之不可行者。必不敢望　陛下行之。人之不可用者。必不敢望　陛下用之。可行可用。而狗马之诚。不足以动　天心。烦渎则恐得罪。默而息焉则众皆责备之。以为持位保禄无面目以立百僚之上。伏惟　圣慈察之、采择其中、臣遵奉施行、幸甚幸甚、
　　○申明宪职疏一
　　臣伏处闾阎三十年、习见有司贪酷者甚多、按臣往往明知之而狥情温举、或按臣不知、而道府各官、又皆狥情蒙蔽、以致豺狼满地、小民愁苦无聊、起而为盗、持文墨论议者。见标忘本。悉取无身家有膂力之人。藉以为兵。处处屯守。不论要害曰。以御盗也。此辈乍得饱食。骄淫奢侈群饮纵恃。而无所得。钱势必至于为盗。不知又使何人御之也故今日之忧。不在建夷。不在安奢。而在郡县之内。职每中夜愁思、目张耳鸣、不能成寐、计无所出、惟任怨可以尽此心耳、乃上申明宪职疏。天下治乱在于吏治吏治隆污在于廵方若廵方举其职则无复事矣此摠宪为天□纲领也请于按臣事竣。即将其所举。劾令河南道发单各道。一一细加咨访。如考察之例类送职等堂上官。必其举劾允当。乃为称职。否则以不称职论。伏蒙　陛下嘉纳、至以职为忠公。勉以有何嫌怨仍着为令。开载宪纲、永远遵行、职负薪之议、恤纬之私、不意偶当　圣心如此、职感极而喜。喜极而悲。涂炭之民。从此得有孑遗矣。一二有识者。谓世道人心之坏巳极。在位者顾面情而不顾小民。畏权要而不畏法度。诚恐此疏难行。职绝不以为然。忽见浙江巡抚苏茂相丁忧回籍、揭荐多官曰例不复　命、惟应揭荐职不胜骇叹、今人之好荐人一至此哉。以此信世道人心之极坏。而自疑其说之难行也。夫人子之遭亲丧。擗踊哀号枕块寝苫。杖而后起。圣人虑其灭性也。而着之为戒曰不胜丧比于不慈不孝。世有斯人而圣人为过虑矣。近年有司谢荐之金日多。或百或千。意在斯乎。正如祝大舟之丁忧而括取罚赎送之于家者也、似闻此事。沿袭至今。率以为应得之物。审如是则荐举之谢金不足言矣。职愿诸臣之痛刑之也、职前疏再三删削、惟恐冗长以烦　圣览、其所未备者、辄复列为三欵、其一曰职院中之事。无大无小皆令河南道查议。其任甚重。今按臣举劾。令其发单咨访则又不啻重矣向来职等自行札委。一为外差所夺便如无轮之车。职请以后改为题差。专心宪务。不他差干涉。一年而代。容职等选其巡方有声。公诚明练。力能任怨者推举二员请　旨点用其二曰职前疏言人心未正。必先以　陛下之德意教诲之。而后可绳以法。职自今三月十三日、奉　旨之后通行各处按臣未及一月、其竣事在先者。即未闻教诲者也。容有为人所误。滥举贪酷之吏。昔不知而今知之者似宜许其自行捡举以为夕改之劝如怙不为意咨访详实则职无所辞怨矣。其三曰往时御史三差考察无过者。方咨吏部推升京堂。此定例也。至万历末年考选候命者。久而不下。台员日少。按臣有三五年不得代者于是咨升不必三差自　圣明莅祚。未下者尽下。望代者即代矣而人心忨歇不可复振。往来过家皆求宽限昼绣逍遥。流光迅疾。有一差而遽议升者。曰俸巳深矣。使畏此简书者。瞠乎其后。是宽限为养俸之术而急公乃掘宦之道也今三差之例、纵难猝复、亦必两差巳满咨访称职而后计俸议升至于六科之与各道。事体逈异。而升迁必欲同时。不无掣肘。以后惟科一道二。如数移咨可耳。前后似不必拘也。职迂拙蒙钝、齿发巳衰忝为大臣、不肯和平养望以合时宜其言极为痛切惟宜和平静默保全晚节而乃镌谯时流矫揉当世类少年轻锐者职亦自知其非正以年老如此不为何待时危如此不救何忍故欲破累年之积习。解万姓之倒悬区区狗马之愚心。恨不能一日。而日月淑清。宇宙太和。　陛下中兴之业。轶成康而追尧舜。职之愿也。
　　○申明宪职疏二
　　该本院覆、该巡按陕西监察史刘廷宣题、今天下民生不安、关中尤甚、近韩城盩厔、巳获奸民刘买得李如茂等、几酿大难、邀天之幸、我　皇上之威灵、先事扑灭、不即邹滕之烈焰也、夫民至鼎镬在前、而不知避、非嚣然丧其乐生之心、何以乃尔、安民之道。莫如察吏。察吏之道。莫如责成抚按。近接邸报、见宪臣高攀尤申明宪职一疏、所以责成巡方之使、亦既严且备臣犹请推明之者、何哉、举劾不当责按臣是矣。顾按臣所凭者何人之开报乎。司道也。司道之开报何凭乎。二千石与司理也。激扬虽转操于上。耳目实逓寄于下。使人尽肯任怨而不市恩便可结绳而治。无奈其不尔也。臣尝谓吏治所以日坏者。总由情面太重。钱神太灵。而宪臣疏巳一一道破。臣复何言。惟觅一方焉、可翻此中局套者、意惟保任法其可、臣业于入关时、与司道各官订约、一切臧否。俱以稳合民情为主。倘民间啧有烦言。开报劾奏往往有不平如此者而道府却注上考。劣状巳经弹射。而道路剩有口碑。臣何敢独任。径以所得舆诵。并开报所从来。据实参奏。其不肖有司。钻营荐调。不拘何权要书牍。一槩呈报部院。此法果行。层层转问而下。自能使是非公道。节节转达而上。独局套相沿。牢不可破。闻道府开送官评。抚按间有相左者。往往别操线索。以致荐墨未干。弹文巳挂。于是抚按广寄之耳目恒穷于无所施然亦赖是益信举劾之不越道府而以道府保任举劾不为苛也必如是而后人各爱吾鼎。各耕巳田。非吹嘘可送上天。虽强项无容下石。士之廉隅始可厉。而民生疾苦。其有瘳乎。宪臣之言曰、任怨之事、以保禄位甚为不便、臣独不然、臣固不爱功名、当其名挂谪籍、巳自分长卧林皋、讵意复有今日哉、臣又不爱富贵、臣有先臣之田庐、且推予诸昆季、况复垂涎心战、若不相容、不难一去谢之、臣之任怨、臣万万不敢辞、第以宪臣名德峻绝。犹曰仰藉　陛下之威命以行之、而后可臣小臣也。若不邀有　明旨。臣且见臣之适足结怨而毫无益于殿最也。臣犹有说焉、资格岂能限人人自为资格所限。三秦亦仕国也。而甲科纔三四人。即一榜亦寥寥无几。彼老明经日暮途穷。何暇顾惜加以极塞荒凉。原不足养官之廉。而又以不廉之心居之民、胡以得安。臣愿　皇上敕下吏部、以后附郭剧地、俱选甲科、其举贡亦择年力富强者、径注秦缺、勿复任人择地臣又见抚按举劾。俱有额数。切以为举限以额可也劾亦有额何哉臣请　皇下并下明旨、俾如保定抚臣张凤翔参青县知县疏内、所云随访随参、不轻放□庶可以夺其所甚恋、而动其所必忍舍、臣一日执　上之法、任一日之怨、若肯市恩、是负　皇上、倘司道各官、专市恩而不肯任怨。不知是何所负。诸臣清夜自思之等因、题奉　圣旨、臣等看得御史刘廷宣之疏、见臣南星申明宪职之疏、以举劾责成按臣、而推明之、谓按臣举劾、凭道府之开报、欲并责成道府、臣南星之第二疏。固巳言有贪酷者按臣往往明知之。而狥情滥举。或按臣不知。而道府各官。又皆狥情蒙蔽。以致豺狼满地。小民愁苦无聊。起而为盗。此疏按臣犹未之见也。其意正与臣南星合。而所言更为详尽。巡方者皆若廷宣。吏治自清民生自安。臣等何乐乎费词哉。大抵天下承平久则居官者习于逸乐。逸乐久。则节行不立。节行不立。则纲纪废弛。而名分陵夷。兼之重内轻外。势不可返。藩臬太守非真豪杰未免有自轻之意畏后进之为台省也为司理者又与县令比而欲共入台省也于是上官以卑诎结绸缪。下僚以贿赂酬知遇。公议尽去形迹都捐。其所注考惟恐赞扬之未至。摹写之不工也。谁为贪酷者哉。且抚按之所举劾。必凭道府。乃咨访则雷同以壅之驳还则坚执以住之。若别有所闻。则又以为非体或多方以误之。使其耳目穷于无所施如按臣之所云者。则是按臣虽无私而必欲其代之行私脱以举劾不当受罚是代之受罚也此亦可恨之甚矣。自非至愚孰能甘受之哉廉得其实特本参奏、情法不得不然、岂苛也哉、今屡奉　严旨、谅道府各官、必不敢如昔之欺弊矣、但俗尚巳成、猝难变化、其要在于禁馈遗。岁时上辰、金玉锦绮烂然夺目、或杂以珠翠步摇、闺阁之饰、有若此者。必弹劾之。庶名分可正。而□胃不爽矣。按臣谓老明经日暮涂穷、无所顾惜矣、夫老明经之得为有司。由于荐举之滥也教职之荐从此宜加慎重可矣。其谓权要书牍。一槩呈报部院尤见按臣之力。皆臣南星前疏之所未及者也。相应通行申饬以仰副　陛下厉精图治之
　　皇明经世文编卷四百五十九终
　　●皇明经世文编卷之四百六十
　　华亭徐孚远闇公　陈子龙卧子　宋征璧尚木　何刚悫人选辑
　　彭宾燕又参阅
　　李文节公文集（疏　书　记　考　说）
　　李廷机
　　◆疏
　　条陈宗藩简便之法疏
  </div>
  <div class="pagination">
   <a href="皇明经世文编_page156.html">
    上一页
   </a>
   <span>
    ...
   </span>
   <a href="皇明经世文编_page152.html">
    152
   </a>
   <a href="皇明经世文编_page153.html">
    153
   </a>
   <a href="皇明经世文编_page154.html">
    154
   </a>
   <a href="皇明经世文编_page155.html">
    155
   </a>
   <a href="皇明经世文编_page156.html">
    156
   </a>
   <span class="current-page">
    157
   </span>
   <a href="皇明经世文编_page158.html">
    158
   </a>
   <a href="皇明经世文编_page159.html">
    159
   </a>
   <a href="皇明经世文编_page160.html">
    160
   </a>
   <a href="皇明经世文编_page161.html">
    161
   </a>
   <a href="皇明经世文编_page162.html">
    162
   </a>
   <span>
    ...
   </span>
   <a href="皇明经世文编_page158.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
