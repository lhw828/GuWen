<!DOCTYPE html>
<html>
 <head>
  <meta charset="utf-8"/>
  <title>
   皇明经世文编 - 第 170 页/共 172 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇明经世文编 - 第 170 页/共 172 页
  </h1>
  <div class="content">
   昨臣堂官左副都御史杨涟疏、参东厂太监魏忠贤二十四大罪、此非涟一人之私言、通国之公言也、通国之人、畏忠贤甚于畏　皇上、故切齿不平、摇手相戒、涟独冐死危论、感悟　圣心、谓宜大奋　干刚、立加斥遂、以正其窃弄　威福之辜、忠贤亦应束身待罪、以谢天下忠臣义士之口、乃一疏乞怜、　温旨先下、羽翼四布、谬曰孤臣、恣睢无忌、谬云忠赤、不知谁为代。草以欺　皇上者。　皇上因其不辩、转谓小心夫忠贤非不欲辩也、千真万真、无可辩也千罪万罪、又不胜辩也、忠贤不能自辩、而　皇上反代为之辩则　中旨真可听其伪传乎、阁臣真可听其爰立乎、外廷真可听其交通乎、老臣真可听其驱逐乎、直臣真可听其禁锢乎、生杀真可听其自操乎、爵禄真可听其掌握乎、奸细真可听其深藏乎、兵柄真可听其在□乎、出入真可听其僣拟乘舆乎、臣知我　皇上英明天纵、此固非　皇上之意也　皇上特念旧劳不欲遽加显斥、而忠贤但招谤议、动辄诿说亲裁、昨闻参疏到阁、依然传拟、而　明旨谆谆、遂一一为忠贤任过、夫忠贤何敢欺　皇上至此乎、且既云任事过直矣、事则忠贤任之。而名则　皇上受之。忠赤者固如此乎。臣尝观从来小人之祸、其始莫不有小忠小信、以固结其主之心、根株既深、辣手乃露。故夫不遽为王振刘瑾者。魏珰危社稷固不止如王刘也乃其深于为王振刘瑾者也。今　皇上曲赐包荒、明示宽大、姑念其犬马。而反以蓄豺狼。厚益其醇醲。而轻于疏药石。譬之士庶之家、有纪纲之仆、日窃其主之财力、以恣睢敛怨、而日事左右之弥缝、一旦有人焉尽告其事于主人、不免念其奔走、姑与优容、然主虽不言。而仆固巳疑矣。疑则思自全之计。急则作走险之谋萧墙之间宁无深患故忠贤不去、则　皇上不安、而今日被论之忠贤不去、则　皇上愈不安、臣为　皇上计、莫如听忠贤之引退以全其命、而解其烛影之疑、即为忠贤计、亦莫如早自引决、以释中外之疑、而乞帷葢之赐、不然　皇上日为忠贤作江海之流、而忠贤日以其身供鸣镝之射、纵多方借口、百计防川、鬼神忌盈、物恶其上、九庙之灵、将必殛之、况于忠臣义士、请尚方之剑者哉、嗟乎君侧不清焉此葢有所指用彼相一时之爵位有尽、千秋之青史难欺不欲为刘徤谢迁者恐并不能为李东阳倘画策投欢不几与焦芳同传耶臣忝列言官、不敢作寒蝉仗马、恃有　圣明之鉴、触犯凶锋、死无所恨
　　皇明经世文编卷四百九十八终
　　皇明经世文编卷之四百九十九
　　华亭徐孚远闇公　陈子龙卧子　宋征璧尚木　周立勋勒占夕选辑
　　顾开雍伟南参阅
　　侯吏垣疏（疏）　杨方伯集（序） 
　　侯吏垣疏（疏） 
　　侯震旸
　　疏
　　劾客氏疏 
　　纠辅臣疏 
　　劾客氏疏【客氏】 
　　先生居平最留意江南水利纂成一书尚未付梓为长公豫瞻先生携往江右竟未及采仅录其关切治乱者二首
　　山陵竣事出宫、奉有　明旨、不必鳃鳃过计为也、旋有台臣王心一以义裁恩一疏、　圣旨宽之而不责职益钦仰、今月二十六日、果传客氏午时出君臣于是举手加额、突奉今谕、职且惊且骇、谓此有所矫托不出于　皇上耶、青天白日之下、断断无此理、谓　皇上果迫于义不容迟、情不忍割、旋出之而旋悔之耶、职又不敢信、　皇上固聪明英睿、不世出之主也。且以其身在宥天下、而不忍一保姆。至忘寝食。明告中外、有是理乎、使　皇上未离襁褓则可、今年巳出幼、外之则有凝丞辅弼、内之则　中宫叶琴瑟之逑、两宫廪小星之义起居食息、调护维持、以节留精神、以渐磨令德、其何有于保姆、而为此恋恋耶、且　皇上一身、天地神明所呵护之身也、　二祖十宗所付托之身也、讵一保姆得私其恩、天地呵护之矣。祖宗付托之矣。而首于即位之日。怵以辽警。告以灾伤。兵动九边。饷穷四海。此又天地祖宗借外忧以动我　皇上者也。　皇上念及此。即霄衣旰食。夙兴夜寐。谕文武诸臣。矢心灭贼。以奠山河。犹恐不给。乃缘儿女涕泣。何为且　皇上不念迩者三丧举。两母后弃皇上于诵诗舞勺之年。　先帝二十载青宫。三旬紫极。倐忽崩殂。顷虽升祔礼成。宝窚未筑。有司宵露。职旋绕其际。犹泣下沾襟。窃意　皇上九重之内。必有寤寐兴哀。桮桊顾痛者。特外廷辽远。无由得知。而又反有忆泣保姆之谕甚矣为圣德之累也今夫诸王公主、至亲贵矣、朱邸既开、叩阍不易、奈何独使么么里妇、狎近至尊哉、忆职等匍匐送丧之日、万姓角崩、千官云拥、独一乘轩在后、巍然居中、道路指目、咸曰奉圣夫人客氏、靡不舌挢眼张者、又礼臣周道登语职云、神主进德胜门、一老妪长跪路旁、望尘号恸惊问之、有锦衣臣骆思恭曰、此　先帝阿姆、恩宠未逮是以悲耳、职喟然兴叹、同此阿乳之功、薄者使行路犹怜、厚者能不盈满招忌、女德无极、　皇上即为客氏一身富贵计、亦宜早加裁抑、曲示保全、不宜格外隆恩、以宠而益之毒、且　皇上始而徘徊眷注、稍迟其出、犹可言也、出而再入不可、时出时入犹万万不可何也、宫闱禁近之地、讵宜习熟往来、闾巷秽亵之身、何得辄混视听、况中涓群小内外锁连借丛炀灶有不忍言者
　　纠辅臣疏【劾奸】 
　　今戎马生郊、议论盈庭、况当　主少国疑、奸珰窃弄之始所倚藉辅弼大臣、不啻险道之辀、中流之楫、宜何如品行、始胜其任奸辅沈、始借募兵以进身。继借练兵以行媚。縻费无数金钱、滥授无数官爵、业经诸臣参论、至拟之乱贼篡弒、臣谓即无其心、不可不防其渐、其最可羞。最可恨处。专结纳权珰。交欢阿姆。禁中秘事。时密报以夸传。暗里机关。将朋谋而反复。臣政拟特纠、而诸臣再疏已上。似可无言、及得其辩疏读之、理屈词穷、机锋肆出尤不觉赀裂发指天下岂有两奸首尾肯自供自吐者今诸臣言交客氏曰请问诸客氏言交卢受曰请问诸卢受言交刘朝曰请问诸刘朝从来有此质对之法否有此辩白之体否明遮明护复自认自招。想下笔时。亦当神捘其手。至诋惠世扬为速化。属韩敬主使。了不相蒙。缘何插入。又谓明斥熊廷弼招忌、夫弼干犯国法、自不可讳、今之明斥廷弼者多矣。以公事起见。虽议论不齐何妨互证。得罪公论恐不关此为此语者、将挑衅乎、将借资乎、闪烁变化、益不可方物、臣不意　圣明之朝、有佥壬若此、昨岁阁臣刘一燝初念未尝不正但才识短浅作用全疏。王安一案。臣尝讽其明目张胆。为　皇上剖陈以去。终是含糊隐忍。臣至今恨之。用王安者且不免于机弹。用杀王安者当借何题目如者始终本末原不与一燝同伦　皇上若复曲狥故套、赐玦不早、臣恐其内外钩联。舞机弄智。更有不可言者矣臣因有责于元辅叶向高焉向高再起东山、重登揆席、海内喁喁想望丰采、乃近日举动、似委卸处多主张处少、以求全为智以避谤为高、偶有相规、辄杜门求去、然则　圣恩眷注谓何。初心报塞谓何。至若杨涟徐光启之且不必起也。夏之令之以诘奸蒙罚也。炀灶情形。尤甚彰着不为救正。何为者夫惟首揆无屹立之丰裁而后奸辅为播弄之行径疏云臣居五臣后。不能行意。是又且止帚责于向高者。向高直在无可推无可诿之地。何如毅然担任。截然剖分。票一事、是曰是、非曰非票一人、可曰可、否曰否、以和衷集贤哲之谟、以独断褫宵壬之魄、使中外知所倚赖、而疆事犹不至决裂不可为也、嗟嗟、政本至今日难言矣、有集垢满身。曲借径窦之沈。因有闻言充耳。直入纶扉之史。继偕宅揆重地。恐转成一顽钝苟且之世界。而卓荦奇伟为国家树非常之烈者伊何人哉臣草疏既就、　廷对届期、姑缓一日而并有感于会场主考一事、内批与外拟忽异通国喧传亦举疑提弄、一箭双鵰、与陈居恭疏同一机局、果有之、可谓心劳日拙、如其不尔何以绝不相蒙之事备举而止帚诸其躬此亦可以定之品矣乃朱国祚受命之日为时既迫固辞恐妨大典、今巳竣役、亦似不就翩然引退、葢流传千古、毕竟为壬戌主裁　旨从中出非所以为名也国祚能决去就于几先、留此一线名义、不亦休乎、国祚清恬人也、臣故以此言进、触邪无忌、自臣职掌、乃概为诸辅效他山之石、极知狂戆、但生平自许孤行一意、有怀于中、谊不能嘿、统祈　圣明昭察、
　　杨方伯集（序）
　　杨师孔
　　序 
　　大中丞闵公晋司马暂留抚滇序 
　　烈象传 
　　大中丞闵公晋司马暂留抚滇序 
　　句町界在万里外、卧龙公用兵如神、仅能办以擒纵宋祖雄迈一世、尚尔画以玉斧、我　二祖神圣疆理恩威沦洽、彬彬埒中原藩图、迩者益州豕突、牂牁鲸翻、邛筇烽炽盘江赤白羽无闻、岌岌滇云、远堕腹天启　圣明、特简我闵公、以节金戊、公慷慨辞家、叱驭前进、飞扬三楚、驱驰百粤、秉金戊入滇、鸡犬不惊、壁垒改色、谨烽燧、固城守、肃将吏、储糗粮、辑夷猓、首惟咽喉碍、百脉俱病秘授方略、恢复普安、安南歼尹王保巨寇盘江、破竹而下、酋长负隅者。皆愿通道乞降以赎往愆。滇黔呼吸贯矣。既思四夷耽耽视、武寻曲交间如设科、张世臣者、稔恶为嚆矢留之养乱、且生戎心、静简骁将、嘿运沉机、或入虎穴、探囊取之、或设香饵、网罗致之、绿林幽箐间、自见咋指喙息、诸夷酋猛将精兵、无不就公颐、指东川禄夷蜀酋也、疆土不广界我肘腋、兵马为六诏雄、以逆良肺腑、患滇非一日、即士戍拦人寻武、汹汹不至摧陷者、一战之功咽喉附厂尤、置之未即患急则为害方大、公乘既胜之威、制其死命、少宽绦索。间谍行于左右。恩威置以赤心。酋果不能出吾彀中矣。沾城为滇蜀黔要枢。西界盐仓。比遶东川。四面孤悬逆良窟穴也。向为孔道。今作龙渊。策黔事者。必以复沾为先着。公不激不随遴上将挑精锐、备粮食、储城具、不数旬间、巍然百雉、壮我金汤、三酋震恐、视为必锄之兰、适逆良擒献巨寇任事狡役、争功成衅、水蔺合谋、共犯毳帐弥山、戈甲遍野、誓必饮马昆池、目中巳无滇矣闻者股栗、公不动神色、着着操先、在在破敌、每取胜之际、间不容发三省卷士大战顿令弃甲如丘、流血成川、喘息宵遁人方颂不世奇勋、公咲谓曰、此寻常定着、筹之久矣微论晋接间毫未尝德色、即上封事、不虚一级、不夸一词、不佞某管蠡之见、侧在宇下、最深且久、寮属辈谋一言以纪盛美、不佞某职操觚、未能逊不敏、遡之往喆、得二公焉、其老成持重似赵充国、沈毅胆识似范仲淹、当充国驰至金城、先零干幵解仇作约、议论纷纭、公定策必欲捐干幵闇昧之过、隐而勿章、先行先零之诛、以震动之、后先零果望见大军、弃车重渡湟道阨狭、充国徐行驱之曰、穷寇勿追、赴水溺死者无算、兵至干地、令军毋燔聚落、罕羌喜曰、汉果不杀我矣罢骑兵屯营田、卒能坐困先零、千古诵喆谋焉龙图老子请修承平永平等十二砦、羌汉民相踵归业、当其筑大顺城、据后桥川口、处贼腹中、密遣子纯佑先据其地、引兵随之、诸将不知所往、至柔远板筑皆具、旬日成城、白豹金汤、皆不敢犯环庆、自此寇益少、魏公经略招讨、欲五路进兵以平夏、仲淹守延州坚持不可、判官尹洙叹曰、公于此不及韩公矣、凡用兵宜置胜负于度外、后师没数千人、号呼马首、韩公不胜悲愤、仲淹叹曰当是时难置胜败于度外也。及其用人、谓边事未宁、尤宜使过、此序也而作记体故实事了然活人于死者、必舍生而报恩、荣人于辱者、必尽节而雪耻、朝廷贷高延德、仍与近边任使、则陷番将率闻之、必愿昊贼归顺、再见其家人之情也狄青器度深远、隶节下奇之、待以国器、古今颂知人马、东川之于彦良、岂啻先零干幵。公沈机卓。识必宽其一死而弄之掌股迩者三省贼大犯。日以名马金帛飞骑如云。坐守东川。竟不应一卒且以其情实一一输我。大寇之羽既剪。肘腋之患巳除。此破贼之最先着也。沾炎为贼必争地。置之委辔。城之树敌。公简任将卒。密储粮饩。经理规则。预办灰石。将军之令未下、板筑之具齐兴、不日告成。贼骑巳临城下。迄今炎方城、松林城、亦佐城、平夷城、呈贡城、石屏城、连挫狂锋、先零诸贼之胆、岂非龙图公城大顺十二砦之故智乎、此破贼之最稳着也。夷种以射猎为日用。杀戮为生涯。我不用之。引而归敌。且费饷以饱老弱。供扣克。毋宁得死士也。公拔识夷将。无不一以当百。忠勇效顺。且其部落皆父子兵。方大敌云屯。象马机发。万骑辟易。无养兵之费。得用兵之实。此破敌之最要着也。大将偏禆。非起自田间。即拔自行伍。贷之俘获。干城寄重。貔貅色起。沾炎坚持有张许之勇。尚能济事。马龙大战。有周郎之妙。各出其奇范孝子之器狄青。贷延德、何以过之、此破敌之最紧着也。逆贼奔北、议者谓宜截归路、只轮不返、公曰敌众我寡、今穷矣、胜之不武、挫且害大、但令其自相蹂践。即先零渡湟之势最可虞者师行粮食。枵腹而战。孙吴不能以御敌滇远天末。疾呼则　明廷不应。环顾邻省如焚。能天雨乎。鬼运乎。公以屯马为六军性命。精核经制。厘正欺隐。樽节爱养。如克家救岁削针头铁。取喉上膏。炊无米之羔火。而运不竭之源。未受　内帑一镪。　天储一粟、而能使全军宿饱、奏凯频仍、此又最急之上着也。岂非屯田坐困先零之远猷乎。上下古今、英雄作用、印符券合、真如国手奕、不必着着惊人、而能立于不败、神医治病不必目前取効、而能蠲于不知者矣、
　　烈象传【烈象】 
　　事有以一着系安危、一物阅成败、居忄一日视为平平、而识微主幄者、尤必谨之蚤焉、岁乙丑、当沾乌联水蔺大举愤兵再出、鸡联四省、震惊六诏、目中视昆海一杯、不足当饮马矣、怀山弥壑、峰峰橇帐云连、夙将名王、望前锋惴惴不敢轻试、贼骑分三路下、东南一路尤锐、锋不可当、时陶兵象马初到、有陆姓小将、锐若初生犊、主者置之此路。非无意也。锋刃未接、各营面面无人色、主帅叩天誓师、三军振奋、贼果先以东南万骑奔突、排山倒海、西自夷名有以象为阵者然不象为致全胜者存此以见兵机陆将兵不满千幸陶有名象一只、象奴驭之、素得神机、深伏小壍、鼻中饮水泥数斛、贼骑恬不知、奔腾而下、象突出咆哮号吼。跃起丈余万马辟易鼻中水泥喷作云雾直搏贼锋。势如猛虎举足踏贼、人马俱如糜、复用鼻卷一悍贼、抛向天堕地、践蹙皮骨无完、陆将引兵乘胜追逐、喊声四起、马奔、壑人溃野、器械山集、挥刀发锐、我兵刀剑尽敌肉溪壑涨贼血、十年来滇兵之捷、未有如此胜者、大且速且全者、抵暮收兵、象尚勃勃具余勇、马龙通城百姓携壶浆蒭食、望象稽首百叩以谢、次日创发、　病通体出箭簇计三升余、鼻中、一矢毒甚、迟又日象荩瘁矣、嗟乎、据三酋恶焰、六诏两迤、只拉枯朽、中外汹汹不可保、得此一象、滇云数百万生灵、转危为安、易乱为治、间不容发、孰谓象之功可冺耶、嗟乎设使象知有人我。知有众寡。知有趋避。必憧憧于勇怯。即忘入我众寡趋避矣、藏伏不深、沈机不预、敌必因变设奇、胜败不知谁属、所谓无心合道、善藏为勇、不意于一象见之也、马龙人业巳封冢立碑、余代庖守安普、闻见最真、特表出之、以告黔阳臣子之留心封疆者、捐躯报国、必先忘人我、象一物且竖大功、矧具七尺灵万汇者、肯出此象下耶、
　　皇明经世文编卷四百九十九终
　　皇明经世文编卷之五百
　　华亭陈子龙卧子　宋征璧尚木　徐孚远闇公　周立勋勒卣选辑
　　何刚悫人参阅
　　文阁学奏疏（疏）
　　文震孟
　　疏 
　　国步綦艰疏 
　　讲筵巳辍疏 
　　孝思无穷疏 
　　皇陵震动疏 
　　国步綦艰疏【敷阵时弊】 
　　湛持先生清端亮直立朝之始即上此疏直声振天下爰立以后海内想望丰采而取忤权奸在位不久赍志以没读之不胜西州之恸
　　臣闻古语有谓厝火积薪以为安者、可为痛哭、乃今日之势、岂惟厝火、几于燎原矣、奴贼凶氛正炽羁虏隐祸方深、徐淮一震、则江北江南、将为蹂躏之地、黔滇不守、则东楚西楚、复虞恇扰之忧、济济班行、未见腹心爪牙之足寄、纷纷兵饷、惟闻疮痍沟壑之堪悲蹙地丧师、无岁不有、败军杀将、所在相闻、此真大小臣工戮力同心、尝胆卧薪之日、而因循格套、粉饰虗文、即　皇上具为尧为舜之资、亦毫无启心沃心之助、将使祖宗金瓯无缺之宇宙、日销月削、势将瓦解、东支西溃、又同河决、此皆诸臣误国以至于此。明知火之将炎而处堂自若但俟火炎而燕飞、亦料水之将沸而游釜无愁。犹冀水沸鱼跃此又诸臣之愚而自悞。今日非　皇上独奋精明。大破常格。以鼓舞豪杰之心。发舒忠义之气。天下事固未知所终也。葢常人之情、激于振发。则富贵之士皆可引于功名安于頺靡。即道德之士未免流于迂腐　皇上昧爽临朝。寒暑靡辍。于政非不勤矣。而勤政之实未见也。鸿胪引奏。跪拜起立。疏上摘此语处分第如傀儡之登场。了无生意。则皇上之聪明、何由开臣意　祖宗之制。唱六科。则　六科必当以次白事。唱奏事。则西台必当以次白事。奏　旨某部知道。则某部之正卿亚卿。又必当以次白事。职紏弹者紏弹。职条奏者条奏。剖析机宜。献可替否。　皇上凭而听焉。与辅弼之大臣。面商而裁决焉。雷厉风行鲁不踰顷。不惟圣智日以明习练达、即在廷诸臣。亦且可以见其才。可以征其气。可以试其仓卒。当事者日精思于职守之内。而无有轶志。事外者亦兴起于景色之新而各有奋心。若仅仅揭帖一纸。长跪一诺。北面一揖。周旋进反。祗毕朝仪。安取此鸳行豸绣。腰金横玉者为也。经筵日讲。临御有期。于学非不讲矣。而讲学之实未见也史臣进读。铺叙文辞。第如蒙师之诵说。无少开悟。则　皇上之睿智。何自周通。臣闻　祖宗之朝。君臣相对。如家人父子。军国重事。闾阎隐微。无不咨询。无不洞达。故虽深居九重。而情形毕照。怀奸挟诈。既无窦可以自藏左右近习。亦无缘可以蒙蔽。若仅仅尊严若神。上下拱手。精神不振。提醒不灵恭默之容。或久而生倦。跛倚之众。亦怠而欲休。经传典谟。祗成故事安取此正笏垂绅。展书簪笔者为也。　皇上之神情。既与羣臣不相浃洽。则　皇上之灵爽。必与天下不相昭融。退入内廷而耳目所触发。德性所熏烝。自不越于中涓常侍之口颊。夫大君照临之体。帝王宏远之规模。则岂若辈之所能解。于是无名滥予。而藩封之踰额。屡烦中旨之传宣。且以一藩之越礼。吁咈□庭。乃致诸藩之停封。恩膏久壅。国彝家范。尽篾之为幵髦。此何礼也。有罪不诛。而失机之成案。更来众喙之纷纭。恣罗织者。既引绳而披根。护善类者。复因枝而惜叶。国宪刑章。悉付之于葛藤。此何法也。危如山海。而阁臣一出共偷安于无事。全　庙算何以张挞伐之威惨如黔围而抚臣坐视。竟严谴之莫施。每事优柔。何以成臂指之势。乃近日中朝举动、则更有可异者、总宪邹元标行矣、佥院冯从吾杜门矣、首揆冢宰、相率而请去矣、此皆三朝慗遗、而一旦以讲学之故、使俱不得安于其位空人国以营私窟。几似浊流之投。詈道学以逐名贤、有甚伪学之禁。唐宋末季。可为永鉴。亦未有以明告我　皇上者耳。去者为荣则仕。者不贵顷尚书王纪削籍归农弥增品望策蹇出都人谓快于□驿。破帽蒙头。人谓华于蟒玉。今诸臣被道学之名以去。其贵且甚于三公九卿也夫天子之所以励世作人者。惟此爵禄名号。而至使角巾尊于冠冕。此岂清平之世所宜有哉。邪风鼓煽。国是混淆。此尤隐伏之乱源。统祈　皇上之洞詧。臣史官也、本无言责、不必深言是非以挑争辩、但念世受国恩、更蒙宠拔、目击时事阽危、人心玩愒、每自当食长叹、中宵涕零、治乱消长。统系　皇上一身、故敢不避谴诃、胪陈时弊、倘蒙省览、稍见施行、臣虽坐妄言生事之罪、所甘心矣、
　　讲筵巳辍疏【讲筵□规】
　　词臣献替惟右经筵乃□进讲章于中堂改定而后敷陈则言党论之得陈者寡矣遂有斥逐讲官以立威者深可叹也
　　臣一介书生、悞蒙先朝拔擢、感激国恩、矢图报効、疏触逆珰实时眨谪林居五载、削夺复加、恐愒忧虞、几无死所、幸圣明御宇、日月重光、诏起田间、还之史局、叨侍讲帷、又经一载、臣每当进讲之日、辄焚香告天愿一言半语、获当宸聪、期毕涓埃、仰酬恩遇、而才智疏浅、启沃无能、窃谓帝王之学、与经生学士不同、必期经术经世。乃为实用。反复开陈。未尝不与时事相关切也。臣窃见自逆奴匪茹、圣心焦劳、综核事功、须挈纲领、刑法虽峻、猜疑渐启、于事未有济也、故于君使臣以礼章。劝　皇上培养士气。推心感人。而辨贤奸。酌用舍。尤惓惓焉。见命将出师。莫有定算。功罪未审。赏罚未明。今虏踞遵永十有余旬。瞬息长夏。又将秋高、彼时时可来。我着着无备。棼如繁丝。绝无成绪故于管仲器小章引管子言兵主不足畏则战难胜也。德必当其位功必当其禄。能必当其官。信小人者失士也。见羣小合谋。必欲借边才以翻逆案。虽圣意持之甚坚。而奸党图之愈急。故于子语鲁太史一章。愿　皇上剖晰是非。辨别邪正。而曰一音杂而众音皆乱。一小人进而众君子皆废。葢天下容有无才悞事之君子。而必无怀忠报国之小人。今有平生无耻惨杀名贤之吕纯如、且藉奥援而思辨雪矣。消长剥复之关、甚可畏也。长垣死其孙请恤上毅然斥之可谓圣人之断又见吏部尚书王永光、身为六卿之长、独蒙　皇上眷注、而假窃威福、倒置用舍、簸弄朝权、擅行私臆、故于甘誓章言战胜攻取。非独左右之恭命。尤在六卿之得人。而曰用舍不淆于仓卒。则国是定而王灵威福不假于信任、则神气振而敌忾扬。大抵皆为用人之人发也。又见永光无事不专而持之以狠。发念必欺。而饰之以朴。机深计巧。投无不中。人皆知卢木巳之奸邪。而咸畏林甫之岸谷。故以年例大典。而变乱　祖制。以考选公典。而摈斥清才。举朝震恐。莫敢讼言。臣下雷同。岂国之福乎。故于五子之歌章。言识精明。则环而同者无所售其欺。心纯一。则巧于中者无所投其隙。臣故知　皇上天纵聪明。必洞烛其情。不为所动犹为此语者。则忧治危明之极思耳其它若尽力赞襄恪恭官守、捐躯殉国、纳谏披鳞、精忠报主、赤心任事、选将练兵、信赏必罚一篇之中、三致意焉、诚见于今国步方艰、夷氛正恶、大小臣工、当为在山之虎豹、不当为处堂之燕雀、当为朝阳之鸣凤、不当为抱叶之寒蝉、当视国如家、除凶雪耻不当分门别户、引类呼朋、此臣一念孤忠根于天性、九死不回者也、然臣之自为谋则巳拙矣、官非省台、身无言责优游清华、循资上进、岂非便计、而感愤时事、痛不能忍、亦谓臣今日余生、　皇上所赐、仍欲以此余生、仰报　皇上、不以数年摧折、变其初志耳、羣谋方炽、首撄其锋、此疏一出、岂有全理、秋日讲期、自不能复瞻天表、稍献微忱矣、然使蒙　皇上因臣之言、洞然省察、内除奸佞外攘夷狄克昌大业。聿奏中兴、职虽获罪。有余荣焉。
　　孝思无穷疏【改正实录】 
　　臣猥以菲才、备员史局、顷因纂修　熹宗皇帝实录、从阁中恭请　光宗皇帝实录副本较对、见其间舛误甚多、而悖谬之大者、如　先帝之册立。与挺击红丸大事。皆祖三朝要典之邪说。而应和之。葢天启三年七月十六日实录进呈则礼臣周炳谟等、史官庄际昌等所纂修、而阁臣叶向高韩爌等所总裁者也。至天启六年逆党崔呈秀等谓实录非实请　旨重修、则崇祯元年二月十七日所进、今　皇史宬之成藏者也。是时　皇上初登大宝、要典未毁、逆案未成、实录虽未改然天下有耳目者所共见闻也阁臣黄立极等不行奏明、含糊从事、后来诸臣亦无复发金匮之秘、洗右渠之秽者、要典虽焚、邪说未殄。凡　先帝二十年青宫之忧患。与夫一月　天子万年圣人等事。俱隐而不彰。斯固臣子之所痛心者也。昨见　皇上追念　先帝、册封　敬妃慎嫔以寄永思、　皇衷纯孝、孺慕弥殷、薄海臣民、咸为感动、乃　先帝纪载。尚未清明。使今日编摹。将何所据。流传后世。又安取衷。国是所关。良非细故。若谓巳入史宬。不可复出。则逆珰之矫　旨且能行于当年圣明之独断岂不易于反手视为缓图。置不上闻。亦非臣子之所安也。臣谨摘其甚者、上渎睿览、一云当命哲之日、诏诰恩赉、俨然负震器之重、储官既定、典制大明、而浮议外滋、无端蔓引、皆好事者之过云云、臣谨按　先帝册立一事。自万历十四年以至二十八年。廷臣羽翼国本。有贬谪者。有削籍者。有遣戍者。有廷杖者。忘身殉国。九死不移。诸臣亦何利于巳而为之。纵　皇心有主。未忍言夹日之功。而精忠自盟。岂可没回天之力。乃谓浮议外滋。无端蔓引一语抹杀。谓皆好事者之过。此与三朝要典所称奸党构衅。希图定策。与三案诸奸。一脉相贯者。同一邪说也。宜改正者一。一云四十三年五月有男子张差持梃入东宫殿檐下、击伤门者、中官共执之、廵视皇城御史刘廷元回奏张差话不情实语无伦次、按其迹若涉风魔、稽其貌的是黠猾、而刑部提牢主事王之寀捏谋危东宫之说、词连二珰、科臣何士晋行人陆大受主事张廷等附和其说、愈加激聒云云、臣按此即要典中梃击一案也、即据刘廷元疏亦明言稽其貌的是黠猾。而必欲以风癫二字。草草结局。不容王之寀奏张差口词。指为捏谋。何也。且张差有口。举朝岂应默然。而一有言者辄曰附和。曰激聒。则必使东官无一护卫之人而后快乎。正与要典同一邪说宜改正者二。一因工科给事中惠世扬论刘廷元。遂谓初张差狂闯蓟道、阑入宫门、廷元廵视皇城、按状风魔、　皇祖是其奏、谳决平允、自王之寀突揭构衅、徒党因以为利、借他事蔑廷元、未几果显攻风癫之案、一时邪说、世杨实为之倡云云、臣按王之寀摘发张差之逆。至于察处。至于削夺。后逮死诏狱。莫敢议恤。即惠世扬身被五毒体无完肤。所以不即死者逆珰欲借为戎首。遍杀天下名流。非宥之也。幸圣明御宇。仅免一死。尚稽启事。乃云徒党因以为利。斯亦何利之有焉况风癫之案。忠臣义士。所共明目张胆而攻者。何俟世扬为倡。始显攻之。要典邪说。宜改正者三。一云张差闯入东朝、言者纷纷、御史刘光复言致辟行刑、一狱吏任、似不必言官诧为奇货、居为元功、以此二语、为异议者刺骨云云、臣按刘光复之得罪也、实以奏对越次。然据其语。但言　皇上极慈爱、太子极仁孝。两言亦未见其有功于　神祖及　先帝。刘之在狱大开贿赂其人不足□也而奇货元功之语。不可谓非抹杀忠义矣。大抵闯宫一事。梃及殿檐。近侍俱踣。亦天下奇变也。必欲视为平常。不当根究。以为仅一狱吏之任。此何心哉要典邪说。宜改正者四。一云方　上疾大渐、召李可灼并趣和药、悉出　圣意、一时臣工所共闻共见、其后有造为许止不尝药之谕、羣小附和、嚣然鼎沸、污蔑　君父、几成晦暝之世、何正论大明、邪说渐灭、且云李可灼往来思善门、中使以闻、此语谁欺其传奏姓名、莫可得而问云云、臣按此即要典中红丸一案也。昔唐宪宗殁。杖杀方士柳泌。泌葢为宪宗制长生药者。彼岂不愿其主之长生。而饵药不效。则杀之而不为过。后世亦不以为宽。今可灼进药。而　先帝宾天。纵谓之误。庸医杀人。律有明罪。况误伤　天子乎。此即肆诸市朝。亦人情所惬。此犹不足怪　上登极后起废籍中犹有可灼此何说也而乃与顾命大臣。同赐金帛。比屡经论劾。仅准致仕回籍。此何以解于天下后世、且宫闱之中。传奏姓名。岂遂不可穷诘。稍欲穷诘。即曰羣小。曰污蔑。曰晦暝。此皆要典邪说也。宜改正者五。以上五条、仅摘其尤悖谬者伏乞圣裁、即敕史馆、逐一改正、或取天启三年所进遗稿、再加勘定、入皇史宬庶千古之是非不悖、一代之衮金戊可凭、而于　皇上之达孝、亦有光矣、方今夷氛未靖、四郊多垒、或谓臣言非其时、而邪说之害。甚于夷狄。自古记之矣。况目覩止孝之　圣主、永言维则、何敢不俯循职掌、仰佐涓埃、
　　皇陵震动疏【遏乱之源】 
　　顷者流贼不靖、毒流五省、乃至侵犯　皇陵、焚烧禋殿、则真古今未有之奇变、臣死臣辱之秋也、顾不亟灭此贼、无以泄神人之愤、而不追溯乱源、亦无以施戡定之功、臣尝博览史册、参观理数、从来未有天纵圣明如　皇上、励精求治如　皇上、而纷纭恇扰、寇盗相寻、民不乐生。世无宁宇、如今日者、斯其说在易之蛊矣、蛊之败坏。必易世而后见。故爻皆以干蛊为词。明前人养其疾。至后人始受之也。　皇上御极于干纲解纽、国步几危之日、一番振涤、日月重光、深得先甲之维新。而于后甲之丁宁。似稍略焉。葢戊巳之际、废籍诸臣、汇征连茹、而谋国罔效丑虏陆梁、以致圣衷怀疑、羣邪伺隙、沿至于今、缪种渐芽、蔓延滋长、孤阳时翳于阴暧、砥柱莫挽于狂澜、魍魉或啸舞于离明、狐鼠且纵横于城社、逆气足以召逆、妖氛足以成妖、此致乱之源也。堂陛之地、欺猜愈深、朝野之间刻削日甚、缙绅蹙靡骋之怀、士子嗟束湿之困商旅咨叹、百工失业、本犹全盛之海宇、忽见无聊之景色、譬诸人身。饮食起居。未改常度。而神情恍然不乐。问其所苦。且不能言。此又致乱之源也。边事既坏。修举无谋。兵不精而日增。饷随兵而日益。饷益则赋重。赋重则刑繁。仰屋难筹。点金无术。复乘之以天灾。因之以饥馑。父母冻饿。妻子离散。悲啼惨泣。所不忍闻。而守令惕功令之严。畏参罚之峻。不得不举鸠形鹄面无食无衣之赤子。而笞之禁之。琅珰而桁杨之。使愁苦之气。上薄于天寃痛之声。下彻于地。　皇上虽有恤民惠下之德意。而九重深邃。此等悲楚。何能上闻。下民无知。直谓有司仇我虐我。今而后得反之也。此又致乱之源也。盗贼四起。羽书交驰调将征兵。无地不有。而将无纪律。兵无行伍。淫污杀劫。惨不可言。所掠妇女。荆布者徒步随行。锦绣者乘马掩泣。尾贼而往。莫敢奋臂。所获之级。半是良民。所报之功。毫无寔绩。民间遂有贼兵如梳官兵如栉之谣。民安得不为盗盗安得不日繁。此又致乱之源也。具此乱源。而当事诸臣。不能忧国奉公。反躬省巳。一统之朝。强分畛域。偶居之世。日寻戈矛。加膝坠渊。总由恩怨。张罗布网。费尽机关。试观几年以来。所谓振纲肃纪者何事。推贤用能者何人。安内攘外者何道。富国强兵者何策。即如流贼一事。飘忽巳久。先事无堵截之谋。临时无决胜之计。既失一夫当关之势。纵虎出林。复误各抚分镇之谋。教猱升木。今日庙社怨恫。幽明胥痛。国事至此。诸臣之肉。岂足食乎。而陪京洪业。漕运大事。江南重地。三边巨任。又不知庙算万全。果何途之从也。以此戡乱。乱何由弭。真可为恸哭流涕者矣。夫　皇上以不世出之英主、而遘此不世见之异事、凡食君之禄、担君之爵者、皆当伏鈇锧之铢。膺放流之典固非角素盈朝。可以塞责。慰安一疏。可以毕事者也。在　皇上宜赫然一怒以安天下。发哀痛之诏。明罪巳之怀。按失事之诛。正误国之罪。行抚绥之寔事。蠲民间之积逋先收人心以遏寇盗。使仁人君子。得专意以牧民。岂□循良。不攒眉于督责。徐议财源之浚。无徒竭泽之渔。尽斥患得患失之鄙夫。广集羣策羣力以定乱。练兵选将。岂乏良图。理财用人。非无大道运筹必得其窽。则偬倥可以无虞。布置不失其宜。则人情自皆悦服。蛊之象曰、振民育德、葢振取荡涤之义、育有补救之方、若复养痈不决、弛瑟不张、俞咈无闻而但云巳有旨矣、方圯既极、尚言戴罪图功、忽忽悠悠、将安底止、臣叨蒙圣恩、捐糜思効、自恨白面之书生、莫剖丹心以报国、悲愤交集、涕泗陈言、仰乞皇上鉴此愚诚、宽其罪责、倘蒭荛可采、愿葑菲不遗、臣无任战栗激切待命之至、
　　皇明经世文编卷五百终
　　皇明经世文编卷之五百一
　　华亭陈子龙卧子　宋征璧尚木　徐孚远闇公　李雯舒章选辑
　　唐昌世兴公参阅
　　姚宫詹文集（疏　书　议　论）
　　姚希孟
　　疏 
　　代当事条奏地方利弊 
　　代当事条奏地方利弊【三吴利弊】 
　　现闻先生端亮宏深海内期以安济之业其见于文章者一端耳惜乎中道凋丧不胜世道之痛
　　一减加派　三吴诸郡财赋甲天下、自先代名臣周忱王恕辈、多所请减、而今犹与各省相低昂、论其地之所出、大都民得其六、官得其四、同在版图之内、而取于吴者独厚、即吴民习而安之、然在国家不可无宽恤吴民之心、非宽民也、正所以实　皇上之外府使源源可继也、自奴酋发难、大农告匮、而加派之议起。平日之厚赋、与天下异、而有事之加赋、又与天下同嗟此遗黎、宁堪竭泽、今行之五年矣、夫此敲朴号呼、父鬻子、夫贸妻者、若以果介士之腹、复何憾、乃辇输塞上。半人穹庐。半归私橐。而财赋根本之地。驯至十室九空。人见吴地货物克牣。景色繁丽。遂以为不涸之仓。鸟知自荐绅至富商巨室困支数年。囊余千镪者几家。即有之而万目耽耽。能以一富立众贫之中。安危常保否也。今天下贫困极矣。其名不贫而实贫。形不病而神病者。吴为甚。及今不为节养。将来必成溃决。愿主计者深长思也。近读省臣辽事必不容巳一疏、稽核兵饷甚详、除各省直蠲免留用外、其加派银仅三百十万、而供山海关及各处新兵与欵虏诸费、共五百二十万、诚为不给、然当庚申辛酉间议兵至十七万有奇、议饷至八百万有奇、尝请发帑那借、其税契各项以其助军兴、不专倚重加派也、且北直之加派四十三万两、何以独徼特恩、而根本重地、日夜敲骨髓、竭民膏血、以充漏巵、职不徒为小民痛实为　皇上痛、伏望霈发德音、将以前未完之数作速征解、今后或蠲免、或减半、方今中外诸臣、其忧乏饷、而职乃请减饷、实以江南财赋所出。当留其有余不尽之力耳
　　一修武备　三吴自岛□寇窃而后、几及百年、民不知兵、甲冑蒙茸、戈戟生绣、万历二十九年、税珰启衅、数十少年、焚杀于白日通衢中、官府莫敢谁何、昨岁松江一带、讹言讻讻、流入姑苏、幸先事扑烕、而近者毘陵又有发觉矣、如此景象、大可寒心、夫自卫所官军以外、军门则有标兵、各县则有民兵、刘家河吴淞江等处所、统辖者皆号走斗桓之旅、而缓急不足恃、安用兵为、此皆将领不得人、徒以朘削为事、一朘削则猫鼠自甘、老弱不问、羸疲不问、游惰不问、影占不问、养兵十万、而不得一卒用耳、是在不时阅视。凡弓马器械。随掣比演。士卒不练责队长。队长不练责营哨等官。营哨不练。则层累逓上。轻者鞭笞。重者逐。又重者题参严治。至于侵克月粮私入囊橐者、一一绳之不少贳、凡士卒中有膂力骁勇。或试之擒盗有功。或屡屡比演。无出其右。则破格优之。岂但只粮即拔为千搃亦无不可如京营食双粮之法。葢懦夫百。不如猛士一。缓急可赖之人。在精不在多也。若卫所官军之设、　祖宗初意、本为民社于城、而今自转输馈运之外、一无所用、祗以孱懦不堪鞭策耳、窃意世戍之后子孙繁衍今但以其长子长孙人伍其余丁则去而骛四民之业故有癃残荷戟、而阚虎者遨游市井、国家既军不足用而募民兵、以一壮军易一疲军饷不费而兵得精此寔伍之法即所以清军也即今京营亦可依此法何不就卫所余丁之内而抽之募之诚得一人即厚其廪饩与民兵等而免其着伍之军仍戒卫所官优恤厚蓄之。毋役之如佣奴、而兰之如粪土、于是乎卫所有精兵而民兵不必设。即民兵设而军与兵合为一。毋令坐糜者在军。而捍御不虞者独在兵。如此则练兵之饷。亦可少减。若郡县之民壮。固有司之亲兵。本以备非其职也。竟当付之练兵麾下。或正官簿书鞅掌不能讨军实。而练兵官多游手之徒。不堪任使。则择佐领中年力强盛。廉能素著者。责以训练之事。俟有绩可纪。将本官破格登荐。开其功名之路。豪右之家足赖为用不必以摧破为能至豪右大家。或有力能庇奸。财足聚众。而捷同百足之虫、巧如三窟之兔、逻卒不敢侦、郡邑不敢问。是在贤有司无避嫌怨。无狥私情。无惮喜事之名。无狃目前之便。不必惊扰地方。而扫除地方之蠹。不必张皇耳目。而照见耳目之先。思未雨而彻桑。每徙薪于曲突。以仰佐金瓯、共维盘石、此职惓惓杞漆之忧、愿在位者有同心也、
　　一兴水利　三吴水利、昉于宋范仲淹。及夹亶单锷。诸书、不啻详矣、然宋漕江南仅百万石、今苏松常嘉湖不下四百余万石、全出于水田、田之旱涝、虽曰天时、而以人事干天行者、则在疏瀹太湖一节、太湖广袤八百里、西受宣歙、南受杭湖广德数郡山水、向在宋时、苏松嘉三府当其下流所谓吴淞江娄江者是也。自筑海塘以来、惟苏州一府当下流、三江故道、渐致湮塞、此八百里之水。皆从太仓州刘河常熟县白茅塘出海。故二渠通。则数郡共其利。二渠塞。则湖水之逆溢于杭湖横溢于松常嘉者。各十三。而顺溢于苏州者独十七。故国赋倍增于旧。而水害亦倍增于旧者。今苏州一府是也。按查二渠。刘河出口虽淤。大势尚通。白茅塘竟成平陆久矣。又查得万历三十六年洪水、江南几化为鱼、而苏州特甚、苏州属县、太仓嘉定傍刘河者、犹稍有干土而长吴昆常尤甚、则皆白茅塘湮塞之故也。即年当大稔而四县呈告水灾、亦累累不绝、历稽故牒、国初至今、洒浚白茅塘者、永乐则尚书夏原吉一次。天顺则侍郎李敏一次。弘治则侍郎徐贯一次。嘉靖则尚书李充嗣一次隆庆则都御史海瑞一次。万历则廵江御史林应训一次。而其余小浚。大约数十年一次未有废坏之久。如迩年者。夫水利不修。则田芜秽田芜秽。则国赋无从出而民胥为盗。前按臣薛贞曾具特疏、然详于吴淞。而稍畧白茅。其后并吴淞亦寝阁者。以工费难厝耳。今欲费省而功倍、铁□爪之具王荆公常用之治河不效但不知此法如何耳则有五代钱氏铁扫箒之法。用兵船百艘舟尾置铁扫。树大风帆于上东风使西。西风使东。掘其底之泥而浮之。化为潢潦。东流入海。积以岁月。水底自深。仍用精明水利厅官、亲用木竿测其深浅若何。则知其勤惰若何。从而赏罚殿最之。此古人巳试之成效。可以佐畚镢之所不逮。亦非尽废畚镢也。行之有验。即吴淞可开。不独白茅也。
　　书 
　　条上韩老师书
　　条上韩老师书【都城防卫】 
　　都城中游手无赖之徒、号为把棍平日以拏鹅头生事诈人为业、万一有警、攘臂而起乘机刼掠在所必至、宜及早以召募为名遣一忠廉兵部司官、或勋弁中可委任者主之将此辈收之幕下、彼其豪雄者喜于自见庸下者亦且为觅糈之计应募必众、此所谓驱市人而战、未必赖其用、然此辈以御乱则不足以生乱则有余。不可不早为之所也更有一种罢闲官吏、山人词客、谈兵说剑旅食京师、有所望而不遂、闻国家有事、喜动眉宇、或播煽流言、讪谤当事、或虚张虏势、摇惑人心、捉影捕风以耳传耳其中更有乘机遘会、或自巳呈身、或代人营干、若下驱逐之令、益滋怨讟之口、宜于召募之外阳设异才擢用之科以招徕之。姑饵一官观其后效胜任与否赏罚并行此辈既入彀中。则孱弱细民莫敢蝡动则讹言息而辇毂清可徐而议战守之计矣嘉靖庚戌之变咸宁侯仇鸾先以大同二万三千骑至、保定都御史以五千、延绥以三千、嗣后宣府辽阳山西援兵渐集、京城始固今宣大方有插、警势不可动、即秦中诸陲、非无事之地也、昨闻欲调山海兵、万一关门虚、虏复溃墙而入谁任其咎不得巳庶几责成于天津真保定姑掣数千猗入应远之则山东河南现存之兵。远调不如近调若闽浙江淮则空废行粮无益应援可飞檄调至今、侦探者莫测虏骑所向或恐其从通州或疑其从三河顺义则当于通州照旧设一大臣、为都城外护而昌平陵寝所在、亦宜宿重兵卫之、此皆急着也、向者数年前因募兵一事、宇内骚动、人皆以此为戒然势之缓急不同、未可惩噎废食、但使募一人、得一人之用即以今日之养老弱疲敝、与夫养长班养轿夫之粮而饱勇敢之腹、毋使贪绅奸弁、借之为溪壑、即取之故额有余矣、
　　议 
　　条上当事 
　　条上当事【都城防守】 
　　一通州。此时无虏。当急为运粮计煤、取之西山犹可源源而入。万一仓粮告匮万口嗷嗷、何处告籴虏之不因粮于通此天夺其鉴也可委置不收乎。
　　一内外各门、内九门城高而厚、火器布列齐密、兼有炮石等佐之可恃无恐、外城则卑而薄、越数垜始置一炮老弱疲癃之辈、朽甲钝戈失伍离次、若有薄外城而攻者、甚可虑也国家置重城以资保障。乃守外者既以为耳目点简所不到离披涣散种种疏虏而守内者又以为城外有城尚不劳过计内外交诿而两不足恃夫守内不如守外万一重城不戒则人心动摇近来圣算增高外城亦是此见虽内有金汤之险恐不免瓦解故上下精神当以外城为主前偶到彰义右安永定三门自一二主政外、凡分派守门者、不见一人、惟有诸中贵警严阿卫而巳、何怪乎　上之重内而轻外也。
　　一城外掘品字坑以御胡马、言之屡矣此事极易办起民夫本不难、今各门原不时启闭即命守城军暂下城为之、人掘一坑、可顷刻而就也、
　　一城外高可二丈、架炮其上、临时施放、即举炮下垂度其势必高出一丈、内城之高又倍于外城虏一人一骑高不过八九尺。是炮多从头上过何济于事。若向下太垂则又打入地中。此事孙拱老条陈甚详。必当预置城下挑壕筑墙如拱老所议而筑墙之土即取之于品字坑真一举两便。
　　一内使在城上。一切人俱不得上城启闭极其谨严足以佐簪弁所不迨然慎重太过毫不通变有兵部调遣之檄而迟至数日不发。即昨日刘之纶所谓四难者。此亦其一焉将来悞事不小。所宜速为奏明以通军情之往来。
　　以上数欵、皆城守之事、总末务也目今虏似退矣、退而不议剿袭使其饱所欲而去则无以创其后果其一一出口。而边墙不修。遵化不复关门无重兵以为捍御宁前无奇兵以为率制则无以杜其来。至于再来、而天下事万不可收拾矣督师纵寇、岂曰无罪、但朔日一番举动未免草草、至祖帅扬去、噬脐何及然念念欲招回祖帅、而养成边将骄蹇跋扈之气、其祸更深、即今巳有调之不行、令之不前者矣、此事第当仰成枢辅使其随宜措置似不当屈朝廷之体以骄悍帅之心关内关外日夜堤防。而速速挑劲兵委大师于良涿安霸之间蹑醉饱滛虐之虏而歼之此机断断不可失亦断断不可缓也。
　　论
　　建夷授官始末 
　　建夷授官始末【建夷授官】 
　　万历十七年九月甲寅、始命建州夷酋都指挥奴儿哈赤为都督佥事、奴儿哈赤者、建州女直亡金之种类也、其族有三、曰建州女直。曰海西女直。曰野人女直、永乐初野人酋长来朝、巳建州海西后先归附多其卫所以分其御置建州等卫一百八十四、此系中国之流官设奴儿干都司以统之。官其酋都督以下至镇抚有差、以金元世雠。借金之余裔。以捍虏。建州海西岁以十月入贡、仍市马于开原野人、处极东、每入必假道海西、贡市无常建州领卫所最众、雄长诸夷、后建州卫指挥阿哈出、及其子释家奴有功、赐姓名曰李思诚、李显忠、显忠之弟猛哥不花、亦以内附、故俾领毛怜卫、累官都督同知、显忠子满住请入宿卫　章皇帝弗许、正统初建州卫都督猛可帖木儿为七姓野人所杀、其弟凡察子童仓迯之朝鲜、亡其印、诏以童仓弟童山嗣建州卫指挥、更给印、亡何、凡察童仓归、得故印、诏上更给者、凡察匿不出　朝廷不欲穷治、乃分置左右卫。因其分而分之童山领左。凡察领右。后童山为北虏乡导、犯辽左无宁岁、景泰中、廵抚王翱遣指挥王武等招之寻悔祸入谢、时建州诸酋以从乱故累朝敕书丧尽、子孙不得官、仅以舍人入贡赏赉稍减、边帅又因贡市痛绳之、于是童山复叛数犯边　纯皇帝遣都督武忠往檄童山至阙下、意颇桀骜、诏羁置广宁、寻诛之　命武靖伯赵辅为靖虏将军、偕都御史李秉捣其巢、捕斩虏过当留副将韩斌筑抚顺清河叆阳诸堡、夷稍稍创、乞欵塞、而　朝廷亦欲与休息。大创而后欵之朝廷犹不失体令童山凡察后皆得袭、诸从叛者视上世逓贬一官。诸夷复贡、乃童山子脱罗衔父仇、往来患苦塞上、会汪直用事、廵抚陈金戊揣其意、言建夷连结海西、名为屏蔽、实有贰心、宜讨直、请行而经畧侍郎马文升巳抚定矣、直至亡所见功、遂诬奏文升谪戍、遣抚宁侯朱永袭破之、遇贡使哈秃等亦以斩馘报直与永金戊皆进秩赐券、而夷益大恨刼掠倍于往、直死夷酋完者秃贡马入谢、于是诸卫奉贡请袭如故、边患稍弭矣、正德间加义等作乱、或言海西诸夷、非建州酋也、嘉靖初海西夷速黑忒最强、然获我叛人、必缚以献　肃皇帝嘉之、授左都督、赐帽币慰藉、巳而陈乞无厌、敕守臣闭关拒之二十一年李撒赤哈等犯边、抚臣孙禬坐免、于敖代敖减市赏、致群夷哗、更诈杀哗者、夷复大恨、数入塞杀掠、如成化时、有王忠者、速黑忒子也、才且强、建州诸夷皆惮之、驻牧于开原靖安堡广顺关外所谓南关虏也、忠死无子、其侄王台袭祖封为左都督、然不能抚其众、众自为雄忠所藏国初赐敕、向诸夷所亡失者、共一千四百九十八道、至台不能守、多散佚去、犹存六百九十九道建州夷酋勒勒把都王杲鹅头等、得四百九十九道塔鲁本夷酋捏哈得三百道、捏哈驻牧于开原东北、镇北关外、所谓北关虏也、诸虏虽强。犹艳慕中国以敕多者为尊。捏哈子仰家奴逞家奴嫉王台之拥六百余敕也、勾结西虏、与王台构兵、流毒开原者十余年、巳而建夷王杲、诱杀备御裴承祖、犯清河抚顺、廵抚张学颜总兵李成梁发兵剿之杀其子阿台等、杲走匿王台所、台执杲使其子虎儿哈送诣军前、将吏献俘论赏。授王台勋阶长子都督佥事。次亦都指挥佥事。此万历二年冬也。当王杲之败走也、成梁等以市夷头目呌场等为质、遣其属物色杲、乃从王台寨中得之、巳又杀呌场、及其子他失、呌场他失者、奴儿哈赤之祖若父也、时奴儿哈赤年十五六、抱成梁马足请死成梁怜之、不杀、留帐下卵翼、如养子、出入京师、每挟奴儿哈赤与俱、亡何、王台死、长子虎儿罕亦死其孙歹商袭父官为都督佥事、逞仰二奴势益张、万历十一年、成梁绐二奴领南关敕书、二奴入开原求敕、为成梁袭杀、并杀其众千余人、欲夷其巢、不克抚之而还、后二奴子那林孛罗卜寨以报仇为名、日夜侵南关、而王台后妻温姐、则二奴妹也。有子猛骨孛罗、少而袭王台职、为左都督龙虎将军、台之孽子康古陆者、又妻其后母温姐、温姐与康猛二酋、名为南关、而以私亲故。心昵北关。将甘心歹商、歹商穷走投开原、猛骨孛罗亦远避江上王台之寨空矣。当是时、成梁业以王杲敕书奴儿哈赤、然初起孱弱、因结婚北关以壮声援、十六年、成梁与廵抚顾养谦提兵讨北关、我师大败所失亡不可胜计、不得巳驻师开原、从江上招猛骨孛罗归、令分敕一百九十九道与北关购、又令歹商以姊妻那林孛罗、以妹妻奴儿哈赤、因以连结诸夷、那十二酋喜得敕、猛歹二酋喜免祸、皆唯唯惟命于是总督蓟辽右都御史兼兵部右侍郎张国彦、廵抚辽东右副都御史顾养谦、廵按御史徐元、言诸夷效顺、歹商巳袭虎儿哈官、猛骨孛罗袭王台官、那卜二酋以父诛不得袭、亦私假都督名号、凌视属夷、惟奴儿哈赤从征有功、祖若父皆死王事、可录、请加都督职衔、兵部尚书王一鹗等覆请诏许之、是时奴酋北关之姻巳绝矣。又五年而那林孛罗卜寨合东西诸虏七八万众攻奴酋、大败、卜寨见杀、奴酋日炽、又四年吞南关。又十年而抗言争车价地界。又十年而叛
　　皇明经世文编卷五百一终
　　皇明经世文编卷之五百二
　　郡人徐孚远闇公　陈子龙卧子　李雯舒章　周立勋勒卣选辑
　　侄征璧尚木较
　　宋幼清九钥集（集）
　　宋懋澄
　　集
　　东师野记 
　　西师记畧 
　　东征纪畧 
　　东师野记【征倭】 
　　辛卯秋、琉球相郑迵遣使奏日本目下十吉次郎弒主自立、并豊前岐前大小六十岛、自号关白、犹华言大将、欲胁使内道、无几萨摩岛术士许仪厚本豫章人纵党告夷入犯状、与琉球同、冬、高丽王李昖遣陪臣入　朝廷夷求贡、辞如仪厚至壬辰春、果遣伪将平行长、僧玄素等、帅师二十万、号六十万、夏、破高丽两京、及庆尚等六道、王奔平安、驻义州、告急、辽阳裨将祖承训自恃骁勇、率骑五千赴之、军陷、时六师西讨哱逆、未遑东顾、夷妄蔑中华、遗书朝鲜、悖慢无忌、石大同马星、遣门下士、沈惟敬诘夷、夷言高丽阻道、欲有其地、以便来朝、惟敬许为之请、更与期约、禁勿相攻、归报而西师奏凯、大司马谓门庭利御、夷性畏寒、当乘时往救冬、合步骑四万、　上命右司马宋应昌经畧燕齐、议与大司马合也、　敕李如松都督诸军、受右司马节制、尚书郎刘黄裳袁黄宿负通术、兼官参军事、十二月、师渡鸭绿江、夷以惟敬过期、攻高丽凤山、右司马驻凤皇城、阳遣惟敬申约、议画混同江东南于夷、阴遣如松出不意抵平壤。夷战不利。走王京。斩首四千级。如松乘胜追蹑。深入险隘。复战于碧蹄馆。我师少却。退保开城。巳而潜攻王京。杀夷婿三填郎。复用间入城。焚其辎重。贼惧方议还、关口率兵守对马岛、不许、扬言分道犯内、夏、我师疫、马有归音、右司马进屯平壤、佯使惟敬议贡、密请益兵、　天子令蜀将军刘綎充次将军、帅师五千为如松犄角、五月夷遂致王京、其辞卑、寻召六道伪将还釜山、六月夷疑约、复掠晋州、右司马遣如松救之、命惟敬责其渝信、且绐之曰、去釜山当封汝、夷遂归高丽世子、及其俘、退西生浦、遣小西飞至军中俟约、秋八月师遂大还、刘綎将前军镇王京、领如松事便宜、金罗诸道、海上解严、右司马上言本未、中外始悟夷退、　天子下公卿议、两台及诸省郎以名器宜慎、夷心叵测、且暴露几年、资粮不度、夷以封退又谓寒而归、春而至、去来无关封否、揣摩激烈、不觉诙谐、大司马欲分嘻笑、请以百口保封夷无患、　诏曰、俟夷请、始议东伐、羣臣建言守鸭绿声应援、效西闭玉门故事、勿过重、亦勿过轻、独右司马短长阵法考制火攻、慨然以波涛自信、御史郭实虑远道颠危、劾司马尝试国事、指陈切直、出贬远方、由是奋激出师、须鬓皆素、得斩获相半若阴诺封贡、独大司马得闻、及抗众论、事既盈庭谤讪蠭起两司马威名不加于昔日者、上下径庭故也、或曰夷破高丽、人给粟帛、远近讙虞、然骄纵王京、而徘徊平壤、故得而不守、及釜山东归、悉弃降者、或不志中原。少槩见矣。至于李昖畧无騋牝之恩盖彼先尝三杀其君、殆所谓天亡者欤议者欲立世子以效少康之一旅一成、而其羣臣腆颜昧耻鲜有顾黍离而歌朔方者、悲夫、当隋炀唐文竭天下以殉平壤、亦人事修不修而然自昔日本讨贼来王、　太宗赐以名号、今固靳之乃使其睥睨而求、且德过唐虞、若汉文之赐书南越、不足效矣、余观大司马征讨两方、夙夜一人、简才不次、若沈惟敬出入蛮夷、杨允恭募航御敌、皆以匹夫取効、亦涓人收骨之意、綎故都督刘显子也、勇盖三军、而方畧不亚如松、如松宁远成梁子也、并绍箕裘时人多之、野史氏曰、人有言司马以许封退夷为巳功、夷以求封退师为事大、夷幸我不许以有名、司马幸不许以免讥于复、寇斯言倾危、不如羣臣之正言深虑矣、始某姓居夷闻琉球情实行长命军中诵曰、受大球小球、为大国赘旒、盖近于滑稽者乎、论曰、四夷不治、　高皇帝垂于训言、又　敕辽东主帅曰、虏报万人、当拒之以十万、岂无意哉、然亡高丽。是亡辽左也。自辽海而闽广万里一帆、要害百数、为蛇弗摧、虺将若何、右司马同心决断、可谓夺人心矣、或咎其不务惩夷、有不及几年之惧、诗不云乎、薄伐玁狁、至于太原、譬诸盗焉。此谕得情余素嫌屈东征功者排藩篱而窥门庭。诒之以利、出之通衢。不烦兵革善也。况斩将折馘。功有难掩者哉。语口兵难遥度、又曰兵死事也师之二九克象人君盖居险而抗众、诚未易矣、司马见可知难、非集思广益、岂能底厥绩乎若袁刘起文成武、有志所当北面者也、
　　西师记畧【征哱】 
　　哱拜西虏也。　世宗时以部落三千内附抚臣处之朔方、虏犯塞稍稍有功、由是骄纵、渐繁名实、及党馨仗金戊、畧不假借、屡施束缚、哱忿耻盈怀、乃与其党刘东阳许朝子承恩共杀党缚藩臣穆来辅、随府刼庆王、结西虏以要命于朝、　诏令罢兵赦勿问、不从、时魏大司马学曾、专阃陕右、即命方畧、魏赴夏过期、哱亦僣拟、魏作气讨逆、请引河水灌城、河去城二十里、乃北抵受降者、　诏曰可、于是去水关筑堤灌城、水过城雉七尺、魏意欲尽降夏人。兵不血刃。秋御史梅国桢奏学曾逗留养乱、　天子大怒、命武士反接至阙擢山有中丞叶夕熊代魏、命李宁远成梁为大将军、子如松隶国桢持节监军事、宁远在辽不及、乃以如松为大将军、八月、虏救夏人、如松战于张亮堡、走之、贼势乃孤、国桢阴使人说承恩杀许朝以免死、承恩、□捕者权不许者经二者各得之遂杀朝请降中丞以贼在釜中、且生之无以惩后、不许、十月城破、承恩出走、浙东将杨文执之、贼党悉就擒、国桢请承恩于朝、　天子从中丞议、十一月献俘　太庙行赏各有差、魏夺爵勒归田里、寻复本官如故、是役也、萧如熏实扼虏贼之冲曰靖虏。中外间隔。故卒抵于擒、议者谓其睢阳之槩。先是与虏战于沙湃、参戎龚子敬死焉、子敬华川人、陕之骁将也、论曰、昔赫连勃勃始筑统万、及继迁父子狐鼠其中、赵氏宵旰者累世、及于我　明、逆酿藩封、岂非形势不掉、足资奸雄、亦其风气使然也、若灌城巳取效于往日、哱氏其未之闻乎、野史氏曰、余闻祸始、许朝及哱氏议降、许坚初志、造册踰城、潜杀守水以溃堤绩慰抚夏人、莫敢反正、斯其才诚有过人者、御史构而诛之。用意远矣。孙子曰、非微妙不能得间之实语曰斩首项。不如刺心胷。良有以也。
　　东征纪畧【征奴】 
　　巳未仲春二十有二日、出师、先一日、京师大风黄沙带雨沾人衣、赤云翳天、天文家云、色如屠血、其国兵大败他占不载朝议欲改师期、而巳无及、经畧公用古行师法、刻日编阵、一军出西方、一军出西北、一军与北关会、捣奴酋之北、一军将海师合高丽攻其东、西师大帅杜总戎松、而刘总戎綎将西北军李如栢马林等为后援。师号十二万不满十万人、杜将军为西陲名将、勇且廉、戊午师出潞河、潞河人聚观之、挥汗湿邮亭将军裸形、示舆人曰、杜松不识字武夫、惟不学读书人、贪财爱死耳、众见其刀箭瘢如疹豆儿十朝时、间有红处、乃良肉也、相与挥涕咨嗟而去刘将军少年立功黔中、先叔参加廵金沧、见刘列骏马五十余、跳跃其间、来往轻于舞蝶、当征关酋时、于大营斩三大牯、头随刀落。刀三提而巳。征东后、平播酋功最上、议者拟匹宁远功、会献俘、所上惟象床三十六、他物率不称、　圣天子心疑经畧已下有私、遂停赏格、最后官川中、茂着成绩、挂简东归、予不识其面时有楚行、刘泊舟九江、赴司道宴酒半、将家丁五百习战艺场、家居、日费私财五十金养死士、盖一日不亡报　国者、酋素畏杜、称曰太师、而不知綎威名、自将精锐三万人应杜、而使别将将弱虏万余御刘、杜先战、期三日抵浑河浑河虏险穷处、从坦地横绝其中。以分东西者也、日巳昃矣、诸将请安垒休息、明晨东渡、杜将军怒曰、义旗东指、孰抗颜行乘胜而前、何期之有、遣人视河、河水不遮马腹、而河中浮小舟数十、此诱我也明白如此何乃轻渡将军大喜。谓天人俱助、且耻乘舟、将裸形策马、诸裨请披甲、将军大笑骂曰、人阵披坚岂壮夫事、老夫束发从军、不知甲重几许、今日汝漕乃以此相苦邪、不顾、跃流而渡、诸军竞进、渡十之七、酋使人决上流师冲为雨、没于河者、几千人、渡河、将士反顾生寒、阵甫成而暮、黑雾障天、虏万炬忽明、火火几下斫、暗中人我师不及张弓辂刃、而将士成泥矣、虏光中识杜总戎、争射之、脔其肉立尽、并获杜号矢、号矢者军中称令箭、乃经畧授之总戎、以驱策偏裨者、先是刘总戎从西北渡、破贼二寨、斩虏三千余、酋始怖刘节制、既破杜帅、乃复将其精锐、北应刘将军、使浙降人之黠者、诈为杜将军材官、持号矢晨驰至刘将军营、告急曰、杜帅邀将军威灵、幸抵酋城、深入敌疆、虏攻之不继敬遣材官某、请将军会师夹攻、刘迟回良久曰、予与尔总戎马鴈行、安得传矢、是裨我也、伪官曰、矢虽以令偏裨、而令偏裨实不俟矢、此矢之发、为事急取信计耳、刘不反思咤曰、出师时相约传炮为号、今师抵城下、何不闻炮声、官随应曰、虏地素无烽火、晨始列骑代斥候、此去虏城五十里、驰三里传一炮、不若一骑之驱校速、刘方首肯而伪官巳叩首驰出交和矣、还报奴酋曰、刘将军俟炮乃行、于是酋下令传炮而炮未传前、刘心巳动、恐杜将军独有其功、令诸将拔营而东、老弱各人持鹿角枝、绕营如城、遇敌则置鹿角于地、转睫成营、虏骑不能冲突、我兵得以暇列置火具、虏前队毙于火攻、则不能进、我乘间出劲骑格鬬、肆出肆入、疲则还营少休、而令息者贾勇、且刘之火器、妙绝诸军、生平所恃以无衡者此也、始闻炮声犹敦阵而行、行未二十里、炮声益喧、心摇摇惟恐足之不前、设杜先入城、则宿名顿堕、乃下令弃鹿角而趋、行里许而伏兵四起、刘旅不复整矣、长技不及一施众遂歼焉、刘之辎重公私、悉为酋有、丧大将军七十有九、大将军火攻之最重者、尝闻之郑大司马郎君云、大将军器、非虏抵城下不发、一发决血衢三里草枯数年、举火人官百长、费数百金不成一具、而它物可知巳、杜之余师、暨军资阻河西者、寻被掩击、归不万人、是役也、丧藩泉一、四大总戎、士卒九万人、军兴巳来、赀三百万、虏生获我马四万余、虏乏惟马耳、西虏遂请增赏、朝议久之不决、然所请甚微入夏始增赏万金、西虏债赛抄化火憨兔憨暖兔诸部落也、皆元遗种、而金人杂其中、南北关与奴酋皆金后、北关号太师、以金故官称、　祖宗朝裂其地分长之、盖有深意、自奴酋并南关、　国家不救、而酋始强、无故之地七百里、封以龙虎将军、复与之盟而酋骄益溢、北关控弦仅八千骑、然超距敢战、粆化婿于奴酋、化妇归宁、从七百人道出北关、北关踵其尾、斩从虏数百级、以捷闻、　天子嘉其功、犒若于缗、后知所斩非建夷、而功不繇击刺、因寝折馘功、故我师有救北关之恩、而北关不德、至是我师戒期北关、初许会师、而卒无一应、如栢等又望风金师、杜刘竟以无援败噫安南之后、无是衂久矣、议者谓戎众而无元帅似唐九节度之师
　　征璧幼时受经于先世父母见世父谈论今古如悬河泻溜顷刻不停恨未展其用赍志以殁李本宁陈眉公两先生称其有封侯之骨而不遇时讵不信哉
　　征璧谨记
　　皇明经世文编卷五百二终
　　皇明经世文编卷之五百三
　　郡人宋征璧尚木　陈子龙卧子　徐孚远闇公　徐凤彩圣期选辑
　　钱尔进及甫参阅
　　希声馆集（疏）
　　黄廷鹄
  </div>
  <div class="pagination">
   <a href="皇明经世文编_page169.html">
    上一页
   </a>
   <span>
    ...
   </span>
   <a href="皇明经世文编_page165.html">
    165
   </a>
   <a href="皇明经世文编_page166.html">
    166
   </a>
   <a href="皇明经世文编_page167.html">
    167
   </a>
   <a href="皇明经世文编_page168.html">
    168
   </a>
   <a href="皇明经世文编_page169.html">
    169
   </a>
   <span class="current-page">
    170
   </span>
   <a href="皇明经世文编_page171.html">
    171
   </a>
   <a href="皇明经世文编_page172.html">
    172
   </a>
   <a href="皇明经世文编_page171.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
