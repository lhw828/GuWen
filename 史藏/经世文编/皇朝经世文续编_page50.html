<!DOCTYPE html>
<html>
<head>
    <meta charset="UTF-8">
    <title>皇朝经世文续编 - 第 50 页/共 192 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇朝经世文续编 - 第 50 页/共 192 页</h1>
    <div class="content">
一保甲不可不实也。保甲昉自周官。历代行之。辄着成效。盖十家牌挨户编联。田土钱粮。年岁生业。无不备载。计田土而贫富可稽也。清钱粮而征收可办也。辨年岁而壮丁可选也。核生业而游民可禁也。凡夫弭盗贼。兴学校。察邪教。备饥荒。以及缉要犯。恤孤寡。育婴孩。禁赌逐娼等事。无不因之推广。然近代以来。奉行鲜有成效者。因地方官疲于案牍。不能不假手书差。而一切工料饭食夫马之资。不无费用。大约书役取给于约保。约保集之甲长。甲长索之牌头。牌头则敛之花户。层层索费。在在需钱。而清册门牌。任意填写。以至村多漏户。户有漏丁。徒费民财。竟成废纸。此办理不善之由。诚有如南丰刘廉舫所云者。贤牧令真讲吏治。务须以刘廉舫庸吏庸言为主。勿假手书役。传谕各衿耆。公举老成端重众所信服之人。仿周官比闾族党之意。推为保正。按甲分之大小。分别段落。每保正一人。先给草册一本。并日给饭食钱文。令将所管段落各户丁口。查照刘廉舫所定章程。分别填注册内。填毕呈验。查核无讹。然后填给门牌。其牌头甲长。听保正举报。实时批准。绝不令书役干预。本官仍不时轻骑前诣各乡。及因公相验履勘之便。随意抽查。或于审理辞讼时。向两造查询。其有不符者。随时更正。如是。则不至有保甲之名。无保甲之实矣。贤牧令其勉力为之。

一邮政不可不肃也。驿站之设。原为递送公文。不容稽延。军兴以来。各省奏章部文。及军营来往文移札禀。有关军需军饷调遣兵马等项。皆注有限行里数。向来州县官接递此等公文。一有延迟。知干吏议。必向上下站通融时刻。为邀免处分地步。然与其央求他人。何若操之在己。马匹必期足额。喂养不可克减。小费尤不可吝惜。管号丁书。须识文字。明利害。勤实可靠者。始可派司其事。遇有限行公文到站。立刻挂号驰递。不可压前等后。稍事稽留。更不准丁书私送本官拆阅。彼其意不过欲知近事。不知泄漏军情。纵脱要犯。所关尤重。其寻常公文。亦随时递送。不可稽迟。冲途州县。或于适中之处。安设要站。或添设步拨。以省马力而速邮传之处。悉由各牧令斟酌情形。量为办理。

一求才不可不急也。为政之要。在于得人。居官者。于需次之时。必留心人才。见幕友中有品行端方公事娴熟者。与之订交。一旦请与共事。然后能实心商办。即或偶执偏见。亦必能婉转就正。若习气太深骄乐佚游之友。不可邀请以误公事。到任后。于地方绅士以及同寅中。尤须暗中访察。果有德行学问。望重一时者。必登门请见。待以师友之礼。以资切磋。其有志气不凡。才华英迈。可以造就者。亦必优以礼貌。力为延揽。以成其才。又或才堪济世。心地忠诚。及夙谙韬略。武艺绝人者。即荐之当道。以待举用。或敦行孝弟。门内无惭。可为子孙之法者。即据实禀报。奏请　旌表。当今时局艰难。非人才不能挽回。但取人之法。皆必细考其实行。不可徒采其虚声。致累知人之明。

一节义不可不重也。礼义廉耻。国之四维。而忠孝节义。即所以撑持天地之气运者也。孝子贞女节妇烈妇。在通州大邑之中。名门右族。尚有为之请　旌式闾者。若夫山僻小邑。以及穷乡贫士之家田野编甿之户。其节孝贞烈。操行更苦。而湮没愈多。非地方官劝谕绅士极力访求。何能发潜阐幽。以彰风教。如有呈报者。不准书吏需索使费。随即申详。以便汇题。然后可使义行昭著。闻者奋兴。其尚存者。如系孤苦无依。更宜赐金周恤。并劝令其族戚收养。以重高节。鄂省被贼窜扰以来。士民妇女。或力战殉难。或骂贼捐躯。或惧辱自尽。凡此皆正气所锺。纲常所系。丙辰丁巳间。余在武昌府任内。捐廉延绅。刱立节义局。手定条款。分途采访。随时据详奏报。分别　旌恤。历任武昌太守。如冠九李午山及见任之黄虎卿。连翩接办。计已奏报数十次在案。但恐尚多湮没。愿为守令者。勤求博访。造册送局。务使无一夫一妇之义。湮郁不彰。至忠孝节烈之裔。或有寡妇孤儿。无所依靠者。各地方官倡助金钱。令其族戚与地方公正绅士收养。义骸未葬者。设法殡葬。如贼所过地。坚守团寨。并能杀贼者。事后。地方官宜据实禀报。或给匾额。或赏功牌。以彰其义。正气既伸。邪气渐弭。此皆拨乱反正之大机也。

一形势不可不熟也。凡为州县者。必于所属之山川险要。城池关隘。村庄集镇路径。令工绘图。某处至某处若干里。详细注明。常悬于心目之闲。各村各团之绅董。皆有簿籍。俾得随时访察。记其贤否。至与邻境相通之关隘。及邻匪出没之途径。皆必周知其情形。而后能会商合办。即为府厅州者。亦必以一府一厅一州所辖州县。山川关隘道路绘图。常时省览。胸中了然。庶有把握。并望各属。皆以方尺厚纸。绘所辖地方全图贴说寄呈。以便察阅。

一防守不可不重也。当此多事之秋。固守城池。最为紧要。况鄂省屡经兵燹之余。失守之地。官民俱困。前车可鉴。今虽全境肃清。而邻烽未息。是不可不思患预防也。无事州县。固宜稽察奸细。整顿保甲。其距邻烽较近者。则当预计垛口。派定户丁。以为临时上城之用。尤在地方官平日实心爱民。勤于听讼。差徭赋税。不事苛求。勤求民隐。兴利除害。以结民心。而又时时劝导绅士。同心合力。其有品有才者。优以礼貌。其常助官兵拒贼者。立与奖励。官民联为一心。城乡联为一体。贼在乡。城中出兵勇攻之。贼扑城。城中固守。乡民合力助之。总期固守。以待大兵援剿。贼有不殄灭者乎。

一识见不可不广也。识见不广。何以通达政体。周知民隐。古人学古入官。胸藏经史。然后能体力用行。今则仕途杂进。岂可苛求。加以政务纷繁。而尚欲其留心文史。难矣。然择要读之。书不必多。而时加体翫。未为不可。如历代名臣传。循吏传。朱文端蔡文勤二公所编。简而有要。皆吾辈之师资也。元济南张希孟牧民忠告。明吕新吾先生实政录。我　朝陈文恭公从政遗规。居官法戒录。汪龙庄学治臆说。佐治药言。刘廉舫庸吏庸言。徐笑陆牧令书等书。皆浅近易行。切要易读。而我　朝所定律例会典通礼洗冤录等书。尤属仁至义尽。凡需次人员。以及实任各官。岂真刻无暇晷乎。与其摩金石。徒负光阴。沈溺诗酒。深妨政务。何如常读此诸书之有益于吏治身心也。至于用兵之道。如陆宣公李忠定王文成诸公。尤为命世之才。其所布置。皆具于集中。有心济世者。尤宜熟读而精思之。

一才识不可不扩也。人之资性。有长于治军者。有长于理财者。有长于断狱者。有宜于安静之地而为良吏者。有宜于烦剧之区而为能吏者。然而秉性过刚。或伤操切。居心太厚。或近优容。尺有所长。不免寸有所短。在大吏固贵用之不违其才。始能各得其用。而在有才之人。尤贵勤学好问。读书穷理。克己去私。补偏救獘。加之以阅历世变。熟察人情。必使识见益深。志虑益远。有可经可权之学。斯有可常可变之才。而后有可大可久之业。不以一得自矜。一长自满。则才之所成。岂可量哉。

一躁进不可不戒也。人之富贵。升降早迟。自有一定之命。何必强求。君子尽其在我。随分尽职。不必暮夜干求。上游自知器重。若徒夤缘求用。纵遇好谀上官。得遂所求。清夜自思。亦属可耻。若遇清正上官。反有因干求而弃置者矣。近见有一种小官。专好钻营。与长官之门印交结往来。以通声气。甚有偁兄道弟。金兰订交者。不知居官所以求荣也。非以求辱也。与此辈交通。纵得一缺。辱孰甚焉。且此种小人。本无伎俩。居官者不自贵重。与彼交结。彼愈妄自尊大。内窃长官之风声以卖其权。其实我能自重。彼固不能为害。亦并不能为益也。况我真严气正性。居官有名。彼小人者。未尝不畏之。如使不法。我更可得而制之。出处进退。士人之大节。安得不慎。

一言路不可不通也。余虽鄙闇。喜闻己过。从善如流。各府州县。离省稍远。凡有民间利獘。吏治勤惰。以及余所为有不合者。皆不妨直陈。诸葛武侯所谓愿诸君勤攻吾短。私心实愿学焉。而诸君亦须下采民言。博访周谘。凡遇父老诸生。皆必殷殷下问。俾下情得以上达。惟听言必察实而后可行。不可轻听而妄举耳。

以上二十四条。不能尽居官之道。然于致治之要。已思过半矣。无高远难行之事。无矜奇立异之谈。上哲固不待烦言。中材亦可以跂及。要其所以行之者。不过曰实心而已。州县为亲民之官。事虽丛杂。总宜躬亲。尤贵耐烦。万不可厌薄簿书。假手丁胥。果能勤勤恳恳。为　国为民。于闾阎疾苦。地方利害。熟思审处。博采舆论。以求实际。不惮劳。不避怨。不眈目前之逸乐。不为粉饰之虚文。即才具非优。终有明效。诚感金石。信格豚鱼。实心之谓也。若无真实不欺之心。务为饰智惊愚之举。纵才堪肆应。久之情见势绌。公不见谅于人。私亦无益于己。名实俱丧。庸有济乎。不佞服官十余年。心思才力。不逮古人万一。所自信者。不浮不伪。日有孜孜。以爱子孙之心爱民。以谋身家之心谋　国。止此一念。上答　主知。毁誉得失。皆不暇计。凡所言者。本之躬行心得之余。非徒取快一时之论。惟愿与诸君子讲明而切究焉。

　是篇条目虽繁而质实详尽皆可施行以非专论鄂事故仍列入中卷如蜀僚问答之例为讲求吏治者备箴规焉

　　谕州县亲民札
江宁布政使贺长龄

照得州曰知州。县曰知县。今该州县。果能于所属情形。纤悉毕知乎。　国家设官众矣。而州县独曰亲民。今该州县。果能与民相亲乎。夫政必因地以施行。不知则何以行。且恐贸然以行。而扞格愈甚矣。事必及之而后知。不及则何由知。即或略有所知。而隔膜已多矣。然则欲致其知。必先亲民。而诚欲亲民。则必日坐堂皇躬巡阡陌而后可。夫堂皇者。政事之所出。阡陌者。政事之所讫也。民之赴诉。必于大堂。此官与民相见之地。特恐深居简出。则小民欲诉无门。吏胥即从中舞獘。堂上远于百里。堂下远于千里。壅蔽之害。何可胜言。微独有冤不能诉也。或诉矣而不即审。审矣而不即结。大则荡产倾家。小亦废时失业。即使曲直分明。已守候之为苦。若复是非颠倒。更屈抑之难堪。在本人固濒死奚辞。而邻证尤无辜受累。若州县日坐大堂。则小民又安有此害。况大堂乃万目环之地。如果谳讯明允。则断结一案。不独两造惬服。即观者亦无不倾心。是折服不仅一案之人。后有讼事。俱可迎刃而解。更能于断结之后。将案情之曲直是非。反复譬晓。则言尤易入。而令尤易行。是不拖累者即所以为养。而善晓谕者即所以为教。但能勤坐大堂。便已百废俱举。果以民事为心。则亦何惮而不为也。然此特有事入城者。始得见官。而终老乡里之编氓。仍不识本官之声音笑貌为何似。而官民之情仍不通。则犹未能举斯民而亲之。即未能举一州一县而尽知之也。其尤必躬巡阡陌乎。州县之地。小或百余里。大亦不过数百里。画东西南北为四乡。每月必到一乡。四阅月而一。竟岁即可三。即或有事不能时历。一岁之中。总可再。诚能轻骑减从以父母自任。而以子弟视其民。民之亲之。未有不如父母者也。至于民皆父母其官。则复何情不输。何事不办。由此而察看情形以为措施。则措施无不当也。时询疾苦以为补救。则补救无不固也。因事而宣讲　　　圣谕。必指其敝俗以为戒。则教化易行也。随地而抽查保甲。必不使奸宄之或容。则稽察易密也。举凡贼盗地棍。及一切习教结会。唆讼窝赌窝娼之类。咸懔然于本官之耳目甚近。而又不时下乡。则必无敢托足其境。且将革面自新矣。或有小争讼。即可立予集讯。而民不必入城矣。或钱粮疲抗。即可摘传欠户。立加惩处。而输将无敢后矣。是州县但能时巡阡陌。与民相亲。则听断缉捕。抚字催科。以及教养保甲诸善政。无一不举。果以民事为心。则亦何惮而不为也。而其要不外一勤。而勤又必由于寡嗜好。诚使一意趋公。更复何暇旁骛。始或不无勉强。久且习而忘疲。行见名登上考。誉满神君。州县之乐。无大于是矣。而或且诿曰无暇。夫今日当事诸大吏。惟讲公事。不喜趋承。苟无要事禀商。虽衙门可以不上。何有于省门之仆仆。何有于迎送之劳劳。是今日乃聚精会神。努力做好官之时也。该州县其各立堂事簿。以自考课。将每月巡历何乡。作何访察。办理何事。按月据实禀报。以备查核。所冀共臻实效。幸勿徒托空言。若知府直隶州之于所属。亦宜于因公过境之时。虚衷采访。屏驺从以毋扰。稽政事之所宜。藉查吏而亲民。即亲民以察吏。舆情之向背。官声之优劣也。牒诉之稀繁。治具之修废也。轩所经。必励勤而警惰。风声所树。自吏畏而民怀。此乃平近切实之事。非迂远难行。傥能持以实心。必克着有成绩。诸寅好其共勉之。毋负本司谆谆至意。

　　整吏治以清政本札　　　　　　　
云贵总督贺长龄

照得安民之要。察吏为先。本部堂前此抚黔。即闻滇省事甚悉。近复恭承　恩命。莅任以来。无日不以各属同做好官。报　国爱民为望。及体察近日民风。似不如前此之醇。总由吏治未能齐心振作。民情无所观感。日以骄肆。古人风草之喻。确乎不易。牧令为亲民之官。果能正己正人。矢勤矢慎。斯民莠少良多。其忍负清正廉明之父母官。而甘为恶者。曾有几人。查现在各属牧令。尽心爱民者。原不乏人。阘不职者。亦所难免。有一于此。本部堂即无以报　国。惟是遽行参劾。心有未安。合亟宣布腹心。为通省牧令申戒。大凡为牧令者。莫谓官卑职小。须时时玩味亲民二字。去贪去惰去奢。最为先务。官吏舞文弄法。科敛民财。固贪之尤。即民平常词讼。带案有费。结案有费。滇省多半贫瘠。所得几何。民间已说此官不清。家丁书役。藉官之名。必取数倍。怨尽归官。甚属不值。奸民因此诬陷善良。但欲被告倾家。不必原告理直。且印官不清。则厅官汛弁及乡保人等。皆得欺凌愚懦。有恃无恐。又或因生辰以收分。藉苦差而告帮。民贫且吝。徒秽官声。歌颂勉刊。控告旋至。民将仇官。亲于何有。深居高卧。玩视民瘼者。固惰之尤。即如听断缉捕。稍存懈弛。呈词到眼。付之幕宾。数日不批。书役便索买批费。又隔数日无票。书役便索出票费。又隔数日不审。书役便索升堂费。一堂未结。改日再审。又须守候。民间原被争执。旧案改为新案。一案添为数案。小案变为大案。愈大则愈难结。遂有拖至十余年者。滇省民情。虽悍不刁。其呈词有何难批。虚衷细问。有何难结。事或细微。全家荡尽。命案尤甚。造孽何穷。至于滇省盗贼。原难骤除净尽。然往往一案报官。数日而后出票。差又敛费始行。贼已远去无踪。难免隐匿不报。因之贼胆愈大。盗案日多。民知官不拏贼。见贼亦不追问。贼知官不恤民。稍间又来抢劫。究之贼少民多。官不与民一气。便觉贼多难制。民将弃官。亲于何有。纨性成。恣意暴殄。固奢之尤。即如日用起居。不知节俭。僚属亲友。家丁差役。从欲媚官。声色裘马肥甘。上有好者。下必有甚。士庶渐染成风。丧祭嫁娶。皆增浮费。滇省瘠缺虽多。而官场局面甚侈。再不更改。变本加厉。负债日多。终为民累。民将鄙官。亲于何有。况滇省近年气习。尚有甚于此者。或因案需索不遂。立毙杖下。是为既贪且酷。流娼有打洋琴之名。出入公馆衙署。省中候委各员。有公然开赌者。各属在任之员。有官幕家丁同赌者。又或吸食鸦片。暗违禁例。俾昼作夜。阖署瞢腾。是为既惰且昏。纵酒任情。喜怒不时。饮食宴乐。多品相耀。到省之初。无论有缺无缺。有子无子。先置姬妾。嫡庶不分。一到实任。官亲塞署。或兼外嬖。扰乱是非。幸获优缺。债利更迫。归休无资。遂成寄籍。初为赘。后为鼻祖。伤天害理。相习为常。是为既奢且滥。

以上各条。虽不明指其人。各牧令当有见闻。本部堂可曾道着实处。想不言而喻也。本部堂由词垣出为府道。洊历封圻。甚羡各牧令得与民亲。造福最易。似此玩泄。岂不可惜可恨。至在省候委各员。正宜讲求公事。立定脚跟。如果清勤。首府县乐得相助。本部堂亦喜其将来实任。定是好官。即令查监查街。名为闲散。也要精神。若如以上各条。岂能望其尽职。官无大小。同受　国恩。并托民命。本部堂求贤若渴。疾恶如仇。闻有好官。喜而不寐。闻有劣迹。恨之甚深。各牧令念本部堂一片苦心。孜孜求治。相与湔除积习。力矢清勤。则与本部堂皆同寅之谊。必当随时荐剡。用　国家。傥仍执迷不悟。置若罔闻。则是负　君负民。本部堂岂能姑息。自失本心。前此接见各属。业已谆谆训属。但恐各牧令未能共晓。除饬各该管上司严密查访外。为此特再推心置腹。反复申戒。务望有则改之。无则加勉。在省候委者。莫淫莫赌。莫居游戏。留心地方公事。勤当现派差使。多看前贤治谱。及例案诸书。得委后。幕友有吸烟纵酒。不明公事者。婉辞慎请。酌量繁简少带家丁。藉省夫马。亦免杂生事。到任后。问民疾苦。去其太甚。收呈随到随批。提案随到随审。得暇时巡察乡里。教民以孝弟驯良。及守望相助之法。署中居家。务循伦理。俭约自奉。扫除一切浮华。严察舞獘丁役。课士殷勤奖励。不令出入干预。大略不过如此。已是正本清源。至于因地制宜。全赖存心做去。难以尽述。总之少一分耗费之才力。即多一分办公之才力。少一分耗费之精神。即多一分办公之精神。言虽浅近。所以移风易俗。答　君父之恩。积子孙之福者。实不外此。果能同心振作。行见吏治日清。民生日厚。本部堂不虚此言。岂非厚幸。若此番申戒之后。仍蹈前非。一经发觉。是伤本部堂之心。定予严参。照例惩办。其毋后悔。慎之慎之。特饬。

　此篇系凡为牧令者条教不专属滇省事宜故与鄂吏约连类及之于贪惰奢三者情獘反复曲挚尤足令观者警省而亲民一札为公开藩江宁时手牍以次先列云

　　庭训述　　　　　　
张澍

澍在屏山任。迎府君于官舍侍养。事事迪教。遵循彳率亍(言)系。藉免邮。而澍性严毅。审案不无谯让呵责。府君每诲之曰。观尔所为。是未得读书之益也。试观汉书循吏传序。云。与民休息。又云。禁网疏阔。又云。宽厚清静。又云。谨身帅先。居以廉平。又云。政平讼理。皆宽之谓也。如文翁则仁爱好教化。王成则劳来不怠。黄霸则明察内敏。特用宽和为名。持法平。祗去其泰甚。朱邑则未尝笞辱人。存问耆老鳏寡。遇之有恩。龚遂则选用良吏。尉安牧养。召信臣则民如子。为民兴利。务在富之。此五人者。曷常束缚百姓。使之畏惧胁息哉。即东汉循吏十二人。皆不以弦急为心。而推惠及人。故说我风爱也。小子其勉之。府君曰。为官须要明。然不可恃明也。恃明则偏。猾役胥必窥官之意旨以中之。其害有不可胜言者。必将之以虚。持之以公乃可。然今世却有明而不公者。贪恋赂贿。顾惜情面。不难傎到是非。遂使孤另之人。受其荼毒。此民之蟊贼也。尔小子其慎之。府君曰。今之有司。孰不欲激扬士类。敦崇风俗。而士习卒不端。民风卒不醇者。何也。徒虚名以市誉。无实心以行政也。试观古人之训士。庠序谨教。申以孝弟。古人之教民。农桑勤课。厉以廉耻。以故城阙无佻达之荒游。乡里泯耰耒且之德色。今何如哉。然匹夫行善闾里。守剑于涂而不去。脱骖于路而不名。由熏其德而善良也。况有司握权。宣化承流。自属易易。乃士有偭矩。则曰劣衿。民有嚣呼。则曰败类。岂果士民之乎。尔小子能诚心督率。吾知害马自去。威凤自来矣。

府君曰。老子训人以柔。谓舌柔则长存。齿刚则易缺。诚保身之挈令也。然正有分别。有坚忍之柔。有巽懦之柔。有果毅之刚。有暴厉之刚。若见事畏避。则近于怯。遇人夸毗。则近于佞。非柔也。若汤火必蹈。则邻于闇。睚必报。则邻于贼。非刚也。故箕子陈洪范。则曰沈潜刚克。高明柔克。吉甫颂仲山。则曰。刚亦不茹。柔亦不吐。

　　顾行人沈光禄札跋　　　　　　　　　
王宝仁

　顾札云。有数语奉赠。可置座隅。承上台当勤以密。交僚友当谦以坦。驭吏胥尽严处去抚。士民尽宽处行。宾师之直谅。越迂戆越要听从。宵小之甘言。越情理越要屏斥。心地虚则自明。不待探索也。耳根硬则自强。不在搏击也。又云。忙里偷闲。喧中取静。得空即把一切放下。澄心归息。不拘行住坐卧。一日之间。有如是数刻。便足支持一日之劳动。积久自然。于养心养身。皆有大益。沈札云。在弟愚见。处世不过一诚字。为万稳万当。跌扑不破。露才弄巧。牢笼驾驭之术。乃自生荆棘。是是非非之处。直须坚执。吃苦任劳。以身先之。美名厚实。以身后之。则怨忌自泯。人自归心。钱君似山寄赠顾抱桐行人札四。沈敬亭光禄札一。家古岩太守官县令时两先生所贻也。太守受业行人。光禄则幼同学。长同乡荐。今观札中所云。师友敦勖之意。溢于词表。然此风已古矣。今人捧檄自喜。辄较其地之出入。定其缺之美恶。为之师友者。甚且从而和之。一切古人规戒之语。视为陈言而弗之及。即言及之。而其人或不能听。今观二先生札。切近处真实言之。而理无不赅。师友之道尽矣。太守受简以行。永示勿失。卒致循声美誉。暨其归田之日。裒集成帙。以示将来。信乎。善人能受尽言。而此风不尽见于今也。因识之以寄余感。

　　答人问作令第一书　　　　　　　　　
陈文述

国家设官分职。自督抚以至司道府厅。皆所以治外。而与民切近者。尤在州县。曰地方官则安集之责付之矣。曰父母官则抚字之任寄之矣。父母之于子。非惟养之。又当教之。今之官民不相浃者。养之失其道者四。教之失其道者六。劝农桑。求水利。救凶札。恤矜寡。此养之事也。与子言孝。与弟言恭。与兄言友。与父言慈。尊崇贤俊。表章贞烈。此教之事也。朔望宣讲　　　圣谕。尤以孝弟为先。而随时随事以教之。书院校阅文艺。兼以敦行为本。而无人无地不教之。天下无人无孝友。天下无事无情理。导以孝友。人无不循。其本然也。化以情理。事无不行。其同然也。今国家贤才众多。刚柔互见。笃实者动称整顿。整顿不外情理也。情理至而法行焉。整顿不入于苛细。武健者动称风厉。风厉不外情理也。情理至而威见焉。风厉不流于酷暴。史有循良之传。朝有报最之荣。多福集于乃躬。余庆流于后嗣。此为牧令者所当知也。

　　答人问作令第二书　　　　　　　　　
陈文述

客曰。子之言作令。以孝弟为先。情理为本。固矣。然言其纲而未言其目也。其为之之道。可得闻与。曰。有之。地方之要。首在狱讼。狱讼之烦。首在案牍。今之地方。积案多者以万计。次者六七千。少者亦不下三四千。久则有阅二三十年未结者。近者亦二三年。其中书吏各有承行。差役各有经办。以是为沃产也。令甲虽有原呈三月不到注销之例。然匿卷不呈者十之八九。且原被互控。更易情节。一案两歧。歧之中又有歧焉。清理之法。使书吏各将承行之案。造册呈送。一案两歧者。于案由注明。或以前案并归后案。或以后案并归前案。择吏之诚实者。总司其事。议其归并之途而官定焉。或十案。或五案。排日悬榜。而示期集讯焉。两造必有曲直。直者愿讯。曲者不愿讯也。或原至而被不至。或被至而原不至。或原被至而中证不至。或中证至而中证之要者不至。或要证至而意存偏袒。左右其词。讯而不结犹不讯也。此则在虚衷研鞫。酌理准情以断之。大约此种。皆户婚田土钱债细故。鼠牙雀角之事。到案真情毕露者。十无一二。余皆各执一词。以干证为凭。而干证亦不尽可凭也。以契券为据。而契券亦不尽可据也。此所以恃乎研鞫也。此所以贵乎断也。断结之后。招书录供叙断。当即阅看。有错误者。实时更正。盖州县事烦。少迟则易遗忘。书吏舞獘。往往有所录。非所讯非所断者。稍不慎重。即伏后讼之根。故不可不慎也。而又莫若刊示晓谕。劝其和息。严禁家人经承差役代书之需索。和息之词当堂投递。即刻批销。不必溯查原案。盖彼此互控。无不架词以耸听也。一照原案苛驳。则后此和息者裹足矣。又有一等积惯唆讼领讼帮讼之人。盘踞附近。勾结书差。诱人告状。小民堕其术中。无不倾家荡产。此固在出示严禁。认真缉拏。而尤在留心察访。再加遇案究唆。获一人则荷校以徇。待再获而受代焉。庶若辈望风远遁。而讼可稀矣。至于新案。则限定差役。依限准到。直者予之。曲者惩之。手足亲族邻里之争讼。虽有曲直。宜劝谕以矜全之。钱债可减让者减让之。田产可量剂者量剂之。齐之以刑。不若齐之以礼也。格之以诚。持之以勤。神明而变化之。则片言折狱。三月大治不难也。

　　答人问作令第三书　　　　　　　　　
陈文述

客曰。如子之言。为中简小邑。宜无不胜任愉快矣。若冲途。若首邑。酬应奔走之烦。倍于公事。将若之何。曰。冲途则有冲途之法。驿站马匹若干。刍秣之费若干。饲马者若干人。工食若干。驰马送文书者若干人。工食若干。风雪雨夜公文紧要犒赏若干。书吏纸笔若干。家人饭食若干。官马不足捐备饲养若干。上官衙门喂养马匹由县刍秣者若干。费若干。核其数。量入为出。不敷之数。亦核其数。登诸册。马头舟车之费。或有由行埠取用给发者。或有由地方官自行给发者。大船每站水脚若干。次者小者每站若干。上水每船纤夫若干。下水若干。饬埠酌议。详定而刊示焉。过往星使外藩。本省上官因公往来。亲赴马头。核实而给发焉。本省委员之差。酌中而资给焉。外此者。悉谢不敏。非公不拏一船一车。民雇者亦勿使过昂其值。所用者设簿登之。俾赔累者有所考。或取资于钱漕之余。或取给于盐当之陋规。足用则已。不足。则明言于上官。或藉优缺帮贴。或二三年乞量移调剂焉。迎送。则星使外藩。祗谒宜恭也。然亦祗能差家人持代为迎送。既至。则公服谒之。本省上司。则于交界处所迎送。以备询问地方公事。且恐有控诉者发交也。首邑之烦。则在奔走。寅出未归。有限之精神。半消磨于听鼓应官之地。上院也。上藩司也。上臬司也。上道也。上府也。上马头也。拜客也。庆吊也。会客也。饮食燕会也。独置民事于不问。岂为民设官之初意。　国家亦何尝有此政体乎。言之上官。非五日十日不上谒。有事则传。余不至焉。自理之案。亲讯之。发审之案。会同委员讯之。必不能省之酬应间一至。余则一概从删。有责备者听之。盖必置一己之功名富贵于度外。而后可以行一己之志。若以奔走为干练。以酬应为循良。自有能者。非吾所堪也。至钱粮丝毫为重。存之属库。易挪移也。征有成数。即行批解。漕务则各就地方情形。旧有章程。酌中而损益之。无多求余之心。而后可有余也。盖自火耗归公以后。额设养廉不足以资捐款。而州县始不能不藉钱漕盐当为自然之利。亦州县所无可如何也。岳武穆之言曰。文官不爱钱。武官不惜死。则天下太平矣。余亦尝有言曰。上官不令属员办差。则吏治澄清矣。然而势不能也。则亦徒存此说于天壤而已。

　　答问家人　　
陈文述

州县之与百姓。至近也而亦至远。堂上百里。堂下千里。古人曾言之。其中隔越之故。由于书吏差役者十之三。由于门上签押者十之七。片牍之入。官不得见。其獘尚易察也。一言之出。官不及知。其獘无由明也。州县之家人。非夙有定分也。一旦付以管钥之任。任意延搁。广作威福。地方之恩怨系之。主人之声名系之。而不知实一己之祸福系之。独不见有及身积德而子孙发达者乎。又不见有敛怨成家转瞬乌有者乎。为家人者可以悟矣。用家人者可以鉴矣。

　　书李忠愍公传后　　
管同

江苏候补知县李毓昌。以冒振欲揭山阳知县王伸汉。伸汉使仆包祥。与毓昌仆李祥顾祥马连升谋缢毓昌以死。事败。　　　仁宗震怒。杀伸汉包祥。及淮安知府王毂。寘顾祥马连升于极刑。而命押李祥至毓昌墓摘心祭之。天下称快焉。石士先生为是传。言之详矣。夫山阳事已为定狱。世虽有异辞。无足取。愚独怪李君正人。而一旦死于四仆之手。彼包祥不足论矣。而余三人者。何自而来与。呜呼。士辛苦得一官。不必矢心为俗吏。而长官亲戚荐仆无算。是犹率数十百之虎狼。出山林入城市。纵之则食人。饥渴之则必反而噬其主。曷足怪哉。曷足怪哉。元和顾涧苹尝谓同曰。古时大家仆。皆粥身主人。杀之无抵罪之法。故仆随主势为盛衰。无敢肆也。今则朝去暮来。视主家如传舍。士商工贾易姓名杂其间。是直白日之盗贼耳。攫金足则去矣。而主人者受其害而无如之何。吾尝拟一法。愿随官者。即同粥身之家奴。主人杀之置不问。如此。则贵贱之分明。而廉耻之道立矣。涧苹此言。其亦有激而云然与。

　
卷二十六　吏政九守令下

　　择吏　　　　
王柏心

自古世虽极治。奸民之轻险者不能绝也。小则暴劫夺。触法抵禁。大则窃铸鬻盐。吏人莫敢谁何。又其甚者。倡邪术。诱愚民。譬虺蛇荓蜂。无时而忘毒螫。其所潜伏。大抵山谷峻僻。及缘边州邑。所恃乎遏奸于未萌。销患于未形者。在良吏而已。凡此州邑。其择吏视他邑宜尤重。其良吏之被荐擢视他邑宜最先。而世之从政者。往往反此。谓地僻则政简。壤狭则功寡。不足容才吏。唯初从政或左迁及疲老者。始往视事。报最不得预。禄入不能以自给。官其地者。与谪斥同。强者则以为大吏且弃我。修廉洁。勤吏事。终无由上闻也。行吾掊克而已。弱者即不敢肆为朘削。然民之疾苦不闻。山川扼塞险易之途不知。戚戚焉以不得去此为忧。何暇治诡随。击强御。怀远大之谋哉。夫民也以僻远之故。累数十百年不见贤长吏。由是黠桀不逞者无所顾忌。而侵暴之徒又从而迷罔之。乃始嚣然弗静也。属有水旱之灾乘间窃发。旁郡邑不得高枕。而执政者虑不至此。何其智乃居曲突徙薪下也。始也慎简司牧。不过一指撝之劳。继也征师糜饷。或穷岁月未能定。无乃好难而恶易也乎。且僻远之于近邑。犹四肢之于心腹也。今有人于手足则任其拘挛盭。而惟心腹之是治。岂得谓善养生者哉。诚令岩疆边邑之吏。皆择其简重有方略者。宽而不弛。严而不残。明而不苛。安善良。纠豪强。联什伍。禁游惰。广德惠以招徕之。察荒歉以绥辑之。操纵设施。视便宜所在。试之三年。有异绩。则居课最之先。或就加推擢。或移治繁剧。一切比近邑令长为优。如此则所选得人。争自奋励。不期而边僻州邑大治。边僻州邑治。而近邑莫不治。斯诚遏奸之上策。销患之良图也。夫龚遂治渤海。李固泰山。当桴鼓仓皇。犹能宣布威信。折冲千里。皆良吏已然之效也。而况使遏之于未萌。销之于未形者哉。

　　海善后宜重守令论　　　
张穆

汉宣帝有言曰。与我共治天下者。其唯良吏二千石乎。爰躬自引问。玺书奖劳。有功赐金封爵。遇公卿缺。辄得超任。光武初即大位。未遑他务。先封前密令卓茂为太傅德侯。明章承之。每下诏书。多嘉循吏。故西京之盛。盛于元康神爵之间。东京之盛。推建武永平焉。明宣宗命大臣各举所知。出典剧郡。各赐敕书。得便宜从事。是以得况锺莫守愚诸人。明之治亦未有如宣德者也。由是观之。守令者国家之根本。而培养元气者也。守令贤故民附。民附则知亲上。守令贤故民肃。民肃则知畏上。民亲且畏。则法立而令易行。赋税不期足而自充。奇不期绝而自远。于是乎民和而天降之福。则风雨时。草木茂。年丰人乐。而嘉祥应。何则。民以君为心。君以民为体。而守令者中握之枢机也。人虽感患大病。胃气不伤则必愈。天下虽有大变。民心不散则不危。一方守令贤则一方安。天下守令贤而天下安矣。今　国家重熙累洽。垂二百年。一海外岛国狂噬三年。而海寓为之驿骚。帑藏为之耗竭。今纵能如当事者所云。可以帖耳受抚。而虎狼在户。反复莫必。师屡挫辱。既无得气之兵。民困征输。并无可筹之饷。万一他日卒然有变。可不为深惧乎。今之计国是者。徒纤悉于微芒之利。粉饰乎训练之名。不知民财已竭。岂能供上之求。廪给不充。岂有可练之卒。至于征无可征。饷无可饷。而一切苟且之政将行。唐代宗德宗金宣宗明神宗之獘。不深可惧乎。方今良法美意。事事有名无实。譬之于人。五官犹是。手足犹是。而关窍不灵。运动皆滞。是以当极盛之时。而不及四期。已败坏至此。呜呼。岂非庸臣尸素当职。谬享太平之福。至于纪纲暗紊。万事暗隳。所贻之隐忧乎。今欲求韩白之才。何能仓卒遇也。即有桑孔之智。岂能旦夕奏效也。所恃者。自　　　列圣以至　　今上皇帝爱民如子之仁。元气深厚耳。夫重士必食士之报。爱民必食民之报。自汉以来。民之安居乐业。蕃衍休养。未有盛于我　朝者也。是以粤东屡遭侵毒。而忠爱不衰。义檄义旗。相继而起。闽省厦门彼族畏民驱逐。遁不敢居。即江苏素称孱弱。而沿海沿江之民。亦间有杀贼自效者。此真　　　祖宗积累之厚。　　　皇天眷佑之深。所当乘其机而利用之也。然则欲治今日之天下。则莫若固未散之人心。欲固未散之民心。则其要归于择守令。而海之善后。卒亦无以易此焉。何也。今之所患者汉奸。而汉奸皆内地之民也。守令贤则必善行保甲。民爱守令如父母。则纠察易而密。奸民何所容乎。其善一矣。今之所患者鸦片。守令贤则民听其训诲。父戒子。兄勉弟。以共远于鸩毒。而吸食之徒。且不容于家庭。不齿于乡里。不待严刑峻法。而习恶可消。其善二矣。今之所患者无兵。守令贤则各乡皆可团结。一旦有事。荷耰锄者皆兵也。不胜调发万万哉。其善三矣。民皆为兵。何忧于饷。其善四矣。熟其地利。悉其险易。则街衢之间。阡陌之地。皆可掘沟为险。设伏无形。其善五矣。抚其桀黠。使为商贾。其心。溃其腹。其善六矣。教化既行。则民效醇俭。而海外淫巧之物。将日渐不行。省民间金钱之耗。而风俗日美。其善七矣。商渔奸贩。必有魁桀为之首。守令贤则能知其踪。广为招致。便为我用。大则将才。小则精卒也。如是而绿营钝弱之兵可以汰。其善八矣。化奸为良。盐税日益。可以裕国。其善九矣。潜驱默率。使民由之而不知。干城腹心。壮于无形。内地不忧。彼族不疑。其善十矣。此与练兵勇。修台。空谈守御。卒为逆氛所禁而不得施者。功相万也。愚故曰。治今之天下。莫要于择守令。而海之善后。尤莫要于此也。难者曰。沿海七省。几七千里。安能尽得贤守令而任之。应之曰。天生人才。惟生大才不数。今欲　朝廷求贤。而曰必如管乐萧韩岳飞王守仁诸人。诚知其难也。若守令则凡实心为国为民者即是良吏。以天下之大。而不能择数十人乎。特患不求之耳。曰。求之而督抚不以实应。奈何。曰。今督抚保举。十九皆趋走便习之人。海。则趋走便习者之畏途也。非忠心爱国之人。决不愿往。非有把握而洞晓事体之人。决亦不敢往。其愿往敢往者。则必汉章所称悃愊无华之吏矣。夫悃愊无华之吏。今之督抚所遗也。而海之令下。则趋走便习之人。必其举平日督抚所遗者。以为己脱避之地矣。而悃愊无华者。有忠君爱国之心。又能通晓事体。亦无不乐于应膺荐。以思一展布。愚故曰。选守令于他地。则保者或不公。选守令于海。则保者必多实。又况内外臣工各有耳目。又何必专恃督抚哉。虽然。愚犹愿　国家宽其处分。授之便宜。俾之真能展布。而勿掣其肘也。一不如条例焉而有罚。一事擅焉而有罚。督抚藩臬。一妇四姑。重重令压。时恐得罪。又况繁简不均。动辄更调。民情未习。瓜代已闻。虽有善心。终无表见。则汉明二宣赐书敕久任超擢之意。其亦当取法乎。鸣呼。由海善后而慎择守令。由海守令而推之天下。　朝廷复以诚意体之。上下交欣。欢若一体。百废修。百利举。则是　国家何忧乎无财。何忧乎无将。奚耻而不恤。奚敌而不服乎哉。

　　警省录序　　　　
吕璜

崇庆邓君云阶。官宁波贰守。方摄台州府篆。而裒辑其前时利民惠士诸公牍。及其厚于宗族乡里之文移册籍。为一编。锓之版。颜曰警省录。汪少海大令既序之矣。他日复属序于余。余以一书不两序。辞焉。君请之至再。曰。子谓大令所已言者辱雷同。言之为骈拇枝指耶。审尔。虽某亦嫌其赘也。某固有其郁郁。思得子以揭于世者。方道光癸未。浙江大水。时某为令石门。与灾黎同踸踔于泥滓者三阅月。水之初涨也。邑西南百数十墟。苗新插。皆没巨浸中。某度其势未可以即退。而莳苗之时不可失。亟讯诸乡农。委之乎。抑矢众力以徼胜乎。对曰。惟使君命耳。曰。力筑墟岸。高之。涸其中。市秧而更插。犹可为也。皆曰诺。则麋集鼓舞趋事。未浃辰。插新秧咸。方共庆灾其可澹已。俄而暴雨又连日。所筑岸皆溃。复没巨浸中。而市秧时苦难得。价昂甚。募健夫穷昼夜挈水。其佣值亦数倍于平时。民弗之恤。皆弃衣辍食。质子女易钱。以应某之令。盖十万户误某一言。费不赀。悉以付之洪流。是天降祸。而某又甚之也。传曰。祸无所用重。至今每念此。辄愀然而惧。或竟夕不成寐。以为大戚。子盍为某暴之。使当世以是为戒。某庶其有瘳乎。余聆贰守言而异焉。人有疾则丐医。医明知其不可为。而犹冀幸于万一。立之方。思某药可以起某疾。必入剂。不问其费也。不幸而不起。医乃自咎无已时。岂诚医之咎哉。何以异于是也。虽然。黄次公治行。为天下第一。史顾称其长者。长者之心。非犹夫人之心也。牧令为民父母。其所以多去后思。不在政令之着。噢咻之末矣。自谓吾心既尽。恐不克尽者已多。艰阨必诿之于数。其它之多所诿。抑可知也。如贰守之心。万众咸见。谓君实活我。夫岂或不谅。疑为病我者。而犹不敢即安若此。庶几古德让君子之遗风矣。余向者读两汉循吏传。尝慨焉慕之。而今乃亲见其人。不亦幸乎。故终不辞而为之序。

　　送马止斋序　　　　
梅曾亮

同里闬。通馈问。嫁子聘妇。累数世为姻党。一语不合。克时日会。甥舅兄弟。反眼不相识。父绝女。夫弃妻。以为此仇家人。不可共饭食居处。集党与兵仗。白日街衢中。计死伤数相敌。乃已。不则更。尝畜养悍少年。供其酒肉敖荡。官索抵罪人。则以应。吏隐忍盖覆其暧昧。幸以无事。苟名捕戎首。则挡捍拒。不可以徒手得。牒请兵吏。大府且以为不耐事。或罢去。令闽中者。率以是为大患。吾友马止斋。博雅好古。其文章根柢两汉。以循吏兴教化自饬。道光十七年春。以　简发令于是邦。人皆以为非武健莫能胜今任。君傲然曰。此教化之事。岂武健所能效哉。夫教化必刑罚辅之。吏威轻则无以成教化。古之为循吏者必后威。然其生杀人之权自在也。今之吏威盖轻于古矣。恤恤乎不可不有以养之也。驭奴婢者。平时无疾言。稍呵叱之。则以为大戒。故君子之爱用其威也如彀矢然。人不畏其破的之后。而畏其持满未发之先。诚知其一发而不可御也。则虽鞭扑之威。善养者可使重于刀锯。此武健者不足与道之。止斋其可也。

　　书沈端恪神道碑后
</div>
    <div class="pagination">
<a href="皇朝经世文续编_page49.html">上一页</a><span>...</span><a href="皇朝经世文续编_page45.html">45</a><a href="皇朝经世文续编_page46.html">46</a><a href="皇朝经世文续编_page47.html">47</a><a href="皇朝经世文续编_page48.html">48</a><a href="皇朝经世文续编_page49.html">49</a><span class="current-page">50</span><a href="皇朝经世文续编_page51.html">51</a><a href="皇朝经世文续编_page52.html">52</a><a href="皇朝经世文续编_page53.html">53</a><a href="皇朝经世文续编_page54.html">54</a><a href="皇朝经世文续编_page55.html">55</a><span>...</span><a href="皇朝经世文续编_page51.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
