<!DOCTYPE html>
<html>
 <head>
  <meta charset="utf-8"/>
  <title>
   皇朝经世文编 - 第 124 页/共 219 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文编 - 第 124 页/共 219 页
  </h1>
  <div class="content">
   窃惟　国家创制立法。取其便民。尤期不病于　国。未有上下交受其弊。而莫思变计者。如今日近畿通州武清宝坻香河东安永清计一州五县。额设剥船六百余只。悉隶总督仓埸衙门。每船一只。给地十顷。免纳正项钱粮。以应船差。名曰按船给地。实则照地佥船。立法未尝不善。但奉行既久。种种未便。以致民累滋深。臣请为我　　皇上悉陈之。念小民应船既给以地。则凡造船有费。驾撑有费。水手工食有费。篷桅席片有费。凡一船日用之需。皆取给于地亩之中。则三时力作。势不能分身河干。以应公家之务。即欲一意急公。又不能竭力田间。以办终岁之需。此其不便于民者一也。至各州县距河甚远。势不得不于河干雇觅民船。代为应役。计一船之费。一年约用价银五六十两。揆之原地纳粮。遂增一倍。而河下游闲之徒。尝藉之以邀利。及至接运漕粮。往往有盗卖搀和之弊。甚有盗卖将尽。故为倾覆其船者。迨经运官查明。而领船人役。逃散一空。仍坐地户赔偿。以致倾家荡产。卖男鬻女。苦无可控。此其不便于民者二也。且南漕告剥。虽在仓场衙门。而领船船户。实则天津钞关部差统辖之。每岁河冰未泮之日。部差催提如雨。以致船户往返千里。匍匐赴津汇齐。过堂查点。因而差提有费。过堂有费。守候有费。种种苦累。难以罄举。此其不便于民者三也。尤可悯者。连年水旱灾荒。凡纳粮之地。例得邀恩。照被灾分数蠲免。独至一应差船。即被灾甚重。颗粒无存。不敢不竭蹶以供一年之役。同属　朝廷赤子。同一被灾地亩。而应船者遂不得与纳粮者一例沾　　恩。此其不便于民者四也。更有小民之本业。已圈拨补于他州县。远者千余里。近亦七八百里。往来征取地租。行旅[已](己)自告艰。乃尚有征租不起。逐岁淹留异乡。流离不可胜计。而州县按名解船。访无正户。以致株累亲族。破产赔垫。代为应役。此其不便于民者五也。况剥船之设。原以备河道浅阻之用。时而河道顺利。则船虽设而不用。而领船人役。犹全勒地户一年之雇价。是以　朝廷正项之赋税。小民终岁之勤劬。徒供河下游闲者之坐食。此其不便于民而兼病于　国者六也。查见在照地应船。有数家共应一只者。有数十家共应一只者。以地多者为应船正头。而地少者朋当之。往往穷民不能应役。弃地而逃。一户逃亡。众户为之赔累。数户逃亡。则赔累更自无穷。窃恐穷民赔累愈深。相率而逃。则田地多致抛荒。而船差亦无着落。是欲以速漕而反误漕。此其不便于民而兼病于　国者七也。且每船一只。蒙我　　皇上轸念苦役。每岁仍给水脚银十余两。计船六百余只。约费库银六七千金。查每船剥运。仅可容载百石。即遇河道浅阻之日。以河下雇见船剥运。计时价估之。远者运价不过五六两而止。况遇河道顺利之日。又不烦剥运乎。何竟以　国家正项之额赋。又重费帑银之颁给。而留此或用或不用之剥船。以重为民累也。此其不便于民而兼病于　国者八也。种种滋累。上下交弊。不图变计。害将安底。以臣愚计之。各州县剥船六百余只。计地不下六千余顷。按亩定赋。照原额每亩二分五厘起科。约可征银一万五六千金。较之河下见雇民船运价抵支有余。伏请　　下该部行查各州县应船地亩若干。合无令各州县悉照额粮催征。汇解仓场衙门。贮以备用。如遇河道浅阻。南漕告剥之日。即动此项银两。按河下雇船时价。给发领运各官接济剥运。无烦重支库银。仍给水脚等项。至于河道顺利。不烦剥运。应以此项银两。岁终解部。庶于穷民不致重累。漕务得以速竣。而　国赋亦免虚耗之虞矣。

　　与蔡总漕论南米拨解书　
姚文然

敝府南米。原额一万八千九百五十余石。今除荒征熟至顺治十三年。实征一万二千六百三十余石。应解江南布政司。听其改拨兵运二粮。但以运米入省。既有上水船钱挂号取批各项等费。百计留难。多方勒索。有米到数月而不得交者。有交米而不得批者。有米至南而复改拨别府兵饷。别卫运粮者。敝府旧例。点粮长为区头以解南米。一次轮区。倾家荡产。兼之公贴私帮。合邑受其苦累。至近日极矣。弟目击伤心。细考其故。总因南米一事。拨无定数。拨无定地。拨无定期。或拨兵饷。或拨运粮。多寡远近。定于临时。藩司郡县之胥吏。一线穿珠。上下蚕食。或此年拨入皖饷。则云调停上下使用多金。或此年拨解别府。则云打点不周罚之远涉。此敝府无不破家之区头。而亦无不饱瞰区头之胥吏也。穷其根本。救其大弊。惟有定南米为皖米。以皖粮足皖饷一法。以南米载在赋役全书。原解布政司听其改拨兵运二粮。非有一定不可易之例也。皖亦有兵饷。与其拨皖米以供别地之兵。不若拨皖米以供本府之兵也。皖亦有运粮。与其拨皖米以供别卫之粮。不若拨皖米以供本卫之粮也。皖为操抚驻节之地。与别府不同。标兵饷米。凡三万余石。本卫运丁行月粮亦苦不敷。年年待池州等府解米协济。夫解敝府之米。以供别府丁运二粮。又解别府之米。以供敝府兵运二粮。劳两地之民力。耗两地之民财。不若以皖米供皖粮。为两利而长便也。况布政司每年亦未尝不拨皖米为皖粮也。以顺治十三年计之。安庆府南米尽拨皖标兵饷。共一万零八百三十余石。拨皖卫行月粮一千九百余石。其拨江宁右卫行月粮。不过六百六十石而已。以敝府南米全额一万二千六百三十余石。而止改拨别卫六百六十石。则别卫得敝府六百六十石之米。无关轻重。即可见敝府南米。无关别卫行月粮之轻重明矣。然则定拨皖米为皖饷。亦实实可行者也。但运米者利于有一定之规。而拨米者利于有临时之拨。宁可散拨于后。不肯定拨于先。收放在手。高下由心。蒋抚军为拨去年南米作皖饷一事。布政司胥吏执拗支吾。至惩责而后已。语云。利于民者必不利于吏。岂不难哉。

　　请改折漕粮疏康熙十一年　
浙江巡抚范承谟

奏为浙西连年水旱。民不聊生。仰荷　　皇恩。允蠲允折。得免流离。今岁自夏徂秋。旱蝗惊扰于前。大水淹没于后。百方补救。将庆有成。而八月之初。雷雨一宵。异虫遍野。攒禾稻。霎变奇荒。被灾情形。臣与督臣先后题报。见在确勘另疏具请外。惟是各府漕白南粮。统计一百余万。受灾者。固无粒米可获。薄收者。又皆青腰瘪秕。九月将半。开征在迩。各项本色。无从措办。三府百姓。吁请全蠲。号哭情状。惨难殚述。荒歉至此。至诚不能遽责之输纳也。窃计漕粮为军国重务。白粮系　天庾玉粒。何敢擅为请蠲。但本地既受重灾。邻省亦多歉岁。欲办本色。势有万万不能者。臣既不敢亏　国赋以误饷。又不敢置民困而弗恤。夙夜踌蹰。审求至当。方敢备陈　　皇上之前。查杭属之仁钱二县。嘉属之嘉秀等七县。湖属之安吉归乌等六州县。自被灾五分以至十分。约计应征漕粮正米三十二万四千余石。惟有改折。可以稍救民命。仰祈　　皇上轸念异灾。甚于前岁。准援康熙九年之例。改折征银。其漕截耗赠。亦循九年之例除豁。在小民可免耗米一十二万九千余石。漕截银一十四万余两。其轻赍等银。仍照额解部。又应减存漕船六百六十只。可省造船银三万九千六百余两。修船摃具银四千余两。行月安家等银三万七千余两。运军行月米四万五千余石。统计扣存银米一十二万有奇。不惟岁额无亏。又可节缩如许。以佐　国用。一转移间。遂得民苏而　国裕也。再查康熙九年折漕每石一两。此因地方初次受灾。尚可勉为输纳。今[已](己)三年大祲。民力耗竭。断不能如九年之价。备查漕运议单。漕荒改折。每石折银五钱至七钱。又顺治九年。户部议请遇灾改折。例止五钱。极多不过七钱。奉有　　谕旨。钦遵在案。今三府漕粮。臣不敢于议单之外。再议减少。自五分至十分。不论正兑改兑。每石一例改折银七钱。脚费另征。较之旧例。颇有赢余。而与市价不甚相远。特恳　　皇上大沛鸿慈。照每石七钱之例。折银征解。以救倒悬。内归乌德清地处最洼。民尤至困。三县漕折。倘蒙　　皇恩概准蠲免。三邑之民。庶可得免逋逃。若万不可免。臣仿照江南旧例。宽以两年带征。则　朝廷额赋。不过稍迟。而灾民得以从容设处。至于被灾三四分者。例不蠲折。然所收之稻。水浸虫伤。不能尽照常年米色。其应输漕南二项。请以江楚籼米。随便交兑。方可勉完。臣因目击灾伤。无能挽救。请蠲请赈。更请缓征。而尤万不容已者。首在漕运。不得不急吁改折。祇以头绪繁多。累笔难尽。兼以忧虑成疾。沥诚之下。情词失次。然从　国计民生起见。不敢不冒昧陈请。惟望　　睿慈鉴此征兑期迫。特沛　　皇仁。立允所请。俾　　谕旨早到浙省一日。则百万灾民。危而复安。死而复生矣。

　　请宽粮船盘诘疏康熙二年　
漕运总督林起龙

窃照东南岁漕四百万石。转输天庾。关系军国第一大事。凡在漕储等官。首计空船早回抵次修。冬兑甫毕。督押开帮。节节催趱。循环不断。方副一年定限。以一岁言之。北地风寒。十一月结冰。天津临清迤南一带。从无不冻之河。到二月方开。一岁中止得八阅月之期。往返六千里水程。而逆风暴雨。延阁时日。尚不与焉。通漕计船约有六千余只。少有稽阻。到通必迟。到通迟则回空必迟。回空迟则归卫必迟。归卫迟则修必迟。修迟则赴次必迟。赴次迟则受兑必迟。受兑迟则开帮必迟。即使昼夜不停。责以冬兑冬开之限。五月间尽数过淮。万万不能。若一遇冻阻。沿河敲冰。费尽官民之力。终无济于漕限。盖拘于有数之日月也。是以沿河督抚文武关司。俱有趱重催空之责。而无拘留之文。无非乘时速运。期于不误　朝廷根本重务耳。顷接部文。内开请敕总漕沿河督抚并各关监督。凡粮船经由地方。各关口严察。如有夹带。即行题参。如无夹带。即速放行。钦遵通饬在案。但自湖广江西浙江至于河西务。设有十数员监督。关口不下一二十处。船只行走。不能盘查。势必令其停泊。船船搜。舱舱搜。始称严查之令。一帮如此。帮帮如此。通漕六千余号。恐一船延一日。则通帮延一日。一帮迟一日。则通漕压限。不止一日矣。一处耽延。勿论多日。止算三日。共有一二十处关口。误去一两月工夫矣。节节稽留。层层阻滞。虽欲毋误漕运。乌可得乎。臣查漕运议单。开载一。凡运军土宜。每船许带六十石。沿途遇浅盘剥。责令旗丁自备脚价。例外多带者。照数入官。监兑粮储等官。水次先行搜检。督押司道及府佐官员。沿途稽查。经过仪真。听趱运御史盘诘。淮安天津。听理刑主事兵备道盘诘。其余衙门。俱免盘诘。是旧例止有二处盘诘。其余衙门俱免盘诘者。恐其误运。良有深意存焉。今部覆令监督各关口。俱行盘查。立法诚严。但恐延误漕运。尚须筹划一番也。伏乞　　皇上俯念漕粮根本要务。敕下该部。再加酌议。或于仪真瓜州。责令漕储道盘诘一次。于淮安。责令臣衙门同淮海道推官盘诘一次。于天津。责令仓场差通仓分司盘诘一次。或别有良法。或另立抽盘之法。其余衙门。俱照议单定例。仍旧免其盘诘。凡粮船一到关口。放关者放关。启闸者启闸。即刻催行。不许概同民船一切拘留等候。庶乎长行无阻。重运早得抵通。回空不致失期。岁岁无虞迟误矣。然欲清夹带之弊。尚有端本澄源之法。所当议者四。臣请为我　　皇上陈之。

一曰水次附载之弊。军船一到水次。即当星夜兑粮。乃有一种积年牙侩。专为漕船关说。引装客货。只图牙用。不畏法度。以后当于交兑之初。端责粮道。大张告示。晓谕牙侩。禁约旗丁。不许夹带私货。漕粮兑毕。随于未开之先。专责监兑推官。逐船搜检。如有犯者。即将商丁并牙侩拏解粮道。呈报臣衙门。飞章题参。按以大法。事毕。粮道仍取推官甘结。分送臣衙门总河仓场三处。以备稽考。后经盘诘衙门。查出私货。粮道推官一并参论。治以禁约不严。搜查不力之罪。一曰沿途包买之弊。水次既经禁戢。无所容其奸巧。沿途不无包揽兜买。凡于城市镇店。货物辐辏之所。希图逗留。揽载买货。以后专责押运通判。极力催趱。不许停泊。疾速长行。通帮前后。不时稽察。如有犯者。立刻申报题参。如稽察不严。催趱不力。任其逍遥市镇者。通判参论。治以纵容徇隐之罪。

一曰运官通同之弊。各军包揽客货。希图谋利。未有不禀知运官帮官。即敢载货上船者。皆因运官利其馈献。以致旗丁无所顾忌。以后专责运官帮官。严加钤束。遇有奸顽旗丁。不服管辖。敢揽客货者。许于随在司漕衙门。据实出首。免其罪过。如隐匿不报。实系受赃卖法。一经查出。革职加倍究拟。仍照新例治罪。

一曰奸商搭船之弊。为民纳粮。为商纳税。千古通义。乃有一等奸商。端思免课。视朝廷粮船。为藏奸罔利之薮。旗丁水手。小人无知。只顾目前。不思利害。入其笼络。固为可恨。独为商者拥厚赀。权大利。不交关课。敢上粮船。希图诡脱。为下供上之谓何。以后奸商窜入粮船。漏脱国课者。拏获定行正法。家产全行入官。大法一施。奸人知警。不敢复上粮船。旗军即欲夹带。无可夹带矣。以上原查议单遗意。参以时宜。无非速漕起见。合听部议者也。至于运军土宜。每船许带六十石。自有漕以来。开载议单。盖以屯丁领运漕粮。冬出冬归。过湖过江过河。殚劳涉险。备极艰苦。念其为国出力。许带土宜六十石。此优恤之盛典也。

然其利亦有三焉。以南货载北。填实京师。百物不致腾贵。公私充裕。其利一也。屯丁借此觅利。沿途起剥。脚价有资。不动官粮。少助交纳。近无挂欠。其利二也。即论水手。亦赤贫穷汉。一年。每名止得身银六两。撑●挽拽。泥水风雨。使尽筋力。只图转售营生。少资长途费用。苟全衣食。不致吃及正粮。其利三也。诚恐新例普颁。南北关司。不查议单之例。将土宜改作私货。一例算数。兼恐盘察人役。需索扰害。致生事端。将来旗丁不带土宜。起剥无资。必盗官粮。水手不带土宜。无以资生。必致星散。羁迟运务。挂欠漕粮。揆情度理。可以逆料。伏恳　　皇上大沛恩纶。敕部速议。查照议单旧例。除六十石之外。方以私货夹带论。南北关司。知有成例。则通船旗丁水手十万家。皆在　　皇上雨露之中矣。抑臣更有请者。岁漕东南以实京师。所驾者　　皇上之船。所运者　　皇上之米。天下大事。无有过于此者。臣查明朝马快座船。俱系进鲜上供。紧急差船。犹不许人员挟势。越漕船之帮。强开闸座。走泄水利。今官座船只。盈满河路。不知真假。不辨大小。前列旗鎗。后竖坐纛。喝骂粮船。丢让路。甚至启板闯闸。横行无忌。少拂其意。率众群殴。官丁身驾重船。　朝廷钱粮干系。岂肯甘心。往往拚命相拒。此河路之所以多事也。殊不知粮船有万不能丢让路者。一帮不是一船。少则三四十只。多则七八十只。一联不是一帮。少则十数帮。多则一二十帮。或在打闸之际。或在提溜之中。或遇滩浅之处。衔尾而进。堤防有失。若一船让路。必一帮俱当让路。一帮让路。则帮帮俱当让路。夫以有限岁时。披星带月。昼夜飞挽。犹恐违限。犹恐后时。禁得几处让路。禁得几遭丢。况河路之多。未有甚于今日者也。前船未远。后船续至。且当周闸提溜之中。万斛重船。正在呼吸危急之际。性命关系。漕粮关系。谁敢松手丢让路乎。此议单所以开载马快座船人员。不许越漕船之帮也。近年臣见　钦差多矣。未见有用本旗坐纛者。不知满河官船。何以擅用至此。络绎不绝。滥觞极矣。伏乞　　皇上敕部酌议。以后　钦差有紧急公务。或系重大事情。出京回京。给何号令。使通漕粮船。遵奉让路。其余一切赴任回籍告假闲行家眷仆从。乘座官船。买卖大船。俱不许竖立八旗坐纛。擅用鼓乐。恐吓运军。争夺河路。庶真假分别。缓急明白。不致阻滞粮艘。闯开闸座。走泄水利。河道肃清。重船抵通。不得违限。每年四百万百。早登天庾。其裨益运务。良非浅鲜矣。

　　粮船量米捷法说研经室文集　
阮元

漕运总督。管八省之粮。应过淮盘算者。共五千船。船千余舱。舱载米数十石至百余石不相等。以尺量舱之宽长深。而得米数。漕之书吏旧法。名曰三乘四因。书吏持珠盘。据营将所报尺寸而算之曰。某船多米几何。某船少米几何。求其所以多所以少之故。总漕返躬自问。未尽明也。漕务有尺。以备造船勾水诸事之用。旧以此尺宽一丈。长一尺。深二寸五分。合漕斛米一石。故量者先须得船舱宽长深三者。丈尺寸分之数而再乘之。再四因之。为石斗升合之数。是以珠算甚繁而总漕不耐之矣。漕运全书内。亦但载总漕亲率善算之人细核一语。其如何算法。亦未言也。今余以部颁铁斛较准一石米。立为六面相同之立方形。即命其一面之宽长为一尺。是以平方之一面。分十条为十尺。每尺一升也。又分一条为十寸。每寸一合。连十合为一条得一升。排十条为一面平方一层得一斗。再迭平方一尺一斗者十层。即得立方形为一石。此理易明。人所共晓也。即用此尺以量船舱。得其宽长二数。初乘之得丈尺寸分之数。再以初乘之数与深者之数乘之。得丈尺寸分之数。是此再乘所得之丈尺寸分之数。即米之石斗升合之数。故较旧法捷省一半。简便易晓也。且珠盘指拨。随手变灭。不足以为案据。今用铺地锦乘法。画界填数。但用纸笔。不用珠盘。则笔笔具存。勿能改变。且吾儒习书数。终以笔墨为便。与珠盘性不相近也。兹载立方尺形于后。并绘铺地锦法以明其理。铺地锦法载方中通度数衍内静玩半时。即可通晓。若总漕有实知其多实知其少之据。则营卫军吏皆不敢欺矣。且即令吏人习用珠盘者算之。而总漕用此笔算抽察之。亦无不可。假如吏人珠算。旧尺十船。须用十刻工夫者。此尺珠算五六刻即可得数。是吏人亦乐此便捷也。不第船也。即持此尺量仓谷亦便捷焉。用是刻石嵌壁。与同志者商之。

(＊此页为图表﹐未打出＊)

法将假设之宽长尺寸填写空○之内先从长数末行五分一行与宽数一一六八相乘呼曰一五如五填五于斜格下再呼曰一五如五又填五于斜格下三呼曰五六得三十填三于斜格上四呼曰五八得四十填四于斜格上是五分一位乘毕矣又从四寸一行与一一六八相乘呼曰一四如四再呼曰一四如四三呼曰四六得二十四四呼曰四八得三十八是四寸一位乘毕矣又从二尺一行与一一六八相乘呼曰一二如二再呼曰一二如二三呼曰二六得一十二四呼曰二八得一十六是二尺一位乘毕矣然后将斜格顺而侧观之第一斜格得四二之数合之为六乃填六于本位焉第二斜格得五三四三六之数合之为二十一乃填一于本位进二十之数于上位填二于上位焉第三斜格得五四二二一之数合下位所进之二数为一十六乃填六于本位进一十之数于上位焉第四斜格得四二一之数合下位所进之一数为八乃填于本位无所进焉第五斜格止得二数乃填二于本位焉是此所纪之二八六一六即是二百八十六丈一尺六寸为初乘之数也。

(＊上半页为图表﹐未打出＊)

再乘法将初乘所得之二八六一六横排上方以深三尺七寸九分直写于左方如初乘之法次第呼乘毕再将斜格顺而侧观之复次第填之于各位是此所纪之一零八四五四六四即再乘所得之实数且此所得之一数即百石八数即八石四五四六四即四斗五升四合六勺四杪不似旧法仍须以此数再合石斗升合加一倍迟繁也

　　新喻东门漕仓记　
恽敬

三代之时。自诸侯卿大夫士。皆其国人。而邻长里宰。酇长鄙师。即同井庐以行相推择者。故下之俗易达于上。上之风易究于下。天子者稽其成而已。汉祖秦设郡县。所命官奉三尺法。以裁山海千万里之民。于是上之所行。有非下之所任者。而治日衰。然其时三代之制。犹不至尽废。乡亭之官是也。迨唐宋以后。为三老啬夫游徼者。苦官中侵辱。多避免。因悉改为轮差。归之保正户长。保正户长。以微民与官绝远。不能通闾里之情。于郡县如乡亭之官。与令丞尉相教令。呜呼。此郡县长吏所以嚣然独行。其意于上。而民终不可治也已。新喻附城为五坊。坊有坊长。乡为五十七图。图有地保。坊长地保如保正。坊图皆有十甲。甲有管首。管首如户长。其轮差之岁。则管首迭为坊长地保。狱讼赋税盗贼皆督之。狱讼取居间及为左证。盗贼主践更。而赋税则至时。坊长地保以酒食召管首。管首召户丁为期。悉纳之坊长地保。坊长地保纳之官。故赋税无后时者。敬莅县。坊长地保皆以礼训督之。可事事。凡县中有举置。令缙绅先生学弟子。谕意于坊长地保。揆其平。众从而后行。事皆办。漕仓者最初在城之南门。康熙间。改建于中城之保房。前事鲍君。又迁于治之东南隅。基峻而隘。民不便。于是坊长地保以改建请。县中大姓胡萼有第在东门内。门堂庑球场皆宏整。直可钱五千缗。以千缗售于众。而旁舍及地不取直。大姓章美亦以地益之。遂复迁漕仓于东门。湖北试用州判黎士等任其事。加勤无私利。三阅月而功竣。夫漕所以为　国家也。为　国家者。必不可病民。观于胡萼章美之好义。及在事诸君子之所为。天下岂有不可使之民耶。然欲使民。必自训督坊长地保始。后之人勿以敬为古可也。

　
卷四十七户政二十二漕运中

　　舟行日记节录　
姚文然

舟行御河十三站。道最迂曲。德州次之。故城为甚。水性直下。则上流易涸。曲则迟留。故谚谓三湾抵一闸。临清以下无闸。而此十三站水路最曲。开河者因地形之曲以代闸也。又予记亡友魏子一言。漕河之不至淤者以其曲。曲则力专。不停泥沙。是亦或一道也。

闻诸舟人曰。舟主籴米。率百十石。南来则或籴于淮。上江来则籴于江楚皖。自北往南。则籴于通州。或河西务。盖南则籴于米之所产。北则籴于米之所聚。不零籴。不路籴。零籴则银耗。路籴则价贵。然舟子之能者。食率与水手等。不别籴米。亦古人偕士卒分甘均苦之义也。又舟主或带私盐。如津门之湾。或潭瓜儿屯等处。必先为水手各带数石。或一二三石不等。然舟主或谨慎有戒心。禁水手不得带。而水手又往往窃带。甚有鬻当衣被者。或夜棹脚船。或有护送兵船。密与定约。至夜静人定。绳引而上藏之。虽舟主不知也。故舟主不过潭瓜屯。不散水手身钱。恐其带私盐也。盐在津门不过三钱外。或四钱一石。至南上江等处。则三两四两不等。以十倍之利。而用本既微。物沉重狭小而易藏。水手等禁之不止。趣之如鹜。固其所也。乃舟主之带盐者。又必先为水手地。嗟乎。同利相趋。百夫如一。不戒而密。不警而疾。

南旺者。运河之脊也。永乐时筑坝于东平州之戴村。其坝长三十余丈。阔二十余丈。皆缭石为之。抑汶水无东流。而全入南旺。至南旺而中分。分十之四。南流以属徐。分十之六。北流达临清。自分水至临清。地降九十尺。为闸十有七。而达于漳御。自分水至沽头。地降百十有六尺。为闸二十一。而达于河淮。分水地形。并高于南北。或曰。此地对泰安东岳之龙。当天下而中趋。故独高。然耶否耶。汶水初出莱芜。从济水西北流入海。今为东平坝所阻遏。反与沂泗洸合而入南旺。南旺周回。可百五十里。中为长堤二。面设斗门。外蓄水曰水柜。而兖州济南青泰山七十二泉。俱道汶沂入焉。予至分水庙。泊舟登拜。见庙门正对一河。为汶水直来之口。至此而南北分者也。庙门前为南北运河。过河为长堤。堤中断而汶入堤外。又南北两河。齐会于汶水。入运河之口。同汶以趋。亦至庙前而中分。漕河水浅。则引诸水以助漕。漕河水溢。则筑坝却水。使泄之湖也。予自庙前坐渡船。过运河。登南河长堤。望汶水来道。蜿蜒如长蛇。上绝水有木桥。南北两湖河及南北运河。如两带夹堤萦洄焉。自南阳以南。直至宋家闸。八十余里。名为顺水。实无建瓴之势。自夏镇经赤山。至韩家庄闸。百十里间总一湖。曰峄山湖。山在湖中。舟人有载贩鱼客至其地者。云山中地势高。不为水没。其内街衢宽裕。居人五百余家。以渔为业。其盐鱼皆用夏镇官盐。而粮船上下。带有津淮私盐。皆鬻于夏镇者。以有峄山湖之鱼为之消受也。其贩盐鱼船。皆自韩闸出。二十里至峄山。韩庄有二闸。今水大一闸没湖中。止过一闸。即东八闸之首也。过此则湖水下助运河。水急如箭。又行百余里。道经骆马湖。湖水本下归漕河。舟不行湖中。然今岁水大。不见河堤。无纤路。一望渺然。横风半帆。益之以舻。日尽星上。河堤出而水势始驶。先此湖河泛滥。水面阔而力分。则顺流之势缓。至是则两堤束水。水面狭而力专。湖水又下助之。故其驶宜也。

　　漕议　
郑日奎

窃惟　兴朝定制。首重邦赋。而漕运一事。尤天下之大命所系。　国家受命以来。百度维新。而漕法独沿明季政。以屯丁长运。因袭不改。以致公私交累。军民同困。语曰。害不百不去。利不百不兴。今日之害不啻百矣。反而更张之。其利亦不啻百也。穷则变。变则通。莫有甚于此时者矣。愚江西人也。请言江西漕政。而他省以类推之。谨按今之运丁。即前朝之军。亦如今日之兵也。始以有罪遣戍。继即着籍防守。原有月给军需。出自各县仓库。非为漕运设也。后因承平日久。息兵垦田。遂每军拨给荒田若干。令输籽粒若干。于月粮内扣算籽粒。然每军犹岁给月粮三石六斗。既不荷戈。未免坐食。乃择有力者。编为运军。蹔令转输。稍宽民力。亦一时权宜之计。不谓行之既久。遂成定例。竟勒之长运矣。并坐之造船矣。始于成化。沿及末季。弊已难言。　国朝来军名悉裁。月饷尽革。止因屯田一。无所归附。因名屯丁。实则田归有司。官收籽粒。是均之民也。而独民为军。于是完纳丁粮。既当一民差。而佥领漕运。又当一军差。彼何辜而独膺此重役乎。试为之备陈其苦。查明时旧册。凡卫所额船一只。每运丁或二十余名。或三十余名。合力朋造。今则兵荒之后。或绝或逃。虽有孑遗。仅存皮骨。而额船必如数也。或仅数人同造。或止一家独造。一也。明时造船。料价虽少。赔垫无多。今则物料工值。数倍往时。领二百八十两剥削之银。造六七百金之艘。难可知矣。二也。造船料价。定以数次给发。若使早行全给。则有备在先。百事便益。临期猝办。其费必多。必待揭债赔造。然后补给。及给发时。自上而下。层次克减。比付运丁。十不得三。甚且悬扣抵欠。分文不获。三也。每旧船回次。小修费数十金。大修费数百余金。而三修钱粮。止三两五钱耳。又屯田归官。而积租帮贴。旧例已废。换蓬换桅。费辄不赀。四也。明时之运。甲乙两班。五年起运。五年歇息。今既户绝丁稀。无从更替。年年在运。岁岁比欠。五也。且也万里往返。费必加倍。穷年跋涉。日不暇给。卖产则军产也。谁敢买者。亲友畏避。称贷无门。六也。乃此外蠹害又不一而足。有卫弁。有军厅。有粮道。由江而淮有总漕。由河而仓有监督。所历非一地。所制非一人。于是起批领造有费。给价雇工有费。验船受兑开运出湖有费。过淮打闸抵坝。起米入廒。会账完粮短欠有费。常例陋规。千端百绪。指不胜屈。笔不胜书。虽有五三副米。然京粮二五起耗。通粮一七起耗。经年之米。扬晒消折。所余几何。即月粮四十八两。行粮一十八两。仅足供头舵水手雇募之资。而运丁无与也。尖耗使用。虽有恩典。亦但了本项。若黄河雇纤。北河剥浅。费又安出乎。定例每船许带土宜六十石。江西地瘠。无他贵产。况在佥造领运。追比积欠之余。岂有暇力措办及此。夫以至艰极巨之任。责之伶仃无告之民。既无丝毫之利。复有多端之害。又安能禁其不生不肖之心乎。然地方官方以丁穷欠多。无从监追。竟断之以赔粮。或以有漕无丁。无可佥补。竟断之以顶运。平民值此。如遭汤火。百计贿求。千方营解。名或未除。家已立破。不堪苦累。亦惟有逃亡一法。无军渐且无民。无民因而无赋。长此不返。为患非轻。岂独误漕而已哉。谨以千虑之一得。条为万全之长算。则有三策在。一曰改民造为官造。夫曰民造。非其自能工匠之事也。依然雇募耳。其竹木料值。灰铁油麻。非取诸宫中而用之也。依然采买耳。然使民为之。即以厉民。料价大半扣除。需索复多名色。其弊丛生。约略如前所云矣。今惟仿清江厂制。于省会市镇之地。起立船厂。该省责令地方官领之。尽去屯丁之名。编归民籍。而成造漕船一事。悉归之于官。本年四月内。帅总漕。疏称江宁卫三十二帮。岁应造船一百二十余只。议归江宁龙江厂地方成造。责令该省衙门官员管理。则木植油麻采办更易等因。已经工部如议题覆。业奉　　俞旨。岂是法可行之淮安江宁。独不可行之他省乎。然淮厂虽属官造。仍以运丁领其事。害固稍减。弊亦滋多。亦不如尽归之官之为善也。此变通以济漕政之一法也。

一曰改民运为官运。从来漕事之坏。即由于以屯丁领运也。积困疲丁。自领造以来。百孔千疮。无肉剜补。一登粮艘。便欲居奇。苟便目前。遑恤后患。况内既卮漏于各卫弁。外又蚕食于各衙门。侵盗逋欠。端由于此。夫屯丁犹是民也。操驾舟楫。占候风水。非所谙也。头舵水手。皆藉官钱召募耳。名以之管运。实以之蠹漕。不亦惑乎。今既以官造。即当以官运。每船一只。特募一船户。择有家口可保任者付之。使之居则守厂看工。行则管船趱路。若募倩舟师。若修补湿漏。皆官给以钱。俾为之计。而一应漕事。不使与焉。至于公费银钱。可不更烦区画。查白粮民船官运。而船户受脚价者也。淮粮官船民运。而水手受身钱者也。今权于二者之间。而校其地之远近。时之久暂。即于所裁屯丁名下之行月二粮。酌而与之。且供应原有正副耗米。书役各支本项工食。祇一转移间耳。且官既领运。则谁不自爱功名。克勤职守。必将视漕务如家事。护漕粮如己物。中途可无迟延之弊。舱口可无夹带之弊。水次经由。可无花费之弊。仓场交纳。可无使费之弊。较之民运。其得失不大相悬绝也哉。查明季民解白粮。屡致拖欠。今改用县丞押解。欠缺遂少。此又已效之彰彰者也。且诚以官运。亦即可仿白粮之例。雇募民船。给以价值。则亦足以佐官运之穷也。此又变通以济漕政之一法也。

一曰改长运为转运。考漕运事始于秦。详于汉。然于时转输之粟。止山东河北而已。未尝远及江淮也。唐都关中。以地狭费繁。于是岁漕东南之粟。以给京师。永徽以后。渐致增多。江淮漕运。于斯称剧。顾始终三百年间。治漕称善者。前惟裴耀卿。后惟刘晏。然晏实祖述耀卿而增美者也。开元中以耀卿言。于河口巩县置仓。使江南之舟。不入黄河。黄河之舟。不入洛口。而河阳柏崖太原永丰渭南诸仓。节级转运。水通则舟行。水浅则寓于仓以待。舟无停留。而物不耗失。于时称便。及代宗朝。晏任漕事。亦于江汴河渭。各随便宜。缘水置仓。转相授受。江船不入汴。汴船不入河。河船不入渭。江南之运积扬州。汴河之运积河阴。河船之运积渭口。渭船之运入太仓。岁转粟百十万石。国用以足。天子嘉之。是唐之漕政以转运为便也。宋都汴梁。有四水以通漕运。而当时所最重者惟汴河。而江淮两浙荆湖六路。岁运凡四百万石。于真扬楚泗州。各置转般仓。受纳所输。更用运河船载之入汴。以达京师。当时便之。是亦转运法也。崇宁初。始用曾孝广言。六路上供斛斗。并依东南杂运。直至京师。号直达纲。行之未久。横费百出。公私骚扰。漕法大坏。后谭稹向子諲萧序辰。皆言转般之法。不可不复。直达道里既远。情弊尤多云云。由此观之。是宋之漕政亦以转运为便也。明之漕运法凡五变。始用海运。既而海陆兼运。永乐十三年。会通河成。始令各直省秋粮。以民运至淮徐临德四仓交收。仍令浅河船。以军从各仓支领。接运入于京通二仓。名为支运。至末年。始令民运赴淮安瓜洲。补给脚价。兑与军船领运。名为兑运。其四仓仍十之三四。后兑运渐增。又令军船各回附近水次。领兑民加与过江水脚。视远近为差。成化年中。改四仓米七十万石。令各军径赴水次领兑。名为改兑。而长运自此始矣。向者转输。今也直达。于是军无余力。粮多缺额。沿及嘉隆之际。漕事渐敝。议者尝欲复支运之法。而卒不及行。至启祯时。已不胜其患矣。合观有明二百七十年间。而知明之漕政亦以转运为便也。然则旗丁长运。乃有明衰季政。其不足为法也明矣。我　圣代鼎兴。正宜厘革。岂可因袭不改。重受其困乎。今惟仿唐宋明盛时之法。斟酌损益。以求至当。则无有过于罢长运行转运之一策者。查　本朝漕额。计四百万石。除各省本色军需蠲荒改折等项。又山东河南及江南之徐州额运。原不过淮。竟解抵通外。若江南江西浙江湖广等省。过淮粮近三百万石。宜酌其地方远近。途次适中之处。仍于淮安济宁德州三处。分建仓廒。转贮递运。尽裁去长运之卫弁卫卒。而一归于官运官交。其途次远者。运贮于淮仓。其途次近者。运贮于济德二仓。江船不踰淮。淮船不踰济。济船不踰德。德船直抵于京通。如是。则其远者不过千数百里。近者祇六七百里。程途既短。时日便宽。

一运往返。两月可毕。是淮以南之船一岁可再运可三运。而淮以北之船一岁可三运可四运也。且又有数便焉。程途既近。则月月经行。在在谙熟。运于江者识险阻。更无守冻之苦。运于河者避淤塞。且无搁浅之患。便一。且也程途既近。则运行亦疾。交兑亦速。当其交兑。稍有欠缺。谁肯接领。自贻赔累。稽查不事。侵盗自无。便二。且也程途既近。则限期亦迫。趋事者必敏。告竣者必早。略计一年之内。尚有数月之闲。官得以从容为修之地。卒得以休息谋俯仰之需。私累无忧。而公事亦毕。便三。较之长运。其利弊不更大相悬绝哉。又考宋时转般仓制。其江南之船。输米至仓者。即载官盐以归。又置折中仓。听商人输粟京师。给以官盐。明初亦仿之为开中之制。募商纳粟。官给引盐。准作价直。边储赖之。今若于淮安长芦地方仿行此例。使各省行盐商人。载盐而往者即载米而来。仍照雇募民船之价。或优给盐引。或销算盐课。于商于漕。实为两便。此又因转运而类推之。可以佐官造官运之所不及者也。是变通以济漕政之又一法也。

三策定矣。于是议督造督运之官。各省卫所守千等弁。原为漕设者也。自屯田归州县。卫弁无经管钱粮之责。其所辖者祇此疲丁。而不肖之徒。罔加存恤。苛索常例。恣意吞剥。今宜尽举而裁之。而督造则以同知。督运则以通判。佐助料理。则或端委县丞。或量添主簿。或间用典史。以各县之官分领各县之事。以各府之官总领各府之事。而统于粮道受成焉。是事简而易理。责专而不分。以之监视厂务。催押粮艘。裕如矣。昔刘晏为江淮转运使。凡所委任。必用士人。即此意也。仍须立考成之法。以示鼓厉。岁运全完。一周则纪录。再周则加级。三周则优擢。其不职者则参究。赏罚明而事功劝。其谁不踊跃争奋乎。至主领各仓交盘之数。每仓须用部司一员。监司一员。互相董率推挽之。而淮安二官已具。但使就近兼理为便。若济宁已有一道。而临清分司。实可移驻同理也。惟德州皆须添设耳。此官之或裁或增。而皆以有济漕政为定者也。于是议造厂造仓之费。则漕费本项。即可通融以取给也。卫弁既尽裁。即其所支俸薪。与其衙门杂项公费。合数省计之。岁所省可十万。积之十年。百万矣。且既行转运。岁可数番。则船之式可改而小。船之数可减而少。而修造之费省于前。由是而舟师水手之役亦减。而雇募之费亦省于前。若合各省计之。岁所省可数万。积之十年。数十万矣。截长补短。挹彼注此。祇一转移。似可足用。何至尽烦司农之仰屋乎。无已而漕折轻银两可暂动也。无已而捐助援纳事例可暂开也。昔刘晏尝言举大事者。不当惜小费。宋苏轼亦称之。以为天下大事。未尝不成于大度之士。而败于寒俭之人。况是举也。一难而百易。一劳而永逸。费于在官者有限。而省于在民者无穷。费于一时者有限。而省于后日者无穷乎。此费之有损有益。而要以有济漕政为归者也。然此其大略也。若夫纤微之偶有未备。曲折之偶有未宜。在当事者酌量时地。措置机宜耳。然是议也。于顺治年中。地方大臣。及台省衙门。亦屡经条陈矣。如江西巡抚夏一鹗。请苏漕船军造之苦。改为官造。御史胡其相极言漕欠之多。请改官运。给事中孙兰极言废弁当裁。而府判县丞。悉可领运。又前给事中王益朋。极言漕粮侵欠之原。由于押运之用卫官。止有直去卫官。而用府县佐贰。总漕蔡士英。极言长运久困之苦。与转运当行之利。及经理转运之法。是数疏者。无不详明恳切。深合时宜。乃卒扞格不行。至今日而已亟亟乎不可稍缓矣。而或者有疑焉。岂议事者以纷更定例为嫌乎。岂任事者以骤翻成局为难乎。内外管粮衙门之蠹书。京通各仓之积棍。凡衣食于漕运中者。惧于官运官交。将尽失其利薮也。惟在当事之臣。定识定力。决意主持。天下事尚可为。又岂有为之而无其功哉。日奎家本民籍。位在闲曹。既无建言之责。又鲜剥肤之痛。耳目所及。良非得已。谨议。

　　转般私议　
王芑孙

古之漕法四。一河运。一陆运。一海运。一转般。河运陆运。随世不同。海运。用之元明数十年间。惟转般自魏隋以迄唐宋。几及千年。其用差久。而其源始于禹贡。实虞夏圣人之遗法也。三代封建之世。纳粟止于甸服。转输不过数百里。故经传不详其法。秦汉所漕于京师者无多。故讲之亦略。自后魏之世。经略江淮。有司请于水运之次。随便置仓。小平石门白马津漳涯黑水济州陈郡大梁凡八所。各立郡阁。每军国有需。应机漕引。此转般仓所从朔也。隋开皇三年。诏于蒲陕郑许等州水次。置募运米丁。又于卫洛陕华诸州。各置仓。转相灌注。此转般立名之所自出也。唐都长安。江淮漕米至东都。输含嘉仓。开元中。裴耀卿请于河口置武牢仓。巩县置洛口仓。使江南之舟。不入黄河。黄河之舟。不入洛口。而河阳柏崖太原永丰渭南诸仓。节级转运。水通则舟行。水浅则储仓以待。最后如其说行之。果便。及刘晏为转运使。以江汴河渭水力不同。各随便宜。缘水置仓。转相授受。大率江南之运积扬州。汴河之运积河阴。河船之运积渭口。渭船之运积太仓。此唐一代转般之大略也。宋都大梁。有四河以通漕。曰汴河。曰黄河。曰惠民河。曰广济河。其后黄河路断。祇漕三河。江淮上供米。转运使以本路纲输真楚泗州转般仓。兼以载盐。运毕则舟还其郡。卒还其家。汴州诣转般仓。运米输京师。岁折运者四。舟卒得番休。而汴船不涉江。无覆溺之患。其后稍废。发运使许元。奏请诸路增船载米。输转般仓如故。熙宁二年。薛向请募客舟。与官舟分运。互相检察。吴充请减江淮米二百万石。令发运使易轻货二百万。计五年可得缗钱千万。转储三路。平籴备边。王安石因请令米贵州郡折钱。变为轻货储之。河东陕西便要州军。用常平法以时籴粜。初天下转般仓。自岁运京师外。诸仓皆有余蓄。州郡告歉。则折收上价。谓之额斛。因如本额。以仓储代输京师。复于丰熟处所。以中价收籴。谷贱则官籴。饥歉则纳钱。民以为便。本钱岁增。兵食有余。此宋一代转般之大略也。至徽宗崇宁时。蔡京为相。用胡师文为发运使。以籴本数百万充献。而转般之储积已罄。朱以舟船送花石纲。而转般之船亦坏。于是户部尚书曾广孝。建议以转般法敝。令六路岁供直送京师。号为直达纲。而转般之仓遂废。法无有弗弊者也。其人存。则其政举。以历世相传转般之法。蔡京一小人坏之而有余。其后改为直达。而京又坏之。呜呼。开国承家。小人勿用。岂独漕法然哉。方今民困于浮收。官困于帮费。议者莫不欲去浮收以救民。去帮费以救官。然去浮收必先去帮费。去帮费必先改漕法。今之漕艘。古所谓直达纲。漕之善者也。顾　国家承平百六十年。法久弊生。老奸宿蠹。窟穴其中。通仓之需索。大累于帮丁。帮丁之需索。大累于州县。督抚以浮收暂纾州县。而州县卒未尝纾也。漕臣以帮费暂恤疲丁。而疲丁卒未尝恤也。通仓诸臣。奋然欲去经纪花户之需索。而卒未尝去也。经纪花户之盘踞于通仓者不得去。则尖丁之蚕食于州县者不能除。浮收岁甚。帮费岁增。帮费愈增。浮收愈甚。于是有书役之挟制。有绅士之包揽。昔之浮收利于官。今之浮收又害于官。岌岌乎势且不终日而道穷矣。穷则变。变则通。汉唐以来。自转般而之直达。何不可自直达而之转般。变之所极。其机自至。近岁驳船之设。始为偶行。继成常例。不得已随地置仓。由是而天津有仓矣。临清又有仓矣。是转般之法虽未显立其名。实已用之于北也。今筑御黄坝。恐误江广回空。即就清江增船驳运。是转般之法又已用之于南也。日者　　敕下诸臣。别筹河漕两利之策。伏绎　　诏旨。似专为河工未就而言。窃以河工天事也。患之偶也。帮费人事也。患之常也。天事无往不复。人事有加靡已。就使一旦河流循轨。漕艘畅行。而帮费日增。漕弊日出。是上以百万金钱治河。下又以百万金钱治漕也。治河河平而费止。治漕漕在而费无终穷。何不酌古之制权今所宜。取唐宋转般仓成法损益之。不泥其迹而师其意。古称利不百不变法。转般之在今日。岂徒利百已哉。今欲行之。其要有五。

一曰易漕艘。漕艘之建造修葺。一切应得分例。有经常。有额外。所糜于　国帑者。数十百万。及其出运。凡所勒索于州县者。又数十百万。日行不数里。催趱迎提。终年劳攘。近者夹带愈多。虽苏松内河无岁不驳。运夫所利于漕艘者。利其直达也。今不啻用无数小舟。自水次零星驳送抵通。其驳送仍责舟于沿途。甚至拦江索钱。夺船毁器。患苦商民。抗违官长。倚天庾为口实。援漕督为护符。文武吏士。莫能弹压。不知漕艘亦何效于　国家。而相顾咨嗟。莫敢议去。今行转般之法。一艘之费。可得数十驳船。一丁之费。可供数十百夫。一卫职之费。足资文武官数员。夫何惮而不为。或曰漕艘之受多。驳船之受少。未免终年仆仆。是固然也。然船多则不嫌其受少。官有番休。则虽勤而弗病。奚患焉。又况峨艑巨舸。横截中流。习惯承平。第见其便。设遇仓猝。势如连鸡。有可虞而无可恃。今其不戒于火者。往往一时俱烬。岂非明验乎。受少则损失亦少。受多则覆溺亦多。吾未见龙骧万斛之胜于蚱蜢者也。然则如之何而去之。曰以渐去之。此时草创。驳船未具。姑藉其舟就近浮送。嗣后应修者勿修。而变其直以半丁官。收其半以造驳船。不过数年。漕艘渐少。驳船渐多。久之漕艘尽而吾船具矣。

二曰建仓。唐宋置仓。各就所都。道里远近疏密不等。今天津有仓。临清有仓。独临清以南。尚未建造。中间层递折运。邮程较远。宜择河北宽平之地。或济宁台庄。或别就有城郭有道员驻札之处。更筹添设。清江浦已设驳船。然地当清黄交会。不无水患。未便置仓。唐宋皆置仓真州。今或仿其意。就沿江瓜仪一带设之。近年清水泛溢。五坝时开。诚恐淮扬溜急。江广巨舰。泝流匪易。置之瓜仪附近。一以速江广之回空。一以便江浙之赒赈。

三曰造拨船。江广帮船。由长江而下。风帆甚利。或姑可仍旧。其余置仓之处。即为增船之处。船制以及岁修年限。各随其地。略用刘晏河船不入汴。汴船不入渭之意。往来层折递受。其船人亦各就所在募充。前此漕艘水工。雇之沿路。皆饥寒穷困之徒。为盗贼逋逃之薮。或虑漕艘不至。流离无着。激其为变。此又似是而非也。有仓之处需人矣。有船之处又需人矣。犹是役也。犹是途也。食力者何之不可。而况昔之漕艘过境。仅在一时。今之驳船来往。转须卒岁。漕艘之所雇者暂。州县之所役者常。彼其去短工而就常役。较前为乐。至于盗贼逋逃。则雇之旗丁者。莫纪繇来。役之州县者。必存名籍。而又何乱之能为哉。

四曰判职掌。置仓所在。文武分职以典。其凡役事。遣满汉科道二人莅之。其体制略如巡漕泛舟之役。文武分头干当。科道必躬自检察。二人更番。一人出则一人归。出者治运事。部勒其程。期于米之必去。归者治仓事。句稽其数。导其米之遄来。呼吸相应。首尾联络。其下往来趋事。需员孔多。文职自同知。武职自都司以下。悉听调发。有不如指。许以柱后惠文从事。独不得调府州县印官。所遣科道。依督学例。督抚密陈其贤否。督抚有阙失。亦得纠举之。三年代还。录其下干当各官勤惰。以上于吏兵二部。黜陟登下之。

五曰优俸糈。文武吏以及府史胥徒。身家所托。在于官中。吾不有与之。彼必有取之。势所固然。而非必其人之不肖也。刘晏造转运船。每一船。破钱千贯。实费不及五百贯。或问之。晏曰。大国不可以小道理。船场既兴。执事者非一。必有余剩养活众人。私用不窘。则官物牢固。乃于扬子县置十船场。差专主官十人。不数年皆致富赡。公私兼利。其后吴尧卿为扬子县官。始勘会物料。实数估给。专主官十家。实时冻馁。而船场败坏。馈运莫继。今欲宽其官程。恤其私计。势必万万不能。何也。假而建仓。则建仓之费必咨部。而部曰核实。假而造船。则造船之费必咨部。而部又曰核实。核实云者。部臣又不得而主之也。书办曰可。部臣莫敢曰不可。书办曰不可。部臣莫敢曰可。由是而若者核减。若者核销。亦恣取部费而已矣。州县百方欺隐。而外有上房。内有部办。盬其脑而食之。往往枉承欺隐之名。郄受赔偿之实。又安望余剩顾及身家也哉。我　国家养廉之制。原为杜截欺隐。听其隐取之。不若明与之也。然今之得有养廉者谁乎。非惟无得而已。其捐廉项下。每岁追呼。少或数倍。多或数十倍。然则阴取之者隐夺之。明与之者又明夺之。官吏将不为恶而何为焉。窃愿当事者。寻刘晏之余闻。感东坡之极论。严其为恶之禁。必宽其为善之资。各按所职高下剧易。为之差次其等。官则丰其燕好之颁。役亦优其代耕之禄。务从宽大。规其久远焉。

于是则卫籍可除矣。旗丁亦民耳。号之为军。在明初。有屯田以赡其身家。有番代以均其劳逸。教之弓矢坐作。以寓兵于馈饟之中。良法美意。皆隳之矣。徒存此不农不贾之民。领之于非文非武之官。以为军。冗军也。以为民。游民也。奚爱而勿去也。诚使转般法行。举其籍而削之便。或曰旗丁有身家。故责之漕事。去之又使何人应募。不幸赔补。将奚取诸。此正不然。旗丁之有身家者。固未尝出运也。其出运皆奸猾耳。去之又何人不可应募。今各省委员之采办。其亦藉力于旗丁耶。惟其责赔于丁。丁主之而官无权。官为虚设矣。责赔于官。则官任之。而官自出其精神矣。或曰。旗丁托业于是。几百年矣。不愿去奈何。曰无不愿。其富贵者。以军籍为耻。其贫贱者。以军籍为累。一旦脱籍。方且幸甚。惟一二奸猾则托业焉。彼固非托业于丁。乃托业于凶横也。为政者岂有听民以凶横自业者乎。诚令凶横者失业。而富贵贫贱。各适其常。岂不快哉。或曰屯田在丁久矣。将归其田乎。不归其田乎。曰七省之屯田。多寡不同。风土亦异。各就所在区处。田有可归归之。不可归。或量征所入。或别与他徭。或即用此田之入供我转般之用。不必因是以求益于　国也。要之丁籍去。而所省已不赀矣。

于是则卫官可裁矣。卫守备卫千总。犹之营守备营千总也。今以不堪营用者。畀之卫职。其人自知升进无阶。聊复虱于其间。寄衣食焉。征粮理讼。小分州县之权。裘带肩舆。略无骑射之责。隶之粮道。而粮道相悬数百里也。帅之漕督。而漕督相悬数千里也。不得已仍属之所在知府。而知府究以武职外之。平时既无考核。出运又藉钻营。其强者。与奸丁为狼狈。其弱者。为丁众所欺凌。所谓尖丁者。辄倒持其柄而进退之。天下冗官。无过于是。省其职而并之州县便。

于是而漕督可省矣。漕务绵七省。漕督一人。仅驻一处。呼应既有不灵。稽查亦所难遍。居恒坐啸。虽贤者无由自异。及其出运。鞭长莫及。故又佐之以巡漕。名为漕所总汇。其实下无不由于州县。上无不归于督抚。漕之误与不误。仍在督抚州县总漕无能为也。督抚州县。皆非误漕之人。总漕一官。设可也。不设可也。漕督位尊阔绝。卫官卫丁。听命于其衙门书办。凡卫官之出运。非赂莫得也。卫丁受兑之水次。非赂莫得也。卫官卫丁必先丐贷以得之。而后取偿于州县。所出之帮费。半入于卫丁。半分于书办。而且卫官卫丁得之劳。书办得之逸矣。夫多一总漕。无裨于漕。犹无损于漕。多一总漕之衙门。非惟无裨。又有大害。皆此类也。漕军国重事。固宜有兵将护。明制所为设立卫官卫丁也。卫官皆守备千总。奚为而不教练。卫丁皆军籍。奚为而不习艺。今以其人

瓠落匏悬。又更设漕标之兵。是重台也。总漕既省。分其军于建仓处所。翊卫仓储。庶几乎。于是而灾赈可备也。唐宋转般之法。岁歉则请停所运三之一。或三之二。于灾荒处所。减价粜之。又于丰熟处所。中价收之。以还运额。或米贵则令民折纳。谷贱则以其钱籴米还仓。其事亦犹今之截漕也。而国民两利。设有仓猝意外。就近饟军。为力省而济用亦速。

于是而懋迁可兼也。京师百物。仰给漕艘之夹带。其过关也。凭凌关吏。莫可谁何。其过境也。苛役州县。代为起驳。沿路包揽。亦沿路脱卸。故其夹带之货。多于额装之米。今漕艘既不抵通。诚恐九衢市价腾踊。然唐之转般。粟帛兼运。且有轻货之赍。宋六路上供。东南茶布。亦在其间。或官为置本而收其息。或听商搭载而税其舟。然税于舟者。勿更税于关。前此漕艘水工。例带私货。今亦勿禁。如此。亦何患其不奔辏而阗溢乎。

凡此数端。麤陈大指。若其审时度地。消息盈虚。当官之要。毋烦偻指。古后王作则。莫不周复其终始。与后人以不改。或垂之三世五世十世。其运量远矣。卒未有五百年不变者也。汉之代田不用于唐。唐之府兵不行于宋。安在漕运之必沿明旧而承其弊哉。今之君子。因循朝夕。方将河汉斯言。有起而任其责者乎。虽然。今即不行。后必有行之。第恐弥迟。其失弥甚。贻悔后时。如苏洵所称不幸而获知言之名已尔。

前云去浮收必先去帮费去帮费必先改漕法立意甚善而究竟何以一行转般通仓便不敢勒索沿途不递相推诿尚未尝明析言之存此以备识务之士讲求焉。

　　改运议　
谢阶树
  </div>
  <div class="pagination">
   <a href="皇朝经世文编_page123.html">
    上一页
   </a>
   <span>
    ...
   </span>
   <a href="皇朝经世文编_page119.html">
    119
   </a>
   <a href="皇朝经世文编_page120.html">
    120
   </a>
   <a href="皇朝经世文编_page121.html">
    121
   </a>
   <a href="皇朝经世文编_page122.html">
    122
   </a>
   <a href="皇朝经世文编_page123.html">
    123
   </a>
   <span class="current-page">
    124
   </span>
   <a href="皇朝经世文编_page125.html">
    125
   </a>
   <a href="皇朝经世文编_page126.html">
    126
   </a>
   <a href="皇朝经世文编_page127.html">
    127
   </a>
   <a href="皇朝经世文编_page128.html">
    128
   </a>
   <a href="皇朝经世文编_page129.html">
    129
   </a>
   <span>
    ...
   </span>
   <a href="皇朝经世文编_page125.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
