<!DOCTYPE html>
<html>
<head>
    <meta charset="UTF-8">
    <title>皇明经世文编 - 第 65 页/共 172 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇明经世文编 - 第 65 页/共 172 页</h1>
    <div class="content">　　天戒疏【弭灾】
　　臣伏见　陛下因星变风霾、引咎责躬、且责臣等有言、臣俛而思之、谓　陛下望治如此、敬畏如此、宜　皇天格而和气至矣、乃灾变犹洊臻焉、何也、古昔虽大无道之世、灾变亦不如是其多也、　陛下试自省察、自临御及今、有一事不中道者乎、由宫闱殿廷、有一事不如祖训者乎、乃灾变甚多且甚异何也、是可以深长思矣、臣试陈灾之由、及弭灾之畧、惟　圣明察焉、　太祖皇帝初定天下、封建亲藩、禄制有差、固欲世世共享太平也、百六十年、宗支日广、禄粮不给、郡王以上、受享多禄将军中尉而下、奏告不得禄粮者屡至矣、有晨朝进食。仅一面饼腹不充饥者矣。有假息蓬窝。无室屋以栖者矣。有不幸物故。无棺敛者矣。有女年四十不得适人者矣。凡人之为祖父者。若有神灵。未有不顾念子孙者。况我　太祖皇帝开太平基业。合宇宙万物皆得其所。独不顾念子孙乎。忍见其失所乎。此民不遂其生。怨恨之气。犹能感召灾变。况亲藩骨肉。不得其所。怨恨之气。有不感动　太祖在天之灵。而召致灾变乎。藩郡有司。见有抗宗室得刚直之誉者矣。未见有以宗室失所之状。闻之　陛下者也。内外大臣。谁不虑此。惟积弊巳甚。区处为难。非仰赖　圣明独断于上。则宗室之困日甚。生民共亿日难。事势愈不可为矣臣试历陈其弊、惟　圣明断焉、洪武二十一年封周王于河南斯时也开封一郡。惟一周府而巳矣。循至今日。郡王巳增三十九府矣。辅国将军增二百一十二位矣。奉国将军增二百四十四位矣。中尉而下不计也。举一府而天下可知也。夫土地税入不能加多。宗藩子孙日益繁衍。禄粮所由不给也。尝考　大明会典一款。亲王子孙才堪出仕。宗人令具以名闻。授仕后俱如常选法。是我太祖皇帝未尝不许宗藩出仕也。宣德初年。汉庶人谋反。当时大臣倡为疏忌宗室之说。遂废出仕之令。夫禁其出仕。使不得随职受禄。惟仰食有司。是故昔也以一郡而供一王。今以一郡而供数千百人矣。禄粮所繇不给也。　太祖时亲王纳功臣之女。公主配大臣之子。未有疏忌之嫌也。自汉庶人谋反。当时大臣倡为疏忌宗室之说。凡连姻王府。不任京职。将军中尉之女。册封不时请。资奁不时给。年巳垂暮。人不肯娶。众口嗷嗷。仰食有司。府县税入有限。藩府所需无涯。禄粮所繇不给也伏惟　陛下特用　御札、令大臣熟议、复用　御札行天下宗藩、俾知洪武初年亲藩几何。今日所增几何。洪武初年所需禄粮几何今日所增几何。赋入有限。禄粮无穷。再数十年。何以善图其后。宗藩困乏。何以变通其法。一一计议图惟尽善。必宗藩无失所之虑。生民无加赋之扰。然后上下皆安。怨气可息。灾变可弭也。辽东屡诉积欠官军俸粮赏赐共银八十余万、举辽东则天下可知也。文官未闻缺俸。军职屡诉缺粮。所以致此何也。洪武年间。军职二万八千有奇。成化五年军职八万一千有奇以二万视八万增四倍矣由成化迄今不知增几倍矣俸粮所由不足也。洪武初年。锦衣卫官二百五员。今一千七百余员。由二百视一千七百踰八倍矣俸粮所由不足也。洪武初年。军官袭职比试极严。故材勇者得超擢。庸劣者黜从戎。军职不冗杂。俸粮易给足。自永乐以后。新官免比试者所以优靖难诸功臣也新官免比试。遂致贤愚混淆。旧官虽比试亦徒备故事。真材日寡。冗员日增。俸粮乌得而足也。俸粮不足则食不给。叹慨愤欝之气。足以上干　天和。灾变所由召也。甘肃延绥军士。月粮一石。折银三钱。或四钱成化以前。米一石。价银二钱。军士得银四钱。买粟二石食乌得不足也。今则银一钱。仅买粟二升。银四钱买粟仅八升矣。军士数口之家。月食八升之粟。如之何可足也。空腹守边。寒苦交迫。所以致此何也。成化以前边防严固。猛将林列。戎狄远遁故边地得尽耕边粟自多边军自裕而食自足今则将庸卒弱。不堪支持。戎狄抢虏。乘虗而入。满载而出。如蹈无人之境。俺不刺达子始以数千。据我内地今积至数万。掠我边民。据我边境。故边地愈荒。边粟愈少。眄目张口。仰食内郡地之出粟者寡人之食粟者众食乌得而足也成化以前。盐引皆输边粟。故富商自招流民。自垦边地。自艺菽粟。粟米自多。其价自平。而食自足。弘治以后盐引输银。故富商大贾。得输银之便。不复肯垦边地。三边开中盐引。偶欲输粟。卒无售者。边地愈荒。边军愈困。食乌得而足也。士卒以食为命。食不足则怨叹愁苦之气。岂不上干　天和灾变所由召也。禁例开载私役军士。其法甚严。今管军官有公然役占军士于私家者矣。有役之日办柴草供私家者矣。有折纳柴草逼出银钱因致之死者矣。有军补伍不多得银钱。不与收粮者矣。穷苦万状。惟军士为甚。所以致此何也。旧制内则公侯列文臣之上外则都司列布按两司之上待之隆者责之备也不惟兵部慎选其人。虽其人亦思自慎。必清忠材勇者。乃敢居其职不然敢偃然居两司之上乎惟十三省都司皆得真材。自然表厉僚属。振作纲纪。以恤军士。今之都司。自坏旧制。安处布按两司之下此军卫失职根本不惟人以不肖目之彼亦甘心以不肖自待矣故在内则纳贿权贵以图管事。在外则刻剥官僚刻剥军士以充私槖。纪纲日坏。武备日弛。士卒日困。怨恨之气岂不上干　天和。灾变所由召也。永乐年间。选南直隶山东河南陕西各卫官军备京边操练。乃古者遣戍防秋之义。亦张皇六师。安不忘危之深虑也。葢兵犹水也。水在地中。流行则利物。停畜则溷尘。泛滥则为害。自然之势也。兵在太平之时。各卫操练之法。仅同儿戏甚则名在戎伍。身在市井。家食军粮。目不识军械者有矣。故我　太宗皇帝。准古立法。京边操演。春秋两番。迭为休息所以使之勿忘有事也练在太平防在不测也近有献议谋罢京边远操。变为召募人情怀土。惮于远行。传闻此议。纷然奏诉。虽托灾伤。实则阴坏成宪。遂其苟安之私也。况弃家千里。苦寒交迫。领兵官或复克其行粮。敛其财物。以遗权要。则其怨恨。抑又不堪矣。以千万同声共怨愤欝之气。岂不上干　天和。灾变所由召也。伏惟　陛下特敕五府公侯。会九卿详议军官俸粮。何策给足。昔年军职。如此其少。乃得真材。今冗员如此其多。乃无材可用。冗员日增。何策善图其后。边防日弛。边军日困。边粮日匮。戎狄日强。边境日危。何策振救其急。新旧军职比试之法。何如酌中。军政体统。何如申明。军士困苦何如抚恤。必尽究弊源洗削之。庶几纪纲渐振。众怨渐息。和气渐至。灾变可弭也。迩年小官愈多。害民愈甚。杂职冗员。如府通判旧止一员。今有一府增至三员者矣。县丞典史旧止一员。今有增至二员三员者矣。县制旧有定制。今无故增置。如近日广州府添设三水县。直取迎送抚按之便路者矣不知官愈多则民愈扰故往年民间差徭费仅千钱。今增至十千犹不足矣往年民惟给粮输役二者而巳今则增民壮一役矣复有保伍夫甲矣。有沿河拽船夫役以及无名科差。民不胜扰矣。夫土之出粟不能加多。官之冗员。与日滋甚。民所益困也。官愈小则心愈贪。抚按两司遇郡邑小官。惟较礼敬疏密。不问操守廉污。奸人巧于事上。刻于剥下。事上愈巧。虗誉愈隆。虽奸赃滔天。且得旌举。惟田野细民。黯哑茹苦而巳。愁叹之声。下彻泉壤。灾变所召。亦其一也。洪武三十年、定大明律、深言及此能不使缙绅反目乎有禄人受枉法赃八十贯绞。严为之禁。欲人难犯也。文官以其厉巳。遂托钦定事例。改从杂犯而许之赎故得赃愈多赎罪愈易是教天下奸贪也非　太祖圣制也。今之抚按。有以正法治赃吏。人悉诋之曰苛刻。有弃正法容赃吏。人悉目之曰忠厚。人情谁不乐忠厚之誉。畏苛刻之诮也。赃官以法轻易犯。清议不公也。遂肆无忌惮。职催科则借法肆贪。赋入　朝廷不一二。利归私家常八九矣。职廵捕。则指良为贼。逼取赃利矣。有因赃而酷。非法用刑。剥民肌骨。致之死者矣。有良民畏法。鬻儿女扼喉咽入赃救命者矣。赃官罪状。难尽名言。田野细民。怨痛之气。下彻泉壤矣。灾变所召。又其一也。律曰故禁平民致死者绞。谓平民罪本轻。或本无罪。故禁之致死也。又曰故勘平民致死者斩。谓平民罪本轻。或本无罪。故勘之致死也。皆酷吏之弊也。我　太祖皇帝以死刑惩之。所以保万民之命也俾酷吏不敢肆也。今则废弃正律。故酷吏无忌。臣见有官为知府。因一醉棰死平民四命者矣。有官为佥事。因一怒。倒悬十三岁童子致之死者矣。有夏月酷暑。淹禁平人致死百数命者矣。余则或困催科。或因狱讼。鞭朴之下。民命如蚁非命而死者。岂可计也。古有一妇冤死。三年大旱者矣。况今酷吏填满天下民以非命死者。特一妇人乎。　陛下御极。未尝轻戮一人。决囚之日。三鼓不寐。重民命故也酷吏无忌。乃敢虐杀良民。下情积欝。不能上达。冤结之魂。岂不上感　皇苍。下彻厚地。灾变所召。又其一也。臣闻成化以前。粮户解户上纳白粮。及各料物。户工二部委官同科道官验收运送如此法足以大省科索内府粮长解户不与内臣见面故军校不得胁勒。内臣不得多取。小民不致亏害。弘治以后。部官避嫌。各款粮料。不肯验收复责小民运送内府。是致内臣军校。辖害小民有白粮一石。加至二石八斗乃能上纳者矣。各项料物。有索银四百八十两。乃得批回者矣。苏松粮户。有一年倾覆数家者矣各省解户。有久累旅死。游魂无归者矣。虽有禁例。小民敢与内臣抗乎。虽有号诉。九重万里、曾有为之上闻乎。痛怨之声。亦彻泉壤、灾变所召又其一也。伏惟　陛下敕各部熟议查革冗员。裁省征役。俾民无扰。申明受赃正律。俾文官勿相阿党。以虐百姓。申明酷吏故禁故勘平人正法。俾良民不枉死。改正各部收纳粮料旧法。俾贪暴不肆苛虐。小民不致重困。庶几弊政少除。民怨少息。灾变可弭也。虽然。今日之害。全在臣等文官不职。故敝政难除治乱安危所由全在此一语耳若文官人人以　陛下之心为心天下太平易易也久矣臣尝谓欲革武臣奸赃则易欲革文臣奸赃则难臣旧年四月、录进疏稿二帙、专论文官积弊、窃取先自治之义也、伏惟　陛下再垂　圣览、先将文官积弊、渐次洗除、次及武职、次及内臣、次及宗室、更革有渐裁酌有权、迟不三年、　祖宗制治纪纲振敕而光复也、合宇宙而囿太和也、运诸掌也、灾变何虑焉、惟　圣志先定。断自干刚、事乃有济、不然、至重至大之任非臣下所敢专也、
　　皇明经世文编卷之一百八十六终
　　皇明经世文编卷之一百八十七
　　华亭徐孚远闇公　陈子龙卧子　宋征璧尚木　夏允彝瑗公选辑
　　杨澄清通侯参阅
　　霍文敏公文集三（疏）
　　霍韬
　　疏
　　修书陈言疏
　　盐政疏
　　大同事宜疏
　　自陈不职疏
　　修书陈言疏【修会典】
　　臣等奉　命修大明会典、各该衙门、未见送到册籍、未见编纂、臣等私家先将旧典各书翻阅、窃见洪武初年。天下田土八百四十九万六千顷有奇。弘治十五年。存额四百二十二万八千顷有奇。失额四百二十六万八千顷有奇是宇内额田存者半失者半也赋税何从出国何从足耶臣等备查天下额数。若湖广额田二百二十万。今存额二十三万。失额一百九十六万。河南额田一百四十四万。今存额四十一万。失额一百三万。失额极多者也。不知何故致此。非拨给于藩府。则欺隐于猾民。或册文之讹误也。不然何故致此也。若广东额田二十三万。今存额七万。失额十六万。又不知何故致此也。葢广东无藩府拨给。疆理如旧。非荒据于寇盗。则欺隐于猾民也。由洪武迄弘治百四十耳。天下额田巳减强半。再数百年。减失不知又何如也。伏望　敕行户部考求洪武初年额田原数。备查弘治十五年失额田数。今日额田实数。送馆稽纂焉。仍乞　特召户部尚书询之曰、洪武初年。甫脱战争。人庶鲜少。田野多芜田额宜少也乃犹垦辟八百万顷。今奕世承平。人渐生聚。田野尽辟田额宜多也乃犹失额四百万顷。总国计者若何为心乎。天下有司受猾民赃利。为之欺隐额田。蠹国害民弊无纪极。次年造籍册献田额数。盍预行法处之乎。再按天下户口。洪武初年户一千六百五万有奇。口六千五十四万有奇。时甫脱战争。户口凋残。其寡宜也。弘治四年。承平久矣。户口蕃且息矣。乃户仅九百一十一万视初年减一百五十四万矣口仅五千三百三十八万视初年减七百一十六万矣　国初户口宜少而多承平时户口宜多而少何也伏愿再　敕户部核实洪武弘治逓年户口原数。今日户口实数。送馆稽纂焉。俾司国计者。知户口日减。费用日增。思所以处之也。再按天下藩封。户部题称洪武初年。山西惟封晋府一王。岁支禄米一万石。今增郡王镇辅奉国将军中尉而下共二千八百五十一位矣。岁支禄米八十七万有奇。由一万石增而八十一万石。则加八十七倍矣。臣考山西额田。初年四十一万顷弘治十五年存额三十八万顷。减额者三万顷矣。禄米则由一万石增而八十七万石。额田则由四十一万顷减而三十万顷。此山西额数也。举山西而推之。天下可知也。伏愿　敕行礼部。备查洪武初年各省藩封位数几何。今日位数几何。行户部备查禄米总数初年几何。今日几何。核实送馆稽纂焉。俾司国计者知赋税日减禄米日增。思所以处之也。再按天下武职。洪武初年。二万八千余员。成化五年。增至八万一千余员。锦衣卫官。洪武初年二百一十一员。今增一千七百余员。由二万而八万。增四倍矣。由二百而一千七百增八倍矣。臣等考天下额田初年八百万顷今仅四百万顷。夫额田赋入则由八百万减而四百万军职员额。则由二万增至八万。此亦成化以前之大畧也。弘治以后。未之稽也。伏望　敕下兵部备查洪武年间。武职大数几何。今日大数几何类为册帙送馆稽纂焉。俾司国计者知额田减一倍军职增四倍。思所以处之也。再按天下文职。洪武初年官有定额。故数易稽。今冗员日多。职守日紊。数亦难稽。臣等博考前古。若光武中兴。鉴世官冗之弊。裁省天下四百。州县官止七千五百余员。额数极少者也唐制文武官一万八千八百余员。额数适中者也。宋制文武官二万四千余员。额数极多者也我朝自成化五年。武职巳逾八万矣。合文职计之。葢巳逾十万矣是职员极冗未有甚于此时者也是供亿所以日乏。民日益困也。伏望　敕下吏部详查洪武年间。文职几何。今日冗职几何。裁革几何。通文武职员几何。送馆稽纂焉。俾司国计者。知官愈多则国愈困。民愈病。思所以处之也。再按内臣监局官员。伏读　皇明祖训置职甚详。惟弘治年间。儒臣失考。不及纂述致我　皇祖圣制所以严内外之限。慎宫阃之防。建昭代之矢见。立万世之极者。人不得知之。伏望　敕下礼部。行司礼监备查洪武年间各监局职掌何如。员数何如。列圣以前。　钦差事例何如。今日员数何如。送馆稽纂焉。臣等窃观周礼内臣之职。统之天官。今监局事例。多由礼部。若钦遵　祖训。添修内臣职掌请编列礼典亦　圣朝礼以制治之理也若刑工二部都察院。凡累年匠役之制。宫府供需之式四方料物之凖。律令异同之宜。我　太祖皇帝有定典在。惟弘治年间。庸臣舞智。更为新例。阴坏成宪多矣。伏乞　敕下廷臣。共加酌议。凡累年事例。有阴坏　太祖成宪者。俱从削黜用订积年之谬。定天下可行之法。亦万世太平之幸也。再按修书旧例祗凭各部造送籍册、是致多讹若各衙门官各一员共事编纂、则事例原委部官能自清理、仍得算术二人、以备算数、则讹舛货赋、按籍覆焉、可寻源察也、伏望再　敕礼部行各衙门送官一员入馆供事、及取算术二人、专稽户口田粮、官禄讹舛之数、以供稽纂役、以逭臣等乖谬之罪、以不负　圣明任使、寔臣等不胜幸甚、
　　盐政疏【淮盐利弊】
　　窃谓立法湏公而溥、行法湏严而密、然又善适变通之权、乃可久而无弊、唐刘晏只用淮盐、遂济国用。臣今姑议淮盐利弊。即天下可推也。国初以两淮卤地授民煎盐。岁收课盐有差亦犹授民以田而收其赋也惟盐课条例云。凡各灶丁除正额盐外将煎到余盐夹带出场。及私盐货卖者绞然则耕民纳赋租外将余粟货卖者绞可乎此法良有深意而后人失之也淮盐原额。岁办三十五万引有奇。后改办小引七十万有奇然两淮盐货。除正额外。犹产余盐三百万引有奇。今正额巳不得多取。余盐复不得私卖即三百万余盐安所消遣乎。两淮行盐地方。南尽湖广。西抵河南。东尽东海。地方数千里。人民亿万家。所仰食盐只七十万引。饔餐安所取足乎。是无怪乎私盐横溢。而盐价涌贵也。国初灶丁办盐。每引四百斤给工本钞二贯五百文。葢洪武年间。钞一贯直钱千文。故灶丁得实利。如是而冐禁卖私盐。绞死可也。今钞一贯。不易粟二升。乃禁绝灶丁勿卖私盐。是逼之饿以死也此后来行法之弊非初年之失也正统二年令曰。贫难灶丁。除正额盐。照旧收纳。其余盐收贮本场。每二百斤。官给米麦二斗。十三年令曰。每余盐二百斤。给与米一石。若余盐二百斤。灶丁实得米一石。乃私卖盐。即绞死可也葢当时此令虽出而米实无措故官司徒挟此令以征取余盐。实不能必行此令。给民米麦。且贫弱灶丁。朝有余盐。夕望米麦。不得巳则先从富室称贷米麦。然后加倍偿盐以出息者有矣。故盐禁愈严。则贫灶愈多。此之由也。贫民卖私盐。人即捕获。富至卖私盐。官亦容隐。故贫灶余盐。必藉富室。乃得私卖。富室豪民。挟海负险。多招贫民。广占卤地。煎盐私卖。富敌王侯。故盐禁愈严。富室愈横。此之由也。且法愈严。则利愈大顽民见利而不见法。淮安顽民数千万家。荒弃农亩。专贩私盐。挟兵负弩。官司不敢诃问。近年恃众。往往为刼。此隙不弭。必贻大患。不止阻坏盐法而巳。然既不能讲求古法以处置余盐。复不能变通钞法以补给工本。则贫民何所仰赖。而不为变。故盐禁愈严。盗贼愈多。此之由也。此盐场灶户之利弊也。洪武年间。招商中盐。每引纳银八分。官之征至薄。商之获至厚塩价平贱则私塩不禁而自止故盐价平贱民亦受赐永乐年间。每盐一引。输边粟二斗五升。商税虽加。边粮仰足。民亦受赐。自永乐以前。淮盐开中。岁无定额。永乐以后。岁定七十二万引。复定七分常股。三分存积。夫曰常股。犹常行也。商人先纳边粮。乃给引目。守场候支常行盐也。有守候数十年。老死而不得支者。令兄弟妻子代支之。令可考也。曰存积者。积盐在场。遇边粮急缺。乃倍价开中。越次放支之盐也。故曰存积行而常股废此居货罔利。非王法正体。成化以后。准纳折色。每盐一引。准纳银三钱五分。或四钱二分。又令云客商若无见盐。许本场买补夫曰本场买补即开余盐私卖之禁矣故奸商借官引以影私盐然商人灶户。两得赢利。州县民士。亦食贱盐。惟私盐愈行。则官盐愈壅。而法遂大坏。今两浙盐许纳折色之令可考也。弘治正德年间。或权奸奏讨。或勋戚恩赐。皆给引目。自买余盐。故法遂大坏。而盐亦平贱。复有各年开中未尽盐。名曰零盐。秤掣余盐。堆积在所。名曰所盐。皆权要报中。借影私盐以壅正额。故正德以前。盐价虽平。而正课日损。自御史秦金戊奏革所盐秤掣余盐。每二百斤作一小引税银一两。则取之过重。自御史戴金。奏减盐价每盐一引。纳银八钱。庶几适中。今之议者。复论盐包过大。皆不知本末之见也。葢洪武年间。盐一引。纳银八分而巳。永乐年间。纳粟二斗五升而巳。今则每引纳银七钱五分矣权势卖窝。复取利银二钱矣复以长芦两浙兼搭配支。商人一身。三路支盐劳费殆不赀矣。计淮盐一引。葢用银二两有奇矣。商人转贩。复以市利。则盐价益涌贵。乃其所也。夫正盐涌贵。则私盐盛行。私盐愈行。则正盐愈滞。亦乃其所也。此商人中纳利弊也。今欲复洪武之法。则有上策。欲救今日之急。则有中策。区区修补近年利弊。则巳无策。何谓上策。湏变通钞法钞重则钱法均而盐法行矣今若立法。使钞一贯。值钱千文灶丁得为实利。然钞巳不行何法使之贯钞值千钱乎则额盐一大引。给工本钞二贯五百。余盐一小引。亦给工本钞二贯五百。各场余盐尽属之官。私挟私卖。即处绞勿赎则两淮正盐。七十万引。余盐三百万引。举可招商开中。或如永乐时例。一引输边粟二斗五升可也或如成化时例。一引折银四钱亦可也。若国课充足。如洪武时例。一引纳银八分。藏富于国尤可也。葢私盐行由正课重也正课轻私盐不禁自止矣。私盐塞正课流。边储自实矣故曰上策。何谓中策湏更为令曰。凡各商人中正额盐一百盐许带中余盐三百引正盐纳边粮二斗五升。余盐纳边粮二斗。听与灶户价买。又严为令曰。客商借官引影私盐灶户不辨验官引。辄卖余盐者。各照私盐律绞勿赎。又严为令曰。正盐一引。只二百五斤。余盐一引亦五百五斤。革近年大包之弊。革近年劝借米麦之弊。革盐场积年辖害客商之弊。三边选廉而有才者一人为提督都御史。兼三边劝农使。遇盐商纳粮。即与收受。粮贱许纳本色粮贵许纳折色。俾商无久淹。凡积年所以为商人害者。阻坏盐法者。悉与革绝。复选廉而有才者一人为漕运都御史。兼理盐法。俾自举用运使提举等官。凡商人纳完粮料。即与支盐。勿得久淹。凡积年为商人害者。阻坏盐法者。即与革绝。如此庶可几刘晏之利矣漕运都御史。与提督都御史盐课边储互相关通盈缩交与接济利病均为欣戚边方腹里共为腹心两都御史如左右手然后足以集事行之数年即边储可足乃以余积召募游民。开垦边地。劝课农亩。边地愈辟。边防愈固。百年之利也。故曰中策。何谓无策。洪武初给灶丁卤地。复给草荡。所以利灶户者甚厚。额盐一引。给工本钞二贯五百文。复免灶丁杂差。所以资灶丁者甚厚。岁课止七十万引。所以取之者甚薄。惟余盐不许私卖。有余即给官钞收之。下以资灶户。上以总利权。而均其施。天下食贱盐之利。灶户无余盐之滞。其法极善自钞法不行则官司无术以处余盐矣乃曰挟余盐者绞。贩私盐者绞。果可行乎。行之而严。即灶丁空腹以死。不然即为变。行之而宽。即三百万余盐之利。即入奸人囊槖矣。法之弊而穷者一也。灶丁穷矣。转而逃逋。乃区区赈济。区区招复。千日握其喉。一朝与之食。可聊生乎。故抚赈徒勤。逋逃益甚。法之弊而穷者二也。招商中盐。一引银四钱巳重矣。今复加而七钱。尤重矣。买窝卖窝。刻取二钱。边上科罚。或三四钱。劝借米麦。亦复二钱。殆不知几倍重矣税愈重则利愈大奸人避重税而趋大利。避重税则正课壅。趋大利则私盐行。私盐愈溢。正课愈壅。虽绞刑治之。不可禁遏。况有赎刑之令。有获盐不获人不问。获人不获盐不问之令葢开宽路示之趋矣则私盐如何不益溢。正课如何不益壅也。法之弊而穷者三也。私盐盛行矣。官兵捕获。迄无宁日。顽民挟刅。率而旅拒。在杨子江及各海港者。高樯大舶。千百为聚。行则鸟飞。止则狼踞。杀人刼人。不可禁御。官兵敢远望而不敢近语。在两淮通泰宝应州县。民厌农田。惟射盐利。故山阳之民十五以上。俱习武勇。气复顽悍。死刑不忌。前年流刼。几致大变故淮安官军不惟不捕私盐且受饵利而为护送出境矣山东官军不惟不捕私盐反向盐徒乞盐充食矣盐徒千百。白日挟刅径行。州邑官兵。不敢谁何矣。州县不敢言。科道不肯言。　陛下高拱。焉得知之。抑亦诿曰事弊巳极。无可柰何。再及数年。则官兵之追捕日严。盐徒之旅拒日税。拒捕之迹日深。则罪恶之状日着。官司列罪状以请法。愚民罹罪罟乃逃生。出不获巳。必激他变。将诛夷之。则情可哀恤。将缓纵之。则顽犷愈甚。祸衅所极。遂有不可言者矣。法之弊而穷者四也。故曰无策。臣尝窃曰。治盐利。犹治河患也治盐利不究弊源惟末流之防犹治河患不从雍冀孟津怀卫引为陂堰凿为沟渠以广其利而分其势乃从徐沛下流浚其淤土厚其堤防则愈浚愈淤愈筑愈溃亦势也自正统以后。讲治盐法。事例丛琐无益盐利。祗足驱民为盗而巳。故今欲兴淮盐之利。湏选淮安漕运及三边提督都御史。讲求其法。而责以底绩。选人得失。委记专暂。成効虗实。尤宜责之吏部。期之数年。盐利不兴。边储不实。边民不蕃。边地不辟。不收久长之效、而坐策治安。两都御史吏部尚书侍郎。诛罚连坐。然后任人者不敢苟且。任于人者不敢怠顽。而政有实效。此两淮利弊也。举两淮即天下可知也
　　大同事宜疏【处叛卒】
　　臣今日寅刻、奉　圣旨会同多官、推举大臣、去大同赈济、并查勘各项功罪、臣对众言曰、今日此举、关系国体重轻、关系地方安危、有深远之虑、不可苟且为目前之计而巳也、诸臣皆享食厚禄、及小有事变、无一人为　朝廷任其忧者、独烦　圣主劳心于上、天下万世。其将谓何、惟臣语言謇拙。不能尽达诚意。故在列臣工。犹有未谅臣之心者。臣谨畧陈大要、伏惟圣明采焉、傥可施行、亦地方之幸也、臣窃谓大同叛卒。顽悍之日久矣。始杀张文锦、是谓以下犯上、律皆合斩、再杀李瑾、凡共谋者不分首从、亦合斩、彼乃死罪不忌、复聚众抢刼人财、奸人妻女、抗拒官军、勾引达虏、杀我平民、是谓谋叛。律亦皆斩、然而在列臣工。无一人敢执正律定议其罪者。何也。葢由儒臣素不知兵。少遇变故。即仓皇失措。故皆苟且自安之计而巳矣。非有能为久远之虑者也。以　圣明全盛之兵力。不能制此叛卒是在列臣工真无一人足倚任也。臣实耻之。臣今试陈制胜之畧、然后述处之之策、伏惟　圣明采焉、今之议者曰、大同城极坚未易攻也。臣则曰。惟是爱惜吾城不忍攻破之耳。且因讨叛卒数百人。遂破一城。岂不可惜耶。如曰必破之也。盍用李光弼破史思明之策。穴为地道。则坚城数十丈可刻期陷而破之矣。议者又曰。不忍破城。则将围困之。惟大同粮饷。素称充实。未易困也。臣则曰困之。可指日致彼伏辜也。前日官军攻夺关厢。城内巳坐困矣。彼所幸者。时值冬月。故困未极耳。巳若春夏之月。氷冻既消。湿热熏蒸。粪秽堆积。恶气相染。闭城三月。人自死矣。人见亡。自相离叛。自相仇杀。城门不攻自开矣。良民自将稽首迎我矣。自古岂有孤城受围数月不自破者哉。议者又曰叛卒再引胡虏。我军腹背受敌。可虑也。臣曰。胡虏若自图入寇。则彼为谋必深。其气必锐。可虞也。今叛卒诱之而来则彼所利者叛卒金帛耳此论虏情甚合事机得利则退不能居久。彼谋不深。气亦不锐。吾据险待之。坚壁勿战。徐设伏要其归路。胡虏可擒也。前月官军如移攻城之力。坐困叛卒可围不可攻所以逸我力而散彼党筑一小城于大同城之前。申令曰。凡叛卒自相擒斩出首者。与免本罪。城中良民赤身素手出城者。不许官军擅杀。城中官军非叛卒党者。赤身来归。皆给月粮。惟叛卒出城拒敌。乃执杀之。不出城不杀也。示以久困之计。良善知有生路。不肯助逆。叛卒知计日穷。悔罪自伏矣。此赵充国困西羌之策也。胡虏虽或再来。吾军有城可守。叛卒虽或出敌吾则以逸待劳。坐收平定之效。不烦　圣明北顾之忧矣。此制胜之策也。今叛卒巳斩首恶出献矣。城中巳相安矣。官军巳发遣矣。此策巳不可复用矣。惟是遣官行勘。不知城中首恶果尽擒否也。前日彼所自杀不知果真正首恶否也城中隐伏。不知尚有首恶脱免否也。如将核实真伪。奸人避罪。将为讹言以摇众心曰。　朝廷查勘我罪。不赦我也。叛卒危疑。又将图变。将何如处之。此宜预定庙谟者一也。若曰首恶真伪。俱不查究。惟查究官军罪过边镇旁观。必窃窥曰。叛军杀主将。杀官军。罪俱不问。只官军失律者。乃究问耳矣。自今廵抚总兵有不良者。我率众杀之。据城以叛。　朝廷不忍戮及平民。又将饶我。如是则边军效尤。皆敢犯上。纪纲之坏。不可振捄也巳。昔唐人藩镇之乱。起于姑息。为世永鉴。此宜预定庙谟者二也。叛卒杀主将。其来有渐。其始也只杀参将贾鉴。若廵抚张文锦能善处焉。岂至杀身。及杀张文锦。尔时即正首恶之罪。胁从者赦之。散遣之。各复原籍。俾各相安。不生疑畏。不相屯聚。则无今日之变矣。今杀李瑾。复拒官军。复图叛逆。罪亦着矣。虽　圣明宽大之恩赦不问矣。惟彼益怀疑畏。益怀反仄。益相屯结。自今主将一切宽纵之。彼益骄骜曰。尔虽主帅。然生死之命在我手也。少绳以法。彼则奋然愤。哇然聚。又杀主将。又据城以叛。祸乱遂不可究也。今差去大臣。若宣扬　圣德曰。尔叛军论罪俱合斩。惟人众。尽诛之。实可悯。若复追究首恶。又致人心疑骇。今俱宽宥不问。仍量赈给尔。俾尔各全生命。保尔妻子。惟尔罪过。其积有渐。今虽宥尔。心尚怀疑。廵抚总兵官心亦防尔。上下交疑。是无宁日。今分遣尔散回四州七县。如□处置能拔祸本但事体太大人易因循恐不能行此也防守各边。或退回本军。另佥户丁补伍。俾尔各安生业。永无疑变。仍谕之曰。　圣朝兵力。欲戮尔叛军不难。惟我　皇上体　天地生生之德。不忍杀尔。尔愚顽不省。是尔自促罪。如是则叛卒畏威怀德。或必听顺。若再疑变。又将图所以善处之。必叛卒相安。边镇无虞。乃为上策。　皇上同　天之度。奕世无疆之休。端在此举。此宜预定庙谟者三也。臣之愚策。早晨不得备言、且口谈无稽无由上达　宸听、谨述畧节、上尘　圣览、尚有未尽机宜、容臣逐渐开具谨具奏闻
　　自陈不职疏【时政阙失】
　　臣自任詹事、及归奔家居、以至于今、凡遇灾变、必俯首思曰、我　圣天子自身心及干言动、有一息不合于天者乎、无有也、自宫闱及于殿廷临御臣僚、有一事不合于天者乎、无有也、我　圣天子之德之盛、千古无企伍矣、然而灾变屡见、何也、深思而密省之、乃知真皆臣等之罪、不可逃也、臣自闰二月莅任、即自省愆期、自陈一疏、述臣等不职罪状、乞赐戒励庶几仰赞　圣化、以少逭罪愆、时遇　圣上静养、不敢烦渎、淹迟至今、　皇天垂戒昭至敦切、　皇祖庙灾、非常之异、臣等罪状、不可复能蔽覆、谨次第陈述、惟　陛下垂察焉、臣常言曰、图天下善治。在慎选百官。任官得人责在吏部。故夫弊政未除。天下未治。病民致灾。皆百官不职之罪也。百官怠玩。废职不治。又吏部不职之罪也。臣不敢备述、只陈畧节、　陛下试垂察焉、大学传十章、平天下要道、在理财用人、然用人乃所以理财也。理财无他道。均之而巳矣。臣谨按苏州府一州七县。文敏广南人乃为苏松留心赋税如此额田九万顷、岁征粮二百七十万、带耗共税粮三百五十万、淮安府两州九县、额田十八万顷、岁征粮三十六万、较农田之广狭。淮安加苏州一倍。较税粮之征输。苏州加淮安十倍矣。是税粮之输纳。苏州重于淮安二十倍也。民何以堪之哉。况徭役之繁。织造之费。邮驿之需。砖厂之价。岁派料物之征。皆视税粮而加取盈焉。赃官污吏。复肆侵渔。取百姓见面银。取粮长常例银。所以困苏州良民者极矣。再按松江府惟两县。岁输税粮一百二十万。北直隶八府一十八州一百一十七县。岁输税粮亦一百二十万。以松江两县税粮。视一百一十七县税粮。重轻悬绝如此。松江农民何以堪之哉。臣尝考苏松二府税粮之重。因贼虏张士诚伏诛。其将帅叛臣亦从歼灭。田皆没官故凡租税之重皆官田也今顽民埋隐官田。以为巳业。转将瘠田。诡为官税。甚则诡曰水坍沙压。田去税存。里甲貱累。害愈不可言巳。今不早图。民病愈甚。苏松二府。军需国储所自出焉。民病之甚。转而流离。国计不大可虑乎。臣尝窃思熟筹焉、只户部官慎选其人南直隶廵抚官慎选其人。苏松两府州县官慎选其人。既得其人矣。然后责之曰。苏松两府。国储所赖以供焉。不可忽也。苏松困民。转侧不安。则有深可虑者矣。户部官抚按官府州县有司官。独不为　朝廷深思乎。思之深。谋之审。必有良图以惠垂久远。如彼委口无策可谋。是各官皆不职也。选官不职。是吏部知人不明也。臣任陪贰。不能明言于　陛下。进退各官。责之效忠竭智。惠安元元。以固国基。臣之不职之罪一也。臣谨按天下农民之病。自江而南。由粮役轻重不得适均。自淮而北。税粮虽轻。杂役则重夫杂役之重非其有益于国也如其有益于国也。不得巳而重。犹之可也。今州县有司。人自为政。高下任情。轻重在手。大为民害。臣不备述。姑自臣前月经过州邑。举一二以例焉。臣谨按徐只有四县。地遭水灾。极为贫瘠。臣访查徐州杂役。岁出班夫三万八千有奇。岁出洪夫一千五百有奇。复有浅夫闸夫泉夫马夫等役。洪夫一役银十二两。统而计之。洪夫之役。岁银一万八千有奇。其余各役。不可究言也巳。臣过徐州语主事陈明张镗知州魏颂曰。徐州之民仅二万户。杂役如此。民何以堪应曰。徐民年年拘役。无一丁免者。虽穷切骨。仅育一犬自随。亦岁辨役银一两。臣曰嘻民病矣。极矣。何不宽一分。民受一分之泽乎。各官乃曰。洪夫之直。岁银十二两。诚巳过重矣。况洪夫之役。以挽粮船也。粮船自四月过洪。八月终止。年仅四月之役。费银十二两。奸人厚利矣。农民实病。乃为中制。岁让征银六两。储之于官。俟役洪夫。按月给焉。自四月至于八月有事力勤之月也。月给银六钱。其余八月。逸闲之月也。月给银三钱。只自洪夫之役。为之恤而减焉。徐州之民。岁减银九千有奇。通十年计焉减银九万有奇矣。又自闸夫班夫各役逓减焉。农民之惠何可言也。臣又尝过浙江。询阖省粮役重。轻之籍。得一牍焉。曰粮役策。乃今吏部尚书臣汪鋐为浙江右布政时所裁议者。臣细阅焉。见合省丁田粮役。先揭大纲。后列条目。年有定额。牍有定式民有定役。官有定守。赃污官吏。虽欲低昂其手。以渔取于民。不可得也。乃曰是牍也。利民至计也。盍进于　圣明。颁于各省。俾抚按督有司按式审酌焉。差役病民如徐州者。岂可数计也。合督抚按严行查议。凡病于农民。而惠贪猾者。悉厘正焉。两京十三省各为一牍。先进　御览。次送吏部各衙门。俾户工二部。可按牍以征物料。吏部都察院廵按御史。可按牍以考知有司之廉污。良民按牍而知其当应之役。奸民猾吏不得高下其手。至良法也。今农民重困。皆贪污官吏为之厉也。贪污不戒。由吏部风纪不振。贤者无所勉。不肖者无所惧之致也。贤不肖无所劝惧。虽有良法美意。莫之行也。臣任陪贰。不能对扬　圣化。以励贤惧不肖。贪于病民。致干灾变臣之罪二也。臣谨按我　太祖皇帝藩封之制。葢取之周。禄不治事。葢取之虞。矢见制防范之密。则鉴汉唐宋之弊而损益之者也。惟文武之法。至于昭王。未及百年。亦遂大坏因其弊而捄之圣贤所以贵大中也。我　太祖之立法。迄于兹今百六十年矣。无弊可捄。与时损益。以上合　太祖之心。则有之矣。语曰亲亲而仁民。仁民而爱物。先后之序也。　太祖仁覆天下。所以惠安元元者。备至矣。然而亲亲其本也。今百官不仰体　太祖之心可乎。藩邦不安。则我　太祖之心不安。　太祖之心不安。则　圣神陟降在　帝左右。其感召变灾。亦其必然者也。臣不敢备述、姑言其槩、伏惟　圣明察焉、　皇祖封建藩邦。岁有定禄。夫藩封之有禄。犹百官之有俸也。百官一月无俸。则告饥矣。藩封一月无禄。安所给乎。山西廵抚佥都御史王德明奏云、积欠王府禄粮一百四十七万八千八百五十二石。山西所欠若此则陕西河南湖广可知也。臣闻河南湖广之宗室。有女四十不得适人者矣。有夫妇共蓬室以居者矣。有不幸没无棺者矣。有晨昏进膳惟一饼充饥者矣。葢至是极矣。女男婚配。必求长史代启奏闻。非有贿币。即从沈压。若自婚配。礼官又从参曰。擅自婚配。非削职秩。则革禄米。含冤负屈。不能赴诉。必求长史代启奏闻。非纳贿币。亦从沈压。若径赴诉。礼官又从参曰。擅自赴诉。送囚高墙。凡各宗室。若图请封。先赂长史。次赂监局。次赂侯伯。次赂礼部吏胥。乃得早封。否则淹迟一月。即延过一年。彼又减一年禄也与其坐减一年之禄孰若纳赂求安且速也往年仪宾。人皆乐为焉。今则有强之不愿者矣。故凡宗室之女。皆配匪人。夫　天潢之。何为而至于斯也。选婚则长史纳赂。抱廉耻者。岂肯以利求婚。一也。成婚则宗族昆弟不任京职。二也。臣再按宗室藩封之弊。尚有宜变通者山西晋府初封一王。岁支禄米一万石。今增郡王至仪宾二千八百五十一位。岁支禄米八十七万二千三百六石。夫王府由一王至二千八百五十一位。禄米由一万石至八十七万石则有司之供何为不竭王之赖给何为不困也故曰、易穷则变、变则通。通则久、此之类也、今变通之法、责在礼部、伏惟　陛下召礼官讲之、必有久远之谟、以仰荅　圣祖、以不负　陛下、若长史之不职。需索贿币教授纪善之不职辅翊无状。致宗室之过。屡闻奏牍。上感　太祖之心。召致灾变。则吏部之失职也。臣任陪贰。不能赞佐慎任各僚。臣之罪三也。臣谨按我　太宗皇帝之定鼎于兹也、右秦陇而左沧海。负大行而袵楚越。天下形胜之会也。边关重镇。因山为壁。万年盘石之固也。惟大宁都司。徙于内地。朵颜三卫。地弃外夷。此　太宗神谋假之虗名作我实用我不费粮。我不烦兵。坐羁夷虏。藩我疆土。胜算之得者也。惟今则有不然者矣。昔也将勇兵强。胡虏畏服。恩可使怀。威可使畏。今兵将皆弱。虏无所忌。屡入侵盗。满欲安去。彼心日骄。谋日不可测矣。昔也虏人入贡。与之绢。皆精而美。彼得实利。故乐入贡。图我厚赐。如有侵盗。闭关绝贡。我以利惠之。使不侵盗。彼饵我惠。谨守约束。羁縻之策也。今则与之绢。皆恶而敝所得之利。不偿所费。彼含怨愤。暗包祸心矣。此言亦有先机之智但未知部落定何在故疑朵颜诸夷当之耳自古夷狄之强。皆起于北之东。历代可鉴。今朵颜诸夷。气貌魁岸。心怀叵测。惟夷运方衰。彼自雠离。无相统一之者耳。然夷虏盛衰。气机倚伏。不可不惧。况喜峰口及各关隘。相去京都二百余里。虏骑长驱。日半可至。中国承平。人不知兵。正德年间。胡人四骑。偶侵边关。男妇惊奔。拥入城门。践踏以死。亦可骇也。切惟寇不可玩。安不可恃。今之儒臣。当无事时。动云兵为无用。武将可迸。仓卒小变。则袖手汗颜。噤不出一语。甚则乘人之隙。攘人之功。无所不至。积渐日久。酿成大忧。臣尝访询边关地利。自真定至永平滦州近边之境。皆有山涧之泉惟北人不知水利反以为害若能慎选守令。劝民农亩。开导沟洫。引纳山泉。相地高低。筑堤寘闸。以时畜泄。旱以灌溉。涝以泄淫。沿沟之堤。或植榆柳。可以作薪。或植枣栗。可以为粮。戎马遇之。可为蔽覆。如合十里。皆为沟洫。则戎马不敢跨越是十里有汤池之险也又渐而百里。皆为沟洫是又益有百里汤池之险也此古昔明王。设险保国之要道也。民力不足。出帑藏之财。济助成焉。亦扼险要安中国之谟也。慎敕兵将。以戒不虞母生戎心。则兵部之职。伏惟　陛下召兵部讲之。必有至策。选守令。开沟洫。卫边境。坐策治安。吏部之任也。守令奉职不虔。吏部之过也。臣忝陪贰。不能赞佐。丝发。且忠诚不足。不能动物。从九卿后。无所禆补。致百僚表率之地。无可式仪。上累　圣化。召致灾变。臣之罪四也。有此四罪、是所宜先黜也。臣不敢自昧。亦不敢自讳、谨自缕述伏惟　圣明、察臣力小任重、不胜覆餗之虞、即赐罢黜、上荅　天戒、下垂百僚慎职之戒、
　　皇明经世文编卷之一百八十七终
　　皇明经世文编卷之一百八十八
　　华亭徐孚远闇公　陈子龙卧子　宋征璧尚木　唐允谐尹季选辑
　　杨澄清通侯参阅
　　霍文敏公文集四（疏　书　杂着）
　　霍韬
　　疏
　　论内外官铨转资格疏
　　再辞礼部尚书陈言疏
　　进神箭疏
　　论内外官铨转资格疏【用人】
　　臣向言内外官员迁转资格、巳蒙采纳、即赐施行、天下臣工、鼓舞称快、谓大圣人之睿断、超出寻常、真万万倍也、顾惟吏部尚书、不能博考洪武永乐宣德年间、事例之善者、错综斟酌之、徒诿曰未敢轻议焉、是致　圣心虽欲尽复祖宗之旧章、百官动引近年因袭之陋法以横挠之也、是我　陛下真有孜孜图治之心、臣下不能将承赞佐之也、谨以鄙诚、略陈于后、惟　陛下采择有可施行、亦愚臣一得之幸也、臣闻吏部会议、谓翰林入阁、必五品以上、循至三品、即迁外省参政、及各部侍郎、为资格有碍、不敢擅议、吏部所言是也、二者能并行则致治振衰不日可望矣葢循资叙进吏部之职也不拘资格量材器使　陛下之任也葢翰林入阁、　太祖时、原无事例、　太宗时、始有编修侍读中书舍人入阁事例、杨荣杨士奇杨溥入阁、遂夤缘依阿。不肯外补。虽加尚书等职。犹贪恋内阁。文敏平日极诋三杨要是有慨之言耳自后杨士奇之子。恃势杀人、法司不敢究问、宣德正统年间、五军府卫有名无人、一百六十三万三千六百员名、犹有作缺冐支俸粮、耗食仓储、循至民力匮竭、海内大乱、　英宗北狩、皆杨荣杨士奇杨溥贪恋坏事所致也、至今入阁、拘定翰林一途、内阁职员。遂为翰林私有。翰林官属。遂托内阁为腹心。积习因循。遂成事例。故内阁外迂。诚非吏部资格所能议也。皆杨士奇辈贪恋之流弊也。伏望陛下精思　太祖所定官制。翰林学士及各殿大学士。官止五品其防微杜渐之意为虑至远然后密察内阁诸臣。有忠实可任者。留兼师傅。或不称职。即调外任。其部院卿佐。有宏材伟器。可大用者。即补内阁。勿拘一途。若不称职。亦调外任。此则　陛下延揽人材。以驭天下之大柄也。诚非吏部所能行也。臣闻吏部会议、检讨以上可牧民者、量升参议参政、堪任提学者、处以副使佥事、臣窃谓此例最公、万世可行、但一时建白、制未画一、事例草创、奸人后有改更、岁月变迂、案牍易于沉没、　陛下之良法美意、又复废格不行耳、伏望再　敕吏部画为定制、永世遵行、仍于部属州邑有司官员文学优长。器度宏远者。亦许推调翰林。则人皆振奋。仕优而学。真材不患其不出也又闻会议吏部四司以前升迁多在外任。亦有事务重大。量处京职此则吏部偏弊自为身谋者也葢文选考功。握权过重。正宜升调外任、以适重轻之宜。乃云事务重大、量处京职。是何说也久握重大之权复有京堂之擢不亦重愈过重乎故臣谓吏部四司、俱宜升补外任、葢将制过重之权。使有所顾忌。虑人之议其后。不敢为恶也。非谓吏部官属、不称京职也。正德十六年、此议亦缘议礼而来礼科右给事中熊浃、首言大礼、　恭穆献皇帝、宜上尊号、文选司密受内阁风旨、升熊浃河南参议、自是百官不敢议礼矣、兵科给事中史道、愤杨廷和专权谋劾之、杨廷和遣侍讲叶桂章和解、史道不肯、文选司承廷和风旨、升史道佥事、户科给事中陈滉出差回京、沿途极论大臣议礼之失、谋将共奏、文选司承内阁风旨、升陈滉佥事、自是言官屈伏文选之门矣。故臣再三思议。谓重权不可久假。文选考功。所以进退百官。旌别贤否。委任不可不重。久居重任。无以制之。则无所忌惮。敢于为恶。阿附大臣、以摈忠直。其流祸之酷使天下臣子。惟知权臣之当附、不知　朝廷之当尊。皆文选考功不补外任之弊也。伏望　陛下、敕行吏部、立为定制、凡文选考功郎中、九年考满、俱升外任、若有宏材伟器。忠实方刚。或为众论公荐、或为　陛下所知。然后特留京职。或擢翰林。或擢卿佐。不拘常格。庶吏部官属。不敢作权臣鹰犬陛下亦得总揽乹刚大柄。不为奸臣所窃弄也。惟　陛下能行之。非吏部所便而愿行也。臣伏覩　陛下敕旨、朕以人君、深居宫禁、不知外面事情、必赖左右大臣、协力赞佐、若为大臣的、又不能实察民情、何益治道、　陛下之言及此、天下兆民之福也、臣闻实察民情。在慎用百官。欲得百官。在振作有术。臣观正统成化年间、若马昂为户部尚书、则由贡士、若寇深为都御史、则由监生、若魏骥为吏部尚书、若陈琏为礼部侍郎、皆由教职、若薛瑄入阁、则由御史、若李贤入阁、则由主事、当时人材。虽片善寸长。皆无淹滞。效忠竭节者。得自策勋猷。今部院正官。非进士不授。凡监生岁贡。遂甘心自弃。虽有豪杰之材。亦局于卑官小吏。无由自振矣。不得不为剥民自利之谋也。此奖用监生岁贡。未若祖宗之善也。进士知县、举人教官、犹有行取之例、故各官多砥砺廉隅、肯自立树、惟知府知州监生知县、职最亲民、乃拘定旧格、升擢外官、故有奉公数年。未蒙超擢。一遭弹劾。即考察罢职者。虽豪杰自负。犹不能不动心矣。况中人以下者乎。亦不得不为剥民自利之谋也。此奖用郡邑。未若祖宗之善也。伏愿　陛下敕行都察院、凡御史出廵、责之荐举监生举人、堪任翰林部属风宪台谏者各一员、待吏部推用、创始行之。正湏总论其所得不可因一人一事而致废格虽未尽得人行之久人材由贡举出者不可胜用矣复责之荐举知府知州知县堪任南北京尹、翰林台谏寺卿府丞者、各一员、待吏部推用、创始行之。虽未尽得人行之久人材由郡邑出者不可胜用矣仍责两京堂上正官、翰林台谏履任半年、各于岁贡举人、举人自代唐宋以来旧例也府县藩臬荐举一人自代、听吏部推用、此则鼓舞人材。以安兆姓之术也。惟　陛下能行之。非吏部所能擅议也。臣尝伏读　太祖高皇帝遣内使赵通聘壶关县儒士杜斆、谕畧曰、昔之御宇内者、无幸位、无遗贤、致时和而世泰、今朕才疏、遗圣道之良宗、是致贤隐善匿、民未康、世未泰、今尔博学君子、齿有年矣、符若到、精力有余、则策杖来朝、果可作为、加以显爵、与朕同游、大哉　太祖皇帝之至德也。夫自唐虞而下。圣神之君。岂有过我　太祖者。聘一儒士。犹自谓才疏。遗圣道之良宗其谦德礼贤之心何如也杜斆乃草莽之臣耳。犹曰与朕同游。其待臣下之厚何如也。又尝伏读　英宗皇帝遣行人聘崇仁县处士吴与弼敕谕畧曰、劳于求贤、然后成无为之治、乐于忘势、乃能致难进之贤闻尔与弼、潜心经史、博洽古今、特遣行人曹隆、往诣所居、征尔赴阙、至哉　英宗皇帝法祖之善也。我　太祖崇奖恬退。振作士风之至德。　英宗实继述之。隐居求志。师表后儒之实学。吴与弼实躬有之。故自　英宗举征贤之礼。风动天下。与我　太祖下贤之典。后先同符。由是一时人材。振奋兴起。争自濯磨。以廉耻自励。以礼义气节自重。士习之美。起前振后。　太祖英宗之德。亦亘万古而独盛。迩年公卿大臣。俱出甲科。百司小吏。皆出贡举。故仕途多奔竞之风。习俗寡廉耻之节。皆人习浮词。不崇实行之弊也。伏望　陛下审询祖宗旧典。科贡取士。虽不偏废。征聘隐逸。亦特诏举行。亦挽颓风以植名教之一助也。今日诸臣若曰。鸿儒硕学。甲科网罗之矣。虽下求贤之诏。恐草莽无贤可举也此李林甫之说也天下英雄其隐伏也岂有限量敦实行者或不足于浮词。崇礼节者或耻同于奔竞。天民自待者。或非小就所能屈也。伏惟　陛下特诏天下守臣。博访隐逸遗材。具以名闻。然后遣官征聘。量材授任。如不愿仕。亦如宋儒程颐所议建尊贤堂以处之使国学生徒。以及百司有所矜式。则不惟人材振作。士习返古。我　太祖　英宗之盛德。又于　陛下愈有光也。臣尝伏读　太祖皇帝敕谕百僚曰、方今所用布政司府州县按察司官、多系民间起取秀才人材孝廉、各人授职到任之后、略不以到任湏知为重、公事不谋、体统不行、终日听信小人浸润、谋取赃私、酷害下民、以此仁义之心沦没、杀人之计日生、一旦系狱临刑、神鬼仓皇、至于哀告恳切、柰何虐民在先、当此之际、虽欲自新、不可得矣、如此者往往相继而犯、上累朝廷、下辱乡闾、悲哀父母妻子、孰曾有鉴其非而改过也哉、我　太祖此敕。所以戒训百官。保安元元者。最为切至。迩年有司货赂公行。割削百姓。贪黩之风。至是极矣。臣尝伏读律令、官吏受枉法赃八十贯、绞、今之有司身冐绞刑。不知其几矣。乃无一人缢颈都市者。赎刑缓纵之弊也。昔者舜嗣尧位。先诛四凶。在尧之朝。皆公卿之列也舜不以刑戮公卿为嫌何也葢公卿而贤。如夔如契。尊礼之宜也。非舜尊之也。奉天道以尊之也。四凶居公卿之位。而甚不肖。即禽兽也。舜诛四凶。诛禽兽也。非诛公卿也。亦非舜诛之也。奉天道以诛之也。圣帝明王。执中立极。万世君师之矩也。伏愿　陛下法　太祖旧章。敕戒藩臬郡县官吏。痛革旧习。毋纵贪风。以残百姓。往年过失且不究治。责令更新。以　敕旨到日为始。至于三年。犹不改悔。遣御史廵行。凡有司犯赃满八十贯。知县以下便宜处断。知府以上。逮系上京。缢颈都市。贪迹彰闻者。死不偿责。妻子家属。编管化外。然后人惧死刑。贪心少息。宪度可正。万民可安也。夫外任百官。既有格外拔擢。奖励其向进之心。隐逸遗材。复有异礼聘征。振作其廉耻之节。且敦切诲谕。俟之三年。然后行刑则百官赃污者万剉其身亦无怨矣。此帝王之道。　太祖之法。惟　陛下能行之。非臣下所敢擅议也。臣之愚陋、大略如此、皆用人图治之一端也、若经纶天下之大经、庸济天下之大猷、有　太祖典章在、臣不敢容一辞、伏惟　陛下从容审择、或可施行、天下幸甚、
　　得旨该衙门着实举行、
　　再辞礼部尚书陈言疏【敷陈时政】
　　臣伏蒙　圣恩、进臣礼部尚书、臣具辞、荷　圣旨未允、臣仰知　圣意、特重尊亲之典、故于臣下特渥锡赉之恩、臣再辞是忤　圣心也、又上自宰执、下及僚吏、俱巳拜赐、臣一人乃犹固辞、是立异违众也、则臣亦若可以勿辞、然而臣之愚、宁忤　圣心以得罪、臣子进退之节、不可以不严、宁犯违众之嫌、甘心沽激之诮、文敏以议礼进数辞美秩不受终不至黄阁特与张桂诸公有异万世治乱兴衰之大戒、不可以不审、是臣所不敢不赘以辞也抑或辞之于此、要之于彼、或矫强一时、希冀后利、是心术不臧也、岂非大奸、犯大愚大奸之罪、不知避可乎、则臣亦若可以勿辞、然而大愚臣能自信。大奸须征诸后日。皆臣所不暇计者。惟今日积弊、不得不捄、祖宗纪纲、不得不扶、澜倒之人心、不得不正、其根极机要。未有臣下辞受不谨不审。能了办者也。是又臣不敢不赘以辞也。其欲避议礼于进之嫌勤勤如此臣等供职、天下之人、知为讲礼而巳、孰知天下治乱。不止于讲礼而足也。　陛下圣心、上符尧舜之心也、　陛下图治、上步虞周之治也、然而孝其本也、君人者未有不孝其亲、能治人者也、臣人者、未有不孝其亲、能事君者也、臣等往年区区建白。求伸　圣孝而岂徒哉。立天下之大本也。以图天下之盛治也。　圣孝伸矣、大本立矣勉勉孜孜、日图至治。此其机也、乃治效未着。则臣职未修。臣职未修。而禄秩洊晋。岂先事后食之谓乎。故曰臣子进退之节。不可不严也。天下理乱之大机。系士夫心术。士夫崇礼让廉耻。则天下治。争进竞得以丧廉耻。则天下不治。士夫忧国如家。则天下治。窥择便利以幸自全。则天下不治。臣自揣才劣力弱、不堪大受矣、犹宜力崇礼让。为天下敦廉耻也。小人误国。多自贪位始。故曰理乱兴衰之大戒。不可不审也。臣谨按洪武初年、天下武职二万八千七百五十四员。成化六年、增至八万一千三百二十员。再按锦衣卫官、洪武初年、旧官二百一十一员。永乐初年、新官二百五十四员。自永乐以后迄嘉靖六年、新增一千二百六十三员。夫锦衣一卫。由永乐视洪武。增官一倍矣。迄今增六七倍矣。天下武职。由成化视洪武增四倍矣。迄今不知增几倍矣。由是推之。宗藩之增百十倍可知矣。文职虽有定额。冗员日增。亦可知矣。天下赋税。载列版图。粒粟不能增也。惟灾伤时有蠲免而巳矣。冗员日增。冗食日众。赋额有限。耗费无涯。再数十年。不知何策以善其后。在列臣工。谁不虑此。终不敢建白者。知事体重大畏祸故也。臣则曰臣人者有益于天下。虽杀其身可也。矧缄默养祸。保宠固位者乎。依阿苟贱。保生养乱。虽免其身。儿孙将勿及乎。皆为谋不臧。上误　陛下者也。臣今亦惟启其机巳矣。未及竟也。其主张全惟　陛下根极机要全惟文臣能自崇廉让始今文臣守州郡者贪赃无忌。馋食百姓。守京职者。冐滥升赏。无复愧辞。若翰林修书亦以升官。东宫日讲亦以荫子。御史纪功亦以受赏。廵抚儿男亦荫武职夫文臣国家所以待之何如乃亦冐滥至此也何以服武臣之心哉故曰今日积弊。不得不捄者此也。　陛下将宏千百年之谟也。抑为目前之计而止也。孔子曰。苟有用我者。期月而巳可也。三年有成。谓图治纪纲。始于期月。成于三年也。又曰。如有王者。必世而后仁。谓积久然后道化洽也。始之期月以肇治体。持之三年以成治功。要之三十年以成治化。施为功效之序也。尊亲遂矣。　圣孝伸矣。讲古者帝王大孝。讲　太祖　太宗治安天下之法。光显恭穆献皇帝之达孝。此其时也。是道也。　圣志先定于中。斯可矣。天下之治。未有　陛下无其志而有其效者也。亦未有　陛下有其志而无其效者也。百官者视　陛下为趋向者也。如　陛下孝亲一念。根诸中者素定矣。臣下自能讲求考订以尽其极。　陛下图治一念。亦如是恳切焉。臣下有不讲求考订。仰副圣心乎。世庙初巳为此言当今乃无人为此言今日之边防。视昔年废弛甚矣。今日之财用。视昔年匮乏甚矣。今日之生民。视昔年困苦甚矣。今日之人才。视昔年卑陋甚矣。今日之官吏。视昔年贪污甚矣。今日之纪纲法度视昔年宽纵颓塌甚矣伏惟　陛下命九卿各举其职。期之期月。以肇治体。期之三年。以成治功。期之三十年。以成治效。圣德神功。古今一揆而巳矣。故夫爵禄者。古之帝王。所为鼓天下。以趋事赴功者也。惜与为吝。过与为滥。然吝滥均非所以鼓舞天下也。臣等止讲礼修书。而其职秩巳峻矣。再有辅　陛下致太平。立千百年之安者。将何官待之乎。故曰祖宗纪纲。不可不扶也。　陛下建天下极者也。与夺抑扬。天下取中焉。人臣者立其身于无过。然后足以策勋者也。辞受进退。风俗取仪焉。今之世。有才不称位。犹求进不巳者矣。未有安于下位而无求者也。有视权势所在为趋向者矣。未有特立独行。信道不惑者也臣力不足挽回之。忍又随趋焉可乎故曰澜倒之人心。不可以不正也。伏望　陛下宥臣违忤罪戾悯臣愚诚、收回成命、俾臣仍以旧官供职、待修汉唐等书完日　陛下察臣果可任用、随所驱策、不敢复辞矣
　　进神箭疏【神箭】
　　臣居家时、闻松潘兵备副使胡澧之守西边也、曾制神箭、以平夷虏、葢虏人所据之营寨。上凭险峻之山。下临不测之渊。只一线路可通往来。故贼虏据险。则我兵不能前进。仰面攻之。彼则滚石擂木。如雷如雨。我兵解严。彼复下山抢刼人畜。积数十年。为西边患。胡澧乃改造神箭。四面环攻焉。一日而五寨悉平。虏人畏服。不敢复为边患。臣闻前副使陈克宅云、西蕃虏人。今所畏者神箭耳。葢夷人惟衣毡裘。中箭则人马俱焚。营寨积聚。箭火环攻。则燎而为烬。其制箭法、炼药之妙、皆秘而不传、恐奸人窃用之云、臣趋召时、躬诣胡澧家、询其制炼之术、得箭数十枝、将传其技于工部、转行各局、如法制造、用之北边、可制达虏、是箭也。用之平地。可射三百步。用之高山。可射六百步。若遇达虏于三百步之外。先用神箭攻焉。一举而万箭齐发。虽毡裘数万。立为灰烬。犹有豸希突而送死者。复用佛郎机铳攻焉。一举而万铳齐发。虽戎马数十万。立见殄灭。用此二枝。亦御虏之全策。今闻大同叛军犹未伏诛、复引达虏扰我边境、臣窃谓叛贼据城、如釜中之鱼、烹戮之可指日计也、乃今尚稽天诛、不可逭也巳、盍用神箭数千。射入城内。箭后系以檄书谕之曰。今用兵只诛首恶数十人耳矣。其平人及各军职有能密谋擒斩首贼者。不次升赏。其首贼有能自相擒斩来降者。与免本罪。照常升赏。平人被贼胁制。攻城之日。许赤身素手。伏于受降旗之下。不许乱兵妄杀。若城内平人不能出奇擒贼。攻围日久。则亦难与再辨玉石矣。盍制神箭数百万、环城烧焉、一举而万箭齐发、俾阖城为烬、不留种类而后巳、诛叛讨逆。难为姑息也。臣将趋诣　阙廷、乃进神箭式样、俾工部制造、但恐稽日迟久、有误大计、谨先进神箭二十枝、乞　敕兵部试验中用、差人马上星夜驰至广东取胡澧家中匠人到局、着各役依式制而用之、叛贼可指日为灰烬矣、
　　书
　　与东瀛书
　　与汪中丞书
　　上杨邃庵书
　　与朱都宪书
　　与东瀛书【计处辽变】
　　广东辽阳军士之变、虽曰抚臣乖方也、细审事由、只云工役骤兴也、然巳停止矣、又差徭帮丁不免也、亦巳改正矣、查马军田也、亦巳给军矣、虽云每军栽树二株、所费亦复几何、每军敛银一分、所取亦复几何所云吕都御史具本奏各军罪状。则辽阳人惧罪可也。广宁何罪。乃亦惧耶。若曰奏减军粮一半。则讹言虗诞激愚军者也。必有奸人鼓扇摇惑。致士卒纷起、而怨而怒。举镇军皆变。然后彼奸可逞。而大得志也。实考辽东屯田原额粮六十万。近年仅存二十五万。则三十五万之粮之田。皆入势家奸人之槖可知也。今又仅存十九万有奇。余五万皆捏称无田虗粮。逼军士代貱。则五万之粮之田。又入势家奸人之槖可知也今将查究前田则奸人必惧不查前田则额粮日耗军士于何仰给焉且势家侵隐屯田之利。乃逼贫军貱粮。为政失平。孰大于是。吕都御史行事虽不可逆知、必其莅任之始、即案行合属、稽查屯田、左右用事之人、承望风旨、或发欺隐之迹、或陈清查之策。奸人承机扇动、曰养马军田、旧例给军永业者也、今亦勘丈、随屯田纳粮矣、由是马军皆惧、乞免勘丈、乞请不得、遂羣呼为变、奸人惧发露屯田奸弊也。故片词不及屯田勘丈。只云马军业田。亦随屯田纳粮则事所由起决为清查屯田可知也弊端灼灼可见者也。今差大臣勘究、奸人如惧罪状发露、则巧为欺蔽承勘官吏。皆彼中人也。奸人羽翼也。孰与证曰。谁实首谋。不过摭拾虗文。陷愚民丐卒数人于罪而止耳。首恶罪魁。隐处静观而窃笑曰。朝中真无人也。如将究彼奸状。使不蔽覆。奸人惧罪。将又鼓扇愚卒。啸呼称变。则虽　朝命大臣。亦且任其旅拒。为其胁刼。无可如何矣。善后之策、不可不深思也、大臣此去。如又辱命。则纲维解纽。列镇效尤。变故所伏。有不胜其可虞者也。国势重轻、天下安危、在此一举、不可不深思也、窃谓请差大臣、即宜覆兵科奏疏、开列镇兵六罪、皆宜究治、奸人扇构之情。必在势家。势家不敢为変明其罪而责之可也惟势家巨恶。巧于用术。致愚军交扇。变自下起。虽都御史亦陷其术中。不及先觉耳。今宜请　圣旨榜文、通谕各军曰、吕经行事乖方、巳拏问矣、所兴工役、皆停止矣、拨军养马之田、亦照旧给拨矣、帮军人丁、亦照旧豁免矣、凡可以厚恤尔贫军者、皆无所吝惜矣、惟欺隐屯田。致势家得利。逼貱虗粮。致贫军受害。则屯田之弊。不可不查。奸人鼓扇浮言、恐诱愚军、相率啸呼、窘辱大臣擅闭城门、大奸首恶、不可不治、凡清屯田。将以利益尔贫军。治首恶以别白良善。无俾尔贫军枉陷于罪。亦所以利益尔贫军也。尔良善军士、各安心无恐、奸人大家、欺隐屯田、听尔贫军、互相举首、如不肯首、自有别策稽查、只要清出势家奸人欺隐之弊。于尔贫军不得扰害。尔军士慎无恐、勘问首恶、只求情真罪重数人奏请议处、不许牵扯驾诬平人、不许枉诬贫军、凡军士惷愚、一时不知事由、随众啸聚、乃无知误犯、俱不究问、尔贫军各无恐、勘问明白、　朝廷自有处置、勿听奸人扇惑、各安心守法、保全身家、如奸人惧罪、鼓构愚军、旅拒大臣、不伏勘问、是怙终稔恶、宜诛讨而不赦者也、特命尸部将辽东官军粮银岁八十万。俱不给发。贫军无食。自相仇怨。自相攻击。自相攘夺。势家巨猾。平日虽有巧术。鼓煽愚军。抗拒　朝廷。至是亦徒自毙。无以自保全矣。然后命一大将出师数万、声罪致讨、移文朝鲜、出兵攻其东、朵颜三卫之夷、出兵攻其北、我以大兵扼山海关制其南、彼之粟布金银妻妾子女、不为贫军所攘、则为夷虏所掠、无以自保全矣、贫军如虑曰。户部不给粮银。遂将无食。暂可攘夺。终亦饿死而巳矣。贫军即不听奸人扇惑。以旅拒　朝廷矣。势家奸人如虑曰。　朝廷如遂声罪致讨。贫军攻我于内。夷虏攻我于外。妻子首领。俱不保全。自悔祸不鼓扇愚军。旅拒　朝廷矣。葢夷虏固不可使之攻我边境。惟彼既敢旅拒　朝命。则亦将谋通夷虏以抗官军。如大同之谋者有矣是故先令夷虏攻之所以夺其所恃也先以此意明白喻晓之。彼虽有智者。亦不知所以自为谋也。奸人计沮。差去大臣。乃可申其威令。彼中罪状。可核其实。　圣上操纵之威柄。可与时舒卷也。草草布此、惟高明采焉、一得之愚也、不尽不尽、
　　与汪中丞书【区处安南】
　　奉违日远、祗有储念、何时得面领教为慰、近承手翰如面教、幸甚、此书欲致讨交南与林次崖所见相同浅夫闻执事张皇六师之势、乃以为讶、何异井蛙、存中国尊大之体、自合如是、矧亦实事、曾谓举全盛中国之力、不能制南鄙小蛮也、特自有中国之体、不屑尔也、湛公论甚得宜、幸审思焉、曰天子讨而不伐、有征无战、得驾驭小夷之体、我可坐策其毙、彼危不自安、国内遗黎、岂无图其后者、自古英雄之主、如汉高祖唐太宗宋太祖、可谓乘时膺命者也、至惠帝高宗中宗真宗即不竞奸雄如曹瞒如司马昭刘裕、至子即绝、安禄山朱温不能保其身、莫登庸恶浮禄山朱温、篡逆二十年、得保首领幸矣、子孙可能保乎、不待智者知其不能也、乃亟干与之　诏书。颁之正朔。俾定伪位。是何为者也。前日毛仇二公行、生曰。若问顺逆。则黎为顺。莫为逆。三尺童可辩。若问莫肯投降否。彼则肯降。又问肯纳贡否。彼则稽首归贡。遣三尺童持片纸。彼则顺应如响。不烦二公行而后定也。何也。莫自篡窃后。恒惧国人之讨也。恒贿通边将。为之请颁正朔。恒汲汲也彼窃位不奉　圣朝正朔。犹逆贼也是故正朔急于乞颁以定彼伪位非一日也二公今日之行、为之审曰、孰顺孰逆、国人则曰黎顺莫逆、三尺童子可知也、若曰孰愿纳贡。黎莫皆曰胥愿归贡。二公何以处之哉。毛公不答生言、葢将推担子于抚臣、如有错误、他日可诿罪耳、且中国所以驭蛮夷。以有纪纲。有彝伦。纵篡贼不诛。又从佑之定其伪位。乱臣贼子焉攸惧。夷戎焉攸瞻仰也。往年罗峰柄事、边臣巳为纳信息、求入贡矣、求颁正朔矣、罗峰斥之、彼求无门、乃怏怏及今、彼时罗峰如肯容之入贡颁诏。金宝不知愿入几何。惟罗峰固拒。乃至今日。莫氏者葢汲汲也今往与之诏是彼也昔贿求不得今不求自致也非逆贼望外之幸耶。此事如不审思。必贻笑外邦、为后日悔、执事幸审图焉、
　　上杨邃庵书【图治】
　　宋朝士夫、动拥虗名、动名浮议、其未见用、人多以大用期之、及其见用、亦只如此而巳矣、尝谓宋儒学问。动师三代。张江陵亦不喜宋人议论大抵立功立事非宋人所长故有志事功者弃去不愿也而致君图治之效、不及汉唐。汉唐宰辅虽不知学。犹能相其君以安中夏。而制四夷。宋人则高拱浮谈。屈事戎狄。竭民产以纳岁币。苟延旦夕之安。履霜不戒。卒覆中夏而后巳。若此者可诿之天数。可徒责徽钦而嘉佑康定以迄元佑之诸君子。可独逃责乎。命世豪杰为能见兆未形。而先机预策、以制数百年。未易测识之虞也。况于事势显白。有必至之危。然犹瞋乎莫觉者。谓国有人也可乎。宋朝士夫浮议甚于战国之横议。而流祸之烈。甚于晋之清谈顾未有命世大儒起而扫之今之士夫。动多掇拾其唾去之说。以噍嚼之。此士习所以益卑。政治所以益弛　祖宗之旧章。所以日益废格。民日益困。财日益匮。大势日有不测之虞。而当事君子。莫或之省忧也。老先生际遇　圣明、言无不听、谟无不达时几若此、谅不轻易失之、世传三杨入阁。极一时勋名之盛不知三杨坏我　太祖之法巳多矣此论虽苛亦有确见上下晏安。苟且度日。卒贻正统之乱。昔李林甫死。然后禄山反。明皇卒鞭林甫尸。谓其酿乱也。三杨肉未寒。即有土木之扼。律以林甫之刑。尚可辩说乎今欲图治非痛洗三杨以后之弊而上复祖宗之旧不可也老臣出处、社稷是荷。区区洁身。一隅之小节。则卑官下士之事。而非所慕以为荣也。韬褊心多病、云鬼梦无复燕蓟之想矣、惟念老先生必有仰赞　圣明者、故敢附献其狂愚、旧进三札录贡、倘可采一二、亦芹人之忱也、照恕狂鄙为幸、
　　与朱都宪书【筑河堤】
　　蒙示及筑堤之策、生舟中再熟筹焉、河水自西而东。地势西高东下。水既顺流而下。沙亦随水而行水溢于河则沙注于河水流愈溢则注沙愈积故河水滥溢之后。则沙与河平。自然之势也。今沿河之东。复筑堤以障之。若河水不溢。则此堤之筑。无用焉巳矣。害犹未甚。不幸河水再溢。则水势自高而下。沙亦从高而流水势小缓沙亦停淤吾知筑一丈东堤则增一丈淤沙亦自然之势也如东堤不筑。水自西来、或溢于昭阳湖。或及滕邹等县。水既分流。沙亦散漫。若河东筑堤。则水或暴至。先注于河沙水并行河先饱矣淤塞之患。反甚于堤之未筑。亦自然之势也。若曰筑堤障水。则西水骤至。皆逆遏而纳诸河。俾中流东趋以达于淮。不至泛溢。水不泛溢。河流自急。沙随水流、不至停淤。无是理也。葢自谷亭至于沙泗二百余里。河势凡几湾曲凡经一曲则水势一回水回则流缓流缓则沙淤尤自然之势也窃谓去年东堤不筑。沙注于河。与河平则巳矣。今若筑堤则堤愈高。而沙愈积。而运河淤塞之患。不可究言也巳。若曰沿萧豊等县。河水上流之地、预筑长堤。一以护民田。二以障河水泱溃之势也。或其可也。惟地利形便。非躬自相视恐难凭小官下吏浅见轻虑所能知也。惟高明熟计之。
　　杂着
　　书蓄鸭事
　　书沙田事
　　书蓄鸭事【复旧制】
　　香山顺德番禺南海新会东莞之境、皆产一虫、曰蟛蜞、能食谷之牙、大为农害、惟鸭能啖食焉。故天下之鸭。惟广南为盛。以有蟛蜞能食鸭也。亦以有鸭。能啖蟛蜞。不能为农稻害也。洪武永乐宣德年间、养鸭有埠、管埠有主、体统画一、民蒙鸭利、无蟛蜞害焉、成化年间、韩都御史不知鸭埠乃所以利农也。疑埠主为豪户侵牟小民之利者也。革去埠主。听民自畜鸭焉。利细民也。细民聚党驾船于旷莽之地。纵鸭践食农民之稻。大为民厉。官司恶鸭之病民也。禁畜鸭。岁八九月、抚廵官督州县官捕畜鸭之民。然而畜鸭之民以鸭为命。合党。并力。以拒官兵。或贿诸仕宦之家。为之渊薮主。官兵如获畜鸭之民。则民无保家之望。如脱而不获也。则遁而为盗。地方遂日多故矣。前守曹仲玉、熟知积弊、因陈廵抚主议、复洪武间鸭埠之制定地为图、法极详密、百世可式者也、吴东湖与曹守不协、竟毁其法、为久大之利、宜复曹守鸭埠之法、曹守之法、洪武之法也、只查故籍举行焉、自尔尽善、不须再讲求也、曹守鸭埠主。选民有恒产者为之。谓其有恒产、斯有恒心也。又畜鸭之地。皆旷漠波涛之境也。小民聚党、顽不可制、非有恒产之民。顽民不可统驭也、曹守鸭埠之图专以弭顽民之畜鸭者。大为农害。故凡农人之稼。被鸭损食者。专责之埠主。埠主责之畜鸭之民、如畜鸭之民、纵鸭伤稼。可按名责价。由埠有定主。田有定界。不出户庭。而顽民自不敢肆也曹守鸭埠之图。虽以保农稼。亦以御海贼。故其令曰。凡海贼刼人财。抢人稻谷。各埠畜鸭之民。协力擒捕、如不擒捕治之罪故鸭埠之法行海贼亦小戢矣惟有司时振纪纲、乃无流弊、
　　书沙田事【海中沙田】
　　东莞顺德香山之讼、惟争沙田、葢沙田皆海中浮涨之土也。顽民利沙田交争焉。讼所由棼也。善断者凡讼沙田皆没入之官则讼端永息矣何也、沙田者、海中之洲岛也。先年五岭以南。皆大海耳。故吾邑曰南海、渐为洲岛。渐成乡井。民亦蕃焉。南海阖邑皆富饶沃土矣。今也香山顺德又南海之南洲岛日凝。与气俱积亦势也。顽民利洲岛。交利互争。讼所由棼。有司所不能断者也。如遇沙田之讼即按其籍曰。尔田何年报税。如果增报税额。有益国赋也、按籍给之永业。无籍者没之官。若曰吾所承之业。从某户某田塌陷。代之承补者也。则奸民之尤也。宜勿听。仍断其田没之官。则奸固难售。而讼亦可省矣。是固听沙田之讼之策也。故曰。凡讼沙田皆没之官。则沙田之讼自息耳。葢沙田皆海中浮土。原无税业。是民所由争也。语曰。一兔在野。众共逐焉。无主故也。积兔在市。过而不问。有主也海中沙田野兔之类也其争也。逐兔也。没之官。召民承买。而取其价以供公需。绝讼之术也。
《皇明经世文编》　（189～200）/五百八卷　（明）陈子龙等 选辑 
　　皇明经世文编卷之一百八十九
　　华亭李雯舒章　宋征璧尚木　徐孚远闇公　陈子龙卧子选辑
　　周镳仲驭参阅
　　唐渔石集（疏　序　记）
　　唐龙
　　疏 
　　大虏住套乞请处补正数粮艹以济紧急支用疏 
　　供亿艰苦乞早议处客兵疏 
　　立边防以御虏患以保地方疏 
　　议江西军功疏 
　　攒运粮储疏 
　　大虏住套乞请处补正数粮艹以济紧急支用疏【补发粮银】 
　　臣为照榆林一镇、额设官军二万八千七百六十七员名、骑征马一万五千五十四匹、岁派陜西夏秋民屯粮共三十二万六千八百三石七斗五升、马料三万八百六石八斗、马艹五十九万四千三百八十六束、此岁额之常也。弘治十四年间、又于数外召募军士、今见在七千五百七十一名、抽选余丁作军、见在二千一百三十三名、共计九千七百四名、岁该粮一十一万六千四百四十八石、该银一十一万六千四百四十八两、俱未派补、每年俱于前岁额粮内牵扯支给、实每岁少银一十一万六千四百四十八两、弘治十六年、又将西安延安庆阳三府前数额粮内七万四千三百一十五石六斗、奏准抛荒、每石折银三钱五分、以一石一两计支、每石少银六钱五分、则岁额内又少银四万八千三百五两一钱四分、并艹价一千九百七十二两二钱、连前未派粮数共少银一十六万六千七百二十五两三钱四分、兼以榆林镇城百余里之内、一望沙漠、不生五谷、先年军人俱出边外耕种。又遇天年丰收、故米粟之多。每银一两。可籴二三石。自弘治十四年、今闻套中颇空而国家之力又无暇及此坐失事机良足惜耳大虏占套、民废耕种、粟米艹料等项、俱仰给腹里搬运、银一钱遇熟籴米八九升、不熟仅籴五六升、熟时实少、不熟时实多、且本处既不产本色、西安等府原额粮数该征本色者、中又改作折色、是以军士月支粮一石。止支本色三斗。或二斗。折色七斗八斗。本色一斗。值银一钱五分六分。折色一斗止银七分。两斗不彀一斗。欲军之不穷。不可得巳。即今诸边惟是延绥军士、忠勇敢鬪、而边疆之所恃、与虏寇之所畏、其亦在此尔、臣因征剿北虏、驻札本镇日久、每验各军真有一当十、十当百之勇、但贫困无极之军、衣无完褐、室无完堵、每日止食粥汤三四碇、若得一饭以宿饱者、则矜以为难、夫平日有生之乐、则临敌益可以责其有死之心、况饥饿甚则气体羸瘠损多则行伍缺。此不可不加之念者也。故该廵抚都御史于桂乞请太仓发银一十六万六千七百二十五两三钱四分、以补足前未派、及减征之数、葢身当其责、目击其难、诚为边防至计也、臣又为补给前项银两固贵如额。尤在及时。必及秋收之时与之。则银一两。计可籴粟米一石上下。一两可充一两之用若一过时则一两仅籴五六斗而巳一两不彀六七钱之用。此尤不可不加之念者也。伏望　皇上特敕户部将廵抚都御史于桂所奏前项事宜速为查议、奏请支动太仓银一十六万六千七百二十五两三钱四分、及今秋收时月、差官解赴都御史于桂处交割、分发东中西三路管粮副使佥事等官、查照时估、收买干洁粟米上仓、以备军士下月粮、兼搭折色中半支、其本官所奏陜西岁额夏秋二粮量征本色、与委布按二司官一员督理事理、俱系户部题准事例、亦乞申明施行、则军士不致穷乏、边备不至废弛矣、
　　供亿艰苦乞早议处客兵疏【议撤榆林客兵】 
　　臣闻设兵将以卫民、安内斯可攘外、窃照虏酋拥众、到于榆林等堡地方、攻烧墩台、杀掳守保官军、势称猖獗、境用绎骚、特廑禁旅徂征、大张挞伐之武、援兵会集、共成犄角之师、所以为边方计者、至矣尽矣、夫军马所集、刍粮随之、榆林地本沙漠、多系不毛、岁复凶荒、连遭大歉、前项刍粮、本处籴买既尽、委境般运、亦竭、以艹言之、一束重一十六斤、估银一钱五分、榆林镇城止有艹二万余束仅彀京军六七日支用、六七日之外、则何如也、该督饷侍郎张瓒行委员外郎袁淮主事杨锐、及该管粮副使张大用佥事张邦教分廵副使陆杰分守参议魏纶等、分下招易之令、尚无报卖之家、督催之人、道路络绎、包运之费、闾阎嗷嗷、以前客兵、多是那借主兵粮料艹束支给、主兵权关折色银两。诚不得巳而然也。夫对敌杀贼。全恃主兵。专练主兵以省客兵此足饷安边之急务世庙时屡经申饬而边将不行不审何故若将本色粮料那给客兵。今日东去买粮。明日西去买艹、是以有赔累之苦矣。安望其出死力奋战功耶。近该游击将军梁震等仰仗　天威、斩获首级十五颗、夺获达马夷器不等、彼虏骄锋少挫、桀气寝消、然贼骑虽离境上、而营帐犹住套中是固有叵测之势矣、但深入宜在秋高、远遁必视河冻、若将各处客兵、停勒在镇、直待冬月彼虏过河、方行班师、自此犹有五六月之期。地方岂堪百数万之费。窃恐疲众糜财、贼未剿而我先坐困矣。再照京营官军、与诸边军不同、但当远布威灵。不可轻犯锋镝。即今中坚既驭。先声巳扬是亦足矣。若复旷日持久。淹留荒徼。虽为攘外安内之谋。将失居重驭轻之体。况今边地水土不习。人马气蒸。疾病易生。尤有可虑者。及照查宣府颇闻有警、其地且远、某调部下游兵、亦宜量移、得候征调、大同原属相援、其地且近、赵纲部下游兵、则应仍留协同防守、臣审度机宜、酌量事势、似当如此尔、故该地方守廵管粮副使等官陆杰张大用魏纶张邦教等呈将宣大宁固陜西人马等分布邻、境京营人马早赐掣回。实忧军饷之需难继。地方之衅易生故尔。各官又称专责镇正奇游兵与招集勇敢相继。战守务出万全。渐次区画本色。重恤主戊。此又知本之论、防御之至计也。伏望　皇上特敕兵部、仍会同各衙门、将副使等官会呈缘由、及臣详处事理、本于事机、参以廷议、通行奏请早赐施行
　　立边防以御虏患以保地方疏【修边】 
　　臣惟难御者虏患。难知者边事、臣先任陜西提学副使五年有余、闻诸边人、皆云御虏先要修边、及见经略之臣、亦多以修边为务、窃疑至计、或不在此、而今谬司边务四年有余、每见无坚好边墙去处。虏辄易犯。兵亦难御。其地耕稼不兴。孳牧不蕃。居人萧条。行路者辄被扑捉。至于有坚好边墙去处。虏之入也既惧我兵遏其冲。而出也又惧我兵击其尾。是以不敢轻犯。即有犯时。兵马驱逐。亦随散矣。故其地稼穑布焉。牛马蕃焉。居人颇可度日。行路者亦鲜遭虏。此不修边与修边之明验也。正如花马池至定边营八十余里、乃逓年虏入凉固泾静要路、每至秋高、则百骑千骑、往来飘忽、人莫宁居、近该前总制尚书王琼与臣先后将一带边墙修筑完固、贼之犯时遂少。声息之区。渐为乐上。嘉靖十三年七月内虏十万突至花马池墙下、官军倚墙、杂用军器、火药击射、虏众被伤遂不入、乃由定边营马跑泉墙尽去处地名干沟以入安会抢掠、葢花马池有墙。故入之难。干沟无墙故入之易尔。又有干沟迤东旧安边、及迤南新安边、永济石涝新兴三山等营堡、俱在新墙之外。虽沿边畧有旧墙。既低且薄。可跨而入尔。以故贼往往到于旧安边近地住牧据为巢穴。不惟新安边等堡可危。而附近环庆地方亦不能安。尤所当深虑者也。为今之计、必湏自干沟定南入墩、至石涝池堡宁朔墩一十七里、无墙去处筑高厚新墙。以杜干沟深入之路。则安会及凉固泾静地方。庶少侵轶。又于宁朔墩至永济堡地名昌平墩九十余里、俱倚旧墙帮筑高厚。以卫旧安边孤悬之势。则新安边永济石涝新兴三山等营堡俱有保障。环庆等处亦免惊虞。计若无善于此者矣。如其此墙不筑。则干沟不塞。旧安边难保。干沟不塞。则安会凉固泾静等处之患。固未歇也。旧安边难保。则新安边永济石涝新兴三山等堡皆在岌岌之中。而环庆走马槐安一带。亦所蹂躏之地矣。地方利害之大者。实在于此。夫修边则劳费并起。岂不知之。岂不念之。边墙之说可行于陜西而不可行于宣大者地势之不同不可相律也但修边与调军防守劳费一而巳。修边虽劳费于一时。边既修完。遇虏大举。则调兵防守。若零骑出没。惟责成该地方参将守备。人马自足御之。可免调兵之累节缩休养。亦有在焉。若不修边。则无分大举零骑。俱合调兵防守矣。其所劳费。不既多乎。正如今春虏贼移营旧安边近地住牧、以窥干沟先调副总兵梁震下奇兵三千、继又调游击吴瑛下游兵三千、前来防守、巳经数月余。每一人一马。每日费口粮一升五合。料三升。艹一束。积六千人马。则每日费粮九十石料一百八十石。艹六千束。总其劳费。殆彀筑墙三之一矣。一劳者永逸。忽远虑则贻近忧岂敢不言乎。乞敕兵部从长计议、如果臣言有益边防、即行延绥廵抚都御史总兵官督同管粮佥事分守参将守备等官、俱亲诣前地方揆度地形、经画封守、合用钱粮、具疏诣官银、合用人夫、查照副使张大用修定边营墙旧规、酌加佥派、先将干沟定南八墩起至宁朔墩一十七里、加筑新墙、次及宁朔墩至昌平一带。俱倚旧墙帮筑。俱要高厚以立两路之防。以峻四夷之守。则腹里边境营堡。俱可免于虏患矣、
　　议江西军功疏【擒宸濠诸臣】 
　　臣闻赏罚者人主御天下之柄也、故明主慎之、有功必赏、有罪必诛、至亲不可移、至雠不可夺、今或餙誉援、党者、则崇阶显擢、忠勤尽职者、则深排巧诋、孰肯身任国家事哉、切见宸濠构患、宗社慑忧、腹心应援布满中外、两京乏备四路无人方镇远近、莫之如何握兵观望、滔滔皆是、惟镇守南贑都御史王守仁领敕福建、道经南昌、中途闻变、指心吁天、赤身孤走、设奇运谋乃遣优人赍谍假与天兵约征方镇会战俾其邀获以示有备牵疑大贼以俟四路设备中执叛臣家属缪托腹心又示无为以安其心此谤之所由起也然后激众以义。纠集乌合之众。及兵成虑审。发书骂贼。使其觉悔既出。蹑兵收复南昌。按甲待之。贼至安庆。攻城方锐惊闻便还。算其归途水路邀击。大溃贼众。遂擒宸濠于樵舍。兵法有先胜而后求战者。正此谓也。成功之后、疮痍未复、　圣驾南廵、奸权攘功、嫉谮百端仅获身免、守仁为国可谓艰贞竭尽者矣。使时无守仁。安庆卒破。金陵不保长驱北上。应援蜂起。虽天命有在。终必歼夷。旷日持久。戮辱荼毒。可胜言哉。今受责地方者。遇事不敢担当不过告命待变而已。况守仁家浙。乃江右通衢。兵力素弱。长驱或下。父兄宗族有噍类乎。守仁于此。但知忘私奉公。以为社稷。又于先年刘瑾为奸。人莫敢犯。守仁抗言触忤。杖死复苏。流窜瘴裔、久方赦还、始获录用、乃者南贑之镇、溪谷凶民、众党为盗、闽广山泽无非贼巢、大小有司、束手无策守仁镇守未及三年、兵威武备、奇变如神、以故茶寮桶岗诸寨、大冐浰头诸山、次第擒灭、增县置逻。立教明约。遂为治境。视古名将何以过此。曩得奉命升赏、言者又谓不当来京、致有所费、切观大官之厨。日用无纪。较一飡所费几何。犹烦论之。北京岂无一职。必欲置之南京。此乃蔽贤嫉功之所为也。及守仁丁忧服阕遂不起用、顾犹造言排论、铁券未及、禄米未颁国事无与、迹比樵渔、岂非过哉、不独守仁、凡其动玉大小臣工、亦且废黜殆尽、彼时领兵知府惟伍文定得升副都御史、得荫一子千户、邢珣徐琏得升布政亦有何过、即令闲住、戴德孺虽升布政即死于水、皆无荫子、副使陈槐因劝进贤、雠人希意诬黜为民、御史伍希孺谢源辄以考察去官、且陈槐邢珣等皆抱用世之才、秉捐躯之义、因功废黜、深可太息、他日无事则可、万一有事、将谁効用哉、今侍郎张聪桂蕚、皆荐之、曾蒙简用为两广总制、臣谓总制一方、何若用之庙堂、可以赞襄谋议、转移人心、大济天下、将陈槐邢珣徐琏等起用、伍希孺谢源等查酌军功事例议录、戴德孺量与荫袭、此实　陛下奉天所操之大柄不可毫发移夺者。宜早收之以为使人宜忠効劳之劝。
　　攒运粮储疏【漕务】 
　　臣以休息军士、实今日急务、选用把总尤漕运要宜、裒集众闻、参合三事。　一曰立团造、窃以湖广都司所属武昌等一十一卫所、原额设浅船一千一十二只系杉木者十年一造。每只连底价银一百三两。楠木者七年一造。每只连底价银九十一两五钱、松木者五年一造。每只连底价银一十三两九钱一分。以十年为率军三分、民七分、每年照数出办、民料解布政司、军料解都司、各收贮、民料派于该省州县犹易解纳、军料仍派前一十一卫所、各扣运军月粮抵数然运军穷年劳苦。又取月粮为造船之用、是并其食而夺之。无怪乎迯亡相继也。及其造船则又团造无厂。管摄无官。止凭旗军领出料银、星散成造。侵欺克减之弊。纷然而起。油少钉稀。木脆板薄造不如法式运不及年限。其弊有不可胜数者矣。查得江北等五总造船、皆出杭州芜湖二处抽分料银、委清江厂主事监造、其湖广荆州抽分银两、先年亦本为造船而设者也。可以充用。又有工部主事一员、在彼可以带管。及查湖广所产楠木居多。若将前项俱作楠木七年一造。以一千一十二只分为七年。每年实造一百四十四只五分有奇。每只用银九十两五钱。岁共享银一万三千七十七两有奇。是又为画一之道也。合乞自嘉靖九年为始、查照清江浦事例、于荆州水次总设一厂、将前武昌等一十一卫所浅船。俱移在彼就用抽分银两。仍照清江浦事例。于十一卫所各选千百户一员管造。坐委荆州抽分主事带管监督。其原派军三民七料价。悉从除豁。免其办纳。永为定规则军民既蒙休养之泽。而运船尤有止帚一。漕务得以振举矣。　二曰慎举用、天下之事、履而后知、中人之情、有慕斯劝、自古则然、查得永乐宣德成化间、运粮把总有缺、皆于各卫运粮指挥内推举老成无过、熟知运事者推用、葢运总领兑、年深推为把总。则若利若弊。可行不可行。与钱粮之盈缩运士之苦乐。河道之险易。无一不知。其为之斯易矣。况把总以都指挥行事、历升掌印挂印坐营坐府皆可及焉。有运总之才者方得为之。则人人思夺。踊跃而取之矣。当时运事修举、卓有成效。用此道也。正德间刘瑾用事、各把总官不由运总推举、多用生疏之人、既懵于事体。又忽乎军情。败者多矣。自此运总亦弛然懈怠。而略其前进之心。漕政日费。又何怪焉。正德十二年近者十三总之苛索运弁苦之至有议去摠以□卫者漕运都御史张缙具题把总官有缺、仍于卫总内熟知运事者推补、题奉钦依推用、其为军国之计至矣。伏乞照依成例简用。则把总得练达之才。事不至败。运总遇鼓舞之术。人各知劝矣。　三曰严事例、窃惟轻赍乃正粮脚价之需。行粮尤运军食用之物。旧例必须随粮而兑。随军而行随船而进。所以杜奸弊。戒不虞。济军士之急也。近有预防旗甲之欠粮先扣二项以待完纳者故军士愈贫不得不侵盗于正粮之中及赔偿既完向之所扣者竟不复发纵有发者必湏大力者为居间则此二项又大半止帚权要之私槖矣余熟习运弁甚言其苦未尝不为之太息奈何近年轻赍之法废。而坐候之弊生。非惟有违交纳。抑且别至侵欺。至于盗贼窥伺之虞。尤大有可虑者矣。其行粮一节、南京江西等司府俱随正粮兑与官军、各得济用、惟南直隶浙江司府十数年来、分拨多非近仓、催征又违原限、故军士有卒弗获升斗之用者。因而窃取耗米。盗食正粮。交纳亏折。挂筹借债。实由于斯。乞令户部申明事例。将各轻赍银两。同正粮派征。并行直隶苏松等府及浙江布政司、以后年分行粮。俱分拨附近仓分。候各运船到日。正粮轻赍。一时兑足。行粮亦即给领。俱眼同军士。交割在船。轻赍公同看守。行粮随便食用。过淮之日。臣等查验。不许仍似往年迟悞。以致先后相失。缓急难济则交纳以时。盗贼不足虞。而军士得沾实惠。盗米借债之患。亦可除矣
　　序 
　　吕梁洪志序
　　吕梁洪志序【吕梁洪】 
　　序曰吕梁洪曷志之、名山大川。纲纪四方。昭灵纪异。咸俟君子。况漕之水道者哉是故司马氏作河渠书。九川九泽。三江五湖。罔或遐遗。惟漕故也。国家定赋岁漕米四百万石。白糙粳糯一十八万石。繇江入湖入河。直达于京师。水道凡数千里。曰难曰险。未有甚于洪者也子方有事于漕。搴衣躇阶。升梁而眺焉。夫洪多巨石。胚腪岩蕚。长如蛟蜒。伏如虎豹。纠错如置碁。盘旋如轮毂廉棱如踞。牙如剑戟前代辟凿。厮而为渠。汶泗衍溢。沁汴渗淫。黄河澜汗。合而潴之。石之所激奋跃鼓荡。雷訇而阜涌。悬水四十仞。环流九十里。鱼鳖不能过。鼋鼍不敢居。漕万三千艘胥于是乎进。每一艘合数艘之卒。夹洪夫挽之。弊肩伤臆。躃足挥汗咸毕力以赴。然缘崖蹑级蚁行蜗引。得寸而寸焉得尺而尺焉。一弗戒则飘忽瞬迅犹夫驷马脱衔非穷日之力。不可回也自洳河落马开而人不□吕洪之险也是为天下之至难也天下之事惟难思戒。惟易忽之。斯志行经国者知漕之难乎。则官不置冗。费必汰浮。兵定以制。役止不急。粟无枆蠹廪有备焉。受禄者。知漕之难乎。则禄以养贤。吾思吾贤。食以食功吾图吾功。敬事之臣日广。素餐之风熄矣是故考迹以明规。因文而广踰。志之大也。夫曰勒一家之宏图。揭今昔之胜槩。抑末矣君子犹曰弗志焉。
　　记 
　　固原兵备题名记
　　固原兵备题名记【固原兵备】 
　　固原城壕大堑。连山峻极。四塞之接。而襟带之固也秦属北地郡。汉及晋俱属安定郡。唐改固原州。至德中陷于吐蕃。宋咸平建镇戎军。元立开城路。咸平府。寻降为州。国初府与州俱废。成化五年。用守臣议。设固原卫弘治十五年复置州。中建兵备而以按察司副使领之三十年于斯。代者籍籍寖不可考。嘉靖二年成君质夫来摄其官、乃裒各姓氏视次第勒于石而昭之。爰命书其上方。予揽辔冯轼周游天府。窃有以觌其形势矣。宁夏环灵武之境。延绥引朔方之坼。甘凉结湟州之垒。共阻三面。以扼南牧之虏。而元戎甲士。利剑劲锻。罔不聚焉。然延袤不啻数千余里。山川纠缪而迤逦焉。烽火不接。声势斯携。固原居中而执其枢。左顾则赴援绥灵。右顾则迎应甘凉。击常山之蛇。以合左右之节。逐中野之鹿。以成犄角之形。固原实有焉。今夫山犲狼所嗥。狐狸所游。境日骇也。虎豺凭其嵎而踞之。以张其爪牙。则百兽影灭。即采藜藿者不至矣。是故夺直谏之节者。寝淮南之谋。尚全胜之道者。破先零之计。君子居朝廷则朝廷重。居边鄙则边鄙重。犹夫虎豹之在山也。固原之险。山之嵎也。兵备实司其铃辖。而四夷之守在焉。干城之托焉。其可不隐然为虎豹也乎。人皆曰险在地而不在人。重在人而不在地。斯固也。抑人重则地得其险。而金汤足恃。不重则地失其险。天堑剑阁。非我有矣。夫险亦在人乎。是故不可忽也。然姓氏既在。得失斯形。由是重邪。石昭昭然。由是眇诸躬而巳焉。石亦昭昭然。而君子欲不重。不可得巳。
　　皇明经世文编卷之一百八十九终
　　皇明经世文编卷之一百九十
　　华亭徐孚远闇公　陈子龙卧子　宋征璧尚木　夏允彝瑗公选辑
　　彭宾燕又参阅
　　毛给谏文集（疏）
　　毛宪
　　疏 
　　流贼奔江南劾江淮镇廵大臣疏 
　　陈言边事疏 
　　言备边患事 
　　言库藏积弊疏 
　　陈言边患疏 
</div>
    <div class="pagination">
<a href="皇明经世文编_page64.html">上一页</a><span>...</span><a href="皇明经世文编_page60.html">60</a><a href="皇明经世文编_page61.html">61</a><a href="皇明经世文编_page62.html">62</a><a href="皇明经世文编_page63.html">63</a><a href="皇明经世文编_page64.html">64</a><span class="current-page">65</span><a href="皇明经世文编_page66.html">66</a><a href="皇明经世文编_page67.html">67</a><a href="皇明经世文编_page68.html">68</a><a href="皇明经世文编_page69.html">69</a><a href="皇明经世文编_page70.html">70</a><span>...</span><a href="皇明经世文编_page66.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
