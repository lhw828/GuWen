<!DOCTYPE html>
<html>
 <head>
  <meta charset="utf-8"/>
  <title>
   皇朝经世文统编 - 第 125 页/共 287 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文统编 - 第 125 页/共 287 页
  </h1>
  <div class="content">
   禁猪仔议　　　　　
李锺珏

南方以物之者曰仔猪仔者犹言小猪也闽广两省生齿繁盛当海禁未开南洋群岛如苏门答腊加拉巴小吕宋等处中国人民商贩出洋家于其地者不可胜数海外获利数倍内地愚民艳之日趋日众然皆因其戚友安然无害未尝有拐骗贩卖驱良民而置之死地者也同治初年泰西英荷诸国开辟荒岛乏人垦治以重赀诱作工遂有贩卖猪仔之时当时闽之门越之香港澳门公然设馆被拐者驱入舟中絷其手足如载群豕其苦难言及至外洋更遭惨酷十必死五而奸民则坐获重利后经地方绅士据情禀报上达总署通行沿海各省严密查禁又照会英国定以三十余可谓详备而英国不允其法未行特猪仔之馆不复公然开设比年以来较之同治间风亦少息然门香港汕头每一轮船开行凡下舱搭客数百人多至千余人其中自愿出洋者固多而被拐之猪仔何船无之中国虽不设馆新加坡仍有客馆专收猪仔前年中国驻坡领事官设法议禁英员不允后经移请潮惠嘉道出示查禁以为清源之策而示悬旬日卒为驻粤英领事龂龂于大府檄令收回于是拐贩之徒知中国禁令不行益复肆行无忌上年粤东火船查出被拐良民至六十人之多则其它之未经破案者可知矣为今之计欲与西官商禁则总署之照会且不允行矣地方之告示且不准悬矣即执公法与论亦必强词夺理徒费口舌惟有责成就地绅士购线查缉其法在闽粤沿海各州府选择公正绅士谕以缉匪之事每一轮船开行于埠头密查下船之客必一一过目如遇形迹可疑详细盘究平日又访查拐匪不使入境绅士不同委员气谊联而耳目近访查较易而确此犹古者守望相助之法彼外人不能阻我者也闽粤人好仗义凡有益地方之举皆肯为官府将伯之助近年粤东清理匪乡一事亦经绅士帮办以之助禁猪仔焉有不乐从哉此诚简便易行之策也

　　审明迤西续获匪犯就地正法片　　　　　
林则徐

此次迤西一带查拏汉回各匪呼应较灵一则藉兵练之多地方县营不虑势孤力弱再则因臣林则徐亲驻其地获到之犯一经提审明确立时惩办其情罪重大者即恭请　王命就地正法毋庸远解到省听候逐层审转各文武皆以此次办贼可免累官倍见踊跃从事而汉回百姓目击犯法之被刑亦皆异常警悚兹回至省城与臣程矞采备述迤西民情并公同讲求久安之策访查滇省向来解犯种种受累凡重犯一名到省沿途囚笼夫及佥派差役兵丁饭食无非地方官赔垫距省愈远则需费愈多缘滇中幅辽一县所辖有至七八百里之遥者而又跬步皆山夫价较他处数倍地方官自起解重犯到省以迄审明办决已不胜赔累之多设有在省翻供还驳审或调原审官到省随同覆讯则州县因办理一犯而累月经年奔驰羁滞不得回任者有之且此种匪犯不特于解省后恃无旁证最易狡翻即其起解在途先已难于驯伏缘有过人膂力扭断镣靠攀折木笼皆为若辈惯技甚至路僻径歧之处其匪党暗聚多人潜谋劫夺若兵役力不相敌致被杀伤遂将要犯劫去长解短解之官均遭参劾留缉而要犯终致漏网者有之大抵地方官实心整顿者少畏难苟安者多以为因拏犯而受累无穷不如阳奉阴违转为得计即使上司严行督饬亦祗拏获零匪塞责其于大帮巨股结伙多人者转不敢轻易下手盗贼之所以滋炽病根多由于此其被贼戕杀之家非不亟图鸣官拏办而拏不到案或到而复逃则被其报复之害更甚故有被贼而并不敢呈告者访闻迤西一带向有贼不畏官官畏贼民虽被贼莫鸣官之谣因是各庄以防贼为名设牛丛以聚众始而获贼擅杀并不报官迨后彼此相仇所杀多非真贼而大伙奸盗转得勾结横行莫敢过问颓风已久不得不极力挽回此次幸乘全胜兵威得以大加惩创而将来各属缉捕要务竟无一刻可任放松然欲责其不松先须使之免累因思大伙巨匪被拏之时当场格杀者本系例许勿论其拏到匪犯内如有患病受伤易致幸逃显戮抑或党与甚众气力过强沿途实难防范者拟即准其就近批解道府审已明确由道移明臬司具详督抚核明情罪果否允当即由臣等咨行该处驻札之提镇恭请　王命就地正法非独所获凶盗可免长途被劫被盗而行刑于犯事地方俾被害者显伸其抑梗顽者共慑于骈诛且地方官不至畏累苟安缉捕可期奋勉似亦戢暴安良之一法除寻常命盗各案仍按例逐名批解不准援照办理外臣等为扫清匪类起见一时权宜设法办理以期匪徒尽戢边圉愈臻安靖

　　慎重刑章疏　　　　　
御史胡庆源

窃惟京师入夏以来雨泽稀少迭奉　谕旨饬部清厘庶狱并屡诏　皇上亲诣行礼虔诚申祷久应渥沛甘霖乃雨虽时有而未能深透农民望泽仍殷城市疫氛间发旱象将成势甚可虑臣窃以为天心下应人心民命上通帝眷此必有默相感召者查刑部近年屡定新章其切中时要者固多而未能持平者亦所不免仍宜斟酌尽善以期宽严得中谨就臣管见所及四条敬为　皇上陈之

一盗案从严盗源宜清也前因盗风日炽将抢劫各犯照强盗本例不分首从皆拟斩决法已重矣乃新章又将强盗自首一条定以五日限期限外即不准首臣愚以为塞其流不如清其源也查例载伤人首盗自首及闻拏投首者拟斩候未伤人之首盗自首及投首者分别拟军至未伤人之伙盗自首者照律免罪闻拏投首者拟徒又盗首伤人逃逸若能捕获他盗解首者拟徒等语例意周密所以解胁从而予以自新也如五日外即不准首势将从恶不悛驱归盗薮而不知返矣且其中亦有被胁同行分赃塞口尚非甘心为盗者可比如能不拘期限随时准首以符旧例则纠约不至过多线缉可期得力而盗风自息矣古人告密之法当不外乎此也

一洋药之禁开犯案罪名宜革也查洋药现在收税除官与兵不准吸食犯仍治罪外其余应听其买卖自便可也如系漏税私货自当治以漏税之罪今创为三十六家之限除三十六家之外虽非私货亦不得卖是朝廷立法特为奸商固垄断之计甚不可解又烟馆照窝赌例犯则满徒房屋入官若谓恐其窝匪殊不知窝匪自有窝匪之重罪今贩卖数百斤者既准其公然列肆矣而贩卖此零星数文者乃有满徒之罪揆诸情理何以喻民且因此获罪者甚多而踵而为之者仍复不少徒使胥吏蠹役讹诈包庇无所不至臣以为急宜革者此也

一赦太宽宜量为区别也赦典固朝廷宽大之恩然亦有不可滥施者查同治元年四月二十五日　恩诏妇女犯罪无关十恶其一切死罪虽谋故亦予援免臣愚以为刑罚不可失之严亦不宜失之宽谋故重情惨酷殆无人理今一概免之是活一穷凶极恶之人致抱屈幽魂含莫诉其戾气不散亦足酿为水旱疠疫之灾夫斗杀犹谓其无必欲杀人之心可以宽其一线若谋故而亦免似觉轻纵矣宜明定章程以示区别

一囹圄未清而章程宜定也汉臣曹参有言慎无扰吾狱市诚以狱者民命之所系也京师五方杂处狱讼繁多刑部南北监岁恒桎梏凌虐以死以及克扣囚粮使饥而死是故残民命也然其弊必不可革者盖提牢之权太轻而处分又太重稍一认真禁卒则舞弊以逐其官使之罢职而去易于反掌官之黜陟听命于禁卒之手故禁卒有所挟制为非而官不敢问臣愚以为宜宽提牢之处分而严定禁卒之罪名则囹圄之积弊可清而民命可保以此感召祥和当捷于影响矣　以上四条臣为慎重刑章起见如蒙饬部妥议施行庶几宽严得中仰副我　皇上期于无刑至意将见沴厉全消而和甘立至矣

　　酌拟抢劫重案就地正法各条疏光绪十年　　　　　
边宝泉

窃查光绪八年准刑部咨议奏各省盗案如实系土匪马贼会匪游勇案情重大并情同叛逆之犯暂准就地正法寻常盗案统限一年规复旧制等因奉　旨依议钦此钦遵在案伏思拏获盗匪审明就地惩办原系一时权宜之计诚不可视为常例第谳狱固贵详慎而立法尤在因时陕境界连五省为西南要冲四川之签匪楚豫之客民西路之散勇络绎来到处溷迹严查则先乏为匪实据羁留则随地勾结为匪奴才到任数月以来据各属具报抢劫重案共至十余起之多其拒伤事主及登时毙命者不一而足屡经饬属举办保甲整顿团练谕以邻佑闻警互救之义事主格杀勿论之条并通饬各防营添设卡扼要分布会同有司跴缉复将疏防之文武地方官分别摘顶撤任近日各路察虽较前周密而报抢之案仍复时有推究其故实因陕省粮价平减谋食本易匪徒辗转招引踵接而来或假作小贸营生或托为认恳荒地行踪诡秘聚散无常以数省失业之游民出没于境内乘虚蹈隙扰害闾阎若非权用重典俾宵小知所儆惧转瞬时届冬令诚恐结党肆行酿成巨害贻害实非浅鲜奴才详绎部章酌留土匪马贼六项均准就地严办实于慎刑之中仍示惩奸之意立法本极平允惟就陕省情形而论有不得不因时因地量为变通者窃惟宽大之政以抚善良严峻之条以惩邪慝陕省盗风日炽动辄三五成群执持兵械白昼拦路劫抢夤夜入室行强公然逞凶拒捕致伤事主邻佑谓之马贼则系徒行谓之游勇则无号衣谓之会匪则不肯招认入会及首匪姓名谓之土匪又非本籍核其凶暴之状较之游勇马贼仅止二三人行强抢劫者情罪更为重大若概照例议以审转不特该匪等狡展幸延时虞疏脱且隔时已久始正刑诛又非在犯事地方枭示殊不足以昭炯戒而遏乱萌奴才细心筹划惟有将凶暴众着与部议土匪马贼诸条情罪相同者仿照近年各省奏定章程明示区别拟请嗣后陕省盗案于土匪马贼会匪游勇等项之外如有执持刀械火枪强劫并聚众五人以上者伙众抢至二三次者纠拒捕伤人及致伤事主者入城行劫及连劫数家者匪党平空抢夺妇女已成杀伤事主者有一于此该州县录供禀报即由督臣与奴才查核案情批饬该管道府提讯或派委道府大员前督审果系供证确凿罪恶昭著准就地正法汇案奏报俟数年后盗风稍息再复旧制其除寻常盗案概遵部议照例解勘似此分别重轻明列条目办理既有限制与部章防滥杀重民命之意正属相符

　　命盗案件请暂行变通办理疏光绪七年　　　　　
刘锦棠

窃查安集延逆酋阿古柏占据新疆十有余载弱肉强食民气益嚣向来缠回杀死人命均由凶犯出买命银数两至数十两不等给与尸亲从无抵偿之说阿古柏惟利是图变本加厉以致殷实土豪视杀人为儿戏而抢劫之风亦因之日甚臣于光绪三年由托克逊进规南路每克一城即传集该地民人宣布　朝廷德威饬令荡涤污俗共保身家并责成各头目挨户劝导如仍前不法罔知悛改立即扭送惩办头目容隐不报一经查出并行究治续经大学士前陕甘督臣左宗棠译刊　圣谕十六条附律易解一卷刷印多本分发各城义塾及大小伯克头目诵读讲解并令传告乡民共知观感察看近日情形从前贪忍鸷悍习气似已稍戢间有愍不畏死杀毙一二命与伙众持械抢讯明供证赃物确凿无疑法难曲宥者以地方甫经收复民志未定即依军法就地尽法惩办其情节稍轻之犯分别拟以管押系杆枷号笞杖并酌量时日久暂笞杖多寡取保释放案结后均摘案由及办理各节译缮简明通俗告示张贴市镇通衢并犯事地方俾顽梗凶徒见之互相传述冀可收革面洗心之效惟南路各城相距近者数百里远者至一二千里郊关之外大都戈壁碱滩行数日程渺无人烟解犯就道时有戒心非节次派勇防护不可自吐鲁番以西仅有善后总分各局向无州县及例设监禁书役即略知例案之幕友亦因离家窵远视为畏途无从延请是以平日办事既乏人襄助遇有过人犯收管局内又不免疏失之虞北路虽设有印委各官而举目荒凉民气未复亦与南路情形大略相同且查新疆户民种类繁多风气不一语言文字制度仪文衣冠嗜欲各自为俗南路以缠头布鲁特族类为最重蒙古次之汉回又次之北路以哈萨克族类为最重蒙古汉回次之缠头又次之而满汉孑遗之民则两路均寥寥无几该民人等久违　声教初就范围以牧群之马一时虽勉受羁勒其奔轶之性究难猝除臣再四思维惟有于犯案到关后勤审勤结择其尤不法者立予痛惩庶各种莠民咸生畏惮若拟于文法不远数千里辗转解勘不独佥解收管事事为难而迁延日久纵将重犯处以严刑愚民事过即忘亦将熟视无不足以震动其心昔汉朝初定关中除秦苛政约法三章杀人者死伤人及盗抵罪厥后班超平定西域亦诫受代之任尚以水清无大鱼察政不得下和宜荡佚简易宽小过总大纲任尚不从卒至变叛记云修其教不易其俗齐其政不易其宜诚以军旅之后荒远之区尤当蠲除烦苛与民休息不可以常例拘也

伏查乾隆元年平定黔省苗疆开设郡县钦奉　谕旨苗民风俗与内地百姓迥别后苗民一切自相争讼之事俱照苗例完结不必纯以官法等因钦此仰见我　高宗纯皇帝慎重岩疆　圣意渊深无微不至虽新疆久入版图似非初开苗疆可比然道里绵长台站疲困种类错杂俗尚纷歧欲一旦用夏变夷遽臻上治实未易言臣上年在喀什噶尔行营曾将命盗案办法咨商左宗棠旋准咨覆历代抚驭边氓立法最宜简易现在所办各节因地制宜本无不合惟草创伊始应俟改设行省后由新疆督抚体察情形　奏咨办理刻下如有前项案情即饬各善后局员酌量拟办复核遵行等因咨行到臣左宗棠旋即交卸北上臣自维资质庸愚不谙吏事骤膺拔擢权摄　钦符并奉　特旨暂辖哈密镇迪道所属文武地方官职任愈重兢惕滋深而改设行省又非一时所能就绪区区愚昧之见不敢缄默不言合无仰恳　天恩俯念万里穷边与内地省分情形不同　饬将新疆南北两路命盗案件暂行变通办理俾得就地迅速审拟完解由臣按季摘由汇奏一面咨部立案似于抚治边防大有裨益臣仍当会同帮办军务伊犁将军臣金顺护理陕甘督臣杨昌浚乌鲁木齐都统臣恭镗署帮办军务广东陆路提督臣张曜督饬各善后局员各印官于一切重案悉心研鞫勿任刑求务期无枉无纵定谳具详再逐细复核饬行以仰副　朝廷明罚敕法刑期无刑之至意

　　人命重案碍难遽复旧制疏光绪十二年　　　　　
刘锦棠

窃臣准刑部咨议覆新疆办理命盗案件一折新疆擒劫盗案暂准就地正法命案罪应凌迟斩绞立决及监候各犯均由该抚等详细核勘照例拟定罪名专折奏明请　旨俟奉到部覆后将应凌迟斩绞立决及例实入勾之犯再行处决等因奉　旨依议钦此仰见　朝廷钦恤民命明慎用刑之至意臣自应恪遵办理第新疆地处极边迥异内地其窒碍难行之处略有二端敬为　皇太后　皇上缕晰陈之查例载州县承审事件定拟招解上司按律改正该督抚均于题咨内据实声明俟刑部核覆后系州县官原拟错误者即照部驳改正例按其罪名出入分别议处等情新疆新设州县事属草创襄理乏人略知例案者多不愿游幕万里之外即由关内招幕刑件大半滥竽充数验伤填格诸多未谙臣于各属案件只期供情确实并不责其爰书概由臣督同镇迪道兼臬司衔详度案情参诸律例酌拟完结若如部议办理必由州县定拟如律则新疆州县几无一员可以自全此不能遽照旧制者一也凡罪至凌迟立决皆系决不待时即斩绞例入勾人犯亦属法无可贷此等亡命死囚久稽囹圄设使庾毙宪典幸逃倘有疏失逃入邻境为害滋深自宜早伸　国法然不能不稍为迟延者缠回等言语不通真供真情颇不易得绳以照例承审期限势必不行各属距省窵远详批返约二三月设有驳诘申覆返亦需时日情罪既重核转上司或应亲提鞫问长途解犯动辄千数百里迨供情审定转详到省每结一案速到大半年迟到年余已属迟之又久若照部议随时具奏　京师距新疆省八千六百余里奉准部覆去来程限亦须三月有奇再由臣行文犯事地方又需月余通盘合算处一决不待驳之犯总须一年以外此不能遽照旧制者又其一也恭读嘉庆十二年四月十六日　上谕盛驻等奏拏获图财害命之回犯审明定拟一折此案胡特鲁克着即处斩回疆非内地可比嗣后遇有此等案件情节较重者于讯明正凶后即着立时惩办毋致久稽显戮等因钦此如是回疆情形不比内地早在　圣明洞鉴之中现虽改该行省而风气所趋究非旦夕所能更变合无仰恳　天恩俯念新省地处极边州县诸凡创始暂准　命案罪应凌迟斩绞立决及斩绞监候例实入勾各犯仍照变通章程就地正法按季摘由汇报俟之数年后察看情形再行奏请规复旧制至斩绞监候入缓人犯即遵部议办理项目具奏听候部覆应行减军减流即同寻常遣军流徒等犯一体南北二路互相调发勾拨地亩以助屯垦据藩司魏光焘镇迪道兼按察使衔恩纶会详请奏前来臣覆查无异所有新疆人命重案碍难遽复旧制仍请　旨饬部暂准变通办理各缘由谨会同陕甘总督臣谭锺麟署伊犁将军臣锡纶恭折具奏

　　慎刑七条疏顺治十年　　　　　
刑部侍郎龚鼎孳

顷值　皇上省躬求言甘霖立应一时天心　君德感召甚微顾事天以实不以文修德以恒不以暂敬就职掌切要胪为七事一定罪贵乎按律也治刑者之有律犹制乐者之有钟吕铢黍不容或差若舍律而弗遵将轻重任意人无所适从矣汉张释之曰法者天子所与天下公共也今法如是更重之是法不信于民也请自今申饬诸司问拟大小狱情一依本等律文确议上奏不得舍弃律例单坐罪名至死徙大狱动关　圣德尤宜再三详审使天下晓然于用法之意庶几出入无失观听不淆一折狱贵乎得情也曾子曰如得其情则哀矜而勿喜夫得情尚且哀矜岂有疑似揣摩可为定论者乎近如杨大用等一案一经　睿照咸颂好生则知虽不承认未可遽置重典明矣请自今申饬狱情虚实诸司必再四推详其罪果虚则急为申雪以烛覆盆其罪果实则确究根因以垂铁案勿特两可之说务归五听之平情罪既真自无滥一司审之规宜定也十四司官满汉并设原期同心商酌共砥公平庶狱无遁情官无旷职近见大小狱情回堂时多止有清字而无汉字在满州同堂诸臣虚公共济事事与臣等参详然仓卒片言是非立判本末或未及深晰底案亦无从备查至于重大事情又多从清字翻出汉字当其讯鞫之顷汉司官未必留心迨案已成罪名已定虽欲旁赞一语辄苦后时是何满司官之独劳而汉司官之独逸也请自今以后一切狱讼必先从满汉司官公同质讯各注明切口词呈堂覆审发落既定或拟罪或释放臣等即将审过情节明注于口词之内付司存案以备日后稽查其有事关重大间从清字翻出者必仍引律招臣等复加看语然后具题事以斟酌而无讹牍亦精详而可守一决囚之制宜慎也按会典死罪临决须三次覆奏明白然后加刑又一重囚三次覆奏毕仍请驾帖下锦衣卫监刑官领校尉诣法司取死囚赴市又一赴市曹称者俱令覆奏盖罪虽应死尚宛转虑其或于生路尽绝之时曲加矜拯故周书垂服念之文唐制着五复之命凡以恤人命而重死刑也请参稽典制取决重囚必仍从该科佥发驾帖将应决人犯名姓逐一注明其有情罪失当者许科臣应时执奏驾帖既出照例会集御史等官公同监决仍酌行复奏之法以全万一之仁庶谳者益务详明死者可无遗憾至强盗土贼赃证明确及当时见获者照例即决外如赃未明招扳续缉涉于疑似有不妨再审之条稍示迟回期无枉抑

一流徙之法宜酌也笞杖徒流斩绞具在律文而流罪之中有二千里二千五百里三千里之分盖就本犯原籍计道里之远近为佥发之轻重也查大清律开载有流无徒惟向来隐匿逃人一有流徙边远字样业蒙　圣慈浩荡改从宽政人庆更生矣近见　特恩免死间有流徙盛京地方者此固　皇上法外之仁亦罪人望外之幸然在　圣明曲垂三宥间一行之以示解网之　殊恩则可若臣等问刑衙门持此以定人之罪案则非律之初意也且盛京为　圣朝发祥之地卜年卜世亿万载王气所首锺一旦令罪人杂处其间丰镐神区有郁结未舒之情非所以迓　天庥也请自今以除　特恩免罪人原籍为断勿轻拟流徙盛应下死刑一等者仍比照律文引律例遣戍分别烟瘴边远附近等项一以京庶律与罪死仰听　圣裁外其余臣民罪符而太和长在根本矣一词讼之案宜清也法司衙门为　皇上秉持天宪京畿十四省狱情咸取裁焉案牍至为烦冗非精心详酌未易胜任也近见畿辅一带凡有争讼事涉满汉关连者向刑部质成臣谓有司不许擅责以遵奉　明旨而督抚者则　朝廷封疆之大吏且皆从龙之旧人也岂有身当节钺之寄法行吏民之上而田野勃谇之细故一切不得与闻者乎请及今酌议事关满汉两造者除人命强盗等项重情照常赴部质审外其一切斗争小事该州县应与解释者即行解释不能解释者据实报督抚公同审明发落耳目既近何敢偏私返不劳无妨耕凿盖以旧人而治旧人至公也以大吏而代有司至慎也详于重大而略于细小至平也此实为　国家崇大体非独为臣部省繁讼而已一收赎之例宜行也周官三赦幼弱老耄之人咸得减死律令八十以上十岁以下及笃疾杀人应死者拟议奏　闻取自上裁盗及伤人者亦收赎余皆勿论也九十以上七岁以下虽有死罪不加刑又一凡谋反及大逆祖父父子孙兄弟及同居之人年十五以下给付功臣之家为奴盖义尽仁至法若是其备也请及今申明有罪犯重大应坐家属者即与分别老幼笃疾据实上请依律科断于明罚饬法之内寓下车泣罪之仁巨奸既不漏于阔疏　天威亦不穷于旁及庶几民重犯法而世臻吉康矣

　　申明三法司旧例疏顺治十年　　　　　
大理寺卿魏管

窃惟自古帝王莫不以慎罚敬狱为先稽古建官六卿分职各领一事法司独设立三衙门盖以民命至重死者不可复生断者不可复续而独断或以成偏师听乃能曲尽庶不致一时偶误贻日后之悔也尝考大理一官与部院职掌不同部院皆问刑衙门大理则取其所问者而平反之也载在会典与大理事宜除恤刑热审奉有　明旨钦遵在案大略问刑衙门凡系成招奏请定案者连人并卷送寺覆核其情真无词罪名合律者具奏如议施行如有罪不合律中间招情未明者依律照驳再拟再问而月报有限照驳翻异有贰寺押平允始行发落是持天下之平者部也执法纠正者院也辨理枉者大理也故决囚必差御史恤刑则遣寺官此其义固彰明较著者今大理虽备法司之末而平反二字向未申明臣承乏斯任正值　下诏清狱之时其会审者一次看议者不下数招矣看议者率出看语于已成之案会审者亦集众目于俄顷之间书曰丕蔽要囚服念五六日至于旬时诚慎之也夫以成章累牍之案决疑信于片言两造无稽之词听供招于纸上部拟诚无不明允之事臣则未尽了然于心此臣之所大惧也近见部覆有三法司均列看语者非设官立法之初意矣兹详察典故恭请　圣裁凡奉　　旨该部知道自应刑部径复如奉　旨下三法司及至死罪者似当举行旧典以备一王之大法也然臣犹有说焉久旷之典骤举易骇言及番驳之例恐涉掣肘之疑更祈　天语申饬各矢虚公臣衙门不得苛举生事部院无以异同为嫌共体　钦恤之心仰成刑措之盛　国法民生未必无小补也

　　论日本制定宪法来历　　　　　
日人伊藤博文附

余尝为国家学会员未能与诸君会谈于一堂每以为憾今退官闲居得与诸君相会于此且询余以制定宪法之故然是非一夕之谈所能尽试即昔日发布宪法情形详哉言之当明治维新之前我国无一人倡宪法政治者又安知宪法政治为何物哉当时以硕学称者尝读其奏议亦未见其纵论及此则当维新之前其无持此论者可知按当时之情势唯谓兴王政而复古耳然兴复王政宜采用何种政体亦瞢然不知苟一旦兴王政复古制则当时所行封建之政不可不废也及庆应末年海内多故朝野聚讼于是始有废幕府之说然此论难行各藩相视而莫敢发或有称锁国之说或有主攘夷之论或曰尊王或曰复古海内汹汹议论鼎沸诸藩共逼将军返大政于王朝三年冬将军遂辞职奉还大政然其大权仍在幕府盖自政权归于武门至今已数百年矣积威所约牢不可拔遂有伏见地名之役时势如斯未暇计及立宪行政治之事也幕府封建诸侯三百而谈论时务者多为诸藩士族若幕府奉还大政于王室复王政之旧废封建之制是彼士族等为主家谋不忠也故隐忍不敢变更实出于不得已也然时势之变至此已极矣王政一旦收揽政权遂召诸藩故旧侯伯于京都咨询新政萨长为首土肥二藩继之四藩为天下之先万事毕举各藩向风乃纠集公卿诸侯及各藩士族之秀出者谈论政务称曰公议四年改元曰明治前将军退居江户即今之东京当是之时东北之地未尽平定虽名曰王政复古实则朝廷未有尺寸之土故势力微弱无可奈何当时余在兵库为开埠之故尝奉职于此余尝为兵库知县木户公自京都至私语余云王室复政而税入甚寡万几未举闻岛津侯将献粮十万石于朝廷毛利侯即木户等之旧藩主亦献近时所侵之石州滨田及丰前之一部约十四五万石之地王政虽已维新财力未足焉能与外国交通哉故朝廷宜先收揽兵权财政也然风气未开不能骤语及此木户公既回京久之公旋乡谒侯说还封土于朝廷藩侯嘉许且戒以宜慎重处事是时播州姬路城主酒[井](并)姓直之助名上书云王政既复古而诸侯犹私有土地民人甚属无谓请奉还藩籍余亦建议曰自兵库至京都宜速废封建曰宜兴学校教育国民曰朝廷宜收揽兵权然议未易行既而萨长土肥四藩上奉还封土之议诸藩亦仿之朝廷纳嘉焉盖诸藩士族乃心王室爱国家之念厚遂至于此也朝廷于是以旧诸藩侯伯假为知藩事以安民心四年始解知藩事职而改群县之制以致有今日也盖封建之废实为今日制定宪法施行政治之基夫日本废封建之制实为地球史册罕见之盛事考东西各国史册凡废封建而立郡县不免流血暴骨之惨积渐乃能有成故封建虽废而权柄移于国家侯伯犹拥旧土以收其利权列国援以为例现如西洋诸国贵族是已然我诸藩侯伯则不敢私有尺寸土地悉奉还于朝廷其高义廉洁洵足以夸耀万邦是由国人志气高洁所致亦由皇泽覃敷乃能培养此心也

王政亦复古故综理万几一以至公为标准又有简派使节于欧洲之议故岩仓公为全权公使使大久保木户两公世以西乡隆盛大久保利通木户孝允为维新之三杰今皆亡矣及余以下数人从焉各省亦派人随行然当时通西学者未有如今日之盛故简派使臣亦多蹈架空之习虽欲与列国更订条约裁撤治外之法权然谈何容易也当时使节既出外而在内则有左院右院正院等大政大臣在正院总揽万几左院议立法右院掌行政之法明治六年在左院稽查议会典例会征韩之论纷起及遣欧使节归语西事罢征韩之论故主持此论者多挂冠而去西乡隆盛实主倡此论于是余拜参议始入内阁七年正月十八日副岛伯后藤伯板垣伯等连名上书言设民选议院事物议耸动然该折亦未尝言及立如何宪(还)法而开会集议唯以开议会为宗旨矣当此之时会有佐贺之乱又有台湾之役变故多端及台事荡平渐及整顿内政八年一月参议兼内务卿大久保公欲起木户入内阁先是木户以台湾事不合而去也会见于大板垣亦来会所谓大会议者是也四人相与携手回京而木户板垣亦任参议复稽查宪法典例余亦与焉然斯事体大乃更设置元老院大审院又开地方官议会以通达民情为主明治九年元老院稽查宪法典例既而有十年之乱政府仓皇不暇稽查及乱平始有整顿内政之事而内政亦渐有进境矣

然内乱既定国家多费国帑币价大有涨落政务拮据困不可言当是之时今上议开国会有志之士步尘接踵在土佐设立志馆讲论政治学于是言政学者渐众然未闻有能通宪法之理者明治十四年大隈伯建议宜仿英国之风然未言制定如何宪法是岁十月十二日上谕将施行宪法政治之事当时余实翼赞皇猷然顾征诸日本国体决非寻常变法之可比也余奉命欧洲稽考宪法之事窃谓可采列邦宪法定为行政之原不知外国宪法本有数种之异声色面目习尚各殊则欧洲所行未必适合日本之俗也余于此事煞费苦心久矣虽然既称宪法则必有参以民权之意日本积年之政法果许有参以民权之意与否余实茫然不知所为惟恐失坠我皇上所寄托而已遂率属官七八人至欧洲先叩其硕学鸿儒精通此学者请其指教今而思之间有类于儿戏转觉令人发笑然在当时实鲜有能知宪法之理者余在德国请教于我那也士多又在奥国请教斯大因然其所说各有可否言不一律余静听其说而心窃思采择焉既而令各随员分游欧洲诸国稽考诸国行政之得失余则躬抵英俄诸国当是之时始通宪法政治于是知美为始作宪法之国波美儿吨诸人颇苦心焦思遂克奏其功矣盖立法情形非采用共和政治则不可也故以共和政治立为该国之制如日本则须以君主政法立为制度何则封建之制一废则唯有君与臣耳故征诸日本国体又参诸当时之情势不敢上侵君权又能参以民权是为握要盖我邦宪法用意实在此也既而稽查事毕以明治十六年九月返国时大久保木户诸公既早逝岩仓公亦新薨余心茫然失所依倚制定宪法开创议会之任实责在仔肩至十七年春乃属草更定宪法条例易稿者数次及二十一年春始脱乃陈奏上闻于是开枢密院下诏咨询遂以二十二年二月纪元节宣布新定宪法是为我国改制宪法之来历也

　　日本刑法志序　　　　　
黄遵宪

外史氏曰上古之刑法简后世之刑法繁上古以刑法辅道德故简后世以刑法为道德故繁中国士夫好谈古治见古人画象示禁刑措不用则睪然高望慨慕黄农虞夏之盛欲挽末俗而趋古风盖所重在道德遂以刑法为卑卑无足道也而泰西论者专重刑法谓民智日开各思所以保其权利则讼狱不得不滋法令不得不密其崇尚刑法以为治国保家之具尊之乃若圣经贤传然同一法律而中西立论相背驰至于如此者一穷其本一究其用故也余尝考中国之律魏晋密于汉唐又密于魏晋明又密于唐至于我　大清律例又密于明积世愈多即立法愈密事变所趋中有不得不然之势虽圣君贤相不能不因时而增益西人所谓民智益开则国法益详要非无理欤余读历代史西域北狄诸传每称其刑简令行上下一心妄意今之泰西诸国亦当如是既而居日本见其学习西法如此之详既而居美国见其用法施政乃至特设议律一官朝令夕改以时颁布其详更加十百倍焉乃始叹向日所见之浅也泰西素重法律至法国拿破仑而益精密其用刑之宽严各随其国俗以立之法亦无大异独有所谓治罪法一书自犯人之告发罪案之搜查判事之豫审法廷之公判审院之上诉其中捕拿之法监禁之法质讯之法保释之法以及被告辩护之法证人传问之法凡一切诉讼关系之人之文书之对象无不有一定之法上有所偏重则分权于下以轻之彼有所独轻则立限于此以重之务使上下彼此权衡悉平毫无畸轻畸重之弊窥其意欲使天下无民朝廷无滥狱呜呼可谓精密也已余闻泰西人好论权限二字今读西人法律诸书见其反复推阐亦不外所谓权限者人无论尊卑事无论大小悉予之权以使之无抑复立之限以使之无纵胥全国上下同受治于法律之中举所谓正名定分息争弭患一以法行之余观欧美大小诸国无论君主君民共主一言以蔽之曰以法治国而已矣自非举世崇尚数百年来观摩研究讨论修政精密至于此能以之治国乎嗟夫此固古先哲王之所不及料抑亦后世法家之所不能知者矣作刑法志

　　掌故学　　　　　
阙名

刑狱乌乎始始于礼成于律出入于诫谕禁令天地之生有毛人羽人人之族于是乎有争夺杀害毛人羽人不能自治人能自治之于是有礼以治牝牡交际饮食出入之事礼之所不能禁者则为诛杀戮辱以威之故有刀钻钻凿桁杨徽墨之属若干事大罪入大名小罪入小名于是乎有律律礼者一成之宪不可以尽天下之事于是乎按百事之名实比类依谊条为章程曲为号令狱疑不具治礼之生援经意而断之明律之吏取一人之意旨而施之故例不能无出入律例具矣按狱之官治狱之吏习律之师弟子通于礼本精于名治深于律术是以吏无赇[法](去)民无枉讼秦汉以来律学寖微舞文于刀笔之吏专于雄武之主苟且之治不足述请言周礼司寇之职以达于府史小吏之属其入官盖莫不由学治狱之官慎矣自国以及都乡之属轻系重囚以时缓决圜土以治罢民肺石达之嘉石平之治狱之所饬矣五刑之属三千上下獘罪原父子之亲立君臣之义以权之意论轻重之比慎测浅深之量以别之悉其聪明致其忠爱以尽之正听之司冠覆之三公参之疑狱与众共之庶民共之吏共之习狱之师弟子矣凡中西之法不相师而相通今西国审事之官由民选由国选莫不由学自藩部内部外部民部大臣以达捕律士皆以法学为出身之途自重囚以逮童子之狱莫不高栋宇洁庖湢美服食四述奇说香港狱云楼高四层铁栅石墙毡被木枕极整絜每日按时作工劳其筋力活其血以免积郁生病罪轻者每早各梳麻若干斤两或编麻毡若干尺寸早饭后依序下楼在院中各移石碪举铁丸碪长尺余厚广各六寸丸重二十斤后入房中少憩读书晚饭后同入一院缓步排行半时而后睡其因故禁锢数日者房设一铁轴令手转之每日万四千转有表为记不如数照减其食女牢人各一房外设浴堂日一就浴设礼拜堂七日礼拜囚环立听讲有病以处病者令医士掌之法律极严按时出入各处皆循序而进路狭亦鱼贯而行不紊次序又说盆岛威监云凡入狱者各就所能使执一艺如编缝洗写铁木瓦石以及烹饪作乐等无不学习笨无一能者亦令撕扯麻布住第一层楼者作粗布以备做囚服抹布等编擦鞋麻垫等分置各间第三层撕扯粗麻以备编织之用第四层居妇女司针黹以供各犯凡狱中之物一切衣食器皿莫非囚人为之凡操作之时与食息之时相间以调其劳逸法国志说法狱同法京狱房九所一曰拉和耳西二曰圣比拉拟囚禁一切立决重犯三曰圣拉雅里专幽妇女四曰德拔特干担尼士监禁死罪重犯五曰摩逊森德拉立特抑特格山犯法轻者囚禁于此内设学塾许得诵习书史六曰巴黎斯都根布尔七曰干西亚惹理八曰亚维乃里专幽重犯自重罪缳首以逮寻常戒饬罚扣必推本情意以成定谳四述奇说英制民间词讼隶于美尔美尔或不能理或理而不服则控诸议政院以闻转交刑司审讯刑司权最大虽国主及显爵皆听之故英谚云君主不尊律例为尊至其推鞫之法如两造不到案则各请律师六人代质刑司坐于台上律司分坐台下台上驳诘则台下检卷案起立辩畣并无跪审刑讯之事通国计大律师三百小律师一千二百皆考试律学而拔陟之万国近政考泰西各国采风记所述同条件密轻重之差准其国例百年以来连改轻法

是故今目中外刑律之比中以惩暴而得严西以弼教而得宽中以任吏而得苛妎西以任士而得廉平中以牵隘识而得洗之谬谱西以崇实验而得谳狱之确证此其故何哉刑罚者生人之大命而衿缨绂佩之徒所轻律礼者治国之大法而训诂章句之儒所弃法学久微因循熟视乃至以片戈杀之巨案交易之细故中西执讯动成轇轕西律刑轻复袒庇其种族而予生比中律刑重复拘牵于成案而入死比内政既失外奸益扇积小民之忿伤天下之心教案迭起守旧之徒复厝火而鼓之祸未知所底止今窃为之议曰每行省上暨　京师宜设律学堂一区以博习中外律例宜广译西人律学之书以资考镜马眉叔适可斋记言论译书事云罗马律要为诸国定律之祖诸国律例异同诸国商律考异民主与君主经国之经公法例案备载一切交涉事件原委条约集成自古迄今宇下各国凡有条约无不具载译成可三四百卷数书尤要又论法国考试律学云一曰国制论欧美二洲之治体与其定律行律守律之权并特论法国各部条例二曰公法源流三曰公法新论论讲约守约立约准约废约续约之权论外国人民之律有户籍婚嫁之条有外国人民与法国官长或法国人民与外国官长彼此控告之式论海事宜有商船旗帜兵舶权利以及查舱贩禁之例有海封口追捕海盗以及禁贩黑奴之论出使领事有东方领事兼有审案之权之论按外国律学书籍之伙条理之密如此今以二十三行省能讲求律学者四万万人中几无一二焉是可为太息者也宜细究中外刑律轻重异同之故而决之以经义宜改定中律以收内治之权以重民命日本受患与我同近西法改律之后竟收领事审断之权此为明效宜详考西人医学化学之书以广洗之术宜设考察罪囚之会以苏积狱之苦格致汇编有比利时考验罪囚一篇经国之生其亦有乐于此欤

　　论中西刑律轻重异同之故　　　　　
阙名

百年以前西国之刑重矣及西人律学皆原本罗马罗马律学出于雅典纪元前六百二十一年雅典公举达拉固修刑书达拉固性严酷用法峻急以人血书法时人号曰血书行之三十余年国人侧足后梭伦中公选为西尔干分都人为四等建立议事厅都人二十以上皆得参议事置议事官四百人凡大小法律先使之议定大下之民会又置审官付之重权执行律法是为西国律法之始纪元前四百五十四年罗马议事官议秀才三人如雅典学律法先是罗马本无一定之律国王以意裁决庶务及共和为政执政置大官十人四百五十一年新律始成颁行国中名十二律法法官按律行政而犹多暴戾诸民咨怨纪元五百六十年之间东罗马帝入斯底安尼弟一与法律大家翟利破尼及其它法家十人议定四种法律一曰改正旧法纂辑罗马历代律法定为十二册二曰国法基源论国法本理三曰民法全书书凡五十册四曰新定法律帝所自作皆颁行国中臣民称便据万国史记然是时律尤严酷有碎身投兽之刑碎身者以犯人束缚置盘中命力士舁至高山悬崖绝壁之上向下掷之身为敕韭粉而死投兽者预畜虎豹豺狼狮蛇于阱以人投之任其搏噬其残忍无理如此据万国近政考纪元八百年时法皇沙立曼长于为政选议员春秋征集与议民法最用心于狱讼凡审官必选高年人知识踰众练达事理者为之犹惧其枉发使者察吏治得失岁四次立盗律三章一曰抉眼二曰劓三曰死而一千三百三年之间腓立第四执聂格摩处以焚刑万国史记法国志同一千七百五十七年人达免知民心之离叛谋害法王事泄拘捕之取翦刀炙火细翦其肉条分缕晰之又杂犯罪名缚犯车轮用铁棍击断其骨节又巴士的大狱中各种刑具皆不知其名铁衣一袭用以收束囚徒据泰西新史英国一千二百年时黎鹊特第一派大员管理水师案件谕曰予与刚正大员商定水师律法凡船上人犯命案将正凶缚于尸身抛入海宵陆路犯命案将凶手缚于尸身烧之如以刀剑伤人致血流者割凶手一臂殴人者以绳系其身抛浸海水三次盗贼则沸柏油浇首以鸡毛糁其上以作记认其后海面刑法亦足骇人听闻任意幽闭于船头尖角空处或牢而饿之或横桅悬其人于海中浸之或由横桅端绳索从船底绕过至横桅彼端或反接于盘车打之如渎神咒人则悬于桅端以重物坠之或以坚物塞其口并刮其舌水师法残酷如此陆军与常法盖亦同云据英国水师律例俄都比得堡之蜡人馆中有一室塑其先世肉刑如犁舌刳腹劓鼻刖足及以铁挶乳以铁皮排密锥合人颈铸铁摸钻锐锋将人纳入而合之据环游地球新录古时西律之惨实中国所未见

百年以来西法之律逐渐改轻英律之分别有二曰常法曰军法军法有二曰水师法曰陆师法其常法之罪名有二曰勿洛馁凶恶罪名也曰密司提弥纳劣迹也勿洛馁罪正法外没入田产犯此法者不列于齐民之数国家一切利益永不得沾密司提弥纳次于勿洛馁治罪与勿洛馁别其定谳之名分首从首者须亲自动手或主谋或当场指挥又不必当场指撝而起首发令即为首罪从有二等事前帮凶者临事不在场先与同谋或唆使他人或喝令行凶与正凶同事后帮凶者明知其人犯有重罪而窝藏接待或接济慰藉或纵使逃逸凡援救重犯相与拒捕或纵令逃逸皆谓之勿洛馁帮凶重罪监禁亦不过二年或罚作苦工军法定罪之律分十等一正法二充发边远罚作苦工三开除羞辱四监禁五行刑即鞭笞六撤去差使八小员弁降级九严行责备或寻常戒饬十罚扣以上并据英国水师律例常法定律亦分十等一曰保罚锾人犯轻罪不能即罚到案后须令该犯具结愿罚若干并用人作保签名愿保此人永远改过再犯即将所保之费缴官犯人在逃惟保人是问其巨案有保至数百千镑者二曰轻罚锾轻罪逮系责令薄出讼费充公三曰重罚锾到案即罚有罚至数千镑者不罚另治他罪四曰流狱此处犯罪徙至彼处狱中监禁或远或近均谓之流流狱中有终身监禁者有暂时监禁者有禁数日者五曰常狱其罪与流狱同惟即在本处耳六曰暂禁七曰永禁即以之说傥监禁数年之罪可于中间暂时保释俾令休息数日或数拜再行监禁如是数次俟实有所判监禁之期而止八曰苦工九曰永作苦工或涤厕或锤铁或制器或修路罪有轻重时有久暂不一律十曰死罪或服毒或缳首或击以火枪　案四述奇云英律无斩罪抵偿者立木架上缢死轻罪有责麻鞭棰木棍施锁靠各刑水师律例云律之差等刑罚有相代之条轻重相埒者鞭扑可代监禁监禁可代鞭扑或责监各半十等刑律中不外三等曰轻罪曰重罪曰死罪以上据万国近政考按其罪名与其律法视中国轻重悬殊其故有四以政体而异以礼俗而异以教门而异以公法而异溯西国民政根邸于希腊纪元前一千一百十余年之间希腊羡亚细亚诸岛自由营生厌君王政治议定推一长官治事曰亚尔干希部诸国皆去王号行民政纪元前九百年间士帕太置元老议事调停上下之权名西那支又开民会使陈所见西那支待民会议施行更置司法员国人选举以纠违法虽国王亦按律罚之君民共主之政实成于此时其后贫民与贵族党争罗马承之贵族党率藉律文以禁制贫民十二律法有云贵族不得与庶人通婚又言国之大官唯贵族为之后庶人争之乃废此律自是民长提庇留倡颁田说为贵族所扑杀纪元前一百二十年之间亚布勒愈利休主张民政为刺客所毙纪元前百年时事民政君政迭废迭兴贵族持之益力自后君权愈重压力愈大莽莽榛榛遂千百年直至合众国联邦之局定法兰西杀戮王党之变作英吉利民会革政之风波大作自主之说入于人人之心如县日月于眉睫之间妇人稚子悉知其义英国政府大更宪法一切禁制民权之律痛加刊削而希腊意大利亦异军特起脱土奥之羁绁民会益张德奥诸国亦寖崇民权于是西国之例有叛民叛国之罪而无叛君之罪虽强大如德俄为君权无限之国然爱烈珊德释随夫开议院立报馆维廉第三之为君毕士马克之为臣其政体亦必出于议院而主民党者且时复伺闲狙击国家亦不欲痛加刑僇芟夷薙狝良亦有鉴于法意之祸势不得不予民权而损君势此其以政体异者一也

自主之说悬为帜志浸成礼俗是故男女平权而妇人有自由之势西俗父母之产子女均分嫁后妇人所得父母之产其夫不得过问傥其妻愿并于其夫可合用若强取之其夫即有应得之罪近日美国且有妇女入议院之说矣贩奴立禁而奴隶与平民为齿贵信而贱诈故诳语之罪至监禁七年重勤而恶惰故童子嬉游跅弛亦遭监禁罚作举此数端并殊中律此其以礼俗而异者也西国教党纷争古律因之意存偏胜希教回教罗马教相为敌而加特力与波罗特士坦复相陵藉英国新教党曾受加特力教之苛待特设各律以钤制之阿尔兰律天主教中人不得举入议院又不能别就杂流欲充律生及医士亦加禁止天主教中人购马值英金五镑之外律文有禁耶苏天主教互连婚姻有禁天主教人窃听议员议事即捕系之英国大律非从监督会不许入仕遂并长老会公理会惟斯理会一切禁制之近日删除此律意存宽大良由耶苏立教窃兼爱尚同之宗旨标之以坚忍刻苦之行其徒益众条流遂纷得其刻厉之术则抵死相仇杀十字之役新旧党之乱陨身碎首者千万人而钤制之律出矣得其兼爱之意者提倡自主之政浸淫昌炽入于人心而长厚之制出矣即西国轻刑之政实由国会国会教党出于一孔故英法国会改律皆以护人民权利为主此其以教门而异者也西律他国民党倡乱逋入己国虽其国行文索捕亦匿而不与诚以民党执重遂以叛国叛民为害于公例叛君者为害于私例害公例罪重害私例罪轻习为通义凡遇此等交涉必以为有碍国例拒而不许曾惠敏使俄　朝命索交回逋逆俄国不与仅处以监禁而已近日西班牙索古巴叛党于美美政府不许英国使署拘禁孙文一事英人以为碍其政体使署大受诟责即是此例此其以公法而异者也以此数事中西交涉内治外治日增荆棘傥非因时变通储谙熟西律之才译西律最要之书酌改中律立保护民权之制尽掊中西之隔阂使通达无间则杞人之忧正未有艾也拟辑中西各国刑律异同比较表但西律已译出者仅有法国律例英国水师律例余国未有专书采摭遗漏徒为通人所哂俟诸异日

　　华英谳案定章考　　　　　
英人哲美林

谨按泰西各国通例无论籍隶何国之人一旦居他国即归其国管辖遇有讼事亦即归其国官吏审判故英人而居于法国法之官吏可定英人讼案法人之居于英国也英之官吏亦可以持法人之短长而使之对簿乃西人之寓于中国者则不然凡与中国立有和约之各国民人仍隶本国官吏之辖下而不使辖于华官苟或身冒不韪华律不得而治之其故何与良由泰西各国所定谳案之律文彼此大同小异而中国之律文则格格不相入且华官尚有刑讯之例此各国之民人所以不敢俯受范围也西民务顺民情故与中国订立和约之际参明本国民人凡有讼务应由本国该管官审断而不由华官主政载在盟府班班可考余今特就华英两国所定民人互控之例与夫英国所定之律考订成篇他国则姑从其阙然其大旨亦不能外于是矣查华英民人互控之例悉本华英和约尝读前在天津所订之约第十七云一凡英国人民控告中国民人事件应先赴领事官衙门投禀领事官即当查明根由先行劝息使不成讼中国民人有赴领事官告英国民人者亦应一体劝息间有不能劝息者即由中国地方官与领事官会同审办公平讯断云云既而通商各口岸之道台等官与领事官有时或恐各执己见不能和衷共济必致案悬莫结光绪二年中国李中堂与英国威钦使在燕台更改约章其第二端之三云一凡遇内地各省地方官或通商口岸有关系英人命盗案件议由英国大臣派员前该处观审此事应先声明白庶免日后彼此另有异辞威大臣即将前情备文照会请由总理衙门照复以将来照办缘由声明备案至中国各口审断交涉案件两国法律既有不同只能视被告者为何国之人即赴何国官员处控告原告为何国之人其本国官员只可赴承审官处观审倘观审之员以为办理未妥可以逐细办论庶保各无向隅各按本国法律审断此即条约第十七所载会同二字本意以上各情两国官员均当遵守云云南面各官苟遇此种情形必应按照和约逐细查明若英人为原告华人为被告自由华官拟罪名若华人为原告英人为被告则应由英官定罪似此分别办理庶几狱不滞而民不矣

华人之于华律中国自有专书颁示民间毋庸赘述试述英官衙门所定之案计分两等一曰刑律一曰户律定案之法既与中国敻殊理合一一申明今考刑律之中亦分两等一则有害于人如杀人伤人欧人之类一则有害于物如盗窃财物伪造约契诓骗纵火之类此为干犯刑律英人在英固有应得之罪在华亦应一律科断舍此之外则为户律凡英国所罕有之罪名英人在华则有驻华钦使添定之例问官应即照办户律维何亦分两等譬如甲乙二人先已约定互立凭文迨后有一人不认此凭因而成讼又如丙控丁欠钱不还等情此户律中犯约一类之案又有本无约而致损者水路则如戊船掽己船陆路则如庚车掽辛车之类既已受损亦可控告到官以求伸理所有英官衙门理讼之规今特备列于后凡诉状者各口岸则投英领事衙门上海则投英按察司皆先缴票费洋一元五角若系寻常案件则由该问官出票往传该被告遵照限定日期到堂候鞫若系巨案则派捕持票立即逮到随于翌日开堂审问凡审问之日不论小大案件一俟见证到齐问官升堂先问原告及原告之证人各口供既毕问官乃问该被告有何剖辨又问被告之证人有何声诉而于被告则不可再问矣其见证人而为英籍也者则于未问之先给以圣书使之手执而矢誓谓所言皆真实无妄然后由官详细斟问倘仍有信口雌黄者日后事发即治以假立誓谎撰证语之重罪按英例最严妄言之禁若有犯者不特罪名綦重已也且败露以后人皆视为匪类品行声名皆所不齿矣其见证人而为不从救世教之华籍也者则先使之自陈若曰我所说的都是真话不敢说假若说假话瞒得过人瞒不过天愿天重重罚我云云问官既问两造已毕便知该被告英人应得罪名之轻重其轻罪而罚洋不过二三百元监禁不过六个月者问官即按照狱词准律判定按英律大辟极罕其律则只有罚锾监禁两条罚锾则有多有少监禁则有久有暂兼分做苦工不做苦工两层若中国之杖责枷示等刑皆所不用刑讯则更无庸论及矣其罪名较重者问官乃命发回狱中以待定罪既而由官请定著名公正之十二人作为陪审官按陪审之法创之于英历年已久今欧洲诸国大半仿照办理示期覆审至日问官与陪审官会同升堂细听口供毕十二人退至他室彼此只知口供不知情面该被告有罪不能为之营救无罪亦不能使之故坐于是去其偏私之意参以见证之言并细考各证人有无疑窦是否符合一一斟酌尽善然后以有罪无罪二语分别申覆问官假使以为无罪问官即将该被告立予省释以免拖累以为有罪问官乃定其罪名该被告若系杀人之犯必定以环首之刑或即系杀人而事出有因者则将全案供招上详驻京大臣该大臣可以原情减等改为监禁终身或若干年限均令兼作苦工倘该被告所犯罪不至死问官有自主之权按其犯事时之情景以分别其重轻即以杀人论或事出有因或情有可原问官比于轻律则甚至不过监禁一个月比于重律则加至监禁终身兼作苦工其余各案亦可即此类推

英国刑律之紧要关键在于分别故误于是杀人之案必澈究其有心与否罪名即缘之而定假使杀人而十分有心也者罪名即十分加重苟或无心罪即从轻此系用刑之本是以疯子杀人从无拟抵之罪且杀人者大半必有所因否则断无平空执途人而杀之之理故极刑不恒有

英律陪审人定被告之有罪无论该被告承认与否即使被告不承亦必治以应得之罪

英律陪审人员若断定被告为无罪此案即行注销断不准问官再行提鞫纵使有新见证人重行投案亦不能再问又被告所犯之罪不论是何案情但使业已由陪审人员审结者万万不准翻异

英国以保护良民为重其设立陪审人员之初意因恐原问官一人以爱憎为是非徇情则故出人罪报怨则故入人罪也故视陪审一事为狱之第一关头

英国有永远不准更改之两律皆缘深恐民人受屈起见上而朝廷下而庶寮百执事皆不敢妄议更张其律维何一曰无权押人凡人纵被人告发断无有滥行监禁而不即开堂讯问之理苟或事出无奈暂行羁管亦必须从速秉公廷鞫一曰无权定谳凡被告之有罪与否俱须由本国之公正人作为陪审人员商量定夺本官概不准独断寄寓中华之英国人偶然犯罪华官见英官衙门所援之律讶为太轻屡欲重行提问请为加等定拟而不知按照英律实属万难准行者也英律凡民人既蹈刑章业已讯明定罪不特华地各官无再行提讯之权甚至等而上之至于英国之君主亦仅有减轻该犯罪名或全行赦免之权若欲重提根究势已有所不能再欲加重分毫则为万无之理万无之事矣
  </div>
  <div class="pagination">
   <a href="皇朝经世文统编_page124.html">
    上一页
   </a>
   <span>
    ...
   </span>
   <a href="皇朝经世文统编_page120.html">
    120
   </a>
   <a href="皇朝经世文统编_page121.html">
    121
   </a>
   <a href="皇朝经世文统编_page122.html">
    122
   </a>
   <a href="皇朝经世文统编_page123.html">
    123
   </a>
   <a href="皇朝经世文统编_page124.html">
    124
   </a>
   <span class="current-page">
    125
   </span>
   <a href="皇朝经世文统编_page126.html">
    126
   </a>
   <a href="皇朝经世文统编_page127.html">
    127
   </a>
   <a href="皇朝经世文统编_page128.html">
    128
   </a>
   <a href="皇朝经世文统编_page129.html">
    129
   </a>
   <a href="皇朝经世文统编_page130.html">
    130
   </a>
   <span>
    ...
   </span>
   <a href="皇朝经世文统编_page126.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
