<!DOCTYPE html>
<html>
 <head>
  <meta charset="utf-8"/>
  <title>
   皇明经世文编 - 第 90 页/共 172 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇明经世文编 - 第 90 页/共 172 页
  </h1>
  <div class="content">
   宋征舆辕文参阅
　　唐荆川家藏文集二（疏　文移　书　杂论）
　　唐顺之
　　◆疏
　　条陈海防经畧事疏
　　○条陈海防经畧事疏【御倭经畧】
　　题为条陈海防经畧事、臣前任兵部职方清吏司署郎中事主事、奉命差往浙直地方视军情、嘉靖三十七年十月二十五日、节该钦奉勑书、内开将来海防一应合行事务、尔有所知见、查照兵部原题条奏以闻、钦此钦遵、行事外、嘉靖三十八年四月二十七日、准吏部照会、该本部题奉　圣旨、是、唐顺之升右通政、着会同胡宗宪经画兵务、钦此、备照到臣、本年七月二十五日又节奉敕书内开、如逸贼奔散、地方稍宁、更宜训练土著之兵、以免征调之扰、将来海防一应合行事务、尔有所知见、查照兵部原题条奏以闻钦此钦遵外、臣两奉敕书、令臣条奏、臣原籍常州府人也、自待罪编民、目击倭贼之害、海上事情、亦颇得其大畧、而未敢自信也奉　命以来、经历海洋、跋履行阵、老卒退校、亦徧咨访。以所闻所见、会同督抚胡宗宪等、参酌议论、至如臣近奉敕书训练土兵、臣巳行文各兵备有司、令其着实举行、又如葺城堡、缮器械等项、系督抚之臣、从宜自为者、今皆不敢琐琐、谨据所知见、条为七事、以答扬　休命之万一、为此具本谨题、
　　一御海洋、照得御倭上策。自来无人不言御之于海。而竟罕有能御之于海者。何也。文臣无下海者。此即击来贼难击归贼易之说也则将领畏避潮险。不肯出洋。将领不肯出洋。而责之小校水卒。则亦躲泊近港。不肯远哨。是以贼惟不来。来则登岸、残破地方。则陆将重罪。而水将旁观矣、臣窃观崇明诸沙、舟山诸山、各相联络、是造物者、特设此险以迂海贼入寇之路、以蔽吴淞江定海内地港口也国初设县置卫。最有深意。而沈家门分哨之制。至今可考。合无春汛紧急时月苏松兵备暂驻崇明、宁绍兵备或海道内推择一人、暂驻舟山、而总兵副总兵常居海中、严督各总、分定海面、南北会哨、昼夜扬帆环转不绝、其远哨必至洋山马迹贼若从某处海面深入登岸者。该总首先坐之。论其登岸多少。以次罪及总兵。又罪及兵备道而止。至于海中击贼初至。将领以奇功论。巳有事例。惟军士首级之赏。尚未别白。臣先具题击来船与击归船不同击。归船直倭首级一颗、给银十五两、自合如故、击来船、真倭首级一颗、合无量增银十两、比陆战首级尚少银五两、巳足使水卒感恩怀利。尽死击贼。再照臣蒙　圣恩遣视军情、臣虽不肖、而此官之设、切中机宜、臣往来海中、奉扬国威、诸将不敢退缩近港、旋有三丬之捷、今臣虽转任、伏乞敕下吏兵二部、详议此官续设与否、在京师诸官中、差此一员官不足多少。在海上加此一员官、则甚有关系、
　　一固海岸、照得贼至不能御之于海。则海岸之守为紧关第二义。贼新至饥疲巢穴未成击之犹易延入内地。纵尽歼之。所损多矣。然自来沿海戍守。莫不以拥城观望。幸贼空过。谓可免罪。而不顾内地之残破。内地戍守。亦幸贼所不到。而不肯策应沿海。今却不然宜分定沿海保护内地。内地策应沿海。沿海力战。损兵折将。不然则内地大逸宜坐内地不能策应之罪内地残破。沿海幸完。宜坐沿海纵贼之罪又如同是一样沿海地方。贼由宁绍登岸。宁绍却不残破。而残破温台。贼由温台登岸。温台却不残破。而残破宁绍。自来只坐地方残破者之罪。今却不然。宜并坐贼所从入。其沿海文武将吏。有能连次鏖战。抵遏贼锋。阻贼下船。不得登岸深入者。虽无首级。以奇功论。一准平倭事例。如此。则人知谨于海岸之守。不敢幸贼空过以觊免。门户常扃。堂奥自安矣。
　　一图海外、臣所谓图海外者、如招赦逋逃、宣谕日本二事、既屡奉明旨、平倭事例、亦巳开载矣、而臣复申之、逋逃不特如王金敖李华山洪迪珍等有名贼首、力能构倭为乱者而巳、以臣所亲见三沙千余倭子、起自洲、一被虏人冯三嗾其扬州取宝、遂至閧然远来、冯三之在中国、不啻一虮虱、及在岛中、却作此一番风浪、虽旋就诛殛、而流毒巳多矣、然则逋逃不归。东南诚未可以息肩也、至于宣谕日本、则浙江军门、亦尝请　命遣使矣、竟不能尽得其要领、使者坐罪、而其事遂罢、尝考平倭畧所载洪武永乐间、遣使日本者不一而足　高皇帝又尝与刘基议、以倭国重佛、特遣僧往谕、古之王者、于四夷之不贡不臣、则有威让之令、文告之辞、兵交使在其间、以深得敌情、而处之切中其机也、然自叶宗满之坐重罪。而逋逃欲自归者。不免自疑。自蒋洲之得罪。而人以使绝域为讳。或宜减宗满之罪。以示信于逋逃之徒。宽蒋洲之狱。以开留使绝域。诇敌情之一路。臣又据总兵官卢镗手本内一款抚处夷情以尊国体、开称　祖宗以来、给与日本金印勘合、十年一贡、船不得过三只、人不得过百名、既申远夷慕义之情、远夷亦得交易中国之货以为利。而中国亦以羁縻远夷、使常驯服不为寇贼百余年来、自嘉靖二年、宗设宋素卿等争贡雠杀贻害地方因而绝贡、至嘉靖十八年、正使硕鼎等赍献贡物、并进表文伏罪、荷蒙　皇上扩天地之仁、虽非贡期复准入贡、嘉靖二十六年、正使周良等坐船四只复贡、议者计方九年之期、有违事例、径自阻回、从此贡路不通。倭夷素性贪诈、利我中国之货、既不与贡例、无复望矣、因此遂被奸徒勾引同利、为寇不止、则以偶蹉一年贡期阻回之故也、为今之计、乞题请　圣裁、令行各衙门遵照、今后夷人复来求贡、果有真正表印勘合、别无诈伪、姑不计其限例、就与奏请、起送赴京、译审来寇之端、敕彼国王、令其查治恶逆、敛戢属夷、使不敢再犯、则倭夷知有贡路之可通、而诡计自销、党类自携、勾引之徒、亦可暂缚矣镗老将也、三十余年在海上、熟晓夷情、其言不甚妄乞敕该部查议可行与否、臣又闻先时陕西总制王琼论西夷事。以谓能绝其入贡之路。不能绝其入寇之路。今亦可借以为喻也。
　　一定军制、自倭患以来、东南军制、最为不定、葢以济变、未虑经久、枭猾之徒、方应募于江北、忽应募于浙东、方以得募价而留、忽以满募限而厺、譬如借债之人、主人不得而羁之、安得而练之、至于远方无赖。托名土兵报効。希图卤掠。群然麋至。在此不由军门之征调在彼。不由督抚之遣发。坐费粮饷。骚扰地方。是以人人争言调募不便。而以练土兵为说。夫土兵之练诚是也。然土兵之数不足。安得不募。募兵不足以当贼锋之锐。安得不调。如前时王江泾数千倭子乘胜西土。非永保之兵。力挫其锋。则何所不至矣。为今之计。三言非老于兵间者不能道合以练兵为实事。以募兵为权宜。以调兵为奇道募兵则远募不如近募调兵则多调不如少调募兵先尽本地方骁锐。若浙江处兵。江西沙兵之类。其远方骁锐应募者。亦须土人保任。优其募价。什伍联束。而岁番上之。不得自去自来如往时。则募兵亦土兵也。总督军门。岁调麻兵。立为定额。直隶几千。浙江几千。专为冲锋之用。听川湖军门精选发遣。以宪司一员监督前来。有不能冲锋及骚扰地方者。罪及监督。则调兵可以制其毒而得其用也。俟土兵训练有成然后募调俱罢
　　一足军食、照得东南水陆兵粮、往往有缺、至有一月不给者、军士万里捐生、日望数升之米而巳、而又不时给之、生心卖读语、亦何足怪、此有故矣、浙江军饷银四十七万两、江南五十余万两、江北一十六万两、其初皆筭兵而赋民。原无赢余。若民间拖欠十数两。则缺却一军之食。万军不能一军空腹。而万两不能铢两无欠。加之民赋有灾伤减免。而军饷无赢余处补。宜其不能时给而主怨卖读也。古者军兴之费。不尽仰于民。今民力之困有倍当时用兵之期未知结局而朝廷毫无变通之法不知何所底止多取之山泽鼓铸筦榷商贾之利。故前史称不加赋而用足。今民间摉括巳尽。无可处补。而军门亦无所谓山泽筦榷之利。稍可处者。惟有盐法而巳。试举一端。如前时浙江廵盐御史鄢懋卿小票事例。鄢最可恨唐左严氏故有此论岁亦可得银数万两此皆不取之国与商。而坐收赢利者也。合无敕下户部、转行督抚等官、会同淮浙廵盐御史、委曲计议、多方区处、但使江北江南浙江、每处得七八万两、民赋若足、则别储之、一有蠲欠、即以处补此亦国民两便之策也、又各衙门原为大工紧急、解进赃罚、多寡不等、伏惟　圣明轸念东南兵荒相继、万状艰苦、敕下工部、查得大工银两渐彀、乞暂将嘉靖三十九年浙直两处赃罚、照数解与各军门、听其处补军饷、以后年分、自行解京如故、此外山泽筦榷之利。有可兴者。合听军门从宜区处。再照供给军饷。系有司职掌。有司自以不与军事之罚。往往视为不干巳事。始则催征不力。继则给发不时。失误军机。多由于此。此后若有仍前怠玩者。自布政总司管粮道及知府以下。听督抚诸臣从重参劾。庶几有司各知干巳。不敢误事矣。
　　一复旧制。照得国初防海规画、至为精密、百年以来、海烽久熄、人情怠玩、因而隳废、国初海岛便近去处、皆设水寨、以据险伺敌、后来将士惮于过海、水寨之名虽在、而皆自海岛移置海岸、闻老将言只屿烈港峿屿诸岛、近时海贼据以为巢者。皆是国初水寨故处。向使我常据之。贼安得而巢之。今宜查出国初水寨所在、一一修复。及沿海卫所。原设出哨海船额数。系军三民七成造者。照旧征价。贴助打造福船之用。此一事与臣所谓御海洋者相关。旧制之当复者一也。国初沿海建设卫所、联络险要、今军伍空缺、有一卫不满千余、一所不满百余者、宜备查缺额之故而补足之、其运粮班操等项、原因海上无事、拨借别用、者、可悉还之原卫所。使自为守。卫所之兵常足。则他兵亦可不用。此一事与臣所谓定军制者相关。旧制之当复者二也。国初沿海卫所。皆有屯田。今埋没过半。而图册故在。宜按图照册。尽数查出。办纳屯粮。及金塘玉环诸山膏腴几万顷。皆是古来居民置乡之处。今可垦为屯田。设所戍守。一以据险。一以因粮。此一事与臣所谓足军食者相关。旧制之当复者三也。国初浙福广三省设三市舶司。在浙江者。专为日本入贡。带有货物。许其交易。在广东者。则西洋番船之辏。许其交易而抽分之。若福建既不通贡。又不通舶。而国初设立市舶之意。漫不可考矣。舶之为利也。譬之矿然。封闭矿洞。驱斥矿徒。是为上策。度不能闭。则国收其利权而自操之。是为中策。不闭不收。利孔泄漏。以资奸萌啸聚其人。斯无策矣今海贼据峿屿南屿诸岛。公然擅番舶之利。而中土之民。交通接济。杀之而不能止。则利权之在也。宜备查国初设立市舶之意。毋泄利孔。使奸人得乘其便。此一事与臣所谓图海外者相关。旧制之当复者四也。因旧时之寨。因旧时之兵。因旧时之粮。因旧时之市舶。一切纷纷之议。可以省矣。然其事重大。坏之巳甚。复之则难。若能复之。则经久之策也。乞敕该部详议、转行督抚诸臣、选差有才力宪司一员、专营四事、数年之后、必有成功、
　　◆文移
　　行总督军门胡
　　○行总督军门胡【倭寇】
　　为军情事、照得倭贼泛海入寇、至崇明三沙、职督率副总兵卢镗、都司杨尚英、于四月十一日海上邀击、斩获首级一百十四颗、于时职应援江北之急、留卢镗等攻围沙贼、职至江北、攻庙湾贼巢、获首级四十六颗、俱经具题外、职正在庙湾攻贼、忽得苏松兵备熊桴手本、言沙上贼久将有变、而诸将推延犹未上沙剿贼续又得总督军门书、促职过江、至三沙督兵、职即发江北五月十五日至三沙、是时贼巳蟠据一月、而诸将未有一人上沙攻贼者、兵厺宜乘其新至饥疲营垒未成击之、失此机会、使贼得以鸠粮立栅、为坚持计、而又得造有小船数十只、以备突走矣、职即督卢镗与参将刘显刘堂等、于十八日率兵上岸立营、而职带守备高寔等兵五枝、及土官张空所部镇溪兵亦续至、联营而居、职议立赏格出银示众、以为悬赏、二十一日黎明、合兵、卢镗率鸟铳先逼巢贼、多被弹伤、不能得首级、卢善谋而小怯刘好鬪而无筭故必相倚成功贼分劲锐先冲刘显兵、显素骁将、率部下郭成车梁等鏖战抵贼、得首级六颗、而卢镗部下得首级二颗、贼复冲刘堂兵、堂部下田应山兵最后、不交锋而先奔、刘堂兵逼巢者、多为贼杀、余兵亦奔、其部下王如澄广兵以苦战亦多杀死、卢镗亦遂还营、刘显高寔等尚战于巢门、顷之、亦收兵归众议以刘显将先锋、而卢镗将老营兵驻后、各营罄选锋付刘显、是时苏松廵抚陈某以告病候代于苏州、犹调度兵食、时遣牌督战、而廵按朱某以忧去、廵江江某任满去、交代未至、职止与兵备熊桴从事海中、至六月初一日、刘显率选锋攻巢、贼闭巢不出、是时贼四面起土墙障箭铳墙内鎗齐立、贼众时出环墙而趋、官军不敢逼巢、贼亦不敢蹑官军、竟不接而还、是时总督军门、遣游击王应岐、率兵五千应援又遣都司李忧所募土官、吴九韶镇溪土兵四千赴三沙、是日、王应岐全军至、吴九韶兵四百先至、初三日会兵合战、刘显将前锋、与王应岐等分路入、而卢镗札老营在后、卢镗选锋兵攻巢、得首级三颗、刘显兵得首级一颗、贼冲右哨王应岐兵、赞画生员李应春被杀、先锋亦多杀伤者、应岐子光祖弃马奔而免、余兵数千、不顾主帅而先溃、右哨张窖兵亦溃、是役也、以老营坚、故贼不能远蹑、而溃兵得徐还、刘显亦收兵归、明日吴九韶兵尽至、名为四千、实不及二千也、葢土兵张虚数以冒粮赏、大率如此、众议初六日进兵、刘显仍率前锋攻贼、贼多为铳打死、蜂拥出张窖兵先奔、卢镗斩其一人开铳自打溃兵、亦不能定、贼数战颇轻易我兵、竟追至诸营势甚张、卢镗营举放发熕佛郎机、连倒七贼各营亦发铳击贼贼纔退归各营共斩真倭首级十二颗、是役也、不藉火器老营几不守。先是职攻庙湾皆躬自擐甲阵中。及至三沙。以卢镗刘显有名宿将可仗。又国家方用以为总兵副总兵。遂不复自擐甲。而但与兵备熊桴居老营督战至是知诸将易进易退不足尽倚乃复自擐甲。入阵中至十一日复战、分布阵势、指挥伍惟统把总田应山为诱兵、布贼巢门、吴九韶刘显苗兵分伏左右、王应岐选锋与张窖兵左右缀为副伏兵、欲诱贼入伏而夹击之、卢镗札老营、王应岐余兵及王如澄兵左右翼、以防贼东西冲、阵既定、职擐甲徧廵诸军促营中传餐食诱兵伏兵、贼甚狡、先为四层木巢以觇我军、一动静、十里必见、揣知我有伏、诱之不出刘显请撤兵、职曰、合兵甚难。少忍半时。贼且出矣。显谬言军饥疲、职曰、适传餐何言饥、伏兵荫草木间。未尝战何言疲也显不能荅、而专欲收兵职遂前至诱兵所见诱兵亦怯甚。去巢尚三箭远。不能怒贼。又火器至巢边火亦不能入巢。贼以故不出应之职过诱兵而前下马独拔刀步行过鲚鱼港去巢二箭卢镗刘显与左右争向前抱持职曰。柰何若此。职曰。吾不能督诸将惟有自往死鬪耳。二将誓以必烕贼遂扶职上马还未半时。兵竟撤矣明日复战布阵如前吴九韶土兵感激遂攻巢川苗兵次后。贼先战颇得我鸟铳手、至是穴墙以通铳眼、项锁铳手一人、使弹土兵、土兵一人死六人伤、遂退、究我军所以不能破贼之故有三。札营太远。出军五六里而至巢。贼闭门而卧。开门而冲贼逸我劳。其弊一也。立营既远。又无行营。其弊二也。乌合不同。将杂勇怯不齐之兵。怯者先溃。勇者不能支。其弊三也。职督诸将移营近贼。诸将以为营远尚畏贼刼。奈何近之。又为诸将造行营木城三座。进兵又不肯用。其所以宜急图而不宜缓攻之故。亦有三。贼巳造有小船五六十只势必乘月黑潮满之夜。出海抢船。突上老岸。则江南北之祸。又自此始。其不宜缓一也。陆兵进攻。水兵守海。职与兵备熊桴昼夜风涛中者。巳及一月。每见大风潮。则福苍等船必坏数只。今入秋风恶。久之船将尽坏。谁与守贼。其不宜缓二也。江南大旱。禾苗槁死。聚兵太多馈饷难继。一日计口粮行粮火药诸费。不下二千金。万一不给。军自生变。其不宜缓三也。职才不足以料敌制胜。权不足以督励诸将。致此残寇。尚缓天诛。除一面候新降敕书奉行。一面调生力兵上沙会剿外。为此合用手本前去贵部院、烦为查照施行、照得本部钦奉敕命、欲图长策、须得兵粮数月详细查筭、除各参将所管细数、巳经具呈外、至于一镇总数、未及并归一处、仰中军官即行查照、要见该镇主兵之数水兵共是几何。陆兵共是几何。岁用军需几何。其军需原用何项钱粮措办。船只共是几何。原打造用银几何。每年修理用银几何。各具大数回报。不必细开花名。至于客兵虽无常数。及难预定。但以每年通计之。亦可见其大畧。仰查自倭寇以来、某年调过客兵几枝。某年减调或添调客兵几枝。其客兵或系征调。或系招募。及每年用过募兵银几何。供给客兵钱粮几何。今年该调客兵几何。度用钱粮几何。逐款查报、以凭本部会同廵抚李某、斟酌区处、画一奏请
　　◆书
　　答翁东厓总制
　　又与翁东厓总制
　　○答翁东厓总制【山西总督】
　　三晋连被残破、丑虏之患、一二百年所未有、葢有非常之患、而后求非常之材、有非常之材、而后立非常之功、公固其人也、仆窃闻之、古者将受命之日、则忘其家、临桴鼓则忘其身、是阃外效忠之道则然、军功爵赏皆决于外、不从中覆、是庙堂委任之道则然不然、则锋镝交于原野、而决策于庙堂、机会变于斯须、而制胜于九重、此自古豪杰之士、所以每患于掣肘而功之难成也、今阃外效忠之道、在公能自信之、而天下亦以此信公矣、不识庙堂之所以委任。其亦必有以异乎前时所谓总制者否也。闻前总制在边。以请粮一事。不合于某阁老。遂不久而去。若尔则其所以专行者亦无几矣。夫自古未有不得非常之人。而能立非常之功。亦未有不托之以不御之权。而能用非常之人者也。虽然、托之以不御之权。而或不能立非常之功。则其责固有在矣。公务尽其为之在我者而巳矣。前时为总制者其委任既然。至其自为。世庙时俺答岁岁入边是时山西宣大总制每易得罪故畏之愈深而事不可为也又大率顾忌利害。畏缩首尾怵愓讥谗。日夜以保功名富贵为事。不肯以身蹈天下之难。而为苟利社稷。生死以之之计。是以逡廵岁月。至于丧其成功。而往往被罪以去葢其所以丧功者生于保功之计太重。而其所以被罪者生于畏罪之意太深公豪杰也。可则进不可则退。奚顾虑之有哉。仆又闻督府之任。不在于自用而在于用人且夫西北边固多沉谋鸷悍之士矣。公广询而博咨之。使文武长材。尽在幕下。至于负暇故将。守墩老卒。苟有一长。亦得自劾。期于群策毕举。此开府第一义也。宣大与三关地图、敢求见寄为惠、往时边关图本、大率只是丹青一幅而巳、试之实用、直如画饼、近见刘松石公陕西诸镇图、稍为精密、古之筹边者。虏之所从入。与吾之所以制虏。皆可以按图而坐筹之。是以守固而战克。人皆言虏人来去如风雨。此亦未必尽然。且虏人非万骑不能大举。骑不可一日无水草。沙碛少水。而水草可饮食万骑者尤为难得。虏人拥骑南下。须是觇得水草便利处。然后可入。其无水草处。故知守边要地止有数处而当时摆边之法为失算矣虏人亦不能以饥渴马致千里也。是以边城虽绵亘千万里。虏人虽是风雨来去而其所从入大约可以先定其小小隘口。零骑可入处。虽不可数。而其大举之路。大约不过数条而巳。御虏者常患备多而力分。苟图画分明。可以必虏之所入与所不入。知虏所入与所不入。则备可以不多。而力可以不分。列屯筑堡。驾梁按伏。省却大半气力矣。公在广西时、仆尝索藤峡图于公、后闻屠渐山言公尝寄我藤峡图矣、竟不及领教、不知当时寄之谁也、近日所征材官射士、远及南国、此于名则美矣。但东南柔脆。且素未见虏。恐费衣粮。无益实事。不若以其费募土人之豪勇者。则一人远戍之费。可得土丁两三人。土丁能险阻。识虏情。得一人可当戍兵两三人。韩退之与柳中丞书曰、征兵满万。不若召募数千。此实语也。
　　○又与翁东厓总制【山西总督】
　　读来教、并所寄边图、忽如置身于塞垣鼓鼙之间、而听鸣剑抵掌之雄谈也、伏惟吾丈之气、既足以鞭挞四夷、而深计远虑、又真足以系单于之颈、虽推毂不御之权。此必指袁州也葢荆川以倭寇事始见知于袁州以前未之合也故其言云尔与魏弱翁所以主张营平侯故事。今未可以尽望于庙堂。但在吾丈则愿一切不计成败利钝。只论为之在我者当如是耳。葢古之成大事者。多出跅弛不羁之才。而朴木敕谨细。多不可与度外之功。是以豪杰之说。往往亦出于此。若至于活变宛转。则是失却自巳面目。且自古未有务为自容之计。而可以成度外之功也。营平建屯田之策。玺书切责者再三。彼终不易其说。而迄以成功。况肯活变宛转乎。来教云摆边为自困之道。须是以攻为守。诚然诚然。今秋虏人不敢南牧。知筹边之力也。自此益为不可胜之备。以待可胜之虏。如晁生所谓一大治则终身创矣。必胜之旅。必攻之谋。非吾丈将谁诿哉。云中久蓄邕疽。今复有宗室构虏之变。即此事势。诚可寒心。其破败擒获。虽出幕下效力。亦会有天幸也。善后之道。如何如何、以吾丈斡旋宇宙手、须能为彼中人转换得一番心腹肾肠、消其乱源而诿之忠义、此非智力驾驭之所能及、亦非苟安无事而幸其一时平定、以塞责者之可与也、山野鄙人、每以为鞑靼不足虑而国家可虑者乃在于此、浚谷论边事时、不知曾及此否
　　◆杂论
　　江防论
　　浙直控扼
　　○江防论
　　海贼入江、由江南岸、登陆之路廖角嘴营前沙、南北相对、海岸约阔一百四五十里为第一重门户狼山福山相对、江面阔一百二十里、为第二重门户。周家桥与山相对、周家桥北岸至顺江洲、与江南分界、江面约阔六七里、顺江洲至新洲夹、江面约阔七八里、新洲夹至山南岸、江面约阔十四五里、为第三重门户。三处领水兵官。须整备船舰。昼夜紧守三门、勤勒会哨。以防春汛。门户既固。堂粤自安。若三门稍有疏虞、至不得巳而守金焦南岸。斯为下策与无策矣。
　　○浙直控扼
　　往时浙直军需、多倚各省恊济自例罢恊济之后、而窘急甚矣、胡总督近有乞留运米借盐银之奏、葢以军需无处、甚不得巳全仰此一着急救、江南控扼在崇明。浙东控扼在舟山。天生此两块土大海中。以障蔽浙直门户。诸哨船皆自此分、而南北总会于洋山、若会哨严紧、遇船即打、贼何从入、信国废昌国故县而内徙之。恐是千虑之一失。未可谓替人尽是而今人尽非也。
　　皇明经世文编卷之二百六十终
　　●皇明经世文编卷之二百六十一
　　华亭宋征璧尚木　徐孚远闇公　陈子龙卧子　周立勋勒选辑
　　宋征舆辕文参阅
　　唐荆川家藏文集三（书　叙）
　　唐顺之
　　◆书
　　答马廵抚书
　　与胡默林一
　　与胡默林二
　　与胡默林三
　　与曾石塘第三书
　　与李龙冈论改折书
　　答李中溪论举劾书
　　答万思节
　　○答马廵抚书【逃军改编】
　　逃军许其自首、随处收捕一节、向尝请教于思质公、而公之论尤更明快直截、仆辈亦同此意、葢与其逃而无用。不若就近补之。犹得一军之用也。既而思之、深有未便者、苦寒硗确之地、人甚不乐居、严法羁管、严法清勾、然犹住者多逃、而逃者不获、若逃军即许改编此驳甚妙则虽素不逃之军亦孰不逃焉以冀改编乐地乎。是今日逃军之补见役。所以酿成异日见役者之作逃军也。窃恐利少而害多矣。是以不敢便宜区处。亦不敢遽有题请。只将状发与县官、而曰务须不失开诱首逃之初意、亦不堕猾军规避之私心、使具由上请尊裁、惟公一为处分、自当去其利而收其害也、
　　○与胡默林一【御倭】
　　书生操未尝一日拊循之兵、领八九枝素非同心之将、以攻据巢之贼而监将战将、皆身当之、真可谓不自量而任之太过矣、仗公成筭、初二初四两日、将士贾勇入巢、斩获共得首级四十二颗、皆系真倭无从者、冲锋则鸟铳手溆浦兵之力也、生获免狼狈为幸多矣、余贼据巢者、尚繁有徒、战后镇溪兵乃至、将复用之剿平余贼、此后容再报也、第以崇明事紧、恐有疏虞、不得不急归、而铳手皆随仆还矣、区处崇明后、即往杭州候公、计相晤只在半月也、此中贼势似巳有定、恐不久当走、公书中云欲题本、可且缓之、更看消息何如、承教步步抬营立于不败。此公老将经畧。甚合鄙见。弟巳造下行营三座。决然可以制贼。而诸将尚不能用之。如卢镗刘显等俱不肯用所谓或执拗不肯相听。或愚闇不能相听。此亦其一节也。若不用抬营之说。明日再战。恐又如前之奔耳。虽十战亦复然。所谓浪战也。所造行营、当移至杭州演之、
　　○与胡默林二【御倭】
　　东至狼山、北至庙湾、沿海廵历一遍则江北又是一样局面、土著盐徒、随处尽有骁勇可用者、稍联属之、亦不甚费衣粮、但是绝无一好水陆将官、至于征调之兵不特老营边卒保河长箭可用、其毛睢曹沂各兵亦尽骁锐、但是无粮赏养之、今岁十倍艰于往岁、克斋去岁年终丁田银巳仅得一半、今无一二百两解到扬州、只望京师拨与　米打头一奏、至今更无消息、不知四五万军、辏聚何处乞米、兼之风北风俗素无夙储、此其所以易一荒便饿。一饿便盗。至有一县之仓。无五升之米者故仆以为今岁救荒、须费七分精神、只留得三分精神御倭、虽以高才处之、犹恐其难、况迂庸如仆者乎、望公题奏间稍为一援手也、向所借鸟铳手、盖是欲久假数月者、知朱尚礼一枝、公所必须、愿且勿遣、俟急更惜也、倘巳即路、则遂遣之耳、闻戚继光有御鸟铳牌、屡索之不得、望公为取一面见付作式、然亦不知其果能御铳、而珍閟之若此也、此处需水将甚急邵应魁若不甚当紧要、公可暂借何如、江北亦公地方也。
　　○与胡默林三【御倭】
　　滩山浒山有贼系浙直诸　会哨所在、而李希贤孤军独、往余皆坐观、不相为援、及乌沙门洋山一带有贼定海兵船亦互相观望待其登岸、噬脐何及、盖守港将官。全然不以会哨会剿为意。贼迫近乌。机会可乘。辄以风潮不便为解。纵之登岸。陆地失事。则又罪坐陆战官兵。彼亦不与其责。　明旨近例所谓邀之于海。徒为空言。不得巳而陆战在我为舍易图难在贼得护其所短而用其所长兵家之忌。我则犯之。然则倭贼何时可乎。公亦何时可息肩也。承公指教、不自量力、谨往吴淞督战一番、若贼仍在滩浒洋山之间诸将官仍守旧套、不肯会哨会剿、仆止有以身先之而巳浙西江南陆战之兵。俱无足恃、仆所亲见成败只在海剿一着贼一上岸。必然复如往年之事矣
　　○与曾石塘第三书【复套便利】
　　辱示大疏并营图、则分合进止、奇正迭用、熊虎之韬如承面授、而士马腾跃、旗帜精明之状、如获目观、古所谓节制之兵、何以过此、石塘以复套议示荆川荆川初答书颇难其事后复以营题疏与荆川曰作此真足以立、于不败之地、而不失、敌人之败、发舒华夏之气、而扫空百年狐鼠之巢穴、有不待捷书之上而知之矣、兵家之变。不可尽言。而疏中所论用间设伏。与夜斫营掎角八九条。则大约备之。用间使其自相疑而自为斗最是攻夷上策然非深得敌情。则不能用间。非熟于地形。则不可以成掎角之势。而夜袭敌营。但谲诈凶狡。虏人所长且自我兵形既露。虏人亦日夜为备。而匿实示虗。匿近示远。匿精壮而示羸弱。百计以疑我者宜亦深矣。则得敌情为难自百余年来。中国无一人一骑入套中者。此路闭塞巳久则得地形为难而今之所谓得敌情地形者。祗是据降胡侦卒一二人之口。万一实事未必尽传。传事未必尽实。则听信之际。毫发少有差池。至于当机合。呼吸便有安危。此其多方参伍。使较若画一。全在吾丈胜筭耳。虽然此犹是攻战之说。而未及乎经营善后之计也。大率今日之事。不惟一战逐虏。扫空巢穴之为难。而虏人遂遯之后。城堡未立之前。军士经时旷日。野处露宿。散布于二千里空虗之地。能使恋巢残虏。一无所窥伺突发乘间之为难。又非特杜塞虏人窥伺乘间之为难。而一时迁徙二千里之军民。一时创筑二千里之墙堡。以填实二千里百余年空虗之地。能使内境一无惫敝骚动之为难。故不难于攻而难于守守之所以难者不足虞于敌人而足虞于内境替人谓平吴之后、更劳区画、今胜虏之后、更劳区画耳、守之所以难者、姑未暇言、而攻战之难、则敢窃陈迂阔之论、或可以少备胜筭之采择、大畧以为千里而袭人。必潜形匿影。乘其不备而后可以得志复套之议两年于兹矣我之兵形既露而彼之为备亦密我之间谍虽精而彼之窥伺亦熟我能分兵以相攻。而彼亦能井兵以相待。春夏之虏。马以乏草瘠。而我马于此时固亦不能藉草于敌。虏弓以春夏解胶。而春夏多雨湿。我之火药火器。亦有时而不适于用。我恃火器以攻虏。而辎车络驿于深草丛莽之间。亦宜防敌人火攻之便。且夫兵法非十不围。非五不攻。万一虏人自知不敌。结连套外之虏。并聚于套中。合力以抗我。其骑兵必且十余万计。而我六万之兵。分为五六路。彼于地利既熟。知其何路为险。而于我兵且窥觇其何路为虗。彼将空其诸路以疑我。而并力一路以邀我是以彼之十万当我之万据彼之险而击我之虗或一路稍有疏虞则诸路闻之摇动。如宋人燕云五路之役可虞也或我出则彼遯。我归则彼复蹑之。如吴人所以疲楚之术可虞也。或彼远其辎重部落。诱我深入。如赵信教虏之计可虞也。葢必我知虏所以聚兵之处而彼不知我所以出兵之路我能散敌党之合而敌不能乘我兵之散我尝得重地可遽之利。以扼虏人轻地易走之势。然猾虏穷寇之情。兵凶战危之虑。出于意料之外者。殊不止此。盖宁可过为多筭而慎之。不得少筭而轻之也。然以吾丈老成持重、深谋石画则于建议之初、凡今日之所以攻、与后日之所以守、固巳得万全之筭久矣、近见邸报、得吾丈条陈边事一疏、窃以万全之筭、多具此中、而邸报止载条纲、愿得全疏一观之、井三镇廵抚所议、与河套详细地图、俱望一见、亦或更有以请教也、
　　○与李龙冈论改折书【灾伤改折】
　　轻赍一说向巳面白、兹复具之于书、以为可以纾百姓之急、而裨万一于贤侯百方之图、则不敢以出位为嫌也、窃惟国家之赋、其水旱可得而减免者、兑运以外之数也、虽水旱必不可得而减免者、兑运以内之数也。水旱不可以不恤。而兑运又必不可减免。于是有轻赍之法。葢米自江南而输于京师。率二三石而致一石。则是国有一石之入。而民有二三石之输。若是以银折米。则是民止须一石之输而国巳不失一石之入。其在国也。以米而易银。一石犹一石也。于故额一无所损其在民也。以轻而易重。今之输一石者。替之输二三石者也。于故额。则大有所减矣。国家立为此法。才相都于此事措置有方畧盖于不可减免之中。而偶可以通融之意。不必制其正赋之盈缩。而但制其脚价之有无。不必裁之以丰凶之敛散。而但裁之以本折之低昂一无损于国而万有利于民此其法之尽善而可久者也。以武进一县言之。岁该攒运米五万四千五百八十一石三斗四合。此其入于国之正额也。本色正耗水脚平米七万九千六百八十三石七斗三合八勺四抄。折色银九千一百五十一两四钱六分五厘五毫二系。此其费于民之羡数也。若以银而权米。石以直五钱为率。米七万九千六百八十三石有奇。为银四万九千八百四十两有奇。与折色银共五万八千九百两有奇。若得从轻赍之例。石折银五钱。计银二万七千二百两有奇而足。又使加折至于六钱七钱。计三万七千八百两有奇而足。则是民每岁出五万八千九百两有奇之中。而今出其三万七千余两之数。以不失国家之定额。而实私其二万余两之羡自润也。夫五钱者。江南之平价也。七钱者。折色之极则也。若使江南米贵。自五钱以上。而蒙恩折色。或减至七分以下。则其所私之羡。固当倍之且蓰矣。倍之为四万。则是十万人凶年一月之食也。则是国家不出一粟。不费一钱。非特可以救民行此道也亦足以裕国而为凶年十万人续一月之命也。为民父母者。何惮而不以告乎。司国计者。亦何靳而不为乎。且夫国家漕运四百万石之中固尝定有轻赍四十万石以待四方以水旱来告者矣盖其岁之凶与否。与岁凶所在之地不可知。而所谓轻赍。则所谓岁四十万之额。以待四方之以水旱来告者。将安用之且况自古经费。其本折之权。率视缓急而为之操纵今国家所以远输于江南。不惮二三石而致一石者。正以江南米贱。而京师米贵耳。京师米陈朽价贱乎江南使阁臣主之司农诸之将漕白二粮改折一年亦可也近闻京师之米直自七钱而减至四钱。而江南之米。直自七钱而增至九钱。其为贵贱。特异常时。则是江南以二三石致一石。而不当一石之用也。今若取银于江南而用银以给京军之当给米者江南无远输之费。京军无贱粜之困。此正今日之便宜耳。然则非惟无损于国。盖深有利于国而得乎操纵缓急之权者也夫损国以益民犹且为之。国家发内帑以赈灾者。往往有之矣。又况无损于国而有利于民。而又况国与民并受其利者乎。此事在不疑而必可行者也。为民父母者。何惮而不以告乎。司国计者。何所靳而不为乎。嘉靖十数年间。江南屡告灾。国家亦屡尝以轻赍与之。此其近例试求之故籍。可覆案也。查得嘉靖十四年。苏松等处灾伤。廵抚候都御史等奏。户部覆准。除蠲免外。兑运四百万石。内准折银粮一百五十万石。兑运米每石折银七钱。改兑米每石折银六钱其被灾尤重者。量准十万石。于临德二仓支运。每石止征脚价银一钱五分。自此而上。嘉靖十二年。折兑一百万石。十年折兑二百一十万石。八年折兑。一百七十万八千石。无岁不有灾伤。则无岁不有折兑。此其因灾伤而折兑者常例也。又伏读嘉靖九年诏书。兑运米以十分为率。量准五分。是时常州一府。该得折兑八万一千石。此其不因灾伤而折兑者。例外之恩也。由此言之。葢有因灾伤而行支运。以大宽民力者矣。未有灾伤而不行折兑。以重困吾民者也。盖有不因灾伤而折兑以广例外之恩者矣。未有灾伤而不行折兑以啬于外例之恩者也。此　祖宗之良法美政。　圣天子之深恩厚泽。于丰时足国之中。而寓救灾恤患之至意。虽旱干水溢。而民免为沟中瘠者。诚戴　圣泽之厚于无穷也。
　　○答李中溪论举劾书【论举劾】
　　夫抚按之权、举劾最重、百官之所劝惩、公道之所以开塞、其系于抚按举劾亦最重、然而今世所谓举劾者、仆窃异焉、仆尝备员郎署矣、尝得日闻邸报矣、或曰、今日某廵抚举劾奏至矣。仆不问而知之矣或曰、今日某廵按举劾奏至矣。仆不问而知之矣。何也痛快其所举者可不问而知其必藩臬方面大官也其所劾者可不问而知其必通判县丞小官也其所举者可不问而知其必牵朋联伍不数十人不止也其所劾者可不问而知其必寂乎寥乎纔三两人也如此则是贤者尽大官而不贤者尽小官也则是贤者甚多而不贤者甚少也夫使贤者尽大官。又使贤者甚多。而不贤者甚少。则宜其政平而说理。苞苴不行于上。怨毒不结于下。天下可以卧而帖帖矣。而顾不能。然则是大官不能尽贤。与贤者不必甚多。而不贤者。不必甚少也。大官不必尽贤。而贤者不必甚多。不贤者。不必甚少。则彼举大而劾小者。无乃大官则足以木豆寸恩。而小官无伤于任怨也欤。又无乃势弱者易凌。而根固者难拔也欤。而其所举所劾之多与少。又无乃厚市恩而薄引怨也欤。如此则人心奚而得劝惩。公道奚而得不塞也。虽然固亦有藩臬方面大官而不举。或反见劾者矣。尝骇而问其人焉。则是非能劾藩臬方面大官也。亦非其人之果不贤也。或负气倔强不善曲媚者也。不然。则受人指嗾。为之快忿者也。亦有通判县丞小官而不劾。或反见举者矣。尝骇而问其人焉。则非能举通判县丞小官也。亦非其人之果贤也。或最有力者也。不然则其亲与故也。如此则所劾者。纵非小官。则必负气倔强。与为人快忿者也。所举者纵非大官。则必多援善钻。与亲且故也。然则人心又奚而得劝惩。公道又奚而得不塞也。由此言之。为抚按者。固不得以能举人。能劾人为荣。而必以举劾之不称为可惧矣。今兄之所属。其为方面大官者谁乎。其为州县小官者谁乎。仆固不知也。贤者多乎少乎。不贤者多乎少乎。仆固不知也。而为是多口者亦据素所疑于人人者言之耳。然以兄之志刚而识明。秉正而嫉邪。固必不同于人人矣。必能示劝惩。而彰公道矣。又何藉于仆之言乎。然仆之为是言于兄亦非欲兄之不举大官不劾小官也。非欲兄之所举必少而所劾必多也。大官果贤矣。或矫而不举。亦私也。贤者果多矣。或避收恩之名。而欲矫之以少举。不贤果少矣。或沽澄清之誉。而欲矫之以多劾者亦私也。虽然窃以为莫如精举而慎劾。则劾者固少。而举者固不得多矣。或曰举劾皆少。则是善有隐而不章恶有微而不屏也。是不然矣。夫天下中人多。而其最贤与最不贤者少矣。举劾所以出于常格。以待最贤与最不贤之人耳。若夫小善小恶。则固有考语矣。又何虑善有不章而恶有不屏也。故仆以为莫如精举而慎劾。兄意何如。
　　○答万思节【历法】
　　每欲与大洲兄相会、乃欲相与证明绝学、非历数之谓也、然历数、自郭氏以来、亦成三百余年绝学矣、国初搜得一元统、仅能于守敬下乘中、下得几句脚注、监中二百余年、拱手推让、以为历祖、吾向来病剧中、于此术偶有一悟、颇谓神解、而自笑其为屠龙之技、无所用之、亦叹世无可语者、近得来书、乃知复有透晓、如大洲者在也、一快一快、但不知大洲所谓透晓、而历官所不解者、何所指耶、岂所谓历理者、七政盈缩迟疾之所以然、如元史所载、王恂李谦历议、及绿督氏革象书之类、独能洞其精微是历官秪知其数、而吾辈独能明其理、遂指此为透晓、而历官所不解者耶、葢替者太史造历、能以测定日躔盈缩、月离迟疾、去极远近浑沦得一天体、在胸隔中、而欲传之形气之间、以为历本、则是以数寸筭子、握住万古宇宙、转运葢甚难下手、此子长所谓太初历、既巳测候而姓与都等、不能为筭之时也、古历大衍为精、一行和尚、藏却金针、世徒传其鸳鸯谱耳、于是守敬独得一法曰弧矢圜筭、如所谓横弧矢立弧矢、赤道变为黄道、黄道变为白道者、最为圆杋活法、自此黄赤白三道之畸零可齐、而气朔之差可定、此法不惟儒生不晓而三百年来历官、亦尽不晓矣、今监中有一书颇秘、各曰历源者、郭氏作法根本、所谓弧矢圜术颇在焉、试问之历官、亦乐家一哑锺耳、岂大洲所谓透晓、而历官所不晓者、盖谓此耶、若所指如前说、虽极精微幽眇、犹是儒生套子、所指如后说、虽若九九缀术乃是实得也烦问之大洲、求一转语见示、当更有请教、夫六艺之学、昔人以为数可陈、而义难知、在今日历家、却是义可知、而数难陈、葢得其数而不通其义者有之矣、若谓得其理而不得其数、则施之实用、既无下手处。而并其所谓义者。亦脱空影响。非真际也。虽然、今历家自谓得其数矣。今历家相传之数如历经立成通轨云云者、郭氏之下乘也。死数也。弧矢圜术云云者。郭氏之上乘也。活数也。死数言语文字也活数非言语文字也、得其活数、虽掀翻一部历经。不留一字。尽创新法。亦可以不失郭氏之意。得其死数。则挨墙傍壁。转身一步。倒矣。夫知历理。又知历数。此吾之所以与儒生异也。知死数。又知活数。此吾之所以与历官异也。理与数非二也。数者理之实致用处也。活数死数。非二也。死数者。活数之所寄也。近见一二儒者。亦有意象数之学。然不得其传。则往往以儒者范围天地之虗谈。而欲葢过畴人布筭积分之实用。不知岂便吃尔葢过了也。后世儒生所论六艺。往往而然。不特历也。大洲其于吾言有合耶否耶。杨子云曰。通天地人曰儒。通天地而不通人曰伎。通乎天地之历数。而未必通乎身心之历数者又一行守敬辈之所以为蔽也。今未暇论也。虽然。所欲请教于大洲者。其大者百未一举也。而辄琐琐及此。毋乃以我不知务乎。纵言至此。一笑、吾友欲吾举历家一二紧要语。与大洲印证。如步日躔中盈初缩末限用立差三十一平差。二万四千六百。此死数也。又如步月离中用初末限度。一十四度六十六分。此死数也。历家知据此死数布筭而巳、试求其所以为平差立差之原。与十四度六十六分之数。从恁处起。则知活数矣似此只举一两件。更不费辞也。活数者如揲蓍求卦之初。参伍错纵而阴阳未分者也。死数者。如卦画巳成之后。为九为六。而阴阳既定者也。
　　◆叙
　　王君注握奇经叙
　　送太平守江君叙
　　○王君注握奇经叙【兵法】
　　余少颇好奕、无从得国工之谱、而独以意为之、寤寐而悬思焉、久之其于战守攻围之间、若或有得筭焉、而因以胜于人、其不能胜而败焉者、则咎于思之所不至而巳、艺既稍习、而巳得国谱、则余所以胜者大率多古人巳试之术。名言其败焉者。则古人巳先为之营救布置。余于是自笑其思之不极。不能尽合于古人。而又惜不早得国谱。以助余之思也。以是知古人之精神。寓之于谱奕者。索诸巳之精神。与索诸古人之精神。苟有得焉。其致一也。奚必谱之是。而心思之非。奚必心思之是。而谱之非乎。然则言兵法者。何以异此。伏羲画象。贞坎悔干为师。巳寓居中握奇之义。而握奇经。则世传以为黄帝书。葢战法自黄帝始也。顾其文简奥。世鲜知者。王君以穷经余力。推究其说。为之注释。其诸家言兵。有及于握奇者。悉取而附之。其营筭占候亦缀焉。以为兵家全书。君示余、余窃叹其有似于吾所谓奕之谱也、盖史称卫霍、不学古兵法而每战辄胜、然观其环车为营、纵轻锐往当匈奴、实得经中所载二垒游兵之义至诸葛氏摹握奇为八阵。钩角联络。一一古法。宜其可以必胜矣。而竟不能成混一之功。岂其所当之敌有坚脆耶。何暗合古法。与纯用古法者。其效乃若是相反耶。然君颇自奇其说。以为得吾书而用之。内靖草窃。外荡丑虏。特为易事。葢余之于奕也。虽知思与谱之不二然以谱措之悬思、则差较毫厘、以悬思措之临局则又差较毫厘。是以圣人自谓能行三军。而又曰。军旅未学。言兵之不可以尝试也。王君年始衰矣、而志尚壮。今塞垣多故。安知不有知君而举之者。使人儒服立军门亲鼓鼙之间。以与老将角短长。而知其胜筭之果不能出吾书也则王君乃可以自信矣。
　　○送太平守江君叙【粤西郡守】
　　嘉靖中、交人篡其君、贡献不通、　天子议将用师、于是命庭臣、推择诸臣中、才望尤异者使为广东西云南三省抚臣而三省之吏、自藩臬至于州郡县、必精其人、有不称者、更而置之、而广西之太平、与广东之钦廉、云南之广南诸郡、尤绾三省之口。为中国出兵之户。其地与交南相齿错。故其选人尤重于他郡。而江君适以户部郎出守太平、君练达而沉毅、气伟而志雄、士大夫以是贺太平之得其人、而知君之能勇于立功名以自见也、会余以省父至南都、君之僚某君辈、因求余文以为君赠、余惟交南距中国万里许、且夫以北土能寒之人、而争骛于毒痢暑湿瘴疠之域、以转饷之艰、而当自食其地之逸、以不习地形之势、而当当关拒险歨崖深篝之塞、此兵家之忌罪人未可以必得、而中国且骚然敝矣、故征交之议、士夫多难之、虽然、固有不烦兵、不费粮、而可以有功者。要言则汉人所谓州郡足任者也今广东西、云南诸郡、所辖诸土兵、其长技固与交人无以异、其巢窟于歨崖深篝之中、固与众出入干交人之地、无以异也、往时檄上之甿、多窃出与交人相市、近以通夷禁之、夫此正不必禁也、贵在因而用之耳。诚欲剌其阴事。而疑散其党则足以备间谍。欲夺其险阨。则足以供乡导。何不可哉。且莫氏以篡得国、交人虽蛮夷、固未必尽肯甘心、为篡人役也、其左右之刼于凶虐、欲自拔而不能者。计亦多矣。闻故王子孙。尚有据国之半而争之者。而占城压交人之胸。世仇国也。此皆可借其报怨之愤。而资其夹攻之力。顾为计者。未知出此。诚使此诸郡迭相臂指。潜形蓄铳。蹈瑕而动。用其长技与熟于地形之兵。加之以间谍乡导之便。因其故王子孙与左右欲自拔之人。以为内间。因其仇国以为外犄。使彼备多而力寡。然后阳壁于其所备。而阴袭其所不备。其国中固宜有向应者。然则兵不必传其都。而篡之首可以悬而馘之矣。其与劳师匮粮。以犯兵家之忌者。不亦远乎。故以为　天子苟赦而不诛则巳诛之。则宜委其责于州郡。而毋出内兵。苟委其责于州郡则太平其宜率先诸郡者也嗟乎士患不遇时。彼慷慨跃马。策勋铜柱之外者。世固不可无若人。吾将以君之行观之。
　　皇明经世文编卷之二百六十一终
　　●皇明经世文编卷之二百六十二
　　华亭陈子龙卧子　徐孚远闇公　宋征璧尚木　周立勋勒卣选辑
　　李待问存我参阅
　　王槐野存笥稿（书　序）
　　王维桢
　　◆书
　　奉大扩王先生
　　与许少华中丞书
　　答姜佥事书
　　策（安边）
　　○奉大扩王先生【贵州叛苗】
　　贵州汉西南夷也、汉竭才力、钝士马而有之、乃后至马援而定、蛮俗効贡、比于内地、考马援定夷故事、在顺俗与治。大犯则创。小犯则畧。不与犬羊争胜。此若汲寒泉。止沸汤。就须臾之效。贻数百载之安。今苗族横戈掠境。固彼恒事。至烦请　诏命将骚动连壤之师。恐张虏气而摇其志。以为我可患中国。中国备我。方逆苗窃发。直用一将帅之力。十日之劳。可以灌凶熄毒。顾湖广贵州。各接二境之有司。两伺莫先闻。故至此。门下前在职方。号称识畧过人、而沉毅廉慈。又足附众死士。即灭此何有。权分于二省。事牵于内制、即伏波更来。莫有效也。审时相机、约两国之师、戮力直前、以批难而解纷、此惟门下勇裁之耳、今为中国患者、不在西南、在北狄、西南之兵、豫期可收、北狄之忧、岁谋人作、奏功之日未见、制狄与制苗难易自燎然夫制狄与苗异、苗叛则不服。服即不叛。狄乃不然。去来来去。不可要结、不可盟信。言边事者。纷集如品。即口以成事。实绩鲜睹也
　　○与许少华中丞书【经理昌平】
　　今翁为陵国守吏矣、边疆守臣、能拒虏勿入、则内地宁、翁亦晏坐府中、不得竖奇扬烈也、假令东有蓟州之警、西有居庸之难、寝邑地重、　主上关情、所藉以保卫者、翁也、仓皇告急、计将安出、桢以事贵豫图变须早见传闻红门以内。岩谷层复。丙子虏突至昌平乃从间道入也其径道可通往来者甚众。塞鏬削垣。截山断涧。视要害最甚者则请置戍守之又必躬涉险阨。登观降望。斯区裁得体而设施弗谬也近世宦情、苟得善所、辄用为悦、不则怏怏此无他。计便安。要声利也。昌平城瘠薄。部吏星稀。人士皆知之。然亦可以养节完名。大臣身任疆场。岂得顾私愿哉诸陵逻卒逃匿居半与团营之兵同勾稽补伍倏集倏散无裨实効与团营之兵同厺严则波澜喧口然竟不为患宽则苟安一时而有卒然之忧斯两者相厺远矣。不可不审也。且事固有难。难在时势耳。至权度时势者人也。卒诿之难。坐不为理可乎。
　　○答姜佥事书【倭奴】
　　自鄙人入南中、客为称足下贤者葢百数、然未有验也、居无几何、而海寇至、所在大城危、小城陷、靡不得意、然唯独海盐完、问之海盐所由完、则足下在城中运帷幄之筹、而又有汤参将者。与之戮力奋驱。乘城拒守。寇尝三围海盐。每围厚集数重。期在必拔。然竟不能一中高墉之隼。则足下之智畧勇力彰矣。令他城皆若是。则贼锋挫必遁。贼见他城悉愞软不与犄角。独海盐伉。以故数至图伤之。奉常郑公、海盐人也、为鄙人道之甚详、故鄙人信客前尝贤足下者、果有今验、非谩语也、初寇侵上海也、上海令怀印亡徒扄县门閴无人、邑中人见令亡、立尽奔窜如云雨散焉、贼入以素所闻二大姓、尽掠其财而厺、杀伤数百人、巳而令还、寇复至。令辄复亡。寇过县门、仍扄无人、乃始排门入、吹火烧廨宇门楼皆空、前上海民亡者、甫还、寇俄复来、不及避、皆伏在锋、积尸高者丘陵、卑者溪涧、为之不流、比三至而邑中室屋空、寇揭虗囊去矣、夫寇三至上海辄得意去、及三至海盐、皆燥唇干喉而归、则信乎足下之贤有力也。太仓被创、在上海后、太仓人为鄙人述其事、尤可扼腕、方贼舰泊海口时、才数艘耳、其登岸薄太仓城者、且不满百人、太仓守臣、怖于卒至、则股栗不能持、乃掖而乘城、守臣从谍间、望见贼锋横厉、须臾而三遗矢、左右皆笑之、其有以事白者、第瞪目视、口噤噤不能语、顷之稍定、则又朴击施威用。盖其陋若是。则太仓柰何不残。当是之时、设令足下备太仓、且不啻守海盐、其智畧异也、今寇留海上、业三月余矣、诸公贤有力者、第能婴城收保、不及百姓于创、然未有与寇一创者也、其不能创寇者、有说四焉、夫兵不素习、将不知兵、一也、我众附贼、益贼之智而张其胆、二也、廵视宪臣、权拘而封疆远、权拘则不在统辖者不听。封疆远。则缓急不相捄。三也。封内士大夫。生长江南。不谙兵谋然好鼓喙沮事执役之臣往往摇于邪说悚于后患有作辄辍之四也斯四者寇所以敢犯久留。横行而莫之遏也。以余观今日之势、参彼巳之形寇欲去则去。不欲厺则听之。卒无可柰何。至为异日计。则鄙人有策三焉。而练兵卒算军食不与也。三策者。改廵视为廵抚。开府于浙之省中。而以廵视为带衘。以福建附属之。今浙抚亦带提督军务衘闻自倭寇时为浙闽提调而设至今仍之也既巳正名廵抚。则藩臬有司。咸听期会。军饷民兵。咸听料理。远征近发。咸听区分。于计便。此一。今疏请置总兵参将是矣。而未指其总兵建牙处所。愚以为当置之闽越壤接之界。海道之冲。而诸参将。列砦分屯于海上者。散若星罗。会若蚁结。有警则督所向分戍参将击之。贼安得登岸。然非大破恒调。力伸军威则军吏不肃。士卒不为奋。此二。江南厺网之弛特甚。乃仕者率用宽和为治。故至此。诚取军厺。戮不轨之民。则谁其通夷而跨海。锄贪暴之吏。则民安。又谁其甘心弃业而化于夷也。此三。至若练兵卒算军食。之两者。固称要领则既立抚臣抚臣自举之既立总兵总兵自举之立抚臣而抚臣不必举也立总兵而总兵不必举也若能举之则长无事矣此谓溉其根而枝叶自庇者也凡今吴越两地战卒。皆闾阎好骋子弟也。彼其醉呼于市中舞拳以示力、一见勍敌、即奉首窜矣、顷闻寇兵鸟举。焂而东。倏而西。不可得而制。要之城守为是。下令曰。有警至。即入收保。近者归城。远者屯结。幸不使重伤而巳。若欲创贼。令惮不更犯。则异日徐议之耳。王思质者。鄙人雅所礼重人也。其才智敏速。腹膓廓落。足以立事功。顾视事之日浅。无以应卒。然能焚荡贼垒。挠不使宁。是亦一奇也。他口虽啾唧、不能左王公之计、乃王公顾若慑者、呶呶効儿女子争言、亟于相胜、岂豪杰任事之槩哉。彼言平巢蔓延者。此昧子语耳。有识者不与理也。凡本居为巢。次舍为垒。今王公所焚荡者。贼垒也。安得称巢。王公不持是为解。乃轻击豪首。骤诘祸因。祗以构怨深雠而巳。是不自明也。若见王公为道区区如此。
　　○策【安边】
　　问我国家建都北平、以宣大蓟州为肩背。以辽东为左臂、谓其外与虏接、而内距京师不远也、故先朝谋臣、于此数镇、恒注算焉、正德中北虏突入、宣大、寇白羊、南逼居庸近矣、巳而见我军三面至虏辄遁厺、卒无所得、于时兵何卒办、将何卒良、至今人有传其事者、可为训乎、花当之子寇马兰谷也。射伤裨将、桀矣、本兵请使责问、求执其子、偿其罪、以明　朝廷之威、自是朵颜诸部、畏威奉贡。何谋以制之也、成化末海西建州诸夷、数犯辽东、守臣议主抚、本兵议主剿、卒用本兵议、兴师伐之辽东以宁、由是言之、则主抚者非矣、乃复有言剿之非者、何哉、今朵颜诸部、海西诸夷、往往窃发为二境患、北虏益鸷悍莫御、故就尔诸士、讯所闻而知者、以裨边计、苟有自献而足效者、即不袭故计可也
　　愚闻正德中、虏酋驻牧威宁海子、威宁在宣大二镇间、时王恭襄在本兵、书闻、乃即选大将一人、参将二人、督京营兵练习之。又征辽东兵赴蓟州备之、又檄宣大整兵备之、既半岁、虏不来、申令营兵在练者、无得怠、诸镇兵亦不解、忽而虏果入白羊口、南向而趋居庸、书连至告急、乃即遣所选将。所练士出击之。辽东兵自左臂至。宣大兵随肩背至。诸军既合。虏狼顾骇栗。一日辄移去。是岁也。虏春驻威宁。秋乃始人者。伺我懈而冀得纵也。借使我兵以久待不至弛焉彼计中矣葢虏凡大入。必召集诸部落。以利啖之。不得利不足示信自虏驻威宁。即识其计而备之。若恭襄者。真谋臣也。又闻正德中。朵颜酋长花当之子寇马兰谷也、参将陈干御之、花当子射干、干死、恭襄乃请遣使责问花当、即如花当不知、则执其子来归偿罪、花当不坐不服、则起大兵伐之、以辽东兵攻其左、以宣大兵攻其右。破灭必矣。花当惧服如令。夫花当夷种也。轻生善鬬。岂惮我兵哉。贪汉财物。如啖甘蔗。舍而弗忍唾之也。恭襄习之故花当宁弃其子意不绝汉好即如忍而不问将无忌矣今若此。则是爵赏之恩。予其降伏诛罚之典咎其犯顺。威畏并着。以革其奸而诱其里。若恭襄者。真谋臣也。又闻成化末。海西夷之犯辽东也、驱掠甚盛、我军半创死、本兵马端肃议曰、夫海西夷、降虏也。今来犯。是不降也。剿之宜。否则长骜。而狎中国之恩。守臣陈越曰。剿必启衅。抚之宜。　诏从本兵议。乃命将出师。直临贼境。诛戮俘馘。以千百数。赫赫烨烨。威振殊俗矣。夫女直尝起海西。据中土。非细物也。犯而顾抚之。是彼制我也。今剿之是我制彼也。其时余肃敏讥之曰。宁成功于门庭之间。勿远致于敌人之境。斯驭夷之恒调。非适时之大权也。若端肃者。真谋臣也。夫谋臣之在事也。未事而画之。则为之计利害。筹多少。视远视近。较彼较我。若大贾行货。度三五之数。而等贵贱之利也。其画定而举也不可谮夺。不可祸怵。迅往迅迈。飘飘乎若鸷鸟之搏也。若峡水下舟而放之疾也。故始无轻发。卒鲜隳事。后至者弗可弗稽也。夫大匠以目中。然未有离绳墨巧者也。上医以意中。然未有舍方书神者也。兵亦若是而巳。顷岁以来、朵颜诸部、恒出兵以挠蓟疆不宜置之不问。且　国家所以怀夷者甚厚。而久授爵降印。世世弗替。乃复和亲北虏。市外交。而恐喝疆场之臣。以要赏益货。否则来侵。弗可狃也可及其来　朝谕之祸福戒勿负恩绝好其挠边甚者。按依前事。固求其人罪之。卒之蒙罪者少被赏者多少不胜多则威不胜德不伤国重。不起祸阶。则朵颜可常服也。海西诸夷。屋居田作。与中国同。射猎侵掠。与北虏同。葢兼二俗有之。兼二俗则易制也。今奴亦屋居田作而日益强者闻之废将云捣巢可行于西而石可行于东也夫屋居田作则内顾重。内顾重。则捣巢之令得慑其奸。且彼内附久则信义可责。于其来侵。时出锐师。以逆境上。名曰捣巢。按且勿进。令来归义。兵乃解。比既归义。则要取盟誓文书。以持后事。夷即难信结。我将兵之有词也。如此。则剿存抚情。抚寓剿威海西夷可常服也。至若北虏、制之固有旧筭、而効卒罕曙、何者庸将先失之懦将后失之也何谓先失之、虏将大入。其兵非一日能集也。又其性儇黠。结营在此。所向在彼。倏东倏西。疾于鸟举。此彼丑恒态也。觇者至。苟得虏情。能即发符征兵。分地据守。又于要害之口。必从之路。多张旗帜。盛振金鼓。示形以必不可犯。示间以必不可乘。虏众望见。惮不敢逼。守之无何。且移去矣。而将不早图。遂令穿塞而入。肆螫我土故曰先失之也此智不能照。谋不能先。故曰庸也。何谓后失之。虏既入塞。或合十万之众。结为一营。而我军数万。分为数处。势不相当。安可进取。若有能办此者虽诱之亦不入也惟得利归也。则所得有多寡。彼丑有喜怒。及既出塞。辄各分散不相顾藉。苟俟之归路溪谷之间阨塞之处伏兵邀击奋获畜产即以其半与之宣大之人。习勇好利。将奋九死应矣。而将不此图遂令十来十归穷来富归虏无遗矢缺戕之劳而安取汉财如索诸寄故曰后失之也此其保爵爱身。慑祸求全。故曰懦也。且彼既偾事矣。而始罪之。罪之当也。无救于偾也。故选将恒谈。而制虏之术、要不出此。其若选将。则莫如守臣自荐所知。本兵因视所宜任之。守臣得良将。则外有与。本兵得良将。则内有恃。殆无忧制虏之术矣。虽然本兵守臣。此两臣者。尤要也。尤要则尤宜择也。是故　天子内择本兵。非有识者弗与也。外择守臣。非有识者弗与也。两臣者起而应择内者。量力未能胜。弗敢举也。外者量势未能运。弗敢任也。上择固精。下量又审。则才者处权。才者处权。而疆圉之不固者。无有也。本有他长。授以枢管。则用非其能。用非其能而责疆圉之必固。安有也。故两臣先识无识者弗可与也。若商文毅之于项襄毅王晋溪之于王伯安皆以识胜也彼王恭襄马端肃者。并以识胜。不识其识则不用其谋。故贵有识者。又贵识识者。何也百年之计。不可以目前効。而见在眉睫者。谓迂也。独睹之计。不可令众庶见。而不得其指者。谓诡也。持重之计似怯。趋时之计似轻胜计佯败取计佯与凡此皆难识故有识之士恒为不识者击之。识者一明其指以示无他则谋泄事去与无识同归矣是故孔子讥不密。管仲戒漏言兵且压境。敌国不知其向。终日治旅。左右不测其为。纳之死地。犹如用我者。置之安利。犹如危我者。故兵事称机。谓发乎此。应乎彼。利害迅疾。効如去矢。胡可泄也。胡可漏也。此则有识者任两臣而择此焉。可也。
　　◆序
　　赠黄佥事兵备辽东序
　　赠侍御齐公再考序
　　赠东谷先生考绩序
　　赠大中丞须野张公廵抚贵州序
　　奉送大司马凤泉先生归宜阳序
　　寿大司马督府太华何公序
　　○赠黄佥事兵备辽东序【辽东兵备】
　　天子践阼之二十年、虏酋大入、寇太原、其明年复入更进趣利、守臣不能御、令得志引去　天子怒、悉法守臣、有司奏自今缘边置守咸以西北人承之、谓西北人忠敢有济。遇难不回。不专以习边云。当是时秦人为刑部员外郎者、二人、蒲子仁伯、黄子叔卿、于是遂用仁伯为山西按察佥事、二子有友王生维桢、谓黄子曰、仁伯固晋往、然且及子、居无何、辽东兵备缺吏部遂以叔卿请疏曰、臣观虏寇晋鄙、再得利甚巨今闻守不至、然性贪、意必窥觊、得所欲、夫辽东者国左臂也、北邻东胡虏如要约东胡合兵内向、则祸中辽东、辽东若守虏既阻于西、复闭于东、势不绝漠而北不得也。然本在任人。臣谨择可者。莫若黄员外。令员外为佥事。以山东衔备辽东。宽则听讼储粮。练兵课勇。急则从军击胡。逆来遮往。如此则官省而政一。事豫而变消。于计便。疏　上、乃诏佥事往。举职尽如吏部请。然黄子深中笃厚、众心比附、蒲子哲伟有猷受事辄立、二人者性行虽异、于今拜咸称、王生曰、余闻诸边人云、汉掠在虏者、率安土忘归、其能者反为胡攻汉问之则谓汉赋法繁重。人无宁处。而胡俗自便。以故苦汉而安胡。不嫌负德。不羞逆节。夫胡至犯夏用夏制胡。夏化为胡。胡何制哉。是故隆城浚湟、易踰也、利剑长戟、易折也、卒不得恃、诚欲保境攘乱、兴造绪业、唯在爱养拊循哉。唯在爱养拊循哉、其时蒲子使在外、乃即使所拜佥事、不得与语独以语黄子、诸与黄子游者、多谓王生言是。黄子秦之咸宁人。咸宁人。有何氏许氏。并为都御史罢归。有靖虏材。乃因黄子而感及二氏。黄子先为工部。后历刑部。皆有状不着。着今所以命官者云。
　　○赠侍御齐公再考序【御虏】
　　齐侍御者、辽东人也、其方近塞而与东胡邻、其俗尚飞缨走马、其人讲干戈战阵之事、禽敌封侯之业、乃侍御齐文显、岂非士所谓兼才者邪。始举进士除蒲城令、会胡居西方者寇边邑、大掠去、令为蒲城理城郭。选守卒、而时时论制狄之技、无长于炮。火利于五兵。已又调咸宁、是在嘉靖己亥庚子之间边将有私其策胜虏者、于是秦之人第知咸宁令良令也、而不知令更武也。既为侍御、持节按山西、山西苦胡患者连数岁闻侍御来、百姓相谓曰、意苏我者、必齐乎、侍御至、果以为大创之余。无用密法痛之。乃捐徭赋宽狱讼。扶伤举仆。与百姓复始。久之定。乃始明法申令。鉏有司之为厉者。山西大安至檄诸边制狄之畧大槩言缮垣。增兵制器三事。具若为令时所讲云。侍御出入中外、凡六年、及再考、台大臣考侍御者、署上考最称、练识兵谋、足当异时一面之寄、嗟嗟、固知台大臣、非溢言矣。考之年、为戊申、是秋虏本谋犯宣大。虏谍者、言宜大墙新成。又峻不得绝。虏之畏服亦不专在墙之有无且约犯辽东曰。自辽接蓟无墙。往得纵。语闻、侍御因修前议、奏曰、臣今窃听胡谋、寇辽东、辽界广力稀。不能独应。必借援他军。夫虏岁入岁援岁费。胡马三返而仓帑巳虗。费虽耗而害不息。非良计也。臣愿接宣大而东。因山为障。其地平筑堵高与山半。即虏至不得直犯、可省调集、供奉之烦。且令负墙处者。倚而耕作。牛羊放纵。靡患侵驱。而议者又甚言筑墙如飘沙大非计也此则暂费永宁。计便而利长可施也。及陈增兵制器率详备委折。兹不尽记焉。士大夫传其疏、皆韪之、侍御固负才、然谦温不欲居人右、闻人誉、则引身退、退如弗胜、于是士大夫益贤其为人、王维桢曰、夫孤子语孝、躄夫论步、口言之、身不能行之、二者非也、能行之、而独能言之、齐公是也、今人望连帅方镇。力求勇任。畧无逊词。谓烜赫尊重得意也。乃不省手权而安所措设。若齐公者。岂非鲜哉。
  </div>
  <div class="pagination">
   <a href="皇明经世文编_page89.html">
    上一页
   </a>
   <span>
    ...
   </span>
   <a href="皇明经世文编_page85.html">
    85
   </a>
   <a href="皇明经世文编_page86.html">
    86
   </a>
   <a href="皇明经世文编_page87.html">
    87
   </a>
   <a href="皇明经世文编_page88.html">
    88
   </a>
   <a href="皇明经世文编_page89.html">
    89
   </a>
   <span class="current-page">
    90
   </span>
   <a href="皇明经世文编_page91.html">
    91
   </a>
   <a href="皇明经世文编_page92.html">
    92
   </a>
   <a href="皇明经世文编_page93.html">
    93
   </a>
   <a href="皇明经世文编_page94.html">
    94
   </a>
   <a href="皇明经世文编_page95.html">
    95
   </a>
   <span>
    ...
   </span>
   <a href="皇明经世文编_page91.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
