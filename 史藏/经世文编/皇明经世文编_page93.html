<!DOCTYPE html>
<html>
 <head>
  <meta charset="utf-8"/>
  <title>
   皇明经世文编 - 第 93 页/共 172 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇明经世文编 - 第 93 页/共 172 页
  </h1>
  <div class="content">
   ○韩都阃平寇记【平倭】
　　嘉靖甲辰以来、海上负贩之徒、诱致倭夷、聚于宁波境内、潜与豪民为市、因行刼、陆梁不可制、辛亥遂破台之黄岩、浙中骚动、兵部乃奏设镇廵都御史、合闽浙两路兵剿捕、而不以苏松为虑、苏松为南都辅郡、国计所资、然实与宁绍相望、国初设立金山卫、而辖以备倭都指挥以是也、承平日久、戎兵废弛、与俦民相轧为生、不复知有战鬪事。识者固忧之、今年浙中大用兵、获破其巢穴于马迹山、贼无所藏匿、乘势北走苏松、大肆侵掠、伤残人命、有如草菅、自有郡邑以来、所未经见、而所谓备倭官军、闭城缩首不敢出一息、郡乃告急于监司、方是操江都御史泉州蔡公、大惧根本重地、乃与廵抚都御史彭公议调各群土兵、分遣将领、布列要害、亲至太仓、身冐矢石、以倡羣众、仅得驱逐出境、而松江孤僻、实当东南之冲、议者谓华亭当贼之来上海当贼之去也南汇嘴一带地方沟壑纵横、芦苇蔽塞、贼得以主待客、且轻捷善鬪济以狡谲、各郡兵至者、屡尝其毒、贼益肆无忌、遂残破上海县、郡中汹汹、废业无可为计、时都阃韩公玺、弃官侍养于家、往尝备倭海上、威望素着、都院便宜策委总率各路兵、及少林僧百人、事权归一、号令可行、以五月末句至松、大修战具、潜遣谍候探其出没、以图便利、乃以六月四日进兵、至即破其三舰焚之、十一日遣镇江太平二路兵、晚驻六团、僧兵继之、贼闻兵势巳张、号令严肃、殆将南奔、而诸军十三日部署白沙湾、遂与贼遇、大战、闻之宦于闽者云真倭形状狰狞其勇捷过人不易敌也斩戮百余、有巨人者、尤鸱张善鬪、竟为僧兵所毙、自是羣贼散走、所屯据遂空、葢自寇至巳四阅月、仅得解守备娄河口、水战、此陆战二捷、然贼之技击、尤长于陆、故浙中俱以水战取胜。未有自完于陆者。量论功次。以此为首云。战后驻札南汇、尚两月、他贼至者。闻公所在即遁去、不敢纵刼如前时、其故实原于公之料敌审势、不趋小利、及驾驭诸将领、鼓舞雄僧。委曲有道也。使公领佩征符。得专赏罚之柄。其勋略又止此哉。是役也郡侯方公廉始至、即日夕计筹以赞韩公、别驾李公与邑令黄公、调量兵食、严其城守诸将领若指挥镇江樊君某太平缪君某、姑苏朱君某、阮君某、陈君某、闽黎君某、僧领则月空其人、而镇江别驾张君。六合尹董君。则以都院之命、来守城邑者也。嗟乎蕞尔丑类乃至勤我诸大夫郎将之力。支费数百巨千。始获一张中国之势。后之日此患未息。或更有大于兹者。又将何以待之今　朝廷巳命专征之将。欲制其全胜。以为保民之略。不得不仰他路客兵。然其操虑防变。不以韩公之心为心。则息肩之日。尚未敢必故记以告之。是岁为癸丑
　　◆碑
　　湖守李公增建郡城碑
　　○湖守李公增建郡城碑【湖州增建郡城】
　　吴兴城建自东晋、不数里而遥、至唐李师悦以平黄巢功、升郡为忠国军、而建节于此、置四厢录事司参军、始扩其城至二十四里、元季用兵、伪吴筑而小之仅及其半、即令之制也、岁久颓敝、在江南七郡为甚近年倭夷为乱、苏松杭嘉诸郡、咸被其毒、士民殊忧之、前太守徐公督归乌二县料理而财无从出、仅饬女墙、补穿塌而巳、岁丙辰、潞安李公下车、首询御备之策、士民咸以修城为急务、公乃周视旧城、慨然而叹曰、万家性命、惟此焉赖、岂可循常袭故、以虗文自弥哉、乃考求古制、得宋太祖手画汴城之图凹凸相次、环缩相掎、即仿其遗意、拟立大箭台七座、单台四十一座、其南北水关、直受余不苕溪之冲、旧设三门而单薄颓甚、乃增厚城面一丈六尺、脚厚一丈八尺城身加高五尺、两旁各设箭台、以为必守之势、议定、以二县所申转呈守廵及水利道、既得请、又呈达抚按、准用二县估计料银三千二百四两余、乃以归乌二县行粮折银、及本府所贮各县解到修城银、并赃罚盐钞学田银、备由详夺、乃委乌程知县蒋君某、归安知县李君某、分界督造、二县监生某等、及殷户某等、体公忧民之意、自愿効力者、共若干人、公咸推诚委心、咨其谋度、躬亲临视、务在坚固、百雉惟新、三门洞豁、重关峻立、层台夹辅、奕奕巍巍、势如地险、至于箭台相望、连络壁立、射疏相及、犄角成胜、东南之保障、莫有先之者矣、丁巳之八月落成、距其经始共若干时、公之为政、守常达变、操端履平、仁恕近民、精明及隐、民蒙其福、而吏不敢欺、是以上下相安、庶务毕集、虽兹浩大之役、不期年而告成、有如是者、阖郡士民、感公保生之德、以为不世之举、不可无述、以告、来世、遂纪其始末云、
　　皇明经世文编卷之二百六十八终
　　●皇明经世文编卷之二百六十九
　　华亭陈子龙卧子　徐孚远闇公　宋征璧尚木　何刚悫人选辑
　　许友长仁参阅
　　阮凵了峯奏疏（疏）　任光禄文集（书揭）
　　阮凵了峯奏疏（疏）
　　阮鹗
　　◆疏
　　严防卫以慎储蓄
　　量河渠以备规则
　　议消耗以平收放
　　○严防卫以慎储蓄【通州防守】
　　臣惟通州一城实漕运襟喉之地、南控江淮、西望关塞。东邻海寇。北迩边夷。昔于其地。多建仓庾。以丰储积而复屯重兵二万五千以守之者。葢上以拱护京师。下以与东西北诸边声援相接。缓急之际。可犄角以为赖耳。后以承平日久多归于京营。余复分于漕运。除杂差别占故绝逃亡之外。见存以守城者。不过一千七百余人而巳。然犹常川操练、昼夜防守、纵有边警、亦不调动、相沿至于今、赖以无虞、夫何近时抚臣计不出此、遂于嘉靖二十五年、行令通州守备胡潭、挑选守城操备官军一千二百二十五员名、调派居庸关等处守边至二十七年、二十八年、又复调去军士三百名、充当夫役、修筑边墙、止遗老弱军余、不及二百余人、然又路当水陆之冲、差极频烦之苦、送往迎来、月无虚日、臣廵历其地、见其演武之场、草莱四塞、守门之役、老穉数人、臣缔思之、地重而兵孤。法所忌也。积厚而守薄。寇所资也。可不为之寒心哉。昔臣吴仲有曰。密云等处。皆有间道可通。万一奸细为之乡导。轻骑疾驰。旋日可至。若据仓廒而肆烧毁。京师可以坐困。此正指该州之事势而言之耳。是通州之军。不可调动者一也。且新旧二城。周围不下十数余里。中设大运仓廒不下七百余座。内储军粮不下数百万石。外集官民船艘不下数百万只。此中设立初意。渊乎微也。藏威飬重。方虑兵马之不足。而可使之孤弱一至此乎。是通州之军。其不可动调者二也京师之西有涿州。东有通州。北有昌平州。皆肘腋重地。若俱屯以重兵。领以大将。而本兵居中制之。则屹然为京师三辅。居常夹拱。有虎豹在山之威。有警互援。为首尾相应之助。夫外有两关。内有三辅。是亦居重驭轻之策。在今尤不可以为迂而忽之。是通州之军。其不可调动者三也。夫不可者三、而今辄自变易之、比其时或出于目前之急、不得巳而然也。如蒙乞敕该部、将边关应戍之役、择地方之稍缓者调之而通州原调之兵、准令回城照旧防守、一遇边方有警、仍敕御史之廵仓者、住札于彼、查复差占、清补迯亡、责令昼夜廵逻、春秋操演、以张皇国威、防护仓场、而安众庶、如此、则不惟于卫内防外之图。弛而复张。尚冀日趋于有备。而国家谋深虑远之制。守而弗变。益绵其佑于无疆矣。
　　○量河渠以备规则
　　臣惟天津以北、一带河道、本为漕运而设专官近年以来。中多浅阻。在经纪则利于起剥。在民船则苦于拘扰。在运官则狃于冒破。在军士则减其羡余。上下相蔽。彼此互争。臣前亲历河西务地方、详加经理、稍便军民、缘是推类以尽其余、而凡事之未便者、审机度势、似不容不变通而以时措之也、故今年四月以来、临清卫粮船浅阻于天津以北地方、不能前进、臣恐迟悞粮运随差经历詹鸣凤等呈知工部管河郎中荆应春、切责委官胡宽齐华等、调拨提浅人夫、分泒各浅、设法挑浚、始得疏通、但臣思今年如此、来岁可知、今后合无责令管河郎中、每年三月、会同廵仓御史、亲诣各浅地方、督率人夫、逐一整理、务使水归于一、庶漕船不阻、而起剥者鲜矣、此则时疏导以齐河洪之分合、或者其可行也、船之轻重、系于水之浅深。而脚价之多寡因之。臣会同户部钞关主事华舜钦、议于河西务及通州石坝土坝。各植木为标。上刻等级。立则量水以计起剥之功费其法为密名曰水。则。合无行令委官华富李仲春、将水则三等。即发各运遵行。即水则之浅深。知起剥之多寡。或剥或否。可坐而定。而冒破者无所用其计矣。此则立标凖以测水势之浅深。或者其可行也。军船起剥。不得巳借用民船。拘留日久。则费用日多。臣计其工力。与其食用。知会户部员外郎程珤、行令各运自桃花浅起者二两二钱、自杨村起者一两九钱、自河西务起者一两三钱、自王家摆渡起者一两、自里二泗以北起者六钱五分、自哑扒庄以北起者五钱五分、自郝家务以北起者四钱五分、自中心楼以北起者二钱五分、若运船直抵石土二坝者。免其脚价。则拘留者庶乎其不扰矣。此则量滩浅以议脚价之多寡。或者其可行也。水次兑运期限。不独当严于运官。尤当严于有司。葢运官违限。监兑者查参之。而有司违焉。则往往付之无可柰何。臣欲刻之印信交单。责令运官执赴水次。会同有司。自某日运船抵水次。某日有司分派粮长花名。某日较斛。某日探米晒扬。损折若干。加润若干。某日开兑。某日兑完。公同填给。运官投文之日。送臣查考。以便量情参治。庶完粮不违其期。而经年住俸之罚。不得偏累运官矣。此则置长单以稽有司之迟速。或者其可行也。督理仓场等官、岁选官攒以供书办、替经题请、未实举行、以故其进也百法钻求、其既也任意盘据、违例生奸、莫此为甚、臣于今年二月、会同总督衙门、将应该书办人员、弥封考选、照数门黾拨、巳经遵例一年一换外、但窃思臣职提督仓场、兼理河道、而漕政银库、俱应关防、兼以交代不一、较之事简而任久者不同、自今为始、合无照依廵书期限、每三年一换、庶事体之习熟有恒、而更替之期限有定、悞事生奸、或可免矣、此则准廵书以定书办之久近。或者其可行也。仓场官攒。冗员太多。则束手而冗食之者太众。但法制既定。裁革实难。臣欲于通仓守支之人。凡每廒坐放剩有正粮二千石以下者、准照京仓事例。盘于见年代放。而守支者。即日起送。以省冗滥。葢粒米之来。苦备千状。而坐食之冗。岁费万余。为国惜财者。虽小不可忽也。此则勤交盘以限官攒之去留或者其可行也。至于均验给以普赏钞之恩、臣欲令运官预领于钞关、不许踰年、官封必验于东厅、然后给散、庶数足而家给、官旗不至于克减可也、公体察以苏白粮之困、臣欲于部运之官、得劾其贪、于挟诈之党、得禁其恶、庶蚤至而速完、粮户不至于破亡可也。扣轻赍以免借贷之苦、运官自河西务起剥既毕、将官银扣于钞关、船户至张家湾卸粮而回、遂当官领其脚价、是军免先时以借贷。民不过时以守候矣。预给散以免冻阻之患。则粮米呈样之时。即验轻赍银两。运船起空之日。即散军士羡余。是船不候而先回。军得银以少济矣。广挚斛以省较勘之费。葢兑粮有正斛。起粮有挚斛。今后合无每船令漕运衙门。给与挚斛一张。每年禁该坝委官不许仍前较勘。如此。则增钉加条之扰。费米索银之弊可以免矣。清军伍以杜规避之奸。葢富室买求闲役。苦差偏累贫军。今后合无令各军给领羡余之日就使赴臣等稽查。中间果有老幼贫难之人。即与行文除豁。如此。则卖富差贫之私。盗米挂筹之累。可以免矣。凡若此者、皆臣之责也、而河道则属之廵盐御史、事权既限于职掌、则举措不免于艰难、如蒙敕下该部、将臣言再加详议、择其有便于军民、经久可行者、载入议单、以便遵守、仍转行都察院、将天津以北一带河道、分属于廵仓御史管理、以便责成、庶几法随时而益详、弊不生于简畧、职以专而益励、政不坏于因循矣、
　　○议消耗以平收放【仓粮支放】
　　臣伏覩大明律内开载、凡各仓收受税粮听令纳户亲自行槩、平斛交收、作数支销、依令准除折耗、但有附余钱粮、须要尽实报官。明白正收作数。此　祖宗成法、历代遵守、并无拘定附余数目、何也、葢以仓廒之坐落者、其地形之燥湿不同、虫鼠之生息、其蠹耗之多寡不一、故附余之粮、必临时从实计算、不能一槩拘定。而遂缘以为例也。迨至正德年间、管仓人员、隶于内臣、比时放粮一廒。适有附余米四百八十石。伊遂执为定规。以例其余。更不复论其支剩实数之多寡也。后虽更设官员。然皆袭舛承讹。未经裁正。臣自提督仓场以来、窃照议单内事理、凡京仓收粮加耗则例。兑运者每石七升。改兑者每石四升。支运者每石一尖一平通融加算。每正粮一石。大约加耗不过六升。迟以七八年之久。而一廒之米。方得支尽则是每米一石。在廒每年折耗米不过七合有零。又况虫鼠之蠹耗。暑湿之蒸浥。正粮不致亏折。亦巳幸矣。又欲于陆升耗粮之内。省存四升。求足四百八十石之数。若非神运鬼输。何能取足。是以放粮之时。必须低洼斛面以充附余至于收粮之际。又欲告增斛面以备折耗各执一端。互相争竞。而漕运官军。尤被留难。以致往往欠负貱补。夫以库仓钱粮。平收平放。乃　祖宗成法。载在律例。所当遵行者也。乃至增减斛面以充附余。则狥私意。稔宿弊。而损　朝廷公平正大之体者。莫此为甚。如蒙乞敕该部、斟酌裁正、凡有附余随其多寡尽实报官作正支销。不许拘定则例其漕运人员。许其亲自行槩。平斛交收。不许踼斛淋尖。其支放月粮。军士照依较勘斗斛、唱名给散不许短少升合、当事诸臣、敢有仍蹈前弊、致坏成法、容臣等指实参奏、如此、则政令一而上有道揆、奸袪而下有法守矣、
　　任光禄文集（书揭）
　　任环
　　◆书揭
　　答王东台书
　　呈诸台揭
　　呈诸台揭
　　呈诸台揭
　　○答王东台书【用将喻】
　　任兵使在我郡躬擐甲冑屡立显绩父老至今能言之
　　夫东南之患、何异七年之病哉、夫去七年之病、则非三年之摄不可也、今之命医者曰、速巳之、速巳之、医取必于岁月之远、而无旦夕之効、则曰是庸医也、怒而逐之、致使卢扁在旁、莫敢伸手强而促之乌、附一汤、主者洞下、吁、亦危矣、使真卢扁亦无屈道以从主人之理古者君命有所不受良有以也彼卢扁者。岂不知缓治之为功。乌附之速害。顾势有所迫。法有所不得施。利害交于前。是非眩于中。求免之心胜。则体病之念荒矣。今之虚江。今之所谓名医也。其察识之精。运用之妙。缓急标本之宜。调理攻治之当。皆自得于方书之外。而取试于屡服之验者也。惟尽其所长。不促而眩之。使医适于药。药适于病焉耳。虚江之医。环知之。环辄逢人而道之。亦如虚江之所以重于公者而重虚江。但未知用医者。肯能不促而强之否。环亦受成于人者也。以环于虚江事相类。故在乎我者吾尽之。其不在我与不在虚江者。有命存焉。或曰用药之道。医治三。巳治七。元气不培而责効于金石草木之微。此得之。彼失之。暂驱之。必复之。吾未见其为完人也。环尝以为名言、不识公以为何如、率尔谈医、不觉琐琐、惟公进而教之、且不以语诸人、幸甚、
　　○呈诸台揭【屯兵拒倭】
　　即今浦东之寇。尚有三千。焚舟结巢。势葢必死。此当慎重图之而不可易易视之者也。今冬之患、本自可虞、而来岁之防尤、宜深虑调、来客卒仅、足五千而、弱脆不堪、又居少半、审形量力、察彼知巳、所谓战不足守有余者也、督之过浦则主反为宾屯之重地则以静制动得失较然。不待明者。为今之计。宜于华亭上海嘉定等处。其后倭卒以坐困而亡各屯一枝。休养训练。使虎豹之势。隐然在山。仍选地方轻兵。及山东箭手。零击刁剿。多方诱挠。迭出更番。使彼不得安息。贼计穷困。必将四散突冲。然后乘机督发。客兵击之。不出则守之但令内地无虞。不妨迟以时日。此则寓战于守。制人而不制于人。万全之道也若狃于近利。急于成功。率方至之兵。攻必死之寇。犯深入之戒。寡持重之谋。万一疏虞则来年之事去矣。夫川兵之后。犹有湖兵。湖兵之后。更将何继。此本道之所以日夜忧愓。而一息不能自安者也。伏乞毅然主张。乘机后动。去东南之积滞。复天下之太和。则国家幸甚、生民幸甚、师出在迩、兵行尚谋、言出血诚、不敢隐讳、请乞钧照、
　　○呈诸台揭【分兵防倭】
　　窃惟遭蹶者得便、经过者长识本道庸愚、不能力主永保二司之兵、使之决不过浦、致有元日之失、青村之事、又出料忆之所不到、至今痛悔无及、即日诸寇纵横、千百群出捉来奸细、往往称言过浦、两军回散之后、内无足恃之兵、守恐疏虞、况可轻进调来箭手千名、虽称雄壮、然长技止于一射。而地利况且未知。此与山东士卒。其名不同。而其分数大畧相等。东兵以三千之众。而不能剿贼于未炽之前。边兵以一千之寡。而欲制贼于既猖之后。此其不格。何待明者。况此军原系防秋之兵。而宗礼又系北来之将。必须万全以归。始于国威无损若复轻挑速戾。故踵前愆。日下何以纾忧。他日何以对上。为今之计。宜以此兵仍守浦西以固内势。樊参将及各同知之兵。分布浦内以防渡越。海防道之兵。并娄参将之兵。及熊同知所督之兵。相机发至浦东。俱于贼巢之北。周浦等处屯札按伏刁剿把总陈习王应麟之兵。仍各屯该所。每日出兵一体设伏。遇有新贼会同各枝先行遣击。使贼不得合势若旧贼流动或往西南。则并力尾击。或侵犯渡浦。则樊参将各同知之兵。力行堵截。宗佐击之兵。随向遏剿。仍行上海嘉定太仓常熟各该掌印官。督率新招主兵。振扬声威。以示有备。如此则以逸待劳。贼不败而走矣。不得于此。则得于浙。不得于旱。则得于水。外此而欲轻试人命。以图难成之功。复蹈危机。又取日后之悔。非本道之所敢再言也。
　　○呈诸台揭【按伏水兵】
　　近闻江北之寇。将出长江。松江之寇。将出乍浦。此葢闻大兵将至。各思遁逃以求生者也。夫倭奴之技。长于陆战。我兵之策。得于水攻。此固部院之所洞察。而亦用兵者之自窃窥者也为今之计。合无行令俞总兵即将各总兵船尽行防守各口外。其余福沙苍船分为二舟宗。一舟宗本官亲自督至金山乍浦一带。一舟宗委官督至崇明沙后一带。各按伏深洋。不露形迹。请乞大兵先于常州江阴之间。深达兵势之言大张声威。作为驱捣之势。则江贼必开。而兵船之在崇明者或可收捷矣南贼闻风。必将并去。如尚迟留。仍请大兵由吴江嘉兴照前声势。则南贼不知为计。而收全功者必乍浦之兵船也夫用旱兵之声威则敌不知其所守运水兵之长技则敌不知其所攻此谓致人而不致于人之道也。
　　皇明经世文编卷之二百六十九终
　　●皇明经世文编卷之二百七十
　　华亭陈子龙卧子　徐孚远闇公　宋征璧尚木　李雯舒章选辑
　　董云申士开参阅
　　御倭杂着（书　论）
　　◆书
　　唐枢
　　简分守公
　　复胡默林论处王直
　　上督府开市事宜
　　复潘笠江姜蒙泉守廵二公
　　○简分守公
　　庵任刑曹　世庙时以定李福达狱罢官
　　浙东巨寇。以台为善巢穴。倚山以为后扆。入海门以为前泊。事急出洋。则四风无阻。三者皆莫台若。所以孙恩裘甫。方国珍咸得先着。宋高宗航海。亦潜泊金鳌山。而兹黄岩为首攻。则其计出人上。可知矣。倭宅东洋正对浙福差南宁波。路要而露。以是漳宁人。出不得归道。入不得蔽隐。故习悍艺而成连结乃其势之所必至者。夫倭有七道。而五畿之地不与焉。海道三。山道三。陆道一。今彼避荒之说。葢非假辞。去年山道苦旱。我人久蓄之奸。曰俟其衅。乘其饥而引之。而其畿王。固不知之。然则兹役也。我入为主。而彼则为宾。况乎复有暗柄其中。以伏深图者耶。知此而后可以定兵议。收戍功矣。且昔贼人志。无向宁残霩衢而出要语。详其所新发。可以窥其计之所在。利于宁而舍必复有事于台。毒不溃而能免于身祸得乎。窃念台之无备。可直捣而破。所未即入者。非其力之不能彼。亦虑夫苍山之铁。玉环之鹿毒。坑卒之复西下。能袭而不能久。若得于宁而舍之。则必计运海门以南辖松门以御诸力谁其当之。此不可不先为虑也。夫倭虽夷。其举动必有因。　本朝数次来寇。皆非无说。故东南小国不下百数。皆所服属。今事不起于彼。则其求有不可言者。近来许栋李光头之乱、皆系我人、亦因只屿澳既失、无所归巢而发、彼虽勾合佛郎机船、揔不余三十只、又志在鼠偷、乃不旋踵以殄、其始也以不通商为迫。故海之炽寇。自嘉靖五年始也。然而南纪澳为巢而巳。其继也。以掠人而令取赎。则自嘉靖二十年后始也。然而其伙四五属而巳。而今布腹心而延衣冠。智慧之徒。迄今不早图。诚不知其所终。为今之计。急请廵视。以一事权。仿宋绍兴间传箭之法。以严戍哨。选领精锐。酌中住札。以充应援。复留处兵。任忿激。仍安抚地方。以为内固。及前所陈紧要事宜。早赐施行。庶无临事之悔。不识公以为何如也。
　　○复胡默林论处王直
　　此复胡总督札也当时俞总戎主剿胡总督主抚一者各有利害故一庵详论之
　　顺其请有五利、　一曰今方海寇炽虐、残害地方、财费靡极、公私俱困、久经四五年来、筭无全策、贼未尽灭、王直自愿招谕岛倭、以夷攻夷、立功报效、坐令地方安堵、东南税赋之场、复旧生理、似亦便宜良计、实为利之大者。　二曰切念华夷同体、有无相通、实理势之所必然。中国与夷。各擅土产。故贸易难绝。利之所在。人必趋之。　本朝立法。许其贡而禁其为市夫贡必持货与市兼行。葢非所以绝之。律款通番之禁。下海之禁。止以自治。吾民恐其远出以生衅端。至其公同验实。则延礼有银。顿贮有库。交贸有时。督主有提举。有市舶。历历可考。又例观广福通商行税。在王者有同仁之政。在吾人无独弃之情。止惟洪武十九年、倭国如瑶构通胡惟庸假进伪烛、　高皇帝怒以绝之、　太宗而后、复宥如故、若其私相商贩。又自来不绝。守臣不敢问。戍哨不能阻。葢因浩荡之区。势难力抑。一向蒙蔽公法。相延百数十年。然人情安于睹记之便。内外传袭。以为生理之常。嘉靖六七年后。守奉公。严禁商道。不通商人。失其生理于是转而为寇。嘉靖二十年后。海禁愈严。贼伙愈盛。许栋李光头辈然后声势蔓衍、祸与岁积、今日之事、造端命意、实系于此、夫商之事顺而易举。寇之事逆而难为。闽之海禁不宜严亦以此惟其顺易之路不容故逆难之图乃作访之公私舆论、转移之智、实藏全活之仁、前此侍郎赵文华都御史郑晓等、各有建议、本兵聂豹、曾有覆题、国初有论倭书、所以为　高皇帝废市之劝、　高皇帝使假之以年、或不能不自更其令矣。　三曰开市、必有常税、向来海上市货暗通、而费归私室、若立官收料、倍于广福多甚、况今海上戍额、即令事平、必欲如九边故事、定立年例、以充饷费。旧时两浙。北起乍浦。南迄蒲门。萦纡二千里卫所廵司。各衙门兵卒。约二十万有奇。岁费五十万有奇。各县征发旧额巳定。见今客兵大增。何以处给。且兵荒之余。百姓贫苦。不忍加赋。若得海上之税。以济海上年例之用。则一举两得。战守有赖。公私不困矣。　四曰凡海上逐臭之夫、无处无之、恶少易动之情、亦无处无之、樵薪捕鱼、逞侠射利者、原无定守、不得安于其业、则随人碌碌、乃常情之所必至、使有力者、既巳从商而无异心则琐琐之辈自能各安本业无所效尤。以为适从。故各年寇情历历可指。壬子之寇、海商之为寇也、癸丑之寇、各业益之而为寇也、甲寅之寇、沙上之黠夫、云间之良户、复大益之而为寇也、乙卯之寇、则重有异方之集矣、迹是而观、能无治其始乎、　五曰东南乡兵孱弱。未易练成。所调各处骁悍之卒。前事有监。恐为地方不测之变。况土尚各别。长技莫施。又居民久疲。思息便宜。一节。纵非经久可行。亦姑为目前纾急计。其分量葢得筭多。而众心愿者。　顺其请有五虑　一曰。今日之请、料其情实不虗、彼之才力、亦料其足以制握诸岛。何也、彼有妻子系狱、乃其至情、又于开市、可以得利、矢见利而免祸、何不为之、彼称倭王权弱。势分岛主。诚有是闻诚不虗语。且倭国五畿。所部并东海道十四州南海道六州。北陆道六州。东山道八州。山阳道八州。山阴道八州。及西北三岛。皆不易发。惟西海道之西二三岛。惯构内地人交易。彼亦不自制舟。舟造于闽广。事起于我人。诸岛之外。有地名对海洲。内有大唐街。皆我人所居。中国货至此息肩。入诸岛尚距百里余。是以王直所与交者。不及数岛人耳。彼皆腹心往来。行止可执。但虑别岛闻风而至。虽有原与王直所定矢见约、不肯听依挥谕、则谦导宋素卿之事、不能必其无也、但市之有讼、虽周礼亦有之、苟无大祸、患庸何泥耶。　二曰古今异宜、从卫必因时多寡、永乐初定日本贡、人毋过二百、至宣德九年、复定人毋过三百、刀剑毋过三千把、其商船在海重货所挟、必有坚锐之随、洪武十五年、备倭指挥林贤、令陈得中邀刼入贡归廷用资装、致生大衅、人心滋伪、此等事不能料其必无、况虞托始之际、尤骇见闻、只始畧之、可以济事。　三曰海中货市、各有行商地面、浙中开市广省方物、或皆利其径便、相涌而至、或彼此不相容、或庞杂不善处、致有门庭之扰、但世无无争之地、又开集列港、不为我民害可矣、　四曰、自来下海船、造于广福阳山默林港等处、事无泛出、其船冬泊南纪山奥宫前山奥上马溪曲溪口等处、居有定所、旧时通倭、商有林同泉王万山、陈大公曾老陈恩泮六七起伙有定数行之既久、射利日增、居流不一、致添地方警备、不追咎始事乎、然事局日换、法立弊生、亦是常情常理虽大智不能先必、　五曰王直行商海上、结合内地居民、始最亲信、其于海上诸商伴、亦各推服、嘉靖三十年、申白官府、自愿除贼、陈思泮被其擒杀有功、然是时不肯身亲出见、其深藏三窟、实非笼中之鸟、及当防禁愈严、内地人因生骗、赖其数不下几万兹于旧恩怨不肯忘情相构相伤、虑亦有之、但情真难昧法在有归亦无不可处者、　却其请有四利、　一曰、不轨者杀无赦、王直之为首恶、情迹未明、必待勘议的当虽难即定、但遥据鸣冤、不行投缚、似亦有要、以国家全盛之力行擒可也弃置可也、是为国体之正但事几无定局、圣人无弃人得失相较、不识孰多孰少　二曰海溟浩荡、自古不能常靖、前代孙恩裘甫杨震龙辅公佑袁晁方国珍张郁邵清等、气焰昌斥、只皆内地人自为宋元倭夷进寇之盛、及　本朝洪武二年、十六年二十六年二十七年三十四年、永乐二年十年十五年十七年二十年、正统四年十一年、景泰六年、剧于犯顺、只皆倭人独举、今则内外通连、公私扰甚、处以穷诘以示将来、深为本法、只事机未值、姑徐图之、或亦施行之序耳、　三曰自贼起事迄今、前后共得首级数千、见今松江等处巢穴所留、总不上一千之数、诸司奋厉、比前精神益倍、若渐次相机追剿。不日或可全效扫涤妖氛。共舒神人之忿。乃合名义、但思事根不究、虽一时暂安、而嗜利之徒、复生、日后之患、此非集众思、一人聪明有限不能独决耳、　四曰今日贼势猖獗、凡敌王所忾、各知所奋、中间不无怠弱相参然大义布昭、各巳明白、今为不得巳之计、恐混乱见闻、致多论议、功未成而责巳先归、反不若一意绝之、且据中策　却其请有四虑、　一曰、海上商情安肯自巳、今浙市有禁、姑且迂道广福、舍近易而从远且难、□怀不便、如其绝望、必大肆奸猾、鼓动诸岛、增益松江等诸巢、　二曰、王直妻子在系、又内险外餙、驱其立功、许其自全、以至仁待之、其肯自效、乃理势所必有、失此机会、或直恶贯而毙、则在系者不为奇货。承应者无此才力。虽欲为此。又不可得。　三曰本朝自天顺以后海上无事、内外人各无犯者、及至嘉靖元年、偶有谦导宋素卿之变然止自相争杀、非所以犯中国、葢本朝海防、经始于洪武二十一年、信国公汤和、继葺于永乐间都指挥谷祥张翥、正统间又特命侍郎焦宏复为整理、严密货道不通、天顺以后、市舶权重、市者私行、虽公法荡然、而海上晏然百年、此乃通商明验。今之议者、若谓王直不当宥、则可。若以市法永不当开。则恐非细思而详考也。　四日、去年贼势猖獗、进兵不收全效、督察赵侍郎、延访羣情、故有蒋洲陈可愿之计、二人远涉纡谋、畧有次第、却之是弃二人而罔小丑、非所示信矣、
　　○上督府开市事宜
　　一收税则例悉准广东夷货事理、定额、　一夷商泊船列港内地、人往彼处交易事毕各散、毋得久居本处　一内地人赍货出海、先于定海关开逓报单验过取、照随赴提举司起票起收税衙门纳税、纔往列港成交、其买回夷货亦先于定海关开逓报单验过取照复赴提举司赴票赴收税衙门纳税　一收税专设布政司官一员、往札定海关税物随送定海县贮解、　一赍货往来、定限、定海港一路、不得别由他道违者即同私自通番、　一列港设立房屋、常令哨军若干名居住、每月更番、若有客船到彼即回报知以凭出示招商、　一开市之后、沿海卫所廵司、各举修武备、益严防哨、查于旧额官军缺乏者调发处补一开市之后必修设战船如例、四时廵哨、不得有拘秋冬停歇、　一兵备海道、各衙门不动卫所廵司额设、别令募养客兵演练有警率剿、　一客兵工食造船料价、火药军器之类俱于岁收税数支用、
　　○复潘笠江姜蒙泉守廵二公
　　一练兵、夫谓练兵者将豫习而使之战也、故必□可战之具、而后练之道尽、东南之寇、秘谲百出、而我独驱其民习技击、纵令尽技击之术、不足以当巧诡、而今之所练之兵鎗不识十八法、刀不明子午、弓弩不中的、火器见敌、不能引燎乌在其为习技击乎。练不成练。知其不能取胜于敌也。今之兵既云练矣。然设阵而行伍不明。见敌而辄北走。节制无以律之。虽有技击。知其不能施。又乌望其敌忾哉、倭有三刀厺。在中国人绝无可负之具。三刀法袭人只待人先举我不先举则彼法无所施中国人随之而后以彼为进止彼止无所施。必出奇追伏以俟我乱我之败由于一乱乱则有技击无以用之而我之练兵者不教其所以不乱而徒以技击为事乌在其能练也三官不谬。五教不杂。乃不乱之道也。内不乱则外不乱。欲内不乱。则必有恃于其外。于是而赏罚不可以不明而择将为先务。无将而言练兵。非所论也　一足食东南之民赋役繁重本府额征四十八万余漕运当十之九、在浙止嘉湖有内府白粮、又梲丝多出湖州、自兵兴以来、诸派增半、小民困苦之极、但费民以卫民理势宜然、为今之计、只愿各立州兵着为年例俾取有定制、用有常度、不致客调以伤多费、所谓州兵、即乡兵也乡兵而领之以本府本州岛。本县之官者也。以本地之官。领本地之人为兵寇入本地即以本地人御之寇其地而不能御即罪其官本地之兵自食本地之食自食其食而自卫其身古列国不借兵于异地其利害当已。且能自办其饩廪。探囊而备亦不致糜费之多。间有意外增出事件。可撮补应用。易于处辏。庶民力易为。而民情悦就。此足食之大凡也。若某项充某用。某用应某数。不敢滥列当嗣布之。
　　◆论
　　郑若曾
　　江防论（上）
　　江防论（中）
　　江防论（下）
　　湖防论
　　倭寇论
　　洋山记
　　福建事宜
　　○江防论【上】
　　三篇皆论海寇倭奴入犯形势与从来江防诸论不同
　　谨按长江下流、乃海舶入寇之门户也。遡江深入。则留都孝陵为之震动。所系岂小小哉。故备御江之下流乃所以保留都。护陵寝。至要至急之务也。向来夹江南北。分兵戍守。游兵船往来廵哨于其间。江防不可谓不密矣。然而寇不闻息者岂无说哉。良由抚操廵江官联之义不明故耳。何也、我朝大江南北。各设廵抚。留都专设操江廵江。所敕信地虽殊。而四院事体则相关而不可分也。今操廵专管江中之寇。寇若登陆则让曰此廵抚之事也廵抚专管岸上之寇。寇若入江。则让曰此操廵之事也。一江南北。胡越顿分。同握兵符。尔我相逊。何惑乎江寇之弗除也哉。如愚见莫若先正官联、官联者联属四人为一、利害休戚、异形而同心、战守赏罚、会谋而齐举如江寇而登陆也。操廵督发江船进内港以恊捕之。陆寇而入江也。廵抚发哨船出外江以策应之庶乎寇计穷而无所容。江中其永清矣。江患息则留都陵寝、万亿年永固而不摇矣、江防之策、孰先于此、
　　○江防论【中】
　　海船入江。必由崇明南北二路。县后掮担二沙。在县之北。易于胶浅。凡舟之轻小者由此而行。竹箔宋信嘴在县之南其水深洼。凡舟之重大者由此而行。二路堵截。更无入江之路矣。崇明者。天生此沙。以锁江之水口。江防第一关键。实在是也。过此以西。方论营前靖江金焦。此设险之大旨也。向之建议者。设将官结水寨分守乎江之两岸。而海口入江之处。止以崇明官兵御之。游兵都司应援之。愚以为非计也。海口兵力。孰与江中诸寨之多。分战江中。孰与并力御外之易、似宜立为规制。贼尚在海之时。江南江北兵船。分番互出。常以一半至海口恊守崇明南北二路舟众力齐则贼必不能入江矣此守江之上也。舍此不务。容贼入江。江中之师。舟宗散力分。欲望其能胜敌得乎。虽然擒江贼亦无难。所患者我兵自分彼巳。不若敌胆之合一耳。若贼过营前沙。而营前之江南江北。火速出援。左右翼击。不坐视乎营前之兵之受敌也。过靖江亦如之。过金焦亦如之。贼进不得前退无所遁我兵有增而无限贼舟有限而无增胜负不亦较然矣乎愚故曰、二提督为操廵、必四人同心而后可济也、
　　○江防论【下】
　　今之论江防者、孰不曰营前沙者大江之第一关键也。靖江江阴其第二也。仪京口其第三也。守此三者则海寇不能飞越。而窥留都。以愚观之。殆不然。何也京口虽系江南诸郡咽喉。然从古寇犯金陵。未有由此而进者。以沿江南岸。迭嶂如屏。而润州棱陵之间。夹冈险陂。无港可达故也若从通泰登陆。循江北内地而行。屯兵六合。分师渡芜湖采石。走太乎而北。岂非地势之至要者哉。故保留都。须严江防。严江防。须重江北。贼计狡猾。常避实而击虗。不可但以江中之关键为恃。而为贼所诒也
　　○湖防论
　　太湖古震泽也。延袤五百余里。雄跨苏常湖三境。自宣歙以东。富阳以北。诸溪山之水。咸吐纳焉。全吴巨浸无大于此。论水利则三郡田赋丰歉系焉。论兵防则三郡封疆安危系焉。全吴利害亦无大于此。向来论经畧者多未之及。此无他图志弗详、阨塞无考故也、曾也遍阅史志、及访耆艾、太湖图古所未有、王文恪公始作之、曾觅而观之、仅可以供赏鉴、考胜槩而巳、而险要防守、皆弗之载岂非古今一大旷典耶、乃操小艇、历五湖、越半载、始有所得、凡港渎通塞之迹、古今同异之名、何者为水利之所关。何者为兵防之所要。悉详志之而绘为二图绘全湖之图者昭形胜也。绘沿湖之图者详区画也。庶司兵者得有所据、以便规画矣、或曰东西洞庭、及滨湖诸山、古来兵燹莫及、奚必议守御而图之、曰、自古大兵之下江也。或从京口。或从三坝。志在城郭。则山林必在所遗若倭寇则不然。志在掳掠。弃无就有太祖与张士诚相持亦尝□将战于马绩山则湖中巳为用兵之地矣今腹内诸村镇搜刮巳尽。其志必在未经兵燹之处则沿湖诸邑。非所当防者耶。况自宜兴至金陵。为道甚捷。皆今日兵议所未及也。其可不思先事之防乎、或又曰湖中风波与江河异、若之何其御之、曰、此非渔网船不可也。何也。江船与海船不同。海船与内河之船不同。内河之船与湖泖船又不同。内河之船。大者为川为襄。小者为满江洪为摆渡之类。海船十余种。曾各图形于筹海图篇、可览而知、若湖泖之船。虽生长吴地者问之多不知。况以宦游之人而知用之乎。请详言之、夫湖泖之船、大小不齐、运石者谓之山船。运货者谓之驳船。民家自出入者谓之塘船。卫所廵司所用者谓之廵船。乡夫水兵所驾者谓之哨船往来津口者谓之渡船。之六者虽皆习知湖中风涛之性。尤未若渔船之便利也。渔船莫大于帆罟。其桅或六道或五道或四道。无间寒暑。昼夜在湖。每二只合为一舍。素为贼之所畏。虽蓄赀巨万。不敢近也。联而舟宗之。太湖攻战。此其最善乎。此船小者亦可入港。桅三道二道是也。江湖中皆有之。若风息时。无问大小皆不适用。葢帆罟之所利者狂风怒涛也其尾无橹。其傍无浆。风息帆弛即不如廵哨船之击楫为有用矣。其次为边江船。自五桅以至二桅。亦专使帆。无橹与浆。其中号以下者可入港。最大者不可入港。若欲出杨子江。则由钖山高桥下江水宽处行。然水重载压。船吃水。方可过高桥也。其次为厂稍船。又其次为小鲜船。二者皆有帆而有橹。边江厂稍商贾赁之。远游荆襄。近往江北。小鲜船亦为通贩之用。皆湖中之渔舟。而兼事干没者也。又其次为剪网船。船虽狭小。第一迅驶。又其次为丝网船。驾使不过三人。而风帆迅驶。人亦堪用。此二者各湖所共有也。又其最小者为刬船。三四人荡浆如飞。疾于剪网。但不用风帆。不利湖浪。用之以探报、诸舟所不及矣。其遇贼也以浆超淖泥泼贼舟。舟滑难立。大为贼之所惮。此船唯吴江长洲有之。他县皆无。而吴江之三十九都者。惯一行刼。至为可恶。凡此皆渔船之可用者也。其它湖泖内港渔船。尚有辄网赶网逐网罩网江网溏网六者。皆迟钝不适于用。所适用者惟鸬鹚船。出于吴江长洲二县。其驾使不过二三人。其駃埒于剪网。善用之大为军旅之助。或又曰、周湖港口、无虑百数、焉得港港而备之、曰、不然湖口虽多。通舟往来者。不过如吴江之非溪叶港雪落洪土册关鲇鱼口。吴县之莫舍溇晋口港。无钖之独山蒲岭吴塘门。武进之马迹山。宜兴之荆溪东蠡河忻溪直渎之类。可指而数也。各练乡兵守之。而以廵哨船为之探报。帆罟边江等船常居深水。贼岂能入湖也哉。然大小渔船。未经刷集。一旦用之。欲望其出死力不能也。须平时籍之于官。蠲其重役。专委一廉仁有司点闸之。则庶乎不敢规避耳
　　○倭寇论
　　御海之筞。有言其可行者、有言其不可行者、将以何者为定乎、曾尝亲至海上而知之、向来定海奉象一带贫民以海为生。荡小舟至陈钱下八山取壳肉紫菜者。不啻万计。每岁倭舶入寇五岛开洋。东北风五六昼夜至陈钱下八。分舟宗以犯闽浙直隶此辈恒先遇之。有被杀者。有被掳为乡导者。因此诸山旷远萧条无居民守御。贼得以深入。总督胡公与赵工尚之议所由建也、国初以来、从来无人发此、自二公上疏之后、罔不羡其卓识、然事理虽长而未经试练嗣后将官遵而行之、始觉其间有不便者。何也、离内地太远、声援不及。接济不便。风潮有顺逆。舟定舶有便否。蛟龙之惊。触礁之险。设伏击刺之难。将官之命危于累卵。无惑乎其争执为难行也。然自御海洋之法立。而倭至必预知。为备亦甚易。非若乙卯以前倭船至岸。人犹未觉其为寇也。苟因将官之不欲、而遂巳之、是因咽而废食也、乌可哉如愚见哨贼于远洋而不常厥居击贼于近洋而勿使近岸是之谓善体二公立法之意而悠久可行矣
　　○洋山记
　　洋山乃苏松御倭海道之上游也、旧闻此山涂浅。不可以泊舟。惟娘娘庙四南畧有泥涂。可以暂泊。今乃知其不然。葢海舟必得山山奥而后可泊。无山奥之山不可以避风贝风如之何敢泊也洋山乃两头洞西。北高百余丈。周围约七八十里。形如圈树。其中有十八山奥如一大湖。可藏数百艘。湖口面北娘娘庙在焉。海水咸不可食。唯山岭有一池泉淡可汲。倭船与我兵船必舣而汲庙东有廵检山奥故址。山口有一山名陆家市。山麓俱白沙如粉。非泥涂也。迩年当道建议浙直哨船、期会于此、交牌信验、深为有见、何也、洋山南去定海。北去吴淞。皆一潮葢在浙直之交适中之地也曾尝出定海关、踏勘海防形胜、而深有感于天心设险以限华夷、舟山诸山者两浙之屏捍也。崇明诸沙者。三吴之屏捍也。定海海外非止一山。舟山其魁焉耳。舟山之东、北有灌门长涂代山衢山。西北有马墓两头洞东南有沈家门乌沙门石牛等山。衢山之东北有马迹山。马迹山之东北有陈钱壁下二山。陈钱者中国海山之尽处也倭楫击空明而来。万里风涛茫无际涯望见陈钱则喜中国将近有山可泊。既至陈钱。然后南北分舟宗。若经马迹大衢而西过舟山。则两浙受其患不经大衢舟山而向洋山之西迤北行。则历淡水门大七小七西冲宝山。北冲高家竹箔二嘴。或东北冲三片扁担二沙。苏松江北。惟其所骋矣、
　　○福建事宜
　　按福建经畧之术。有百年之长策。有一时之权宜。何谓长策。修复海防旧规处置沿海贫民。得所使不为贼内应是也。何谓权宜。今日福建之患有二。曰山寇曰海寇。海寇乃本地之民。纠之而来。苦无兵以殄灭之耳。然欲练兵须先料理养兵之费。费无从出。必加赋于民。夫福民不受官约束。其来渐矣。常赋之额且不可征。况额外加增乎。吾知兵未练而变先激矣。若非早为之所万一福建失守。则广东将隔绝而不通而浙江与福建连壤、其祸亦烈矣。与其至此时而动各省之兵马钱粮。孰若早闻于朝。请银十万两。福建御倭不用本镇之兵而往往募浙兵必自有说也募兵一万人。到彼操练。不假福建之兵。不费福建之财。先将沿海通番之人。与贼尽行剿灭。兵威大振。则破竹之势。山寇不攻自平矣。由是而选练乡兵、由是而加赋充饷、由是而修复海防旧规、以为百年经久之计、岂有不可行者乎
　　皇明经世文编卷之二百七十终
　　●皇明经世文编卷之二百七十一
　　华亭徐孚远闇公　陈子龙卧子　宋征璧尚木　顾开雍伟南选辑
　　徐凤彩圣期参阅
　　袁永之集（颂　议　序）
　　袁六八
　　◆颂
　　陕西诸将破虏颂
　　河清颂
　　○陕西诸将破虏颂【破虏】
　　皇上御极之六载、文教聿兴武功载扬、维时西北诸虏、数寇边鄙、狡焉不靖、夏六月、遂犯我花马池、毁我藩篱、蹂我禾稼、于是提督尚书臣宪、选将厉兵、指授方略、诸将臣卿臣瑛臣义臣佐率所统汉土游奇诸军、恊规同力、分道并进、臣云贾勇陷敌、覆之固原、穷追逐北、俘其丑虏三百余级、器械畜产、收获万计、声震荒外、臣宪驰捷以闻、　皇上赐玺书褒美、乃命幕府第其功状、颁赏有差、昔周之宣王、中兴修文武之业、以恢张周道、时则玁狁未夷、命方叔征之、六月出师、不遑安息、故诗人美之曰六月栖栖、戎车既饬、又曰薄伐玁狁、至于太原、中兴之功、于斯为盛、我　太祖高皇帝、迅扫胡元、奄宅寓甸、暨我　太宗文皇帝、亲御六飞、芟夷余孽、定鼎北极、开廓洪基、肆我　皇上、嗣统中兴、内修外攘、思光　祖宗之业、推毂授钺、怀颇牧而兴嗟、搜卒补乘、咏车攻而嘉叹、是役也、师徒不勤、弓矢无辱、肤功休烈、视周宣有光、臣谨作颂、以章中兴之盛、且以震动海内、传示罔极焉、颂曰于铄皇明、九叶重光、　帝矢其谟、嘉靖中邦、华夏蛮貊、率享来王、蠢兹戎虏、干我天常、负固匪茹、犯我朔方、蹂躏师田、绎骚边疆、天锡　帝佑、允文允武、推毂授钺、折冲御侮、桓桓元戎、分陕开府、乃扞牧圉、四镇攸抚、禀受成筭、壮犹克举、左右节制、进退规矩、六月维夏、虏敢跋扈、隳突城堡、深入险阻、神愤而疾、士赫斯怒、元戎帅之、爰整其部、维时虎臣、恊矢见来聚、啴啴推推、褰帷承弣、二矛重英、长毂百旅、鍜乃戎兵、饬乃楼橹、旌旗蔽云、矢石如雨、贾勇先鸣、闸若虓虎、歼之固原、俘其丑虏、献馘连连、辎重咸取、五日四捷、奏兹肤功、旃裘震惊、王庭以空、露布朝驰、于甘泉宫、　帝嘉乃劳、宠赉攸崇、锡之金帛、贶以彤弓、策勋饮至、庙谟斯弓口、昔在周宣、委任方叔、六月徂征、戒兹戎服、玁狁于襄、以匡王国、赫赫　高皇、艹创天禄、夷德腥膻、底于刑戮、昭哉　文皇、光缵历服、六月出师、迅扫獯鬻、杀胡奏捷、奄定倾覆、拓地开疆、式固鸿休、　皇帝圣哲、与神为谋、功光周宣、　祖宗是侔、维兹骏功、元戎之力、　皇有虎臣、効顺率职、武功载扬、王猷允塞、干羽两阶、远人来格、弓矢斯櫜、疆场永谧、　皇帝寿考、于万斯年、百禄是遒、如日如川、　皇帝孝友、光于神明、献馘九庙、洋洋来歆、小臣作颂、以扬厥声、
　　○河清颂【有序　河清】
　　明统天基命、玄化浸潭、休烈宣章、珍符灵契、谲傥曼衍、纷纶旁自鬼、揭之策书、传诸故老、难可悉究、肆我　皇上、度宗视朔、迪喆考祥、葢六载于兹、而黄河清焉、肇自灵宝、达于平阳、六日为期、凡五十里、澄逾沧浪、洌并湘渭、邑居聚观、司府列状、谨按孝经援神契曰、河者水伯、上应天汉。京房易传曰、河水清、天下平。易坤灵图曰、圣人受命、瑞见于河。是故历代宝焉、以为圣哲泰平之征、昔宋元嘉中、鲍照作河清颂、彼偏方闰纪、政荒民慢、犹且阔诞矜夸、盛称幽明同赞、神祗与能、矧我四隩同风、八蛮底贡、雨旸若时、昆虫闿泽、恊气熏蒸、讴歌弥布、爰降显实、以昭景福、凡我王臣、鼓舞抃跃、夫稽之图纬既如彼。考之功庸则如此。而　皇上方谦冲警愓、懿铄弗居、祭告惟谨、然兹事非细、不有述作、曷示康休、臣谨作颂、虽词义鄙猥、文采不足、庶以揄扬盛美、褒赞德业、被之乐章、窃附雅颂云、颂曰、咨大河兮发源昆仑、导岝山各页积石兮骇奔龙门、疏九道兮、曰钩盘鬲津、浡潏湠漫兮、激戾襄陵、趋倾赴壑兮、兼包并吞、冯水畾大哨口冉兮、逝者徂征、潜流地中兮、灉沮是经、并渠千七百川兮清漱壤坟、脉络纵横兮、溷淆浊黄、曲直迭折兮浩浩汤汤、泾水什石兮、其泥数锺、人寿几何兮、河清靡常、于　皇受命兮、肇启吉康、斤斤不显兮、上帝降福简穰、河水清兮、钖贶豫染、亘下上兮、达于冀方、水维缓兮湜湜其清、清且澜兮显涣扬焆、冲风谧兮蠙珠曜光、阳侯弭节兮、河伯献祥、龟龙负图兮、游戏水中央、嶃嶃齿齿、石口力崿兮、藻蘩荣瞱、淇园之竹、青青如篑兮、璧瑴下列、河水清兮　皇心豫说、　皇谦冲兮、夙夜忧勤、曰皇天无私兮、惟善是亲、谓河清为异瑞兮、无若康兹小民、绥远为迩兮、在予一人、迓天休兮、敬共明神、神怀柔兮小民敉宁、时雨时旸兮、丰年屡臻、截九有兮、天衢之享、允犹翕河兮、地天平成、缵禹功兮侈厥颂声、亿万万兮孝孙有庆、
　　◆议
　　诘盗议
　　○诘盗议【海盗】
  </div>
  <div class="pagination">
   <a href="皇明经世文编_page92.html">
    上一页
   </a>
   <span>
    ...
   </span>
   <a href="皇明经世文编_page88.html">
    88
   </a>
   <a href="皇明经世文编_page89.html">
    89
   </a>
   <a href="皇明经世文编_page90.html">
    90
   </a>
   <a href="皇明经世文编_page91.html">
    91
   </a>
   <a href="皇明经世文编_page92.html">
    92
   </a>
   <span class="current-page">
    93
   </span>
   <a href="皇明经世文编_page94.html">
    94
   </a>
   <a href="皇明经世文编_page95.html">
    95
   </a>
   <a href="皇明经世文编_page96.html">
    96
   </a>
   <a href="皇明经世文编_page97.html">
    97
   </a>
   <a href="皇明经世文编_page98.html">
    98
   </a>
   <span>
    ...
   </span>
   <a href="皇明经世文编_page94.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
