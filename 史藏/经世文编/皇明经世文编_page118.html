<!DOCTYPE html>
<html>
<head>
    <meta charset="UTF-8">
    <title>皇明经世文编 - 第 118 页/共 172 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇明经世文编 - 第 118 页/共 172 页</h1>
    <div class="content">　　皇明盛事述序
　　皇明异典述序
　　少保王公督府奏议序
　　○六部尚书表序【六部尚书】
　　尚书。非周官也。自秦寄国事于丞相。而内庭有尚书。其为令丞不可考。但其职仅以通章奏而巳。汉兴至武帝。而始削丞相权。躬自揽断。而设中书令以参尚书。至临崩而始命大将军霍光领尚书事。裁断万机可否。保护万乘。兼驭宫禁。而九卿将军守相所谘白。不之丞相。而之大将军。富平继之。稍自抑绌。至大将军王凤。而复修光故事。权至侔人主。丞相取充位而巳。成帝始置尚书仆射一人。尚书四人。凡四曹曰常侍曹。二千石曹。民曹。客曹。后又益四直三公曹。是为五曹。然不过一大将军掾属而巳。后汉武光武不以政委三公。天下章疏。皆尚书与人主参决。乃下三府。而至孝明以后。　天子初即位。辄置录尚书事。以太傅居之。或以太尉参之。然时置时罢。而令仆射及尚书号八座。其可否庶务即今之内阁而案考功法。诘责公卿。又有今所不敢望者然令秩不过千石。仆射八百石。尚书六百石。铜印墨绶。令以久次。始得为郡守。毋望九卿。而尚书至有补大县令者。以故委寄虽重而不敢萌肆心。此亦恐非位卑之故今之大学士亦五品也至魏晋时令仆不出为它官。山王山王径为三公。如山涛卫瓘。或领开府如荀勖而居然端揆自命矣魏分尚书五。曰吏部左民客曹五兵度支。晋分为六。曰吏部三公客曹驾部屯田度支而尚书始以其职入衔矣渡江后定为吏部祠部五名兵左民度支凡五。历宋齐梁陈。又加都官为六。当是时。六尚书虽分寄省事。于令仆不称属。而吏部尤重。沿至北齐周隋有录公。则录为真相。而令仆为参执。无录公。则令为再相。而仆射为参执。无令。则仆射真相矣。而中书主奉行门下主封驳。与尚书省次体而为参执。唐自太宗为尚书令。遂罢令不复置。而左右仆射遂为闲秩。开元初改左右仆射。而左右丞相。姑美其名以为侍中中书令优老之阶。而止帚重于文武二选。其后遂以中书令为右相兼文部尚书。而李林甫杨国忠居之。左相兼武部尚书。而李适之陈希烈居之。尚书之重葢未有甚于此时者而左相武部。其权寄不能右相文部之十二。亦人主为之耳。至德以后。侍中中书令复以重故为勋臣加秩。而二侍郎同平章事为真相。资望之深重。亦有至中令侍中者。其左右仆射。或以为加秩。或以为优资。大抵省事。非关系天下大计。而六尚书亦因之矣。宋初以至元丰政和淳熙宰执之更改不常。而六尚书之系尚书省如故。元制中书省令承相平章左右丞参政以厘天下之务。而吏户礼兵刑工六尚书为曹官。率属分职。其尚书遇理财。元每以尚书之置否为治乱则以权幸臣为之。往往夺中书柄。然不数岁辄革。而以尚书部隶中书省于职名颇不维矣。　明高皇帝下江南。即置行中书省自领之。即吴王位。改置中书省。而于六尚书势不遑设。洪武元年。始备六尚书皆正三品。而侍郎正四品。郎中以下品秩有差。而皆隶中书省。一仍元旧。独户部事烦。设三四科尚书寻亦罢。十三年。丞相胡惟庸以专擅蒙蔽诛。分其职于吏户礼兵刑工部。分大都督府为五。而摄其枢要于兵部。升尚书正二品。左右侍郎正三品。虽并称政府。然事多牵制亦以此而名位不极事权不专。　天子之威福无下移盖隐然周世六官之媺而独冢宰不制国用司徒不掌邦教以此小异耳。　建文之主。归重左班。以故进尚书正一品。增设侍中正二品。侍郎品如故。欲以据五都督之上。而权轻位崇。迁拜太骤。识者以为未然。至文皇即大位。而悉更从洪武之旧矣。是时改北平故燕国为北京设行部。以总布按二司事。行都督府揔都司事。永乐四年。　上狩北京讨北虏。经略定鼎之业。虽备行九卿印以从。然　皇太子以元良监国。大小庶务。悉以委之。唯封爵大辟。及除拜三品文武职六科都给事中以闻。而户部主粮、饷。兵部主军旅礼部主朝仪。始以　行在尚书夏原吉方宾吕震扈从而九卿印务。往往令原吉兼摄。是时六部政本犹在南。十七年。而　皇太子归青宫。以　皇太孙留守南京。六部政悉移而北。十八年。　行在六部落行在字诸九卿大小省署之留者。皆称南京。洪熙元年。　天子留意丰镐。诸九卿大小之在南者。皆落南京字。而六部复称行在。宣德三年。始定如永乐。弘正以还。内阁日益重而六尚书日益轻然老臣勋业稍重加三孤。东宫三师。若吏兵之长。犹能与之抗。而至分宜之得政。则若外藏矣。江陵之当国。则若曹郎矣。呜呼。人主不可以太阿授人哉。予因考六尚书姓名。自永乐四年而后十七年而前。其在南北者。皆列之本部。十七年而后在南者。始列之南京。盖以政本为重故也。
　　○都察院左右都御史表序【都察院】
　　都察院。古御史府也。自周官御史掌赞善授法令。秦人因之。自汉益重。置大夫以贰丞相。银印青绶位上卿。于万机无所不参摄。每丞相阙。则大夫以次选代。成哀之际。遂为大司空。与丞相大司马俱封侯。位三公。金印紫绶。后虽旋复旋改。而建武以还。遂定与太尉司徒仍三公故鼎足承君矣。当御史大夫时有中丞二。在内则掌兰台秘典。受公卿奏事。举劾案章。外则督部刺史。与丞相、司直司隶挍尉察举非法。自大司空设而中丞废。献帝时。尊权将曹操并太尉司徒于丞相俾任之。而郄虑以御史大夫为之副。然不复置中丞。至魏黄初建司空官。仍罢大夫不置。而历晋宋南北朝以至北齐后周。别设中丞主台事。而御史府自是称台矣后魏以至北齐。改中丞为中尉。最号雄峻。若李彪崔暹之类。纠按戚贵。威行朝省。琅琊。帝子之尊。尚假赤捧之威以自张。余可推也。隋始复置大夫。罢中丞。唐初亦因之。有以其官为大司宪者。以台为肃政者。而职任如故。开元之际。复为御史台。而大夫与中丞不并设。其职俱以振纲纪。察姧弊。中丞秩虽卑于大夫。然雄峻过之。至有径入相者。宋初有中丞。而无大夫。其属有侍御史监察里行知杂之类。大约三司使学士承旨以为班。知谏院司谏正言以为表里。参知枢副丞郎。佥院以阶进。监司牧守以待退。至元而尤重其任。设大夫从一品。中丞正二品。侍御史从二品。治书侍御史正三品。皆为长官。当是时札牙笃帝有恒言。中书省枢密院吾左右手也。御史台治吾左右手病者也。旨矣。　明兴其初制一循元旧。当是时左右大夫汤和邓愈数膺斧钺寄外出。而中丞刘基章溢理台事。其后汪广洋陈宁辈俱迁大夫。洪武十三年。胡氏之事发。而御史台仅设左右中丞。俱正二品。侍御史正四品而已。十四年。始改为都察院。然仅正七品。其官有御史而无都御史。十六年。仍为正三品。明年。为正二品。于是定设左右都御史正二品。左右副都御史正三品。左右佥都御史正四品。职糺劾官邪。申辨冤抑。而所属御史分为十三道。御史廵按以至它公委。出则奏请。还则考核。考核之权轻则御史忽其长考核之权重则又竟如堂属噤不复发矣然御史独不系都察院以示得相糺察之意　建文初改为御史府。设都御史一员。左右副都御史各一员。品如故。十三道御史曰左右两院监察御史。永乐鼎革。悉复洪武之制。其后移都察院于北京。而留者曰南京都察院。畧如六部矣。后又以左右分南北其以左右都御史而下。摠督提督参赞廵抚各镇者初自本院出曰公差事完。或得代。则回理院事。其后不胜多。则往往自部佐卿寺藩臬迁转。亦不复归院以为恒久。表御史大夫中丞左右都御史及左右都御史之出镇者。
　　○大都督府左右都督同知佥事表序【都督府】
　　自禁军别设戎政府而五府为虚名也益甚
　　大都督府。因枢密院而改建之者也。枢密院之职。寔古太尉大司马诸将军。而其名则循唐宦官之旧。五季托肺腑。其权寄宰相上。宋颛兵政。稍与宰相次。而号两府。然皆搢绅大夫为之。至元而用其国人与汉人之以武功显者。第往往参互一二搢绅以赞其摹画。至明兴而截然武弁薮矣。　高皇之下集庆。置中书省。即置行枢密院。而自领之。功臣宿将。得序迁为同知佥院同佥判官。其品秩皆仍元旧。至四年辛丑之三月。始改置大都督府。拜皇侄文正为大都督即制中外诸军。寻增置左右都督同知副使佥事官。以中书参议李善长兼司马。宋思颜为参军经历都事。皆极一时之选。而同知佥院之在军行者。尚仍其故不改。吴元年甲辰正月。即王位。定大都督从一品。左右都督正二品。同知从二品。副使正三品。佥事从三品。寻大都督坐罪废罢不设。以左右都督为长官。十月。进阶俱正一品。同知从一品。副使从二品。佥事从三品。三年。革副使。升佥事正二品。凡天下将士兵马大数荫授迁除与征讨进止机宜皆属之。十三年。分大都督为五军都督府。见若以为品秩如其故者。而兵部阴移之。其权渐分矣。至永乐而尽归之兵部。所谓五都督者。不过守空名与虚数而巳。其左右都督以下至同知。皆以加边将之有功者。其佥事以待序迁者。而掌印佥书之类。必以属公侯伯。间有属老将之实为都督者。不能什一也。故断自十三年以前表之。后不复赘焉。
　　○中官考序【中官】
　　予读范蔚宗所论撰寺人。而叹其德之无极也。予尝谓本朝宦官能以人主之喜怒为威福而不能以威福移人主之喜怒所以屡振而屡绌也此亦恃夫　明辟案叶耳若寅卯之际又一变矣弇州以为君尊之効苟君尊而不自执其柄则权必有所寄而上下之分久隔安得不止帚之此辈哉昔人有云以外戚污累仍以外戚洗之苟外庭之所争必赖于此则一往一复内日益重此真异日之忧也君子慎诸夫竖人刁乱齐。伊戾祸宋。赵谈伯子延年之属。既私而不及政。弘恭石显。及政而不及爵。此犹其小者。赵高挟始皇之余烈。以祸储嫡。僇将相。置庸主于股掌。而树之拉之。位至丞相。爵为彻侯。而及其危也。乃更欲市国于东方之兵以自王乃若东京之乱。如蔚宗所称举动回山海。呼吸变霜露。阿旨则光宠三族。忤意则参夷五宗。高冠长剑。纡朱怀金者。布满宫闱。苴茅分□。南面臣人者。盖以十数。府署第馆。棊列都鄙。子弟支附。过半州国。金宝盈仞于私藏。歌舞充备于内室。狗马人食。土木被绣。皆剥割萌黎以济其欲。构剪名贤以树其党。吁。亦以极矣。白简所陈。间一挑之。则逮窜立至。或假司隶之权。或凭方岳之重。几幸先发事取快心。或不能无一二胜者。胜未毕而败随之。迹其荼毒。迨有与炎烬同焰息矣。三方鼎峙。司马代篡。以及六朝。皆事繇独断。参寄文武。虽祚有变迁。而祸绝阉竖。北魏稍缓其防。则宗爱矫太师。刘腾拜司空皆恣惨屠僇。深谋胁僭。唐之阶重。昉自杨高。辅国幽圄太上蹀血椒宫。爵擅真王。称为尚父。重不可反矣。而后复有程鱼仇田之僣擅。季明复恭之誖逆。虽强藩星列。如刘从谏之流祸不逮远。而九重惕息。甘同赧献。迹其终始。去汉无异。击之不胜。则贤者为陈窦。不肖者为训注。计穷愤极。则何进崔胤。皆假手外兵。而董卓朱晃之衅成矣。宋之宣政。梁师成为内。童贯为外。酣歌高饮。以成靖康之祸。　明兴　高皇帝神断自天。朋亡不眤。虽制各监局以处中贵人而不兼文武衔。不侵外庭政不御外臣冠服。盖千年之间。而宫府谧如也。　文皇之始。不能不有所私寄。是故俨保之谮。几得行而抚监岌岌矣。监军之势张。而马骐以交址予敌矣。　天子幼冲。　母后不中制权。必有所归。而竖振遂滔天矣。举全盛之四海、挟　至尊之万乘。而授手于鹊走尺乌合之属。恨其身死行阵。不获正司败辟。而磔剪昆季。悉藉赀产。足以纾泄亿愤。洊开中兴。斯则英主之效哉而丁丑一制。为之湔洗。何也。吉祥之创变积骄成怨积怨成逆汪直之启衅。缧绁盈朝。尸骨盈边。则此制媒之哉、夫以　孝庙之仁圣。尚不能无李广。而况蒙不省务。狎游是好。八横。三老绌。瑾独犭牛牙其间。　祖宗之法度德泽。荡涸且尽。幸而发自其偶。以收全胜。然一瑾死。百瑾生。参伍狡弁。表里作奸非高庙神灵。鼎成期速。明事殆有不可言者嘉靖之始不远殷鉴。悉诛斥其渠首。而又采辅臣之密赞与言路之指摘。次第收革诸镇监军。朝野为之吐气。边腹为之回色。虽晚节不无所向狥。然不至如累季之弊。以迨于今。即有隐忧而无显患。斯何下　景帝焉。夫振瑾至狼戾也。公卿台谏至狐鼠伏也。亿兆至鱼烂也然而不为汉唐之季者　高皇帝收天下之权以归一人即狼戾如振瑾者一嚬而忧再嚬而危片纟氐中夜下而晨就缚左右无不鸟散兽窜是以能为乱而不能为变也虽然不可恃也予故考着为上下二编。其灼然称贤如怀恩覃昌云奇何文鼎者。百不能一。而振瑾吉祥汪直之类。至不可胜数云。
　　○亲征考序【亲征】
　　古者司马掌邦政以平夷寇乱。虽其　曰张皇六师。然岂必天子在行而后谓之武哉戎衣一着于牧野之誓。即倒载而包以虎皮。示勿复用。是故垂旒于柔扆。而天下盖谧如也。汉高灭秦蹙项。芟薙羣雄而帝之。竟不能自戢。逞其余以与匪茹角。七日不食。不能彀弩平城之歌。天下悲焉唐文以百胜之智。拥亿丽之大众。而不能得志于小虏。安市之役。几以身为饵。噫嘻亦危矣哉。我　高皇帝固巳深烛其故。彭蠡之后。不复亲驾。大将拜筹于受脤之顷。而九有茅靡于赐履之下。王者无敌。夫岂欺我。　文皇帝斩神鳌之足而立　北极。与虏牙角。躬启六飞。为吏士先。夫岂远慕雄略而近遗庙算哉。夫亦鉴弟子之舆尸。且为万世深长计也。然而被坚驰轻。冒犯霜露。以媒叵测。北望而抱遗弓之痛。至今犹若新矣。　宣宗神武。宋之势弱寇平仲以锐振之　本朝之势强王振以轻败之是故知兵者必审势将强士良而从事属国之孱夷。若山压卵。然使阉振狎之而轻以　万乘委敌。即令毡裘摄魄。紫盖还洛。而蒙尘之辱。毕世莫可洗矣。三改　代而狃不知戒。轻从中贵恶少。编虎须而幸脱于其吻。胡可再恃也。语云。千金之子。坐不垂堂。夫　人主之价。宁直千金。据九重之沉沉。而尚不能忘戒心。今率然而临广莫寄命锋刅其殆宁独垂堂哉故曰白龙鱼服。豫且制之。因略寄其事。自　高逮武凡五世。而出塞者六。平内乱者三。以存万世规云尔。
　　○科举考序【科举】
　　两汉之世。文武之用非一途。选举辟召。署吏积阀。往往杂进。晋世始重门第。而中正之设。尚隐然三物之遗。江左则王谢朱陈。北方则崔卢李郑。门第之势。益专而不可反。隋炀矫之。设科取士。白屋韦裳。稍一气吐。唐宋因沿。虽登进尚广。而途则日益重矣。元兴自朔漠。以马上得天下。固不尽废宋旧。而省台之正。皆委臆于其族类。科举之片旁。分为左右。右羌虏而左中国。掾史纷进。辟署惟意。是以吏治若乱丝而不可整。高帝之初。或致礼网罗。或收繇杖棰。皆朝起镰耒。夕堂旃席。洪武三年。取畿内诸贡士寻未及会试而官之。明年始复试得进士吴伯宗等。以为诸儒士多未脱占毕。无益天下大计。罢之。又十三年。而始更布条式。载在甲令。二百年来。公卿大夫之业。皆出于此。易代之际。灼然名臣。至孤卿者。当有杨士奇之担簦。刘中敷杨善之版筑。夏原吉郭进胡俨吴中吕震之应乡书。而其后遂寥寥矣。世久事殊。法网微疏。孽牙其间。盖至嘉靖而司水镜者。往往门互市田更买奴亡不称关节而得扬扬与经生伍。相门纨袴。薄玺郎夕。拜而不就。乃至捘万乘之臂而夺其鼎甲。谈之酢齿闻之扼腕。盖至今尚未艾云。言路诸臣。抉摘颇峻。　人主亦微觉之。而当事者以弗便巳。弗竟也。乃作科试考。
　　○谥法考序【谥法】
　　予尝有谥法通纪三十卷。列其凡而序之。所以标　先王制谥之本旨。与历代沿革轻重之变略备矣。至明亦有纪而未甚详。于是徧考金匮国史之藏秘阁之籍。参以家乘。而后靡所不备。凡有释义者。皆阁籍也。每故事大臣卒。礼部以谥请。报俞矣。则内阁以两字者三请于　上而自择之是以具释义也。洪武之尚为吴也。诸功臣死事。有劳而夭者。皆荣公侯之爵而传之谥。终　高帝世。文臣弗得也。武臣即都督弗赠侯伯。弗得也。至建文而待制王袆得谥文节矣文臣之有谥。自袆始也其谥小臣者。亦自袆始。永乐之制严矣。终　太宗世。文臣之得者。仅姚恭靖广孝。胡文穆广。而恭靖之爵则公也。文臣之有谥。仅文穆一也。洪熙初。始大合故臣。凡劳于　国。谊于青宫。三品而上。易名者十余人。而后文臣之谥广。然　宣英之代。犹斤斤焉。持其柄而弗轻予且夫鲁王。爱子也。秦王。次嫡子也。　高帝命之曰荒曰愍。而登之册曰。不敢以子故。而废天下公。其于宗室诸子王尚有评也。文臣之有荣愿也。则瑕弗掩也。文荣之以爵也。文愍之以事也。庶几寓贬矣。妇人之有谥也。自后妃而外。则死节也。公主之有谥也。自　仁宗之悼爱女始也。乳媪之有谥也。自　宣宗始也。乳媪之夫之有谥也。亦自　宣宗始也。方士之有谥也。自　世宗始也。谥而四字滛矣。而使方士得之。则益淫也。当　世宗之季。吾又得二事焉。夏文愍之持秉。则同列皆中谥。及身以罪死。易世而后。牵复所得者中下谥也。继而严氏之持秉。则其子为市焉。非上所甚注怀者。必贿而后得。不贿不得也。即得之不腆。不上谥也。及身以罪窜削弗谥也。夫谥者。人主之春秋也。尊则称天以命之。不尊则与天下共隲之。而奈何为大臣修怨贾利地也。然则如之何。其必略采唐宋故事。遇大臣以谥请。有　俞旨。则翰林之司篆者。为议而定二谥焉。以授礼科。科详之复议而上之阁臣。复衷而取上裁。凡文臣二品而上。及勋亲臣公必谥。侯伯之莅军府加保傅必谥。谥兼美恶。二品以下。自卿佐以迨庶僚。有德行政术者。亦有谥。谥则言官请之。礼部裁之。有美无恶可也。自　国初以至　先代勋臣若傅友德若徐辉祖之类。文臣若章溢。若唐铎。若胡俨。若魏源之类。武臣若刘玉马永王効之类。谏臣若杨瑄。黄巩。王思。杨爵之类。儒林若吴与弼。陈献章。胡居仁之类。文苑若李梦阳。何景明。杨慎。李攀龙之类。追之以谥。可也。勋臣若李善长。冯胜。若廖永忠。耿秉文。若丘福之类。文臣若陈循。若徐有贞之类。追之以谥。谥而不尽蔽瑕可也。又若于谦者。易之以上谥可也。万安。刘吉。汪鋐。张瓒者易之以下谥可也。凡此数者。皆所谓与天下共隲之。操法于赏罚之外。而毋使人得而议其后者也。
　　○皇明盛事述序【皇明盛事】
　　不佞生晚。当累洽之季。而又家世从缨绂后。窃有志慕说古公卿将相之盛。屈指西京以还。若功臣之族。鲜通籍者。计独有外戚王马梁窦之属。虽鼎贵不足道。而丞相彻侯父子相继。仅绛条韦平两三氏而已。东京尚行谊。薄华腴。玄纁羔鴈。施自黄耈。辟书征轮。偏于白屋。而关西之杨。汝南之袁。乃亦有四世为三公者。西晋之习。流为江左。蔓而北魏。门荫相藉。爵封道　一。夫秉轴。则乘朱且垂百轮。九命弁冕。则戴貂讵止十辈。而李唐之史。犹有志宰相世系者。宋之郊恩。三事而下。推荫必数十百指。援荐亦不可胜数。至于元而真王彻侯。三师三公。以至三省之长。非铁木之懿亲。则亦怯薛之华胃。阀阅朱紫虽若蝉绵。而毛毳膻腥。亡足称述。我　明之世。文武判隔。浊泾清渭。贵极冕弁者。不参政纪。齿自缙绅者。靡开茅土。经术弛于纨绮。崇显局于贤科。以故视前代小逊焉。爰若和气磅礴。渊源流衍。虽义取侧微。材繇自奋。而门积膏华。踪若凭倚。至乃德祉互凝。君臣交契。或蚤附风云。或恒依日月。禄位名寿。显融令终。代不乏人。人不乏遘。要亦有可纪者。夫睹庶汇之緐生。则思神舆之厚伟修鳞之孳育。则羡海王之广。以　高帝之功德超驾尧舜。　文皇之疆宇。远踰汉唐。　皇仁既宏。　圣寿复高。维城裸将。绳绳振振。其为盛事。岂前代可拟。故略叙一二冠之篇首。庶几谈者。知所本云。
　　○皇明异典述序【皇明异典】
　　国家法制精严功令画一故异典礼前代为少然亦有可述
　　夫国之有典也。则号令庆罚皆在焉。其曰典者何。志常也曰异典者。何。志非常也。诸创国者皆不为常者也。其业可大而法可久。习之则为常。是故曰典也。自古有天下之盛者。莫过唐虞三代。唐有天下。举畎亩之鳏民而委之政。既得政。则绁　天子之所任岳牧侯伯而僇之。既僇之。而复峻用其子。其后辄举祖宗之人民社稷而付之。商有天下。举五就之遁臣而委之政。既托孤而废其主。废而旋复焉。尊之曰阿衡。而待之以不臣。周借其国。付渭川之钓叟。使埒父称而师事之。又以其幼子托之于介弟。使倨君位而朝诸侯。其殁也。又崇以　天子之礼乐。典而异者孰并哉及其衰也。以定王却楚之晋文。尚能守空名之隧而不肯予。以九合诸侯之齐桓。其国相尚能守陪臣之分而不敢渝、非衰主之贤。而创主之易也。其势殊也。明兴　高帝取天下于腥秽之虏。势不得不有所更革。天造草昧庶事裁意。未及讨论。至末年而始截如矣。其始不能无异也。虽然异而非异也。易世而后。或革或因。乘时变通。加以润色。固无论巳。其它或不无一时之好。而有所登进。或不考于絜令之旧。而有所抵迕、或饰喜出于燕昵、而少所衷。或疑功归之惟重而未为衡。或假无方之立而不必公。或取政府之狥而不必当。或言路启于新进而不暇详。或曹局迫于奉行。而不暇执、主之者快。而旁覩者骇。授之者以为常。而受之者以为异也。予故识而述之。其有抑斥者亦附焉。凡十卷以从异日稗官之后。
　　○少保王公督府奏议序【督府】
　　贞不佞待晋臬、而是时少保蒲坂王公、以御史大夫都督云中、上谷诸镇、属虏大酋、俺荅之诸孙把汉那吉者。阑入边请降、未几、而不佞用忧去、数从田间传邸报、大酋以那吉故欸塞、缚叛人枭北阙下、诸夷解辫受封号、请世世比于属国、而王公亦自大司马宫保四命而至今官、予世禄亲军锦衣太学上舍亦再三。而其锡有蟒绣衣蹄、勋亲所不敢望者、　天子既用威德、臣古所不臣、告庙饮至、以风四夷、梯航重译之邦、相望于道路、而王公独受上赏、　人主所以宠灵而光大公者非一、天下固人人颂王公之功、而犹未悉其所以然、迨不佞入备九列、以通家子谒公、始得公所著督府奏议者、伏读之、乃作而叹曰、天下能颂王公功、不能颂王公所繇功也、天下之名知公者以公不战而屈虏、能收功于易、而不知公之所以屈虏、其难固百倍战也、当那吉之始入塞也。边吏以为一孤童。亡所系中国轻重。而公独亟为　上言、此奇货可居。俺答即急之。因而为市。谕以执送叛逆赵全等还我。为优待而遣之。阴中其舌氐犊之爱。而制其命。其次俺答即不急之。我因而抚纳如汉质子法。使招其故部居近塞。俺荅老且死。而黄台吉立。势不能尽有其众。然后以一屠耆谷蠡秩。羁縻而置之塞外。其与黄台吉媾。我则两利而俱存之。其弗与媾。我则兴师以翼之。外不失兴灭扶危之名。而内收其力。报曰可。葢不待发公之次策、而强虏之父子以及它族、若按之股掌之上、而惟我所使矣、然是时虏方拥十万众压境、不能无所邀求、而老将利卤获、不欲兵寝、恣为恫疑虚喝、廷臣守见故常、议汹汹不决、高文襄致鉴川书亦有处虏易处廷论难之语夫外有不可测之虏情。下有不一之将心。而上有不一之廷论。公谓不蚤断。则大事去。故外扬兵以胁虏。而内示之忠信。挺言辨争。以胜盈庭之议。而后事始决。藉令公一当生部长平冠军之属。粟彀骑而躏蒲类、踰皋兰、衅温禺、尸日逐、不过下军令申约束。取决片言。听挥于一麈尾而巳。吾故曰公之所以屈虏。其难固百倍战也。公在镇凡三岁余、后先所上疏积数十百万言不独能得虏要害、使其权恒在我而不在虏、至于练兵实、选材官、斥奸宄、备要害、诸可以鞭挞膺惩之具、靡不备、使虏晓然知欵我之利、而犯我之害、其言固班班可考也、藉令公果一当生部冠军长平之属、粟彀骑而躏蒲类踰皋兰衅温禺尸日逐、得志如汉时、而王庭之南北、骨白而磷青者。岂尽匈奴丁零之属也耶、夫中国之费。不过数大县。一互市而坐致十万之马。虏空羣而归我苑圉之监。我不发一镞而坐弱其兵。使之日偷衣甘食。遨嬉而废忘战事。亡坚墉击柝之劳。而安赤子于袵席之上。其功又何啻百倍战也。不佞尝读赵营平所上屯田封事、与李太尉会昌集、其论羌虏河北利害、了如指掌、以为孝宣武宗亡论明主。即中人亦能辨之何况隆万之际称明良者哉。夫晋蕞尔侯国也、林父以奔北之余、仅败一赤狄于曲梁、获赏狄臣千室、而为之主者、士贞伯亦遂有瓜衍之县魏绛因无终之请、纳虎豹之皮以请和、而晋稍得志于郑、遂举郑之歌钟鏄磬女乐之半以酬绛、而享金石之奉乎陪臣　天子所以宠灵而光大公者、度不为侈也、贞不佞窃因公之属而为叙其所以令后世知御戎至明而始有上策、其与营平会昌灼然并传哉、
　　◆记
　　重建提督军务行台记
　　○重建提督军务行台记【郧阳提督】
　　明万历之二载、都御史臣应鳌言、臣幸得奉　玺书领大藩、以时布　天子威德、吏民貌共寝事事小间、然寔不胜卒逖之虑、臣所领郧镇、北抵华阳、南跨江汉、西踰嶓冡、而遥、东尽滍水、寔割秦楚梁三藩之垂、而又间错蜀、以不时縻属、兵事罢则巳、所领名为提督抚治、而不恒受符节、不得从军兴法、以便宜从事、虽亦用考功计吏、顾三方之抚臣寔共之、而其黠桀者阳受束而阴娆以左支右吾、甚或借躯椎埋奸铸亡命之徒、出一探丸而繁丑糜至蜹附、距弘治于今未百年、而叛者十三、一杀倅、二杀令、三杀尉、而祸未巳竟也、则岂其先臣之咸弗事事、毋亦县官之所以委任之者未尽欤、臣不胜过计、窃以当　武宗朝、赣实据江闽岭海要害数困贼。而都御史守仁以提督军务请。诏许之。一切便宜从事。守仁用是得募卒搜伍缮甲庀訾。三载。而夷环贑之险以千里计。诸盗若洗。至以其余劲扫窃号之强王。而国家无亡镞之费。臣不佞不敢望守仁、请郧一切得比贑、制下尚书兵部议、尚书兵部议如都御史言、请更　玺书为提督军务兼抚治者、请给军令为旗为牌若节钺者十、制曰可、于是都御史拜受命乃为檄檄诸道曰、荆襄。汝以楚之被甲组练左右广六卒长来。曰南阳。汝以韩之少府溪子龙渊革抉其劲士若长来。曰金商。汝以秦之厹矛鋈錞虎韔镂膺绲縢之骑步若长来。曰汉中。汝以巴賨叟兵白发黄头若长来。既集则为之饬前茅、虑无中权后劲、为之置鱼丽鹳鹅之阵而亲鼓之、又三令五申之、俾各受约束、以归勒部士乃咸叹曰吾郧自是有帅哉。盖前是孙公以抚治之节来填郧、率厉文武士西刈巨憝、欲申是请、会念其二尊人移疾去、去而使院有不儆于灾者、新之、凡更二使者、院告新而公复至、始拜命名之曰提督行台、有司砻石以记请、而公用治行第一、入卿大理、顾谓其代者世贞曰、志之、毋忘所繇更也世贞谢不敏不可、退而思之、当成化时、国家尽西南之兵力、以仅胜诸流人而始服。崇郡侨邑居之而犹不足。为置阃。阃不足为置台。然其指乃在抚而不在督。何也。今天下方治平。荒服解辫。郧四履之地。皆大镇。其民逮曾玄以至耳孙。不复知所繇剿。顾抚不足而以督请。又何也当成化时。其人犹困兽饥鸟然。思一就栖食之地而无其道。苟有以藉之则立耳。是谓无治形。有治端。其用不得不抚。今天下号为平。而文恬武熙蘗牙之萌。盖日夜其间。是谓无乱形。有乱端。其用不得不改而督。是故晋武之销兵。巨源进而陈讽。颕考退而偷食。有以也。孙公不以且得代谆谆言地方大筴、手成事而授之、不佞、乃犹狥治人治法之说云、即不佞乌能使是官重、书曰、知之非艰、行之惟艰、以俟后之君子、相与双然顾名图践哉、
　　皇明经世文编卷之三百三十四终
　　●皇明经世文编卷之三百三十五
　　华亭徐孚远闇公　陈子龙卧子　宋征璧尚木　何刚悫人选辑
　　夏允彝瑗公参阅
　　王弇州文集四（策）
　　王世贞
　　◆策
　　御虏策一
　　御虏策二
　　宗室策
　　人才策
　　备虏策
　　豫教策
　　从祀策
　　国史策
　　○御虏策一
　　策【御虏】
　　自庚戌始而西北之兵亡日不与虏战、自壬子始而东南之兵亡日不与倭战、兵日以战、挫削日以继、而卒不强、此又何也、夫所谓战者非浪焉而逼之使角也、兵日以战、挫削日以继、此所谓没世而不复振者、败军之气也、夫易进易退。不量敌而前。一中敌而糜烂者。东南之兵也。难进易退。敌寡而前。敌一多而缩匿者。西北之兵也。愚请先言西北之弊、今夫所谓将者、非必人见才而用之也、所谓纨袴乳臭债帅者日参焉、率然而授之三千之卒、不习而责之战、此以将败也、三千之卒、不必、尽精、武库之朽甲雕戈焉、使之食半菽而御虏、虏马驱若风。搏若电。我之马若仆若偃。若猬若蜗。匈奴之长技十不得一矣。此以卒败也。三千人为方阵。四面而受敌。虏为大军以拟我。而杂出其骑为四面而更迭攻之。今之言战者大都于分合之法茫如虏分而我分之则内乱虏合而我合之则不支彼此不相援也。援则虑阵动而贼乘我。故以万人军焉而不收万人用也。以三千人军焉而不收三千人用也。此以阵法败也。退缩逗遛者斩、军律也、然元帅不敢轻用之于将。而将不敢轻用之于卒。其极至于鞭而贯耳止矣。前有死而后无死。谁不后也。将锐而以师损者诛。懦而以师完者免损而无贿者诛。损而有贿者免。此以罚败也。将幸而掩败以为功者赏功微而贿巨者赏。大臣有欲与恩者赏。功大而无贿者不赏。大臣有欲甘心者不赏。此以赏败也。于乎。若之何其兵之强也。汉武帝不爱天下之食邑府藏。以待天下之有功者。赏不踰时。罚不信宿。得其人则付之以数万人听其损而不问恩者酬。怨者报。而不恤。是以投响而意得。事至而功随聚也。其次则莫若杨素。素贵近人也。尝出战简留者三百人。人畏敌多愿留者。素悉取三百人斩之。更简留。人人不愿留矣幕府上功簿。纤悉必录。故将士畏素严而乐得其欲。其击突厥也。为骑阵以诱之。敌来奋击而大胜。此五败者无一也。如杨素者。可以战者也。
　　○御虏策二
　　策【御虏】
　　昔人云荐绅则守和亲、介冑则言征伐、此大较也、今荐绅之所不察以为非、而介冑之所深然而嗫嚅不敢出口者、莫要于和戎。而其名与便莫善于市易。夫魏绛之所陈、与韩安国严尤诸君子之所论辨、远弗备载矣、请以宋事明之、夫以太宗时言则宋强而契丹弱、然无日不寻于兵中国之败衄以拾数焉坚者摧、锐者折、至其甚不能庇天子乘舆之幄、以真宗时言则宋弱而契丹强、然自澶渊一盟、而南北之君臣与其民日拱手相乐于无事、聘问之使不绝、而宋之所以中契丹而饱其欲者、不过一郡数邑之资而巳、宋不察而仍其术以待本我中国之元昊、而岁赂之也。夫是以弃银夏而重困中国是谓以弱志处强势又不察而矫之。结女真而攻素所通好之契丹也。又不察而又矫之结蒙古而攻素所通好之女直也。又不能事女直与蒙古。兵构而宋不社矣是谓以强志处弱势然则宋之所谓失策者。不在于和。而在和之不终且厌弃武备也。夫用其和者于其战者而国削。用其战者于其和者而国亡。其较亦可思巳。今虏虽号强大鬬骑多、然其志不过欲得衣币、次乃金钱而巳非必用尺一牍与中国讲敌体也、非必欲册尊号称兄弟结甥舅也、吾捐一郡数邑之税而付之忠实之边吏、宣上命、微赐其酋长以奇丽缯帛之服有差而约勒士民、使与之互市不绝夫弃无用之丝枲。以易有用之战马。此其利甚巨。互市出于下而天子不与焉。此其体甚尊。可以弭寇可以减戍。可以乘郄而用间。可以乘暇而修武。此其谋甚博夫何惮于名而不为也。或曰辛壬之间则有败谋者、用而辱国焉、如之何其再也、曰恶是何言也、药石一也、有用之生人者。有用之杀人者则非药石之罪也。故议和出于富氏而治出于秦氏而乱。议恢复出于岳氏而治。出于韩氏而乱。君子母姑求之于其名。以为美而遽从之。以为不美而遽废之。求之于实可也
　　○宗室策
　　策【宗室】
　　国家待宗室自亲王至中尉凡八等、其支子历八世至于庶人而禄始绝、以明有富也。仁也。亲王冠九旒、章服下天子一等、郡王以次裁杀、即公侯大臣毋得抗、以明有贵也。礼也王国所属长史卫挍百千人而止耳、不得臣他吏民、干有司事、以示有节也。羕也。盖三具焉。以故二百年来王国鲜败度弃礼以斩其社者。即卒不幸而间有吴濞之变。亦辄随发而随获其资不足以行欲其势不足以酬志故也虽然。亲王给常禄万石。郡王二千石。镇国将军千石。以至于庶人亦百石。而它婚嫁居第资送导从之费不与焉。愚尝得宗正籍观之。自嘉靖二十八年而见存者一万余人、今又十余年矣人益其半而合之而当为二万人也、又十余年、而人益其半而合之当为四万五千人也、酌禄之中、人各得禄五百石、益万人、是益五百万石粟也、天下有益禄而无增田。吾不知大司农何以应之。是重敝民也。民贫且逃亡矣。宗室之人所以仰哺而待衣者日孳孳焉。而卒莫与也。官又为厉禁。俾不得从农商之业。其贤者又不得偕寒士从有司之荐。蒙虚名而鲜实利。故至并室而雉经者有之矣易名姓而为所不可为者有之矣。是重敝宗室也。且以天下之大、北距狄、南际蛮、东夷而西戎之内、即穷岩版筑、其人之负一才艺者。靡不入而称荐得官职。至举天子三叶之懿亲。无罪而圄之一城之内。被之以虚名。而实之以庶人者。何也。此非所以明亲亲用贤之道也。所以励翼庶官代天工。必非宗室然后可。则是周不得。周召毕散。汉不得德向苍虞。晋不得孚攸。齐不得嶷。元魏不得勰。周不得宪唐不得孝恭揆勉。而宋不得汝愚也。夫薄待族以不足用。而厚困民以供之。是壅阏主上之仁于尺寸之内而蔓害于万里之外也。今号称有司当王国比近者。见宗室之如悬磬。突亡烟而衣露胫。则其势不能复念民。见民之废箸鬻舍。捐妻子以供王国之禄。则其势不能复念宗室。二者交战而技穷。而日为之邅延以冀代。要在于脱其身而巳。　上诚欲惇亲亲。不以吏事困之。则请姑置其近者公尝有云　国家待宗室之意往往伤于用恩□宗室之法往往伤于用义也请自将军以上少裁其禄数而务实其惠。中尉以下。则请毋赐爵禄而宽其禁。使其贤者得与寒士角长而受仕。其不肖者。从事于南亩。以其力周其身而官弗与焉。庶乎其犹有支也。
　　○人才策
　　策【人才】
　　三代而后称治者独汉。元以弛纵亡　国家继之专尚于密而未免入于弱宋之治矣然非其才之独高也所以用才者简易而无不尽当是旹。天子所寄以其事者。内不过丞相太尉御史大夫九卿诸将军。外不过守令而巳。即举守而言。其狱讼军兴钱谷辟召赏罚。靡不悉推而付之。不以私人察也。不以文法牵也。第课其治而为之殿最。以行吾典耳。三公阙。于九卿郡守取选焉。而不为他曹以颛之也。九卿为将军也。太尉为丞相矣。而不为分途以限之也。狱吏而通经矣。武弁而习吏也。书生而闲武也故汉之才有过尽而无不尽之累。　国家于内为三公九卿。大约延仿古昔。而制于外为独详。守之上有监司以领之矣。而又有中丞以摄之。御史以察之。即不得自论鬼薪以上赋税虽斗斛。弗敢颛也。其内军府得以治兵事。而不得与其权。兵部得以与其权而不得治其事。其大小之相制也。若犬牙然其俯首而听于法也。若束缚然。故虽拥连城将百万之众。一赤衣吏以片纸诏而絷其项弗敢动也。得意而今日为公卿。以掌握国家之命。失意而明日为髠钳。短后之衣。蹩蹩长安中而弗敢怨也此语可谓尽本朝之利害矣可谓详于弭乱而略于求治者也故巧如莽。戾如卓。雄如操。不得而尽用其巧与戾与雄也。圣如周召。不得而尽用其圣也。无他。法为之束也今其制不可尽变。独有融酌于汉与明二者之间。而稍为之裁节而巳诸法近颇有意□更惜论之未详耳论思赞辅之职则必遴夫作行之贤者。而不必尽两制之人。新进之士。备词林者。必使之补外以习吏。州郡冗散之吏。有异才者。旹召入以补其阙。抚臣而监司守令。非九载弗迁间为之增秩赐金玺书以作其劳者。秩满而为之峻擢以大报其贤者。贪墨暴苛诛其甚者。而斥其次者。至于进取之涂。毋颛科甲而广其选毋限文武而通其用。使诗书与案牍弓矢比而无低昂焉。而后人人自奋砥砺于事功。天下之才。不偏枯而后尽。夫　高皇帝竞竞百折而得天下。今使雕虫之士。从容而蠹囓之。而不为之防。吁可慨也。
　　○备虏策
　　问夷狄之为中国患也久矣。迩者盖益讧焉。以战则多馁。以守则多瑕。孳孳然聚天下之策而日讲求之。而不得其要领。夫我之所以不敌者。其故何也。虏虽强。其视匈奴突厥女直蒙古孰类。今缙绅之士。或议战。而介冑之士或更议守。要必有折衷者。　明威德薄海内外。今纵不能犁王庭。卤老上。而勒石于燕然之颠四郊多垒。即何策以洗其耻乎。诸士子之乡。中虏数矣。其必有习者。明以语我。【备虏】
　　中国之不能与虏敌也久矣。而今为甚。其说凡有八曰聚散之势不敌也。大约中国胜兵。与虏控弦之骑。挍之可各得三十余万。我散而为九边。而虏长聚。是以九而攻我一也。其不敌一也。勇怯之实不敌也。贼便马疾鬬。耐饥渴。上下驰逐若风。视死若赴。而我于是数者无一焉。其不敌二也。劳佚之形不敌也。虏因粮于我。我褁粮而应之。不待三日而自困。其不敌三也。骑步之力不敌也。我虽骑。不能疏行突鬪而为骑阵。贼无所不冲。而我无所不应。其不敌四也。攻守之机不敌也。贼既阑入边。扼宣大蓟晋之要冲。而居之。马首东则东犯。西则西犯。彼无所不攻。而我无所不守。其不敌五也。客主之变不敌也。此侦探不实而徒严举烽不许讹之令故也贼入而烽始举。烽举而兵始出。贼顾为主。而我顾为客。彼得从容设伏以诱我。其不敌六也。专缓之计不敌也。虏自春而至秋。其上下日以入寇为计。自辰而至夕。其事非鬪即猎。其所工非骑即射。而我之吏士。则营营焉不忧鬪而忧其妻子。为文武大帅者。不忧外而忧内。又加以文法簿书之是牵。逢迎便辟之是熟。而望其能应惩大憝哉。其不敌七也。上下之情不敌也。奴酋法欲入寇也则其酋集诸台吉及牛鹿聚野中以箸画沙计成上马顷刻而决故号令简易而军情不露虏自其主帅以至于鬪卒。无贵贱一也。其嗜欲易通。而沈慸易达也我士卒之于偏禆。偏禆之于大帅。武吏之于文吏。边臣之于大臣。若隔九阍焉。而何以责之効力也。为虏间谍者。本我中国之民。而以我情予虏。为我烽堠者。本我中国之兵。而以我情予虏。其不敌八也。夫所谓八不敌者审矣。然而虏卒不能为我害者何也。是匈奴突厥之虏。此迤北大虏也今奴则不然而非女直蒙古之虏也。夫所谓女直蒙古之虏何也。自其立国之始。而地半巳中国矣。中国之民安虏而不相鄙也。虏安中国之俗而不为苦也。故以中国攻中国。而虏得饶于战。以虏供虏而虏得深入而久居也。若夫匈奴突厥则不然其嗜欲不合也。其居处不便习也。其寇也利中国之玉帛货贿。而不必有其地。利中国之子女技作。而不必有其民。匮则至。赢则出。月盛壮则攻战。月亏则退兵。深入则虞归。久居则虞疾。中国之所以获支吾而稍息肩也。夫不求我之所以胜汉唐者。而幸虏之尚为匈奴突厥。愚以为中国之计左也。夫缙绅守和亲而介冑言征伐。自古则然。今荐绅之士不习虏者则曰虏亦人耳。此其众不过当汉一大郡。战不胜则诛帅。守不固则诛守臣。吾法行而前固无衡虏。介冑之士习虏者曰不然。虏鬪士勇三倍我。其马力十倍我。试即边兵人挍之。其见虏而不股栗者。十不一也。其能角虏而互见其技者。百不一也。夫士畏敌而不畏将。将甘死法而不死敌。何以言战哉。愚以为皆非也。愚非能抉穰苴膑起之秘。起卫霍于九京而与之筴也。不过诸边大夫之所恒知者。其略曰。审形势。明赏罚。定国是。重将权而巳。夫所谓审形势者。不敢远及秦诸边也。姑请言其近者。宣大之险。与虏共矣其法当以战而为守山西蓟辽险犹在我也其法当以守而为战以战为守者非必战也。我弃小堡而并于大堡。堡宿锐士。栖糇粮择帅以统之。使不可下。而简募精骑。如所谓百保鲜卑者。分属诸骁将。以为奇兵。或击其抄卒。使不敢散而轻我或袭其辎重使不敢易而近我然后多间谍以离其党。广招诱以弱其势。十年之内。虏庶几且远乎。以守为战者。非必守也。虏不入则坚墉浚壕。宿兵以待之。虏人矣。清埜以疲其骑。清埜矣。坚壁以防其攻。璧坚矣。设疑而误其路。路疑矣。严兵而尾其归。此所谓守道也。不然而责宣大以守。是坐困也。责山西蓟边以战。是立败也。所谓明赏罚者。其说非徒谓峻罚也。今之所以不能峻罚者坐此赏固当先之夫古将兵而峻于罚者。莫过杨素。将将而峻于罚者。莫过汉武帝。然而乐为素兵者。乐微功之见知乐为汉武帝将者乐万户侯千金之易致也故酷罚者人之所欲避也而赏能夺之战危者人之所易晓也而赏能愚之今　国家于失律之法严矣。独所谓赏者。极于数十金。今者金吾檈卫之聀亦时见予但不以赉强场之人而以锡细旃之士耳而所谓爵者不及世。欲以此而售人之死命何也。愚以为　人主精意于此如赵艺祖之别贮帛封桩库购虏首。而又不爱通侯世爵之赏。以待天下之负材而自喜者。盖朝奏功而夕报　玺书母使墨吏持文法讥诃之而后严僇社之令。使天下有所甚欲者以易其生。而有所甚恶者以易其死。其不悉谋力而致之于敌者鲜也。所谓定国是者。县官下求材之令。人得举所知。铨部次第而用之矣。其未用也。人人皆诸葛亮。而其既用也处处皆李元平。固所用之才未尽真。而所以待之之道未尽是也。不见形而有所为。则议者得以其形而訾之。稍破格而有所请。则议者得以其格而绳之。愚以为今用人自督抚而下。宜精简其选。既用之后。则精专其任。而徐待其成。一切建白指摘。凡属烦言。阁不令下可也。所谓重将权者。今督帅之委非不重也。然阳示之重。而阴迫之轻。为之下者自一命即有奥主。咈息嚬咲。皆惧触怒。然犹平居言耳。贼一入而督帅不能行之大将。大将不能行之偏禆。盖有令下而嘻出而指相目曰此廷尉人耳非而主也故愚所谓重者。居平不为之中制。贼至则听其诛赏。贼退务核其情实而巳。凡愚所以对执事者、疏节阔目、不能为必胜之筴也、异日倘捐前箸而借我、尚当以根本之说进、
　　○豫教策
　　问太子天下本。学士大夫类能言之。而莫详于贾谊。其说果尽出于谊否也。三代而下。不能早豫教。故其治不古若。亦可闻其略否。夫论子道者则有温峤之侍臣王褒之太子二箴。示君道者则有唐文皇之帝范十二。至我　太祖高皇帝及　成祖　宣　宪　诸庙皆勒成一书以示皇太子。其旨与帝范同异否。　今上之元年。即诏立元良以定　国本。天下欣然谓吾　君有子矣。夫出阁之期巳示。而所以辅导匡翼之具未悉。诸生其为我详言之。庶几备承华宝鉴之一二云　【豫教】
　　自贾谊所称天下之命悬于太子、太子之善、在于早谕教、与选左右、有味乎其言之也、虽然、非自谊始也书尹之诰曰、一人元良、万邦以贞、盖言本也、易蒙之彖曰、蒙以养正、圣功也、盖言学也、唯礼与左史书大傅亦有之、其略曰、古者后妊七月而就宴室、所求声音非礼乐、太师缊瑟而称不习、滋味非正味、太宰倚升而曰不敢、以待王太子、所谓胎教也、生而接以太宰、士负之、有司斋肃端冕而见之南郊、所谓襁褓之教也、能行立矣、道之礼、过阙则下、过庙则趋、所谓童穉之教也、少长始知色、则出齿于太学、教之为人臣焉、教之为人子焉、教之为人幼焉、毋使异日有一人之肆也、十八曰孟侯、孟侯者于四方诸侯来朝、迎于郊、问所不知、毋使异日有深居之悔也、故太子立而置太师太傅太保、及乎既冠成人、则有记过之史、彻膳之宰、敢谏之鼓、瞽史诵诗、工诵箴谏、大夫进谋、士传民语、愚窃以为其备官也。非好糜禄也。非欲其敌仪于至尊也。欲使其左右前后皆正人以渐摩其德也。鸡鸣而起、一日而三朝、非故欲劳之、欲其习于勤也。其与国人齿也、非故欲卑之。欲其习于恭也。自周之末、暴秦继之人主不尽能举三代之所以教者为教。而太子亦不尽能举三代之所以学者为学。其始也。子道缺而跃龙之地或危。其终也君道缺而飞龙之地或亢。是故秦之胡亥、受治狱于赵高、晨即位而暮射人。而望夷之祸成矣。汉之戾园、开博望、通宾客多以异端进巫蛊起而长安兵、而湖阴之祸成矣。开皇之际、嬖子窥嫡杨素进而房陵之位不终矣德宗之末。宫寀王伾叔文进而永贞之治损矣。至于汉灵康僖之季、父张让而毋赵忠、定策国老而门生天子、帝位子夺于左貂、人主食息于中涓、宦官之势重而天下之大计移矣。故温峤之箴侍臣也。则曰均士抗礼以卑厥情、入学齐齿、言称先生、不以贤自臧、不以贵为荣、思有虞之蒸蒸、尊周文之翼翼、屏彼佞谀、纳此亮直、言太子之职所当尽也。王褒之箴太子也、则曰勿谓居尊、祸福无门、勿谓亲贤、王道无偏无为虑始、无为事先、损之又损、全之亦全、言太子之地不易居也。斯二者。皆所以语为人臣子之道也。唐文皇制帝范十二、则冠之以君体、而建亲求贤审官纳谏去谗戒盈崇俭赏罚务农阅武崇文之类次焉、皆所以语为人主之道也。灿然备矣。惜也其言教详而身教略也。承干储而不终。高宗帝而不帝。有以也明兴、　高皇帝甫立　皇太子。即建大本堂居之。积武库七略之书。而聚天下之英俊耆硕从容谈说经义。赐宴赋诗。最后采经传格言。为书曰　储君昭鉴录。俾日进讲。曰若等务导之以正。他日胜重任也。至　文皇帝而稍克广其书。益以　高帝之谟训。曰文华宝鉴召　皇太子授之。曰修巳治人之要尽矣。若其勉之。宣宗之为　帝训也。篇凡二十五。始君德而终药饵也。　宪宗之为　文华大训也。卷凡四。进学也。养德也。厚伦也。明治也。要之其命名与帝范同。而章轨与唐文异。　明德隆隆。嗣三代矣。自青禁之制。不讲于先朝、朱邸之间、仅同于藩国、海内皇皇然若靡所瞻望、　上即位之初元、即下　诏立　皇太子、推　恩海内其明年、复示出阁之期、以十龄奏闻、温文日新、岐嶷天纵、中外亿兆、臣庶咸欣欣焉、思获奉盛美、开天下万世太平根本、而草莽下臣、不胜私忧过计、以为太子之体、储君接羣下之体未有尊于昭代者不患其不崇。患其崇而无所接异日君臣之分。不患其不辨。患其辨而至于不相通今虽未能猝复古制。如所谓拜师而齿学者。亦宜少采贞观至道仪节。三师宾客见。则必假以殊礼。从容燕闲。启沃治道。其诸寮寀。亦听坐侍讲读。反复开陈以毕所见。所讲读诸书。自六经四子。及　先朝谟训外。别命儒臣修篡六曹职掌。今时要务。如财用困乏。民业艰难。武备积隳。士风日卑。及他一切吏弊国蠹分条附见。务令剀切不必宏深　人主时时考问观其进否。而稍抗法于其左右。至于坊局谕荬之官。必选清方直亮通明该练者充之。勿急才藻以长浮华。勿广遴谘以滋躁竞。其内而保姆阿监。必委长年。毋令见少丽以犯未定之戒。服御居舍。必崇俭朴。毋令见奇袤以开奢奓之渐。率土之臣。皆其臣也。毋以执目御仆从为私人。天下之有。皆其有也。毋请庄田店宅为私藏太子徧识万类之情。而不见其用。尊在　一人之下。而不废其谦。中心无为。以守至正。唐虞三代之化端在于此。虽然。愚之私忧过计。犹有不能巳者。盖　国家雍熙之治。莫盛于宣德弘治间。而及其后也。颇不满于二正之季彼其出而乱二正之治为振为瑾者乃宣弘所用以侍青宫之人也天启之际亦然今六局丞郎而下。纵无其人。可不预为之所乎。宁侗而母爱其儇。宁缓而母爱其捷。宁椎无能而不必其有技。宁目不知书而不必其多识。此在　人主及辅弼大臣加之意而巳。
　　○从祀策
　　问　太庙之旹飨也。与文庙之释奠也。盖皆有从祀焉。岂亦出于报功崇道之意欤。其礼始何代而损益何主。大较可得闻否。　国家于典礼至明备也、　先帝盖惓惓致意焉。今　太庙从祀之臣。自　成祖而后寥寥矣。不闻有议增入者。文庙之两庑。自元李而后寥寥矣。间有议增入。讫于今未定者。抑果难其人耶。或慎重其典不轻举耶。　国家熙明累洽之运。以崇德右文称。而使　列圣无臣。孔门无贤。甚愧不取也。诸士子熟琬琰之编。且事俎豆久矣。其母曰邹人之子不知而不以告也。　【从祀】
　　太庙之有从祀者、谓能佐其主衍斯世之治统也、以报功也、文庙之有从祀者、谓能佐其主衍斯世之道统也、亦以报功也、其典归之秩宗、而其议掌之太常、虽德之者、不能举无功之祀、怨之者、不能废应祀之功、斯礼也、人主行之以厚道而持之以公道者也。盖愚尝读商盘庚之告曰。兹予大飨于先王。尔祖其从飨之。及洛诰曰。记功宗以功作元祀。而后知先王之用情于其臣也。又尝读周礼大司乐以治建国之学政而合国之子弟。凡有道有德者使教焉。死则以为乐祖祭于瞽宗。而后知先王之用情于其师也。生而共其禄于朝。死而共其享于庙。而君臣之体一矣。生而以兹地嗣其教。没而以兹地配其飨。而师弟子之体一矣。夫礼有其举之莫敢废也。礼举矣。而不备于盛世。君子之所以为礼耻也。礼备矣。而世无其人以应之君子之所以为盛世耻也。　太庙之有从祀。其制见于周而其议详于高堂隆任茂。大抵以一代之臣。配一代之君而巳。至唐而可考者、淮安靖王神通梁文昭公房玄龄而下、距太尉李愬凡三十二人也至宋而可考者韩忠献王赵普济阳忠武王曹彬而下距丞相葛邲凡二十四人也。其它固代不绝也。夫金裔夷耳。而犹能举斜也粘没喝兀张浩辈之祀。而况不为金者乎。文庙之有从祀。其礼起于汉延光。而其议定于唐贞观。大抵以其有功于圣经而已。而不必尽论其人也。故贞观之诏、自左丘明卜子夏而下距范寗贾逵人盖二十二也。宋至元丰而益者荀况扬雄韩愈也。至淳佑而益者。周敦顺张载程颢程颐朱熹也、至景定而益者邵雍司马光也。其它固代不乏也。夫元荒虏耳。尚能进董仲舒。而其人有许衡吴澄者应之。而况不为元者乎。　明典　高皇帝之初、念无以昭宣诸功臣之烈、建　太庙首议以李韩公善长等六公、及胡越公大海等从飨、最后韩公坐嫌死而六公亦间不得与、逮永乐而始定。自中山开平二王而下距永义侯世杰凡六王五公一侯十二人。从　文皇帝祀者、至洪熙而定。文武臣惟河间王玉东平王能宁国公真荣国公广孝二王二公而巳先皇帝之世、于　宗庙大典、盖惓惓焉、首上　太祖徽号、及追上　文皇帝祖号、巳采礼官言、进诚意伯基、从祀　太祖、位六王下、而以僧故斥广孝、使祀大兴隆寺、寻用翊国公勋请进其祖营国公英、天下不以私病英。而以公快基广孝。谓英功足称也独仁　宣而后。寥寥无闻者。过也。夫承平之世。先文德而后武功。则　列圣之丕承。宣明治道。抑何章章着隆也忍使万世之后。谓　明有君而无臣。不得比于唐高宋真之季耶。夫以杨文贞。李文达。商文毅。刘文靖。杨文忠之贤于辅。而不得从。蹇忠定。王忠肃。王端毅。马端肃之贤于铨。而不得从。于肃愍之贤于枢。而不得从。张定典辅之三下南交。朱宣平永之八佩将印。皆位太师。握环卫。为心膂牙爪。而不得从。何也其人纵不能与中山开平等。岂尽出世杰真下耶、愚以为礼官台臣。当一建白下公卿大夫愽议。而精核之。进其灼然者。不为过也。　高皇帝又念无以表扬我先师之道、　诏革天下神号、而独不以及夫子、且谓所封爵及诸从祀者、俱如故、至正统而益以胡安国蔡沈真德秀、吴澄、　先皇帝之世、于文庙大礼愈惓惓焉凡再释奠、　幸太学、爵改王而为师、神改像而为主、佾改八而为六、盖前是从祀者夺扬雄矣。已采辅臣言退荀况马融刘向贾逵王弼何休戴圣王肃杜预吴澄。而罢其祀。抑郑众卢植郑玄服虔范宁。而祀于乡。进王通胡瑗杨时蔡元定。最后以濮议故。进欧阳修。天下不以私訾修。而以公许王通等。谓修学足称也。然此皆先世儒耳。至于　明而独寥寥者过也。夫治统与道统而俱盛。即　列圣之嗣德扬诩教化。抑何孜孜不替也。忍使万世之后。谓　明以功而不以德。至不获比于元马上之俗耶。当嘉靖中言者请进薛文清瑄从祀。会议且定矣。一二沮之者。谓其鲜著述。无大禆益。　天子伸其说而诎其请。　今上初言者欲进以王文成守仁陈捡讨献章而祀之。复下羣臣议。其许瑄者十而九。其许守仁献章者十而二三。而卒莫定也。岂非以瑄经行淳备。笃信守死。出处以道有功圣门。弇州未尝不尊诸大儒而因道德事功一策为讲学者疾首何也至于守仁则因其致知而疑其慧。于献章因其主静而疑其寂耶。其近于慧与寂者。其流之罪也。非其师说也。是三人者。纵不得与二程朱氏等。岂尽出胡瑗杨时下耶。愚以为礼官台臣。当再一建白下公卿大夫博议。而精核之。进其确然者。不为过也。然自　高祖诸功臣而下。尚有说焉。李韩公之佐开创。固不下酇侯。虽以嫌死。　帝尚为讳之。若冯宋公之佐大将军取中原。下秦陇。降纳哈出二十万之众。傅颍公友德之从大将军取山东。其平蜀功冠诸彻侯。而开滇南二百年之地。惜其终于　帝之末。遘革除之变。而未有举也。勋烈固伯仲岐阳。而子永义矣。纵不得从　太庙祀。亦宜别于其乡。隆其赠谥。而录其后。不宜使子文之勋。为若敖氏之馁鬼也。彼于圣门而称学者。若吴聘君与弼之介。胡布衣居仁之敬。魏恭简挍之端。罗文毅伦文恭洪先之守。似亦可祀于其乡。今恭简有专祀。而诸君子未备。不可一次第举乎。而愚又有进于此者。　先朝之黜汉儒凛乎斧钺矣。夫卑汉者。所以尊宋。而不知其陷宋儒于背本也。此论甚公虽宋儒亦不能夺令训诂之学不传即明哲如二程朱子亦何所自而释其义乎愚以为若卢郑等者。复其祀于学。而刘向吴澄辈。专祀于其乡可也。斯礼也。愚能言之。即执事能听之。而议者未必许也。今天下难其典。而易其人者何也。远者不能悉其实。而近者有所疑于心也。愚故曰斯礼也。人主行之以厚道。而持之以公道者也。
　　○国史策
　　问史有二家。左氏志编年。而太史公列传纪。其得失亦大略相当。自荀悦袁宏之流祖左氏。班固陈寿范晔之伦业司马。繇陈范而晋南北朝至胜国犹宗之。而左氏盖寥寥也。至宋涑水氏始略法其凡而着通鉴。业以佐人主治道而巳。　明兴国大政閟于金匮石室而不得窥。然以修史者征之代出人手其贤否不一也。不至无矛盾否。　国史家乘其亦可信而征否。吾欲用班固兰台例。尽出　国史之藏而使贤而才者司其事。务合于昔贤之所谓三长者而后成书。宋以后事别列为编年而续涑水氏。以备　人主乙夜之览。不识有可以当之者否。不佞请因诸君子以观倚相之绪　【国史】
　　愚尝读文中子之书曰、史之失自迁固始也、记繁而志寡、则又未尝不叹其言之失也。夫经有不必记。而史有不必志。孔子之作春秋也。而君臣父子夫妇长幼之伦着焉、中国夷狄君子小人之界判焉。葢二百四十二年而千万世揆是也、故经不敢续也亦无所事续也至于史则不然。一代缺而一代之迹冺如也。一郡国缺而一郡国之迹冺如也。贤者不幸而不见德。不肖者幸而不见慝。故夫三代非无史也。周衰天子之史不在周。而寄于齐晋之盟主。盟主衰而又分寄于列国。国自为史。人自为笔。至秦务师吏斥百家。而史亦随火矣。五帝之事。若有若无。三王之事。若存若亡。则非史之也。祖龙为之也。执事试进操觚之士。而质之史。其论三代有不尊称尚书者乎。然自舜禹汤武及桀纣而外。有能举少康武丁太康孔甲之详以复者否。周之季有不尊称春秋者乎。然自桓文而上。有能举宣平共和之详者否。二汉而下。有不稗官晋。齐谐六代。期期唐书。芜宋史。而夷秽辽金元三氏者乎。然一展卷而千六百年之人若新。而其迹若胪列也。则是史之存与不存也。愚非谓晋氏六季唐宋而下之能史也。谓治史之有地也。凡天下之言史者有二。家。其编年者居其一。而左氏为最。纪传者居其一。而司马氏为最。左氏之始末在事。而司马氏之始末在人。重在事。则束于事。而不能旁及人。苦于略而不徧。重在人。则束于人。其事不能无重出而互见苦于繁而不能竟故法左以备一时之览而法司马以成一代之业可相有而不可偏废者也自汉孝献帝命荀悦约略班史之文而用左法。凡三十篇曰汉纪。而袁宏复为东汉纪。亦三十篇。其文辞华实略相当。后世颇称述焉。而其它如张璠孙盛于宝徐贾裴子野吴均何之元王邵柳芳崔龟从之流。曰春秋。曰纪。曰略。曰志。曰历。大约又因二纪而为书。执事谓寥寥者非也。特其书多散佚不传耳。继司马而盛者。则无如班氏。而范晔之后汉。陈寿之三国。亦其亚焉。大约如司马而小变其凡例。或不能备表志如寿耳。自是而后以人主之命撰者。则房玄龄等之于晋。沈约之于宋。萧子显之于南齐。姚思廉之于梁陈。魏收之于魏。令狐德芬等之于周。魏征等之于隋。刘煦等及欧阳修宋祁之前后于唐。卢多逊等之于五代。欧阳玄等之于宋辽金是也。其自撰者。则伏忌刘珍蔡邕之为东观记。谢承之为书。华峤之为典。张勃之为录。何法盛之为说。崔鸿之为十六国春秋何承天徐衍之为宋。邓彦海之为代。李百药之为北齐是也欧阳修纪新唐。而刘煦寝志五代而卢多逊废。则或以其文哉。述左氏者。宋涑水司马光氏。故好为史。而当熙丰之际。不胜其爱君之念。纂资治通鉴以上之。起周威烈而迄后周世宗。于治体无所系。则宁削正史而不书。有所禆。则旁采异书而不废。虽其繁简不能超时而自为法。然世主称良焉。夫　明兴其治统政化人才卓然越百世、而于史抑何湮略弗振也、夫金匮石室之閟、度非草茅所与闻、然往往传之荐绅云、革除靖难之际。其笔不能无曲与讳也。输欵而美其知义。抗节而诬其乞哀。乃至　英宪孝之际。秉如椽者。陈庐陵刘博野焦泌阳之辈。往往鸱张其臆。刘忠宣辈皆遭其贬议然世卒弗信也一人而代各贤否。一事而人各是非。甚或责阙供于仁孝之里。诋掠金于戡定之臣。将何所取衷哉。野史亡虑数十百家。其在　朝者。修郄而灭其公是。逞巳而欺其独非、在野者。剽一时之耳而遂为目。信它人之舌而用为笔。则又不可信也。即世系迁转尚有讹者家乘稍具生卒世系迁转履历而已。要之罔非谀墓者。改事之非而称是。略人之美而归巳。则又不可信也。愚故不自量。辄因执事之问而有请。夫班氏修其父业。而仇者以私史问之。乃章帝益出秘书给笔札于兰台之署。而俾续成史。以献帝之世。天下日寻干戈。而犹能命荀悦修汉纪。况于今　圣天子秉　睿喆。履　昌运。日以　文教揆海内而公卿大夫熟于坟典丘索之业者哉。有如一旦悉出金匮石室之閟。而录其副以授夫载笔之臣。而益以郡国志记。及向所云野史家乘之可采者。使公平该博之士。持衡其是非。而尔雅遒古之才。藻润其辞事。会典之所辑。星官之所职。六尚书之故牍。可以书。可以志。可以表。而我明一代之业。当无逊于西京矣。其事体稍重大。而有益于治道者。今亦有宋元通鉴然亦何能比涑水氏哉或起自赵宋而至先朝。用左氏之体。而达涑水氏之忠。征益以文而严刈其杂。合所谓通鉴者而上之。观诸儒得进读于燕闲。而　黻座之表。回　清瞩于乙夜。其为益非浅尠也。或谓众力易就也。然见错而辞不驯。独为不易也。然志专而体不杂。故夫左氏司马班氏寿与晔也。非晋唐与宋之可儗也。欧阳氏史五代而传。史新唐而不传。无他。众力与独之异也。夫所谓独者。执事母亦难其人乎。愚以天下大矣。不敢逆缩焉。而谓无人。愚故尚欲法司马氏。而窃意其于帝纪孔氏之文。训故尚书家语而节略之。以为不称。又生不遇遇左氏传。故其叙春秋诸世家舛忽而不详。好自发其意故于刺客游侠货殖伎、幸之伦。徧采而不忍斥。有能删节其凡例。自羲黄而下。迨于今为一家言。以藏之名山大川。愚且愿为之执鞭。而终其身也。执事母以为迂否。
　　先生有云。司马氏而复生也。不能为史记矣。以所采取之不若古也。诚然哉。然简洁而详明。无枝言。无晦事。弇州其庶几乎。惜哉其未之成书也。
　　皇明经世文编卷之三百三十五终
　　●皇明经世文编卷之三百三十六
　　华亭宋征璧尚木　陈子龙卧子　徐孚远闇公　周立勋勒卣选辑
　　杜延祁清宰参阅
　　刘侍御集（杂着）　王奉常集（策）
　　刘侍御集（杂着）
　　刘凤
　　◆杂着
　　记任公事迹
　　将议
　　○记任公事迹【御倭】
　　任公名环、字应干、山西长治人也、以　世宗二十三年进士、又九年为苏郡丞、倜傥弘谅、廉武仁恕、其莅事皆以衷诚笃之、不以市名、人谓煦煦专为惠、公盖任心而行、明年为壬子闰三月、始以倭警闻、时承平久、兵猝起、远近震骇、公率众御之宝山洋、卫尉张冶以甲士五十前锋杀贼一人、或横刺之、坠众溃走、公叱止之不得。曰士未训。固不可责以死。明日又出、独前搏贼、贼愕不敢动、相守数日、潜遁去、追之不及、四月又犯太仓、蔡中丞亟奔命、然士望风走、乃入城守、适有飞语、蔡遂如苏、檄公讨之、付兵三百、皆新募、公□以必死、无旋踵、不入与家人诀、为书付之而行、亲介冑临阵、士以公激之无敢不从、特贼锋锐甚、势不敌、屡战尝缩、如是则贼不得掠然贼亦惮不敢肆。公蹑之随所向设拒敝衣芒屩。与士杂行、濡雨际昏黑无休舍。依草间啮糒饮水同劳苦。且喻勉以古义烈事。故士遂止帚心与公死生之矣贼潜出没。公夜追之。出其前后。宰夫佩欲免公、尝衣公衣。介马而驰。故贼不知所取。公尝堕沟中。贼过之不知。匿至明。士始迹得。又遇之。矢猬集。士以死捍公。亦被伤。士舁之趋滨水。梁巳撤丈余。□而过。追急。佩留御之。死焉。乃免。公巳求得其元。为流涕亲酹之。属公疾。犹强力起廵垒。众怜公壮气、或上其状、使者檄公归郡、七月贼萧显等陷上海、自吴淞出洋中、戈船要之不得、前以五百人据南沙、又檄公率解明道兵往击、适新寇至、众盛相与守之、至十二月命将汤克宽来讨、汤虽世将骄敌、士侨土又不相中、驱之入贼伏中而败、失亡千人、公恨汤不足与计、独率所领坚壁断其归道、至除夕、公谒贺归、贼乃俟间突围逸、明年癸丑五日、薄嘉定城下、值浙使者命禆将卢镗赴援、公亦以前功、迁秩领宪监四郡兵事。与镗夹攻、以举燧为约、贼出掠归四面进、士殊死纵大殪之、贼奔、虑士以赀恋不尽力、举焚其重、追至青村、贼入保垒、计可必取、会大雨、又得豕突去、上海攻围急、公以轻纵三百、及僧八十人迹之、击败之五里桥习家坟、又会镗袭其大巢、破之、别屯他所者、公皆分遣掩之、而身与董公邦政、及克宽会华亭、设覆败贼城下、贼乃遁之浙、巳而贼遍内地、公跳驱至常熟、与其尹设橹械备其冲、潜出兵御却之、又以兵援昆山、而身间行抵太仓、则毛家葛隆诸屯贼皆会集传于城、三面治攻具、有必剪屠意、除道觇望、群丑坐甲断遏声援、以百夫门焉、冲梯隧道肉薄而登、公率死士飞刃斫之、连发鏦碎其首、矢石交下、相杀伤甚众、又缒兵下突而前、贼气夺、委弃涂地走、始谓我易与、城可旦夕拔、至是始畏恐、不敢缘我堞、六月贼三支自柘林分道逼郡城、时青兵连战颇斩获、既梁凤以真仪兵覆没、长兵利铩、皆为贼得、藉以攻我、督将万表又遇之败、失亡狼藉、势遂大张。民逃避无所、号呼震野、焚掠惨不可胜、门不敢启、拥塞蹂践乘陴者望之而叹、攀缘上者又缒绝而堕、公适还自真义、曰柰何坐视之、纵有觇谍、我在何患、身自出辟门、令男女以列进、且察之、贼间窃入、即縳讯、骇以为神、累日所活盖数万人、复以鲜明道兵出疾力战、贼退入太湖、吴江兵用舴艋邀之、乃弃所获饵我、因得逸、由平望去、公又以功进秩参藩、复视事、甲寅正月、贼陷崇德、复由平望入、公以沙上兵列沮洳欲截之不克、会吴江守巳固、遂去、四日柘林贼复犯县境、按使者周公如斗、移檄公合幕府调集彭氏苗夷及守林公懋举督俞大猷等诸军夹击之盛墩、斩三千级、又合丞熊公桴等击之泖湖、斩七十三级、贼始大挫、五月又一支突至郡分为二、一从陆抄掠、一入太湖、公追之急、贼漫入川渎、恣其忿、然为我所阨、不得逞、由常熟去、在柘林者复来陆泾、幕府又移公合诸师捣之、战始交、获其舟三、明日贼复扬帆直上、公以夷兵鏖之坝上、自辰至申、贼披靡、斩首八百、几歼焉、六月余贼二千又自昆山至郡城下、公以解明道兵与战败之、又有至平望者、公急往据盛墩乘之、浙兵亦至、贼遂绝迹去、而公以奉讳亟徒跣归、居丧摧毁过甚、又以前奋不顾身、蒙犯矢刃、伤痍遍体、疾大作、亡何卒、郡人闻而巷哭、任公亦得赠京卿有世爵私相与爼豆之者众、使者乃上其状、得请为祠郡内、额以褒忠、岁时祀守亲莅、夫以公声烈、即质之典制、劳定国、死勤事、捍菑御患、皆兼有之矣、尝闻公居家孝友、发自天性、遇家人极义恩、婣戚党族、无不敦恤、至行孚备、即自丧其亲、而毁迄不自全、以不逮养为慽、则其诚仁可知。一旦起儒生、当事变、惟忠国卫民安全之、图危忘死、尽节官下、此岂有意富贵、舍不赀之重、窃冀非望耶、诚激以大义厉死绥之志、虽得全、亦非始所料、将帅之臣、平居自诡立功名、及与公赴敌、皆失措色死灰矣、公勇气方倍、从容麾之、则岂常情所能矫厉哉、若城下之役、开门延敌、则城社与百万众系之、公决策纳外入者、胆智绝人远矣、余时亲见伤残者栗不安、公出涕拊接、亲为褁创、士卒最下者皆与通饮食、古称不乘骑、不张盖、投醪分少绝甘、士不就顿不先休、公特不足言也、其功在国社、名在简竹、恩在东南诸郡邑、而苏尤被公泽深、余与公同推择为吏、凡御寇始卒、又亲所覩记、并得之所传闻、亦甚核、阅二十余年、为万历甲戌蜡、直载之书、不以文、
　　○将议【选任将帅】
　　古之将、六卿之长也、执鼓以令众、其谋虑也先国而后身、其使众也、若屈伸臂指之无间、其征不服也、有放伐而无逆战、故君之命将也、曰社稷之命在将军、授之斧钺、曰从此上至天、下至地、将军制之斋宿于庙以授旗鼓、推毂而送之、其待之隆如此、将既受命于君、乘车凶门而出、必死无反顾心则虽未振铎、作旗、致三军之众、樽爼之间、巳知千里之外、其克敌制胜、非始于鼓之日也、后世之将、既异乎此、故将之用于时、与时之求善将也二者何相悖乎、忠非不竭于奉上、乃不能免其身、胜气远图、以谗伤而覆之、或倚待于将者甚至、而奔败相属、覆亡不暇、此非授之不慎、则膺扬之任、固难其人哉、夫常才不可以应卒变、兵便机诈、又不可以常形槩之、严令必罚、断击不请、平世之所难行、奋死犯难、屠膓涉血、士不能以必勇、白刃在前、介马疾驰、闻金鼓之声、气不能以自强、故世以善将名者。必出于累战之后。方草昧未定。则夫人而非将也。及累世熙洽。则夫人而非怯懦也。所谓退有从容偃仰之安。进有危死伤创之害。人情自非迫于不得巳。孰肯甘之而无惧哉。今时五兵不试、戎车不驾、为日巳久、如往者东南之役、将皆中外重臣、一时之选、虽有克捷、竟不能摧荡凶丑殄灭之也、尝驱六郡良家、合百粤鬪士、成师而出、一呼而溃者数矣、其以凯入者无几也、至于百夫撄险、万人守之一奋而起、无不披靡辟易、卒纵而去之耳、将亦屡易、费亦无算、士之伤痍者、亦不可计、其能无患者、以国之宠灵、相继归命、遂肆之于市、非能力而拘之原也、顾以缪巧致之。功诚有焉。谓之善战可乎。窃怪以国家兵势之强盛。器甲之坚利、储积之富厚、然终不能摩垒而一战、我方车驰徒走、彼巳袭击凌遽、其来无向、将卒错愕、无所施力、故以地利则我之所习。以众寡则相悬。以智计则彼直狡而巳。非有兵谋战阵之法也。以当时所曙见。士虽勇而不服习。且未选。前方进而后巳引退。此以不继而败也。卒遇伏而惊。驰突猝至。遂乱不可整。此斥堠不设。申令不严而败也。士方大集。不乘其锐而用之。复违其长技。置之迫厄窘束无以骋。纵疾力所向未定而机巳泄。此怯而寡谋以败也。故海上有事以来。死将多矣。岂不投躯赴命殉节扶义哉。然大率冀天幸以无乏绝。乘危险而徼之非有成谋以效死也、庸独能偿其负乎。或者谓文吏帷幄运筹而巳。贯弓挟矢而驰者。介冑之士也。将必藉焉以为功。故自列校起行伍。拥旄节材武骠劲善养死士得众心者。此战之资也。而胜不存焉。楼烦骑射。青齐蠭勇。楚越标捷。此战之具也。而全不存焉。夫将必明于阴阳动静之运。刑德奇偶之数。迎逆先后之度。内全其郊遂树渠之保。外固其险阻难易之势。此战之主也。然非所以用战也。且今之所当值。皆自战其地。惟自战其地为兵法所忌又非有大敌枭雄难御之变也。又非悬兵束马。嬴粮深入。横绝万里。穷讨伐也。所有事不过赤子弄兵潢池。与虏盗边境而巳。远则镇戍相望。近则部使者以时扑遏。尚何难哉。然少一触之。辄縻沸而起不可禁也。况有进于此。可无重虑哉。语有之曰势之有形埒者可见而学也、道之有偏籍者可诵而传也、兵势者无形可握执、而智略者不系于法、言所不载也、呼吸之间、转负为胜、决之俄顷、而发之莫当、与鬼神通谋、造化合符、凌天振地、抗泰岱、荡四海、迅若飞鸟鸷兽、故建鼓不出库、而莫不夌慑怖伏者、战之上也、然欲求之于仓卒乎、将预询咨羣议、试用而徐进之乎、欲因于世冑象贤而用之乎、将不以类拔于奴虏、徒隶羁旅乎。欲奖其振矜之气、骄而弗抑乎、将取于摧折丧败、穷而思奋、冀得一当乎、欲拘信文案、惑飞语顾望掣肘乎、将推诚委信、宽以绳墨。毕其智能乎、故无患无人也、求之不广、蓄之不预。贤不肖无所分别。持禄养交者众。而幕府上功、或从中制。可以私请。此壮士所扼腕。而天下事所以不可量也。
　　王奉常集（策）
　　王世懋
　　◆策
　　江西武举策
　　○江西武举策【战守】
　　问彭蠡为江右巨汇、天险所称、繇来远矣、然先代尠兵革之事、不闻戡伐之勋、唐而后略多事矣、卒冺冺无足称奇者、独陈友谅攻南昌、我　太祖高皇帝、提舟师救之、大战彭蠡、遂歼巨敌、以有天下、后二百年、逆藩倡乱、则有王文成彭蠡之战、俘厥羣丑、实启中兴、二者诚丰功矣、而皆在彭蠡、能一揄扬其盛欤、然而友谅之锐、或曰疲于六旬之攻宸濠之威、亦云挫于皖城之下、岂其功有不专在于战者、昔人有坚壁不战、委之以梁而自败、有挑之使攻、而兵自溃于郢下、其事得无近之欤、夫止帚师勿遏、穷寇勿迫、兵法也、若彭蠡二战。佹犯之矣。而卒以胜。将　帝王有真、其所以取胜、又有出于战守之外欤、尔诸士挽繁弱而谈玉铃久矣、又生长其地、当为我究言之、毋多让、
　　海内谭兵者云江右非用武之地、而江右之士、非兵家者流也、愚生窃病此久矣、执事循故典、程骑射羣入彀之士而策之于闱、乃以彭蠡二战勋下询、令士得张而侈之、甚盛心也、即文弱儒缓之士、慨然有封狼居胥之志、矧生故业挽强、而习钤书者、间从田畯野老、指示昔日战争处、则余皇大牙、隐然在目、登康郎而抚遗迹。鹰扬死绥之士、身若搴荡其间、其能无一言以对尝考之禹贡云、彭蠡既潴、又云东汇泽为彭蠡而吴起述三苗氏之险、亦云右彭蠡、盖自古纪之矣。意其弥漫沮洳。天设险固。必当有擘画之良筴。戡伐之奇勋。出乎其间。而前此何其寥寥也。盖天下称战伐之术者曰孙吴。言攻守之善者曰输墨。非在中原。则在吴楚。而此地常为后争先服之地。以故汉唐而上。尠有闻焉。五代时锺传取洪州。遂跨有八州之地。其子匡时弗能守也。杨氏不血刅而下之。历宋南北二朝、代称乐土。元兵南下、宋社既屋、而文信国犹能以贑吉义兵。奋袂兴复。即大勋未集。而义声巳振矣、泊元之亡、陈友谅以弒君之狡吏、奄有楚东西地、据我上游、我　太祖高皇帝绐之来攻、乘胜而西、遂一战而破九江、再战而下南昌、信臣精卒、列守其地、友谅乃以蕲鄂之游魂、尽锐来报、尝提数十万众于南昌、城下、目若无坚垒矣、我　太祖高皇帝、徐起而援之、友谅解围、退入鄱湖、以拒、维时以六舟首败其锋者廖德庆之奇也、力脱上舟于胶者、常开平之锐也、韩将军杀身以代主、刘文成画策而移舟、于是康郎之水赤、而巨万之众歼、单舸之尸逃、而衔璧之势成矣、识者谓我明一统之业、定于是举、伟哉彭蠡之战。其犹在巨鹿昆阳之上乎。二百年来、恬愉嬉遨、而吴濞楚戊之祸、忽发于狂童诱我蟊贼、戮我、忠良蹂南康、跞九江、长驱而下大江、计不反顾、以为南服在其掌握矣、时则有若王文成潜出上游而讨之、宸濠闻故巢之倾、惧而还鬪、维时矢谋讨贼、滨死而不退者、伍吉安之为烈也、捧檄提师、云集而夹攻者、邢戴诸守之为多也、掷火而樵舍返风、啸呼而官亭波立、于是国师伪将、骈首而就擒、媚子爓妻、雪涕而胥溺、识者以为　世庙中兴之祥、肇于是举、伟哉彭蠡之再战、其有光于康山湖口之捷乎、夫是二者之功诚茂矣、若以愚所闻知、则当时守将之功、尤不可冺也、司马法曰、善攻者敌不知其所守。善守者敌不知其所攻、又曰怒而挠之、佚而劳之、是以吴楚连兵挑战。周亚夫卧壁不动。委之以梁而敌锐自尽。沈攸之顺流东下。柳世隆詈而挑之。改计攻郢。而万众瓦解、由斯而言。战功最矣。守亦要焉。方友谅之攻南昌也。以倾国一举之师。而压危疑未定之郭。守非其人。计不终日。乘胜而鼓噪上流。中原之鹿。未知所归矣。非朱文正邓愈。坚晋扬之版。张子明殉解扬之节。何能淹寇六旬。以待　皇师之至耶。愚故曰友谅之破。南昌守将之功也。方之安国持重。有余功矣。宸濠之攻安庆也。以二郡摧破之威。而当人心易摇之地。城一失守。势必长驱。纵其无成。而龙蟠虎踞之故都危矣。非张文锦扬锐之知患预防。崔文之乘城贾勇。安能挫贼锐气。而返为内救之师耶。愚故曰宸濠之破。安庆守将之功也。方之世隆守郢。无愧色矣。夫同此城守。同此豫章也我攻则瑕敌攻则坚同此舟师。同此彭蠡也。我战则克彼战则溃岂非大统将集于我明。而　真主自在于南郢。故使敌人褫魄。而我武必扬。殆犹汉祖所谓天授非人力者欤。若然者是徒归于天运之定、而未覩夫人谋之工矣、南昌一郡耳。　高皇帝择亲信子弟为守。割帐下之半而配之策竖子之逞于必复也告急之使至矣。而屦犹迟迟于寝皇之外。宁其以一郡为饵哉。策敌势之尚强。而我守之犹有余力也。顿兵六旬。师老财匮。此所谓强弩之末也。然后鼓行而上。逆遏其归。彼气竭于三鼓。而我锐用于初至。盖以逸待劳。反客为主。不待贯颅之矢发而虏巳在吾目中矣。一日纵敌。数世之患。　高皇帝已烛照而计之。是宁可以归师避也。斯谋也。其所谓帝王之谋。出于万全者耶。王文成之讨贼也、檄文甫布。义师未集。而首为攻南昌之计。策竖子之守无素备也、贼且顺流东下。而吾犹迟迟为追击之师。岂其以贼遗君父哉策吴濞之必出下策。而庞涓之必反救魏也、倾其巢窟。系其罪人。此所谓破竹之势也。彼纵欲直前不顾。而乌合内顾之士。安能迫之而东。我有先人之气。而彼有自溃之形。盖攻其必救。击其惰归。不待燎须之勋举、而奴巳落吾度中矣。烕此朝食。谁曰不可。王文成巳屈指而筹之。是安可以穷寇避也。斯谋也其所谓节制之师。好谋而成者耶。要之天下大计、不外乎战守而战守之善、莫先于用谋、我攻之必瑕。而战之必克也。兵法所谓庙筭胜者得筭多者也。彼攻之必坚。而战之必溃也。兵法所谓庙筭不胜者。得筭少而至于无者也。知巳知彼。以多应无。是以成败若此昭然也。论者不悉用谋之本旨而猥云天命、是安可与知兵者道哉、抑生闻之、先为不可胜、以待敌之可胜、此临事而为谋者也、备于无事之时、以待夫事至而办、此虑事而为谋者也、方今湖波不扬、商舶宵济、无故而谈兵、人且见谓迂狂、设不幸有叩关宵柝之儆、国何以为守、即亡论朱邓之为守将。度有能如张如扬崔者乎。卒然有萑苻跳梁之虞、兵胡以为战、即亡论常廖之为战将、度有能如王如伍者乎。盖墨子重茧而存宋、鲁连飞矢而下聊、彼非习为马上者、犹然画奇筴而标茂功、矧韬钤之士以缦缨干扰为业者哉、
　　皇明经世文编卷之三百三十六终
　　●皇明经世文编卷之三百三十七
　　华亭徐孚远闇公　陈子龙卧子　宋征璧尚木　李雯舒章选辑
　　董云申士开参阅
　　汪司马大函集一（疏）
　　汪道昆
　　◆疏
　　蓟镇善后事宜疏
　　辽东善后事宜疏
　　○蓟镇善后事宜疏【蓟镇事宜】
</div>
    <div class="pagination">
<a href="皇明经世文编_page117.html">上一页</a><span>...</span><a href="皇明经世文编_page113.html">113</a><a href="皇明经世文编_page114.html">114</a><a href="皇明经世文编_page115.html">115</a><a href="皇明经世文编_page116.html">116</a><a href="皇明经世文编_page117.html">117</a><span class="current-page">118</span><a href="皇明经世文编_page119.html">119</a><a href="皇明经世文编_page120.html">120</a><a href="皇明经世文编_page121.html">121</a><a href="皇明经世文编_page122.html">122</a><a href="皇明经世文编_page123.html">123</a><span>...</span><a href="皇明经世文编_page119.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
