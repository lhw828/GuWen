<!DOCTYPE html>
<html>
<head>
    <meta charset="UTF-8">
    <title>皇朝经世文续编 - 第 73 页/共 192 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇朝经世文续编 - 第 73 页/共 192 页</h1>
    <div class="content">
窃近来南粮梗阻。仓储告匮。为京师第一重务。购自重洋。而道远难致。运自口外。而接济无多。采买则无银。收捐则罔应。百计图维。补苴乏术。兵民交困。势可隐忧。自古帝王建都。多在北省。未闻仰食于东南。而从前筹及北方水利。为开垦之谋。辄以经费浩繁。屡议不果。今则帑藏日竭矣。以水利之说进。议者必以为迂阔。然则将束手坐待。万一南方军务。一二年内。未能一律肃清。捐购两穷。将何恃而无恐。与其设法征求。为不可必得之计。孰若经营地利。为操券而获之图。近日部臣遵议北省闲荒地亩。令顺天府府尹直隶总督转饬各州县查明。一律招民认种升科。徒托空言。毫无实济。即令该督尹据实声覆。亦不过出示招徕。以无人认种。一奏塞责而已。臣再四筹思。北方土脉深厚。地有自然之利。民有耕凿之智。弃而不用。诚为可惜。道光年间。河间府知府熊守谦浚治沟涂。境内皆成沃壤。民获丰收。未闻其请帑兴修也。后任废而不行。遂复如故。然则欲民认种。先筹水利。事非不可为。患在因循怠惰而不愿为。臣博访周谘。不敢遽言兴大役也。谨即简要易行之策。上不病　国。下不扰民。可以收地利而裕民食者。为我　　皇上陈之。畿辅农民。就河淀山泉近便之处。插秧布种。颗粒丰腴。市肆号为京米。土之宜稻。确有明征。至民力之所不及者。早涝悉听诸天。难望秋收。芜而不治。所以州县闲田。各累数千百顷。查北方土性燥烈。大抵苦潦少而苦旱多。直隶大小七十余河。除大河暂不论外。凡小河及一浦一港之水。俱有来去。观其来在何方。泄在何方。何处可以停蓄。何处可以入川。于大道两旁。各开深沟。沟中之土。即培大道。引水由彼而来。由此而去。停蓄处掘之使深。必须在水来之处。旱则放之顺流而下。随处灌田。若蓄在最下之处。则逆行为难。入川处拦之使塞。潦则泄沟之水以注之。虽支流细涧。皆为我用。使水屈曲流通。欲蓄由我。欲泄亦由我。古人沟洫之制。不能尽复。略师其意而为之。闻熊守谦在河间。其规画即如此。大道培高。行人往来亦便。两旁各有深沟。并可限戎马之足。寓因地设险之意。于时势亦宜。此其一法也。凿成一井。其水可灌田数十亩。臣闻诸父老。凡地势低者。掘二三丈。可以得水。即地势高涸。或三四丈。或五六丈。无不得水。极之盐卤之地。掘深三尺。必无咸味。飞沙之地。挖去三尺即有湿痕。如一县开一千井。计足溉田一万亩。多多益。足以补沟水之所难注。此其一法也。取水之车。将河水吸入盘旋而上。南方或用人足。或用牛运。尽日之力。一车可溉数亩。北方未娴其制。召募工匠。必有能造此等车者。令民演习。不久自熟。湖口河滨。易于挹注。闻道光年间前侍郎徐士芬。谨遵　　　钦定授时通考中所载恒升车。仿而为之。将样式送交军机处。进呈　　　御览。其制。用一长筒。中施机关。以一柱入筒。左提右挈。水即上升。无异得雨。随处移用。运掉轻灵。该侍郎以竹筒易裂。改制铅筒。自于井口试准。奏请备用在案。如能将此式推广行之。较南方水车为便。此又其一法也。

夫古之牧令。他务未遑。必以经理农桑为亟。今则不知农桑为何事。深坐衙署。幕友办公。自享安逸。经时累岁。足绝不至田间。求其讲习农务者。盖百无一人焉。而督抚大吏。奉行具文。遇有除獘兴利之举。瞻顾骇愕。以为事属创始。不可轻动。多方诿谢。饰词阻挠。率以无庸议三字了之。不知课农足食。政治之先务。守土之专责也。不能经理农桑。其人即不可为牧令。史称张堪拜渔阳太守。于狐奴开稻田八千余顷。民以殷富。考汉渔阳郡地。大约在今白河一带。即近畿地也。古者诸侯封国。画疆自守。天子入其疆。土地辟。田野治。则锡以庆。如任其污莱。彼分国而治者。断不能取给邻封。食将安赖。不得谓今昔异势。北方无垦治之术矣。今拟设直隶府县考绩之条。即以田土之垦治与否。严定其殿最。州县之地。大者不过数百里而遥。事权既属。相度易周。就其所治。亲到乡间。熟观地势之高下。水源之浅深。于应行蓄泄事宜。如凿井运车诸法。悉心筹划。确有把握。谕各乡。以修理沟渠。可免旱涝。借资民力。无非为利民之计。照田亩之多少。公平派人。令于农隙之候。晨夕无事。荷锸相从。择里中耆民老于农事者。逐段分董之。官则不时轻骑减从。周巡视。面加慰劳。绝不准吏胥杂于其间。各就各境一律举行。不过年。大局定。其着有成效者。大吏叙其劳绩之次第。立请奖擢。不能。即予罢黜。上以此为第一政。下即以此为第一事。精力所至。土地改观。一劳永逸。辟闲旷为膏腴矣。议者谓小民难与图始。令出而勿从。适滋惊疑。且筹费为难。无费劳民。民将不受。向使不知旱涝为患。民困于无可如何。幸有守土之官。率令修治水道。岁获丰登。民即不为　国计。未有不为己计者。天下事顺民情而为之。其势较易。为民治田。尤顺之顺者也。臣尝见乡间寸地尺土。足资种植。或有勺水可引之处。小民抱瓮往来。不辞劳瘁。况大利所在。民虽至愚。当必欣然乐从。

至于事不能无费。筹费一节。臣亦尝反复深思之矣。邑中有义举。如建立学校修理城濠之类。不得已而劝捐。人咸应之。今为民救饥馑。利田畴。除分亩派人各自出力外。其邑中举行团练者。本有练勇经费。境内无事即遣练丁帮同率作。一举两得。尤易为力。如无练勇之地。妥劝绅富大家。量力捐助。给以奖励。酌量从优。人知为便民之事。揣理度情。费亦易集。且官于直隶者。京仓不足。率属协捐米石。亦系义不容辞。如移而捐之于治田。其效之大小何如哉。圣门冉子以方六七十如五六十之地。三年可使足民。古人弹丸下邑。岂有巨款可筹。而民何以足。在实心经理而已。各州县果以其供应上司者转而报效　国家。上司为州县留有余之财。责令专办民事。亦何事不办。是故听农田之不治。牧令之罪也。而任牧令之不治农田。大吏之罪也。诚于僚属中察其知水利明地理者。先特举数人以为各邑倡。俾知观感。期在必行。事之成否。祗在耐劳与不耐劳。畏难与不畏难。并非高远不可为者也。我　　皇上整饬诸务。百废具兴。当此积储孔亟之候。　　圣心之所专注。即政术之所转移。请　　旨严谕直隶总督顺天府府尹。统饬州县。以穿渠溉田。实皆其分内所应为之事。务各履勘四境。实力筹办。功有责成。事无退诿。其浚沟若干。开井若干。可资灌溉若干。陆续切实呈报。时奏闻而赏罚随之。大小官吏。晓然于　朝廷贵农重粟。令出惟行。不敢视为　　诰诫之虚言。自顾考成。认真经理。但少一枯涸之区。即多一釜锺之入。畿辅地方数千里。民人亿万万。众擎易举。次第报竣。不必招民。而认种者自多。将见岁收数倍。户有盖藏。即念民力况瘁。暂缓升科。而粟米既多。流通无阻。人心绥定。益固金汤。盖驱无数失业游民。尽得从事于农。不独济仓储之匮。亦隐以戢盗贼之风。大吏重任。军务最难。兴田功不犹易于办军务耶。自来时事多艰。乃启非常之业。一番整顿。大利聿兴。将来南漕畅达。积而弥充。亿秭不可数计。则　国家万年之利矣。臣为筹备京仓起见。是否有当。伏乞　　皇上圣鉴。

　　请饬筹款开井灌田疏　　　　　　　　
夏同

窃惟东南多水。西北多旱。地势然也。补救之方。自宜于西北广兴水利。而开井灌田。尤水利之为力易而见效速者。臣曾任顺天学政。伏畿南各属。土地平旷。苦乏水利以资灌溉。惟顺德定州。闲有以井灌田者。询之居民。以昔之官斯土者。力为区画。故至今犹食其利。余则岁之丰凶。悉听诸天。不能以人力稍为挽救。督臣李鸿章任以来。屡次檄饬各府州县。劝民开井。而应者寥寥。固州县官之奉行不力。亦由民间瘠苦。无力及此故也。今　　皇上悯念灾区。兼及直隶河间府属。　饬查蠲缓抚恤事宜。待毙之民。胥有更生之庆矣。惟振济者。一时之惠也。水利者。可久之规也。查河间一带。地皆宜井。挖至二三丈。即可得水。当此亢旱为灾。鸿嗷野。傥于蠲缓抚恤之外。另筹款项。给令开井。既益以餬口之资。并予以灌田之利。维彼穷黎。有不乐于从事者乎。臣尝问诸乡农云。土井易圯。井费大。惟下上土之井。可用数年。需费五六千文。将来加其上。仍与井无异。今拟筹银四万两。易制钱六万千文。每井给制钱五千。可开一万二千井。以一井溉地十亩计之。可溉地十二万亩。以每亩产粮一万计之。可得粮二十四万石。夫以四万金。得二十四万粮。已逾十倍之利。况井养不穷。又不仅为目前计也。拟请　　恩旨饬下户部筹拨银四万两。令李鸿章分拨被灾各州县给民开井。并饬地方官实心经理。遴选公正绅耆。分董其事。毋得假手吏胥。以杜侵渔。庶款不虚糜。民沾实惠。既补振需之不足。并使田功之可兴。似于济振利农。两有裨益。

　　盱眙天长两邑农利示　　　　　　　　
左辅

为农利示。照得民以食为天。治田教稼。养之源也。本州岛经行该县各乡。见沟塘不治。草莱不除。不别原隰高下之宜。不辨五谷燥湿之性。不勤力。不蓄粪。人事尽荒。天泽不能承。地利不能尽。迨至歉收。咸相怨旱潦之不时。不自咎经理之无术。田主佃农。交受其獘。不亟改图。此生何赖。本州岛为尔等危之。故条历农利各条。明白晓示。务扩变旧习。勉事新谋。易歉瘠而得丰腴。享盈寍而歌乐利。于尔民有厚望焉。凛之毋忽。

一浚沟塘。水为田母。禾资水养。犹婴儿之待乳也。地远河湖。不能引源水上灌。自莳插至刈获。节节赖水。而农人拱手无策。皆仰而望之天。试问彼风伯雨师龙神社鬼。皆森列于尔众农之旁。供尔随时驱使给欲。此理势必不能者也。要知每年当莳插之际。必有大雨时行。普降膏泽。惟沟塘深广者。灌注满盈。除留田之水。栽莳滋养外。尚多余蓄。即兼旬不雨。可赖灌输。再得天施。满收可望。若无沟塘。或有亦浅小。当天降大泽。无可承受。流溢路衢。是弃天赐也。既弃而复求之。彼苍苍之天。即尔在家之父祖。能不怒汝之亵弃而复与乎。故农利以开浚沟塘为第一要务。尔田主当为远图。尽舍一年之获。带同佃户。于冬春间时。择田之洼下者。就势开塘。又择便灌输。能承接塘所开沟。或本有沟塘。及新开而浅小者。逐年深广之。其开塘之土。除填路外。匀堆就近田中。堆土之处。即不能种稻。亦可种麻麦棉花黍豆各种。所利亦饶。如此五六年间。沟塘渐至深广。可备旱涝。岁岁丰收。利普且远。此田主之责也。

一勤耕耨。孟子曰。深耕易耨。此何说也。犁土曰耕。土翻出田底曰深。去草曰耨。草不留根芽曰易。耕深则稻根亦深。苗既耐得旱。科又发得旺。耨易不使夺土之膏。便可遂苗之长。故耕耨得法。少种多收。耕耨不得法。则广种薄收。相去天壤。本州岛见尔等种田。大抵有耕无耨。即耕亦不深。凡家有一具之牛。必贪佃十余石之种。草率卤莽。一经栽莳。永不薅除。草拔土肥张皇杰出。直盖禾头。清霄甘露。草先沃沾。禾不分润。弥望见草。几不见禾。结穗瘪。无有坚好。嗟乎。尔等农夫有田种谷。乃种草乎。嗣后本州岛行县及委员巡视。如田有草者。立拘该农人在田畔杖责不贷。独不思一莠害百苗。多去一科草。即多收一合米。去草亦不费力。即老弱可为。且随将拔出之草。壅近稻根。兼可肥稻。尔等业主。当该佃领种之时。严切谕令遵行。如有惰农。退佃另召。则此獘自革。至于插秧之法。行勿太密。古语云。立苗欲疏。疏则气畅神旺。发科高大。永无结头之患。

一积粪。粪多而力勤者为上农。粪有不费钱买者。如闲时检拾人畜之粪。积至窖中。一也。收场后扬晒飘积之稻芒麦士冗。草根豆。烧灰和土。置牛屋圈中。任牛便遗。十日五日一易。堆置候用。又其一也。割下新嫩之草。或鸡鸭之毛。置窖内任其腐烂。又其一也。每日烧锅之稻草灰。尤宜种麦。古语云。无灰不种麦。又其一也。城市遗弃人畜诸粪。但须人工。车载舟运而归。更不胜用。屋外粪窖。必须草扇撑。盖露则不肥。粪多土肥。收谷自倍。

一兼种五谷。天则水旱不时。地则高下异位。故天生五谷之种。各殊燥湿之性。使人因天乘地。分别播种。虽有旱涝。必有一收。不至乏食。古人云。耕无歉岁。盖能各就地势。兼种五谷也。该县一保之中。有高原。有下隰。土宜既别。则物利各殊。高原利麦豆。下隰宜粳稌。此一定之理。今盱天农民。无论田地高低。一概贪种禾稻。而水又不能称量输。偶然雨泽愆期。立视苗槁。此非天灾。乃人咎也。尔等众农。嗣后必须兼种五谷。既可兼收。而种稻之水。节使有余。得专资灌溉。乃为万全。实力遵行。荒年可免饥饿。

　　劝民开塘治田示　　　　　　　　　　
唐鉴

照得农田水利。民食攸关。水非蓄泄无功。田非深易不治。昨读抚宪快乐说。首称水利。宜讲求筑塘蓄水。举之甚详。次称垦种。宜用力勤苦乐利。言之尤切。本府前次任平乐。亦曾以开塘治田之法。行晓谕在案。今重斯土。似尚未能一律遵行。合再出示晓谕。为此示仰阖郡农民知悉。尔农民沾体涂足。终岁辛苦。即得收成丰稔。亦不过粗粝充饥。倘遇旱魃为虐。灵雨不来。仰天兴嗟。束手无策。纵使祷求有应。亦已枯槁难回。何如先事绸缪。仿开塘治田之法。试一举行。其美利数倍。自知之矣。特示。并将各法开列于后。

　　　开塘四法

一相地宜。山岭上不能开塘。地势高。水易下漏故也。土有碎石不能开塘。水因石下浸。且筑之莫能坚密故也。开塘须在山冲陇首。即田间亦可。然田间不如山冲陇首之易为力。山冲陇首。随其地势为之。以一面为塘矶。挑塘中土以培之。甚便利也。若田间。则四面皆须打塘矶。故难。

一迎水源。水源即泉眼。塘中若得泉眼。则源源而来。盈而不竭。绝无待于人力。否则于大雨时。收蓄野潦山浸。虽非泉眼可比。亦未必非水源也。

一筑塘矶。凡塘矶下宽上杀。下宽一丈。上杀五尺。其大约也。筑之之法。须用大木槌。缚竹为柄。取其软而得力。铺土数寸以槌打之。或以石夯亦可。一层坚实。再加一层。层累而上。与旁面老土相齐。若田亩在下。则为水垣以通水。高低因势为之。不用则塞之。其塘矶之下。或有隙缝。致水暗漏。则当用抽铁门限法。靠着塘矶里面。下脚挖沟一条。约深数尺。以三合土层层筑之。其坚如铁。故谓之铁门限。三合土。系黄土石灰沙子和成。

一练塘底。凡初开塘。其底多渗漏。乘雨后有积水。牵牛其中。使之睡卧践踏。久之。土紧漏塞。漏若不止。筑之可也。其塘浅蓄水无多者。每年于秋冬间水涸时。挑去浮土一层。可以粪田。而塘底愈挑愈深。此最便之法也。

　　　治田四法

一耕田法。凡耕欲其深。一耦之伐。广尺深尺。此古法也。深至一尺。则苗根入土亦一尺。虽遇天旱。田面已干。苗根亦不致遽稿。老农其知之否。

一打白水法。于先年收割后。即将田犁转。以水浸之。使土块化为膏壤。愈浸愈细。谓之打白水。至来年再犁再耙。土与水自相融洽。虽至夏间。稍遇暵旱。不失其为滋濡也。

一扯田塍法。先年收割后。将田塍草根连土铲去一层。至来年犁耙已过。以板系绳。一人按板立塍下。一人牵绳立塍上。扯田中泥。培护田塍。使无隙缝渗漏。此亦蓄水之一法也。

一开沟法。禾到八分熟时。固患无水。亦患水多。惟绿田塍下开一小沟。使水旁绕。不致浸坏禾根。而又得其滋润。则禾自然黄茂。若遇连日大雨。水势奔腾。得小沟以通之。禾亦不致为水所败。此亦泄水之一法也。

　
卷四十二　户政十四农政下

　　劝树桑议　　
冯桂芬

西北稻田之利。前议详矣。顾治田宜先治水。重大不易行。更有至简至易之事。则蚕桑是。西北诸省。千百里弥望平埜。莫不宜桑。一切弃之。其可惜有倍甚于田者。曩侍先恭人京邸。后圃有桑数株。岁饲蚕数簇。缫丝与南中无二。盖西北地脉深厚。外燥而内润。故梨桃蔬之属。转胜于南。桑性亦如之。知西北之弃地多矣。天下事本难于创始。蚩蚩者尤甚。十年树木。利在日后。而费在目前。吾吴西郊。山地亩值钱数百。桑园亩值钱三十千。然不能化山地尽为桑园者。亦以人情狃于近利。劙地栽桑。必三五年无利有费之故。东南犹尔。况西北乎。劝种之法。宜官为倡导。令编检部曹中嘉湖人。挈家至城外。发帑买地种桑。募其乡善饲蚕者为之师。雇本地人受其法。五年之后。招土著承买。归其帑。永为世业。民间有能仿行者。呈明给照。永不许王公府八旗争夺。并永不加赋。使安其业。十年之后。桑阴满邦畿矣。近京不甚寒之省皆仿此。夫经传所言蚕桑之利。未尝及吴越。郭子章蚕论云。七月爰求柔桑。则豳可蚕。将仲子无折我树桑。则郑可蚕。氓桑之未落其叶沃若。则卫可蚕。十亩桑者闲闲兮。则晋可蚕。皇矣其厌木其柘。桑柔菀彼柔桑。则周可蚕。兖州厥贡漆丝厥篚织文。桑土既蚕。青州厥篚厌木丝。徐州厥篚元纤缟。扬州厥篚织贝。则齐鲁可蚕。荆州厥篚元纁几组。豫州厥贡漆枲絺纻厥篚纤纩。则楚可蚕。孟子树墙下以桑。则齐梁可蚕。蚕丛都蜀。教民蚕桑。则蜀可蚕。不知何时。利独归于吴。视宜稻七州之仅存荆扬。殆又甚焉。作而致之。其有待于大贤乎。又宋秦观蚕书云。戎治。唐史载于阗蚕蛾飞尽。治茧可为丝。如得其法。所全生命不胜计。是亦当留意访求者。

　　劝民蚕桑诗说序　　　　　　　　　　
管同

古之时。男耕而女织。天下有不耕之男。而天下无不织之女。咏于诗。着于礼。见于左氏国语。敬姜之论。至于今可考而知也。织则必蚕。其蚕也。自王后诸侯夫人。皆有亲蚕之事。蚕则必桑。其桑也。则凡五亩之宅。无不树之。而宅不毛者有里布。盖古者男自农夫而外。贵则为天子诸侯大夫列士。贱则为百工商贾与庶人之在官者。彼皆有事而不能耕。而妇女则虽后之尊。不与外事。舍蚕织固无所为。而况于民间之卑贱乎。圣王在上。所以裕民衣食者。教之以自力。杜之以外求。率之以躬行。严之以法制。绝其饥寒而杜其淫惰。世之所以家给人足而风俗敦朴者。由此其致也。自战国以后。井田堕坏。而树桑之制随之。不桑则不蚕。不蚕则不织。由是机杼别为一工。而妇织移于男子。士庶之家。布帛必购于市肆。而富贵者。披绮罗。曳锦绣。亦无一取诸宫中也。夫如是。民安得而不穷。俗安得而不敝哉。而论者不深维其本末。或曰蚕桑宜东南不宜西北。是大不然。禹页言青州桑土既蚕。太史公曰。齐鲁千亩桑。其人与千户侯等。是以齐织冰纨。号为冠带衣履天下。今则青齐惟产茧布。其一切纨绮之属。皆由吴越而来。而丝缕不能自办也。若是者。可谓地利之有殊与。可谓东南宜而西北否与。亦民之勤惰不同。而世之居官者。未尝明以导之也。襄阳太守周公劝民事蚕桑。着为诗说。其考据经史。以为九州岛之地。无不宜蚕桑。示之以种接之方。告之以饲养之法。治襄数年。而民以殷富。如公者。可谓今之循吏也已。窃尝论之。古之时上为民谋。而后世听民之自谋。夫为谋。则不得不去而就劳。自谋。则往往舍勤而趋惰。贫富之不同。实由于此。抑又有说焉。古者农桑并重。桑则公之诗说备矣。以农言之。有蓄水之利。有播种之宜。有用器粪田耕耨之理。今东南之民。颇知事此。而西北则布种于田。视雨旸以为丰歉而已。此财赋所以有偏。而饥馑所以常告者也。使西北之为官者。皆如公辈。用其所以劝蚕桑者。而更劝农田。则江淮大河以北。田与吴越同矣。不尤为生民之至幸也哉。

　　治旱条议　　
李东沅

天灾流行。何国蔑有。然事后而始图补救。何如事前而预切绸缪。况事关　国计民生。当轴者尤宜先务之急乎。今西北各省。迭遘旱荒。东南复多水患。若不专心农政。设偏灾偶至。何以御之。今陈末议三条。请备详择。一曰开沟洫。次曰用水粪。次曰补种树。分言之则各有所宜。并务之则备收其益。其开沟洫若何。昔禹平水土。尽力沟洫。稷因得施稼穑之功。三代因之。即遇天灾。未闻赤地千里者。皆沟洫之力居多。迨秦废井田。开阡陌。沟洫之制。荡然无存。其后水旱。始有连及数郡者。自汉以来。循吏辈出。代不乏人。深知井田古法。断不能复。惟有详察水道。浚源导流。疏渠设闸。专事蓄泄。俾资灌溉。遇有旱涝。不忧荒歉。此郑白等渠之所以利赖无穷也。雍正时。怡贤亲王与众大臣等。大开畿辅水田。渐欲推行于直隶与西北各省。惜功未竟耳。然畿辅水田。至今民犹赖之。可见水利之兴。无地不宜。若各省大吏。能于有水之地。尽开水道。而于无水之田。复讲求沟洫遗法。令民于每年农隙之时。疏通水道。深浚沟洫。则大水可免淹没之虞。亢旱可无干熯之患。其事甚易。其功甚多。此不待智者而后知之。至如平旷之区。可仿泰西风车之法。风车之法。淮扬一带水乡多有之。如滩河水碓之制。可见机器不尽属泰西也。以代人力之劳。遇旱则挖深井。以风力汲水。灌溉田畴。遇潦则开水道。以风力戽水。导注江海。工程既省。昼夜弗辍。尚何偏灾之足患乎。其用水粪又若何。查此法盛于东洋。余闻之东瀛游客曰。东洋种麦。独有妙诀。其农人暇时。均于村庄预备粪池。修砌坚固。不使稍有渗漏。所有人畜粪溺。一切垢秽之水。倾注其中。以备粪田之用。其田陇广狭。皆同一式。开沟深约寸许。及期种麦。农夫播种已毕。将水粪运往田间。用长柄巨杓。挨次浇灌陇沟。俾得停蓄。潜滋土脉。此后天纵不雨。麦亦萌芽。迨麦苗出至二三寸高。如前浇灌一次。吐秀时复浇一次。结实时更浇一次。由是农乃登麦。东洋麦田。所以无患天旱者。大率恃此。至于分秧种稻。必赖甘霖。与中华无异。惟田家互积水粪。利益多端。凡疠疾之兴。由秽气中人所致。果能将污物尽投郊外。则城市中俱得清气。调摄以时。疫证何由而作。此有益于居民者也。盛暑之时。污水不蓄于街衢。自不至臭秽载途。行人鼻触而痧疹可免。此又有益于行人者也。且凶年饥岁。仓庾空虚。生民乏食。若用水粪。多种宿麦麰麦。以备不虞。即使亢旱频年。或不至民无粒食。此东洋所以有不惧三年旱之说也。今西北各省。宜于种麦。无如屡逢亢旱。民无盖藏。亟须思患预防。筹之于早。则水粪之法。非当采用者乎。其种树之法又若何。西人谓成顷之田。四围须多种树。盖树之发荣。自下而上。其所以发荣者。资乎土脉。而土脉之所以能培养树木者。以其有水气耳。树根入土。不啻用竹管插地上。施巧力。可使水由本达末。暗长潜滋。其地势平衍。去水较远之田。苦无时雨沾濡。复乏桔槔灌溉。惟有树以吸水。则枝叶固茂。且阴森之气。又浸而生水。自上而下。归于地中。土脉愈润。上下呼吸。长养不穷。虽值旱干。犹不至于速槁。傥忽然得雨。将前此未尽之水气。合后来之雨泽。接续滋荣。尤为神速。若无树。则虽时雨偶降。而水性就下。苗根入土不过数寸。水已入地尺余。吸引无资。涸可立待。故古者井田之法。必于两旁种桑。一以养春蚕。一以五谷也。乃后人习而不察。罔知种树。徒事西畴。反不若西人之即物以穷理矣。在上者果能广为劝谕。令民于畎亩之旁。有树者增益之。无树者补种之。将雨泽虽或愆期。不可恃而仍若可恃耳。夫种树之义。莫详于西法。实仍乎古制。利益无尽。亦何乐而弗为哉。故曰。与其遇患而始图补救。何如未事而预切绸缪。谨献刍言。未始非千虑一得之助也。

　　申明劝课农桑旧例疏道光十七年　
胡长庚

奏为申明劝课农桑旧例。请责成地方官认真督办。以儆浮惰而遂民生事。查户部则例内载。民间农桑。责在有司。劝课果着成绩。三年后准予议叙。不实心者。以溺职论。其勤耕务本之农民。该管官时加奖励。每一州县。量设老农数人。以为董率。每三年。察举老农之勤劳俭朴无过犯者一人。请给八品顶带。以荣其身。滥举者议处等语。定例至为切要。而近来计吏之典。未闻议及。在南方之民。善于谋生。类能自食其力。至北方之民。于农桑要务。仅得其麤。地有余利而不知。人有余力而不用。非良有司设法董劝。则积重难返。几若安于固然。臣现任山东道监察御史。查山东一省。地瘠民贫。曾于经过时。见其田野荒芜。井里凋敝。丰稔之岁。尚可自支。比因年榖不登。不免流离失所。虽由地力之所限。实亦人谋之不臧。如本年教匪滋事之案。其初不过二三奸民为之倡惑。余则无业之游民。与失业之贫民相聚而为盗耳。臣愚以为欲正本清源。必先开其衣食之原。使游民各有本业。贫民各安生计。优游渐渍。而犷悍之气自消。汉龚遂之治渤海。其明证也。惟查山左情形。与江南北迥异。以南方之农田水利。行之于北。恐迁其地而弗能为良。似应因其风土之所宜人情之所便推广尽利俾小民乐资生之易而忘趋事之难庶可以省繁文而收实效。臣尝与山左士庶。及服官该省者。详求利獘。谨以简而易行者数条。为我　　皇上陈之。

一禹贡桑土既蚕。属在州。今查山东通志所载。宜桑蚕之地。指不胜屈。而较之杭湖之利。百不及一。缘其民多麤通组织。而每苦于无桑。桑树之大者。伐作器用柴薪。小者牛羊又从而牧之。有日减而无日增。职此之由。欲修复其旧。应仿古人种椹压条移树接木之法。法载齐民要术。及蚕桑说诸书。参以今人之法。更为详备。应责成地方官捐廉设局。或寺观中亦可。延江浙之善蚕桑者二三人董其事。择左近隙地。遍种桑株。近者一年可用。远者二三年即成拱把。种植之时。晓谕民人入局观览。俾通其法。蚕事既毕。令民间之愿学织者。赴局报名。先学筐丝。次学织紬。大约不出两三月。即可有成。归而语其家人妇子。辗转相传。则麤者可底于精矣。地方官仍不时赴局查看。以课勤惰。所捐廉俸有限。而民之受益无穷。从前江苏溧阳县知县吴学廉。贵州遵义府知府陈玉殿玉。正安州吏目徐阶平。均以教民蚕桑。着有成效。至今咸利赖之。至设局之法。山东泗水县志内载。邑令孔之严设立务本园。教民农桑。郡人为之立记。可仿而行焉。一该省地衍土松。难以蓄水。向无沟塘之利。然考济水伏流地中。若断若续。所在多有。寻其脉络。掘地二三尺。即可及泉。以古人三亩一井之法行之。于此最为便易。应由地方官劝谕农民。寻济水伏流之脉。多穿土井。深者则用辘轳。浅者则用桔槔。仍于因公出行之便。详验看以期振作。如恐沙地土井。易于湮没。自当于浇灌得力后。积有余资。各该公砌井。以垂永久。因地制宜。亦不减南方沟塘之利。一该省农民治田。每夫动以百亩。不知粪田之利。与沾体涂足之苦。较之南方。每人不过十亩者。转形其逸。无怪其广种薄收也。且泥于两年三种旧章。鲜能变通。一遇歉年。坐守饥困。应责成地方官。教以广种杂粮。及蔬菜之法。杂粮种类甚多。惟甘藷藷蓣及芋为尤要。种法载甘藷录。及农桑辑要中。既与该处地利相宜。且根伏土中。并可避蝗蝻之患。至蔬菜之利。该省种者甚少。曹南一带。买食尤艰。亟宜设法教导。令贫民区地以种之。工本既微。灌溉尤易。不特有资于日用。且遇歉收时。亦可备荒。

一该省东郡山水骤发时。海口易淤。西郡则河高于地。沟渠不通。雨水稍多。居下游者常患之。然而有水之区。即未尝不可因之以为利。水中可种者。如芦苇菱藕水芋慈姑之类。又凡坝底及河沿。当夏必没。不可树艺者。宜植箕柳白杨。利不减谷。其山河岸坡。常被冲刷。石六沙四者。可种麻。其受潮浸溢者。可种腊菜子。又水极深处。可以养鱼。范蠡有养鱼法。为治生第一要务。全在地方官相度地形。多方以教之。小民趋利若骛。自当奉行恐后也。一民无恒产。每致轻去其乡。弱者行乞。强者即不免为贼。闻该省大户。有因佃户无力耕田。准予闲住者。亦有患贼扰累。容留无赖以自者。然与其养闲住之人。曷若劝谕大户。酌给田二三亩。与贫民之安分者。令其种菜纳租。核计课价。大户除完粮外。尚有赢余。贫民除纳租外。尚可自己食用。不特本人不致失所。且近在同村。受其芘荫。并可代为防御一切。地方官苟能体察各落情形。明白劝谕。稍识事体之大户。自无不乐于遵循。一该省登莱青三郡。山多树少。材木皆取给于关东。为费甚巨。即柴薪之用。价亦不赀。谚有锅上不如锅下贵之语。闾阎深以为病。明吕坤劝民种树有云。树木根深。不怕旱潦。将来盖房屋做家伙。烧锅。卖钱使。乘阴凉。得他多少便宜等语。该处山冈既多。应由地方官晓谕民间。广为种植。凡山之多沙石者宜柞。而松次之。少沙石者宜梧桐。而椿次之。近水宜诸柳。而杂果木次之。种植之后。应出示严禁牛羊之作践。穷民之斫伐。俾得继长增高。十年以后。所在成林。利之大无有过于此者。如其地属官山。有愿承种者。酌量年限。令其纳税。更于公私两有裨益。以上各条。捐廉之数无几。可免经费之烦。董劝之事必亲。不虞胥役之扰。农桑本业。处处可行。日用常经。人人能解。而向来地方官不认真督办者。皆因劝惩之典。久已不行。休戚无关。遂致视同隔膜。民情恶劳而喜逸。安望其自为奋兴。理合申明定例。请　敕下山东巡抚。转饬所属州县实力奉行。如果着有成效。应请照例给予议叙。其不实心任事者。亦应察访参处。俾与缉捕催科诸政。同列计典之中。庶人知自勉。不致视为具文。臣愚昧之见。是否有当。伏乞　　皇上圣鉴。

　　广种桑棉兼教纺织情形疏道光二十年　　　　　　
贺长龄

本年春间。臣奏试种桑棉事宜。钦奉　　朱批。实力劝导不可中辍勉之钦此。臣惟桑棉为衣被之大利。而黔省向不多种者。一则土棉之种不佳。但能织成粗布。惟安顺兴义黎平三府。及贵阳府属之定番州。闲或有之。若细白布。则皆贩自他省。路远价昂。故民间谋衣艰于谋食。一则种植未能如法。以致木棉或花而不实。桑条虽长而不茂。辄谓土地不宜。因而畏难中阻。臣自抚黔以来。目击贫民蓝缕情形。常以此为地方一大缺陷。惟粮储道任树森在黔年久。熟悉风土人情。又讲求农桑之事。因委该道专心督办。方种桑之始。黔省皆系插条。而蟠根不坚。枝叶未能畅茂。该道因于省城附近之处。治地两区。令以椹子试种。颇觉根坚枝繁。易于长发。计十七年至今。共成活三万余株。贵阳府亦于署后隙地。栽活二万余株。均陆续令民移种于宅畔山边。以普其利。外此于石阡思南等府。各种活二万株一万株不等。惟绥阳县自四川移来桑秧六万余株。均经栽植成活。办理尤善。今将种法通饬各属。需以岁月。桑多而蚕事可兴矣。该道又以土棉之种不佳。因于楚豫两省购回棉子。散给各属。择其地之相宜者。教民栽种。并于附郭地方。雇人种植数亩。教以按候锄治之法。数年以来。开花结实。与楚豫等省无异。可破向来土地不宜之说。若他处实有未宜者。仍令自种土棉以尽地利。并据贵阳安顺遵义等府。及各厅州县。具报棉花收成。虽多寡不齐。而所收之种。既有留遗。即可渐次推广矣。该道又督饬贵阳府贵筑县。于省城南门外。设局雇匠。教民纺织。并令及幼堂之幼童。一体学习。俾将来餬口有资。其尚节堂之嫠妇。则另延女师教之。该道又不时亲往稽查。现在织成之布。较之贩自客商者。价贱而易售。小民趋利若骛。省城纺绩者。已不下数百家。各属亦闻风兴起。而惟思南府及所属安化婺川两县。劝办最为踊跃。可见地方无不可兴之利。但须实力行之耳。臣惟有督同两司暨该道任树森。谆饬各属。悉心经理。务使民鲜游惰。利溥蚕桑。以仰副　　圣主廑念边氓。　训饬殷肫之至意。所有现办桑棉纺织各情形。理合恭折陈明。伏祈　　圣鉴。

　　邵阳县酌时急务条示十四条录五　　　　　　　
周玉衡

盖闻国以民为本。民以食为天。是民固赖食以生。而食尤赖地以致。诚能相地之宜。因其地而种植之。则一地之生息既繁。一岁之盖藏自裕。将见民皆殷实。自无仰事俯蓄之虞。产更富饶。渐享家给人足之福。由是衣食足而礼义兴。礼义兴而浇薄革。人心之正。士品之端。伦常之敦。诈虞之泯。不可计日以观其效哉。熟观邵阳地势。山多树木。樵采足需。溪绕清流。灌溉无虑。是于地利已有先资矣。兼之人心醇厚。风俗俭勤。宜乎富庶殷繁。上可以输赋税而无难。下可以赡室家而各足。又何至户鲜丰厚。民多困穷若是耶。意者地利有未尽。人力有未勤。器具有未精。末俗有未除欤。因即素所习见江浙事宜。择其与邵俗当行者十四条。为吾士民晰言之。

一种豆麦以尽地利。邵阳土厚水深。民勤耕种。谷米之利。原属无穷。每观自七八月收割之后。即不再种。必至来春。始行耕作。未免以有用之田于秋末冬时。任其荒废。甚为可惜。尝观江浙间。五月插秧。十月收稻。十一月即耙土种麦。来年四月麦熟。所谓麦秋至是也。迨五月又复种禾。所谓纔了蚕桑又插田是也。以此观之。则江浙之田。一岁已得两收矣。若湖南则不然。四月插田。至七八月间。无论迟禾。亦皆收割。诚能于割禾之时。预备种豆之计。随割随种。禾尽而豆亦种齐。冬初豆熟。又复种麦。来夏麦熟。又复种禾。周而复始。循环无闲。是湖南一岁之田。较江浙更可三收其利。又况瓜姜藷芋。油菜杂粮。皆可随地种植。其利有可胜言者乎。纵谓土脉闲有不齐。亦不妨将各种先试可否。择地而施。亦与听其荒芜之为愈也。傥虞牛羊践踏。难以防闲。可仍照禾熟时。将牛羊长年圈禁。则司牧有人。自无践踏之患矣。

一务蚕桑以阜民财。农家一岁之计。全在种植。而获利较多。轻便易行。仍无害于农事者。则莫善于养蚕一法。楚南天气和暖。理宜蚕桑。徒以难于创始。大利遂秘。夫农之于耕。竭终岁之劳。一熟再熟。所入可计。而又有水旱之足忧。赋税之宜备。其所入更可计矣。至于蚕。则竭数月之工。尽妇女之事。既不虞夫水旱。复无事乎输将。其利倍于稼穑。而栽桑之地。又无妨于稼穑。人何惮而不为也。尝观江浙幅员之广。未必倍于湖南。而赋税之重。殆十倍焉。宜其输纳不前矣。然民皆富厚。纳课殷勤。从未有十分匮乏者。其故何也。盖出产既多。则收利自广。每岁自谷米麦豆等项。种于田亩。无时闲断外。仍于道旁河岸。场圃隙地。以及山头地角。屋侧墙边。凡可种植之处。莫不栽桑树。以收蚕利。终岁辛勤。男女无异。又何患民之不富饶哉。今邵阳地方辽阔。力田之外。虽闲有播种菜麦者。然各处荒土甚多。往往任其废置。或于屋角田边。栽种篱剌。以为防护。此乃无用之物。何不尽拔之。即照江浙成法。赶紧广觅桑枝。地栽插。不出三年。便可采叶饲蚕。仍足为防。又可获利。事诚两美。况邵阳之所困者。河小滩多。谷米不能远运。纵运之而山路崎岖。费甚重。开销之外。所余无几。其何能使之裕余乎。如果广积蚕丝。则价昂脚省。不惟易于搬运。而且上通东粤。下达湘潭。客路甚长。发售甚便。起家恒产。莫良于此。爰将种桑养蚕缫丝之法。为我士民一一详陈之。凡欲养蚕。必先树桑。树桑之法。种类不一。一名压桑。春初。取桑枝大者。长二三尺许。横压土中。上掩肥土。约厚二寸。半月后。萌芽渐长。三四月后。可四五尺。次年立春前后。翦开移于他处。二三年即成拱把。叶可饲蚕矣。一名子桑。乃桑椹所种。四月取黑桑椹。揉碎。用粪土和灰土种。入地寸许。一月发芽。三四月可长二尺许。再逾年种。四五年即可成树。惟叶稍薄。吴越间每取压桑条。移接子桑。其叶更美。此种桑之异法也。养蚕之法。立春日。取蚕种置地上。或草间。使受春气。随置温暖处。日以为常。越十余日。自出小蚕。如蚁蠕动。视其多少。用毛扫下。每日一次。各为一处。以免参差。初生盛以筐。藉以纸。先用柘叶食之。如无柘。用桑叶亦可。每日喂三次。天气晴暖。约六七日。即当初眠。眠则蚕不食。渐藏叶下。视眠者过半。即暂停无与食。伺蚕蜕大半起。而后食之。初与食不可多。多则伤食病死。渐长渐多。筐不能容。移于曲箱。即竹簟也。二三日一次。摊开令稀。扫去蚕粪。以利其气。蚕性喜温暖。宜向阳洁净。毋使近阴暗湿地。及污秽恶臭。犯则蚕瘟。故蚕妇不近丧门不食蒜。良有以也。初眠后。约六七日而再眠。又六七日而三眠。停食俱如初眠时。过此则不复眠矣。每天三食。夜则燃灯照之。如蚕老不复食。则摘置簇上令作茧。渐多不胜摘。则置叶其上。而覆以草。如鞠梗竹枝之类。蚕老者次第而上。其前后亦不甚远。如遇天冷。下置火温之。四五日便成黄白二茧。各取归筐中。黄者缫为黄丝。白者缫为白丝。缫丝之法。大釜沸水。入茧一升。搅出丝头。置一木。长径釜。上立三柱。置二小车。长五寸。径二寸。下钻竹管各一。抽丝头由竹管出。绕小车周匝。然后引入大车。车制。尺六寸。径四尺五寸。前轾后轩。后二柱架车。前二小柱作机纳丝。二竹下分为二行。上大车。每运车则机随车往来。疾徐如意。每抽茧丝尽。则蛹出不尽者。再搅而抽之。有不上头者。名水茧。去之。破头者。入水即沈。镇以石。毋令再起乱丝。每次添茧半升。佳者煮茧三斗。可得丝二斤。即宜下架。轴作一束如绳。挽其末如髻。即可贸矣。又蚕初生。每重二钱。长大可满一簟。簟长丈二。五尺。编竹为之。屋中立四柱。柱下有十齿。作架盛簟挂上。可容五簟。养蚕家多者二百蕈。少者亦十余簟。每簟可得丝一斤。若得丝二百斤。则小康之家也。江浙之蚕。十八日而作茧。谓之上山。择其茧之佳者为种。出蛾。分雌雄配对。半日分开。承以棉纸。令其下子。循环相生。每年可养至八次。故有八种蚕之名。获利最多。而成功最速。然亦有仅养头二三蚕。至芒种后仍务农业者。原可随人自便。从前广东四川贵州各处。均无丝紬。近颇盛行。可见事在人为。要不可以土性之宜否。而画地以自限也。尚望尔等有识绅耆士庶。各就各乡。力为倡首。并互相劝督乡邻。次第遵办。俟数年后。当知予言之不谬矣。切勿视为泛常条教。畏难不行。是为至要。勉之望之。

一种棉花以广出产。衣食并重。不可偏废。宜于禾稼之外。择地种棉。亦裕民之要务也。邵阳地方阔。荒土甚多。或因地处高亢。难资灌溉。或因土性瘠薄。任其废置。而于因地制宜。人力培护之道。概置不论。甚可惜也。查棉性喜燥恶湿。宜种山坡沙碛间。若在平地。则田之四面。宜掘小沟以泄雨水。水聚。则叶虽茂不花。即花亦不实。或摇落无余。是与此处山土旱地。甚为相宜。今邵阳各乡。种植棉树者固多。而地之荒废者。仍复不少。嗣后尔等务宜相度地势。各勤栽种。土之瘠者。积粪以培之。不特棉花宜栽。此外如苎麻茶竹榧栗桃梅。及一切蔬果等类。均可随地布种。果能多费一番心力。即可收一分产业。慎勿性耽安逸。仍前抛荒。昧其生成之利。甘居困苦之乡。是又不能为吾民索解者也。急宜熟审而行之。

一开井塘以资蓄注。农民之生计。全赖稻禾。而稻禾之成功。全凭水利。使不预为蓄水之地。以济雨水之穷。则时或久晴。鲜有不以旱伤为虑者。故周礼有沟洫之制。系辞有井养之文。此修理井塘之法。又不可不急讲也。熟观邵阳地势甚高。山多河小。水源易涨易涸。而查阅四乡塘井。似属寥寥。无怪蓄水无具。一至五六月间。天气亢阳。田水易竭。数日不雨。即不免旱干之忧矣。嗣后尔绅民人等。急宜各就已分田产间。相地制宜。或因山水汇归之处。开之以塘。或因泉源流注之方。浚之为井。如实无可因之水。亦宜毁田开塘。不惜弃一亩之地。以灌数十亩之田。务使家家如是。处处皆然。则蓄水既多。纵遇雨泽偶愆。江水难继。即以各田塘井所蓄之水。车荫各田禾苗。既无争竞之虞。又获灌溉之效。是开浚之辛劳在一时。而田畴之利益实在万世也。尔等甚勿惜此小费。昧此大利。斯则予之厚望也夫。

一精器具以济利用。湖南夙号鱼米之乡。其米各省通运。利济无穷。而治米之砻。竟以土为之。无怪易毁而难经久。或推至七八十石而一换。或推至百余石而一换。不惟费力。亦且费用。尝见江浙之砻。以木为之。置一具。多则可经六七年。少亦可四五年不坏。而所推之谷。又不可以数计矣。且其价甚廉。不过一千数百文。即可置造一具。开置土砻一具。亦须四五百文。则置一木砻。可当土砻数十具之用。而所费止须二三具土砻之钱。价廉用久。莫良于是。余已画具图式。拟制造二三具。给乡人用之。如果便利。可传各乡村。照式改造。至杵臼之制。亦不甚精。故乡间多食糙米。职是故耳。尝见江浙间。置大石臼。可容米五六斗。用石杵二。两人对舂之。日可得米三石余。其法虽善。犹须费力。尚不若湘潭衡山之大碓石杵石臼。以足踏之。甚为省力。又不碎米。兼之舂米一石。可得细糠三四斗。即可为喂养之资。是制一器而两收其效。利孰甚焉。诚能与木砻家置一具。是亦便民之妙法也。急宜仿而行之。

　　教养山蚕说　
张琛

</div>
    <div class="pagination">
<a href="皇朝经世文续编_page72.html">上一页</a><span>...</span><a href="皇朝经世文续编_page68.html">68</a><a href="皇朝经世文续编_page69.html">69</a><a href="皇朝经世文续编_page70.html">70</a><a href="皇朝经世文续编_page71.html">71</a><a href="皇朝经世文续编_page72.html">72</a><span class="current-page">73</span><a href="皇朝经世文续编_page74.html">74</a><a href="皇朝经世文续编_page75.html">75</a><a href="皇朝经世文续编_page76.html">76</a><a href="皇朝经世文续编_page77.html">77</a><a href="皇朝经世文续编_page78.html">78</a><span>...</span><a href="皇朝经世文续编_page74.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
