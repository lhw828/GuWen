<!DOCTYPE html>
<html>
<head>
    <meta charset="UTF-8">
    <title>皇明经世文编 - 第 150 页/共 172 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇明经世文编 - 第 150 页/共 172 页</h1>
    <div class="content">　　○议处宗藩事宜疏【宗藩事宜】
　　窃惟穷则必变、所以权时宜也、变而必通、所以顺人情也、袭拘挛之见者、知常而不知变、执偏方之议者知变而不知情、固未有不权变、而可以佐时势之急亦未有不通舆情、而可以计长久之利者、臣窃谓今日所议宗藩是也、国朝今余二百年所、　天潢之□日衍月繁封爵滋益盛而岁禄滋益诎无以处之、恐伤　亲亲之恩、有以加之、又重元元之困葢主计之臣、惄然深虑持盈庭之议而难为筹也、非一日矣、属者　皇上俞言官之请、特下　明诏、敕科臣往各宗会议其处置事宜业已有成奏矣臣还视奏中可谓善酌时宜曲当人情不加赋而禄自足不纷更而计自定、此公私两利之法也、臣何容置啄、第臣之愚、私怀过计求为永便、就其中犹有一二可议者臣试言之、　陛下试垂听焉、夫宗藩之所最亟者给岁禄也今议各府照额均支计指多寡而信缩之以为常此于岁额之巳嬴者似称便矣其它藩不足则今日业巳议补不过数年。累诎累议是滋扰也可议一。即所称便者今稍嬴矣而生齿亦且岁增近者五七年。远者不下十数年。均属不给补之恐不胜补不议补而听其告匮亦甚恝矣。尚得为长筴乎。可议二各宗之告匮者大氐皆支庶也有如通融均支则裒多益寡诚为至平第恐信缩之柄势必藉于亲郡王王而贤也则可。少一听私意以行爱憎疏属之得及期全给者或寡矣虽　朝廷令甲具在。如末流何是使利权有专擅而不均不和之弊起也可议三其有断然可行行之而永利者则惟开四民之业弛出城之禁严吏氓之形乎。今夫庶民之家其祖父岂必皆有世业遗其子孙。然率世传无乏者。上之以布衣取卿相蔚然亢宗次之收什一之息号称素封非甚不肖亦必不至为沟中之殍。今贡文之途巳开矣此诚变通之善政也而宗禄不给犹如故宜更一酌议此无他故则以各有营业而日生不穷也。今独不可行于宗室哉两汉之法。自王侯而降。庶子无复爵土。有去而为民者有自为民而复仕于朝者。唐宋亦如之今擢用未试而遽谓宗室子弟。习于怙侈。不必适于用又或虑其难制而禁锢之以一城。胡不引前朝事观之也。汉以朱虚侯而靖内难宋以赵汝愚为名执政。类斌斌可纪。今纵不可使亲禁掖握兵符。岂遂登进无门乎。古今人不甚相远惟上所风厉耳。招者什一。趍者什九谁不争自濯磨以象上指。安所称乏才哉傥谓将军中尉爵秩巳贵倨不当列之儒生。此特可自听其志不必过为之限也不然彼其循循冠儒冠。服儒服。以入见使者孰强之耶。葢必有所甚乐于彼。而不甘心于此者夫固乐之禁。何独限之也比如公卿之子。业巳蒙世荫矣然固有抱珍蕴奇而亟亟欲自表立者岂其堂堂藩府而一无若人哉诚使贡举之途一开令支庶而下。咸得试官自効其不材者亦得占田治生而考绩之法有司之禁皆比于民间即有奇袤。安所由逞则坐食可益省而诏禄可常给计无便于此者葢科臣亦条及之而臣之意犹欲其广也臣往观累年建议之臣、尝累及此、而竟以废格遂有今日之困、夫今不行恐又蹈后日之悔、伏愿　陛下断议而力行之、岂惟弭患于目睫、实可垂裕于万叶、岂惟推恩于藩府、实可永利于社稷、区区均禄计补、可无俟讲求矣、
　　◆书
　　上山阴王相国书
　　上山西王相公书
　　与大司徒石东泉书
　　与朱鉴塘中丞书
　　塩政考
　　○上山阴王相国书【册立诸事】
　　属者　宗社有灵授柄名德、此天将兴泰阶之符、而启我师以鼎革之会、泰否之机也其虽至愚极陋亦尝承教于君子矣、竭犬马而报知巳、此某之一时也敢不布其腹心、某惟为可为于可为之时易为可为于不可为之时难、今天下虽未至不可为、而不可谓非难矣、　主上朝讲久辍、几务倦勤非有异常条奏异常迁除、　旨辄数日不下、或竟留中不省、壅弊巳久、习为故事、不请似非政体请数或拂　圣心传闻起居违节、刑罚失中、阶厉府怨、大为肘腋之虑、有非臣子所敢言者、不言计将奈何且如册储之期、大信不坚、国本尚摇、后□阴卒以争册巳事□位人心汹汹怀不必然之疑、则格君难朝廷法纪、废弛极矣阘葺之象、兆形巳成其势非解弦更张、不可再鼓、乃当事者一切因循、沽宽大之名徒多为狐鼠地、而承讹踵弊、人且群然止帚厚、骤而易其常辙、逐影附响之辈、呶呶生谤、卒或沮格而不得行则饬法难、今天下物力尽诎、饥莩枕籍所赖以骨肉生死者、惟亲民之吏、而贪风犹炽、苛政如虎、其何以堪之、又如近日抚按馈遗稍为禁止而罪锾不见减损岂必皆解京充饷乎则专盈溪壑。反为奸人者利也。民于何苏。此安民之难也宰相操　天子予夺之柄、而为天下之所奔走、往往善入巧投、令人堕其中、而不自觉、如前日之小人。险于挤君子。以助其党今日之小人。巧于附君子。以文其奸。前日之小人。方怀观望。今日之小人。将又萌芽。此知人之难也士气者、国家之元气也、孔子曰、邦有道、危言危行、今人不喜人言、见人俯首深揖。口吶吶不吐辞。此风于今又益甚矣则目为老成又不喜人直遇事圆融委曲则以为善处转相则效靡然成风为士者不知有公道是非、袭套献謏、虚美熏心、无有设不然之事、为逆尔心之言者凡大官皆然而相门为尤甚稍不加察、则忠佞谬指邪正莫辨何以广言路而作士气此听言之难也、相公当此五难、天下理乱之关惟此、所不得不汲汲皇皇开诚集思、亦惟此、某则以为格君难矣、然　主上英明时有所不测之断、即间有触忤、辄为回霁、犹不至如水投石、似宜因明通蔽、委曲转移、如易之纳约自牗、遇主于巷、册立其首事也、即不得留侯之羽翼亦庶几如李泌之反复开悟从来。以求必成可也饬法难矣更张诚不宜骤。而有必不可姑息者亦宜去其太甚。如沐镇之骄横逡逡不处益无忌惮。稍为正法。便足慑伏。乃至军士鼓噪禁庭、损辱国体、失今不戢将来愈不可制、患且叵测、岂遂不可左袒群党、以安人心、显诛首恶、以维法纪乎、虽然、此犹一事也、识者曰失不在法而在人。不议人而议法何益。今诸司令甲具在大都法为情灭人为情死者。十而八九。诚使纪纲之地。纪纲之吏择人任事。无以阘葺不胜者充之。未有清正严明之吏立于上。而肯执法以狥情者未有大吏不狥情执法。而群吏不望风振刷者表端而景直理有固然。然今之坏法荡纪。往往自朝廷始。故曰朝廷正、百官莫敢不正、又曰、大人者正已而物正者也、则表之表也、安民难矣、宜慎简抚臣、重惩墨吏、巡按不必腾荐以树桃李、有司不必责课以为殿最、惟以墨著者、令抚按不时劾罢、不得以任浅假借、若俟其贯盈怨丛而后斥之、民之为沟中瘠者、已过半矣、又惟守巡二司、分辖各道、与郡邑之吏、日相亲临、所属贤否、闻见易真、每岁终各令核实密揭闻之抚按、抚按参访覆核密揭、闻之铨部、明分上中下三等、不许溢辞浮实、则上无德怨之任、下省求谢不赀。而抚按以此定司道之贤否。铨部以此定抚按之高下。清吏治、杜幸门、计无要于此者、至如大计取选、亦不必泛寄耳目、旁增私窦、苐由监司知守。由守知令。由长知贰。而官评之外。兼采居乡行谊。其有品格卑庸浮竞买誉者。亟斥之。以示鉴戒。近日部议罢卓异而上廉吏良是顾某窃谓举廉不若袪贪。袪小不若袪大。而后民可安也。人不易知、知人不易、而奔走于相公之门、其人品犹为易见、大都刚介寡合好以忤言进者必君子也。柔媚易亲。不务为正辞者必小人也。于此辨之。十得七八。今之小人、攻击虽不宜太亟、然有不必不可去者、熙丰之小人不尽去、卒贻绍圣之祸、葢小人在朝、如瘿附颈、如癣着面去之甚难、蔓延甚易、始若附君子而终于必胜君子、不可不深察也、人虽至愚、观人则明、彼敢言之士、固未必皆君子、未必中无私挟、亦岂必不皆君子、岂必尽出胸臆、惟其言有益于国、是不宜槩以人废、如其不可、姑置不行、亦无切责深罪。以塞忠谠之门。则贤愚佥获其益、耳目不致壅蔽、元气振而天下治矣、
　　○上山西王相公书【用人行政】
　　近得北中信、言先生再有论说、深忤　上意、亦且乞止帚、将得允旨、传来语或未真、病中得此、益自增剧、然不谂先生言何事、何以遽失　上心至此、某尝窃谓主上虽少倦朝讲、然用人行政、率能任属三四贤相即未必有转圜之美、亦不至有投石之拂、今建言者勤于攻　主阙。而诎于言辅理。似亦非易心之语。某迹属疏外、见闻影响、不敢浪及、即据所传邸报中一二、亦往往私置疑骇、本朝之设台谏。专于纠劾不法耳。今亦有言及大臣。则台谏群然起而攻之。虽同官亦自相矛盾不顾也。挟台谏为重。而蔽塞正论。前代惟晚宋为然。乃最炽于今日矣。自古疏入而曰不报。曰寝不行者。乃得具载史册。诚谓一时大建白。大纲纪。虽或见阻于昏乱。而令后世知当时亦有见远詧微。补弊捄坏之术。所系不小。故贾董衡向诸疏备于汉史者。皆所未尝经行至刘蕡一策。不过一落第举子。唐书亦备载其词而不遗使。在今日。其湮没可知矣。夫禁使不发钞是何心。而又申饬之者。是又有何心也。国朝令甲、使人人皆得尽言、毋得阻隔、故虽远者如振瑾、近者如严张、未尝下诏明禁部属不许言事、独创见于今日耳、夫吾无可涅之迹。人亦何乐于言哉、以此知非大公之体也。开国至今二百余年、此指郭明龙也未尝有请告居忧、巳甘退休、而复遭论劾者、即使其果巨奸宿猾、犹将悯其废弃而置之、况加于海内之名流哉、欲绝其向进之阶、而豫为折萌之论谓天理人情、所安乎、气节者厉世磨钝之要机也、故淮南惮一汲黯、而骄豪之卿相、折心于房绾、彼诚慕其风而知戢也、今一切仇立节者为好异。日守正者为矫情。惟取模棱软媚者。谓足以供吾之颐指。而猈比之。尊显之。即间有拔及曩所尝负峻节直谅者。亦必视其今日回面顺旨之意。何如。然后骤贵久要以忻动天下。此辈既皆海内所慕尚。且感恩诵德之不暇。于是訑訑自侈其声音。而巧猾无耻之徒。乘间鬪进。天下靡然顾化。而所谓真气节者。折北而远避。此人心士习之所以日就頺靡也。赏罚　朝廷之威福。务至公而不乘私意。则不独赏足为荣。而罚亦可以鼓舞群志近年触怒　主上者。无若潘大中丞、一旦以河决难其治者、遂起寄重任、是　皇上于喜怒之际、绝无专主也、乃如黄道瞻孙如法、久痼下位、此犹曰负犯上之嫌也、其直言忤时者、或正推别用、或远调不迁、或久扼不理、借一二摩切人主者、诡托之于不可测之用舍、而尽忆亦不能尽言、倘先生犹可少逡巡焉、庶几望异日之改图、　宗社之幸也、
　　○与大司徒石东泉书【理财经费】
　　古今之善理财者、不言生而言节、迨国运休明之久其文物既增修、则财用必侈耗、利孔必无遗议所当言者独有节而巳矣旬月以来又见诸台省各陈所谏、犁然具备、而其最要者、已略举于王给事之一疏今天下费之最巨者、无若边饷、其侵鱼蠹冐弊出百端、亦无若边饷顾人知之人能言之、而迄不得其要领者以权在督抚。隐蔽自上。则下相回互。受计支吾则推寻无迹故欲清边饷须公忠洁廉者。一改辙而更图之。乃可耳。不能。即仅得毫芒。所补几何也。今之所最蠹财而害民、无如铸钱一节言者虽纷纷、迄未有竟其根株者、乃弊原则在数更而屡变也、本朝洪武四年、始开局造钱、未几旋罢、中间正统天顺成化正德、皆格不铸、独嘉靖铸钱最多、十九年已有所得不偿所费之诏、后又更造洪武至正德年号。各百万锭。费且不赀。国用亦坐以空然　世庙在位久。至末年钱始通行。其旧钱及洪武永乐宣德弘治诸钱皆废矣。未几易以隆庆。又未几易以万历每一更易之际列肆兑钱者。资本一日消尽往往吞声自尽而小小市贩辈。皆亏折其毋钱。传相惊疑。虽官府日有囊头拲牿之罚。迄不得行。奸民又乘间造为飞语或曰不用火漆或曰不用金背。或曰嘉靖隆庆万历兼行。小民既无所主。而先积钱之家。出其所蓄贱售以偿十一。钱百文。重铜十二两。所易银不过一三分而巳乘北之缺自南而载以往。乘南之缺。自北而载以来又乃私自鼓铸。轻其铢两。杂以铅锡。故贱其直以乱真者。而小民耳目益无所凭钱法迄壅不行坐此。今闻水衡所积贯朽。而民间一闻布钱之令。疾首相告夫钱本神物其流行与否非禁令可齐要于民之所便而已不然何数十年前。唐宋钱遍行。日。民不告病而今严行　当朝所铸反告害称不便也。某以为继自今请暂罢铸钱。南北岁省数十万金。独无奈内之常例。外之射利者何。某以为非门下不能一截其流也。锦衣官挍光禄厨夫他诸役诡影者。几外省游食负罪避难之徒。谁不冐藉食粮于此。岁费钱谷无筭。近亦有论及此。迄格于中人报罢。某以为非门下显谏力争。不能一节其冗也。苏杭二处财赋极重。已偏苦矣。而今日之最受害者。又加一织造府。方其初、年犹能浮视节省、得清约之誉、迩来淫巧日进、费用日不足、借名加派、非分要求、织造之家、十空其九、其间自数百金数十金最下织户、皆转徙他方、其桀黠者皆去而为盗旧岁群聚府城几成大哄祸有不可胜言者、某以为门下宜乘圣心忧危之时、可请而罢之也、
　　○与朱鉴塘中丞书【军事积蠹】
　　近从里中父老、窃窃谈民间事、最苦积蠹、无若军事为甚、敢直披为台下陈之、葢军房猾书、世传箕裘。一切军户。皆口分之业也。军户之载尺籍者十一。而年远丁绝。户空存者不啻十九。明文之清勾者。累年不数人。而槩将虚绝之户。指甲作乙。烕东生西。开贿骗之局者。不啻百九。甚者钱神所通。则飞寄以避实。索赂莫遂。则暗栽为挨。由是无军而蒙有军之类。一军而驾一家之害。上下于若辈数人之手。而滋蔓为里逓数世之患千态万状、莫可致诘、其弊根大都起于载籍之无定本而积书之世踵袭也诚令户有实籍则虚实莫淆军无该书。则承治无自。夫无实籍则不得不寄耳目于该书。而求实籍于该书之门。犹之失实也。今所卫尺籍。岂不具存。里巷见闻。岂不具着台下倘有意乎。第着为洁令。凡清查三世绝丁不许再行勾补若官吏蒙胧勾清者当科罪将见在所卫实丁之户。注其里居。刊为成册。其有漏而不报。报而不实者。许都图里甲。亲赴长吏首诉。诉不当者。以其罪罪之。或涉疑似。审证无据。或公称逃亡。委无的脉。即本系实丁。特赐除豁。与过而存之。宁过而去之。至仁也。与寄询于吏书。宁过信于里逓。至公也。他如远代巳绝。及丁已尽。而户空存。与一切户存而久住清勾者。台下就中。或俯为奏除。或私与批豁。或槩可免清。亦槩不载策内。异日一遇清勾。第按实丁之籍。一览可辨。即有因缘为奸者。不得混开挨求。以滋骗扰。此籍既定。一切管军书吏永可革除。不必设佥。此诚仓生不世之利。而台下无量之泽也。
　　○塩政考【塩政】
　　夫塩之为用、非若五谷麻丝之最切、虞夏时仅以充贡未尝专取于民也。自管仲擅山海之类而塩策始征、汉用桑孔之谋、而塩禁始重、迄于唐宋、利源愈益开征榷愈益多葢天下财赋塩居其半。而谈利害者亦纷然费讲求矣我　圣祖独观大计深惟永利、念边城险远、兵饷不充、而粮运劳费乃以塩粮召商开中。令其输粟实边谓之飞挽尝试考之有数便焉商人自募民耕种塞下、得粟以输边、有偿塩之利无运粟之苦、便一流亡之民因商召募、得力作而食其利便二、兵卒就地受粟。无和籴之扰。无侵渔之弊便三不烦转运、如坐得刍粮、以佐军兴又国家所称为。大便者至如存恤灶户、则给卤地、给草场、给工本钱而免其杂差甚良法也比其后也、奸商贩私塩以壅正额、贫灶挟余塩以市商利乃令给官钞以收余塩轻课税以杜私贩、已又下令曰贩私塩者绞挟余塩者绞可谓纎悉靡有遗筴矣籍第令遵成法而不变、即可令国家千万亿年边用无乏时岂不大愉快乎、奈何议论之臣喜为纷更睹末流而捐必然之画计目前而忘长却之虑有见谓本色莫如折色便、于是起自三钱五分、浸寻至六钱七钱、课目不赀兼之有支给之难、有补赔之累而商病矣有见谓给粟莫如纳钞、更又复改为塩粮于是余塩不见加多、而塩粮卒难议减、且也草卤之场、占没于势、有称贷之息倍入于富室而灶病矣商人避正课之害。不得不借影于私塩灶户无余塩之利不得不私卖以聊生甚者招致亡命。挟海负险官兵不敢拒有司不敢言卒致官塩日滞刍粮日匮名曰召商实则里中窭人家无宿春者也名曰中塩实则转贩数手而不知谁之子也一旦边城有警仓皇失措召商而商不从挽饷而饷不继其病兵民病国家、可胜道哉今之议者、又曰世称米塩言同用也乃五谷与民无禁。而独于塩禁其弊至禁愈严而贫民愈甚富室愈横盗贼愈炽殆非所以同民利示天下至公也宽之便噫文学之策已不能行之汉矣如今日何矧　皇祖之法令具在、先朝流弊可鉴为此说者愚窃谓非计也无亦申明　祖制、与天下共遵守可乎、边方旷土皆可耕之田也嗷嗷待哺皆能耕之人也斥卤草场。今非不足也土马粮饟。今非有余也。如输粟之令。则本色可无折而正课自不能壅。如种边之令。则得粟可无难。而窭民且有所给粟以收余塩。即无工本。而灶不患贫。民利塩而乐输粟。即无远运而兵有余饷。凡此皆　祖宗朝故事。特在今日一遵行之而巳。他如晒塩不便。则议通融。塩花不敷。则议酌求河东额课则议轻减。超支报纳。则议派分。议者非不斌斌、要之一时权宜之筴、非澄本清源之论也、善乎先臣有言、治塩利犹治河患也治塩利不究弊源。惟末流之防。犹治河患。不去壅淤。而愈筑愈溃亦势也。故今之计。惟在慎简廉能有力者为御史。出而操理塩之柄。而专任之以青其成即　祖宗法度。不难复、而边用可永无患、计无便于此者、
　　皇明经世文编卷四百三十一终
　　●皇明经世文编卷之四百三十二
　　华亭宋征璧尚木　徐孚远闇公　陈子龙卧子　彭宾燕又选辑
　　陈玄焘鉴先参阅
　　曹侍郎奏疏（疏）
　　曹时聘
　　◆疏
　　报泇河展拓工完疏
　　泇河善后事宜疏
　　○报泇河展拓工完疏【展拓泇河】
　　为照泇河之没、其来已久、肇于壬辰之泄湖水、辟于辛丑之达沂河、而避湖凿石、遂成通津者、则前河臣李化龙之议也、上自李家巷、下至直河口、计长二百六十里、已于去年四月内尽开通矣、粮艘之由泇而上者、业五十余只矣、祗缘张村集以下三十里、直河广阔、因其旧以为渠、意在省费、而不料水涨沙壅、舟行稍滞、兼之泇卑于直。其水逆流。土坝被冲。其水旁泄。于是直河一带。沙浅胶舟。不免为全河之累。续该前河臣督行司道相度地形、避高就下。自张村西南创开支渠一道。长三十一里。下接田家口。去年所开旧河。而沙得远避。毛窝一。横穿沂河。浮沙约二十丈。见用椿板厢护。内实老土。而泓不为壅。王市口之减水闸。台头二庄之节水闸。与夫彭家口之滚水坝。一一用石建造。又自直河口以至刘昌庄。但系上年浅阻之处。一一辟浚成渠。以上各工至三月三十九日一并告竣、放水行舟、从留守中卫以后、衔尾而入、扬帆径渡、欵乃之声、不舍昼夜、臣由曹单丰沛阅视黄流、周咨挽回之策、南趋凤泗、恭谒　祖陵、东出灵邳、放舟直口、亲覩口外舳舻鳞集两傍者不下数百只、督夫挽拽、不两日而尽、臣尾其后。沿途测量渠水深者丈余浅亦不下六七尺。不但去岁沙浅。毫不能侵。即大泛口之溜。亦以下建闸座有所节蓄。而其势甚平也。夫新造之河、非虞浅即虞陿、今顿庄闸上有运解木筏数百吊泊于北岸、粮船行于南、臣之官舫、又行于粮船之南、是三舟可以并进。不可谓不阔矣。近据判官吕文实揭报重船过王市口者、至五月初三日已二千三十余只、傥此后船无脱帮、行如鱼贯、则较之去岁、迟速相悬、当不止于一两月也、运道安澜、漕舟飞渡、既无守风之苦、又免损失之虞、此皆群工用命之所致也
　　○泇河善后事宜疏【泇运事宜】
　　题为泇运三年、成效已覩、备陈善后事宜、乞敕该部复议举行以图永利事、据中河分司郎中刘不息等呈泇河之役、凿山掘石、其工最艰、流浚两年、河流通利、远避二洪汹溜之险、永厝漕舟袵席之安。凡在臣民、靡不欢忭、第事属创始、必须善后、酌为条欵、理合会呈、裁夺施行等因到臣、维时黄灌南阳、大挑孔棘、臣方疏请平治料理工程、而泇役告完、见通舟楫、所有善后事宜、待河回之日另议题请、今北徙之河、此治漕又治河也挽止帚故道、南阳一带。已无梗矣、新辟之泇。又行一运、视前两年且全运矣。从前之成效可覩、此后之永赖可期、避险即夷。舍迂就迩。咽喉顺利、国脉疏通四百万石之粟。渡江而北。与贮之仓庾者无异、讵非社稷无强之庆耶。谨会议照得国之大事、莫重于漕、命脉攸关、良非细故、二百余年、自徐而下、大都以河为运。迩来迁徙不常。数失其利。非二洪告涸。则诸溜难前。内外臣工、蒿目腐心、莫不以无漕为虑、泇河之开三公之力也幸泇河一线、先该河臣舒应龙创开韩家庄以泄湖水。而路始通继该河臣刘东星大开梁城侯先庄、以试行运、而路渐广。比至三十二年、河臣李化龙上开李家巷。凿郗山石。下开直河口。挑田家庄。殚力经营。行运过半。而路始辟。至三十三年二月内、该臣接管行事、见得改挑经始、运艘将临、立限严催、多方鼓舞、暮春首夏、接踵告完、是年行运者八千二十三只、比至去冬今春、臣虽躬督大挑、犹不时亲诣泇渠、往来料理、建闸平溜、浚浅裁湾、日夜催趋、如期而竣、故今年粮艘。七千七百六十五只。尽数渡泇。则泇之可赖。岂不昭昭在人耳目哉。然漕渠成矣。河官未设、闸座建矣、官夫未定、转输通矣、置邮未改、萑苻警矣、司捕未立、兼之闸禁未严、节宣失度、水利一泄、立覩胶舟、臣故不敢亏一篑之功、广集众思、谬画善后六事、列欵具题、或云黄已治矣。运可行矣。焉用泇河为哉噫此未覩河患之言也。治黄者去南阳之害也用泇者避徐邳之险也非谓黄治而泇可不用亦非谓泇通而黄可不治也二者不相悖而实相成。则黄流既挽。安得不汲汲然从事于泇。以为运道久远计耶。此后过淮粮船一入直河。别无险阻。臣等自当照数具题不必袭过洪之旧名也
　　计开
　　一画地分管以便责成、据各司道议称泇河自沛县李家巷、经滕峄地方、至黄林庄西邳州界止、应属夏镇分司、及济宁道、自黄林庄至直河口、俱邳州地方、应属中河分司、及淮徐道、各照所属会同管理、其沛地属徐沛河防同知、邳地属邳宿河防同知、无庸议已惟沛东不数里、即滕峄之境、自刘昌庄至黄林庄量长一万九千一百六十二丈、约百有十里、其中有岁修之工、须得府官料理、有出没之盗、须得府官弹压、有岁运之舟、须得府官催攒将止帚之徐沛同知、则虑隔属之难行、将止帚之运河同知、则虞遥制之难遍、合于万家庄建驿处所、专设管河通判一员为便、又峄县原无管河县佐、应增主簿一员、但该县河道工程颇简岁修自易、惟以县丞带之、亦足办理等因到臣、该臣看得新创泇河。道里延长。省直司道自应画地分管。摠摄于上两分司。及淮徐道无论巳。惟以济宁道而统辖滕峄。远隔三百里外。虽鞭之长。其及马腹乎。查得兖东见管两县兵廵、且驻在沂州、距泇孔迩、合增管河二字于原领敕书之内、督率府佐县正管理泇河、计莫便于此者、其分管府佐除邳沛地方、听邳徐同知照界管理外、所有滕峄河渠长逾百里既不可责之直隶府佐、又不可属之运河同知、添设通判一员、驻札万家庄、委为得策、第增一官即多一官之费而兖州府马捕通判、其事甚简、合无令其兼管泇务、专听夏镇分司、及兖东道统属为长、
　　一增设官夫以司闸务、据各司道议称泇河建有韩庄台庄顿庄石闸三座、及应增直河口巨梁桥侯先庄万家庄等闸应设闸官闸夫以司启闭、及查直隶旧运河马家桥留城黄家等闸自万历十八九年黄河倒灌镇口。内水不得外泄。积汇成湖、各闸久废。而闸官犹沿袭选补未革也、先该夏镇分司议将黄家闸官夫移之韩庄留城闸官夫移之台庄、马家桥闸官夫移之顿庄、彼方旷役、此方乏人、不烦增费、而官夫各得其职业矣、不敷之数、再查废闸移用、及就近兼管等因到臣、该臣看得泇河之内、建有韩庄台庄顿庄石闸三座、节宣水利、则启闭官夫、委不可少、合将已废之闸如所谓黄家留城马家桥遗下员役、即补前项新闸之缺、专司启闲、以后吏部选除闸官、俱照新闸名色、不必仍袭旧号、其余闸座候建完之日、再查废闸官夫、一体移用、或于两闸相近之处、酌议兼管、容臣移咨吏部照闸改正、以垂永久、在邳州境内者、附邳州僚属、在滕峄境内者附滕峄僚属斯闸座之启闭有人、而水利之节宣无误矣、
　　一添一驿逓以便应付、据各司道议称泇河原称二百六十里、今新挑支河避湾取直、实止二百四十里耳、宿迁至赵材约百二十里、与宿迁至邳州道里相等应令邳州分拨厂夫、即在赵村荅应、赵村至峄县之万家庄、约九十余里应令兖州府查照原议暂派钱粮委一职官于此荅应待一年之后。通计岁用钱粮若干。庶便酌量设驿。如使客果尽数趋泇避黄则另议裁徐州彭城驿为之帮贴可也万家庄至夏镇亦约九十余里、即接沛县之泗亭旧驿、无庸别议为也、等因到臣、该臣看得泇河告成。安澜利涉。趋夷避险。舟楫通行。自去岁至今贡舫使舟。无不由此出入据议赵村为邳宿适中之地。宜设一驿、令邳州驿厂分拨人夫钱粮在彼应付、盖从水之途虽异。而过客之数不增。浥彼□□不烦别费又万家庄系邳峄适中之地、宜设一驿、先令兖州府措处钱粮、委官荅应今巳一年、用过钱粮、必有定数应于东省坐派三分之二、再裁彭城驿三分之一以佐之、听吏部选除驿丞一员、添设驿吏一名、一切夫役廪粮、悉听东省驿传道议处、
　　一设立廵司以备干掫、据各司道议称泇河滨湖傍山。人烟稀少。地方旷野。粮运经行盗患宜防。合于台家庄设立廵捡一员、吏一名、编设弓兵四十名、就将原裁沙沟廵捡、改拨守备营弓兵二十名撤回、再于近泇州县编增二十名、常川廵缉、仍于河堤上修筑墩堡分布防护、其官吏俸粮、与夫修建衙舍等项钱粮、听该府查处等因到臣该臣看得泇河行运最称重地且东南财赋捆载而北者。悉出其途。非复昔日荒凉景象。但长途旷野。村疃稀疏。距县颇遥。捕官难顾。盗窃之警、委应预防、据议于峄县台家庄添设廵捡一员、弓兵四十名、专在新河廵缉盗贼、防获粮艘、应添弓兵、半撤旧裁沙沟廵司之役、半听州县酌量编发、俱属停妥、
　　一申严闸禁以节水利、据各司道议称泇河展阔浚深、漕挽永利、官民船只、往来栉比、但直口为泇黄交会之处。即今黄归故道。全河东下。直口之外。清黄交接。倒灌可虞。业于直口议建闸座。倘遇黄水暴发。即下板以遏浊流之入。而闸以内无灌淤之患黄水消落。则启板以纵泉水之出。而闸以外有冲倐之功。是此闸乃泇河门户启闭最宜严谨。次之王市闸居沂河之上游。系全泇之命脉。每岁粮船由直口而入。全藉闭闸积水以浮舟。官民船只。由沂河而进。却擅启板泄水以误运。是此闸乃泇河权舆。启闭亦应严谨。其它顿庄台庄韩庄等闸启闭之例、自有定规、但河渠新创。闸禁未严。每被势要座船。擅启闸板有将锁钥击碎者、有将闸板带去者、有将管闸官牌横加嗔责者、不思漕河关系国计。乃以一人之私图。而阻四百万石之重务。可不可也。合无请照淮安镇口闸座禁例严行申饬等因到臣、卷查万历七年、该前河臣潘季驯题称每岁六月初甸、通济闸外、暂筑土坝、以遏横流、其官民船只、暂行盘坝、至九月初甸开坝用闸、仍将题准　明旨刊示各闸之上。如有势豪人员、恃强阻挠、应拿问者、径自拿问、应参奏者、径自参奏、毋得阿狥假借等因、该工部覆奉　圣旨、又该前河臣潘季驯题称镇口等闸并未奉有　明旨、人心不知警愓、乞要照例请旨刊刻遵守、再乞天语申饬鲜贡诸船、如遇黄水盛发、亦令暂候顷刻、工部覆奉　圣旨俱经遵行在卷、今据前因、该臣看得新辟泇河二百四十里。此二语明开泇之利以代徐邳黄河三百六十里之遥。计程既省。险溜又避。行运三年。业有明效。官民船只。并涉此途。允为百世之利。内韩庄台庄顿庄王市等闸。已经建造启闭节宜。足禆粮运。其直口梁城万庄等闸。见在修砌。均为转漕而设。必须以时启闭。方得利济漕舟。第未奉　明旨、诚恐势豪船只玩视各闸、不遵禁例、如今春王市闸开放不时、粮船胶阻、倘直口之闸、尤而效之将来黄水盛涨。必至倒灌。其害更有甚于此者。据议比照淮安镇口闸事例、请旨申饬刊示闸上。严加禁约、委不可巳、
　　一议加裁展以收全功、照得泇河草剏。行运三年。鱼贯往来。已覩成绪第此河之通原因水冲旧迹。广陿不等。高下不齐。有残缺应筑之堤。有湾曲应裁之岸。有淤浅应浚之沙。虽连岁开挑。而渠长工剧。未得深广如式。且大泛口湍溜未平。犹须力挽而上。与夫巨梁直河等处。旧议闸座未建。吴冲猫窝二处。新议闸座应增。皆未竟工程、目前急务、据各司道勘议、自郗山东起、至直河口止、各项工作、酌量缓急、分为二等、应先完者为一等、估该土二十四万七千二百六十四方、每方四工、共九十八万九千五十六工、每方银一钱二分、该银二万九千六百七十一两六钱八分、募夫一万一千名、三个月完工、应续完者为二等、估该土一十五万九千三百方、每方四工、共六十三万七千二百工、每方银一钱二分、该银一万九千一百一十六两、募夫七千一百名、三个月完工、吴家冲猫儿窝应建二闸、估该工料银四千四百两有零、以上钱粮、分毫无措、万不得已、分作两岁鸠工、先将一等最急者趂今秋防事竣、檄行司道督令管河府佐州县掌印佐贰等官、补筑残堤、裁削湾觜、展辟陿岸、疏浚浅沙、与夫新旧闸座、势不可缓者、刻期建造、自十一月初筑坝兴工、限至次年正月尽。开坝放水。漕舟一至。务令鼓檝而前。其二等工程、候至来年运毕再举、合用工价、移咨工部、将河工事例、尽数解发、以抵其费、不敷即再开二三年佐之、工完之日、核实奏报伏候圣裁、
　　皇明经世文编卷四百三十二终
　　●皇明经世文编卷之四百三十三
　　华亭徐孚远闇公　陈子龙卧子　宋征璧尚木　顾开雍伟南选辑
　　邵梅芬霏玉参阅
　　徐中丞奏疏（疏）　杨兵宪集（书）
　　徐中丞奏疏（疏）
　　徐学聚
　　◆疏
　　初报红毛番疏
　　报取回吕宋囚商疏
　　○初报红毛番疏【红番通市】
　　看得我朝海禁甚严、而尤于日本为兢兢者、以日本鸷悍、素为中国患也、红番自称经乌江日本而来、向与倭合、关白曾勾以为援、此尚可以彭湖居之乎夫彭湖内岛、设兵防守、正以扼其吭而制其命耳、关白时倭将钦门墩、统舟二百、欲袭鸡笼广东有鸡笼福建亦有鸡笼、据彭湖、窥我闽粤、幸先事设防、谋遂沮、年来倭夷屡窥此岛不得志意岂一日忘彭湖耶、若以此岛与番市倭、必不甘心番必结连倭夷、为并力盘踞之计、据地取水、伺潮结舟宗、是我自撤其藩篱矣、胡不以香山澳观也、香山初议止佛郎一种、许其吊海而市、渐则不可收拾、为粤隐忧、番之渐可长乎、粤巳误矣、闽可再误乎、番一败衂于香山、继又见逐于吕宋、奸民乘其无聊、导之行劫海上、就彭湖居之、彼为它处所不容、闽岂逋逃薮故容之耶、揆理度势、断断乎其不可者、乃议者曲为调停、欲请泊它岛者、欲请置之东涌者、此又狃于目前之见、未取国与民地方之利害熟筹之也、夫闽税原以给饷。中贵出尽归之天府。海澄弹丸。而能设关以税者。以商航必发轫于斯。可按而稽也。若番船泊彭湖。距东番小琉球不远二千里之海滨。二千里之轻艘。无一人一处不可自赍货以往。何河能勾摄之。渔船小艇。亡命之徒。刀铁硝黄。违禁之物。何所不售。洋船可不遣。海防可不设。而海澄无事关矣。不能关何能税、即故税立尽、有司取何赋以给税、中贵取何税以报命哉、非所利于国也、外夷以方物致贡、各以国所宝效诚悃也。今番船所有罽毳而巳。煗地何所用之。丝缕布帛。我所用也。何取有用而易彼无用也。漳人但知彼有银。银可欲。且其初易诳。可多致之我贩吕宋。直以有佛郎银钱之故。与其货于险远之吕宋。而得佛郎之银钱。孰若贩于红番而近致之为愈乎。不知此不可数数也。吕宋诸洋与我商民习。彼此贸易。久巳相安。番在彭湖而市。势必绝吕宋诸洋之贩。初时或可倍蓰。未几当尽知我国之价不复可欺有立贱耳我徒有过海之苦。坐失市海之利。而重离吕宋诸洋之心。异日无复能望红番之去。而我自转贩于吕宋诸洋也。然后悔之矣。非所利于民也。东涌内地。闽省第一门户也。吾畏人偪处此。故戍守之。设栅深山以拒豺虎。今乃引豺虎同卧耶。漳民始贩吕宋。吕宋且为所制。一旦改虑。戮一万之命。如艾草菅。番性视吕宋为虓悍。舟器精而水战捷。万一越岛而来。合舟宗而集今岁二三船也。明岁什百矣。今岁红番一岛也。明岁他岛闻风至矣。香山非殷鉴欤。异日海上假称红番、劫掠商船者、无日无之、必且随哨随港增兵设舰、数倍乃足、此不惟失海之利而先被守海之害非所利于地方也。大抵闽省纪纲大坏、人人思乱、在在可虞、漳泉命、黩货无餍、何知三尺、即潘秀等诸奸、如鬼如魊、挟从古不宾之夷、赍么么不经之檄、创听睹未有之事、不待报可、而三四巨舰、直闯入乎戍守汛防之区、小人无忌惮、一至于此、皆缘国法未彰人情积玩、故首发难于张嶷、而此辈复效尤以开其衅也、养门庭之巨寇、为腹心之隐忧、因红番而祸闽省、因闽省而祸中原、此臣等万万不敢轻狥者也、
　　○报取回吕宋囚商疏【抚处吕宋】
　　议照吕宋通商一节、原因漳泉滨海居民、鲜有可耕之地、航海商渔、乃其生业、往往多至越贩诸番、以窥厚利、一行严禁、辄便勾倭内讧、嘉靖季年、地方曾受蹂躏之惨、维时当事、议以吕宋素不为中国患者、题奉钦依、许贩东西二洋、华夷相安、亦有年矣、顾一旦屠戮逋商至万计者、变出异常、法应讨罪、但究其祸端、良由张嶷妄奏采榷、为之厉阶、及奸商前年杀其酋长、积怨蓄憾、有以激之、情似可原、矧提师渡海远征、胜负难料、国体攸关、何敢轻率启衅、以厪　皇上南顾之忧、臣随会檄传谕佛郎机国酋长、吕宋部落知道、我　高皇帝总一方夏、表则千古、礼乐威信、世守如一、迄我　今上皇帝陛下、允奋天纲该览八纮、北极沙漠、南及尔等、东南诸夷、所有之海、日照月临、共成正朔、如日本诸岛、犯我属国、朝廷三遣吏兵、屠頳釜山、恢复朝鲜、还立其王、以守宗庙、鬼方杨酋、不畏王章夺父贼弟、弃妻擅杀其民、南檄吏士、驱兵进缚千里之国、夷宗翦土、鞠为茂草、非尔等所耳而目之者乎、去年海外奸民张嶷、妄称尔吕宋机易山有矿金可采、有司覆闻、　皇帝以为惊扰海邦、贻尔忧戚、遂付法曹斩之西市、传首海上、以告奸宄、乃闻张嶷去后、尔吕宋部落、无故贼杀我漳泉商贾者至万余人有司各爱其民愤怒上请、欲假沿海将士加兵荡灭、如播州例、且谓吕宋本一荒岛、魑魅龙蛇之区徒以我海邦小民、行货转贩、外通各洋、市易诸夷、十数年来。致成大会。亦由我压冬之民。教其耕艺。治其城舍。遂为隩区。甲诸海国、此辈何负于尔、有何深仇遂至戕杀万人、蛮夷无行、负义如此、曷逭天诛、坚乞再三、　皇帝以吕宋久相商贾、不殊吾民、不忍加诛、又海外争鬪、未知祸首、又中国四民、商贾最贱、岂以贱民、兴动兵革、又商贾中弃家游海、压冬不回、父兄亲戚、共所不齿、弃之无所可惜、兵之反以劳师、终不听有司言、爰降旨特行令所在遣使传谕尔等酋长部落、令咸改悔、畏天守善、其海外戕杀姑不穷治、尔等当思　皇帝浩荡之恩中国仁义之大、张嶷一诳口、辄不惮枭示以谢尔等、尔等非木石、独不思洒濯其心、以报中国乎、若前事讹传、未有兵革、投款効顺、商舶往来、交易如故、若果有嫌恨、已相雠杀、可将该岛所有漳泉遗民子孙、追敛各夷劫去货财赀送还郡、自此商舶交易仍听往来如故、其或听信奸徒、煽惑执恡、贪保昏迷、不共恃远、抗拒不听赀还、即当断绝海舶、不得西行、仍听诸吏兵同其家、愿报雠者、一风张颿、千艘并出、乡音难辨、玉石俱焚、或复听各贡市诸国二百年忠顺者、许其部落驱兵合剿、即以吕宋赐为市舶提举有司再请天怒、且及一旅仅頳釜山、播州白骨在望、能不噬脐、故兹檄谕主者施行等因去后、今据前因、除取回商民、批行该道查审明白、发令各家属领回安插外、该臣会同廵按福建监察御史汤兆京、看得吕宋原禁商民并劫去财货、遵照传檄悉经放还、详阅来文、词甚恭谨皆仰藉　皇上之宠灵得以保商民之生命、且不至烦兵费饷坐令怀德畏威实得柔远固圉一策、即臣仰荷天语责成至意亦可少抒其万一矣、
　　杨兵宪集（书）
　　杨寅秋
　　◆书
　　上抚院
　　又上抚院
　　上总督
　　又上总督（备苗）
　　又上总督（征播）
　　又上总督（水西助兵）
　　上三院
　　上内阁沈蛟门
　　○上抚院【征播】
　　征播之役水西始虽观望其后亦颇得力郭青螺在黔极用水西而李襄敖始终恶安氏之反复意欲并灭之播乎后水西争地襄毅屡□争之与黔中之论极相左杨君为黔中监军故其言义□用水西
　　途次连捧手书、颁发险夷图说、土汉兵数、狡酋情形宛在目中、何啻聚米、先是某将出国门、说者谓敌怒难犯、敌锐难乘、有如我兵米练、饷未方险夷未尽周知、火器未经教习、则姑且迟调土狼以省糜费、亟简材官、训练精兵一二万、分布要路盖三月之间、按兵似动不动、扰乱彼春耕、疲彼奔命、稍俟秋间。调集土狼、乘其惰击之、当似万全、其说微闻当事、秉枢颇见采纳、顷捧密谕黔事不出冬杪、乃知先声自足夺彼枭魄、至如作使安氏。最为今日对症之剂。某北上曾亟奏记、前者巳误岂容再误抵都备陈之政府强臣乳臭子耳。所拨置在陈王二监。欲得安氏力。非贷二竖不可政府云必抚按请而后可宥也。此恩在两台市之则妙。拟入黔首以此造膝乃大疏先发、早巳符契、当事之击即可知巳、第阅兵数内、安兵仅止二千何故、抑或别自有说、此辈变态在转瞬间监军分属东西惟命、军门体统严重。就中宣布德意驾驭鼓舞永坚乃心。非某任之而某。兵号五万、土兵向无足数合之见多。分之即寡。不然能制其死命否。且有土无汉。兵将不习。不胜乌合杞忧。千虑之得尚未可以片楮尽也、
　　○又上抚院【备苗】
　　东坡为梗之苗、询之差人云、即台蜡等寨之生聚于斯者、去官道仅二里、非九股苗犹然屯札聚而不散也我兵机事密、把截严、乘夜袭之、无虑苗多、所虑者苗漫散逃耳。势必拽九股复来。而播兵亦来。播不来坐失九股之心。可逆睹也。有如播与苗复合、又屯札五里桥。睥睨兴隆城池。我兵复婴城固守。则官道何时通。而坐困何时解乎。今合蒙兵猡兵镇竿镇溪之兵、不下三千、扫除之后似不得不屯札一大营。与之拒敌固守。如尚单薄、请亟催蒙杨二土官之兵四千、前来协守、偏桥楚兵入播路也又厚集偏桥之援、合偏桥黄平东坡三处之兵、不出七十里外。似可联络策应。若云六七千之众。不能守一官道。则重安牛场之足□我咽喉者。不独一东坡站也。拒户守之。犹恐不给。何言大举。此必争必守之冲。当早有决策。
　　○上总督【备播】
　　播酋自分罪在不宥、向所不即东冲西突、为紏拽生苗未集、时而狂逞、移檄传书、以恐恫我、时而卑辞乞抚、以尝试我、今且分道入犯、使我疲于奔命、以先发制我、先焚劫东坡站堡、进偪兴隆城、张疑兵犯黄平所、兴隆危若累棊、及见援兵稍集、始撤大营解去、残苗仍梗道、不数日而思石之龙泉告急、兴隆之报稍解散者又报复聚、且声言必攻黄平偏桥矣、龙泉关系、止于思石、若兴隆偏桥之间。非独楚黔之咽喉。而滇南咽喉也。自东坡为梗。而滇之上供自西来者不得北。黔饷自北来者不得西。差遣既绝、声息杳然、职前具禀此一线路乃必争必守之冲、非屯札一□营拒敌固守、即黔且坐困、无黔且无滇、何言大举、今黔力既不支、楚援竟未集、事在燃眉、督责犄角、惟仰仗霜台威棱耳、再惟黔兵原议四万、今虽增至六万、率系各处土兵、多虗数、每万仅可六七千、堪战者仅可三四千、职去岁监军昭平、实目击之、黔中不独防播。又所在防苗。隘口渡口之把截。卫所城池之防守。以及押运守营之类。合之见多。分之见少。无所不分。无所不弱。恐劳逸之势既殊。众寡之数复不敌。此一劲酋似未可以尝试扑灭也。
　　○又上总督【备苗】
　　黔事孔棘、霜台荣卫若身臂、而烛照情形在几席、自发难后黔之精神。止收拾安氏一着。第酋所难。正在与贼绝。而所难于绝者。飞练之事。寔合为一幅。今虽寒盟、遽难改脸、我虽多方作使。必不能如播酋百计弥缝。且近日剽劫东坡黄平、不尽播兵、多紏拽之苗、及借播为名者应龙尚坚壁在穴、安氏即无狐兔之疑、却恐亦不免胜负之顾虑、职所庶几、其不敢退托者、大兵云屯之日、乌合土兵、孰肯摧锋先登、与贼争一旦之命。其当在安氏乎。曾以此谕之、彼亦无词、脱得彼欣然矢力。即借我鹬蚌之势。收彼渔人之利。总之期于收功。则亦足稍称塞霜台之明威上赏矣第此辈变态在瞬息、职犹未之敢必也、再惟播患在外苗患在内。播今犹在藩篱。而苗乃在门庭。苗患未除腹背受敌。安得一意从事于播。处苗不出抚剿两端。不移剏之未易抚。第地未熟期会不一。治苗莫若雕剿出其不□欲散不能也山王山王机方动苗已觉漫散入山。先该刘参将率兴隆兵袭台腊等寨贼早已惊觉。厪焚其空寨以归。随该水西兵攻破平嵓、擒斩约六十名颗、稍摧苗锋、第局面尚难结束楚师未集、偏桥之援未厚、苗之猖獗、与官道之梗塞未可知也
　　○又上总督【征播】
　　比正月初六日钱都司报生员曾文学以计斩提调赵士登时同事皆喜职独有忧色、十四日则龙泉报已不守、杀死吏目刘玉銮、掳去土官安民志矣、侧闻施南卫之兵尚未到、抚院已立督副将陈良土比领兵二千、及新募夷兵毛宗庆等兵一千、驰赴救援思石、十六日见石阡同知张于鸿之揭、未见告急、职从乌江探报者、云应龙于正月初二日点兵、不知去向。至初九日回播州矣正与龙泉事相合、彼中府县城池似无恙、且无厪台虑、童总兵以十二日到省。初议分布、将以李总兵督平越以东、童总兵督贵阳以西、适奉宪檄、抚院亟遣之、且驰赴思石调度、西顾无一兵、遂以单骑驰行、陈总兵亦以初十日从沅州发偏桥矣、龙泉不独思石藩篱。寔湄潭进兵咽喉。不即收复贼势日张。彼欲散未散之人心复合。直出偏镇。梗我粮道。为力之难且百倍。欲复龙泉、远水无救近火、必非调拨之兵所能济、连日探得狡酋札兵于乌江之新站刀靶水、又时常于老君关呌喊安氏兵借路。此直以疑兵牵我。且虑水西之捣其虗也。彼以疑兵制我。我独不能张疑制之。今滇兵已到。似应督发屯札马鞍山、又调发新到募兵同罗宠等土兵屯札马场或三里堡、亟令水西点兵札沙溪、仍请乞宪令督永宁奢兵向嵓门札雷鸣镇、似进未进。烟动火不动、亦熊搏虎子之论也狡酋必不敢跬步出穴龙泉之蚁聚可立解矣贼散则龙泉居然旧物或亦攻其所必救之一策也职已力请抚院、遣发朱参将前往水西点兵、催促安强臣之檄、相望于道、闻强臣以十九日发鬼誓师、后赴省札七十营、以五路进兵、数在三四万之间曹副将至大方捧大赉、用鼓乐导迎、亲见凤氏伊母子鼓跃陈恩、自东还极感辕门非常作使、即非我族类、恐亦不得不効死力矣、安与陇同族惟是陇澄之赏未及、不得比于安之目把、其人视强臣更勃勃、愿霜台无终遗之、狡酋尽括夷汉之妻子、上囤为质、人心怨恨、各思投顺、大兵至日必有云集响应者、率先一二具揭报中、外尚意即前宪示中称尚义者、前陇澄欲如赵士登故事、职不可、与其斩之。使后来者心疑。不若招之。使后来风动也
　　○又上总督【水西助兵】
　　黔中百事草具、祗奉师期黔所在若破屋、不蔽风雨、贼欲冲突、何所不可、所牵制彼者独水西。彼中苗夷所怯。亦惟水西。次则蜀兰州东川芒部。贼每扬言安氏阳顺上司耳、水西与播仇杀已久已与我约定号头等语以安夷心。其实防安不浅今以上刻之兵。屯板山囤可知也。安氏母子、荷霜台作使超格、曹副将之遣、正中肯綮、而陈恩尤感出望外、先是安之旧夷目。犹有言汉把得赏。而我辈出力者。有言禄广之事。杨酋曾为安出力者。有言今日及杨。而明日当及安者。不无龃龉。陈恩置酒高会。力为主持。云今日命出朝廷骚动半海内、非我家希冀侵轶、业受督抚厚恩、何说之辞、不尔大者移师祸及我家、小则革主冠带、戴罪杀贼、是汝辈贻主羞也、各夷目始帖定、今初六日札兵出渭河而凤氏亲出以朵、土妇出。诸夷目无敢不震慑矣。所分布进兵路道、具揭报中、然陈恩之意在主谋。无奈乃捣穴耳。职再四呼之、造膝细探、所谋亦是吹楚歌散、党涣羣。就中取事。总不出霜台招降范围之内。而恩复有疑恐谋功不若战功奇异日论功有说。职极口谕之。诚得如谋。省许多军饷全许多生灵。功孰奇于兹督抚必能为汝移咨说明。决不汝负。渠始释然计抚院必能详布于霜台、而渠即日似亦具详以请矣
　　○上三院【征播】
　　此书详播州□制存之备考
　　初四日抵播、首经桃溪、循溪入贼衙院、及诸寻乐处、规制几万厦、尽付一炬、所存者望站台、垂纶放舟处、望鹿城、合抱古杉、垂杨夹道、入播自打铜街、历狮子桥抵白田坝一望但见瓦砾、入播治、四牌坊三层楼俱乌有、从煨烬中得其忠孝堂、及家庙遗址、所未毁者、州后玉皇阁、与龙山香山东山数寺、千年剏建之播、一朝成墟、见者无不徘徊咨嗟、初六目间关抵海龙埧水西营、在囤后新辟之路、砍山伐箐、攀木缘磴、虽咫尺而迂回三十里非徒跣不可只得暂札外营。次日会川东左监军登养鸡城。望铁柱关、是日酋以死报、信疑相半、职漫意酋死则无主必乱。囤上必有溃散投奔者。何至晏然如故。左监军以为然督诸路兵鼓之、城下锐炮火器俱发、城上石弩雨下、我兵被伤者不少、城下诘之云酋死且乞降、何以拒敌、城上应云、汝以炮加我万众性命所系、无奈以弩应、其众尚未离也、酋之狡百出、各路刻定时日、前攻后打、左击右应、但一处歇手者、即以逗遛论、申严土司、屯札囤脚、昼夜把截、脱在信地疏虞、虽曰不以贿行、谁其信之、密唤一二汉把、谕以大利大害、无敢不唯唯者、天稍霁、职即徒步入箐亲监之、惟是共逐之鹿。有犄者。必有角者。功在后路。前门寔守之。功在前门。后路实逐之。两翼可推。使人各得一体。则人争用命。脱大憝未缚。忮端巳见。三省既为岐路。一省又自为岐路不曰某兵可不必用。则曰某将可不必来。恐有专功者即有隳成者虽有发踪、不遗追逐、是在霜台一条布之、则以数十万众合围、蕞尔一囤、贼虽欲以诈死缓须臾之死、必无幸矣、
　　○上内阁沈蛟门【征播】
　　自去冬黔中之警报相望于道、甚且一夕三至、缘兵力之最贫而弱者无若黔。地势之最近而平易于冲突者。亦莫如黔。龙泉黄平。则尤偪近虎穴门户。狡酋乘我兵未集、将未到、今日声攻龙泉、明日声攻黄平、今龙泉竟被残破、思石婺川之城池、且危若累棊、越在千里、援亦弗及、独计有不援之援。攻其所必救耳。力请抚院、将省城近兵移札、立檄水西安疆臣、点兵札沙溪、立遣朱参将往水西催督、又力请总督檄永宁奢兵札雷鸣镇、欲进未进、烟动火不动、总督复益以南川棊江之兵扰之、贼闻果撤兵归巢。婺川孤城尚得无恙。则牵制之明效而酋之不能首尾相顾可知也思石属楚哨偏桥信地、今大将军陈璘巳到、闻龙泉警、驰赴思石、偏桥之楚兵亦渐集、春雨将淋、蜀中不能日费千金以待黔。分布粗具、拟于二月初三日誓师、至期则总兵李应祥、副将陈寅王鸣鹤、或亦踵至矣、黔省会偪近酋穴。仅隔一江。所恃无恐。不至惊动。则水西安宣慰之力。唇齿狐兔之疑。人犹不能释然于安。近据其出杨酋责望于彼私书。及某先后探报杨酋现修板山囤。专为防安。而以万七千同心上刻之兵。专备安氏。则酋之疑安可知。安之区区亦略可槩见。某作使之不遗余力、细察其意、亦欲图美名。规厚利。业巳蒙被不测恩宥、庙堂且只目而望之、渠所主持在陈恩王嘉猷等、某时呼之造膝、两汉把唯唯、不以间谋。则以力战。始终不敢退托。人言彼欲收渔人之利、由某管窥、诚得彼功收渔人乎、斯亦足称塞威棱、西南所祷祠以求者也、第谋则酋防护甚密、战则困兽必鬪、恐安尚不自必耳、所幸彼中众叛亲离、迩来通细作、乞牌谕、乞免死票者、接踵如云、狡酋百计。于各渡口把守。不能禁也。至如苗患在腹心而九股为最、方有事于播、剿之既难、抚亦不易、某计发犯官缪思忠刘之屏等授之机宜、俾得出死力自赎、今巳抚出其头目一十四人、而领其渠曹钱擂等四人诣抚院投见、插血誓刻、愿效把截、所不可化诲者、黄岑寨胆自知罪重之残苗耳。声威一壮。自当帖然。
　　皇明经世文编卷四百三十三终
　　●皇明经世文编卷之四百三十四
　　郡人徐孚远闇公　陈子龙卧子　宋征璧尚木　宋征舆辕文选辑
　　宋嘉祯善先参阅
　　冯元成文集（疏　书　叙　杂纪　志）
　　冯时可
　　◆疏
　　请变卖种马疏
　　○请变卖种马疏【变卖种马】
　　题为条议归并事宜以重责成以新马政事、车驾清吏司案呈、查得洪武初年、马皆官牧。必官牧万不可行故令民间为此二十八年令民间牧养。永乐十年行于永平等七府。宣德四年行于山东兖州等三府。正统十一年行于河南彰德等四府。渐图孳息以备起俵。弘治六年太仆寺少卿彭礼、以户丁有限、奏　请止设种马拾万匹。岁取驹贰万伍千匹。始有定额。正德二年御史王济、以户马日弊、　请以种马额数、令民买马解俵。其逓年有无孳生。不必追究。种马备用。自此判而为二。成化二十三年镇江府知府熊佑建议、　请革种马。正德八年山东都御史赵璜复议之。嘉靖间浙江道御史钱嶫等具题、变卖南直隶通州等七州县马肆千壹百捌拾陆匹。三十九年应天都御史翁大立复议之。隆庆二年太常少卿武金奏　请将种马尽数变卖。该印马御史谢廷杰具奏、本部议覆、钦奉　穆宗皇帝圣旨、备用马匹久已买俵、种马徒存虗名、百姓却受实害、宜从谢廷杰说、深思详定、着且革去一半、以苏民困、钦此钦遵、万历六年又该直隶廵按御史胡秉性具题、变卖安东等四县马柒百伍拾肆匹、至今存者仍有餧养之累。革者亦有津贴之苦。其它无名劳费。难以悉数。百姓嗷嗷。日望均恤。伏蒙　圣慈轸念民艰。惟兹种马课驹。乃民艰之最重者。在昔沮变卖之议者。不过恐绝孳生之源。乏缓急之备耳。不知穷民无赖。牧饲失时。羸瘠尫隤。种且日毙。安望其驹。乃至别买大马以备解俵。是未尝有孳生之实也。其何以克缓急之备。缘　国初民间养马。丁不编徭。后则槩编。甚至丁消而马在者有之矣。此与王安石新法中马政何异地不起粮。后则槩起。甚至地卖而马存者有之矣。或一家而养数马。或一身而克诸役。点验无宁岁。赔偿无虗日。追呼于官司。需索于吏役。以致称贷不巳。鬻产继之、鬻产不巳鬻子女继之、鬻子女不巳、迯窜流继之、中原根本重地。所当深虑。及查种马原额壹拾贰万伍千参百陆拾陆匹、据太仆寺疏开所辖种额捌万捌千有奇、见存银肆万壹千有奇、据南京太仆寺奏报种额参万柒千肆百陆拾陆匹、除陆续变卖倒失外、实在壹万肆千捌百捌匹、南北两寺通共实在伍万七千伍百贰拾参匹、今若尽数变卖价银、收贮太仆寺、以苏山东河南南北直隶困穷之众。草料折征、每年计拾贰万伍千有奇、积至十年、可得百万、如遇俵马不足。即将此银分发各处官为收买。一同解俵、给价从厚立法从蕳。马自云集。堪充实用。变卖之法、其议有五、先年变卖定价拾两、殊为太重、迄今拖久贻累况马价高下难以槩拟合令各处抚按官。选委司道各官。亲为佑计。高者无过捌两。下者无减伍两。完日先造青册送部。以俟解银到日查考。此变价所当议也。往时变卖解银限期。近者三月。远者半年。顾民间种马。率多不堪。一时变卖未易尽售。追比太急。则奸人射利。量宽其期。庶不厉民。此立限所当议也。草料折征以资储积。兼可岁稽马户。默寓约束。先年每匹征草料银贰两。小民犹称难办。后议征壹两。合无定以每匹征银壹两。此草料所当议也。种既巳革。驹不当责。其巳经验报者。则属官物。宜阅其种马堪卖者。以报驹给赏。不堪卖者。以报驹并卖辏足今价。原未报官者免追此。报驹所当议也。　朝廷此举。盖以苏久困之民。即变价银两。亦不得巳而征。各处有司。自当仰体　上意。各将马户多方优恤。不得因其释负。仍敢巧立名色。加以杂役。其马户有迯故种折者。有迯移新复者亦宜分别减免。以宣　恩泽。此优恤所当议也。案呈到部、臣等议照　国初战马。原系官牧嗣因承平无事。散养于省直民间课驹起俵。后因多事。课驹不堪征战。改为买解大马之法。寄养近郊。缓急足恃。其种马尚在民间。百十年来。节经当事诸臣建议设法。课驹迄无毫毛之效。民间攒户养马。困苦巳极。有司按季点验。骚扰益甚。无名差遣。各项科索。悉取办于马户。闾阎殆不堪命。数十年来。节经当事诸臣建议革去种马。永塞弊源。卒未有能行之者。岂惟年复一年。民害日深抑恐一旦有事战马鈌乏至　穆宗皇帝初年、采太常少卿武金之议、欲行尽革、于时当事之臣、议革一半、其害犹未尽除、至今遗议纷然、兹蒙　皇上特容臣等查照节年题奏事理议处停当、诚为惠安小民预饬武备至计、适该御史于有年建议痛切、远自数千里而至、臣等札行太仆寺查议回、称审度时势、变通调停、上不失　祖制、下有俾于生民葢亦有见于此、臣等再三考究筹划、先年变卖未尽种马一半、委应通行变卖、量征草料银两以佐买马之费种马虽革、马户宜存、听省直各照旧或十年、或五年、一次审编、买解大马、如岁用马匹数多、太仆寺预呈本部、多买本色或有重大征战、无论本折、悉买、本色如再不敷并、出太仆寺所贮变价、及岁积草料银两、分发州县、收买臕壮大马、一同解俵、太仆寺应用庶民害永除、武事有备、一清久废未尽之弊、复还　国初慎重战马之意、相应题　请定夺、恭候　命下、通行南北直隶山东河南廵按衙门、并札付两京太仆寺、仍咨都察院、转行各廵按并印马御史、行各司道、并府州县掌印官、将卖剩一半种马、尽行变卖、司道各官、亲估价银、上等无过捌两、下等无减伍两、估完先造青册送部案候查考、以文到之日、南直隶限一年以里、北直隶山东河南限十个月以里、变卖完日、倾销成锭、各州县依限解部发寺收贮。专备买马。不得别项支用。每马每年折征草料银壹两、以万历九年为始、征完各州县总数解部发寺、不许延挨拖欠、孳驹巳报在官、其种马堪卖者、将驹给赏马户、不堪卖者将驹一同变卖辏价、马户有逃、故种折者、审实免征、迯移复业、种马犹存者、照下等马价减估仍严禁有司仰体上意、各将马户务要优恤、俾令乐业不得踵旧承讹、加以杂泛差役科索、以致　朝廷恩泽不及于民其余未尽事宜、并经理马政各官、应否裁革、疏上得　旨种马着尽行変卖抚按官悉心计处停当具奏上请定夺、
　　◆书
　　上刘军门书
　　又上刘军门书
　　○上刘军门书【叛贼】
　　查得巴乡叛贼、内瓮改等四十七寨、素服安国亨所管朵火等拾捌寨、素服宋德懋所管、今官军进剿、聚为六寨、以逆颜行、诸贼畏服大种。乃其天性。以夷攻夷。则中国良法。后不用兵而即平服者不用官军之力也若责成安酋。以重兵临巢。其余官军把截隘口。遥为声势。彼无所迯避。擒取首恶。余党自可安抚。若不得猡兵。竟令官兵独进。彼此不应。情见事露。各贼穷窘力鬬。恐伤威重。伏望裁酌、又重赏之下必有勇夫、各兵擒斩首贼若干、阵前验明。先行量赏。则得实惠。可以鼓舞其气。若在事后。往往为土司将领干没。彼此利未即获。安肯奋然用命。刘都阃亦颇任事、身为斥堠、但兵既不多。钱粮又少。难以责其用力。合再发银两、给与本官、庶得济事、守备李显文驻札马场、初五日移进铁芦、离贼巢二十里、各兵止带米二三升、往往累及各屯堡、恐非以饱待饥之法乞发牌令刘都司、先于新添龙里平越三处仓内、每处陆续借运白米、班师之日、查筭处补、大约此贼不能尽剿。惟除其首恶以明威令。若欲尽剿。则须调独山平浪丰宁等处。恐又远不及事尔、
　　○又上刘军门书【叛贼】
　　近日巴乡诸贼、俱巳授首、此举不挫一兵之锋不费升斗之饷。而不逞之徒。咸服其辜。威震四郊。恩及万姓。此则本院深计弘畧所出也。顷见刘阃言安国亨尚有百余首级。意欲不报。但此恶党。明其为贼。政当报闻。何嫌之有。不然、恐更生他议。其余未获之党。幸即出示赦宥。使反侧子自安。此一大创后。地方当有数十年宁谧。其它溪蛮洞酋。闻之亦且寒心。自后亦不须更有鵰剿。仁人之师若风雷。不常见也。昨按院为盘江修桥工费未足、颇烦区画、倘得本院牌行布政司量发犒助、不惟按院仰荷、而滇南士庶靡不诵德矣、
　　◆叙
　　送右都御史吴公填蓟辽保定序
</div>
    <div class="pagination">
<a href="皇明经世文编_page149.html">上一页</a><span>...</span><a href="皇明经世文编_page145.html">145</a><a href="皇明经世文编_page146.html">146</a><a href="皇明经世文编_page147.html">147</a><a href="皇明经世文编_page148.html">148</a><a href="皇明经世文编_page149.html">149</a><span class="current-page">150</span><a href="皇明经世文编_page151.html">151</a><a href="皇明经世文编_page152.html">152</a><a href="皇明经世文编_page153.html">153</a><a href="皇明经世文编_page154.html">154</a><a href="皇明经世文编_page155.html">155</a><span>...</span><a href="皇明经世文编_page151.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
