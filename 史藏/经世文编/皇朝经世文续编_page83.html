<!DOCTYPE html>
<html>
 <head>
  <meta charset="utf-8"/>
  <title>
   皇朝经世文续编 - 第 83 页/共 192 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文续编 - 第 83 页/共 192 页
  </h1>
  <div class="content">
   为海运之说者曰。元行海运。中外称善。　　　圣祖　　　列宗。闲欲试行。况今洋舶骈集。海若献灵。苏浙之漕。转运十年。风涛之险未经。盗贼之氛悉靖。积惯而出大洋。非若元人之沿山求也。则径熟。经旬而抵京仓。非若河运之经年交兑也。则期捷。水脚有定价。无恤丁修之银也。则费省。开洋有定时。无修河守闸之扰也。则法优。与其竭蹶河干。藉黄而帑金虚掷。曷如联翩洋舸。招商而　　天庾充盈。则全行海运便。为引之说者曰。大洋之险。非可以久历也。汶为黄隔。黄挟汶行。清水涓滴不能送漕。舍海运而新是图。则盍引济运。水之距张秋。相去仅一百数十里。而由元城以注张秋。亦势如建瓴。诚能不惜经费。浚开引河。则水盛涨。即可泻注临清。复于张秋建筑水柜。储存清水。并引范濮寿张雨水。随时倾注。冬春则闭闸蓄清。夏秋则启闸灌运。昔白英激汶济漕。亦此法也。杜藉黄之淤。袭引汶之策。法未有善于此者。则引入运便。为转般之说者曰。航海浚。犹冒险而伤财也。漕船阻遏。不过东昌二百一十三里。转般输运。费亦不多。或仿董搏霄负米更递之谋。或循裴耀卿置仓转输之法。仍由临清以运天津。江淮之船不渡河。则免回空守冻之累。津淀之船不入闸。则无套塘守汛之忧。王念丰转般私议。蔡总漕复转运疏。古人有言之者矣。则陆运转般便。为采买之说者曰。之数者。均需于运也。今有不需于运而自能足国者。采买是也。仅令各省照米折银。运缴京库。特派大员于就近丰稔府县采办米谷。则居奇之徒。不招而集。关东田地肥饶。且运其有余以赴江浙闽广。采买到京。尤属易易。况今轮船装载。经旬万里。川米湘粟。购运不难。酌量价。商贩即来矣。运粮于各帮。支兑而舟车盘剥。其势纷。购米于近省。交易而商贾骈臻。其政壹。则不如采买便。为挽黄归故之说者曰。今之议改运者。以黄河夺济。挟汶入海。今如挽黄归故。则河运似可复旧矣。考黄河故道。曩由云梯关入海。自咸丰初年。铜瓦厢决口。遂改由牡蛎口经行。今欲挽之而南。首浚河身数千里。分段修补长堤。以次塞决合龙。总估银二千六百万两。分省摊派。分年举办。似易为力。如此则清口粮艘。自有淮水浮送。而张秋漕米。仍藉汶水运行。则挽黄归故便。而筹筑堤束黄之说者曰。否否。航海。权谋也。非经久之策也。引。变例也。非常易之图也。转般采买。可以暂试。不可以为国典也。挽黄归故。势需缓图。不可以为急救法也。近年黄水散漫。决口太多。不独汶水之清。未能济运。即黄水之浊。非际伏秋盛汛。亦不能贯注张秋。今惟将各口堵合。收束长堤。则黄水高。自能抵送临清。虽明知逐年浚淤。似非良策。然以　　天庾正供。系根本要图。即万分为难。亦不能不极力兴办。则筑堤束黄便。此数策者。均各自抒伟论。卓有识力。举而行之。补偏救獘。亦足为达变之方。救时之术矣。然以显默揣天时。远揆地利。静审人心。细察水性。窃谓全行海运。有当虑者四。引入运。有不便者六。转般为权变之方。而又有五难。采买系暂行之法。而亦有三害。挽黄归故。复旧章也。而有不足恃者七。筑堤束黄。急先务也。而有可议者八。请毕其说。

元行海运。成数具在。覆溺极多者。仅至元二十三年。每石漂覆三斗四升零。而分年科算。视河运之短欠。比较仍优。即明永乐初年。王宗沐小蹶鹰游门。倾覆七舟。亦因溟渤初行。洋道未熟。致有此患。非海运之咎也。风涛之险。似不足为海运忧。不知天怒难知。海程窵远。万一如咸丰二年淮安五月十二日之飙风。飞舟拔树。光绪五年海州四月初四日之台风。抛石移庄。其倾覆之数。岂可逆料。即托　　圣朝洪福。漕米挽行。百灵呵护。断不如斯。要之老成谋国。动出万全。似贵存慎以将事之心。断不可出铤而走险之策。此海运之当虑者一也。闽粤南洋。或有海氛。而由吴淞以达大沽。沙礁水浅。贼寇全清。即有萌。苏松则有提镇。登莱则有总兵。随时巡缉。断不惧以绿林盗舶掳劫黑水运糈。加以海防久撤。万国来宾。商舶星罗。轮航雨集。猜嫌不启。盟好永敦。方将同护　　帝京。谁敢凭陵粮舸。然以今九瀛杂处。难保不一旅寻仇。傥或燋齿贯胸。互相启衅。鲲程鳌舟。日肆干戈。鹬蚌相持。横截要路。或兵沪水。而十效之粮艇不来。或角胜燕台。而百里之津门遽梗。安山之河运。久患渟淤。沙艇之海粮。又复隔绝。京仓暂竭。良可隐忧。此海运之当虑者二也。然此犹人所易料者也。更有人未尝料。而其势将来必梗塞不能行者。则大沽口日久淤淀之患也。元行海运以来。洋道之变迁。昭昭可考。元之漕米。均由刘家河入海。即古之娄江。旧称口宽二十丈。水深一百尺。今则口门之外。淤为平陆矣。明初运艘。例由崇明廖角嘴转湾浮海。今则该处淤浅。与戏台沙相接。海舟不能出入矣。登州成山。为漕船假道之区。曩称水深千尺。船不可近。今则与劳薛诸山。矗峙沙洲矣。安东云梯关。漕船闲或经行。黄河本由此入海。今则海口远徙。滩淤成田。升科起税。且逾二百里。口门之外。并有沙梗五条矣。大沽口距铁门关。祗二百八十里。黄挟沙行。为斜射之形。势渐浮送。近年轮舶赴津。秋冬水小。业经起剥待潮而行。不数十年而牡蛎口淤遏。又将如云梯关外接筑长堤。沙梗凝接。势不能不壅遏大沽。江浙漕米。又复未能抵京。即藉外洋机器疏浚深通。而积沙将去。流沙旋来。日积月高。断不能按期交兑。此海运之当虑者三也。更有甚者。漕河全盛时。粮船之水手。河岸之纤夫。集镇之穷黎。藉此为衣食者。不啻数百万人。自咸丰初年。河徙漕停。粤氛猖獗。无业游民。听其遣散。结党成。谋生无术。势不得不流而为贼。捻逆滋扰。淮颍徐宿之人居多。往年贼党繁滋。未始非漕运之羁阻。激而为此也。我　朝　　　圣圣相承。二百数十年来。不改河运。即道光六年海运试行。其行径之熟。兑期之捷。用费之省。立法之优。未尝不可为长久计。而　　　圣谕煌煌。一则曰此系一时权宜之策。再则曰来年仍由河运方为妥善。　　　圣谟广运。烛照无遗。岂不以　　　历朝良法。未可变更。亿万民人。难于位置。明知耗费良多。而河运历年如故。亦谓成大事者。不计小费。图远略者。不务近功。远虑深谋。实有超出寻常万万者。今则军务肃清。四方底定。迭奉　　纶音。营勇以次裁撤。迩来分散者。犹未甚多。仍易防检。将来大股支遣。非谋位置之地。难保不别酿事端。此等闲民。率由召募。均系强悍无赖之徒。一旦撒手归田。毫无约束。薄有蓄积。挥霍立穷。逼迫饥寒。复萌故智。小则明火案多。大则揭竿变起。剿办歼除。又不能不烦兵力。欲以弭兵而转致兴兵。其害岂有已时。综计　国家各务。惟河运复行。安置之人极多。全漕起运。船数非一万数千只不可。以每船二十人而论。水手纤夫。此中可容数十万人。加以沿河小本。各集穷民。藉此养活。实繁有徒。虽属奸民。苟能温饱。亦谁自作不靖。设以长行海运。遂废河运。而地方终不能安定。其若之何。以知河运之废兴。实关　国运之治乱。此海运之当虑者四也。

引济漕。极为良策。而利之所在。即为獘之所伏。由元城县遽开新渠百数十里。不能不迁移集镇。挖废田畴。设或抗违。威逼势迫。闾阎骚扰。不可胜言。此引之不便者一也。经行之地。岂少坟茔。移葬迁柩。惨及枯骨。昔河臣欲于盱眙溜淮套等处。凿山引淮。　　　圣祖仁皇帝南巡钦阅。且因骨累累。卒寝其议。今由元城馆陶凿渠开河。难保不迁移邱墓。此引之不便者二也。水来源本清。而盛涨猝临。浊漳辄复挟沁倒漾。怒涛浑浪。一发难收。遏之则水势仍微。听之则泥淤又垫。欲避河患。而卒与河患相同。此引之不便者三也。芦盐入豫。由运行。今欲障之东流。即不能不拦河设闸。一经闭遏。芦税盐厘。致多梗塞。　国课有亏。此引之不便者四也。豫粮来往。本由河东运。两岸民田。尤资灌溉。今欲引以济漕。势必建闸闭坝。从此商贾船只。停搁不行。沿岸农民。石田致慨。漕粟虽能勉运。而民生格碍良多。此引之不便者五也。汶水袭引东省各泉。普行湍注。支派甚多。水发源本弱。即极力蓄储。设法展宽。断不如汶水之旺。纵或伏秋大汛。水势有余。而上流容受不多。盛涨消耗亦易。如今十数帮之船。诚不难乘时蓄送。设行全漕。春往秋还。周年不息。终有易竭之时。催运押空。刻刻可虑。此引之不便者六也。转般之法。行之于古则为权衡。而行之于今则多梗滞。木牛流马之经。转毂括囊之法。亦因水程窵远。万不能不行此法。即唐之缘水置仓。宋之易船接运。均由河道经行。亦未尝陆挽数百里之遥也。今如东昌之道永梗。而仅恃转般以入　御河。车负马。不绝于道。人夫百万。多费帑金。一难也。道阻且长。经管匪易。一经阴晦。霉变尤多。而奸民之盗窃。霖雨之漂淌。防不胜防。护不胜护。浮沈亏耗。谁为补偿。二难也。置仓设官。又增帑项。不独簿牍纷繁。亦且书差需索。多一番交割。即多一分开销。出纳转移。更多周折。三难也。民夫运价。定例虽严。而胥吏持权。多方舞獘。一隙稍疏。小则短扣额价。而威势相凌。大则勒派民夫。而丝毫不给。相沿成习。变为差徭。控告无门。民遭荼毒。四难也。　御河以东。剥船无多。增之不能。造之不易。循环接运。岁月稽延。久积临清。亦滋流獘。军饷官俸。未能如期。五难也。采买之法。少则易行。多则难购。今以百万漕粮。遽欲采买。即在南省购办。而搭附轮船。獘与海运相等。一害也。近畿采运。数逾百万。太仓之粟。安能足额。即当丰岁。价亦高昂。抑之则商贾不来。听之则闾阎食贵。二害也。派员购办。非不廉明。而勒限销批。急如星火。势处急迫。亦不能不倒行逆施。或以京仓要饷。而禁民户私藏。或以官价成交。而勒市侩贱售。加以奴隶分肥。差牙索费。苛扰凌虐。转以累民。三害也。

无已。则挽黄归故。而亦有不足恃者。浚修塞决。业经估银二千六百万两。此等巨款。　国库支绌之秋。岂易匀拨。而自粤捻滋扰地方。大户帮助军饷。藏积俱空。今再捐劝。亦属寥寥。部议分派各省。逐年摊办。而窃思近年大局。海防未靖。兵饷方殷。加以秦晋燕赵。水旱洊臻。赈恤之银。靡岁不拨。如再协饷治河。能保其源源而来乎。此挽黄之不足恃者一也。二千里之河身。高者二丈。老淤凝结。飞沙盈渠。虽拨帑金。岂易开穵。此段畅而彼段仍淤。其功不成。今岁开而明年又塞。其功亦不成。即全河治矣。而或有数十里之梗。数千丈之塞。其功仍不成。此挽黄之不足恃者二也。干堤二千里之遥。逐年风雨。大段毁坏。加以筑圩御捻。犀堤为濠。兰仪以东。不啻数千百处。遽加修补。未易弥缝。稍不如式。一经汛涨。处处可决。决于南而铜砀睢桃。足为洪湖之患。决于北而曹单丰沛。仍为运道之忧。此挽黄之不足恃者三也。黄河迁徙。天实主之。今铜瓦厢决口。宽逾十里。跌塘五丈。东趋利津。实有归壑之势。勉强堵塞。岂易合龙。设使闭而复决。千万金钱。又成虚掷。历考　国初以来。黄河决口。宽仅四五百丈。犹且屡塞屡决。阅数年而不成。丰口初决。费帑五百万。而迄少成功。马港改湾。耗银八百万。而仍由旧道。近代覆车。可为明鉴矣。昔河始夺淮。百法挽其北行而不能。今河复夺济。恐百法挽其南行而不能。此挽黄之不足恃者四也。且勿谓其不能合龙也。即使缓以时日。倍筹巨帑。强而挽之南行。而清口套塘之法。今日亦不能行。历年淤遏。黄高于淮。而自七堡一决。洪湖高仰。引河扪口。淮水不能畅出。即闭礼坝。涓涓细流。仅恃一线之张福口。淮弱黄强。安能浮送。道光末年。百法补苴。且有节届孟秋。而杨庄之船始报尽者。是以迭次奏行海运。盖知河运有岌岌不可终日之势也。今日淮口之淤。更胜于昔。引河未辟。湖水不高。黄即复故。而淮为黄遏。势亦不能启坝送漕。黄河不归故。而运道之梗在张秋。黄河即归故。而运道之梗转在杨庄。此挽黄之不足恃者五也。不独此也。堰盱石堤。本多残缺。即或估修。岂能保固。而洪泽半湖。形势如碟。一经筹堵礼坝。淮水高。经临盛汛。湖不能容。高堰即不可保。如再溃决。则高宝东岸。又将有清水潭荷花塘之忧。南运梗塞。更在淮扬。此挽黄之不足恃者六也。且淮扬之忧。亦不仅在运道已也。往年黄河夺淮。二渎并行。洪湖之水。全以里下河为壑。漂没田庐。淹伤禾稼。几于无岁无之。今幸黄河迁徙。大宪奏请导淮。民庆再生。功幸能成。而河又欲夺之。昏垫之惨。又如昔时。黄与济合。培堰而山东即弭水灾。黄并淮行。入汛而淮南永为泽国。非惟民庶吞声。亦且漕粮减额。此挽黄之不足恃者七也。

筑堤束黄。固属今日要图。而仅恃筑堤束黄。即为河防獘政。往年漕舳七千。按时浮送。水犹有余。今以漕粮仅十数帮。运船仅五百只。尚且十分危险。待汛而行。设起全漕。即或束黄。亦难终年送。此筑堤之有可议者一也。迩日漕艘。历年迟钝。非际大汛经临。即致束手无策。幸而秋涨未消。犹可按时抵次。不幸而天寒水落。即难画策回空。仅恃束黄。交兑回船。不能飞渡。此筑堤之有可议者二也。运粮船价。本自不多。而每年浚淤。糜帑转甚。更加添纤剥浅。在在需银。　国家力顾京仓。断不吝此库款。而以易穷之巨帑。填难尽之漏卮。殊为可惜。仅议束黄。淤遏更甚。年年耗蠹。日益加增。此筑堤之有可议者三也。临清以南。官河绵远。不惟米粮转运。亦且商贾往来。今仅筑堤束黄。势惟伏秋盛汛。浮送漕船。帆樯鳞集。而秋冬水涸。舟楫不行。坐使两岸市廛。仍然减色。此筑堤之有可议者四也。万里漕河。有关　国运。地脉泉源。岂可中断。今仅筑堤束黄。而不引汶水贯注。致使河渎朝宗。转等沟塍积潦。活水不来。民风更弱。此筑堤之有可议者五也。张秋闸坝。曩为蓄清。次第启除。良为善策。今仅东黄济运。而未有清水来源。挟入浮沙。闸闸兜束。渐且为患于御河。此筑堤之有可议者六也。黄不南徙。自须固筑金堤以为保障。加培民堰以遏洪流。今仅议束黄济运。而上下游卒归缓办。简陋补苴。游移两可。致使黄河之患。一决于侯家林。再决于石庄户。频年漫溢。肆虐山东。设再因循。阳谷东阿。处处可决。且将为害于　　帝畿。此筑堤之有可议者七也。仅以黄水助运。近年大汛。犹可设法高。挽推漕米。然查荆门各闸。沙泥凝结。较之昔年。业高数尺。运送一年。即高仰一年。人力无多。帑金易尽。安能去此日积月累之沙。譬如今年高一尺者。来年即高二尺矣。今年高五尺者。来年即高六尺矣。浸假而河渠壅遏。高与闸齐。汛涨即临。运送漕粮。窃患求如今日而亦不可得。此筑堤之有可议者八也。

引济漕。如彼其左。而挽黄归故。又如此其难。转般岂裕国之方。采买非经邦之策。居今日而议漕运。显反复思维。亦仍不外以河为宗。以海为辅。以筑堤为要着。以御黄为首图。是在设法以引导之。相机以修筑之。随时以疏浚之。择地以储蓄之。可改者改之。当因者因之而已矣。且夫黄水由大清河入海。是　国家之福也。河出利津。乃系汉唐千乘故道。经行千年。迄少水患。咸丰改道以来。南河每年省岁修银七百万两。岂非明验。而兰阳以东。滨黄滨淮。滩岸又复涸出良田千百万顷。增科起税。　国赋加多。而且大河雄阔。万里来源。环抱　神京。尤据形胜。粤捻四出劫掠。邹滕迄无乐岁。而临流辄反。卒未能飞渡黄河。天堑之险。不异长江。浊浪一渠。胜于雄兵十万矣。近今要策。势惟有将齐河济阳利津沾化接筑遥堤。而南岸本为泰山旧足。酌加沙堰。即足屏障千秋。其中流仍须如南河往年设混江龙十数具。往来疏剔。则沙淤永不壅遏。历观乾隆嘉庆之时。名臣辈出。吏部尚书孙大学士嵇均以改河入大清为请。咸丰初年。安徽巡抚福以口决兰仪。奏请河由利津入海。实有二利四便。此外钱辛楣文集孙渊如奏稿魏默深筹河篇孙濩孙治河疏。均谓河入利津。为今日之急务。河未夺济。犹望其迁徙。以减东南半壁之灾。今河自夺济。此乃　朝廷转乱为治之机。闾阎易危为安之日。而犹鳃鳃焉挽使南流。甚非长治久安之策也。显闲披经世之篇。习闻名贤之论。远稽掌故于历朝。近访泉源于数省。蠡指管窥。闲有论说。其谓设法引导相机修筑诸大政。非托空言。试而行之。安在河运之不可复乎。请终其说。

所谓设法引导者奈何。分水一口。即南旺湖。本为水脊。南高韩庄百十有六尺。北高临清九十尺。该口有东来汶水。挟以百数十泉。滔滔泻注。障以石坝。遏以斗门。其派极多。其势极旺。分流济运。极为灵便。漕船越安山。经荆门。转　御河。道历四百里。地经十九闸。均藉汶水逐渐浮送。　国朝以来。未闻竭蹶。而自兰阳一决。黄河贯运。汶水抵济。黄俱挟以东行。以致汶水清流。涓滴不能注入张秋。而贯入临清以南运河者。仅有汛涨浊沙。逐年淤遏。日积日高。且黄河历年决口。水势漫溢。伏秋之时。面宽数十里。毫无约束。引不能。御黄不可。是以漕米经行。万分艰险。始犹仿行套塘。近则淤垫太高。将欲蓄塘套送。而亦难之又难。为今之策。欲行漕米。惟有仍引汶水。而汶为黄隔。欲引汶水。计惟仿淮安杨家庙创修地洞之法。俾汶水之清。仍由河底地洞伏行以达张秋。庶几浊浪不再浅淤。而清水如初支送。策虽创而实因。制虽新而实旧也。其策创修双孔地洞六百丈。各高五尺六寸。宽三尺二寸。建筑两堤口。宽以五百丈为准。两堤之中。各建一坝。一为临黄。一为拦黄。两坝之外。复建两闸。一为导清。一为复清。酌建金门。以为漕船出入地步。闸坝造修。均骑地洞。而地洞之设。又须南口稍高。入口配戴庙闸。出口配平水闸。方能势如瓴建。如此则堤中之五百丈。可容黄水经行。而堤外之一百丈。分为运船屯。船到安山。一如南河套塘之法。因利乘便。是亦计之善者。援古证今。成规具在。其大者。如淮南里河底。设立木洞。而河西数十里。积潦行于地中。俱以东乡为壑。其小者。如杭湖灵隐寺。套竹为筒。挹泉于韬光。而水可引于五里之外。其成自天者。济水伏流千里。迄山东济南。激而为趵突泉。其成于人者金陵贡院。以洋铁为管。周围旋绕。激引江水。而试场数万人之饮食。藉以不竭。即浅知深。因近悟远。安在清水之不可引导乎。所谓相机修筑者奈何。黄河浑浊。束以高堤。方能以海为壑。否则沙缓停淤。壅遏更速。且东昌运道。汶水由洞济运。尤须以堤障御黄流。不使泥沙挟入。而自兰阳报决。黄水全注张秋。历年大溜南趋。又将洪川口霍家桥新兴屯等处次第冲开。遂致伏秋汛涨。数十里地一片汪洋。而沙河及赵王河反行干涸。漕出戴庙。无岸无堤。插标绕坡。十分艰棘。矧以滨河两岸。迭被奇灾。小则漫溢出槽。远近田庐。全归水国。大则冲刷开口。当冲集镇。尽付洪涛。微特安山逼近。昏垫罹灾。即阳谷以东十数州县。亦复饥溺流离。不堪言状。百姓奚辜。受此困阨。率因东省绅耆。时以挽黄归故为心。而不为之策长久。历年大吏筹款惟艰。有扬汤止沸之谋。无釜底抽薪之术。漕运之忧。亦地方之劫也。殊不知黄河迁徙。人力难回。频年毁裂。累已难堪。设再因循。害将曷极。今幸霍家桥张家志门各处。均已流沙积渐。壅遏口门。计惟有审度地势。迅筑长堤。拨帑集夫。力期巩固。而青惠蒲滨两岸。以次增培民堰。接建遥堤。庶民众同庆安康。而漕运不忧梗塞。此外御汶石坝。蓄水闸墙。湖岸之倾欹。斗门之毁败。尤须一例兴修。认真举办。不此之务。而犹以筑堤为缓图焉。非裕国安民之策也。虽然。设洞以引汶。筑堤以拦黄。将来之沙可不来。而已积之沙犹终遏也。可奈何。

则惟随时疏浚之可乎。束黄济运。沙日积而日多。引汶济漕。沙日去而日少。此乃一劳永逸之方。一费久省之术。特以临清以南。沙堆如山。地段太长。程功匪易。非分年以开浚。则急遽而不能成。非积日以累功。则陵躐而不可达。该河壅积有年。闸闸兜勒。董是役者。首在疏辟中泓。配平各闸。俾十数万之粮。鱼贯而入。然后以次开宽。逐年掘穵。务使丈尺宽深。复如旧制。则行十万之漕可也。行百万之漕可也。即行四百万之全漕亦可也。设以帑金太巨。不易措施。则又有藉助兵力之法。昔同治八年。东臬刘估浚张秋河身。因驻扎铭字各营。而酌拨津贴。光绪六年。爵相李以大辟天津海口。合三十四营兵力。而另加犒赏。军可杜其宽闲。帑不忧其告竭。奏而行之。是亦通权达变之方也。其余陆续当办者。壅滞山泉。则派员搜剔。纡回山。则设法爬疏。管泉各职。亦须实力实心。随时疏导。东省之运道。安患其再有停滞乎。然吾考运河数千里。极易淤遏者。首在东昌。次即在众兴。今东昌之地。拟请设洞引清。按闸疏浚。则张秋之运河治矣。而众兴之运河。仍患水小。则又奚说。此其势非择地储蓄不可。韩庄以东。曩借微山湖水以送船。宿迁以南。例资骆马湖水以济运。今则骆马一湖。屯为官田。蒙沂之水。不复储蓄。俱由尾闾泄入六塘。王柳二闸。几为虚设。近来漕运。俱藉山东湖水。贯注桃南。时而东湖水旺。或能开闸分溜。纵其运行。设际东湖水微。接济本汛犹忧不足。安能再让有余以济下流。势不能不闭闸蓄清。以保本分。桃宿以东。遂忧浅涸。光绪二年。期届四月。粮艘浅搁。犹在杨庄。职此之故。今纵不能合骆马全湖屯水接运。亦宜相择该湖卑洼之区。圈以圩堰。遏以闸坝。以为漕船复行之地。废田不多。而即能源源入运。是亦降格补救法也。不以此为当务。蒙沂泉源。听其旁泄。而仅恃邻省之水。以徼幸于万一。十数帮船犹忧胶滞。设行全漕。其何以济。

至如漕政之当改者。亦甚多多矣。会典开载浅船定式。梁头不逾一丈。入水不逾四尺。迩来江豫舱廒。犹符定制。而江浙湖广等船。图载私货。深有至七八尺者。遂致运水稍小。守板蓄水。违限愆期。况今各湖淤垫。储水不多。越式大船。安能行运。而且一般赴津。糜耗良多。有造船之费。有修之银。有屯田之租。有月赠之钱。一石之粮。数倍运之。而州县之赔累。黎庶之加征。官民交困。更有积重难返之形。尤甚者。今日之丁。即明朝之军。始因稍宽民力。暂令支运。循行日久。遂改长运。浸假而勒之造船。浸假而坐之编册。其历年之赔垫。积岁之凋残。患已不可胜言。此中或有亏欠。照例监追。闲有殷丁。押提签换。断以顶运。责以赔粮。百姓躬亲。如罹汤火。破产倾家。不知凡几。而强有力者。又复藉以漕米刁勒州县。挟制关卡。买帮包货。百獘丛生。矧漕粮耗米。本有定例。迩来逐渐加增。横立名目。于是有赠耗赢米。有轻赍银两。有贴补定额。有通关例费。州县亏挪。遂不能不增加民赋。亿万苍黎。岂堪受此浮收之累。若此者。均河运之蠹也。船式不改则妨漕。运法不改则妨帑。军丁不改则妨民。漕费不改则妨政。曩因升平日久。积习相承。固结牢笼。更张匪易。今则獘端厘剔。漕政一新。有可改之机。又处能改之势。千载一时。会逢其适。是在大宪因时而裁酌焉。亦漕运之急务也。而其所当因者亦自有在。漕米冬兑冬开。立有则例。而回空趱运。各有限期。断不容一刻迟缓。近因水次延。历逾　钦限。沿途阻滞。在在展期。以故凿冰阻冻。积压年年。今欲往还迅速。自须查照限期。且今之长运。即宋之直达纲也。本少转挽之费。又免耗窃之虞。准挟土宜。足为津贴。即交兑稍迟。较之支运接运。犹为简便。再议改章。转滋纷扰。便民而不害民。利国而非病国。非甚不得已。亦何妨相因勿替耶。诗曰。不愆不忘。率由旧章。书曰。监于成宪永无愆。此之谓矣。总之策贵酌其纯疵。谋必审乎正变。统筹全局。乃能扼要以图功。采集言。始可折衷而立论。际漕政陵夷之日。为权宜旋斡之方。以浮海与达河较。海危而河安也。以导与引汶较。纡而汶捷也。挽黄之与导清。一逆而一顺也。筑堤之与设洞。一塞而一通也。挽粟长行。即可免转般之烦扰也。抵京充裕。并不烦采买之纷更也。雇船有额价。以视舢板水脚。亦不甚悬殊也。漕法可改章。从此积惯獘端。亦可以裁汰也。　　圣朝军政以外。首重漕粮。部议迭颁。不废河运。诚以根本要图。须立经常良策。显狂瞽之言。虽未必确有把握。而审时度势。似易图功。傥询于刍荛而择善以从焉。庶几东省运道。清流激湍。两淮河渠。一无阻滞。权以江淮皖豫米谷先行起运。暂时河未展宽。苏松全浙漕粮。仍行海运。一俟疏浚经年。河渠复旧。然后以苏浙大帮。全由河运。即湖广远省。亦即次第征收本色。陆续而来。则进退权自我操。迟速不为人制。从此远服输将。米仍来于八省。太仓堆积。粟可支乎十年。不独　天庾充足。绩媲干嘉。亦且贡物骈臻。洽侔虞夏。岂不懿哉。

　东南底定。朝野上下争以请复河运为言。而南中士大夫习知海运利益。遂欲竟废河运。论辨纷纭。迄未能决。曾文正公所谓以海运为主而河运为辅。最属持平。现今江浙七府一州之漕俱归海运。而江安以及山东仍用河运。飞挽转输。并行不悖。盖漕运更章以后。积獘一扫而空。河运海运已非旧制。居今日而拘牵陈。泛举利害。无当也。此篇于复河运之说。条分缕析。奄有众长。足资考证。至地洞之法。殊无把握。原附八辨。尤觉不经。删之。俾无訾议焉。

　

卷四十八　户政二十漕运中

　　筹补救河漕疏道光五年
监察御史王赠芳

奏为河漕两妨。请亟筹补救。以杜患未萌。恭折具奏。仰祈圣鉴事。窃惟河漕二事。本属相因。未有河治而漕不治。亦未有河病而漕不病。自上年高堰掣塌。清水泄枯。既无以刷黄。遂莫能济运。不得已而用借黄之下策。明知必为河害。但冀可以通漕。臣窃以今年之借黄。较之嘉庆十六年。有不可一例而论者。嘉庆十五年。高堰虽经掣通。堵合智坝。湖水渐落。尚存一丈四尺六寸。其时清口仍属畅流。回空粮艘。遄行无阻。非如去年自清口至宝应俱成平陆。此不同一也。十六年正月。洪泽湖水尚存八尺。低于黄水者仅三尺余寸耳。御黄坝未（石又）口之先。运河尚有清水铺底。非如本年全用黄水。此不同二也。十五年冬。马慧裕既经堵塞马港口。即将海口挑浚深通。非如去年海口宣泄不畅。现在又复垫高。此不同三也。似此情形。当事岂不深悉。所以未敢明言者。祗期粮艘可以北渡。他患姑且再图。乃臣闻现今（石又）口坝十余日。所渡过粮艘。尚不及四百只。统计南漕船数。约五千只。今五月初七日。即交夏至。大汛须防。御黄坝万不容迟堵。是可以渡黄之期。不过六十余日。此后必每日渡七十只。方期无。若照现在渡黄数目计之。至多亦止可渡二千只。而运道日受黄水淤垫。恐挽运日益艰难。兼之风信靡常。不无阻滞。则粮船不能北渡者。势必至有二千余只。岂止湖南后帮。且恐不止江西湖北各帮已也。前经督臣魏元煜预筹盘坝剥运。无论所截留官剥四百余只。断乎不敷。即添雇民船而御黄坝堵。南船不能飞渡。黄河以北。安得有如许六七百石之大船。足供雇觅。傥无论大小。尽装尽用。则需船更多。骤难措办且迁延时日。或伏泛长发。大雨时行。尤为棘手。若令东豫军船交米后。再济江南之用。又恐贻误归次。有碍该省冬兑。况雇船脚价。及制备口袋。雇觅人夫。种种耗费。作每石五钱计。二百万石之米。即需一百万两之银。有此一百万两之费。何不径令江广帮船运至上海。由沙船洒带北来。其试行海运之方。臣谨另折陈奏。此特粮船行走情形。应请　饬下大学士臣孙玉庭等。将每日渡黄船数。极多时若干只。极少时若干只。牵算约每日可渡若干只。再将未经渡黄之船。截至堵坝以前为止。实能趱渡若干只。核实先行奏明。毋再含混。其不能渡竣之船。庶可另图长策。若仍观望于此时。必至周章于临事。臣谓杜漕患于未萌者此也。

若夫蓄清刷黄。治河良策。上年黄水既大。清水又由高堰泄枯。未收涓滴刷黄之益。下游已难免停淤。二月间御黄坝（石又）口。黄水一入。即将束清坝冲塌。则黄水之湍急可知。河不两行。分引入运者。既涌溜迅激。循途归海者。必纡缓停沙。其海口垫高情形。河臣曾否入奏。臣无由知。惟据署东河河督臣张井疏称。南河咨会。海口已垫高八尺。此水缓沙停之明征也。计其时犹在二月。再经三四两月。其垫高又必更甚。大汛一临。岂不可虑。夏至以前。御黄坝若不早堵。汛至必且夺溜。若堵闭而海口垫阏。所谓下壅必上溃。决溢之患。何可复言。查嘉庆十六年之海口。挑浚已深。祗因挑河之土。漫坍中流。拦潮坝基。起除未净。一经梗阻。而王营减坝之患以成。复以下游仍不畅行。而李家楼之患继至。此下壅上溃之前事。共见共闻。今海口垫高业已有据。此时防患。安可再迟。现据河臣请常例防汛银一百五十万两。臣愚以为两岸固宜修防。而下游尤当疏导。应请　饬下江南河道督臣严烺速行履勘。现在海口。比二月又复垫高几何。其御黄坝口以下河身。凡遇有淤滩沙嘴。亟宜一律挑切开挖。务期汛至可以畅行。无少阻遏。臣诚知此时各工兴举。帑项浩繁。势难兼顾。然河患攸关。实为至要。与其致患之后。费大而收功弥艰。似不如防患于先。费省而为力较易。臣谓杜河患于未萌者此也。总之。河漕治则两济。敝则两妨。因济运而引黄。因引黄而下游停淤。上游必致漫溢。漫溢既见。又足阻碍回空。回空迟则归次迟。归次迟则受兑迟。受兑迟则出运迟。且河患未除。势不能无虞阻滞。既筹今年之漕。又筹明年之漕。两患相乘。益致时廑　　圣虑。自非通筹于全局。焉能补救于将来。此区区愚昧之忱。不敢不为　　皇上陈之者。是否有当。仰祈　　圣明训示。

　　东省闸内州县兑漕苦累酌量变通疏道光七年　　　
贺长龄

窃查东省有漕州县。共六十九处。向分闸内闸外。在济定张秋东昌等运河水次交兑者为闸内。东昌泰安兖曹等属三十余州县是也。在德州临清等河水次交兑者为闸外。济南武定临清等属三十余州县是也。闸外州县。皆系冬兑春开。自九十月开廒。至次年二月冰泮。粮船始得开行。时日甚宽。各州县漕粮。得以从容收足。运赴水次。无须买米交帮。旗丁不能藉端勒索。故兑费尚不甚多。闸内州县。因运河岁须冬挑。不能不赶早运兑。故向例皆系冬兑冬开。自九月开廒。至十月初粮船便须开行。时日甚迫。各州县相距水次。近者一二百里。远者三四百里。或因粮多。收未足数。或因车少。赶运不及。除运到水次外。所有未能足额之数。不能不在水次买补垫兑。而旗丁因有不准买米上兑之例。遂藉此多方索诈。始准买补兑交。并勾通米店价居奇。或勒折重价。代为买兑渔利。稍不遂意。辄将现米驳斥不收。径自开船出闸。转以该州县误兑禀揭。该州县恐蹈误漕之咎。只得另雇船只。运赴闸外赶兑。需索日甚。兑费日加。而济定前帮之任姓各丁。尤为豪横。访闻任振标任严化等。挟赀巨万。恣意妄为。一经签派头船。则运官听其指挥。州县等于鱼肉。若非百计刁难。何由饱其欲壑。此闸内州县。兑漕苦累之实在情形也。伏思买米垫兑。原属例不准行。而向来零星小户。升合之米。乡民每以不便戽量。情愿折色交纳。该州县亦因子太零星。恐戽手斗级人等易于高下。朘削乡愚。亦遂准其折交。代为买兑。其距仓窵远之粮户。路遥费重。运送本极艰难。若值阴雨连朝。米石更易伤耗。故乡僻小民。尤愿以银钱折纳。该州县亦不能不变通以宜民。诚以　　天庾正供。所重在米。米若不佳。即实系粮户之米。亦准帮丁驳换。令该州县买补另交。但期米粒干洁。并未尝以买补为必不可行也。今东省闸中三十余州县。计其开廒收米。以至兑运开行。为期尚不及一月。是以若千至万余石之漕。必须克期收足于旬日之闲。则必所属粮户无一顽抗无一疲乏而后可也。又必于旬日之闲。将数千数万余石之粮运送于数百里外之水次。则必风雨一无阻滞。车辆一无损折而后可也。揆时度势。断断不能收足。又万万赶运不及。而必泥于不准买米上兑之例。徒供旗丁讹索之赀。以苦此数十州县。若更相沿不改。其势必且日增。似不可不思所变计也。查苏省漕粮。因兑开期迫。州县不能不买米交帮。迭经江苏抚臣奏明在案。东省事同一例。自应量为变通。以速漕运而免讹索。嗣后东省闸内有漕各州县。如届期收未足数。赶运不及者。应请　　圣主恩施。准令该州县即于各水次就近买补垫兑。仍令赶紧征完。交代案内。不准以漕尾作抵。若米石未能一律干洁。许该旗丁驳换另交。亦不得恣意挑斥。以供需索。除一面移会漕臣檄饬粮道。将济定前帮之劣丁任姓。及此外各帮不法旗丁。概予斥革。永不准其复充。并查明该丁等。有无奢纵劣。核实办理外。所有各帮兑费。应责成粮道大加删减。但敷该丁办公之用而止。并饬该丁等不得于米未兑足之先。径自开船出闸。致累州县雇船赶兑。该州县亦不准任意稽延。有误兑限。其折价名目。尤应力行查禁。永远革除。至沿河各米店。如有句串价情事。立即从严究办。傥该丁等胆敢仍前浮勒。一经查出。即惟该粮道是问。如此。则旗丁无所挟制。州县得免苦累。不但漕务益臻妥速。而该州县省此浮费。则办公不致掣肘。所裨于地方者良非浅鲜。臣为东省闸内各州县兑漕苦累。不得不据实陈明。是否有当。伏乞　　皇上训示。

　　议覆筹划漕运事宜疏道光十九年　
林则徐

窃臣承准军机大臣字寄。七月初四日。奉　　上谕。前据金应麟奏请将漕运事宜量为变通已有旨交两江总督江苏巡抚等妥议具奏矣着陈銮裕谦即将原奏内所指各情节体察情形通盘筹划仍俟林则徐到任后再行会商务臻妥善据实具奏将此谕令知之钦此。臣因奉差在粤。未见金应麟原奏。请俟江苏省将原奏咨到。即当体察筹议。先于八月内附片奏　　闻在案。嗣准署江苏巡抚布政司臣裕谦钞录金应麟原奏移咨到粤。臣细阅奏内所陈查办六条。处分一条。皆办漕切要之事。自应大加整顿。力挽积疲。而其附片采访见闻。亦不得已而求变通之法。惟是漕务势成积重。如医家之治久病。见证易而用药难。盖他端政事。祗求官与民两相安而已。独漕务则粮户输之州县。州县兑之旗丁。而旗丁领运于南。斛交于北。则又有沿途闸坝与通仓经纪操其短长。故獘常相因。而事难独善。即论病根所起。南北亦各执一词。以北言南。则谓州县浮收。以致旗丁勒索。旗丁勒索。以致到处诛求。而以南言北。又谓旗丁既被诛求。安得不勒索。而州县既被勒索。安得不浮收。每以反唇相稽。鲜能设身处地。于是官与民竞。丁与官竞。即官与官亦各随其职掌以顾考成而无不相竞。而凡刁生劣监讼棍包户奸胥蠹役头伍尖丁走差谋委之徒。亦皆乘机挟制。以衣食寝处于漕。本图私也。而害公矣。本争利也。而交病矣。原奏谓近年州县临漕规避。挟制上司。莫可谁何。此亦难免之事。盖宽之固不啻教猱升木。即严之亦不过掩耳盗铃。各处类然。而苏松为尤甚。苏松之漕果治。则他处当无不治。臣前在苏省。虽历五次冬漕。祗求无误正供。实不敢言无獘。兹奉　　谕旨饬议。谨忆往时所历情形。与原奏互相参酌。分拟四条。或正本清源。或补偏救獘。或为补救外之补救。或为本源中之本源。近则先计一时。远则勉图经久。不揆固陋。谨逐条另缮清折。恭呈　　御览。伏候　　圣裁。

一议正本清源。必使自南至北。皆无例外苛求。然后可以杜州县之浮收。绝旗丁之勒索。要不能专禁一处。故其事极难。然果法在必行。则亦不敢因难而阻也。臣窃拟一简便之法曰县督帮收。缘州县一经开仓。则逐日用度。不胜枚举。不独帮费繁重已也。与其进仓出仓。时日耽延。耗费无算。何如合收兑为一事。就粮船为仓廒。查每年重运过后。本次总有减歇及届造之船。先令依限修造。一经开漕。先以此船收米。回空到后。速催修。接续贮收。收完一船。即取一船关结。先开离次。州县于岸上搭盖篷厂。令花户斛米交船。丁与民相授受。而官监之。务使平斛响挡。颗粒不得浮加。其米色之高低。胥由州县持平。不任旗丁欺压。盖在官既无沾染。则理直气壮。即禁止令行。不但旗丁无敢刁难。即索规包抗之徒。皆可执法从事。而小民胥免浮折。征收可决公平矣。惟就中窒碍者有三。一则舂筛白粮。采买糯米。一切夫工折耗。口袋麻绳。向由州县津贴。一则逃亡绝户。废地老荒。向由州县垫补。一则票册纸张。夫役饭食。篷厂薪烛。向由州县措办。一收清漕。皆无从挹注。但能责州县以洁己。不能责州县以解囊。即帮费不花一钱。而亏漕误运之患自若。况重船不能不胫而走。又人所共知者乎。不得已仍仿成法而变通之。溯查丁代民劳之始。每石原有耗米六斗六升。办运极为充裕。嗣将耗米划出四斗。起运归公。其余二斗六升。折征银一钱三分。由粮道批解仓场衙门。以充支放公用。故有二六轻赍之名。而丁不与焉。又有筛扬耗米一款。每石给二升七合有零。专以贴丁。嗣则奏准米归通仓。其贴丁之款。由县折银支给。复有漕赠一款。正耗二米。每石赠银一钱。改兑之米。每石赠银五分。原由粮户津贴旗丁。故谓之赠。迨后此款内。每石划出二十七文。分给北坝。名曰个儿钱。又于雍正七年。前大学士尹继善奏准革除江苏漕獘。每米一石。津贴银六分。半归旗丁。半归州县。近闻此款。专归丁收。凡此皆贴漕之大略。或载全书。或见部案。班班可考。今果力办清漕。似须统核仓场经纪。以及旗丁州县。每处应得漕务款项。实有若干。其用度万不可少者若干。彻底查明。通盘筹划。凡有可以取资之款。各支各用。彼此不许侵克。其实在无从设措者。即不得不参酌成法。仍着粮户贴银。盖完米既颗粒无浮。则粮户受益不少。而县帮办公掣肘之处。粮户亦无不周知。从前中外条陈。每有八折收漕之议。事多流獘。自不可行。若仿尹继善奏准章程。参考历来成案。比较现在情形。则每石酌贴银三四钱。似亦不诡于正。可否责令各府州细加察看。由司道议详督抚。分别奏明。予以限制。将大小户一律征收。比之目下完漕。定可减轻过半。如县帮再有婪索。粮户再有抗延。以及后手之尖丁。白规之生监。惟有尽法痛办而已。

虽然。疲帮军船不得不裁汰也。查江淮兴武二帮。因无屯田。疲名久着。然尚有造费贴息。其最不堪者。如太仓后帮。滁苏帮。太河二三帮。债积巨万。船坏八九。不调剂不能出运。即调剂亦无完肤。且孤寡废疾之流。皆其债主。沿河拦索。以累百计。故津贴到手即罄。而开行数里即停。索债者认船不认人。谓之黑帐。惟船去然后债去。虽定例各帮额船。不许缺少。然负重洒带。雇募买补。与夫加一免雇。亦例内所许通融者。与其强留之而各帮效尤。何如酌减之而米归洒带。抑或减疲帮之额。以添殷帮之船。似宜责成粮道体察办理。勿以原额拘之。庶可悉归完善矣。虽然。闸坝关缆不得不酌减也。查重运挽过清江浦。向称三闸五坝。每船关缆夫钱。不过十余千至二十余千为止。嗣因清江一闸。亦难挽放。而临黄各坝。复有加添。道光二年。前漕臣李鸿宾所定木榜。则称四闸九坝。近年复加至十四坝。每处关缆。皆以头二三进为差。年增一年。每船渡黄。需钱百余千至百数十千不等。固由水势湍急。而夫头之乘危勒诈。委员之暗地分肥。薄人于险。实为可恶。欲除其獘。先须大减委员。留一二实心者专其责成。以每日所放船数分勤惰。以所放之有无失事核功过。其坝座设法减少。关缆夫钱悉定其数。刊榜晓谕。此外沿途各闸。亦皆照行。如有讹诈。立置于法。似可以杜其獘。虽然。候补弁不得不甄别也。捐纳官。分发到淮。图差使者。无非图规费耳。从前自南而北。漕委不过二十余人。迨道光七年奏定重运不得过四十员。回空不得过二十八员。至十六年又有不得过八十员之奏。总由候补人众。难令空闲。然与其调剂而累丁。何如酌留而汰。或量其膂力。改补营职。或按其捐数。量改佐杂。似亦可以疏通矣。虽然。通仓使费不得不核实也。查通仓经纪。以米为生。凡米之好丑。斛之赢缩。俱不难随手改移。故费足则秕稗亦珠玑。费不足则釜锺当升合。不独旗丁惟命是听。即各省粮道恐亦莫可如何。惟赖本管官为之裁制而已。查粮船有带北存公一款。本系从帮费内划出以为坝费。闻近年存公款银。每不敷用。以致坝债愈多。则累丁之故可想。似宜准令各帮旗丁于抵通交米后。将经纪有无勒索。禀知该管粮道。即由道汇取丁结。径揭部科一次。如有指出赃款。准予查办。按实者寘之重典。或可互相钤制。至赋出于田。理宜清丈顷亩。以除寄庄飞洒之獘。丁起于屯。理宜稽核地。以裕贴造赡运之资。此亦本源之所应治。而不能期诸旦夕。似当从容以理之者也。

一议补偏救獘。漕务已成积重。若一时不能骤改。亦须补救有方。金应麟原奏所陈。本已详悉。兹臣所议。有于原奏中融会者。有于原奏外推详者。在县在帮。各有六事。一则核旧章以去太甚也。查苏松粮户向分大小。而收数因有短长。大户愈占便宜。则小户愈受苛刻。彼此相较。有数十等之差。于是小户效尤。亦诡寄于大户。而办漕愈难矣。今虽未能遽令画一。断不可过于偏枯。该管府州耳目切近。应令确查所属州县历年收兑旧章。援以为准。不及者曲在民。太过者曲在官。随地随时。持平核办。至近年祠堂公产。假托者多。即义产息田。亦窃善举之名。以遂短漕之计。应令散归各户。照众征完。以杜影射。有挟制者罪之。总以去其已甚为主。一则治经造以除獘匿也。查近岁完漕。不但征新。且多带旧。其中分年分限。各届完数不同。民间要见由单。始可照数完纳。而阖县粮户。多者数十万。少亦十数万。一切完带之数。琐碎畸零。官吏难以周知。不得不假手于里甲庄差。统名谓之经造。而若辈居为奇货。不以实征户册与官。不以易知由单与民。私折暗包。以完作欠。迨至兑漕紧急。硬将短数交官。而加贴之多。早经肥己。迟误把持。莫此为甚。应令州县于开漕之先。速将由单散给。并将给单日期。出示通谕各粮户。如五日内单未到手。许控经造。若单到手而不完纳。另差查催。傥已由经造折收匿不禀官者。一经发觉。立办重罪。一则清讼米以杜抗延也。查收漕之事。固少持平。而讦告之人。总非善类。无粮而上控。则索规可知。有粮而上控。则躲避可知。控案固须审明。正供岂容藉抗。应将上控之粮户。由赴诉衙门。押令到仓。交完本名下米石。始行准理。一则稽丁胥以凭惩蠹也。查漕书记书仓差斗级。以及管仓管廒家人。皆不能不用。若辈莠多良少。非鱼肉百姓。即侵盗本官。飞串洒米搬户挂筹等獘。难以枚举。甚且结尖丁而分肥于后手。引讼棍而调处以居闲。破案即逃。浮踪莫捉。应先责令州县。将此等的实姓名年贯住址。并其家属亲丁。详列册内。送该管府州覆查。一有獘端。立即提究。如查造不实。提挐不到。惟该州县是问。至总运厅差。亦须裁减。并永禁坐仓。以免勾结滋獘。一则严截串以杜豫亏也。州县阘茸之员。闲有漕前先截板串。或挪解下忙钱粮。或垫办修仓铺底。其串或给书差。或付钱铺。无非明亏暗损。挖肉补疮。至临漕而无所措手矣。更有不肖之员。暂时署事。将值交卸。赶将善区美户。截串先征。此为营私误公之尤。必须重办。一则消漕尾以实库贮也。江苏漕额之大。有一县而可抵湖南北一省者。漕船催开紧急。断不能守待阖县疲户一律全完。故州县垫漕。万不能已。所谓漕尾是也。惟其恃有现存未征之串。得交后任接征。而后任又以新届钱漕为亟。未遑兼顾。一辗转间。旧串流交。久之几成废纸。应责令州县按年分月带征二成。征不足者着赔。则虽往复乘除。总无五年以外之漕尾。而库款庶免虚悬。至有一种取巧州县。将短缩太甚之大户。故意不征。留作漕尾移交者。察出特参。与大户一同惩办。庶可示儆。此在县之六事也。

其在帮者亦有六事。一则复冬兑以符攒限也。查漕船例应冬兑冬开。嗣因节节为难。不能悉符旧制。近年迭奉　　谕旨。统限四月初十以前。全数攒至清江。渡黄北上。定须懔遵　　钦限。不得刻逾。但冬间若不多兑。春间必不能早开。而旗丁惯以米色为词。停兑议费。且其意欲令米石在县仓发热过后。始行上船。故兑愈疲而费愈重。漕亦愈迟。嗣后冬间须尽县中所收之米。全行兑帮。不得任丁刁掯。庶来春祗须找兑。差可速漕矣。一则按兑米以给津贴也。帮费即不能遽裁。而频岁迭加。何以为继。惟当钦遵嘉庆二十二年九月所奉　　　谕旨。统以米石多寡。按水次旧章酌给津贴。作为一定限制。如再格外需索。即当治罪。而给付之法。总惟兑一石之米。给一石之费。如兑多给少。不依州县。给多兑少。不依旗丁。有逐日兑单为凭。自足以昭公允。至于未兑以前。责在州县。既兑以后。责在旗丁。历奉　　谕旨严明。定须敬谨遵守。若兑竣之后。勒掯通关。及空船先开。随后赶米。皆旗丁误漕大獘。必须重治其罪。一则别虚船以昭核实也。查加一免雇。及轮减存次之船。并不受兑出运。而仍给与行月苫盖。已属格外从优。岂得复争津贴。应查照从前奏案。此项虚船。不准混索帮费。致全帮延缓开行。如违即当严办。一则实行月以防正亏也。查旗丁行月米粮。皆计口授食之需。升合不容短少。乃近闻县帮串合折干。每船有折米数十石及百余石不等。独不思沿途食米不足。致亏正粮。谁执其咎。嗣后水次如有此獘。县帮一体治罪。一则惩水手以节身工也。粮船水手。有额雇在船者。有游帮短纤者。总之皆凶狠之徒。或师傅盘踞老堂。或头船勒荐伙党。偶遇风水阻滞。即藉端勒加身工。甚至殴丁折舱。大为帮累。近年迭经严办。略见敛戢。嗣后如有勒加身工之水手。即于所在地方。尽法惩创。不稍姑息。毋使旗丁被累。方免误公。一则定轮开以齐跨兑也。苏松等属。向有调帮章程。原使酌剂均平。而船数米数不能恰合。故一县之米。有兼兑数帮者。一帮之船。又有跨兑数县者。与其按县全开。不如按帮为便。应饬粮道排定日期。每县先轮一帮开行。周而复始。其跨兑者合轮数县。遂齐一帮以免参差。似亦可以速漕利运。此在帮之六事也。

一议补救外之补救。查原奏片称兑费断不能减。南粮恐不能来。有谓宜于粮船大修时将船改小。以一分二。即免剥费闸费。有谓宜于淮上建廒贮米。即令小船运京。有谓宜令苏松常镇杭嘉湖等府。逐年试办海运。仍将兑费提存藩库。此三者。皆不得已而求变通之法也。臣查中途建仓以利转般。与古之洛口仓相仿。本系成法。但核计一廒贮米约五六百石。大者亦止千石。以南漕四百万石计之。每廒贮一千石。即须廒座四千。就令减半转运。二千廒亦不可少。经费殊觉浩繁。且淮上逼近河湖。亦恐难以择地。若粮船以一分二。过闸既觉轻灵。遇浅又免盘剥。诚利运恤丁之善策。然查南漕起运之船。约有四千只。其中本已区分大小。江广之船最大。浙次之。苏又次之。缘江广重运直下长江。小船难禁风浪。若江浙之船改小。而江广不改。则闸河磨浅起剥。仍费周章。且即江浙之船所载正漕。照例祗四百石。此外则为加载负重。而又有例准携带土宜。自不能强小船以受大船之载。若因改船而船数骤加一倍。是欲去累而累转增矣。且大修较之拆造。例限尚隔三年。领项亦少三分之一。当大修而令其拆造。丁必借口抗延。尚有未届大修者。尤不能一律勒改。是一帮之船。有大有小。既难稽核。而剥费亦所省无几。是以臣未敢轻议更张也。窃谓三者之中。惟海运曾经办过。尚有成案可循。若按候放洋。得乘南风北驶。春夏二季中。一船必可两运。如以涉险为虑。则沙船往来关东。每岁以数千计。水线风信。皆所精熟。祇令装载六七分。已合松舱之数。则风暴无虞也。如虑米石出洋。易滋影射。查南北洋面沙船鸟船。各有所宜。本难越驶。傥恐萑苻窃发。自应护以舟师。且每岁沙船。所运关东豆石杂种。不知凡几。奚独于载米而疑之。海运若行。或以官运。或以商运。或运正供额漕。或运采买米石。尚当细酌情形。另行从长计议。惟原奏有将兑费提存藩库。以实库项之议。查道光六年办理海运。雇募沙船。每石给价七钱。若兑费另提。则雇资安出。且既明提兑费。又奚能禁止浮收。如谓轮年提费补亏。正恐一年提存。难补节年亏缺。若提者自提。亏者自亏。于事仍恐无济。大抵海运尚属可行。而所以行之者不同。设或规费渐增。亦与河运奚择。惟现在河运甚形棘手。未卜日后如何。而海道直捷易通。亦不敢不豫留地步。如蒙　饬令议行。容臣到两江之任。再与江苏抚臣及司道等详细筹商。会同具奏。请　　旨定夺。理合声明。

一议本源中之本源。臣愚窃维　国家建都在北。转粟自南。京仓一石之储。常糜数石之费。奉行既久。转输固自不穷。而经　国远猷。务为万年至计。窃愿更有进也。恭查雍正三年　　　命怡贤亲王总理畿辅水利营田。不数年垦成六千余顷。厥后功虽未竟。而当时效有明征。至今论者慨想遗踪。称道勿绝。盖近畿水田之利。自宋臣何承矩。元臣托克托郭守敬虞集。明臣徐贞明邱浚袁黄汪应蛟左光斗董应举辈。历历议行。皆有成绩。　国朝诸臣章疏文牒。指陈直隶垦田利益者。如李光地陆陇其朱轼徐越汤世昌胡宝瑔柴潮生蓝鼎元。皆详乎其言之。以臣所见。南方地亩。狭于北方。而一亩之田中熟之岁。收谷约有五石。则为米二石五斗矣。苏松等属正耗漕粮。年约一百五十万石。果使原垦之六千余顷。修而不废。其数即足以当之。又尝统计南漕四百万石之米。如有二万顷田。即敷所出。傥恐岁功不齐。再得一倍之田。亦必无虞短绌。而直隶天津河间永平遵化四府州。可作水田之地。闻颇有余。或居洼下而沦为沮洳。或纳海河而延为苇荡。若行沟洫之法。似皆可作上腴。臣考宋臣郏亶郏乔之议。谓治水先治田。自是确论。直隶地方若俟众水全治而后营田。则无成田之日。前于道光三年举而复辍。职是之故。如仿雍正年间成法。先于官荡试行。兴功之初。自须酌给工本。若垦有功效。则花息年增一年。譬如成田千顷。即得米二十余万石。或先酌改南漕十万石。折征银两解京。而疲帮九运之船。便可停追十只。此后年收北米若干。概令核其一半之数。折征南漕。以为归还原垦工本。及续垦佃力之费。行之十年。而苏松常镇太杭嘉湖八府州之漕。皆得取给于畿辅。如能多多益善。则南漕折征。岁可数百万两。而粮船既不须起运。凡漕务中例给银米。所省当亦称是。且河工经费。因此更可大为撙节。上以裕　国。下以便民。皆成效之可卜者。至漕船由渐而减。不虑骤散水手之难。而漕獘不禁自除。绝无调剂旗丁之苦。　朝廷万年至计。似在于此。可否　饬下廷臣及直隶总督筹议酌办之处。伏候　　圣裁。

　　办漕各清各獘片道光二十八年　　
李星沅

再江苏办漕浮费。甫经抚臣查开数目。并酌拟条款。会折具奏旋准户部行令会同漕督仓场联衔具奏等因。臣窃惟浮费之起。始由有漕各州县。漫不加察。委任丁胥。朘削民膏。胞充私橐。甚至官为役用。亦思岁取盈余。于是漕称利薮。獘端百出。其先帮船之弁丁。其次闸坝之夫役。通仓之经纪舍人。递索规费。渐增渐浮。至于此极。故变本加厉之害。实皆州县作俑。致以帮费启纷争。而截流清源之方。又必帮费从轻。乃为州县资撙节。凡论江苏漕政。均自裁减帮费始。然一减于前抚臣岳起。再减于前督臣孙玉庭。非不斟酌曲当。究之费且日增。转视奏明数目。以为分所应得。即上年署抚臣程矞采漕臣杨殿邦会奏大加裁减。仍未见有实济。书所谓非知之难。行之维艰也。试以收漕论。官与民相持。花户为观望。而漕误矣。以兑漕论。县与帮相持。弁丁故为涣散。而漕误矣。又或漕行限迫。必参州县以迟延。地方累深。必指漕帮为挑斥。此不待过淮抵坝。而已各执一词。均非无见。盖督责愈急。则獘愈生。指陈愈繁。则獘愈杂。多一防獘之法。即多一索费之门。此时苏漕重困。有未敢缕述也。今有人病在膏肓。形同痿痹。积日累月。寸步为难。即令和缓医调。尚未必无他虑。若加攻代之剂。遽求旦夕之功。诊候各殊。纷如聚讼。始则以药治病。继且以药治药。势将动触危机。不可救药而后已。漕务之獘。如此同。臣目击情形。杞忧倍切。事关　国家大计。稍一不慎。决裂滋虞。惟当防于未然。去其太甚。诚如户部议奏经理漕政。事本相因。其中交涉獘端。则以各清各獘为主。似无须再议联衔。可否请　　旨饬下有漕各督抚及漕督仓场衙门。务各屏除成见。共矢同心。勉图整顿之宜。严绝推诿之习。庶几人和感召。年谷顺成。仰副我　　皇上爱民裕漕之至意。谨附片密陈。伏乞　　圣鉴。

　　遵议筹运京仓疏同治二年　　　　　　　
曾国藩

窃臣接准户部咨开。三口通商大臣崇厚筹备京仓一折。经该部议奏请　　旨饬下臣与官文沈葆桢恽世临严树森等会同筹划。将盐课漕折两项。实能筹拨若干。妥筹办理等因。于同治二年七月初一日。奉　　旨依议钦此。并钞录原奏咨会到臣。臣查咸丰十年以来。苏浙沦陷。南漕运京。为数寥寥。上年全漕竟未兴办。仅赖李鸿章劝办商捐米九万石。于夏间次第解京。在上海经营甚苦。而在　　天庾则裨益甚微。本年东南应征之漕。自应设法多解本色。上供京师至急之需。然江苏淮扬通海之米。已由漕臣吴棠奏准。仍征折色。拨充扬州军饷。湖北之米。已由抚臣严树森奏准。万难改征本色。江西之米。亦由抚臣沈葆桢具奏。仍难改征本色。此三臣皆素抱公忠。绝非不顾京仓根本之人。其所以难于解米者。盖为时势所迫。成例所拘。殆非一二言所能罄。目下欲运江楚之米入京。即百余年之成宪。与近数年之事例。均不能不大为变通。臣请为我　　皇上缕晰陈之。向来三江两湖。皆有官制漕船。分帮编号。水次受兑。各有定所。今则漕船尽坏。将欲全数修复。需银约近三千万两。既难筹此巨款。又值黄河北徙运道久淤之后。又值泰西就抚海道畅行之时。由江浙闽广以达天津。出入洋面。如履户庭。揆之天时人事。自须全废河运。概行海运。而两湖江西安徽向未办过海运成案。江湖之远。雇船之费。若非由部臣先为定议。疆臣颇难措手。自前明以屯田养军。以丁运粮船。我　朝因之。改为旗丁。行之既久。屯户不能耕田而鬻与平民。动倚官以抗粮。军不能使船而另募水勇。动倚旗丁以滋事。名实相舛。既已不胜其獘矣。而旗丁每次领运。需索帮费。视州县若鱼肉。闸坝之委员。通州之仓书。又视旗丁若鱼肉。臣历观道光年间诸臣之奏疏。　　　宣宗之谕旨。言及州县浮收。旗丁帮费。未尝不深恨次骨。终以积重难返。莫可如何。今则局势大变。日月重新。漕船既可全废。旗丁亦可全裁。顷者兵部议覆严树森裁兵一案。饬臣等酌量办理。郭嵩焘在粮道任内因之。详请尽裁屯兵。以屯田改隶州县。以官改隶绿营。其说甚为详明。臣以戎事倥偬。尚未据以入奏。兹既议废漕艘。自应并革军。臣所谓百年成宪不能不大为变通者此也。道光二十七年。王大臣户部会议。以京师之现银太少。南省之浮收太重。请将南漕改征折色。以实部库而苏民困。旋经督臣李星沅。奏驳不行。　　　文宗登极。抚臣傅绳勋痛陈浮收帮费之獘。民不聊生。又请改征折色。旋经部科议驳不行。逮咸丰三年。粤匪窜陷金陵。长江梗塞。不得已改收折色。定为每石一两三钱。当时银价。每两换钱二千余文。米价每石不过一千余文。故一两三钱。民犹病其重也。今则情形迥异。价值悬殊。银价每两不过换钱千三百余文。米价虽各省不同。然大致相类。李鸿章严树森奏称四两以外。系就夏间荒歉言之。吴棠沈葆桢奏称三两上下系就秋间收获言之。臣处目下所买之米。其价亦近三两。若如崇厚原奏。合米价运脚仅及二两。则近年绝无此事。米价既费三两。加以由内河而出江。由江而海而津。船价耗米等费。计亦不下二两。是南省解到天津之米。约计需银四两九钱。而南省所收民间之漕。部价仅算一两三钱。若解米十万石。即有三十六万金无着之款。部臣不准销。疆臣不能赔。此中窒碍情形。实乏弥缝之术。即以江西而论。辛酉年之漕折。臣与毓科出示。每石征钱三千。壬戌年之漕折。臣与沈葆桢出示。每石征银一两九钱。以一两三钱之部价计之。则所纳并不为少。以目下谷米之市价计之。则所纳之数。断不能购米一石。而船价耗米各费。更无所出。以臣愚见。必求部臣奏请　　特旨。米价运脚。均准据实报销。不拘原定一两三钱之数。庶江楚本届之漕。尚可设法解京。臣所谓近年事例不得不大为变通者此也。

两淮盐务。与漕政本不相涉。然崇厚议拨盐课以购南米。亦权宜救时之一策。臣忝任盐运三载有奇。而淮鹾未尝竭力精画。非敢置为缓图也。沿江上下各军厘卡。至十余处之多。均以盐厘为大宗。臣若骤议变革。则各军皆向臣处索饷。若全不变革。则官盐断不能逐卡完厘。而楚岸引地。久为川私粤私侵占。西岸引地。久为浙私粤私侵占。民间藉此以免淡食。邻省藉此以筹厘饷。江路未通。岂能禁邻私之盛行。且轮船拖带。流獘百出。既可授洋人侵夺盐利之权。又恐启私枭假托洋商之渐。种种窒碍。无处着手。故吴文锡之呈词。钱宝廉之奏疏。虽奉　　谕旨饬办。臣尚因循未及兴办。职此之由。仰托　　皇上威福。九洑洲既克。长江一律肃清。臣始与郭嵩焘重立新章。先办江西一岸。现在规模初定。稍迟再行专案具奏。大约缓纳逐卡之厘金。由臣处总收而分送各处。禁革饷盐之名目。以商运为主。而辅以官运。庶几收回利权。渐循轨辙。此又当变通近年之事例。而返诸昔年之成宪者也。斯二者。皆当今之急务。而漕粮关系尤重。更张尤大。相应请　　旨饬下王大臣户部悉心集议。据臣愚见。复南漕之旧章。定海运之全规。纵使军务大顺。亦须俟诸同治五六年以后。目下二三年内。祗可作试行之局。难遽为永定之章。米石不必征诸民间。民折银而官购米亦可。商捐米而官代解亦可。米色不必拘守成例。江广而参用白粮亦可。苏浙而不尽粳米亦可。数不必其如额。全解不厌其多。三四万石不嫌其少。价不必其尽同。此省与彼省可以参差。前批与后批可以增减。但求有米到京。一切不为束缚。听东南各督抚因地制宜。从容展布。试行一二年后。自然渐讲渐精。中外皆有把握。惟今日之试行。即为他日之成案。如漕船应否另造。屯应否速裁。沙船应于何处受兑。上游应于何处汇总。何条应用历年海运之例。何条应用本年商捐之例。均须由王大臣户部预为议定。庶几可暂可久。得所遵循。至盐务系微臣专政。目下实无盐课银两。可以拨充漕费。抱媿殊深。所幸湖南抚臣恽世临筹划精详。拟解米十万石进京。除新旧漕折外。另筹巨款以作运费。将银两先解臣处。商所以运津之法。又奏派迤东道黄冕察看长江剥运事宜。黄冕因创为米盐互市之议。禀请于皖省设互市局。招徕湖南商贾运米至皖。由皖省设法运沪运津。并淮商运盐至皖。与楚中米商交易而退。此局若成。不特湖南漕米可以中途交兑。即江西湖北之漕。亦可酌量由皖递运。淮盐如有起色。即可清军饷之积欠。亦可补京米之不足。与崇厚之原奏。户部之议覆。均相符合。即与华祝三请提江广之银交吴棠买米解京之奏。其用意亦复暗合。实属因势利导。两有裨益。除由臣函商江楚三省详议各行具奏外。所有京仓需米遵照部议悉心妥筹缘由。恭折由驿五百里复奏。伏乞　　圣鉴训示。

　　两湖漕粮难征本色河运疏同治七年
李瀚章

窃臣前在署湖广总督任内。准户部咨开。会议太仆寺卿柏寿奏请复八省漕粮一折。内称有漕各省。自明年为始。概令征收本色。仿照江北河运办法。雇船运通。以实京仓而裕兵食。不得再以民情不便饷项支绌为词。希图省事。奉　　旨依议。咨行前来。臣当与抚臣及司道等悉心妥议。均无把握。难以遽定。臣伏思漕粮为　　天庾正供。官俸兵米。恃兹搭放。小民日食。藉资周转。值此仓储匮乏。凡属臣工。均应于无可设法之中。力求补救之术。然事贵因时。政须崇实。再四体察目前各省情形。似尚未便骤复河运征解本色。请为我　　皇上披沥陈之。

湖北有漕州县。向系本折兼收。征收折色。每石折钱五六千七八千十二三千十五六千不等。有多至十八九千二十千者。征收本色。每石浮收或五斗七八斗。或加倍有多至三石零者。尚有耗米水脚由单串票样米号钱差费多名目。自漕船停运。奉文改折米石折银一两三钱。复经前湖北抚臣胡林翼奉　　旨明定折价等差。自每石四千文起。至六千五百文止。水脚耗米。均皆在内。由单串票等目一概革除。计为民闲减省钱一百四十万千。湖南亦经前抚臣骆秉章理定章程。删除浮费。民闲所省既多。无不输将踊跃。今若仍复征米。则前此之耗米水脚由单串票等项。均皆复旧。此外州县之浮收。胥吏之零索。如多收样米踢斛淋尖等獘。势所不免。兵燹之后。孑遗之民。何以堪此。此其不便于民者也。湖北向有北漕。有南米。北漕由丁船运京。南米由州县分解旗绿各营。北漕正额。祗九万五千余石。外有四耗二耗。共五万七千余石。内惟二万余石。随正起交。余皆随船作折耗给丁之费。又有加一耗。为分给州县运丁兑漕办公之用。自前抚臣胡林翼将四二二耗皆归正米。是从前正米额止九万余。改折则有十五万石。加一耗亦统入漕折。按一两三钱折算。已共有二十一万余两矣。又有漕粮各脚每石一钱五分。计银四万余两。向为修补仓廒。水陆脚价。及漕廉百总斗级人等之用。停运后。祗解漕臣养廉。及各衙门书吏饭食。余则拨充军饷。又漕粮一石。州县向解兑费数钱至两余不等。计不下六万八千余两。停运后亦充军饷。又有随漕浅船军三安家帮津资役等。漕项改折。停运后。归入军饷者。亦约七八万。是京仓虽少八九万石之米。地方则多三十余万两之银。同治二三四等年。每年解清派数十五万两。余款提充军饷。虽未全行解京。而道库有此余款。别库之京饷军饷。皆得藉以周转。湖南则额征米十三万有零。加增贴耗米一万九千余石。从前运费须八万余两。停运后。南省每年解京十五万两。其二米一项。留充军需。又有额征旱津贴四所津贴运费义帮。每年计银四万五千余。向为发给旗丁者。既积存至十二万两有零。造入拨册。又有随浅军安等项。亦每年三万五千余。为抵通之轻赍席板。随帮之役食俸工。今则改充漕臣淮饷苗疆经费矣。如军务荡平。无庸济饷。北省漕折一项。尽数解京。约可二十余万。南省之四正米增贴耗米全数亦几二十万。以之抵折两省二十二万石之正米。当已足敷。尚有北省节省之十数万。南省节省之七八万。皆系正款。亦无不可提拨。当　朝廷立制之初。库藏充足。但期有米进京。原不计区区之利。今四方多故。度支短绌。有不能不因时制宜。通盘筹算者。若改征本色。则两省仅此二十二万余石正米运京。加之灾缓必有不足。而此数十万之款。尽皆抛散于无益之官吏丁胥。所得者少。所失者多。此其不便于　国者也。从前征收本色。规费甚多。自粮道以至丞倅尹尉。俱有漕规。司道府厅各书吏。均有房费。又有书差辛工饭食纸张等费。加以帮丁勒索。势不得不多取诸民。而衙蠹包户。藉此把持。刁绅劣监。因此挟制。抗欠分肥。盈千累百。廉谨之员。每多赔累。贪黩之吏。徒肆中饱。征不足额。捏报灾荒。上则病　国。下则殃民。自改折色。各有定则。胥吏无从播弄。衿棍不能挟持。一切陋规杂费。尽行裁革。各州县除批解正耗等款。不须妄费一文。故折价虽经删减。尚可稍有所余。以助办公之用。若仍征本色。则前项獘窦概复。规费陋习渐加。州县力薄位卑。即欲洁清自好。势有不能。徒滋贪婪之名。无救亏累之实。此其不便于官者也。

凡此不便诸端。皆改征本色实在情形。而河运则又有数难焉。江北试行河运。由淮运通。均系运河。于未盛涨之前。赶至张秋。汛水初生。即可趱行无阻。及早回空。然犹有交兑稍迟。东境运河浅涸。不能当年赶回。每有拆卖船板等事。以致船户传为畏途。顾觅颇形掣肘。湖南北较远数千里。风水阻滞。则抵淮之期。不能逆料。道阻且长。则当年回空。尤难预定。往返将及一载。水脚势必昂贵。且恐相率裹足。驱迫势穷。其难一也。从前军船装运。船大且固。远涉江湖。自无畏惮。现在运河节节浅滞。不能装用大船。江北试行。每船祗容二百石。湖南北多一洞庭长江之险。以二百石之小船。历数千里之巨浪。风涛潮湿。在在堪虞。大汛之时。渡黄处所。浩瀚无涯。张秋以南。或河或湖。楚省船只。道远路生。险夷未悉。设有疏虞。咎将谁执。其难二也。湖南北两省全漕正耗计二十余万。以每船二百石计。需船不下千余只。该省兵荒之后。船只稀少。平时商旅往来。顾值本属不易矣。突觅此千余只之多。尤非刻期能办。如于冬春之交。预羁此多船受兑。少予价值则不愿。胁以严威则远扬。迁延贻误。势所必然。且各省厘金。出于商贾。装载货物。非船不行。设若闻风裹足。行旅不通。厘金短绌。则课饷所关。非同浅鲜。其难三也。向来军船起运。责成旗丁。现既民船运载。另派押运。多委员则经费有限。少派人则照料难周。家丁船户。皆能作獘。偷漏搀和。不必通仓官人。始有此等伎俩也。长途周防。实无良法。其难四也。楚省连年旱涝。米价昂贵。入春每复加长。湖北之米。不敷本省一年民食。湖南素号产米之区。近数年来。每米一石。须钱四千上下。陕甘粮台既购兵米。又载此多米出境。价必翔贵。年来什物之昂。无不数倍。若再米价骤长。闾阎困苦。不堪设想。当此元气未苏。民食未可视为缓图。其难五也。至若民折官办。江北虽如此办理。而楚省则又未能。江北章程。每石收银二两四钱。以一半之米。按一两四钱解部。以每石节省之一两。合之一半折色银两。买米河运。除水脚六钱外解部杂费。已无所出。而湖北则奏定减折数目。其少者每石仅四千文。州县以钱易银。连年银价日昂。除例解正米折银一两三钱。耗银一钱三分。水脚一钱五分。又酌提兑费数钱至一两不等。所余办公。已属无几。湖南虽无奏定准数。然除部价一两三钱外。亦鲜盈余。若办河运。则水脚按照江北不止加倍。加以押解兑交费用。冬汛水涸盘剥换船费用。计每石不下五两。以部价一两三钱较之。解十万石之米。即有三十余万无着之款。既不能加之于民。又不能责之于官。部臣不准报销。疆臣无从赔补。其难六也。

此皆就河运言之。或谓何不改行海运。臣查两湖漕粮。部臣原无海运之议。然果能由海运津。未始于京仓无补。惟海运多用沙船。近年大小商贩。多由轮船上下。河船装载甚少。船户多致歇业。闻连年江浙海运。已属不敷配载。若加以湖北等省。既不能停江浙之运。先运远省。又不便令两湖之米。久羁海口。且由楚达沪。由沪运京。委员之薪水。船户之水脚。一切杂费。均须另筹。前抚臣胡林翼原有北仓若需用漕米。即将此漕折银两。照数采买。雇备民船。由上海运京之奏。当时部臣即以漕折之一两三钱。能否买米一石。以及雇船赴上海运京一切费用。能否仿照江浙等省。以河运经费。作为海运开销。未据声明。无从悬揣等因覆奏。是两湖难办海运。部臣早计及之矣。不独楚省为然。臣前服官江右。深悉该省漕粮情形。不减楚省。遽议起运。恐亦难以措手。其安徽系臣本籍。皖南则未垦之田。十居六七。所存人民。十之二三。皖北则迭经粤逆捻逆。荼毒尤甚。刻虽地方粗靖。而民未复业。欲照常开征。更恐力有未逮。总之改收本色。外省之蠹役恶棍。京仓之花户经纪。无不欢忻鼓舞。而民滋输将之苦。官有赔累之虞。得米无多。亏银甚巨。　国计亦无裨益。仍征折色。则实收实销。官无可赔。民不加科。自亿万以至分厘。皆可按章稽核。为　　天府盈绌计。则又库储善于仓储者也。独是京仓积储。本为至急之务。河运既难骤复。必思力求办法。为慎重根本之计。臣前于邸钞中。恭读　　上谕。饬两江总督江苏巡抚转饬苏松太道督饬沿海州县出示招商。　　圣虑已极周详。臣愚似可推广。令京东京南附近省分。一体招徕。无论稻米粟米豆麦杂粮。皆可济食。亦准免厘税。给予护照。价值消长。悉听民便。不许官人束缚。商贩惟利是视。苟有赢余。必能设法运售。京师粮食。自易充裕。再加以江浙海运之米。源源接济。似可无虞缺乏。其京中官俸兵米。均可更定章程。银米并放。酌盈剂虚。似亦两便。更有请者。江浙连年丰收。谷贱伤农。似可在上海设局。由部核发定章。按照京铜局银数。酌定米价。兑收米捐。陆续运津。即将湖北等省米折银两。提充捐款数目解京。于京局既不相妨。于京库仍无所损。于京仓亦有所益。是否可行。伏乞　　圣明鉴择。将来海禹肃清。元气全复。库藏日见充溢。自宜酌复军船旗丁旧制。或河道通浚。闸坝修理。大船得能畅行。则江广各省。亦可添造河船。渐次推广。为万年经久之计。臣体察两湖情形。目前漕粮。实难骤征本色。虽交卸督任。而　国计民生所关。既有所见。不敢不沥情上陈。伏乞　　皇上圣鉴训示。

　　陈明河运艰难疏同治九年　　　　　　　
曾国藩

窃九年分江北冬漕。遵照部议。仍办河运。臣于十一月十二日专折陈奏在案。伏查八年分江北漕米。于九年河运赴通。节节阻滞。水陆兼运。直至十月杪始能蒇事。一切经费。虽由粮道王大经格外撙节。不至过巨。而人事之艰。时日之久。较之海运。难易悬殊。该粮道交米事竣。赴部引　　见。现已驰回江宁。臣面询情形。证以臣出京时由运河南下所见者。其言多属相符。若不预为筹划。恐下次又蹈覆辙。据称本届承办河运。在事六月之久。中间处处阻滞。历历可数。如峄县境内之大泛口。该处为山水经由之所。一遇暴涨。则迅流急湍。迨水退之后。则沙淤停积。今年漕船经过该处。水深不及二尺。河底碎石纵横。最碍舟行。必须由山东认真兴挑。挖深四五尺。并将近滩石堆除。与河底配平。方利行驶。自大泛口而北。则有滕县境内之郗山口。该处为入湖要道。浅而且窄。又微山湖内之王家溇满家口安家口。独山湖内之利建闸。南阳湖北之新店闸华家浅石佛闸南旺闸。分水龙王庙以北之刘老口袁口闸。处处淤浅。或数十丈。或百余丈。亦须由山东逐段勘明。一律挑深。方可无阻。此未渡黄以前阻滞之处宜预为筹办者也。议者谓早日开兑。早日过湖。即使费力。尚不愆期。不知济宁以南。浅处已多。济宁以北。运河尤为干涸。总须守候伏汛盛涨。方足以资浮送。至黄水穿运之处。渐徙而南。自安山至戴家庙三十里。自戴家庙至八里庙二十二里。运河旧有之堤。尽被黄水冲破。缺口极多。黄水湍悍而势急。漕船载重而质脆。断难破浪而行。需用划船下椗以立之根。然后由漕船缴关步步上移。否则浩荡急溜之中。无复收泊之处。而十里铺姜家庄道人桥等处。又极淤浅。似须由山东设法。一面于淤阻处极力疏浚。一面于运堤各缺口。排打木桩。贯以巨索。俾漕船经过有所依傍牵挽。不为洪溜所吸。仓猝失事。此渡黄时艰滞情形宜预为筹办者也。及至渡黄以后。若在伏汛未落以前。或易为力。若伏汛已过。等候秋汛。即属杳茫不可必之数。九年在八里庙守候两月之久。可为前鉴。自张秋至临清三百余里。河身有高有下。其疏导之法。须量河身之高下。高者开挖宜深。下者开挖稍浅。庶可高低相等。一律深通。再于黄流已长未落之时。即下闸板蓄水。以免消耗。或就平水南闸迤东。筑一挑水坝。引黄入运。皆多方设法。力图斡旋之策。此渡黄之后运道易涸宜预为筹办者也。

山东水势。长落无定。或先长而后忽落。或先小而后复大。漕船经由东境一千数百里。向归峄滕鱼台济宁东平东阿各州县。封雇船只。以备起剥之用。而地方官相距甚远。兼顾不遑。九年所雇剥船。不免临时逃散。拟请酌改章程。责成东省管河厅员。雇备剥船。小者装米三十石。大者至百石为止。一遇漕船浅阻。斟酌起剥。由粮道按石给发饭钱。以免枵腹。至闸夫亦改由河员招集。归其约束。一并由粮道给与工食。庶不缺误。此又改旧章宜预为筹办者也。东平州运河之西。有一盐河。倚山为障。为东省盐船所经要道。漕船若由安山左近。绕入盐河。至八里庙仍归运道。计程二百余里。较之径渡黄流。上有缺口大溜。下有乱石树桩者。其难易悬殊。是以商船率多避黄而趋此路。上年因非运漕正道。未敢试行。十年行抵安山时。如遇黄流势猛。自宜变通改道。惟自安山三里堡入盐河之路。亦须预先勘明。何处平顺。先立标竿为志。免致临时周章。此又渡黄改道宜预为筹办者也。以上五端。皆河工应办事宜。又皆在山东境内。从前粮船运北。沿途修闸筑坝。挑河过剥。均由南河东河两督臣。治黄治运。注意专在漕务。事事各有考成。处处不惜重费。故能驾轻就熟。事无不举。今则黄流横决。运河失修。河员之经费大减。河运之米数极微。欲以江北一隅数万之漕。而责山东以全力治河治运。未免独为其难。然部臣所以不竟废河运者。亦因成法不可轻改。图事不可畏难。具有远虑。丁宝桢见义勇为。力顾大局。亦必不因米数太少之故。而忽视沿河应办之工。粮道王大经躬肩重任。既已经历险艰。兹令再试危途。不得不预为绸缪。免其迟误。现在钦奉　谕旨。饬派漕臣张兆栋前往山东会勘筑堤束黄事宜。可与东河督臣苏廷魁山东抚臣丁宝桢面商一切。相应请　　旨敕下该督抚等通筹运道全局。建可久之宏谟。并将臣此折所指兴工之处。分头兴办。利目前之漕务。臣当饬催该粮道等。赶紧兑米。及早开行。仰慰　　宸。所有河运艰难设法预筹缘由。谨会同漕运督臣张兆栋江苏抚臣张之万恭折由驿驰陈。伏乞　　圣鉴训示。

　　议覆河运万难修复疏光绪五年　
两江总督沈葆桢

窃臣准户部咨。会议仓场侍郎桂清毕道远修治运河一折请　　旨饬下该督抚体察情形。核实妥筹。恭录　　谕旨。并覆奏原折。行令钦遵办理前来。窃以因转漕而治河。因治河而筹费。沿流溯源。意至善也。　国家轸念河务。原为漕务起见。从前修费。不惜岁数百万金。良以　　天庾正供。非河运不行。航海风涛难测故也。今则　国帑艰难。万非昔比。不得已而取资于漕项。又合数省之款以济之。设为各省力所能逮。亦必有一劳永逸之计。而后费不虚糜。若岁岁修河。以供岁岁办运。无论费无从出也。窃虑受病日甚。有求如目下之河形而不可得者。敬将原奏交议各节。为我　　皇上分晰陈之。原奏有漕省分。应酌提漕项若干一节。查宁属起运。光绪元二年分冬漕。以漕项开发运费。因沿途起剥。沿途挑浚。处处周折。各短数万金数千金不等。惟光绪三年。极力节省二万金。拨充晋豫赈需。则　　恩准暂行海运之所致也。苏省运费。亦递年不敷甚巨。全赖藩库挪款垫用。若再令分拨数成。无论河运海运。均将束手。河未修而漕先废矣。安徽系折漕省分。宜有漕项赢余。而京饷出其中。协饷出其中。本省军饷出其中。以赢补绌。尚难相抵。并非有提存的款。以待不时之需。今若取之于民。民不堪命。若将京饷协饷停解。参处随之。挹彼注兹。计惟有裁勇之一法。夫设防如故。又值年谷顺成。伏莽尚不时伺隙而起。傥一旦籓篱尽撤。良懦无所依附。宵小因而生心。虽智者不知所以善其后也。原奏江浙两省。能否将海运粮石。各分出十数万石。办理河运。安徽省下届漕粮。能否起运本色若干。并运米船只。能否多雇一节。查苏省办理海运。已苦经费不敷。再令舍易趋难。更从何处挪款。安徽之窘。甚于江苏。力不从心。不言而喻。征本色犹可。运本色甚难。本届江北漕船。六月尚未尽数渡黄。回空更不知何日。即事竣催令南返。盘坝守冻。漕少朽过半。或冒险求速。飘没散失。各船户前鉴具在。下届欲勉符旧额。势须多方劝勉招集。方得成行。更于此外求多。恐百呼而无一应者矣。原奏运河宜如何设法修浚。将全河形势。一并详细查明议覆一节。查全河详细情形。臣未亲履其地。无由臆断。但以大势揣之。前人之于河运。皆万不得已而后出此者也。汉唐都长安。宋都汴梁。舍河运别无他策。然屡经险阻。官民交困。卒以中道建仓。伺便转馈。而后疏失差少。元则专行海运。故终元之世无河患焉。有明而后。汲汲于河运。遂不得不汲汲于河防。运方定章。河忽改道。河流不时迁徙。漕政亦随为转移。我　朝因之。费既踵事而增。而犷悍游食之徒。萌孽其间。所谓青皮党安清道友者。引类呼。恃众把持。成固结不可解之势。前两江督臣陶澍忧之。乃创为海运之说。明以节省经费。暗以消患无形。蒙　　　宣宗成皇帝允行。而漕政于穷无复之之时。藉得维持不敝。迨发捻事起。此辈潜入其中。南北荡平。消磨殆尽。虽阛阓市镇。尚有此等名目。然无大渊薮以容之。偶或什伍成。良有司足以治之矣。是河运所可虑者。又不仅在经费也。

原奏运河贯通南北。漕艘藉资转运。兼以保民田。意谓运道存则水利亦存。运道废则水利俱废。然无漕省分。水利亦关民田命脉。未尝敢任其废。臣窃以为舍运道而筹水利易。兼运道而筹水利难。何则。就下者水之性也。必使贯通南北。不能复听其就下矣。不听其就下。则事事皆以人力为之。费固不赀。利亦大减。且民田之与运道。尤势不两立者也。兼旬不雨。民欲启涵洞以灌溉。官则必闭涵洞以养船。于是而挖堤之案起。至于河流断绝。且必夺他处泉源。引之入河。以解燃眉之急。而民田自有之水利。且输之于河。农事益不可问矣。运河势将漫溢。官不得不开减水坝以保堤。妇孺横卧坝头。哀呼求缓。官不得已。于深夜开之。而堤下民田。立成巨浸矣。东境河道。经抚臣随时饬属挑浚。地方官何必全无天良。其所以旋浚旋淤者。则借黄济运之害为尤烈。前淤尚未尽去。下届之运。已连樯接轴而来。高下悬殊。势难飞渡。于是明知借黄之非计。而舍此无以资浮送。又百计逆水之性。强令就我范围。致前修之款皆空。本届之淤复积。部臣所谓历年兴修。均以随时挑挖。逐段疏浚。为权宜补苴之计者。诚洞鉴症结之论。不可不思患豫防者也。议者太息于经费之无措。舳舻之不备。致此举之不成。臣窃以为使道光年间岁修之银。与道光年间官造之船。至今一一俱存。以行全漕于借黄济运之河。未见其能达也。盖江北所雇船只。其大不及从前粮艘之半。然必俟黄流泛涨。且竭千百勇夫之力以挖之。过数十船而淤复积。今日所淤。必甚于去日。而今朝所费。无益于明朝。若使船大且多。有所施其技乎。且懔乎其不可犯者。大河之性也。近因西北连年苦旱。来源不旺。遂乃狎而玩之。物极必反。设令因济运而夺溜。北趋则畿辅受其害。南趋则淮徐受其害。如民生何。如　国计何。伏愿　朝廷师元人创行海运之成法。体　　　宣宗成皇帝试办海运之深心。以收近日轮船自然之利。并念时局孔棘。万不容作无益害有益。实事求是。以济艰难。臣自知蠡测管窥。无当万一。第既奉　　旨饬令核实筹议。愚虑所及。万不敢强不知为知。以自欺于　　君父之前。除山东运道详细情形。应由漕臣勘明覆奏外。所有微臣遵议缘由。理合恭折驰陈。伏乞　　圣鉴。

　　复朱荫堂书　　　　
路德

五月间。闻总督全漕之　　命。旋奉来书。领悉壹是。阁下巡抚中州。席未及暖。遽移节江淮。统膺全漕重任。事虽未经。度昔年官户部时。应闻梗概。豫省亦有漕粮。阁下旬宣任内。更当备知其详。今以数省漕务。胥归统制。兼之各省情形不同。远近不一。办理原非易易。自前任周公。力加整顿。能使弁兵用命。水手敛。而其积重难返之獘。一时未能悉除。窃念　国家设官外省。统以督抚。循名责实。各有深意存焉。抚取安抚之意。利用恩。督取禁制之意。利用威。而漕河二督。称者概尊以帅。虽统辖文武。而其道与治兵无殊。良以人数既众。等复错杂。地势辽。层层转换。其所司之事。又为利薮。视作奸犯科。居然成例。锢习渐深。牢不可破。非雷厉风行。断不能扩然大变。非严威明法。亦断不能有禁必止。有令必行。阁下如以将兵之道。督办漕务。此事必有起色。然此仅论转漕之政。非漕政之本源也。若论本源。则各督抚之责为多。窃闻漕粮之獘。患不在寡而在不均。其始由于州县之浮收。因浮收而有生监之白规。因白规而有大户之少完。因少完而有豪强之包揽。迨其既也。漕费愈重。银价愈昂。小户希图少完而诡为大户矣。绅士希图包揽而恣为豪强矣。大户日益多。豪强日益甚。兼之银价日益昂。帮费日益重。州县纵极浮收。而入不敌出。于是肥缺变为瘠缺。不得不加征。小户愈加穷蹙。不均之獘。一至于此。东南官民交困。职此之由。至粮艘开兑时。州县以帮费太大。畏缩稽延。运丁以需索未厌。恣情挑斥。委员四出。徒益烦扰。羽檄星驰。目为具文。当此时也。以漕运总督之大权。反操纵于县官帮丁之手。殊属不成事体。所以然者。獘根在于不均。其后又复苦于浮费太重。不均之獘。应责成督抚。傥督抚惮于树怨。此獘永不能革矣。若云裁汰浮费。其权操之漕帅。实为今日第一要着。虽然。历任漕帅。孰不知浮费之宜革。而卒不能革者。则以掣肘者多。任怨者难其人也。浮费革则倚漕为生者。一旦失所。势必胥动浮言。冀图震撼。且通州之仓场。户部之云南司。亦未必不从中牵制。平心论之。此事原非易为。但昔闻陶制军与俞都转议汰盐务浮费十之八九。其时江南士大夫谤言腾起。在京科道弹章交攻。而陶公安然无恙。且以任怨敢为。受知于　　天子。此其明效大验也。今漕务诸獘。尚不至如淮鹾之甚。及时整顿。尚可挽回。矧阁下老成持重。洞悉物情。审慎而出之。未必不惬舆论。岂特陶公比哉。阁下果以将兵之道。督办漕务。此事必有起色。以上所言。半得风闻。半由臆度。明知书生之见。迂疏寡当。昔年寅雅。别久望深。德僻处穷乡。略闻时事。虽无邻人徙薪之智。窃抱杞人忧天之心。不能缄默。聊抒愚诚。其谬妄与否。所不暇计也。

　　答桂苏州第一书
包世臣

丹盟五兄同年阁下。承来教。示以均户收漕。竟能使三月初属船尽开。固由调和得宜。亦可见民情之当俯顺。不可与之争胜也。去年仲冬下旬。阁下见访白门。世臣备言今岁吴中漕事之难。官民与丁。俱有万下不去之势。盖赋重之区。民力本敝。又数十年无此贱米。数百年无此贵银。漕运者米。而费用皆银。不宽民力。则伐　国本。然不宽官力。无以宽民。不宽丁力。无以宽官。是必通盘筹划。一无窒碍而后可。非一枝一节所能奏效也。且漕期甚迫。澈底查明。往返札商。时无以及事。故世臣但劝阁下稍缓抵任之期。使视事在开漕后。则可变被为中。凡告漕止告县。而府实为被首。或者上可进言。下可导谕。及阁下以季冬二日受篆。次日开漕。而常熟滋事。大府与以重惩。旋采用鸿议。委员督办。宽民力以散其党。继以昭文。大府志平。众怒不加深究。而所宽仅在常邑。同城环观。焉得不生觖望。惟漕棍畏威远罪。小民不及聚议。是以暂得蒇事。转瞬新漕。不可不及闲暇预为之地。松太两属。以木棉入优。稍胜苏属。近来洋布盛行。价止梭布三之一。梭布市必减滞。去年木棉客无不折阅。年复一年。亦断难堪此朘削。月前有自淮来者。艳述漕帅新政。委员之数既少。又严禁需索以宽丁力。此真足令人闻声起舞也。阁下婉白大府。以漕帅之赤心为　国。大府函嘱其沿途细察各丁费用。及抵通一切。核明可省及必不能减者。分别纤悉。以各人皆得下去。而不兴大狱为度。督抚漕三院。并力以要仓帅。必可见诸实事。则丁力宽而官力亦宽。官之稍解事者。必可仰体德意。以大宽民力。民力宽。则棍徒无助。不得不从官令以与小户均。户均之法定。则官可举其职。而棍徒无以持其长短。是人心风俗一转移之大关键也。原漕獘之始。官以民为鱼肉。故宠任爪牙。大户不甘鱼肉。而非爪牙之所能箝制。不得不输漕规。小民欣羡大户。不得不诡寄大户。大户反得与爪牙比以噬小民。漕艘泊在仓前。习见官之噬民。不得不诛求于官。而通仓及沿途漕委知丁之讹索州县甚优。亦从而噬丁。爪牙又密比尖丁。多方恫喝。岁增兑费。以朋分其利。此所以从前官以漕为乐国。而近反视为畏途也。洞悉獘源。乃可披隙导窾以为补救。然必心诚于宽民。始克有济。道光七年。陶文毅为四五六之奏。似亦和盘托出。然其意主于克丁以宽官。又不为丁筹出路。而绝无意及于宽民。是以奏定之后。竟未举行。少穆继之。两次奏与丁争而不胜。大县反增费岁以万计。皆由不知政本在安民之故也。穷则变。变则通。漕事至今可谓穷矣。得阁下不分畛域。以广宣大府之新政。吾望其有慰乎。拙集中衢一勺内之海运南漕议。下河水利说。庚辰着三四附录。目录。叙海淀问答。闸河日记。畿辅开屯以救漕獘诸篇。皆比物此志也。至银价日增。中外皆以为忧。惟世臣忧之独早耳。拙集齐民四术中农政门。有与张渊甫书。答王亮生书。再答王亮生书。银荒小补说。皆言救银贵之獘者。三书王亮生已刻入其钞币集中。小补说江西各官皆有钞本。近日台谏所言。大都依此以立说。然鄙意不定银价。听长落于市。则可潜移默运。贫富相安。强定价值。恐令而不从。徒多枝节。拙集已排成奉寄。乞加诲削。以济其不及。而无误后来。因卷帙颇充。阁下无暇阅。故揭其端绪。但检目录以求之为较易。书生匡居之言。未必能取信于人人。阁下见爱逾常。故详及之。小儿奉命入谳局。得以日日亲炙。甚善。唯祈痛加教诲。俾学习有成。心感无极。小儿记性颇可。看卷亦速而能细。惟赋性褊急。世臣屡加诫谕。闻其近来颇知耐烦恕物。问案得情。事非甚难。惟得情后办案。必使曲直不爽。而又不苦牵掣。比附伸缩。殊非易事。阁下授以定南。使臂之力。尚可勉为耳。拙诗过承嗟许。惭悚无已。然实不能自已而有此什。非世俗赠答之谓也。
  </div>
  <div class="pagination">
   <a href="皇朝经世文续编_page82.html">
    上一页
   </a>
   <span>
    ...
   </span>
   <a href="皇朝经世文续编_page78.html">
    78
   </a>
   <a href="皇朝经世文续编_page79.html">
    79
   </a>
   <a href="皇朝经世文续编_page80.html">
    80
   </a>
   <a href="皇朝经世文续编_page81.html">
    81
   </a>
   <a href="皇朝经世文续编_page82.html">
    82
   </a>
   <span class="current-page">
    83
   </span>
   <a href="皇朝经世文续编_page84.html">
    84
   </a>
   <a href="皇朝经世文续编_page85.html">
    85
   </a>
   <a href="皇朝经世文续编_page86.html">
    86
   </a>
   <a href="皇朝经世文续编_page87.html">
    87
   </a>
   <a href="皇朝经世文续编_page88.html">
    88
   </a>
   <span>
    ...
   </span>
   <a href="皇朝经世文续编_page84.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
