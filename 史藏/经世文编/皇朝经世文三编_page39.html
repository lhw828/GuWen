<!DOCTYPE html>
<html>
 <head>
  <meta charset="utf-8"/>
  <title>
   皇朝经世文三编 - 第 39 页/共 67 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文三编 - 第 39 页/共 67 页
  </h1>
  <div class="content">
   李提摩太

西国有儒士者美人也精通中西淹贯今古余耳其名者久矣偶阅报纸获悉德寓津日者持刺请谒相见之顷谈论逾时意气弥洽余乃起而问曰君之游历中国二十余年矣亦知中国大弊之所在乎曰在乎国困国困由于民贫民贫由于丁多丁多之故何也中国婚期最早若北方东豫一带有年十四五即娶者故往往寿至七八十岁而见五世孙焉我泰西无是也余曰然则今日定嫁娶之规晚娶少生而即可以为治乎曰是乌乎可十年生聚越之霸图也三年献数周之王制也古者以民之多寡为国之盛衰故管仲倾鲁梁之民以强齐国商鞅诱三晋之民以耕秦地盖以民多则田垦田垦则税增税增则役众役众则兵强今既以不善经理之故负兹林总之俦而又于室家嫁娶间为之厉禁以折阻之是非徒因噎而废食也抑且抱薪而救火矣余曰丁多之害如彼丁多之利又如此然则何为而可有利无害欤君曰无他筹所以养之之术而已矣夫一人之食十人食之则绌矣十人之产百人用之则竭矣今中国矿产未旺也而用度益繁商务未兴也而漏益甚田地不加辟也而谋食者日益多疆域不加广也而待耕者日益众循是而不变数十百年以后承平愈久生齿愈繁奈之何而民不贫且困困且死也且夫天心之仁爱斯民也至矣既能生之必能育之安有致其贫且困困且死者然杨雄不云乎天不因人不成宇宙间自然之利必待君相权其缓急酌其盈虚为之立法定制然后小民得蒙乐利之休耳不然天地日储其利以待诸民君相日忘其利而听诸天地因循坐误虽日言养民无益也夫所谓立法定制者何也一曰开矿人一职周礼綦详炼石成煤史书屡纪迨至西人而其法益备亦至西人而其利遂宏英之新金山美之旧金山俄之悉尔毕等处淘挖之利岁入何止千万中国矿苗甲于五洲近若开平之煤云南之铜漠河之金均已渐着成效地不爱宝斯人有余资则矿务之开采宜广也一曰垦荒八政以食为先万事以农为本今内而腹地外而边省每至连阡累陌一片荒芜或借口天时之不善或托言土性之不宜不知天下无不可挽之事亦无不可耕之土要在格物者之善察其性耳英国挪佛一郡昔系荒地嗣审土宜植萝卜而获利特厚撒里司白果厘土本硗薄自查以鸟粪而百谷滋生伊里岛田向苦卑湿后用机器竭其水土脉特肥他如栽树引雨植树防荒皆西人经验之良方即中国推行之要务地无余力斯野无饥民则垦法之讲求宜急也

一曰移民泰西识微见远之士当夫开国伊始已深土满之忧由是遍历五洲设立藩属计自二百余年以来所得五洲之地约英程八百六十万方里大于本国三岛七十倍得地既多迁徙不绝曰罪遣曰认耕曰商留曰贸迁者皆是也盖予以谋生之路往者既享安居乐业之休而其日用之需留者亦无食少人多之虑所以为百姓计者至深远也中国安常蹈故今已百余年矣虽难逞域外之图当思尽境中之利现在西北诸省土旷人稀东南诸省地隘人稠似可以彼蕃庶益此萧疏一转移间而资生有凭实边有效矣则移民之策宜仿行也一曰通商中国工商之事听民之自为也久矣惟管仲治齐就海煮刘濞在即山铸钱有擅天下利权之意然亦祗同居一洲之列国耳比者泰西诸邦君臣一体工商合用自轮船火车既兴益复千里如跬步重溟若坦途相与网罗五洲之财以供一国之用夫通者有往有来之谓也今泰西之于中国嬴余之资动极千万垂橐而入捆载而归而中国仅恃区区丝茶以相抵是欲以细流与大泽争胜也民困安得而苏哉则通商之务宜速筹也书曰民为邦本本固邦宁又曰有人此有土有土此有财今中国之薄泰西者凡夫开矿垦荒移民通商诸事莫不曰此西人富强之本务也而不知我西人之所以上下同心殚精竭虑而图成者正与中国圣人之意相合迨至民富而国随之非但知计国而不知计民者比也中国名公巨卿若李中堂张制军刘中丞诸公深知此意故相与仿照西法以富国之政尽养民之心近亦稍稍着效矣乃建一谋发一议动辄盈廷聚讼横议滋生不曰是行杂霸功利之术也则曰是夺小民衣食之源也夫师古者当师其意不当师其法尧舜禹汤之为君益皋望散之为臣所以独高千古者无他能以爱民之心行养民之实而已矣祗以土地初辟民生未繁养民之术无待他求时势各异故措置亦略设使值此外患方张之际会金银日漏于外衣食日窘于内亦将晏然自处不为筹谋画策以挽回而补救之乎吾知其必无是理也然则处今之时值今之势有能以爱民之心行养民之实者是即推本尧舜禹汤[益](伊)皋望散之心而布之于政者也则而效之神而明之可以质诸百世圣人而无愧于功利乎何尤且即以小民生计论中国庶事未兴泰西众务毕举民奚贫耶奚富耶此其尤大彰明较著者中国士大夫吸洋烟售洋货用洋钱者所在都有而独于仿效外洋之法可厚民生而阜民财者则皆起而大哗群相阻难是甘心承人之害以朘民之脂膏而又挟全力以塞其利源直以爱民之说济其害民之心而已矣乌足取哉嗟乎古之治天下也宜法先王今之治天下也宜法西国西国费数百年之心思掷数千万之金钱至今而宏规大定成效特彰一为其创一为其因一为其难一为其易乃犹疑满腹众难塞胸坐使有用之居诸变而为虚糜之岁月此则绝域之人所茫然不解者也余闻其言始而惊继而喜终且默尔而息不知所云归遂笔而志以谂世之大人先生或有阅此而幡然变计者

　　论贫民有望　　　　　
李提摩太

从来国以民为本民以食为天有食则生无食则死食之于民讵可一日缺哉慨自井田法坏贫富不均无恒产而有恒心者惟士为能若小民因无恒产则放僻邪侈无所不为递至今日闾阎雕敝生机日蹙居无半粟之资出有流离之苦相彼小民良用怛恻此有心救世者不得不急思变计也阅楚督张制军筹办养民告示首以开矿为先务诚识时务之俊杰也哉倘中国大僚尽如张公之通权达变奋发有为吾知数十年后富强之道直驾泰西而上之矣余尝论工人渐富事述西国近百年求得养民新法各国产业均较前多加数倍法国于十六年内多三倍英国于八十五年内多六倍惟美国最盛于八十年内则多至四十三倍其获利之厚者法国一家有银一千万德国二家有银二千五百万英国五家有银一百兆美国七家有银四百兆此外作工之人虽未能广沾利益然从前每日工赀仅合制钱四百文近则法国于九十年内所加将及二倍英国于八十五年内亦加二三倍美国于三十年更加四倍现犹设会争论将来逐渐加增各国工人必当一体渐富且泰西另有积财公司专为贫民居积而设其银八两至数百两皆可代收生息如过四百两以外则不代存盖意在齐贫实事求是也计英国此项于西历一千八百六十四年存银一百七十六兆至一千八百八十七年存银四百四兆此二十三年中亦约加倍二倍矣可见泰西各国无一夫之失所乃中国各省水旱偏灾循生迭起小民之荡析流离嗷嗷待哺者不下数百万万人其老弱则哀鸿满目大半转于沟壑其强壮则铤鹿堪虞不免流为贼盗间尝登太行涉汶济见夫饥馑之余民生困顿见食为艰其载千觔之车者则以一二人前为挽后为推权充骡马之身藉博锱铢之利或者虽田庐幸存牲畜已尽耕作之余均以人代触目伤心莫此为甚噫中国自开海禁与五洲通商以来三十年矣不但富强未兴各处工人未能加价以冀利益均沾且日一日田亩如故工程如故虽有偏长薄技往往嗟谋生之拙无他皆由在上者未克举养民新法耳今夫为政之要能因势以利导斯救弊而补偏黎庶于以蒙庥国家因而获益故兴非常之利必赖非常之人所幸中国二三元老以公忠之念宏济世之怀力排众议举办铁道开矿等事如李傅相张制军刘爵帅诸公其智识诚加人一等嗣后果能不惜小费不泥陈言共济时艰力顾大局凡矿务铁道一切养民新法次第举行百货流通商贾辐辏民困苏而灾患泯庶富之效可操券而获也当道其有意乎窃愿及早图之也

　　游民有业论　　　　　
李提摩太

天地之精华何限惟开通乃可广利源闾阎之生齿甚繁惟勤劬乃能资日用非然者耗费靡穷生机渐蹙其何以培国本而裕民生也韩昌黎曰古之时人之害多矣有圣人者立然后教之以相生相养之道为之君为之师驱其虫蛇禽兽而处之中土寒然后为之衣饥然后为之食木处而巅土处而病也然后为之宫室为之[工](上)以[赡](瞻)其器用为之商以通其有无呜呼三复斯言夫乃知天下大利溥之于下仍非开之于上不可也近阅邸抄仰见　皇后以蚕桑教天下饬浙抚募蚕妇以备宫中缫丝之用从此行三盆之典择五采之宜凡属三宫世妇莫敢不社而赋事烝而献功以敬承　懿命猗欤盛已李傅相兴办制造矿务及津沽铁路现又拟办林西至山海关铁路张制军兴办制造矿务于湘鄂刘爵帅兴办制造矿务商务铁路于台湾内而　帝后外而疆臣莫不励精图治讲求裕国足民之道苟能由此推广铁路南北通行所有养民之事无不举办则中国兴庶几拭目俟之乎然说者曰铁路之兴利于上未必能利于下富于国未必更富于民何也肩挑背负所以觅锱铢也自铁路开货物由火车装运则此辈均闲曹矣船唇轴齿所以求升斗也自铁路开商贾附火车行驶而此项置高阁矣是欲养民者不几先夺小民之生计乎抑知铁路经行之处货物分运乡镇固需手足之烈而车船分载辗转他往尤不能免此津沽铁路行之数年而无弊固华人所共见者也然铁路果通往来货物价必省冗费既少冗人自裁浅见者鲜不鳃鳃过计恐游民有失业之虞而正无庸多虑也今试以北省而论张家口产皮京都产煤天津进口米布各货凡诸出产销售每一千人出力于产数者不过四百人余则往来转运者即需六百人是生财之人少而耗财之人多若铁路开行则转运之人即可裁减冗费省而价即廉货值贱而销必广夫销路既广则出力于产数者必需多人如此一转移间凡前转运之人皆可从事于出产之地是生之者众食之者寡民何有失业之忧乎如此而国家即不欲富强则富强已由此基矣闾阎即不欲丰亨则丰亨已由此兆矣譬如手艺之家居住乡僻一人制物仍须二人运至城市销售者若一旦乡僻改为城市门前即可售物无庸二人运行则此三人即可帮同制造所成之物既多所获之利自倍其家之兴讵不可立而待哉今之铁路开行亦化乡僻为城市之意也尚有失业之虑乎吾愿当轴者衡情察理有利即兴勿事踌躇也

　　西法有益于民论　　　　　
李提摩太

国家治理之法与庶司奏绩之谟毋贵乎法古也亦毋贵乎守常要在随时变通因时制宜以期益国益民而已矣中华自泰西立埠以来创行者不少岂好为更张哉当今之时处今之势法古不可守常亦不可耳惜中邦人士狃于见闻蹈故安常任情纷议不知为　国家一深长思也可慨也已夫人情有一得之奇秘不肯泄惟恐人知而效之不得显一己之能此盖人之常也泰西人士则不然思得一法制一器以示于众众惊美而争购之购之不已而仿效之不数年而其法匪第一国也邻国亦莫不利其用今泰西之于中华亦若是焉矣试思一军伍也而得之即为练军之劲旅一军械也而仿之即为疆场之利器一机器也而师之即为制造之良法推之而士而农而工而商亦莫不有良法美意以为之倡此西人之大公心也中华人士苟胥教诲胥劝勉胥仿行将见士有学堂以造就格致胥通理财者先浚其源矣农人工人有机器以应手耕耨皆欣捷速考工各记新奇矣商贾行旅有铁路以相待粜籴皆喜从心缓急欣可恃矣不第此也电信律风传如晤面信局报馆倏尔周知凡此数端有益无损西方各国大抵皆行之有效者也且夫西方各国之所以兴盛者其要尤在报馆盖报馆之职在论列有益之事以使人周知者也泰西各国远近不同当其得一新法制一器用初不过本国举行而访事者得而录之报首传之四方是其器物未到而其式其名先已闻知莫不欲争先快焉此报馆之所以有益于人也今者中华开设报馆而华人士有视为无足轻重者夫西国原非事事尽妙然其妙之不可思议者推而行之无不尽利焉报馆闻之能不录以相告乎盖亦言者无罪闻者足法之意也夫中国自古在昔先民有作制度规模固称极盛乃及其末也皆各有獘故有志者不得不改弦更张亟思振作耳今者忽变而为泰西之局非复近古交涉事宜则犹循古制可乎犹守常经可乎苟不力图变通以求合宜将贫寡之患恐终难救且西国诸法亦非以病民也向之论列而不惮烦言者深以中邦人士不能喻其理周知其法故详为剖示曲为譬喻深欲大众周知共相仿效以期同享豫大丰亨之福而为　朝廷致美富无疆之盛此则区区之意也语云识时务者为俊杰盍一共思此言乎

　　转移积患说　　　　
李提摩太

前论欧洲各国于十四年中共得非洲土地六百余万英方里较之中国十八省尤多三倍一则以能养民而辟地一则以不能养民而失地诚以民为邦本养与不养即国家之强弱盛衰系焉然养民之道必自讲求新学始观于近数百年欧洲各国君相奖劝于上师儒教育于下无不取益国便民之实学以资考究故兵日强国日富技日巧器日精骎骎乎开疆拓土有席卷囊括包举宇内之概若中国则地大物博向为亚洲最古之邦文治武功彪炳千载独无如时势有升降风会有变迁今既广开海禁琛赆所通殊方异域主于九万里苟犹胶守成法不思达变通权岂非甘居人后自昧先机耶论者谓中国习俗相沿积重难返恐非一时遽能改易然果能奋发有为幡然变计自强不息握要以图则中国转机之易当在指顾间也其事维何厥有三端请试言之夫学问者经济所从出也太史公论治曰法后王为其近已而俗变相类议卑而易行也愚以为在今日又宜鉴诸国诸国同时并域独能自致富强岂非相类而易行之尤大彰明较著者乎加以中国声明文物为原本辅以诸国富强之术不更善之又善者哉且通市数十年来西国各使臣来华不独能通西瀛各国语言文字并能习学中华语言文字者甚多其尤者能读中国经史于奏章吏治舆地民情类能言之而华官之于彼国则懵然一无所知相形之下能无愧乎于是乎交涉要事不得不寄耳目于他人词气轻重缓急辗转传述失其本指往往以小嫌酿大无他皆语言文字不通之弊耳为今之计中国士子第一宜习学西国语言文字于诵读经史之暇兼营并骛国家再能推广以西学取士使天下黉序诸生无不明习中西之学将来人材辈出四海同文凡一行作吏之人莫不通达治体洞悉根源设遇紧要事件彼此立谈可决其利益岂浅鲜哉此通晓西国之语言文字可为中国转机者一也查光绪十三年御史陈琇莹奏请以算学取士当经奉　旨准行文九数居六艺之一周礼以之与贤能明算例六科之中唐制以之膺选举是算法本当肄习不可废置者也特算法仅为制造测量之要务而暇求人材收实效具经天纬地之能兴利国益民之事非精求格致之学不可盖格致之学所包者广如算学光学化学重学电学以及天球地舆等学无非在致格之中故西国之讲求治术者必以格致为先英国近五十年来商贾通行财货充溢进款数目较前加多三倍皆得力于格致之学居多足见格致之学有益于国计民生匪浅中国诚能推广算学取士之法别为格致一科兼于各省郡中广设格致书院使天下士子群知向慕日积月累由浅入深吾知数年之后必能窥其秘钥中国之兴可立而待也此讲求格致之学可为中国转机者一也传称左史倚相能读三坟五典八索九邱孔安国曰九州岛之志谓之九邱诗则列十五国之风孔子作春秋取于百二十国宝书郑公孙挥能知四国之政子产能举实沈台骀之故伊古儒者未有不博古而兼通今综上下纵横以为学者也乃今于中国之自命为通儒者以洋务为不屑鄙西学而不谈语曰一物不知儒者之耻夫所贵乎儒者岂拘拘于制艺章句即谓治国平天下之道尽于是乎今通商立埠五洲各国聘问往来与古之列国何异同居地球之中而顾可于彼都之风气政事茫然弗习耶故今之士子不独宜读中国古圣贤书即五洲各国要书亦莫不宜童而习之将来旁通曲证斐然有成集五洲才人之心思为我一国之利益行之既久自可收其实效也能习知五洲之事可为中国转机者一也总之今日识时务者莫不以肄习西学为自强之道然西学根本必以语言文字为先虽不必数十国尽能了然而英俄德法四大国实乃不可偏废其次则格致之学再次则五洲之事循序渐进融会贯通　朝廷以此设科乡塾以之授业在目前中国京外各巨公之洞达时势者不过数十人而老成凋谢　朝廷每有才难之感若果如此办理吾知一转移间十年之后中国二十一行省庠序之士莫非熟习洋务之人将来学优则仕分职设官大之为旋乾转坤之手小之亦随机应变之才此外保障茧丝折冲俎樽者更无论矣上以此求下即以此应如中国幅员之广人才之众竭其聪明智力何难驾出西人之上哉

　　农人新法纪略　　　　　
李提摩太

自古圣帝明王乘干御宇大抵皆以农业为重故神农氏之后而有后稷之官迨周之兴周公制礼分六官而地官之属若闾师若党正若遂人甸人草人田畯之属皆有督农之责教农之司则其注意于农也不綦重哉顾当时画井分田正疆界勤沟洫皆上之人焦劳宵旰为民筹思而民之隶于农者当时亦无水旱之忧富贵之利熙熙皞皞澹如宴如惜此良法为李悝商鞅辈所坏凡有田地准民间买卖而民始有贫富矣年始有荒歉矣至汉时邑有人君之尊里有公侯之富贫者无立锥之地一遇凶荒老弱转徙至北魏欲行均田而不果直至今兹农愈困矣且夫农至今日弃本逐末不重五谷而贪植杂项不急之种愈思当年田畯之设之不可少也近今惟余播种之成法使若辈终年拘于此格而不知变通则农不愈困乎今译西国农人新法之大略以见一斑俾留心农务而郑重农事者有所择从焉按俄国有哈布拉沁者久寓英国常见各国均用播种新法而无人讲论恐所传不广乃着论说刊于报纸以期广布听闻缘西国各样新法皆以渐而进非一蹴可几故一年有一年之新法如农人播种之法前则十亩仅养一人合且养十人者何也其法新也法新维何先贵择籽种昔曾有嘎力者数年之间所择之种有一粒可收成一万八百四十粒于是择麦种七八百粒试播于地勃然而生至于日至成熟竟敷一人一年之用是其效也次则相土脉如地旁有碎石若干设法碾碎杂于土中亦可化为沃壤若粪尤田地之所不可缺然贫家无力买粪则田亩愈硗薄将如何则有化学所造之粪在制造药料可以当有水之粪浇灌田地盖药内所生之小虫臭烂可壮土脉也此外又有二法如天气寒冷将水罐若干盛以沸汤藏置土中使土脉和暖此一法也再用玻璃罩围护之以御寒气则生长必速又一法也如用各法合而行之则不但每亩多出十倍即出百倍皆可预期此等法现于英法之间有数岛已经试种有即法京亦有人试行亦今哈布拉沁又劝美廷俟明年行赛会时预择数百亩田地如法播种俟成熟以为式令各国人看以广其传再近数年凡知五洲之事者动皆曰养人为难何则人多地少故也惟哈布拉沁驳之曰否否现今五洲间地甚多倘各国皆设法广开铁路以便运售则各处闲田自有多人垦种再教以此新法播种则人不患多地不患少即田亩所出虽养百倍之人亦绰有余裕又何患饥冻之屡逢也哉爰译录之以为养民者告

　　论产业宜与人数并增
今夫治天下之道惟养民与理财而已民为邦本无以养之则或虑流离财关生计无以理之则或虞匮乏故大学之言理财曰生之众者食之者寡孔子适卫车中商榷首言庶富古昔圣贤欲求生聚之道必预开衣食之源诚并重也间尝观一乡一邑之中巨家大族田宅云连财货阜积方以为子若孙世世相承永保勿替也乃不数传而曾元罗列丁口日繁其骄隋之气习与性成坐食不足加以荡废未几而田宅分析矣未几而财货变易矣向之富饶转瞬告罄此人浮于产之害也又尝观积铢累寸之家艰难缔造手创田园遗训相承俭勤共矢其子若孙或安耕凿或习贸迁既有一人即有一业再传而后衍为盛族此产与人并增之效也以此观之虽于颛氓尚以扩充产业为要务而国家子元元抚万众耶今天下五大洲以泰西各国为最盛虽其或为君主或为民主或君民共主风俗不同而人材挺生莫不奋发有为讲武通商力筹富强考其时数审其盛衰洵非一朝一夕之故矣查英国一千八百十二年有人十七兆有产业二千七百兆磅每人均扯计一百六十磅一千八百六十五年有人三十兆有产业六千兆磅每人均扯计二百磅一千八百八十五年有人三十七兆有产业一万兆磅每人均扯计二百七十磅美国一千八百年有人五兆有产业一千零七十二兆洋元每人均扯计二百零二洋元一千八百六十年有人三十一兆有产业一万六千一百五十九兆洋元每人均扯计五百一十洋元一千八百八十年有人五十兆有产业四万三千六百四十二兆洋元每人均扯计八百七十洋元法国一千八百五十三年有产业五十兆磅一千八百八十一年有产业八千六百四十兆磅以上英美法三国人民产业逐年递增之数如此由此类推西瀛各国情形大略相同固不仅英美法三国已也即三国已可概其余矣夫国家财赋之数不盈则绌若不随时稽核何以策其久远立万年有道之基故西瀛各国度交收掌立有专官逐年出入之数皆须清查一次虽官项至繁不能毫厘细核而大纲既举总目斯张自可有条不紊中国昔时行井田之法赋出于田役出于丁丁与田不相离故人与产之数均可随时考究自阡陌开而古制亡丁与田离既削其名而收其实复隐其实而增其名则人数之消长势难与产数之盈亏同日而计矣迨至目前灾祲日见户口日繁地亩未能加广财赋未能加增其何以筹足民之策而享和平之福耶且中国各省钱粮进项一切数目繁琐头绪牵杂非精于核算洞悉款项熟知案卷者万难得其要领尔来军需等项莫不由部综核故部臣之事颇觉烦重断难再添别项公事为中国今日计惟有添设保产部专查各省公家产业统计一年之内约税若干进项若干严核出入凡有利益养民之事莫不次第举行准古酌今因时制宜勿狃于陈言勿拘于成例力行既久成效自征从此家给人足物阜年丰中国富强之转机在此一举矣当道其有意乎谨献刍言未始非千虑一得之助也

　　用机器殖财养民说　　　　　
薛福成

凡人用物蕲其质良价廉此情之所必趋势之所必至非峻法严刑之所能禁也非令名美誉之所能劝也非善政温辞之所能导也西洋各国工艺日精制造日宏其术在使人获质良价廉之益而自享货流则聚之效彼此交便理无不顺所以能致此者恃机器为之用也有机器则人力不能造者机器能造之十人百人之力所仅能造者一人之力能造之夫以一人兼百人之工则所成之物必多矣然以一人所为百人之工减作十人之工之价则四方必争购之矣再减作二三人之工之价则四方尤争购之矣然则论所成之物一人可兼十百无所获之价一人可兼二三加以四方之争购其物视如减十减百之便利而谓商务有不殷盛民生有不富厚国势有不勃兴者哉中国人民之众十倍西洋诸国议者谓广用机器不啻夺贫民生计俾不能自食其力西洋以善用机器为养民之法中国以屏除机器为养民之法然使行是说也必有人所能造之物而我不能造者且以一人所为之工之价则其物之为人所争购必不与西人之物相抗也明矣自是中国之货非但不能售于各国并不能售于本国自是中国之民非但不能自食其力且知用力之无益亦遂不自用其力自是中国之民非但不能成货以与西人争利且争购彼货以自供其用而厚殖西人之利然则商务有不衰歇民生有不凋敝国势有不陵替者哉是故守不用机器调济贫民之说者皆饥寒斯民困阨斯民者也此从前闭关独治之说非所以论今日也必也研精机器以集西人之长兼尽人力以收中国之用斟酌变通务使物质益良物价亦廉如近年日本之夺西人利者则以中国之大何图不济余观西洋用机器之各厂皆能养贫民数千人或数万人盖用机器以造物则利归富商不用机器以造物则利归西人利归富商则利犹在中国尚可分其余润以养我贫民利归西人则如水自涸而禾自萎如膏渐销而火自灭后患有不可言者矣

　　论中国参用民权之利益　　　　　
汪康年

中国之言治者曰以君治民而已至泰西而有民主之国又有君民共主之国中国之儒者莫不骇且怪之虽然何足怪哉古之言治者莫不下及于民是以尚书洪范曰谋及庶人吕刑曰皇帝清问下民周礼小司寇掌外朝之政以致万民而询焉朝士左九棘孤卿大夫位焉吏在其后右九棘公侯伯子男位焉州长众庶在其后孟子曰国人皆曰贤然后用之国人皆曰不可然后去之国人皆曰可杀然后杀之其它见于经典者不可偻指数是古之为国未尝不欲与民共治也顾或患权之下移不知君民共主之国凡国有大事下诸议院议院议之断之君而行之官君有不同可使复议议不能定可更置议员是大权仍操之君或曰用民权则桀黠得志豪强横行乱且未已不知民但能举俊秀以入议院而不能肆行己志议员但能议其事而不能必其行何肆横之有或曰权在上则聚在下则散散不可以为国不知议员人虽多必精其选议虽杂必择其多选精则少谬误之论择多则愿行者众是三者皆非足置虑者也且夫居今日而参用民权有三大善焉盖从前泰西君权过重故民权伸而君权积替中国君权渐失必民权复而君权始能行何则中国虽法制禁令号出于君顾前代为君者深恐后世子孙不知事体或有恣肆暴横之事故再三申之凡事必以先代为法毋得专擅改易故举措一断之例大臣皆奉行文书百官有司咸依故事为断而熟谙则例之吏乃得阴持其短长故国之大柄上不在君中不在官下不在民而独操之吏吏志在得财传子孙初无大志故骫利营私丛弊如毛良法美意泯焉澌灭且不特此也君独立于百官兆民之上则聪察不能下逮而力有所不及是以会计隐没上勿知也刑狱过差上勿察也工作窳敝上勿闻也屡戒徇私而下之用情如故屡饬洁己而下之贪贿如故屡饬守法而下之作弊如故诏书严切官吏貌若悚惶而卒之无丝毫之悛改犹谓之君有权乎惟参用民权则千耳万目无可蒙蔽千夫所指无可趋避令行禁止惟上之从虽曰参用民权而君权之行莫此若矣且夫民无权则不知国为民所共有而与上相暌民有权则民知以国为事而与上相亲盖人所以相亲者事相谋情相接志相通也若夫君隆然若天人民薾然如草芥民以为天下四海皆君之物我辈但为君之奴仆而已平日政事举措漠不相闻一旦变故起相率委而去之但知咎君之不能保护已而不知纤毫尽心力于君惟与民共治之国民之与君声气相接亲爱之心油然自生故西国之民见君则免冠为礼每饮酒必为君祝福国有大事则群起而谋其故盖必使民共乐民然后乐其乐使民共忧民然后忧其忧必然之理也若夫处今日之国势则民权之行尤有宜亟者盖以君权与外人相敌力单则易为所挟以民权与外人相持力厚则易于措辞西人与中国互市动辄挟我国君之权力以制我之民中国欲拒之则我之权不足欲以民为辞则中国久无民权之说无可措语是以增订条约不谋之民而辄许之索租界索赔款亦不谋之民而辄与之其它一切有损于国有损于民之事皆惟西人所欲应之如响有司奉令承教为之惟恐不速于是民视西人之余转视有司夫天下之权势出于一则弱出于亿兆人则强此理断断然者且夫各行省之人而使谋事则气聚否则散使士商氓庶皆得虑国之危难则民智否则愚然则反散为聚反愚为智非用民权不可夫岂有妨害哉吾见古制复则主权尊国势固也
 
　 
卷三十五　户政十四养民下

　　禁栽罂粟策　　　
杨毓辉

嗟乎洋药之流毒也至矣尽矣蔑以加矣虽妇人小子亦知其为害甚烈矣考洋药初入中国有西班牙船数艘停泊广东口门之外串通奸民诱人吃食其后遂有焚船致衅之变迨至禁既开洋药之入口者日众每岁赢中国之银钱不下二千万虽天地为炉阴阳为炭亦不足鼓铸以供其朘削以致中国五十年来贫瘠益甚然溯其初不过闽粤富贵人吃之也今则大不然矣上而公卿大夫下中而士农工商下而至于舆台仆役其不吃者十无三四即以上海一隅论之土栈馆多至万余家则食者之多可知也设此后再一筹莫展其害将有不可胜言者矣观乎此则罂粟之种未始非夺回洋人之利以返中国之举也然在老成谋国者以为罂粟必当禁否则必将播种日甚与民食有妨其意不可谓不深要亦因噎废食之见也试思招商局电报局之初设也人心惶惶多有欲阻之者谓轮船行则民船无人顾问电报行则信局无利可图甚非利国便民之举今则轮船盛行矣而民船何害电报通达矣而信局何伤且非特无害十数年来夺洋人之利不可以数计矣利国便民为何如也以此观之则罂粟不必禁也非惟不必禁亦不可禁禁则土浆日少洋药居奇矣果欲其杜塞漏无害谷产则尤有妙策在今试拟一纲四目以备采择施行一曰宜择地以广种植也查内地之种罂粟者亦多矣云南四川山西山东河南浙江等省皆有所产而川土尤为著名更有谓云南之土性热较胜于印度之土性寒者故人亦多乐吃之即以此数省而观既足以稍夺西商之利以罂粟之种不开故犹未能畅行此漏所以终不能塞也且罂粟之禁原防有害谷者也然内则关陕襄邓皆耕地也而皆荒而芜之何为也外则朔方五原云代辽西皆沃田也而又委而旷之何意也与其以有用之地而皆弃之为无用何若弛罂粟之禁而使天下广为种植反可以杜塞漏也拟请　奏准许民间广种罂粟但须择不宜五谷之地若向之谷田仍禁之使不得种斯可矣中国倘能如此讲求则土药蒸蒸而日上而又事半功倍质美价廉人必争之而恐后不数年洋药必无人复问既无害于谷产而又杜塞乎漏此所谓一举而两得者也此不过宜种罂粟之大纲耳若夫开种之法以及无害谷产杜塞漏所应分办之事犹有四目谨次于下　一曰择种地以编清册也世之谓罂粟当禁者大抵恐罂粟盛行后[向](南)之谷田皆变为地矣今欲使自为谷自为谷不至于相者则犹有妙策在曰编清册以查之而已其事当责重地方官先将阖邑土地遍查一番其有与谷种不甚相宜以及素无人种者皆编诸册申详上宪由上宪　奏请即以此项土地种且亦有变通者即如山西张家口外越宣化县一带土田颇广而其地寒凡种植皆不见出色不如将此种土地亦准种罂粟而其获利反饶但欲种者须先报知地方官其地在某董某图然后由地方官亲临查验核诸清册果系已经　奏准种之地即俯如所请否则不准苟有不禀明私种以及种谷之地而亦搀种者查出除重罚外并立案不准其复买田由是罚一儆百而但于可种之地种当种谷之地仍种谷则产谷无害而漏亦可塞焉此其策之所当用者也

一曰开井塘以溥水利也古者稻人所掌以潴蓄水以防止水以列含水故虽大旱犹得无虞自秦以来沟洫尽废一遇旱遂诿之于天尝见干旱之时天久不雨有井塘之家尚有养禾苗数日不枯比天雨则苗勃然无井塘之家未雨而苗已先枯可见井塘之不可缺也而[](因)地亦何独不然为今之计须严定章程凡欲报名种者须多开井塘以其有余分润谷田之不足第宜相地势为之或因洼下或因近山之麓疏凿既成即供公用凡谷田之无井塘以及有井塘而不敷用者皆许其来汲予取予求不得阻止至疏凿器具亦不可不讲求查西洋有起重挖泥开河筑堤凿石各机器不妨相约公购或向洋行租借亦可或由官买安置局中凡种者准其租借则尤妙计可省人工而又成功速果能如此讲求苟或大旱非特地无虑即谷田亦得分润而无枯槁之虞是不惟无害于谷产而且有益于谷产也则诚相得益彰之道也一曰轻厘税以保利权也泰西各国凡他国货物进口必加重税或取什一或取一半更有征至倍蓰者至本国之货必轻其税厘使其价值日低消路日旺而外国货物不得与相抗此盖保护土产之微权也今中国不然凡洋货之进口者值百抽五载入约章而于土产反层层设卡处处抽厘以致利权反为洋人所夺良可慨也故为今之计欲杜塞漏则税厘尤不可不轻者也顾或者谓轻土药税不如重洋药税虽洋药之税本较他物为重今不妨再加四五成税既重价益昂则消必滞而土药乃可以遍行于天下此其计亦甚深不知此刻约章久定万难更改苟欲加重各国必攘臂而起以背约为言此必不可行之策也惟有轻土药之税俾其成本日贱价值日低则人必舍洋药而趋土药而漏亦可以稍轻盖轻中乃所以抑西庇华乃所以敌彼也且当罂粟弛禁之初其税尤当轻而益轻俾人人乐以趋之迨至种有成效所产日广而厘税不妨再加惟至重不得与洋药同使吸者贪其便宜不[复](得)再购洋药则操纵之道得焉矣　一曰一行价以轻洋药也土药价贱洋药价贵人往往舍贱而就贵者大都惑于土药味薄不及洋药味厚之言也不知此皆耳食之谈初不足信也试思今之洋商往往自内地采办土药搀和洋药之中其用法制就并无异味为此者以贱搀贵冀获厚利西人之工于心计如此奈何吾华人反创为厚薄之说甘以利权让他人也或有鉴此獘议欲禁洋药之售以兴土药而吾谓洋药之售不必禁也且即欲禁之于内地犹易为力若通商各埠必掣肘难行亦不可行之策也但须严其定章程以一行价不拘土药洋药每只只准售若干膏每两若干各埠皆当行遵不得私行增涨每埠设稽查土药委员各数员将土行店铺字号住址注明簿记每日轮流私查暗访如有私增价目及串通洋人作獘者查出立将该店查封所存货物一概充公并将店主逐出境外不准逗留则洋药不禁而自禁矣盖洋价成本贵势不能与土药同售洋药必须加价乃可乃行价既定一律欲私自增涨而又失本谁复贸贸然而为之哉此所谓不禁而自禁也认真如是数月后而漏犹不塞者吾不信也以上数端皆无害谷产杜塞漏之要策也是故清册编井塘开而土药不杂于麦田则谷产必无所矣厘税轻行价一而洋药不得以抗衡则漏亦可以塞矣岂非利　国便民一大关键哉顾或者不察谓鸦片病国而害民尤甚于豺狼必拔其本绝其流用严刑竣法以禁之而后可以杜塞漏无害谷产其立非不正也然不知禁之议亦既老生常谈禁之而不得其法适足以扰民何利民之有且使禁内而不禁外则根株未绝萌蘗潜生上之禁令空悬下之贩运自若如谭序初中之禁于苏是也若我禁内而不禁外则严以绝之斥而远之后效虽未可料大局实有堪虞如林文忠公禁于粤是也是亦谓之两穷之术矣惟有种罂粟以收利权行之数年必有成效或俟土药盛行后洋药无复进口者再设法议禁而其权在我尚易为功总之以今之时势观之则种之策实胜于禁之为不啻百倍是在有识者自能辨之也

　　中外养蚕得失异同　　　　　
杨毓辉

王者治世蚕桑与农田并重夫所谓蚕桑者近之可以为彰身之具远之可以为富国之资所以合中外古今而莫不致力于其际者也但古今养蚕之法亦甚繁矣通鉴称皇帝元妃[嫘](螺)祖西陵氏始教民蚕以供衣服由是民无皴瘃后世祀为先蚕特其法远而无征矣而祭义所称古者天子诸侯必有公桑蚕室近川而为之筑宫仞有三尺棘墙而外闭之及大昕之日使入蚕于蚕室奉种浴于川桑于公桑风戾以饲之此其法实为万世养蚕之祖而蚕丝之收成有无不旺也天官书正月上甲风从东来宜蚕吴录南阳郡一岁蚕八织淮南子原蚕一岁再登唐书益州蚕三孰青州蚕四熟农书荆桑薄而劲所饲之蚕其丝坚鲁桑叶厚多津所饲之蚕其丝光泽以上观之则古之养蚕家皆收成日旺而论其养茧之术不外乎蚕未生而浴种蚕既生而风戾兢兢业业凡事不敢忽而已此皆古时养蚕之法也至于今而法亦大备矣除致富奇书及一切蚕书所载择种生蚁下蚁分胎头眠停眠大眠善育等项人皆知之毋庸剿说外有所谓[饲](伺)蚕者如蚕卵初生饲以嫩叶日易数箔渐长渐增不可稍间且每日饲有定数不使饥饱不匀而蚕必兴旺是也有所谓察蚕者如蚕有病必随时察之见其身有细黑点形如椒末即拣而去之另易佳种则不至传染他户而收成必旺是也有所谓育蚕者如选种之时参用日本蚕纸俟化蛾时配以中国之蛾牝牡相合则生子更为尽美是也然以吾观之尤宜取西法缫丝烘蚕之术盖用机器以缫丝则丝一经汽[水](米)泡制莫不质细而色柔矣用暖炉以烘茧则茧可经久而不坏不致好丝而忽乱矣诚上策也至于养蚕之盛首推中华而所出货之美质之佳亦冠五大洲之上乃西人久已垂涎其利近则各国皆已创行而意大利法兰西讲求尤切皆买中国蚕种桑秧以求有缫之法论其利病得失虽非与中国不相同而实亦大异盖中国动拘成迹事事必则古称先不敢越古人范围一步故一切养蚕之法皆未见日异月新西人则喜新而厌故以为前人成法譬如糟粕之粗于是一切养法皆推陈出新用能蒸蒸而日上此中西所以不能无异同也即如破茧乱丝中国向皆视为弃物养蚕家不甚置意也前有西人创造机器专收一切乱丝破蚕缫成佳丝且以之织缯绢倍觉新丽斯真能化腐朽为神奇矣此则中西物质同而功用异也中国育蚕皆以桑西北一带亦多有以柘树及橡树者考橡树蒙古最多故西人名之为蒙古橡近来关东牛庄等处即以橡饲蚕但西人谓为小青棡又谓为大青纲柳等名以之喂野蚕所出之丝颇佳闻泰西近时亦多法之前曾[有]法意之客由中西旋将蚕子带往本国即饲以橡而蚕质更坚此则中西法制异而养育同也法意之客见益智录蚕之性喜燥不喜湿过于湿则病近今泰西于养蚕之法皆归农政会格致会以资考究且于各项事宜皆不敢略故其蚕室既不失之燥亦不失之湿而蚕遂繁硕无匹中国亦有蚕室然于此等利獘皆不甚求故蚕往往染病甚至于功本尽抛也此则中西趋向同而精粗异也即以此数端而观亦可见中西蚕务之异同大略矣至于出口之货本以丝为大宗岁获外洋之资不可以数计苟能日有起色未始非富国之助也惟以蚕务为重者首推江浙然弊端亦未能尽除也

今试举所闻者约陈之以备采择施行即如种桑未广一獘也考桑之类甚繁如野桑鸡桑餍桑白桑种桑等名目甚多惟种桑之丝质润而柔衣被天下诚能扩而充之其美利当有不胜言者今者农家隙地半多荒弃松属种桑尤稀故乡间蚕丝往往不能多出者昔沈仲复中丞观上海颁发种桑十二说今果由官创办依法施行并谕乡民去尽山畔水涯一切草木专以种桑则蚕务必当日旺且俟蚕市既毕其桑犹可售于药肆或以饲羊为利甚溥当无不乐从者也又如养具不精二獘也查从前作经之丝由上海运往各国者名七里丝皆由乌镇双林菱湖南浔新市所出其后养蚕日甚蚕室林立过为拥挤一切器具又不精洁遂至蚕病盛行不数年收成日见其少即如本处所需丝斤以制各物尚向各处购买以此而观即可见中国蚕丝日衰之獘也故欲挽其獘非房屋器具人功皆须精洁不可也又如烘房未建三獘也今之养蚕家亦渐知烘蚕之利矣然犹未能广行要其中有数善在焉盖新收之茧数日不缫则为蛹为蛾破茧而出而好丝变为乱丝矣若用烘房烘之蛹虽僵而不腐而破蚕烂丝亦可免若此者能久藏以待缫虽历久而不坏也又如机器未用四獘也今之缫丝皆用缫车不知缫车甚缓且每村祗有二三架倘新出之茧经数日不缫即化蛾破茧而出是以八口之家仅能育蚕数斤盖缫车之不足恃也久矣如用机器则向之四斤者今可育蚕八斤向之出丝五斤者今可出丝十斤且所制之丝尤觉柔润价值亦可加增此所谓事半而功倍也以上皆獘端之宜除者也然欲除其獘非设立公所不为功查西洋皆有养蚕公院其利甚宏即若法兰西未设公院之先当咸丰三年所出之丝为二千六百万吉罗后来年减一年至同治四年仅出四百万吉罗皆以未精讲求之故自后公院既设精益来精同治七八年所出之丝遂多至一千四百万吉罗迄今年年加增不复减少则公院之利盖可知也今果设立公院延请精于蚕务者以教生徒尽心格致凡蚕之[何](生)以生育何以无病何以壮长何以蕃滋所出之丝何以有粗细韧脆何以有光洁暗滞其余所应分讲之事甚多皆宜随时考究既有成效然后广布四方使养蚕家皆知效法数年后则蚕丝日旺蚕务日精凡种桑养具烘房机器之美利必遍行于天下其有不上以富　国下以强民以追往古之隆以冠地球之上哉

　　饲蚕法则　　　　　
锺天纬

古时蚕桑之利皆在禹贡青兖雍荆之域未尝及今之吴越也乃天道日移地球渐至南热而北冷故北方田地日荒南方草木日辟遂使蚕丝之利亦利于南而不利于北此岂尽关人力之勤惰哉正因地气转移人力亦无所施耳盖凡有蚕之地必在距赤带南各三十度之间北方能繁硕若过冷过热之地均不相宜收成必难日旺中国惟江浙二省为最盛遂以丝为出口之大宗断非外国所能及也西国自古无丝至罗马时始有由波斯贩往者彼时富国皆以中国为极珍之品价值兼金自海禁一开丝之出口日旺法人首仿中国之法聘中国蚕妇教以种桑浴蚕之法不数年凡意大利西班牙均知育蚕之法矣至今法之里昂城为丝蚕荟萃之区纺绩机杼不下十万家所织绸灿烂夺目每尺值金钱一磅遍销于欧洲各国欧丝不足始买中国丝助之惟二十年前正产丝极旺之时而蚕忽遘病比户传染蚕种几灭幸经格致家巴斯陡考求其故用显微镜细察蚕身始知身有微粒形如椒末遂名为椒瘟凡蚕患此病者或未茧而殭或吐丝无力纵或作茧亦甚薄弱比好蚕且轻一半蛾之传种病亦辗转相传绵延不绝不数年欧洲蚕种将无遗类矣巴斯陡因择无病之蚕始令其化蛾传子蚕丝之收成大旺其后意大里亦仿此法在蒙伯叶城设养蚕公院考求饲蚕之法而日本近亦效之印度且派人赴意法学习统观于各国讲求蚕丝之利当自谓青出于蓝矣而不知仍不脱中西之巢臼也查中国宋时陈所撰之农书后附秦湛蚕书一卷元世祖颁发农桑辑要等书皆原原本本殚见洽闻于防病传种等法何尝不先言之其法凡蚕室及桑叶均不宜湿湿则蚕易瘟治法以浮萍剉碎搀入桑末饲之其传种之蚕必择肥大而强有力者食叶兼倍则无病可知别为一室养之俟脱茧后令其蛾雌雄相配则生子必佳而丝之收成必旺矣此岂非西人今日所夺胎之法乎未可以得鱼忘荃而自诩为独得之秘也惟用显微镜察视其形状此则西人之长技彼善于此耳然而天下之新理日出不穷以格致之理推之当更有驾乎西人之上者请得而效其说盖天下之物无论飞潜动植凡异类相合则其生愈繁犹化学中之爱力电气之摄力同类相合则其生不盛人类亦然故同[姓](性)为婚古垂厉禁西人亦谓以血脉相通之人配合夫妇生子多患癫中国禁中表为婚亦知此意以此推之可通其理于育蚕如取中国之蛾与日本之蛾牝牡配合则必生子愈强吐丝亦愈盛又如齐豫间有野蚕另是一种专食标叶结茧枝上大如鸡蛋蛹即茧中度冬至次年夏始破茧而出若将此种野蚕带至南方至暮春时烘暖与湖[蚕](茧)一同破茧取两种蛾彼此彼此交合则传种必硕大而繁又如西洋各国蚕纸行过热带虽隆冬亦蠕蠕而出其蚕茧亦化为蛾若由美国加拿大绕道三十度以北带至中国与湖蚕一同育蚕[破]茧令牡蛾与牝蛾彼此交合则蚕种亦必愈佳此则发中国前人所未发并为西洋新法所未详似可设法试之如以野桑之根接以家桑之干则叶大而肥凡树木之经两种相接者无不皆然更可为一证诚能于江浙两省产蚕之地极力讲求整顿务尽其传种育子饲蚕察病烘茧缫丝诸法则育蚕愈广产丝愈佳永为中国无穷之利而不患他人之搀夺矣

　　种稻之法水旱之备宜如何而后可　　　
许克勤

盖闻唐尧之世洪水九年殷汤之朝旱干七祀自是以来水旱偏无代无之而其为患之轻重恒视乎备者之得失窃尝筹备之之道必先辨其稻之种而复讲求乎古今树艺之法而后民食充足水旱之灾可以有备无患曷言乎辨稻之种稻种不一中外各殊[隋](惰)书婆登国有月熟之稻抱朴子南海晋安有种九熟之稻一岁九登若天竺土溽稻岁四熟见唐书西域传交址稻夏熟冬又熟一岁再种见文选吴都赋注及初学记引异物志此其种稻之各异或疑今无其种或又谓南方地[热](熟)不能行诸内地皆非也郭义恭广志云稻有盖下白正月种五月获获其茎根复生九月复熟此其再熟为一本两刈今虽无其种然古之所谓再熟者要非一本两刈之谓也据水经注任延守九真始教耕犁俗化交土风行象林白田种白谷七月火作十月登熟赤田种赤谷十二月作四月登熟所谓两熟之稻也温水篇注道元说两熟之稻既异亩而异种又谓无月不秀即月熟之稻亦由乎穜稑之早晚而非一种由此言之月熟之稻不必婆登四熟之稻何须天竺试思钦州地暖无月不收其种名曰月禾周去非岭外代荅云正二月种者曰早禾至四月五月收三月四月种者曰晚早禾至六月七月收五月六月种曰晚禾至八月九月收而钦阳七洞中七八月始种早禾九月十月始种晚禾十一月十二月又种名曰月禾钦州近在广东何必婆登之国乃有月熟之稻乎儋耳种旱稻名曰山禾其粒大而香其收三四熟见顾玠海槎余录今儋州即儋耳地四熟之稻又不必天竺有之也不惟此也翁氏兆臻至台湾见其稻获而再熟盖凤山居台地之极南地气更暖无严寒之时所以冬月即种而三月早获焉是则再熟之稻不必交趾今时台湾即有之然犹得曰远在海外也则试言海内闽广之稻岁收再熟一亩之中时有早晚两种见农田余话则是再熟之种闽广多有之矣然犹得曰此尚滨海也则试言内地安庆桐城山田气暖而再熟饶州围田高而湖田低亦有早晚之两熟见程民瑶田九谷考李彦章云今湖南湖北安徽江西广东广西福建等省皆有两熟稻见江南催耕课稻编及刘氏楚桢先生释谷然则再熟之稻不惟滨海有之而内地亦有之矣且夫域外之种可移种于海滨可复移于内地其事更有可证者宋真宗时遣使占城得稻三十石以种于福建后又就福建取种而移于江淮两浙是也事具湘山野录及宋史食货志抑南方地热稻岁再熟人皆知之矣而不知北方地寒今亦有再熟之种伏读　圣祖御制几暇格物编云丰泽园中有水田数道布玉田谷种岁至九月始刈获登场一日巡行阡陌时方六月下旬谷穗方颖忽见一科高出众稻之上实已坚好因收藏其种待来年验其成熟之早否明岁六月时此种果先熟从此生生不已岁取十千四十余年以来内膳所进皆此米也其米色微红而粒长气香而味腴以其产自苑田故名御稻米一岁两种亦能成两熟口外种稻至白露前后数天不能成熟惟此种可以白露前后收割故山庄稻田所收每岁避暑用之尚有赢余曾颁给其种与江浙督抚织造令民间种之闻两省颇有此米未广传也南方气暖其熟必早于北地当夏秋之交麦禾不接得此早稻利民非小若更一岁两种则亩有倍石之收将来盖藏渐可充实矣谨按此种一岁两熟今亦称为玉堂米即玉田之转音乃米中之最贵始生　上苑继行江浙则口外之种尤可以行诸内地也其北地早寒则粪壅之中又有补救之术或以石炭或以硫黄或以红砒皆所以助地之暖而兼获其杀虫之效者也若夫齐民要术引广志曰南方有蝉鸣稻五月熟按此与早黍名蝉鸣黍五月熟者同名五一作七疑误青芋稻六月熟白汉一作漠稻七月熟此三稻大而且长盖亦月熟稻之类也合以上海之带犁回五月熟各省之籼米六七月熟浙东之早稻八月熟而红广籼又于九十月熟则自十一月至四月内地虽无此月熟之稻而自五月以至十月要未尝无此月熟之种也

且林文忠之抚吴也尝取楚省之种发高邮种之三十日即熟果以此种先后种之则九熟月熟之稻何难再见于今乎演繁露又有红霞米早熟且耐旱此龚氏中吴纪闻所谓红莲早稻自古有之者也即今玉田米之类抑亦籼米之色赤而早熟者夫耐早之种礼称陆稻管子谓之陵稻今南方之高田稻是又川沙之赤米耐旱通州之臙脂赤久旱不枯斯皆耐旱之种也北方水田所种称为稻子江南之稻多种水田其即耐水者欤未也本草纲目云真腊有水稻高丈许随水而长今暹罗有湄南河势缓而散田畴藉以肥沃农时掉舟耕种插秧毕而河水至苗随水长不烦薅溉水退而稻熟事见瀛环志稻之耐水惟此为最考诸芳谱有名一丈红者五月种八月收能水水深三四尺漫散之能抽苗出水乃知湄南河之水稻即此种也又有名乌口稻者一名冷水结再莳而晚熟色黑而耐水与寒然则此种不但耐水并能耐寒矣更有性不畏卤者通州志谓之撇杀天凡田近咸湖或濒海口以种此稻尤觉相宜今诚遍为劝谕广收稻种以各得其土宜则丰年彼此俱获既不失乎地理否则参植各种亦可以备水旱焉夫良贾之市物不主一物良农之种稻不专一稻水旱有先后种多乃不至重伤此稻之种所宜先辨也曷言乎讲求树艺之法树艺之法古今各异人情皆好逸而恶劳其畏难而日趋于简易势所必然也今农多为缦田而古不必然后稷后稷树艺五谷说者以为即代田汉赵过能为耕田一岁之收尝逾缦田亩一斛以上姑不具论而殷为区田所以济旱周有稻人以备水旱其法犹有可术者区田之法创自伊尹后汉刘般传注文选养生论注并引之而齐民要术尤详乎言之大约区田不择地原隰山城皆可为之又不择种禾黍菽麦皆可种之纵有道以通人行横有沟以储粪壅禾种沟旁区用粪一升以土和之上农夫区方六寸相间九寸中方十寸下方九寸间各二尺草生则苃之之或锄之刈之种有疏密多少故其收粟亦有殊上农亩尝收百斛中收五十一石下则二十八石而己盖伊尹作此本以救旱而负水浇稼烦劳特甚故民多畏难而久废不行间有行之者一亩之收或三十石或二十余石或十余石或五六石不等盖由古今异制天时异宜人力异施而然然而收获倍于常田则无异也惜乎蚩蚩者竟莫之能行也稻人之法以潴蓄水潴其陂塘以备旱也以防止水增其堤防以备水也以沟荡水以遂均水沟引潴水以和荡于遂遂引洫水以均输于田而灌溉可以相通矣以列舍水以浍写水列以去沟遂之水浍以泻潴防之水而泛溢可以无虞矣天时之水旱无常地利之蓄泄有节周立稻人以备水旱所以多黍多稌而诗咏屡丰年也慨自阡陌开井田坏沟洫不修而稻人稼下田之法废之久矣虽然古今之制时有不同而水旱之灾不可以无备居今日而筹备之法则必酌古今之异尚采中外之良规今之时有因沙为田者有梯山为田者沙田梯山犹区田之可以济旱也或坝水以溉田或筑涂以为田坝田涂田犹稻人之为潴防以备水旱也其在低下之乡恒有水患者则可用欧西之机器以竭其水也其在高亢之地恒多旱患者则可用东国之铁棒而凿为井也或竭其水以成田或凿为井以取水而又多收稻种教民广莳则岁有丰歉而稻未有不熟者此古今树艺之法又贵乎讲求之也然备水旱之要更有四端请缕陈之

一田筑圩圩田又名围田大或三四十里小则十有余里四围筑堤堤高二三丈厚四五丈视外河水势之盛衰以为增其内有月塘沟渠其外有夹河小堤其上有砖石各门以时启闭旱则引水以入内而可以溉田涝则水以出外而可达以河盖污田之制大于涂田固于坝田不但可以御水而亦可以防旱也江以南本多圩田今则有名而无实或旧有而今废比比皆是所宜择要修筑必使高厚巩固立之圩长而相时蓄泄以收水旱无荒之实效且各府城内砖阜尚多拨兵挑运可备筑河之用既清都会之荒芜又裨圩堤之坚久一举两得莫便于此二曰浚河河之深浅水利攸关尤与圩田相表里沟洫通而圩田获其益溇港塞而圩田失其泽大抵通之之难终不敌塞之之易河道之塞由于堤岸之剥落又为农人所侵占岁久不浚填阏日甚春水时至无地可容于是水漫入田而圩岸亦为水所蚀一遇赤旱则港底龟坼虽有桔亦无所施河之既塞害有必至所宜及时浚之淤塞者开之狭浅者浚之民力所不能为者官助成之务使既深且广以垂久远而后水有所泄旱亦有所资即以种各种之稻而耕获易为力也至于修水利开农学以转移土脉拙著救荒备荒策详之前蒙曾忠襄公擢取第一已刊入己丑年书院课艺兹不赘三曰养蚕蚕必饲以桑叶桑咏于诗则周郑卫皆宜于蚕厥篚之贡载于书则兖青徐扬荆豫等州无不可蚕今则北方民风妇多偷惰而蚕桑之利遂独盛子江浙间或试养子天津而未得其法一举不效辄尔中止岂知种桑非难而养蚕为难多养则尤难窃见养蚕之家恒不能常熟而卤莽灭裂者更无一岁之或熟无他蚕须寒燠适宜而种往来尤宜深慎断不可以疏忽为也试养未效正宜别求良法更请娴习妇人必明夫蚕之性何为而病何为而殭何宜而种可繁更何施而丝可韧教养多年乃克有济迨乎利遍天下则农耕于由妇缫子室虽有饥荒而莫之为害此养蚕与稻田相辅而成者也四曰种储储似薯蓣而大一名甘储今呼山芋其种本出于交趾或种于珠崖剪茎作种地得生枝叶附地随节生根旱则灌溉易潦则风雨不能侵一茎分为数十亩而又不需乎锄耘可当米谷味甘而益人可充笾实可酿酒浆可以多获可以久藏可以生啖可备干粮蒸煮咸宜嗜之者寿百余岁此甘储独擅十二胜而大有裨于饥荒者也诚使民栽种于隙地则储粮充足虽五谷不熟亦可以无饥矣总之筑圩浚河所以备水旱之灾而稻田不患其不熟养蚕种储所以备饥馑之岁且可补稻田之不足居今日而议水旱之备要莫要于此矣以此而施于江南五谷更见其富饶以此而施于北方氓庶咸蒙其乐利虽经水旱而有备自可以无患然其间究以稻田水利为尤急远稽汉代张君游开稻田于狐奴近在我　朝怡贤新亲王兴畿辅之水利果能实力以备之不且媲美前贤而流芳百世哉

　　泰西善举中国能否仿行　　　
许象枢

欧洲之于中国路隔十万里风俗不同形貌不同言语不同文字不同衣服不同而不忍之心爱人之情则无不同信哉孟子之言性善也其国有育婴施医禁酒自新恤孤劝和训哑教聋等会皆以辅大造之生成弥斯民之缺憾外此又有恤贫院凡街市乞丐无业游民收入院中教以浅近手艺至艺成足以自养而后令去不徒养之而又教之盖养之者饱暖一时教之者饱暖终身矣其法制之善何如也诸院经费少则十数万多则数十万而不闻不足者盖好善之诚人人皆具苟其事有实济自然国家助之官绅助之安虑为善不终乎我中国保婴敬节掩埋义塾诸善举上而都邑下而乡镇无不有之固不让西人专美于海外而于城市之中犹有逐人以乞贱者犹有沿门以求食者犹有恃强以讹诈纠党以横行者盖恤贫院未立犹为我中土之憾事也说者谓我中土不创此院也有故中国地方不及泰西之富则力有所不能中国各省所设普济堂改过局自新局栖流公所皆所以收养贫民则势亦有所不必不知各省之堂之局之公所有养而无教以中国乞丐之众游民之多而欲以区区之地养以终身无惑乎其力之不足也蒙以为世有当道及富绅自愿立此功德宜即诸堂诸局诸公所以为基而更变其章程则经费省矣不足则设法劝募中土人心好善甚于泰西观乎历年灾荒一经诸善士说法无不立沛仁浆岂有慷慨于彼而吝啬于此者乎如犹不足则可于善后事宜中酌成提几成盖各省自发捻平后无不设有善后局在当时诚为要事今则徒事縻费不过藉以调剂人员而已酌提若干以助不足谁曰不可至其章程若何克臻美备亦不外乎教养兼施而已矣其道有三曰戒鸦片曰广教术曰严督责曷言乎戒鸦片也致贫不一端寻花问柳买笑千金溺之者苟有悔心虽过青楼而不入也喝雉呼卢一掷百万犯之者苟思改行虽遇局戏不顾可也惟鸦片之瘾入骨浃髓逃之无可逃避之无可避何怪饥寒交迫而吸食如故乎泰西化学家考得鸦片所含生物质共十一种其感动人身者曰穆尔非尼质又考人身之血皆系铁质鸦片之性能令血中铁质暂涨故无瘾人偶然吸食便觉精神增长夜不知倦及至上瘾则不觉其涨偶或不食则血中铁质反缩故每至力倦神疲畏寒涕垂若身抱重病者然伤身废事莫此为甚中国极贫之人往往犯此入院之人宜先戒绝瘾饮食以养其冑药饵以补其身然后可责以习艺此泰西院中之所无而中国之所不可缓者也曷言乎广教术也博施济众尧舜犹病如以有限之资财养永无止期之穷民虽邓氏铜山石崇财产亦可立竭善乎西人之教以手艺也盖艺成者出院营生院中即可再换一班人如此则同此经费而恩之所及者广教果可缓乎哉顾质有智愚力有强弱如教愚者以智者之艺则必苦其难精教怯者以强者之艺则又苦其难胜今宜略为区别质之敏者宜教以写字株算估看银洋及中国市面各货之出处各货之善恶各货之销路学成则可荐入商家为之司事力之强者宜教以木工圬工石工营造制器之法及农家之植稻粱场师之植蔬果业成亦可出为人佣如质愚力弱即教以缝袜作帽诸细事虽日入无几亦足自糊其口其教习则选工商中之翘楚由院酌酬薪水按期来教有艺出院者由院更招贫民以补其缺此泰西之善法中国所宜仿效者也曷言乎严督责之也中土善举往往其效未其獘已生即以苏省大宪所设改过局而论立法何尝不善今则一切獘窦与狱牢等黠者欺愚强者凌弱聚一室无恶不作焉望其能改过乎恤贫院宜详订章程朝自某点钟至某点习某事下午自某点至某点钟习某事如有怠惰废学者薄惩之不悛则重责之又不悛则与强横不受约束者同押出院罚作苦工必使幡然改悔自愿受教然后更令入院盖以威严济教术之穷即虞廷明于五刑以弼五教之遗意而小用之者也夫瘾既除而又师以教之刑以董之至期而业不成者未之有也业成而出外谋食者听其自愿住院者果能学业精通即可升为后来诸人之教习若不胜此任亦必自蝇头以养其身盖院中将以其衣食之资更招他人也然则恤贫院之功德岂有量哉世有毅然行之者乎谨献刍荛以备土壤细流之助

　　恤贫为善举第一论　　　
陈翼为

先王立政必使国无游民而鳏寡孤独有养也古者地旷人稀有井田以授其民九职以任其民又有夫征里布以罚其怠惰者故闲民少而国富足后世官不能复授田贫者无立锥之地故不特怠惰之人流于失业即强有力者亦不足以供家室此游民所以日多而鳏寡孤独之穷困不待言矣泰西好为善举如育婴施医禁酒自新恤孤劝和训哑教聋诸会法至善也然尚不如恤贫院之设为益尤大也其法收国中游民及乞丐之流悉入院中量其所能教以浅近手艺使得自食其力又设监督课其勤惰不中程者有罚此因民之所利而利之惠而不费者也然其始不能无经费以给之其院既大所收至广动以数十百万金有由官捐廉以赡之有由绅商捐赀以赡之有由国家筹以赡之故国无游民民无废业虽岁费数千万金而国亦阴受其利也中国人众失业尤多愚弱者困于饥寒悍黠者流为盗贼其强壮有为者又散之四夷如吕宋一岛约五六万新加坡槟榔屿诸岛又十余万美国旧金山又十五六万越南西贡等处又三四十万古巴秘鲁等处各十余万余若日本若新金山若檀屿岛诸处亦动万计其余小岛不可胜数总计不下一二百万近闻华人之在美国者美国严立条制以苛之且欲悉数而逐之呜呼谁非赤子而受困于异域此诚可谓痛哭流涕而长太息者也乃今不为之防则流亡愈众而外国之虐视益甚矣此恤贫院之举所以不可缓也欲立此院国家当筹巨以为之倡设院于通都大邑使人人共见其利则必有继之者然贫民甚众则设院不得不多经费不得不广经费不广则持久难今宜变通办理且尽一人之力以供食用虽劣弱者必有余赀愿入院者官给其食授以小艺艺成所得之财则[十](中)分取一以为经费挹彼注兹则设院自广又宜分上下二院凡贫民无业者入上院艺成听其自行谋食愿留者听之下院则收盗窃之徒及犯小罪者艺成三年之后方能听其自便若再有犯法则更入院三年然后得去下院之制自当比上院稍严如周官圜土之法又宜立妇女之院教以妇女所能为之事择老妇之朴诚材干者司之又宜立婴儿之院以收孤子之无视者废疾之院以收废疾之无养者皆教以一艺使足自给则天下无坐食之人矣然诸院不能一时俱举择其要先行之富室有捐巨资独造一院者加翎衔以宠异之绅士之办理得力者亦宜有所[奖](将)励之然后有所劝勉以中华之人之众凡敬节育婴以及建寺施僧之事皆不惜重赀以为之岂恤贫院之举利益百倍反不肯为之乎特无人为之先故格而不行耳苟名公巨卿有好善者一人倡之百人和之行之十年而民不富足俗不长厚者未之有也

　　条陈养民事宜疏　　　　　
文廷式

奏为条陈养民事宜恭折仰祈　圣鉴事窃维国家之设官以为民也然数千年来于理财之道但谋所以取民而不谋所以养民使各尽其一手一足之[力](烈)而国家从而征之税之于是乎大利不兴众力不集民几不能自养而国家亦因而患贫时至今日筹之法已穷邮政银行诸端未易一时措办有以开源之说进者或疑其迂而远于事情臣以为为民兴利计其效远者三年近者一年亦可谓神速矣中国地大物博万里膏腴西人推为天下第一大富之国而国用匮乏民情困苦如此则养民之道失其传也五十年来所言西法皆仅枝叶其本皆富国养民而已矣此乃中国三代圣人之古法礼失而求诸野可也法国百年以前上下贫窘后乃兴种树之利严伐树之禁立劝民栽树之官遂富甲欧洲纵横四海故英美擅工商之利而法德奥意诸国其大利皆在于农中国自古重农自应以农事为急而农政之要则以开渠种树为先应请　旨明谕天下各就本省可开之水道固有之利源董劝民间妥筹兴办民力不足官助其成不得故事奉行亦不得藉端苛扰唐人讲水利元代重农政史书具在成效昭然至中国现有四大利可以立致富强者请为我　皇上详晰言之一曰蚕桑之利禹贡九州岛桑土居其七今农桑之利仅存江浙则昔多今少可知矣意大利种桑养蚕垂百余年而其丝之柔纫洁白终逊中国西人考求始知中国蚕丝冠于各国皆因太湖之水百倍肥腴距湖稍远者则否故太湖大泊皆宜蚕桑即太湖一隅每岁之利将及万万使推之洪泽巢湖鄱阳洞庭以及滇池昆明等湖皆种桑养蚕如太湖之侧则数万万金之大利已在掌中矣二曰棉花纺织之利近年洋纱洋布销售中国者岁值六千余万金土布之利全为所夺向日西人织布皆用木绵产于美国印度两处近中国自立纺织各厂始知华绵丝长色白不及洋棉而温暖坚厚过之然洋棉每石需洋三十余元华棉则每石十余元耳故近年洋船回国出口棉花骤增至二千余万而江西安徽湖广江浙各省所出棉花尤称上品西人考求全地球人数布衣者十人中只得三人衣绸者十人中不及一人此两项利源有加无已应请　旨饬下江浙安徽江西湖南湖北云南各督抚先筹购买桑秧沼洪泽巢湖鄱阳洞庭滇池昆明等湖广栽种劝谕民间大兴蚕利高燥之地植绵花责成本地绅耆详细开导提设官为维持然后集招商广立缫丝织布各厂使所出之蚕丝纱布媲美洋工比及三年其收利何止万万大利所在人所必趋惟须实力实心不得假手吏胥徒增扰累此大利之在南方者其事至顺而易也三曰葡萄酿酒之利北方数省每岁销洋布四千万金除羊毛草帽边值五百万金外余无一物可以相抵是岁耗三千五百万金矣民安得不贫法国有人游历北省谓自黄沙以北无地不宜葡萄即奉天一省如能广种葡萄其利已可敌法兰西一国因葡萄性喜天寒最宜沙土故也查法国葡萄制酒之利岁合中国银数九万万两酒值一两税亦如之法国岁需全资酒税近日洋酒华人亦喜饮之每岁入口已千余万中国开此利源无此重税则物美而价必廉即不能夺法国之利而已可杜洋酒之源是为北省之民岁增数千万金之进矣惟制酒葡萄[其](具)种类与中国异枝多实繁本大略如吴越人之种桑应请　旨饬下出使法国大臣密派专员考求此事购觅佳种雇募西人选购制酒机器来华于直隶山东先行试办逐渐推行则其事不劳而集矣四曰畜牧之利畜牧为北方大利古有明征非止牛羊供食驼骡负重也西人剪羊毛以织呢羽收驼毳以制绒牛乳之类饮食必需美国之北方遂以此擅无穷之利中国如东三省热河口外七厅锡金河套及甘肃新疆等处地广人稀最宜畜牧小民愚昧创始维艰边帅疆臣又多习故安常不知通变应请　旨饬下出使美国大臣访订精于畜牧及织造呢绒毯之人至沿边相度然后购买机器开辟围场提派员管理牧政数年以后美利大兴矣此二事者为北方绝大利源创办之时应先令使臣延订妥人博求良法以立中国富强之基不得敷衍因循贻误大局俟办有成效然后将其法行之内地各督抚及边疆大臣董劝商民一律兴办此利之在北方者其事稍逆而亦非难也以上四事本皆中国旧法虽参用机器兼资人工可养无数贫民即可销无穷隐患既为闾閰广生计更为国家增税厘所谓因利而利百姓足而君足也较之搜骨剔髓剜肉补疮害中于民而国终受其祸者其优绌劳逸迟速相去何如也惟中国可兴之利甚多亦甚易略举数事以例其余而大要仍在疆吏得人先集巨赀力除积獘刻刻以养民为念则富国丰财之本计已隐寓其中愚昧之见是否有当谨恭折具陈伏乞　皇上圣鉴谨　奏

　　劝谕陕甘通省栽种树木示　　　
陶模

劝谕各属广种树木预弭祲而兴地利事照得周礼重虞衡之职孟子论斧斤以时自古体国经野树艺与农工并重近来东西洋各国无不讲求林政为致富之一策盖树木繁滋有六利焉山冈斜倚坡陀回环古时层层有树根枝盘互连络百草天然成篱凝留沙土不随雨水而下后世山木伐尽泥沙塞川不独黄流横溢虽小川如灞浐诸水亦多淤塞溃决故种树于山坡可以免沙压而减水害一利也平原旱地大半荒废生气毫无泉源日窒若有密树则根深抵固能收取山气互相灌输由近及远土渐通故种树于瘠土可以化为沃引导泉流二利也炎日熏蒸易成旱暵惟树叶披拂空中能呼吸上下之气故塞外沙漠无树不雨终年树蜜之区恒多时雨衡以格致之理种树于旷野可以接洽霄壤调和雨泽三利也赤地童山阴阳隔阂其民多病而弱惟树木之性收秽气吐清气扶匝地润泽长滋种树于僻壤荒村可以上迓天和驱疫疠而养民病四利也山峻地寒阴障腾起雨变为雹伤败嘉禾然雹随风至势必斜行凡田连阡陌者每隔数亩商同种树成一长排可以阻风势而御冰雹机日奇飞空悬炸各国深知城郭无用皆撤毁垣墙掘沟种树环绕数重以代坚壁丛林高矗混目迷形测准易乖飞丸多阻可以设险而御弹五利也安邑种枣富比列侯襄阳收橘岁易多缣试观货殖一书大率羡称千树与其博锱铢于异地何若话桑麻于故乡六利也以故中外通人纂富国之策首推树艺去年御史华辉奏称开利源以种植为大端有能增种至五万株以上者官给奖赏有无故伐树一株者罚种两株富民罚钱一千文曾奉部咨通行在案惟小民昧于远图每谓树能害田因噎废食甚至不能播谷之荒地亦任其废弃不思酌量种树以传无穷之利本部堂目击其獘心实伤之除通饬各厅州县遵照办理外应再通行劝谕凡各属绅耆乡民讲求树艺有力者种嘉果美材无力者种寻常易生之树凡硗确地宜松柏潮地宜椿杞白杨山坡地宜榆槐枣杏之类各就土性办其所宜除自有地土外能无主官荒各地开种各项树木者准其报明本管地方官立案作为永业免纳粮银其有主荒地自此次劝谕后应勒令本主随时种植如迟至五年尚未种植者即以无主论有人取以种植者听勿许旧时地主出而阻挠各该地绅民务须实力讲求以兴美利毋负本部堂谆谆教诲至意
 
　 
卷三十六　户政十五榷酤上

　　请整饬厘金疏　　　
易俊
  </div>
  <div class="pagination">
   <a href="皇朝经世文三编_page38.html">
    上一页
   </a>
   <span>
    ...
   </span>
   <a href="皇朝经世文三编_page34.html">
    34
   </a>
   <a href="皇朝经世文三编_page35.html">
    35
   </a>
   <a href="皇朝经世文三编_page36.html">
    36
   </a>
   <a href="皇朝经世文三编_page37.html">
    37
   </a>
   <a href="皇朝经世文三编_page38.html">
    38
   </a>
   <span class="current-page">
    39
   </span>
   <a href="皇朝经世文三编_page40.html">
    40
   </a>
   <a href="皇朝经世文三编_page41.html">
    41
   </a>
   <a href="皇朝经世文三编_page42.html">
    42
   </a>
   <a href="皇朝经世文三编_page43.html">
    43
   </a>
   <a href="皇朝经世文三编_page44.html">
    44
   </a>
   <span>
    ...
   </span>
   <a href="皇朝经世文三编_page40.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
