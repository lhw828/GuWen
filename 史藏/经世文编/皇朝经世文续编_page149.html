<!DOCTYPE html>
<html>
<head>
    <meta charset="UTF-8">
    <title>皇朝经世文续编 - 第 149 页/共 192 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇朝经世文续编 - 第 149 页/共 192 页</h1>
    <div class="content">窃臣自咸丰四年二月回籍后。即住浙江省城。夏秋之闲。宁国徽州两府。屡有警报。本年正月。贼由石埭窜入羊栈岭。黟县休宁徽郡相继失守。人心十分惶惧。幸向荣分兵来援。浙省兵勇亦能得力。旋即收复。臣常推求其故。实皖之为省。在江北者。为安庐凤颍四府。六滁和泗四州。在江南者。为池太徽宁四府。广德一州。而安庆以省会居南北之中。故能控制裕如。今则江北之安庐和江南之池太。皆为贼据。皖抚驻营于庐城东北。徽宁广三属。距抚臣驻札之所。中隔池太安庐和五属之地。文书往返。必经江苏浙江两省。动辄月余。故徽宁广虽隶安徽。几为抚臣号令所不及。事急则向浙江请兵请饷。事平则泄沓如前。不加整顿。官吏之贤否。皖抚不及知。浙抚虽知之。而无黜陟进退之柄。亦难越俎而谋。兼之浙省派兵勇驻彼防堵。主客各存意见。不肯协力守御。本年杭州府知府徐荣战殁。皆由于此。此所以旋收旋失。徒以殃民糜饷。而莫有终极也。臣曾与浙省之绅士私议。有谓宜请　钦派大员专办军务者。有谓宜将徽宁广三属暂归浙抚兼辖者。臣以为督办军务。不能兼管地方。将帅疆臣。易生龃龉。恐呼应仍不灵。号令仍不一。至将三属暂隶浙抚。则浙省与江苏安徽江西。处处毗连。三面受敌。调兵筹饷。公事已极疲烦。若再三增辖二府一州。精神难期兼顾。则二说皆未为尽善也。其实徽宁二府。地皆可守。山川险固。民亦健奋。徽州所属之歙休二县。殷户尤多。地方官果能抚驭得宜。与绅民联为一气。贼断不敢屡屡窥伺。以臣愚见。莫若暂设一皖南巡抚。使之专辖四府一州。庶足以饬吏治而固民心。盖徽宁池太广五属。虽设兵备道一员。而一切皆须禀命督抚。不能专决。迁延守候。必至坐失机宜。设巡抚则权有专属。令可必行。道府既有所禀承。士民又得所归向。内可度地险以设防。外可奋兵威以协剿。皖抚得以专心于江北。浙抚不至牵制于皖南。为今日之皖浙计。似亦救时之一策也。倘蒙　　圣心垂察。不以臣言为迂妄。可否发交廷臣集议。细心商核。抚标应否分隶。藩臬能否兼摄。并应驻札何处。皆须妥为区画。总期于有利无害而后行之。事关添设大员。不能无一二窒碍之处。但期事有实效。不妨暂议更张。且据今日徽宁广言之。即不另设巡抚。亦宜急筹善法。俾民心不至散涣。否则吏治日益因循。贼踪忽来忽往。民无所依。欲不从贼而不得。其为患岂有极耶。臣愚昧之见。是否有当。伏乞　　圣鉴。

　　议覆江南北分省片　
曾国藩

恭奉　　谕旨。据御史陈廷经条陈善后事宜内。疆舆略为变通一条。臣查苏皖未分之时。跨江淮而为省。古人经画疆里。具有深意。我朝　　　圣君贤相。未尝轻议更张。若必画江而分南北两省。则亦宜画淮而分南北两界。淮北如苏之徐州。皖之颍州。将割隶何省乎。唐之十道。宋之十五路。其于江南江北。皆截然分而为二。与该御史所奏。大指略同。然唐自中兴以后。声教不行于河北。宋自中兴以后。号令并不行于江北。画疆太明。未必果能久安。论形势控扼之道。守江南者。必须先固淮甸。弃淮则江南不可保。昔人如吴师道胡安国杨万里暨赵范叶适辈。言之详矣。臣愚以为疆吏苟贤。则虽跨江跨淮。而无损于军事吏事之兴。疆吏苟不贤。则虽画江分治。而无补于军事吏事之废。此等大政。似不必轻改成宪。区区愚见。未审有当万一否。

　　议覆安徽省城应仍建安庆疏　
曾国藩

窃臣承准议政王军机大臣字寄。咸丰十一年十二月初四日。奉　　上谕。有人奏咸丰三年贼陷安庆未据守等因钦此。仰见　　皇上睠怀南服慎重江防之至意。臣查安徽一省。跨于大江。江以北四府四州。江以南四府一州。安庆府城处滨江适中之地。实为形势所必争。咸丰三年。安庆城陷。江面悉为贼有。千艘往来。飘忽莫测。官军无一舟一筏。可以应敌。周天爵等请以省城改建庐州。系属一时权宜。舍此亦别无万全之策。是年腊月。庐州复陷。官军屯于郡北定远一带。于是合肥以南之州县。尽沦于贼。而皖南中隔大江。贼氛布。文报梗阻。巡抚不能过而问焉。咸丰四年。　　　谕旨令徽宁等属暂归浙江巡抚兼辖。廷臣因上疏请仿前明南郧阳之例。设立皖南巡抚。　　　文宗显皇帝饬吏部核议。不设巡抚。而稍重皖南道之权。令其仿照台湾道例。专折奏事。添设皖南镇总兵一员。数载以来。皖南道一缺。例由督臣保荐。皖南钱粮刑名不隶藩臬。奏报不归巡抚。俨若另为一省。而皖北抚藩等官。散处于颍寿临淮泗州等处。几无定所。公事废阁。号令纷歧。改建省城之弊。此其明证。现在安庆已复。江路疏通。欲办苏浙之贼。必自力图皖南始。欲办皖南之贼。必自守定安庆始。臣愚以为如原奏所请。安徽省城仍应建于安庆。抚藩臬如前驻札。庶足以资控制而一事权。至所称设立提督统辖水师官兵。江西九江镇就近归安徽提督节制一条。查水师陆兵判然两途。犹耕织皆所以资生。而不能使一人而治两业。安徽寿春镇所辖。向系捻出没之地。皖南镇所辖。又系万山丛杂之区。皆与江防毫不相涉。应请仍归安徽巡抚节制。江西九江镇所辖。如抚州建昌等处。离大江六七百里。亦系陆路专政。应仍归江西巡抚节制。该两省向兼提督衔。均应遵守旧章。无庸更改。至江防局面宏远。事体重大。臣愚以为应专设长江水师提督一员。目下大江水师。归彭玉麟杨载福等统率者。船只至千余号之多。位至二三千之富。实赖逐年积累。成此巨观。将来事定之后。利器不宜浪抛。劲旅不宜裁撤。必须添设额缺若干。安设此项水师。因即以壮我江防。永绝中外窥伺。其提督衙门。或立安庆。或立芜湖等处。自提督而下。总兵应设几缺。副将以至千把各设几缺。暨分汛修舰各事宜。统俟　谕旨允准之日。再由吏兵等部详核议奏。臣等如有所见。亦必续行奏咨。略参末议。至俸薪口粮修补船等项。当于长江酌留厘卡数处。量入为出。不必再须户部筹款。其福建广东原设提督。不必据议裁缺。所有遵　旨筹议缘由。谨会同安徽巡抚臣李续宜署江西巡抚臣李桓恭折覆奏。伏乞　　圣鉴训示。

　　请添设徐州四界重镇疏同治元年　
潘祖荫

窃自军兴以来。捻匪披猖。日炽一日。举凡教匪幅匪。称名虽殊。而为害则一。其尤甚者惟四者。安徽山东。捻匪之窟宅也。江苏河南。捻匪之冲衢也。向来筹办之法。曰团练乡兵。曰坚壁清野。曰剿抚兼施。此皆古人制贼之要策。而行之数年。不独未能荡平。且滋流弊。臣尝揆其弊所从生。究其弊之终极。知非统筹全局。扼制要冲。则虽以劲兵四出。而欲其尽敌而反也。势必不能。伏查安徽之贼。蒙城迤西而南。数百余里。多为贼巢。而大股屯聚。则在宿亳太和灵璧一带。其地西界河南。北界江苏。安徽之边境之也。山东之贼。匪类纷杂。啸聚掠。出没无常。不独曹濮之闲。邻于直隶河南者。丛生奸宄。其沿海则曰青曰莱。其在山则曰蒙曰泗。而贼势尤炽之处。厥惟沂郡之西。兖郡之东。其南界江苏者。山东之边境也。河南之地。其界于山东江南者。曰陈州。曰归德。而贼踪之往来。贼垒之屯集。则虞城夏邑永城之东。履错而踵接也。是河南之边境也。江苏之地。徐州一属。实界三省。贼之窜匿海沭者。其余焰耳。若邳州。若萧砀。则狼咷其穴。而虎负其嵎也。是江苏之边境也。夫统计四省。而贼之所据。边境最多。是由封疆大吏未忘畛域之心。致使草泽奸民日长蔓延之势。贼之出掠。名曰装旗。任其所之。而被掠遂为习见之事。贼之归巢。名曰回哨。听其自反。而贼巢俨如化外之乡。势必举数省交错之地。委而弃之。使贼得而蹂躏焉。盘踞焉。且分歧而错出焉。而邻省州县。止为诿卸之谋。边境防兵。徒作送迎之计。揆兹积弊。有由来也。且夫团练之法兴。而械抗粮之案。逾时迭出矣。坚壁之议建。而分疆绝界之图。立寨争雄矣。招抚之策施。而阳奉阴违之患。乘机窃发矣。近来东省皖豫。圩寨皆成。其显据为贼巢者。固无论已。至如江苏徐属境内圩寨头目。类多恣睢自专。通贼藐官。截遏行旅。骄蹇跋扈。无所不为。不于此时画策以制之。臣恐阴怀叵测。据有事权者。驰一介之使。要结而迫胁之。奉其号令。恃其声援。一旦有变。固东路咽喉之虑。亦中原心腹之忧也。臣闻方今剿匪。僧格林沁一军。督战最力。捻逆畏威。往往望风纳款。受降之后。给与免死大旗。及至兵退。而焚掠如前。地方官莫敢过问。现如邹县凤凰山一带之匪。既降复叛。候补府来秀重往晓谕。竟不听从。反将出口堵塞。拥众数万。劫掠公行。名为就抚。其实缓兵。此明证也。是即转抚为剿。而岁月迁延。饷需糜费。事机更变。精锐摧残。臣不知一战之胜。贼被芟夷者几何。旷日持久。庸有济乎。臣旧闻徐州府属。其地当孔道者。设有四界司一官。彼固末秩微员。据四县之冲而名之耳。

窃见徐州一郡。实为四省交冲。拟请添设四界镇总兵一员。四界分巡兵备道一员。凡四省沿边州县。悉归管摄。其住之所。必酌乎四界之中。其饷由四省筹备。其兵由四省酌拨。抑或自行召募。务使粮足兵强。克为重镇。然后责以办贼。来者拒之。过者遏之。四界之内有警则救之。四界之外乘便则攻之。与以专制之权。即重以守边之罚。并令界内寨圩。听其节制树置头目。一切禀承。或更选各寨头目之子弟。置之军中。量能委用。羁縻驾驭。必协其宜。庶乎诸路有进捣之军倾其巢穴。而冲要有控扼之镇固我疆圉也已。臣尝反复筹思。方今四省拨兵甚难。查有田在田一军。素在徐属屯。田在田统兵无律。畏葸居心。曩时捻匪出巢。田在田名为巡剿。其实避道而趋。今春捻逆窜扰清淮。田在田行至宿迁。并未见贼。欲进城圩。居民防守甚严。不能纵掠。竟敢开枪攻圩。踏毁宿迁县坐轿。抢夺守城将弁器械。田在田并不查究。所统兵勇。又多系徐宿之人。与贼潜通。是不独虚糜军饷也。即有制寇之兵。而田在田一军在彼。牵掣扰乱。势必无功。相应请　旨将田在田从严查办。按其现统兵数。加以挑选淘汰。作为四界镇主兵。其有不足。再由四省酌令添拨。方今将才难得。时会难稽。拟请　饬下两江总督曾国藩保送文武干员。并会同署漕运总督吴棠暨四省巡抚妥速具议章程。规画既定。备御必周。夫而后分道会剿者。不必多为守兵。即溃围狂奔者。不致成为流寇。窃料贼于斯时。进无所乘。退无所据。痛剿之下。当亦帖然就抚耳。惟投诚者反侧未定。若给以免死号旗。务既注明限期。令其速为解散。倘逾限不遵。仍敢句结团聚。托为团练名目者。不独首恶必诛。凡党与之怙终。亦虔刘而无赦。请　旨饬下统兵各大员。毋稍蒙于贼智之欺。毋轻假以庇身之具。果能策善攻心。思革面。所谓不战而制胜者。是亦存乎其人焉耳。臣愚昧之见。是否有当。伏乞　　皇上圣鉴。

　　与骆吁门中丞书　
陈庆镛

近阅邸报。悉荣署湖北巡抚篆。吾道幸甚。天下幸甚。拯民涂炭。在此一举。特武昌既为贼据。巡抚衙署一败涂地。　　天子命于荆襄两地。酌量地方紧要。暂行驻。此诚　　圣虑之周详也。窃计全楚之地。襄阳胜于荆州。与其驻荆州。莫如驻襄阳。何也。　朝廷调直隶精兵及东三省劲旅。自北兼程前进。会合兜剿。布置严密。贼势胜则下江南。贼势败则入川陕。此情事之必然者。查武昌汉阳之西北。径抵襄阳。水陆齐驱。一过襄阳。东折则入汴梁。西折则入长安。其地实南北之咽喉也。现在武昌汉阳之闲。南东北三面筹备夹攻。祗空西北一面。则贼所垂涎者。未必无意襄阳。请以形胜言之。武昌者从古之都会。襄阳者从古之要害。要害之地。我据之则可以制贼。贼据之则可以制我。唐颜师古所谓在我为要。在贼为害者也。春秋楚之兴也。以其灭郧子之国而有襄阳。楚之亡也。以北献上庸于秦。使秦人得开武关而南下。是武昌都会之命。实悬于襄阳要害之地也。自后南北之争。亦以襄阳为胜败。南人之必争襄阳也。汉刘表之踞荆州。蒯越劝其北据襄阳。向使刘瑶不举襄阳以降魏。则魏师安能乘胜而南下。此南人失襄阳之害也。东晋之时。前有桓宣守襄阳。继有桓温镇襄阳。而桓温能以陈师灞上。修洛阳诸陵。柳元景得进据潼关。而战于峡下。若非据守襄阳。安能至此。南宋初立。赵鼎张浚辈所疾呼以图固守者。唯曰襄阳襟喉地也。命岳忠武镇之。一时中兴诸将。称开扩功者。以岳为第一。此皆借襄阳之形胜。乃能立威于北者。南人据襄阳之利也。若北人之所必争襄阳者。苻坚窥晋之初。亦知命重兵陷襄阳执朱序矣。若乘此浮汉入江。顺流而下。桓冲将不知死所。乃引兵归去。岂待八公山草木皆兵。而后知其亡耶。此北人失襄阳之害也。魏武赤壁之败。仓皇已极。宜其速归许昌。计不返顾矣。乃命乐进守襄阳。后周瑜诸葛亮竭尽心力。而襄阳不可与争。吴蜀终不能越此以侵魏。魏之所以制吴蜀之命者襄阳也。隋之灭陈。唐之灭萧铣。亦皆出师襄阳。及元之侵宋。誓必破襄阳而后南下。故至五年之久。不克不去。既破襄阳。则阿里海涯以为汉水上游已为我有。顺流下驱。宋必可灭。自是果破郢破鄂。势如破竹。数节以下。无处着手。此皆北人得襄阳之利也。合观古人之得失利害。而谓全楚之命不悬于襄阳者。未敢信也。今即贼匪无甚远略。不能席卷襄郢。长驱河洛。而近日窜入黄州。则其东下江南。事机已露。我果以重兵据襄阳。扼武汉之上游。贼如分股东下。江南河南合两路之兵。仰攻横击。而襄阳之师。可以直抵武昌。扫其巢穴。贼即全股东下。而襄阳之师。更可绕汉水而南出蕲黄以为后劲。盖驻襄阳。其下游非祗为武昌计。而实为江南计也。其上游非祗为南阳计。而实为川陕计也。

宋名臣李忠定云。唯襄阳以接中原。西通川陕。又曰。天下形胜。关中为上。襄阳次之。由襄阳而南阳。西折而入潼关。此入关中之正道。黄巢李自成之所由也。自襄阳趋商州而过武关。此入关中之孔道。汉高帝之所出也。孰谓全楚之门户。不扼要于襄阳哉。若荆州为巴蜀通道。亦全楚一大要害。观魏武之师。方至江陵。距江东二十余里。张昭辈竟欲以全吴迎降。盖吴所恃为固者长江。魏至江陵。则长江之险。与我共之。其势不可遏也。然荆州为入川之地。其害轻。襄阳为入陕之地。其害重。入川则山重路窄。破之易为力。入陕则兵足马肥。破之难为功。且贼由岳州东窜。未必再行西折。而荆州旧有将军驻守。尚可控制一方。襄阳则无大员弹压。万一贼至此。北而南阳新野。西而商州蓝田。出没四散。何以能当。则荆州之与襄阳。孰缓孰急。必有能辨之者。阁下经纬在。明昭径寸。两利相衡。必取其重。谅必早见及此。无用区区献愚。然素叨挚爱。敢以蠡测私忱。为高明渎焉。天寒起居胜常为颂。倘蒙赐教。朗照弗宣。

　　复陆稼堂中丞书　
陈庆镛

屡奉赐书。稽迟裁答。庸特甚。乞恕乞恕。日阅邸报。知向军门于正月元日追剿贼匪。越日克复武昌。诚如是。即李愬之雪夜入蔡州。狄青之元夜夺昆仑。何以异此。但贼现据阳逻及汉镇山等处。遥揣贼势。其下江南者十七八。其上河洛者十二三。两江之九江安庆。固不可不防。而河南之光州汝宁。尤不可不备也。查阳逻近豫之光汝。其地即在黄州西北百二十里。元丰九域志。黄冈县有齐女久长灵山团风阳逻沙湖龙坡七镇。而七镇以阳逻为最险。阳逻古战场也。明一统志载宋置堡于此。东接蕲黄。西抵汉沔。南渡江至鄂。北据五关。五关者。大城关。在黄安北。宋时属河南汝宁罗山县。是即元世祖之所入也。木陵关。在麻城北。接河南光州界。是即梁夏侯夔出义阳之所拔也。虎头关。在麻城东。接河南商城界。是即宋孟珙集战士以御金人之路也。白沙关。在麻城西北。去光州仅二十五里。是即北魏镇南将军元英破梁将吴子阳处也。而黄土关。接白沙。亦在麻城。毘连光州光山。是五关皆与河南接壤。宋李埴乞复五关疏云。虎头关形势最险。两山千仞。一涧激冲。黄山关形势耸峭。白沙关与黄土关相去密迩。木陵关山路峭壁。委折而上。大城关山势不甚高峻。而横斜盘绕。修善关即在其旁。元时巴延军次汉口。宋都统守阳逻。元以史塔剌浑为总管。进军沙洲抵观音山堡遂以破。其后阿珠即以雪夜乘舟至青山矶径渡江。假使宋知五关设险。元兵何以能飞越而下。今者贼由武昌溃出。其大队纷纷上船。复以小队屯阳逻。论者皆以为势必下江南。然下江南固在意中。而上河洛亦非意外。且安知贼非以疑兵指江南。而以潜兵向河洛。即或分队而出。半在船。半在陆。则南北皆受害。此又不可不虑者。比读阁下疏报。前出南阳。于桐柏邓州新野内乡淅川分支防堵。业已周密。则于南阳一带。可保无虞。特今所患者。不在南阳而在光汝。宜移节镇守二州。周视情形。以为防御之计。仍飞咨湖北巡抚。于五关扼要处。重重密置防兵。一夫当关。万夫莫御。贼必不能北窜。而大军由安庆九江溯流而上。用战舰火攻。并力追剿。而我以伏兵为密应。傥贼一来。掩而袭之。必使匹马只轮无反者。夫出奇制胜。督师之权也。严卫设防。巡抚之责也。先发者制人。毋制于人。盖我无制贼之方。贼为负嵎之虎。我有制贼之策。则贼为游釜之鱼矣。迂谈狂论。越俎之嫌。愿乞鉴谅。阳律春回。起居曼福。伏惟霁照弗宣。

　　与吕侍郎书咸丰三年　　　　　　
陈世镕

霄汉睽违。音尘阔绝。惟于邸报中。见阁下升迁之不次。　召对之时承。非徒于苔岑有光。亦且为梓里生色。固宜汲汲图建非常之功。以酬不世之遇也。皖省不见兵革二百年。忽焉为墟。此诚忠臣义士扼腕发愤。不惜支体横原隰。肝脑涂野草。报效万一者。贼本乌合。非有良平为之谋。布越为之将。其所向披靡。乃我自望风而逃。非彼能攻克也。观其于岳阳武昌九江既破之后。皆不置一人戍守。岂有天下大计在其胸中哉。今又扬帆东下。齐赴金陵。螳螂捕蝉。不顾黄雀之在其后。转败为功。机正在此时矣。新放抚藩。已踰两月。特周制军袁给谏相与赞襄。阁下与赵岵存今又继至。皖人引领而望。以为云霓可沛崇朝。而自春徂夏。旌麾莫。惟闻奏请改省庐州。往时桐城姚姬传尝有此议。载惜抱集中。然实书生一孔之识。未窥形势之全。彼第见三国庐为魏重镇。不知古今控制异宜。魏与吴为敌国。其边圉扞蔽。魏在庐而吴在皖。故魏须守庐。以遏吴之北窥中原。今以大一统之朝。御么小丑。岂与之为敌国哉。夫长江之为天险。讲地利者。无不先争。故自武昌下达金陵。置省皆依此险。而皖当其中。尤喉吭也。不驻皖而驻庐。则长江之险失。而皖弃与贼矣。皖弃则滨江之郡县皆不可保。池州太平和州亦必失矣。其徽宁隔绝。救应不及。又岂为我有。而通省之大势。十去其三四矣。将独保此庐凤颍六当一省哉。又奏称城北之集贤关。其险与剑阁潼关埒。而以前臬使张公守此。凡郡县郭门之外皆以关名。皖四门。南门临江。三门外皆旷衍。北郭自南庄岭至集贤岭十五里。稍有坡陀。微形凹凸。中置亭堠。缭以短垣。左右旅店十余家。行李往来。于此稍憩。以在郊关。故谓之关。而实无险隘。五尺之童。可超而过。何云守也。夫忠臣之事君。以不欺为本。周制军由县令至方伯。在皖省数十年。李中丞任学使三年。岁科两试。皆由皖至庐。形势讵有不知。而为此奏。欺耶非欺耶。世镕去岁在金陵。有钞示周制军粤西所寄家书。盛夸洪秀全用兵如神。虽孙吴无以过。盖年既衰而气亦馁矣。人之才分。固有所限。黄霸为三公。声名乃损于在颍川也。春秋列国卿大夫。多以容貌辞气觇人品卜休咎。李中丞之为学使。当庚戌辛亥。贼始起事。其试士有我善为陈我善为战箪食壶浆以迎王师等题。壹似豫期其来者。今合为此奏。岂不知省之不当改亦不必改。特私计庐距皖几四百里。贼锋当不及。以为藏身地耳。曾不思我能往。寇亦能往。省改在庐。则庐即贼之招也。

午桥未尝至皖。此奏之得失无由知。阁下与岵存以本省本郡之人。其虚罔晓然。宜指陈利病。与之力争。及今部议尚未允行。请　旨饬令星夙皖。筹办堵剿诸务。则补牢顾犬。尚可为桑榆之收也。至阁下奏行团练。顷见所颁条款。仿嘉庆初年川楚坚壁清野之法。在当日着有成效。今之情形。与彼不同。彼虽四出蹂躏。而省会大郡。未有失陷。官军攻剿。驱入南北山。其势将衰。以此遏绝劫掠。令其无所得食。束手就擒。此时贼所虏获。各处仓库。至为充足。尚未搜括乡闾。方且师李自成故智。流言三年不纳粮。煽惑愚氓。而数千里无一官军与战。民心摇摇。今忽令其搬运赀财。携持老幼。屯聚于一区。岂不曰本无事何生事也。则贼未扰而官先扰。怨咨之声。将盈耳矣。能望其令行如流水哉。世镕旧八月曾条陈事宜。上之堵局。招募劝捐诸件。城破之后。又当量为变通。今二月拟有团练章程。最要在以正耗钱粮作为团费。似易举行。先固人心。使不为贼流言鼓动。而不肖之州县。方妄冀仍如向之征敛取赢。此必不得之数也。阁下当怂恿中丞入奏。不听。即自行陈奏。此通省安危所系。不为侵官。其它因地制宜。阁下傥躬亲至皖。当续有刍荛之献。老惫不任奔走。不能赴庐就谒。略分言情。知不见罪。所拟团防两录呈。伏惟照察不宣。

　　与倪莲舫书咸丰三年　
陈世镕

旧腊遥奉一函。属亦民从子转致。曾否得达。旋仓皇入山。匿林莽。而皖省正月十七日失守。沿江郡县相继沦胥。金陵镇江扬州以次覆没。寇盗何代蔑有。未有不交一兵。不接一矢。所向披靡。若斯之速者也。两省兵力未为不足。粮饷未为不充。由当事者予知自雄。玩视一切。以悬书读。佐其涂饰之具。以说性谈天。文其欺罔之术。八月。贼驰檄令献金陵。曾不为意。皖请兵筹备。谯让多事。直至建业为墟。浔阳逼近。迟之又久。乃始泝流一上。而即望影而奔。此其误国殃民。虽肆诸市朝。岂足以谢生灵之涂炭哉。皖九月设局防堵。招募团练。非不未雨绸缪。而天时地利人和。无一通晓。夤缘入局者。以为膴仕之要津。肥身之利薮耳。如怀宁令之贪污不法。众所指名。本应在放流诛殛之列。反令司事。得藉修浚。干没四五万金。使以赏军士。制器械。亦不无小补。乃恣填溪壑。大府知之而不问也。自古戍守必于要害之区。常在数百里之外。与邻省不分畛域。协力图。禁遏其来。无使得近。若已迫郊关。则难以措手。故陈友谅之师既至安庆。余忠宣惟有毕命清水池。已事可征也。皖北岸太湖宿松以上。与湖北为邻。南岸东流建德以上。与江西为邻。九江其枢机总会也。使责成诸州县。各募乡勇数千。鼓厉激劝。厚以赏赉。勤其训练。多备小舟芦苇火药。密布两岸。互为声援。侦贼之至。或迎其前。或截其后。或冲其中。一炬燎扬。赤壁之功。不难见也。今之招募。计不出此。但以数百人分驻小孤。余悉令在省中。守其阶前尺寸之地。为自卫计。其应募者。率临时苟取充数。恩信非素孚也。技击未豫练也。而又无先登之赏。作其敢死之气。无后至之诛。坚其必死之心。勇怯从同。壮羸无别。卖菜之佣。鸦片之鬼。能责其效死致命哉。故当设局之初。识者已料其一无可恃。徒糜饷耳。近日经国之猷。乃曰改省。此尤迂阔远于事情。战守在地。而实在人。得人则弹丸亦可无虞。失人虽金汤犹为无用。且古今形势不同。吴魏相争之日。庐州为魏扞蔽。故须重臣镇守。元明以来。则自川楚下达苏松。皖其咽喉必争之地。而庐非所急也。建此议者。岂真不识时宜。原其本谋。不过幸距皖差远。贼锋可不及耳。是以五月至今。江中贼船。往来上下。日百千计。一无禁御。续被焚掠者。至于再三。附郭居民。转徙无宁晷。以皖委之贼矣。而滁凤蒙亳之在庐肘腋者。接踵被祸。战守之策。亦无闻焉。何取于移镇也。且我能往寇亦能往。省改在庐。军资之储在庐。则庐即贼之招。而欲恃以为狡兔之窟。岂不悖哉。南都之师。已阅春夏。豫章被围。又经踰月。陆路一股渡河。豫告警。漆室倚楹。益增忧愤。金阊福地。风鹤无闻。未卜秋冬道路得通。能就谒否。亦民解运。往返奚似。松江赵太守料不时相见。便中冀惠德音。盘根错节。利器斯见。责望所归。将在吾子。伏惟珍重自爱不宣。

　　与张小浦副宪书　
陈世镕

八月初。接奉手书。科场之事。仰荷奏请与苏省同借浙闱一体应试。俾通省士子得与宾兴。不徒覆冒八州。抑且馨香百世矣。世镕中秋后赴淮。将就谒午桥。道梗不进。江督驻节常州。返棹试一往见。前夕方征歌燕会。未敢劳渎。但微询戡定方略。则云皖事不可为。径须舍弃。金陵收复亦难必。惟有慎防东坝及四安。以固苏浙门户。闭关自守耳。世镕掩耳而走。十月杪。午桥有督师皖省之命。喜极致书。冀得抒其义愤。顷闻仍反漕督之任。则此书为无用矣。昨见浙抚具奏。请以皖南四郡一州提镇。俱归阁下统辖。正赋捐输。亦归阁下经理。其名甚美。其任亦专。然奏中深以曾侍郎克复安庆。则皖北之贼。不能托足于皖。必将逞志皖南为虑。似不欲皖之克复者。岂其来时过常。与江督商搉。所为远猷硕画。惟在于弃皖邪。数年以来。贼之扰皖南也。更甚于皖北。正以有皖托足官兵。未尝过问。无反顾之虑。乃得扰皖南耳。今谓皖复。贼始得逞志皖南。目前皖固未复。而泾太黄池等处。何为相继告警。奏称危在旦夕乎。至于徽宁池太广四郡一州。地丁银不及七十万两。漕米不及六万石。而池太之赋。尚未为我有。徽防兵一万六千名。宁防兵二万四千名。并诸将弁一月之饷。约须三四十万。徽宁广所征。才可支半月耳。势不能不借助于捐输。徽州已捐至一百八十余万。连年烽火。虽殷富亦化为瘠贫。而有征敛而无廓清。即输至周髀度尽。隶首数穷。恐亦不能填此无底之壑。其究将使民流亡而军溃散。适驱之为贼耳。而欲恃以为藩蔽哉。刍荛之见。以战为守。不以守为守。今日之事。普天率土。皆当一体同仇。岂可自分畛域。以安庐为皖北。弃以与贼。以徽宁为皖南。附于苏浙。曾不知安庆一日不平。则徽宁一日不靖。苏浙以徽宁为虎牢。徽宁即以苏浙为敖仓。敖仓不继。虎牢夫岂能守。欲自全而实以自害。乃计之两失也。

明者识微见远。不苟偷咫尺旦夕之安。浙抚所奏。如已　俞允。阁下似当及此时剀切指陈。皖南皖北。辅车相依。欲保苏浙。在先固徽宁。而欲固徽宁。在先定安庐池太。徽宁现在兵勇实数若干。每月需饷若干。正赋捐输。供饷不足。应由苏浙拨解协济。如曾侍郎兵已抵皖。阁下似当带兵至皖与会。而东坝与苏常接壤。苏抚现在无事。应请亲赴东坝。四安与浙湖接壤。浙抚现亦无事。应请亲赴四安。除各带兵勇外。阁下分拨兵勇协同防守。其池州太平等处。则相其地形之缓急。以为用师之先后。某处最要。某某当之。某处次紧。某某任之。或舂其。或截其尾。或斧其腰。临时调度。务多设备。勿轻受降。此辈枭獍性成。即不能尽行狝薙。断不可虚慕好生之名。致遗滋蔓之害也。金陵之贼。和张二帅。攻围已经数载。江浦六合盱眙天长。分途侵犯。总以挠我金陵之围。江督名为统辖三江。实祗苏松常镇太五属。其事颇。应请　明诏饬令亲赴淮浦。以淮泗扬州诸贼。责其歼除。使金陵之帅。不致力敝于分营。而虑疏于兼顾。如此则同心戮力。不自择便安。而以艰危与人。岂惟见荩臣之心。亦以尽朋友之道。夫湖广之与皖。隔省也。曾侍郎之兵。直捣安庆。胡中丞之兵。现驻两省交接之区。为之策应。彼岂不知晏坐堂皇。且以喜乐且以永日哉。而经营况瘁。水陆并臻。亦以皖为吴楚枢机。自改省庐州。而皖弃与贼。遂横溢而不可制。故今日最要在先复皖。皖复。则芜湖采石皆以次递及。贼虽欲据焦冥之巢。舒螳螂之臂。而有不能。东坝四安。鸟乌声乐矣。此为明于天下之大计。曾胡二公与皖何恩。与苏浙何仇。岂肯市德于皖。而嫁祸苏浙邪。阁下与午桥皆当今所仰望。又忝附苔岑。故敢肆臆一言。幸弗以狂瞽为罪。

　　上浙江巡抚黄寿臣书咸丰四年　
周腾虎

前日言及宁国之事。迫日之暮。未能尽言。阁下图危为大。博采旁谘。顾何敢默尔而息乎。窃以宁国屏蔽江浙。最为今日形胜要地。即汉之丹阳郡治也。其地膏腴沃野。田皆上上。而山谷深阻。货物盈溢。材木众多。殷实富厚。家累百十万金。其君子勇于事上。重仕宦。其小人愿朴易使。力于农作。今安徽一省。地皆残破。特宁徽二府。幸有溪山之限。尚得苟完。即隔绝消息。犹当抚而存之。况宁守谆谆请命乎。铜陵当涂芜湖。皆为贼境与宁壤牙错。宁人惴惴呼捄。人无固志。贼或以偏师云掠风扰。邑屋残破。即幸而退出。军资皆竭。悔之何及。且宁国非特蔽遮江浙也。实为金陵上。游要害。傥此邦完实。扼为重镇。池州太平得渐完守。因其财力。即山伐材。舟师东下。陆军北冲。贼即盘踞金陵。吾已扼其项而拊其背矣。夫成大功者不惜小费。图大计者不计小劳。事不可已者。不可以乏人少才而暂缓。据形胜以蹙贼。大功也。固疆圉以足赋。大利也。徽宁或失。浙省必危。事不可已者也。故为今计。宜且选练师千人。或五百人。命一勇干晓事之武弁。驻守宁郡之湾沚。深沟高垒。树栅自固。非以此摧锋陷敌也。且以安宁人之心而阻贼之扰。再命一敏事勤能晓达人情之文员。抚循其地。察其守令之贤否。通往来之意。告以唇齿之义。吾浙不惜艰难之中。分兵分饷。以保　国家疆土。民人家室。宁人在阽危之中。闻有大援。必当稽首归命。感入骨髓。然后阁下宣布德意。晓以大义。责之赋税。宁人怀德畏威。内销诈慝。即刁顽之徒。必不敢肆其诪张。阻挠成赋。是以数万之饷而存　国家数十万之赋也。再谕以家出一丁。乡保团练。吾为之卫其外。而宁人自守其内。贼将闻风自阻。宁郡既固。然后联徽宁池太广为一道。大员驻守。东固东坝。西控芜湖。为　国家完千里之地。搜讨军实。内成江浙形援。阁下何惮而不为此。今胜帅告捷。执讯获丑。贼即帖耳慑伏。不逆颜行。而怙恶之众。未必甘骈首即戮。东逃西窜。奔命山谷。阑入徽宁。日延月久。祸不可知。而浙壤与徽宁处处邻接。防御必难。实切肤之害也。故毋恃贼之不来。恃贼来而有以御之。阁下公忠体　国。安不忘危。虎以一介之愚。屡承大问。士感知己。且当上下交患之时。敢不竭其一得。冀裨万一。区区之忱。伏惟裁察。

　　与王璞山书　
曾国藩

荆襄扼长江之上游。控秦豫之要害。诚为古来必争之地。然以目前论之。则武昌更为吃紧。盖贼首既巢金陵。近穴镇扬二城。远处所宜急争者。莫要于武昌。昔人谓江自出蜀以后。有三大镇。荆州为上镇。武昌为中镇九江次之。建业为下镇。京口次之。今粤逆已得下镇矣。其意固将由中镇。以渐及上镇。闻九江安庆。近已设立伪官。据为四窟。若更陷鄂城。上及荆州。则大江四千里。遂为此贼专而有之。北兵不能渡江而南。两湖两广三江闽浙之兵。不得渡江而北。章奏不克上达。　朝命不能下宣。而湖南江西。逼近强寇。尤不能一朝安居。即使贼兵不遽渡湖南窜。而沅湘固时时有累卵之危。然则鄂省之存亡。关系天下之全局固大。关系吾省之祸福尤切。鄂省存则贼虽南窜长沙。犹有幸存之理。鄂省亡则贼虽不南窜长沙。断无独存之势。然则今日之计。万不可不以援鄂为先筹。此不待智者而决也。足下义气薄云霄。忠肝贯金石。望率湘勇三千。即日渡湖而北。与岷樵石樵之师相合。力保鄂城。以固全局。则不特湖南受其利。天下实有赖焉。

　　与曾节帅论东南战守形势书　　　　　
罗泽南

窃尝统筹天下之大局。黄河。北条之水也。秦晋燕赵之险凭之。大江。南条之水也。巴蜀荆襄徐扬之险凭之。河水浑浊。操舟维艰。长江数千里。一帆可以上下。故东南争战。必恃水陆之兼济。大江之要害有四。一曰荆州。蜀江初出峡之水也。荆州不守。则西可以窥蜀。南可以袭常澧。一曰岳州。沅湘洞庭之水由之以汇大江者也。岳州不守。可因之以犯长沙。窥衡嶷。而通岭外之寇。一曰武昌。江汉之所由合者也。荆岳诸州倚之为锁钥。而溯汉水而上。即能犯湖北之襄郧。陕西之汉中。度南栈可以争剑阁。踰北栈可以据陈仓。秦蜀奥区。悉为震动。一曰九江。大江东流。彭蠡入之。南昌之门户也。西踰湘南。东犯闽浙。在在可通。此皆自古用武之国。智谋之士。所必争焉者也。至于皖城。江表重镇。为都金陵所必重。而非长江险要之地。建业龙盘虎踞。古称天险。而地居下流。势尤不足以控西北。荆岳鄂浔。非其所有。遂有岌岌不可终日之势。六朝偏安江左。其安危恒系于荆襄。有宋南渡诸臣。日以争江夏争荆襄为事。故得偷安于临安。元伯颜一入襄阳。下武昌。南宋不能复支。以成建瓴之势故也。粤匪倡乱之始。不过桂林一隅耳。无与于长江之险也。程制军防堵衡永。不能以两湖之全力。守岭表之险要。致贼踰岭而北。陷道州。陷郴桂。逼围长沙。我师力守。得保省城。贼遂迂道而破岳州。破武昌。破九江。破皖城。僭号金陵。当其时贼势初成。羽毛未丰。利金陵之富侈。餍一己之贪求。自岳而鄂而浔。皆得之而不守。使收武汉之余烬。据上游以自固。居高临下。亦无难制贼之命。当时封疆大臣。亦无有计及此者。贼得金陵之后。遂日以上犯浔鄂为事。咸丰三年夏。夺九江而薄江省。江中丞进援江西。贼不得志章门。因而上窥武汉。浸假而据汉滨之德安矣。浸假而上据岳州矣。浸假而逼长沙。迂道以据湘潭矣。由是而湖南之常德澧州。相继胥溺。湖北之荆州。亦为贼所扰。长江之险。尽为贼有。东南大局。几有不可支者。赖麾下提师湘南。操水军以肃清江面为要着。湘潭一战。贼锋始折。因而复常德。复澧州。进攻岳州。贼势大挫。武昌之久为贼踞者。亦得以一鼓下之。嗣是而大冶而兴国而蕲黄而广济而黄梅。转战千里。所向无敌。长江之险。几复尽为我有。贼之所保者。仅九江一孤注耳。胜负无常。变生不测。水师攻破九江。贼船下泊湖口。以阻江西内湖之战舰曾为贼虏者。使之不得出大江。湖口贼卡既破。小舟驶入彭蠡。举贼舟而尽焚之。我军巨舰之在江西者反两为贼所火。陆师由蕲黄而南者。亦顿于浔城。与之相持不下。杨制军不乘我师克复武汉。力图善后以备不虞。不自揣量。率请以攻剿北路是任。致贼复袭广济陷黄梅。武昌汉阳。又为贼所沦陷。东南大局于是为之一变。

今官军所能力持者。独有浔江一险耳。九江虽为贼踞。陆师之围之者。贼不敢撄其锋。湖口虽为贼守。水师之在南康者。贼屡为其所败。浔城逼近金陵。兼能牵制武昌。故贼深以为忧。必欲从而争之。犯弋阳。扰广信。且欲从信水以下彭蠡。而抄我师之右矣。据义宁。守梅岭。且欲从修水以下彭蠡。而抄我师之左矣。幸赖麾下指示方略。泽南因以获捷于其闲。江右东西两路。俱为安辑。九江门户益固。贼不得恣意于武昌。兼以湖南之水师。堵于金口。官制军之陆师。已及德安。武昌虽为贼据。当有不难扑灭者。特以湖北之崇阳兴国通城通山。盗如毛。荐食之心。无有餍足。崇通之贼不除。江西之义宁武宁。湖南之平江临湘巴陵。终无安枕之日。是以欲制九江之命。未有不从武汉而下。解武昌之围。未有不从崇通而入者。为今之计。惟有率南康之水师。与围浔城之陆师。合力以攻湖口。横踞大江。以截战船之上下。更选劲旅。埽通城通山崇阳兴国之贼。悉其种类而歼除之。则江西湖南两省之边患。可以渐纾。然后乘胜以下咸宁。出江夏。与湖南驻泊金口之水师。相为联络。以攻鄂渚。复汉口。是不惟荆岳可固。即九江残孽。亦将不攻而自下。盖贼欲保金陵。必得鄂浔。而后无西顾之忧。我师欲复金陵。亦必先收鄂浔。而后成建瓴之势。南条既清。北条自固。国手下棋。必争先着。形势所在。固有不待龟蓍而后决者。泽南奉委从戎。力小任重。夙夜祗惧。常自恐其有失。然苟有可以效力之处。虽备极艰险而不辞。傥不遗葑菲。欲俾以剿崇通援武汉之重任。则愿益以千人以厚其势。予以数月之饷以储其粮。虽自知其不才。亦愿枕戈尝胆以从事其闲。以歼此一隅之丑。成败利钝。古人亦难逆睹。泽南亦惟尽其事之所当为。与夫力之所能为者。以不负委任之至意而已。

　　与曾节帅论分援江西机宜书　　　　　
罗泽南

二月二十三日。接到手书。知吉安失守。武宁城又为贼分股所破。又知翼贼已至临江。分支上据州。江西之事。一何糜烂至此。读之心痛。章门兵勇犹多。竟无一得力者。来札调湘勇回援。理宜即日就道。以副悬望。而此闲事势。有不能遽行者。泽南到武昌。已逾三月。贼负嵎自固。久顿城下。即不能安江汉之生灵。又不能拯章门之灾厄。寸心思维。抱惭殊深。然以事势论之。今岁之围武昌。与去岁智亭军门之围九江。其势不同。去岁围九江。江面非我有也。北岸非我有也。即南岸东路之湖口。西路之兴国瑞昌。皆非我有。无论浔城不能破。即破之亦不过得一孤城。于大局无补。今岁之攻武昌。北岸为我有。南岸为我有。江面自沌口而上。皆为我有。其所未围者。祗水路下游一面。而杨厚庵之水师。已料理下泊。现在贼粮将尽。势日穷蹙。若得水陆俱下。釜中之鱼。必不能久生。湘勇遽然撤去。则润之中丞之兵单。不能独立于南岸。不特前功尽弃。其祸殆有不可知者。去岁武汉之贼。其初犹弱。自八月韦政上据。所部皆贼中死党。非有劲旅。不能制其命。洪山之路开。虽中丞之陆师。厚庵之水师。同驻金口。足以守此一。贼必如去秋故事。上犯咸宁蒲圻。以窥岳州。其祸不独在湖北。即湖南亦将难以支持。楚中士民。惟恐湘勇之去。与江右之日望湘勇来者。殆无异情。况武汉天下枢纽。我与贼所必争之地。垂成而急释之。尤非策也。特江右东南腰膂。一有不虞。东面之闽浙。西北之两湖。皆有唇齿之患。且南通两粤。贼之诡计。每思由江西湖南以通粤中之气。石党之上州。实欲为此。不急图维。则东南之祸。亦将不可胜诘。两湖之人。祗知两湖之宜守。谓湘勇不可遽行。江右诸公。祗计江右之多难。谓湘勇必当速援。此皆非通筹全局之论。泽南所部湘营。自入楚后。日益加多。合宝勇共计有七千二百之数。所以加至此者。冀武汉克复以后。可以南北两路。夹江而下浔城也。顷已分派李迪庵之二千。刘峙衡之一千。移驻湾。其地去洪山约十里。声息相通。距坛角以下江岸。祗二三里之遥。扼之可以断贼青山陆路之粮。水师大船。俱已办就。待东南风作。即便下烧。一炬而尽之。妙矣。即不能焚。贼船必下驶以避火。我船即随之而下。与迪庵之陆师相为联络。或下樊口。或出田家镇。贼水路之粮亦断。孤城定难久踞。如幸两城顿破。则湘勇之援江西易易耳。即不然。将分迪庵峙衡之三千人。与宝勇之八百。由武昌攻大冶兴国。各处之贼。皆不过数百。以此三千八百之劲旅驱之。殆如秋风之扫落叶。因乘此入江境。复武宁。以俟麾下之命。

泽南湘勇。与中丞所派之勇一千四百人随驻洪山者。共得四千八百人。仍驻洪山。与贼相支。天假之缘。武汉克复。即偕水师下浔城。与大营会。即一时不能得手。亦必与此城相终始。如此行之。两面可以兼顾。迪庵能战能守。峙衡亦骁将。于湘营为极得力者。宝勇亦劲旅。以之入江西。合梧冈与印渠之师。必能有成。今日与中丞商定。早筹行粮。俟水师一炬。即便启行。大约来江之期。在三月中也。左季高信言湖南境内无贼。刘印渠四千余人。从醴陵入萍乡。萧启江杨宝峰所部皆归印渠统辖。此际想已复袁州。可与梧冈夹攻临江。方今　　主德圣明。天年屡丰。民心恨贼。尽人骨髓。而我军之气。未尝稍散。此等丑类。定就销灭。或者斯民之劫数未尽。故稍缓时日耳。天下之事。在乎人为。决不可以一时之波澜。遂自灰其壮志也。

　　与曾节帅论进攻湖口利病书　　　　　
罗泽南

今日之忧。不在湖口之难复。而在湖口之难守。贼上踞武汉。下踞金陵。相为犄角。吾出湖口之后。欲攻武汉。则虑小孤贼船乘于下。欲攻安庆。则虑武汉贼船尾于上。且湖口逼近江面。为贼必争之地。得湖口必分兵以守。与贼相持于无已。非长策也。为今之计。惟以复武汉为要着。武汉复。则从北路以攻蕲黄。下小池口。金口之水师相联而下。以断贼之粮道。内湖之水师。从而会合之。然后以一军捣江之南。以一军控江之北。顾兹小丑。尚能久居此邪。计不出此。徒为争湖口争九江之谋。是不过徒为江西固门户也。今日之祸。天下之大变也。东征西讨。无非以安天下为事。剿广饶为东征故。即剿义宁亦无非为东征故。况剿义宁可乘之以下武汉。于东征大计。尤为有益乎。泽南才力不足。难以肩此重任。事权不属。又恐为他人掣肘。力小任重。自知最深。请麾下即为布置。另择一人以统湖内之水师。泽南请先以义宁自效。克复义宁。即请随同麾下进征武汉。斯为上策。至于南康之水师。不可无陆营以护卫之。酌留何营。与为联络。由义宁以趋武汉。湘勇尚嫌太单。必更与以一营。其势乃壮。皆乞酌定。以决行止。

　　致骆吁门宫保书　
刘蓉

屡奉赐函。欣悉一切。大凡此闲所筹调兵设防之事。往往与尊意不谋而合。足征硕画周详。远猷宏达。实所钦佩。某自九月十四五日以来。即患左偏头痛之证。迄今两旬。服药罔效。医者言系肝气郁拂。风火上炎所致。须得安心静养旬月。乃可全瘳。然事势方艰。仔肩特重。其何能稍自暇逸。顷所以奏调黄牧。亦冀可为综理营务。稍节劳逸。而迄今两旬。未及肃函邮陈钧座。皆因患此证后。不能伏案握笔之故也。蒙催调果后九营。现闻到阆中者。已有三营。余亦不过日内可集。某亦拟即拔营前进。惟进剿之法。从前原有三路之议。一由西乡。一由南通。一由宁沔。乃鄂援不至。我军独出青石关。地利既失。挫败旋闻。现值军声未振。贼势鸱张。议剿必先筹防。固川乃能图陕。月余以来。延访绅耆。遣侦探。佥谓青石关地势偪促。可资控扼。难驻大营。关内天池子至回军坝。地颇高广。西河口人户稍稠。然地近铁厂。林木砍伐已空。不独山径窄狭。米运维艰。即柴薪等项。亦难觅取。前议师出青石。不过取道经过。今既谋顿重兵。即须通筹全局。此地论形势则祗可扼守。论馈运则必至困穷。于是有谓宜取道沙河子出营黄瓜岭者。有谓宜取道通太滚龙坡出营西乡者。有谓宜取道广元出营宁羌者。查黄瓜岭。即黄官岭。地不甚险。而东通红庙塘牟家坝。南通塘子口。西通广元。北通新集村寨。较青石稍大。曩办三省教匪。尝有重兵驻防。但其地距青石关仅五十里。而越山阻水几于无路可通。孤军驻此。时防钞袭。兼闻附近村寨。存米无多。而山径崎岖。运道尤属不易。至于进驻西乡。即须先图洋县。蓝逆之强。不及发逆。先攻其瑕。则坚者亦图自固。虽堰口既失。西乡被踞。而我军出滚龙坡。地利可凭。又与李京堂分道犄角。足以制胜。但川省转运道路。视南通更觉迂远。且贼匪上下分布。而我师从下游进击。势必旁窜四溢。不入陕西腹地。定窥川北边疆。为两省计。均不宜出此途。惟有暂驻宁羌。或出铁锁关趋黄官岭。或出五丁关趋大安驿。形势在我。运道较宽。由是节节扫荡。虽见功稍迟。而逼贼东下。既取建瓴之势。亦可以立于不败之地。图陕固川。策无逾此。通览贼势。西自沔。东至西乡。踞三四城。延数百里。川疆密迩。隘口纷歧。若祗在在设防。即使更增万人。亦难免百密一疏之虑。今由宁羌进兵。而城太南通。节节布置。贼既谋力以拒上游。而又虑南通城太之兵。横截而出。则彼方备我。自不能为闲道旁窜之谋。查城太一带旧有振武军驻防。今执事复檄唐泽坡总镇增募一千。合三千人。足资控御。南通一带。除桂字向导两军现拟酌量裁减外。湘果两军拟仍留驻青石关。某祗抽调刘参将之六百人。合果后九营。驻宁羌。徐规进剿。川疆足可无虞。惟通江所属池坝地方。为西乡之百雄关定远之瓦石坪两道会窜之路。虽崎岖险阻。又业经札饬姜令督团严防。而是否真能扼守。究未可知。如能拨许荫棠之千人前往。自可无虞。回逆虽有由秦州犯徽县之报。度亦未必遂蓄窥川之志。似无庸过于防范。

某拔营时。拟先拨向导营张道一军前往防守。计朱镇所之梅子坝一路。极为险隘。单骑独马。尚难前进。岂有将二千人不能驻守之理。如张道可往。即亦无庸许参将改道而前矣。贼之踞汉郡洋县城固西乡者。方日拆民房砖石。增修城垣。又逼农民犁田种麦。自系意图久踞。分扰蜀秦。现所以尚未狂逞者。亦图多掳米粮。广为储蓄之计。若不趁早进兵。则根基日增牢固。汉郡各城。殆无克复之望。兴安梁观察一军。已经调回郧阳防堵苗逆。李雨苍一军。探闻已抵白沙。并闻张逆第才已由镇安回窜宁陕厅之四亩田地界。现已咨请雨苍移缓就急。驻兴安。并分军进扼茶镇。将来某田宁沔扫荡而前。湘果诸军由青石关横截而出。李军由兴安石泉逆击而进。仍符三路进剿之规。贼匪之势一分。我军之气百倍。即不能尽歼丑类。亦可逼入南山。痛加剿洗。使该逆无可托足之处。考之舆图。参之众论。反复千虑。决策如斯。未知执事以为然否。尚乞详示得失。远惠韬钤。岂惟区区之诚。两省军民。同感德于无暨。

　　筹复湖州议同治二年　
陆心源

江浙列城。今已以次渐复。惟金陵与湖州未下。金陵为贼老巢。城大而坚固也。湖郡弹丸之地。犹负嵎不下者。何也。请先陈湖州之形胜。而后效其策。湖郡在山之中。而又四面拒水。城壕之外。环以大溪。深阔十余丈。名曰龙溪。大溪之外。大小河港。层递环绕。惟西面河道较少。陆路可以直达广德。东南北三面。非舟不通。若由陆路进兵。则道途狭。仅容数人。且处处皆断。路路可通。若由水路进兵。则港汊纷歧。易于中伏。此围之之难也。至于攻城之法。不外仰攻与俯攻而已。今欲仰攻。则附城地不盈丈。云梯未易施也。欲俯攻。则掘地三尺即见水。地雷无所用也。此攻之之难也。故明初张士信据湖州。三年而后克之。及咸丰十年赵中丞景贤等倡义城守。三次被围而后陷。虽曰人和。亦由地利有以使之也。今湖城余逆数万。其中悍贼尤多。皆身经百战之余。恃其形胜。非智穷力竭。必不舍而他去。为今之策。盖有三焉。一军由杭州出菱湖以攻其南。一军由苏州出太湖以攻其北。一军由平望出南浔以攻其东。开西面一路勿攻。伏一军于长兴之泗安山中。伏一军于安吉之独松关左右。然后以浅水火轮舟数艘。由上海直抵湖州东门。一日可至。然炸击之。出其不意。贼必惊乱。乱则必遁。遁必西窜。不由独松窜于潜。必由界牌窜宁国县境。伺其过而击之。城可复。贼可歼。此上策也。若以水师南据碧浪湖。西据杨家庄。东据升山。北据龙溪。以陆兵东据毘山。南据岘山。北据仁王山。西据康山。层层合围。处处进逼。贼进则无所逃。退则不得食。势必内乱。非相率乞降。亦饿毙耳。虽然。为此策者。非用兵多而为日久不能也。此中策也。若既不能近攻远伏以蹙之。复不能密围紧以困之。或以偏师扰其一面。或以多军据其四乡。俟计穷食尽。弃而他遁。幸而成功则已。不幸而师老力疲。死灰复然。不可不虑。此下策也。夫湖州虽隶浙江。而与苏常俱有唇齿相依之势。盖北面东面均与苏常接壤。西南接壤安徽。惟南面与杭州相连。故以浙师攻之。不如以苏师攻之之为顺。况湖州一日不复。浙江固不能一日肃清。而苏州之西路亦不能一日撤防。拟请　饬令江浙两省督兵大臣会师进剿。一则存功不必我成谋不必己出之量。一则存见义必为当仁不让之心。如是。则不过百日。可以必克。然后移苏州之师。并力金陵。移浙江之师。搜除江闽。则大江南服。即可奏肃清矣。谨议。

　
卷八十七　兵政十三地利下

　　守迁说　　　　
何曰愈

自古修建城池者。所以备非常。卫民生也。然亦必须藉民力以为固。何者。盖国家经费有常。额兵无多。以四川省会言之。军督提三标。额兵不过五六千名。郡城不过三四百名及二三百名。守捍已形单弱。至如州县驻防者。兵多不过十余名。少则数名而已。城虽小。而雉堞数千。以数人站垛。安在其能御暴乎。是以必借资民力。民虽劳。乌可已也。况劳之正所以保其身家子女玉帛也。且守城之道。未战而决胜者有五。寇远涉而来。足茧履穿。筋力疲乏。我养其全锋。以逸待劳。胜之之道一也。仰攻者难。俯击者易。寇虽有火可恃。我亦有火之利。况我有城郭之卫。寇无城郭之蔽。我从高击下。以有蔽击无蔽。其损伤必多。胜之之道二也。彼为反叛之民。以逆犯顺。我奉　　天子威灵。为生民捍患。堂堂之阵。正正之旗。代天行诛。以顺击逆。胜之之道三也。兵法云。千里馈粮。士有饥色。彼跋涉山川。负粮裹糇。势必无多。其所恃者。因粮于民。我坚壁清野以俟之。使掳掠无所。安能枵腹而与我旷日相持。胜之之道四也。我有高城深池之险。我欲战。彼不知所守。我欲守。彼不得而战。操纵在我。胜之之道五也。我有此胜道五。何为而不守。乃播迁以避之乎。或曰。我得此五胜。可坐而胜敌耶。抑更有策也。曰。善哉问乎。虽有此五胜。安可恃乎。守城之法。御攻之具。登坛必究武备全书洴澼百金方纪效新书乡守辑要诸书。言之已详。当先讲求精熟。始免临时张皇。而其大要。尤在峙粮刍。筹库贮。安辑贫穷。诘奸宄。召募壮士。备器械。修楼橹。严号令。信赏罚。激忠义。一众志。搤险要。多侦候。谨防御。勤巡警。禁諠哗。与众同甘苦。随机应变。出奇制胜。不为诈诱。不为强怵。毋轻出战。毋妄追袭。非操必胜之权。毋得轻举妄动。待其懈。出奇兵以击之。斯乃守城之要策也。粮足械备。则民心固。库储充。则奖抚有资。贫民安。奸宄绝。则无萧墙之患。号令严。赏罚信。则众用命。忠义明。众志一。则上下力。并险要搤。则寇有所顾忌。[侦](桢)候多。则敌情预知。防御谨。巡警勤。则无仓卒之虞。諠哗息。则民志定。甘苦共。则士乐死。应变出奇。则足以破贼立功。昔田单守即墨。赵襄子守晋阳。刘锜守顺昌。朱燮元守城都。皆以寡胜众。以弱破强。胥是道也。若闻警张皇。各谋迁徙。真懦夫下愚也。夫离百年之乡土。抛先人之垄墓。客寄异乡。或舍城池之坚固。而就乡间之砦堡。纷纷逃窜。捆载囊橐。襁属道途。奸民见之而生心。土匪乘间而劫掠。是寇未至而先已被祸矣。不闻安庆九江扬州镇江凤阳滁州诸郡绅民移徙者。多为土匪杀戮攘夺乎。此前车不远。亦足为鉴已。

惟广西桂林湖南长沙官民一心。相与坚守。卒皆保全。又明季张李之乱。毒天下。所至坵墟。卢忠烈备兵大名时。教民筑堡自卫。保全甚众。嗣抚郧阳。教民并村立寨。筑守如前。郧民知大名之效。踊跃奉行。屹然遂成巨镇。贼不敢犯。夫一砦尚能自守。况城池乎。盖寇本穷民耳。非有贲育之勇。孙吴之智。战胜攻取之能也。彼能杀人。我亦能杀彼。何所畏而流离播迁以避之。任其横行而垂手乞命乎。且我能往彼亦能往。贼侦知迁移所聚。富户必多。子女玉帛益广。其垂涎力攻。又必然之理也。是欲避患而反招患也。是则守与迁之利害判然矣。可不猛省。城居者安于城。乡居者安于砦。力图守固。众志成城。虽有强寇。安能肆其毒螫。矧兹乌合之众哉。果能各振懦弱之气。既得克保身家。复得忠义豪杰之誉。兼邀　朝廷爵赏之荣。岂不美哉。近闻成都士民。闻有河南归德之警。携家播迁者纷纷。予深悲其失策。因作是说以破其惑。如听斯言。修尔戈。砺尔矛。共敌忾同仇。则西蜀地方幸甚。西蜀生民幸甚。
</div>
    <div class="pagination">
<a href="皇朝经世文续编_page148.html">上一页</a><span>...</span><a href="皇朝经世文续编_page144.html">144</a><a href="皇朝经世文续编_page145.html">145</a><a href="皇朝经世文续编_page146.html">146</a><a href="皇朝经世文续编_page147.html">147</a><a href="皇朝经世文续编_page148.html">148</a><span class="current-page">149</span><a href="皇朝经世文续编_page150.html">150</a><a href="皇朝经世文续编_page151.html">151</a><a href="皇朝经世文续编_page152.html">152</a><a href="皇朝经世文续编_page153.html">153</a><a href="皇朝经世文续编_page154.html">154</a><span>...</span><a href="皇朝经世文续编_page150.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
