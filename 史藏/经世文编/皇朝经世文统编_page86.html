<!DOCTYPE html>
<html>
<head>
    <meta charset="UTF-8">
    <title>皇朝经世文统编 - 第 86 页/共 287 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇朝经世文统编 - 第 86 页/共 287 页</h1>
    <div class="content">　　请禁作践妨农禀光绪八年上范邑尊　　　　　
秦荣光

窃生等籍隶治下耕读兼资穑事艰难知之最悉兵燹余生仰荷　圣恩减赋方冀民困渐苏效臻富庶无如岁屡歉收民间寅食卯粮财力大绌本年五六月间风雨过多棉木多被淹死平田早叹无收惟一二高田或可指望少获然计锄耘工本较常倍费此后官粮私债深虑入不敷出共切踌躇乃近来地方风气最多赌子弟游手无赖动辄鱼肉乡农作践田亩弱懦善良势力不敌告诉无门饮恨吞声匪伊朝夕矣生等目击情形不忍坐视或并身受其害心实不甘为亟条列八款逐一开陈上尘钧鉴

一棉花开时乡农必迟捉一二日养使力足则色白衣重售价可丰今不论月明黑夜每被偷捉一空俗名捉露水花田宅隔篱较远者被害尤甚此宜禁者一也

一棉花自十月后剩有零星小朵乡间旧俗一听地方孤寡采之本业户不复与较俗名捉落花亦古者遗秉滞穗意也近乃未至重阳强壮男妇十百成硬行采摘并及青铃冒充捉落花此宜禁者二也

一近浦诸田中高四低俗号坍冈但宜植棉迩缘木棉价贱销滞间有翻梗者然挑高填低资本倍大今于稻始熟时乘夜偷割其穗动辄盈亩狼戾实多此宜禁者三也

一棉萁拔后有资本者图歇地力任草生田俗名早荒地然特十中一二分耳下户贫农多植豆麦籍接青黄今有纵牧牛羊名食荒田之草实并豆麦而尽啮之既冬种之徒抛复夏粮之无穷檐生计顿绝其半此宜禁者四也

一植棉之田每于低塍或腰沟间杂种赤绿黄豆芝麻等物均民食所需也今于将熟之时纵令泼妇顽童连根拔取实不堪食止可为柴于己无益于人已损此宜禁者五也

一水滨芦荻在官河则芦课有征在池溇亦准田起赋自应由该粮户承管近乃春芽始生便多无籍间民四出痛砟卖充牛食始及道旁岸上继并全滩而荡涤之名曰砍青柴公然白昼作贼莫敢谁何此宜禁者六也

一鸡鸭本民间常畜然五母双维要有限数近有不耕之夫多畜此物动以百计不如圈束纵啄邻田无论棉禾豆麦自苗至实逐节受害此宜禁者七也

一绣壤相错田形多类犬牙然曲折循涂显判此疆尔界今则贪便捷者不但度阡越陌甚至横骛别趋蹂躏邻田罔知妨害偶与理论一味恃蛮反肆欧詈此宜禁者八也　以上八款均系作践妨农实在情形生等伏思王政以足食为先民生以务农为本无论棉谷二种田产大宗不准私偷硬捉即豆麦杂粮亦藉佐民食用今纵牲畜啄龁便率兽食人至葭芦之性一年砍青数年不茂故礼垂方长不折之经诗着敦砟勿践之咏今纵非时妄砟在彼之获利无几而此之所丧实多暴殄天物此亦其一生等伏乞恩准谕四乡立将前项情事严行永禁如有犯者许该农业会同地保捆送到案从重责处庶于重农贵粟之中兼寓扶弱抑强之政矣

　　请讲求务本至计以开利源折　　　　　
华辉

奏为岁入不敷民贫财匮请讲求务本至计以开利源恭折具陈仰祈　圣鉴事窃自各国通商以来每岁出洋之银为数甚巨近更通行内地小民生计日益艰难而户部出岁增数千余万内外臣工纷纷建议皆曰清逋赋也核厘金也加捐税也皆取财之法也天下之财止有此数取之过度民力不足以供之则乱端起矣有变而为节财之说者则曰裁额兵也除中饱也汰浮费也有变而为通财之说者则曰兴工作也振商务也修铁路也设银行也此二说者固较胜矣而原本则不在是夫国用何出出于民民财何出出于地地利何出出于物工作之成成以此也商物之通通以此也轮舟铁路之运运以此也故董劝农桑讲求物产为古圣王生财之道即今日养民致富之真源也民力有所不足必须官为补助者可分为二大端一曰广种植一曰兴水利谨缕析为我　皇上陈之自兵燹以来各省树木芟伐殆尽地之腴者忽瘠民之富者忽贫果品材木足以供生人之食用者其利视五谷为尤丰所谓一年之计树谷十年之计树木也乃上下因循不知栽培爱护往往山童壤赤一望荒凉小民亦菜色流离无复承平景象则官吏之玩视民瘼也亦已久矣夫种植之大利其在南方者二曰桑曰茶黄河以南之省分近水者无不宜桑近山者无不宜茶苟能由官筹款买桑秧茶子散给民间并讲求蚕制茗之方不数年而风行各省矣其在北方者二曰葡萄曰棉花黄河以北之省分天寒而地燥惟此为宜葡萄可以酿酒棉花可以纺线织布苟能博求良法劝导民间则余利丰盈偶有水旱偏灾[不]虞冻馁(矣)矣此四事者办有成效立可营销外洋自收权利然地方官吏必将畏难苟安诿于土性之不宜也民情之不愿也天下无论何土必有相宜之树无论何树必有可收之利此则南北各省皆有之皆宜之无所容其欺饰者也今请定一劝民种植之法民间有能于旧有树木外种树至五万株十万株以上者官为酌给奖赏以示鼓励并请定一戕害树木之禁有无故戕害树木一株者贫民罚种两株富民罚钱千文以充公用中国膏腴既广寒暑适平他日百产余盈辟一分利源即增一分税课天下尚忧贫乏哉此生财之道在广种植者一也中国水利惟江南各省最为讲求自发捻构乱以来旧日河渠亦多湮塞民既无力修复官亦置若罔闻至于山僻省分及北方高燥中原寥廓之区则地方各官直不知水利为何事惟日持三尺法以催比征徭而已甘肃陕西等省田地尤多荒废水利之不修河患所由日亟也兴修水利古今中外良法颇多约而举之厥有八事

一曰引泉两山之间必有河建堰引泉咸资利赖然一人之力不能成须董以官绅乃可集费鸠工肇兴大利此为牧令者于境内泉源必应确知其数而求其用也

二曰筑塘泉源之大者开泉以引之(之)其细者必筑塘以蓄之可购山间高地筑塘置闸派公正绅耆专司启闭需水者稍纳公费为购地修塘建闸之资所谓民财民用耳

三曰开渠无论江河溪涧相度高下于其上流开渠以引之必须畎浍距川有经有纬旱收其利雨水不为灾方为尽善

四曰通潮沿海之区咸地为多日炙雨淋咸去则草木繁昌遂成沃壤此等海滨涨地广塻无垠弃之则可惜亟宜招民垦辟广开港通引海潮数月之间即可种植兴地利间民增税额一举而数善备焉

五曰开井丁祯为山东巡抚教民开井汲泉以资灌溉民食其利今外洋开井机器每副仅数百金价值一省购数器则高地居民永免旱熯之患惟开井必择有树之地庶用力少而成功多

六曰蓄水北方溪涧无多亦有雨水惟南人知蓄水北人不知蓄水耳诚就低洼之地深浚为湖掘出之土培堤种树湖宽至十丈以上水深至五尺以上日光不能消烁可积至雨月不干

七曰用车桔槔汲水之法工拙而事劳惟南方之龙骨车可汲水至十余丈苟购置多副雇觅熟手分教北人事半功倍即可汲河水以溉田西人柳条各车近今水法益加修备并宜择善而从以兴水利而减水患

八曰填石西人近得新法每田十亩四围掘一深沟宽一二尺深三四尺填以碎石高出地面石能吸水雨潦则泥泞皆干石能含水久旱亦土膏脉润亦西法可采之一端也

斯八事者有水可引之处固可因地势以畅其流无水可引之处亦可藉人力以收其用此生财之道在兴水利者又一也夫乡曲细民终岁勤动农田所入究有几何而额赋科征急于星火地方官吏又复视同膜外不能教成全比年各省偏灾官赈民捐动逾百万两饥寒疾苦颠连沟壑者仍不可计算皆由地方官吏不能先事预防且水利之与种植相因为用亦相济而成嘉树密林既能引泉致雨可免旱灾而根蟠土中叶地面当大雨时行高处泥沙不致随流而下凡壅压田亩淤塞河流之患亦可减轻诚能以种植为经以水利为纬以水利为体以种植为用行之十年而地利不日兴民生不日富　国计不日丰者未之有也或犹以为迂天下安有更捷于是者否则虽有工作其如无物可制何虽有轮舟铁路其如无货可运何此又各国通商以来济变之良谟救时之要策而不可一日缓者也应请　皇上明发谕旨责成各省督抚转饬府厅州县各官将植种水利两端就臣折内所已言者因地制宜认真兴办所未言者亦实心实力渐次扩充果其实政及民卓著成效胪陈事实送部引　见优予升阶功效稍次者酌量保奖其藉端扰民奉行故事者立行参撤仍请　饬下吏部户部妥议考核章程通行各省三年大计将此二端归入考成庶几积习颓风一时丕变货不弃于地富可藏于民由是振兴工作开辟商途出中华不涸之源易外国无穷之利虽各省通商亦复何患之有是为生财大道本源中之本源也臣愚昧之见是否有当伏乞　皇上圣鉴训示谨　奏

　　议复华侍御讲求务本至计以开利源折　　　　　
工部

奏为遵　旨议奏事内阁钞出河南道监察御史华辉奏岁入不敷民贫财匮请讲求务本至计以开利源一折光绪二十二年八月二十三日内阁奉　上谕御史华辉奏请讲求种植水利以开利源一折着该部议奏钦此据原奏内称自各国通商以来小民生计日益艰难故董劝农桑讲求物产为古圣王生财之大道即今日民致富之真源也民力有所不足必须官为补助者可分为二大端一曰广种植一曰兴水利自兵燹以来各省树木芟伐殆尽果品树木足以供生人之食用者其利视五谷为尤丰夫种植之大利其南方在者二曰桑曰茶其在北方者二曰葡萄曰棉花此四事者办有成效[立](力)可营销外洋自收权利此生财之道在广种植者一也中国水利惟江南各省最为讲求古今中外良法颇多约而举之厥有八事引泉筑塘开渠通潮开井蓄水用车填石斯八事者有水可引之处固可因地势以畅其流无水可引之处亦可藉人力以收其用此生财之道在兴水利者又一也且水利之与种植相因为用亦相济而成嘉树密林既能引泉致雨可免旱灾而根蟠土中叶地面当大雨时行高处泥沙不致随流而下凡壅压田亩淤塞河流之患亦可减轻应请　皇上明发谕旨责成各省督抚转饬府厅州县各官将种植水利两端因地制宜认真兴办等因臣等查广种植兴水利实裕　国切要之图然必地方官平素讲求认真兴办方能渐收实效自兵燹以后旧河湮塞日多良法废弛已久以致水患日亟水利不兴兼之种艺之经亦多不讲地之腴者忽瘠民之富者忽贫现当库款奇绌之时正宜设法修复以开利源该御史所陈自系目前当务之急惟各省风气互异南北形势不同因地制宜之方臣等无从悬揣未敢率行定议应请将该御史所奏各节钞录通行各省将军督抚等转饬所体察情形奏明办理期废无不举利无不兴庶于　国计民生两有裨益至如何劝惩之法应请　旨饬下各省疆吏申明定章认真考查毋得视为具文于激扬鼓舞之中寓图匮于丰之意所有臣等遵　旨议奏缘由谨恭折覆陈伏乞　皇上圣鉴训示再此折系工部主稿会同户部办理因往返片商是以具奏稍迟合并声明谨　奏

　　农会报序
通商数十载海内之士抵掌谈洋务者项相望综其言论不逾两涂一曰练兵以敌外陵二曰通商以杜内耗百废不举而言练兵平日则购所无之物于人以縻费临事则馈所有之物于人以资敌其明效大天下所共闻矣劝商固今之急图也然闻之万国商务赢绌之率则恒视出口土货之多寡为差工艺不兴而欲讲商务土产不盛而欲振工艺是犹割弃臂胫而其指趾虽有圣药终必溃裂今之言商务者大率类是也地球抟抟百物盱盱人取其精以食以居愚者天陵智者天媚雍冀之间古号天府两京三都之所艳述芳草甘木之所灌聚今几不毛焉红人宅墨洲数千载全墨榛莽舍兽蹄鸟外更无长物白人取而代之仅四百年遂以富庶甲天下等一地也而转移之间荣瘁霄壤则地力之尽与不尽也中国今日动忧人满然以地之方积计其每里所有人数与欧洲英法德嗹比诸国相比例其繁盛未彼若也西国地文学家谓尽地所受日之热力每一英里可至一万六千人今以中国之地中国之人充类尽义其货之弃于地者岂可数计蒙盟各部奉黑吉各省青海西藏苗回各疆琼澳各岛其万里灌莽未经垦辟者不必论即湘鄂腹地江南天府闽粤泽国以余所闻见其荒而不治之地所在皆是乌在其为人满也不寍惟是即已治之地亦或淤其沟洫芜其隰岸溉粪无术择种不良地中应有之利仍十不得五又乌在其为人满也故西人推算中国今日之地苟以西国农学新法经营之每年增款可得六十九万一千二百万两见李提摩太所著八星之一总论虽生齿增数倍岂忧饥寒哉昔筦子轻重之篇史公货殖之传于种植畜牧视为重图子舆氏以好辩闻天下其言仁政则必自五亩之桑百亩之田始乃至鸡豚狗彘材木鱼靡纤靡巨津津道之信乎治天下之第一义舍是末由也秦汉以后学术日趋无用于是农工商之与士划然分为两途其方领矩步者麦菽犹懵靡论树艺其服袯襫役南亩者不识一字与牛犁相去一间安望读书新法哉故学者不农农者不学而农学之统遂数千年绝于天下重可慨矣本会思与海内同志共讲此义遵丽泽之古训仪合之公理起点海上求友四方将以兴荒涨之垦利抉种产之所宜肄化学以粪土疆置机器以代劳力志愿宏大条理万端经费薄未克具举既念发端经始在开广风气维新耳目译书印报实为权舆故远法农桑辑要之规近依格致汇编之例区其门目约有数端曰农理曰动植物学曰树艺麦果桑茶等品皆归此类曰牧畜牛羊彘驼蚕蜂等物皆归此类曰林材曰渔务曰制造如酒糖酥之类曰化料曰农器曰博议海内通人有贻书撰文论农务者皆印报中谓之博议月泐一编布诸四海近师日本以考其通变之所由远摭欧墨以得其立法之所自追三古之实学保天府之腴壤其诸务本之君子或有乐于是欤

　　陆彦若所箸书　　　　　
龚自珍

陆彦若曰天下之大富必任土东西南北苟有六尺土若什尺土土之毛皆识其华实辨其材节其性伺其时其生其死勿以还土可以小富矧夫若伯尺千尺万尺有伯尺之土役于圃一人役于市一人为天下二人千尺者役于圃三人役于市三人为天下六人以是为差天下之富人亦必以是为差富殖德故曰德产焉传其术以德后生富又殖寿龚自珍曰五经财之源也德与寿之溟渤也成周书真伪半勿具论论尧时尧典言百谷矣其后但言五谷六谷九谷五六九以外蔬蓏可材尽尧典之所谓谷也汉儒马融说咎繇莫口之文曰庶艰食犹庶根食也谓凡草木有根者根可食或实可食或花叶可食皆曰根食然则庶根食者其犹百谷与彦若知经术矣自珍又曰古农书四篇吕不韦采之矣泛胜之书阙不具魏高阳太守贾思勰书二十篇箸录家皆录之而文渊阁又录之矣汉大儒司马氏为货殖传所以记禹贡续周礼与天官书同功不学小夫乃仅指为诙嘲游戏愤怒之文章值夫今彦若所箸书祖古农书祢司马氏而伯仲于泛胜之贾思勰之间宜急写副德后世曰种树方者三卷曰种菜方者一卷曰种药方者一卷都五卷著录之如此又规之曰往往错举古今名古今语未可同又不分析东西南北之所宜试者或不得种得其种或效或不效宜小字细目以江河界限之彦若亟出都未暇治也丙申九月九日

　　论农为工商之本而农人识字尤为务农之本
自五大洲通商以来泰西商务日盛一日现在各国已成商战之局中国商务素不讲求在闭关自守之时虽有盈绌究无漏通商后银钱溢于外洋者何可胜计譬之对阵既无可守之道又无可守之资是以中国商务日形困乏棼如乱丝竟无良策然无可守之道而不能不筹守之之法者情也无可战之资而不能不筹战之之策者又势也泰西各国虽重商务而不知商之本在工总而言之机器制造而已进口之货凡洋布羽绸及一切日用之物无不用机器制造工轻料省其利之厚不言可知而且各物皆揣华人之意而制之故皆合华人之用即极小之物若有不能须臾离者各省内地通行销路日广而华人本有之物反皆束之高阁则华人本业之工不将束手待毙乎是欲以商胜人先须以工胜人而后可工即商之本也然工不能徒手而成工必须物万物皆根于土则工又资于农中国自古重农诚得务本之要惟自古及今风尚各异治法不同者遂至有名无实在留心时事者莫不见及于此故近来士大夫皆思讲求农务有设桑蚕局教民种桑蚕之法者有各自购地雇人种桑者从此风气一开将来农务可望渐兴此固富强之一大转机也然士学为农犹按图索骥终不能亲历其境甘苦备尝尤形隔膜农则仅能力作苦于目不识丁虽有善法不能尽知此亦华人之一大弊端泰西文字不尚虚文而识字之人则较多于中国阅李提摩太君时事新编中载各国识字人数按西历一千八百五十年所核德国每百人中识字者有八十六人美国每百人有八十四人英国每百人有六十七人法国每百人有六十七人俄国每百人仅有二人而按一千八百八十一年所核则德国每百人中已加八人美国已加六人英国已加十三人法国已加二十一人若俄国已加九人就俄而论在各国之中其识字为最少而此三十年内已多至五倍其它者有增无减西国富强之道即基于此故蒙意不讲农务则已若讲农务须先俾农人识字为第一义泰西识字者既多又盛行报馆一纸风行传国内即农家者流每日无不阅报大有带经而锄牛角挂书风景故每出一新法举国皆知转相较习风气之开所以迅速若华人非特报纸不如泰西之盛并无新法可传即有报纸而农人既不识字何由而知古之所谓教农劝农者亦安能尽农人而皆为之口讲指画亦何怪教农劝农之尽虚文哉所以泰西欲人皆能事先令人皆向学各国学校之设有多至数万者农其一端也农学本有新旧两法而其要皆在于肥地以茁物尽人力以夺造化之权农人虽不能尽知化学若皆识字则化学之推行亦不至目为异事教之亦易于领会按农学新法载于化学中求农学其大要有四一曰察土性二曰分原质三曰浇壅之法四曰壅田相宜之物华人虽素不明化学而于土性浇壅之法亦未尝不讲求不能如西人之精耳其不能如西人之精者究不能明化学之故若农人能洞悉何种禾稼系何种原质即以何种原质按其分量配合灌溉而培壅之瘠土可成沃壤沃壤更倍增腴美虽有旱潦可免荒无不亦为富强之基哉故曰农为工商之本而农人识字尤为务农之本然欲农人之识字也非广设学校不为功是所望于当轴之讲求务本者

　　论中国行西法宜先重农
中日兵哄王师失利燕齐之郊岌岌危殆天心悔祸言归于好庙堂肉食之流草野见机之士纷然聚讼变法是议行铁路也兴矿务也创邮政也开银行也设学堂也富强之基亦趋亦步上以是求下以是应识时务者为俊杰举国浸淫亦既随风而靡矣然而君子病焉夫本不立不能以为治食不足不能以自强农不重不能以藏富虽起文武周孔而为治亦不能舍农以为富强之本英法德美之着有成效者虽以机器之利轮船之捷铁甲之坚鎗炮之精商务之广练兵之善雄视地球莫之与京而国中农务大臣实握其源如曰治国者而能枵腹从事也又何异今日之济济时髦日食英法大餐出坐钢丝马车口含吕宋纸手带钢钻戒指即诩诩然夸于人曰当今之世知洋务者舍我其谁哉然则溯流求源舍末图本莫重农若矣远法泰西不如近较日本客有见日本邮报载农务十要最为井井有条爰述其言曰农为粒食之本上关国计下系民生古时中国设有专官诚重哉其视之也然旱潦由于天时腴瘠由于地利而莫不转移于人事近日泰西讲求农务凡耕种等事均用新法较之向日事半而功倍劳逸迥殊矣于是设农务学堂以习其事设农部以总其成以士为农以农立国而农学之要有十

　一算学不识算者不可为农凡田亩谷种工用资本之多寡收成利息之厚薄必先筹之极熟始有把握

　二化学种植之事须明各种原质之理然后知各物体所含何质有何种性情宜何等土田否则灌溉培植必不能尽得其宜

　三土宜地有上下旱潦之分泥砂肥瘠之别何处宜麦何处宜禾皆讲求精熟

　四水法田土以不旱不潦为佳惟不能尽地皆然农人徒用人力开渠取水劳而鲜功须博稽新法用机器取水以代人功

　五物种植品极繁有取叶者取核者取皮者取根者亦须逐物详考

　六器具西人之犁每人驾一具而以二马拖之入土较深亦颇灵快其它如镰耙斧铲皆利而适用更以车轮载运以机器舂磨是以农业日盛所谓善事先利器也

　七天时风霜雨露俱与植物大有关系苟能预早推知极为有益格致家有寒暑表风雨表即考知何物忌风何物恶寒何日可播种何日勿收割

　八杀有害苗之虫极多当思设法以杀之

　九栽种有嫌其酸移续其枝于甜果树上而遂甜者此法所以补化工之未备也

　十兼牧畜凡禾稼收成未必尽合于市其粗贱者可为六畜之食以免遗弃而畜之粪亦可肥田畜之力亦可助耕畜

以上十者皆农事之要所宜切实考求者也日本步武泰西渐用新法惟本月农务大臣查详去岁田土产米细数田地共垦六百九十六万七千四百五十五亩共出米三千六百十九万九千七百七十一谷路以之与一千八百九十五年较有减无增去年又新垦地一万七千二百亩而出米之数比较上年亦未有增多即与十年前较亦无甚起色去年共垦地四百四十一万一千七百二十五亩共产麦一千七百三十二万五千三百七十七谷路较前年少垦一万七千五百亩少产麦约二百四十三万谷路云云其讲求农务如此亦可谓实事求是务本之图其兴也勃然非偶然也我中国今日竞言西法头头是道着着争先然曷不于此加之意哉

　　西法农政宜先仿行说
今天下竞言兴利竞言效西法以兴利纲举目张后尘趋步于是开矿务造铁路通邮政设学堂兴工艺开银行日新月盛层出不穷其中或得利或失利或多利或寡利或有害无利或利害参半志锐气盛朝野一谈而卒无有议及农政者夫国以农为本民以食为天国之强弱视乎民之肥瘠古昔圣王未有不汲汲于农事者也考泰西农政其法易习其理易明其器易备其效易着不此之务而逐逐于矿务铁路诸事是遗大而谋小舍本而求末权救目前之急非经画久远之规也中国人民四百兆而务农者居其大半乃各省往往有不垦之田不治之山虽曰沃瘠不同亦由农器未精之故西人于树艺粪溉制器利用诸事胥由格致化学而来务使山泽原隰各尽其利竹木果蔬各得其宜随事有至便之器轮年有更种之方着为成书绘为图画中国地广人稠其始且仿效其法不必尽购其器俟二三年后荒者皆辟童者皆熟然后讲求新机新器以代人力之劳较之矿务铁路诸事恐其利有什百其倍者矣农事之暇间及种植之利其一在广行蚕桑西人之传此法也不过数十年而获利之厚不啻数十倍其大要在选种与治疫可谓体会入微能尽物性者矣其次在广植材木天下不问何土必有相宜之树不论何树必有可收之利山麓水涯悉行栽植较之田亩所种不纳税粮不烦耕耨不忧水旱参以西法所收必丰下之药材竹蘑茹香菌核桃栗子桐漆之类瓜菜蓣薯甘蔗芭蕉之品西人皆有壅灌之法而最宜学者种茶以制茗棉花以纺织葡萄以酿酒一岁所入足抵田事十分之六七而养蜂收蜜利亦不赀泰西皆董于农部教于学堂谓西人专重商务不重农政者此一孔之士耳食之论未悉彼中国事者也乃当世之号称识时务者创立公司广招商股向外洋定购机器者往往而有而农务机器无过而问者非竟视为缓图也有利于农有利于国无利于己也今之厂肆林立多财善买者显宦居其七富商居其三穷民则骇以目而羡以口似无与己事也夫与民争利一网必求其打尽而为民兴利纸上全出以空谈故今日名为振兴商务其实道民逐末而荒其本务也本之不务窃恐数十年之后商务亦必至颓然不振譬之行水不浚其源而凿其委非不浩瀚可观而涸可立待矣昔俄君彼得降万乘之尊下与田夫考耰锄之利钝乃中国官司往往不屑措意而愚民又狃于古法观望不前无一人能以西法试行者宜其一遇水旱束手待毙也今诚仿照泰西设立农部用中西精通农学之人分往各省精心查勘某地宜某种某处宜某器硗者宜用某物以肥之埂者宜藉某法以松之一一开载缴送农部由部颁行各督抚转饬府厅州县各官就部中所言者认真兴办果其实心实力卓著成效者优予升阶其藉端扰民奉行故事者立即参撤庶几地不爱国无游民由是振兴工作开辟商途百姓足而君无不足此之谓生财大道救时上策也将拭目俟之

　　论采用西种以利农务
天下物产不能无土宜之别故高原宜黍下隰宜稻各有所宜未可相强而至论地气之相通土膏之相沃则虽遍地球之而无不可得种植之利广滋培之益有得气之独厚者则萌芽特盛有得法之独精者则结实愈繁此其中又宜参酌乎树艺之法而不可徒限夫土宜之说也方今泰西制作中华物产既互资以为用矣且有以内地之物而仿西制以为用者矣顾又有大利于民生日用大有益于司农度支而尚未经措意者是不可不急讲也夫地之生物也地之性与物之性不相合则必渐归凋敝即地性与物性相合矣而历年收种仅以本地种子为用则气化渐薄精力渐衰此全恃土宜而不知远近互换种子之妙也譬如北人之种木棉必取种于南方捆载花子以往者累累也未闻其有物性土性之不相合也泰西各国所产之物虽与中国同类者为多独其佳美肥硕则迥胜中华之产即以麦而论西麦其粒较大其穗亦较重美国所出之米亦然而按亩计之所收殆不下五六石视中国农家又几倍之夫中国土膏沃衍地绵厚视海外诸邦有过之无不及诚取麦米之类而加意种之必能佳美又如美国所种棉花柔细而光洁纺之如丝角大如卵干高六七尺枝广四尺童童如小树而所生之花较中国多五分其价在英国亦贵至二三倍其花性喜斥卤正与海滨潮汐渐渍之地相宜且凡滨海沙岸类皆平衍宽广竟可大取其利曷勿加之意耶查泰西各国皆有劝农局所以讲求种植以收稼穑之利者无不详尽尝审夫时宜不如在沿海各行省如江浙闽粤等处各设劝农局一所由该局购取隙地远采各国之米麦各种按照该国树艺之法而试种之择其最为合宜最为得用者即多行购办而以其种籽分卖于农家农家既知其种美而利倍自必争来购取咸以先种为快十年之内势必物产倍增矣或有虑及开局之费用浩繁者则殊不然始创之时带购各种其用尚小迨广行之际农民踊跃争购则其价内且可稍赢以供局费有益于国计民生之事虽大费有所不惜岂得因此而疑哉或曰种籽之求始用固妙逾三四年地性必变物性亦必变而与华种相等曰是则理或然也虽然本国北境有年年来沪办花子者何妨仿其法每三四年则由西国再办以为更换不过加运带使费而已

或又曰吾闻先有西人以美国花子赠与乡人使之仿种迄未见有大利何也曰是不可归咎于其种也乡人以中法试种而其树仍巨大若以西国之法种之岂有不结实美盛者乎西人自云使在美国照中法而种则其抽条结囊亦与中国同矣故不可以是为不变之证而全在种植之得法也除木棉米麦各物外凡草木蔬可资为利者不少即如水中李奈之皆较精美但得其数树以分接于华地各树之身如接桑树之法即已得手又大树之中有几种为华地所未见而亦大为有用者如亚士他利亚所出之浆树已有好事者以此树之子送来华地使西人栽种此树其生极捷无可比者高可二十丈干之大径十六尺伐下之木久则极硬可供造船之料皮可取浆为用同于漆尤妙者性与潮湿相宜凡泽国之旁皆可栽植是足取也且地有大树有补风水绿阴如幄悦目怡神使取此种树植于荒墟故陇之间岂非一兴利之大举乎夫中国近来讲求西法事事仿行亦既蒸蒸日上若再设局采用西种力究树艺之道为费甚浅为利甚溥其裨益又岂可一语尽哉留心民事者盍加之意乎

　　机器代耕牛说
尝遇老农相与闲话适有骑牛而过者耕牛也不禁有触于怀与老农辨论杀牛之故而询之曰用牛以耕始于何时答曰余虽农家者流亦田间识字民也考之古书初无用牛耕者山海经曰后稷之孙叔均作牛耕殊难征信易曰服牛乘马引重致远书曰肇牵车牛远服贾周礼地官牛人掌国之公牛以待国之政令凡祭祀供其享牛求牛以授职人而刍之凡宾客之事共其牢醴积膳之牛飨食宾射共其膳羞之牛军事共其犒牛丧事共其奠牛会同军旅行役共其兵车之牛祭祀共其牲牛皆不及耕事大舜居于历山象为之耕而牛不与焉嗣考农政全书有耧犁者一作耧车下种器也耧制两柄上弯高可三尺两足中虚中置耧斗盛种于内下通足窍旁两辕容一牛用一人牵挽一人执耧且行且摇种乃自下又崔实政论谓赵过作三犁共一牛一人将之下种挽耧皆取备焉则耕牛之说殆始于汉之赵过又龚遂为渤海太守见齐俗奢侈好末技不田作乃躬率以俭令民卖剑买牛又后汉书礼仪志立春之日夜漏未尽五刻旋土牛耕人于门外由此观之以耕牛为始于汉者近是正不必求其人以实之也余曰礼诸侯无故不杀牛言一元大武鼎实珍之诸侯虽尊不得轻试牛刀也晋张茂曰杀牛有禁买者不得辄屠故私宰耕牛有干例禁夫牛而耕是有功于人也忘其功而杀其身于心安乎当牛壮盛之时用其力以生产作业及其衰也则转鬻屠人使无罪而就死地揆之伯仁由我之义虽非自杀之而不啻自杀之矣曷不畜之终身稍存恻隐之心乎答曰子言诚是然知其一不知其二杀牛者有不得已之苦衷也五亩之家合银钱买牛耕种较之人工差觉便宜逮数年后牛老无力则更买一牛以代之若将无力之牛畜之终身则尚有一二十年之久每日费食料若干而又令牧童以饲之筑旁舍以居之劳民伤财莫此为甚彼开设油坊者积产千金不难作放生之善举若贫苦之人父母妻子尚难兼顾而遑一牛故转鬻之时非不念其前功而欲畜于家则牛饱而人饥矣斯真无可如何之事也且牛之死也既不可食将焉置之投之于河则恐流为瘟疫择地而葬则阡陌交错殊无隙地安得有如许间田指为牛眠之穴乎余曰止杀牛之告示戒杀牛之文章层见出而明知故犯者终不能改亦有善法以处之乎

答曰有子不闻瀛海以外有西人国乎西人之耕田也吸水耘苗俱有机器数家合买一具便可抵数牛之力不特牛力无须借用而人力亦不多费夏畦无病秋获有成非一举而两得乎设中国仿照西法制造耕田机器则牛可不耕而畜牛者渐少畜者少杀者亦少惟有牧人掌牧数头以备上帝郊社之祀宗庙蒸尝之享皇帝玉食之奉先圣春秋之祭而已如是则不止而自止不戒而自戒何必多谈因果哉夫制机器以减杀物之痛固为良法而制机器以耕田亦爱牛之美意仁人君子当不河汉斯言余曰机器作而牛命全信已但机器之设事创闻虽利于农疑信参半奈不克通行乎答曰中国之用机器由来久矣桔槔车水具有辘轳非机器乎惟其制未精尚须借力于牛耳尝读后汉诸葛亮集曰武侯制木牛敷衍其说其后日久失传宋中允武允成献踏犁一具不用牛以人力运之诏令上方工造数千具给贫民无牛者景德中又以木犁式颁河北此亦机器代牛之据也如谓机器为奇技而不屑作则何不并桔槔而亦废之但用手掬水以灌田乎

　　耕稼要论　　　　　
英人阙名
</div>
    <div class="pagination">
<a href="皇朝经世文统编_page85.html">上一页</a><span>...</span><a href="皇朝经世文统编_page81.html">81</a><a href="皇朝经世文统编_page82.html">82</a><a href="皇朝经世文统编_page83.html">83</a><a href="皇朝经世文统编_page84.html">84</a><a href="皇朝经世文统编_page85.html">85</a><span class="current-page">86</span><a href="皇朝经世文统编_page87.html">87</a><a href="皇朝经世文统编_page88.html">88</a><a href="皇朝经世文统编_page89.html">89</a><a href="皇朝经世文统编_page90.html">90</a><a href="皇朝经世文统编_page91.html">91</a><span>...</span><a href="皇朝经世文统编_page87.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
