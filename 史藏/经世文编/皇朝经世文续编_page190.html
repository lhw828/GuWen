<!DOCTYPE html>
<html>
<head>
    <meta charset="UTF-8">
    <title>皇朝经世文续编 - 第 190 页/共 192 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇朝经世文续编 - 第 190 页/共 192 页</h1>
    <div class="content">
长沙郡城。西濒湘江。地势少湾曲。水急不便泊舟。每遇风涛暴作。舟多漂溺撞碎。商旅苦之。多泊隔江水陆洲。其在商船起货载货。率用小舟剥运。既多不便。其在州县漕船饷船。淮纲盐船。滇省铜船。外国贡船。大府及有司来往官船。皆须与城中交际。亦藉小舟接渡。其不便于官者尤多。且水陆洲亦系直流。遭风往往失事。甚有一年失事数次者。言之寒心。以舍此洲更无可泊处。故仍勉强停泊。实则无可如何耳。此虽地势使然。固此邦之缺陷也。明推官翟台守道金学曾知府刘昶知县彭堣唐源均有开河通商之议。而唐源请开南湖港四利之说。通志具录之。可见留心利济者有同心也。顾长沙在前明一府城耳。　国朝康熙三年。分置湖南布政使司。移偏沅抚治于此。则西南一大都会也。官商往来。百倍繁庶。而仍无地泊舟。以省会之大。反不逮湘潭一县。坐视城外数千艘。栖泊险地。如处堂之燕雀。于心安乎。昔人有忧之。是以有新开河南湖港之役。志称康熙初。巡抚王公艮于城北相度新开引河。泊舟甚便。后因河身偪窄。岁久淤废。巡抚赵公申乔重浚。今复淤。又称乾隆十一年。巡抚杨公锡绂奏请开浚南湖港。旋淤。二十一年。巡抚陈公宏谋筑分水坝以刷沙泥。开月形渠以畅水势。商民便之。通志所书如此。今南湖港如故。惜泊船无多。新开河则咸丰中巡抚骆公秉章因寇警委员重修。以石多中止。可见从前大府。莫不拳拳于此。惜未得要领。故无成功耳。议者欲从北门转小吴门。遵陆路而东。凿通回西渡。无论地势不便。庐墓尤难措置。亦由未得要领也。要领惟何。孟子曰。为下必因川泽。语曰。善创不如善因。今明明有基可因。而顾熟视之若无乎。请得备举其说。长沙城北四里许有碧浪湖。五代时楚王马希范避暑处也。俗称黑罗塘。一称黑潦塘。方言转注耳。志载碧浪湖。在城北开福寺后。即黑罗塘。有流杯池。池上有亭。马希范凿为上巳祓禊之所。又有会春园。即开福寺地。五代史楚世家。天福四年。马希范作会春园嘉宴堂。其费巨万。张南轩文集。长沙开福兰若。故为马氏避暑之地。所谓会春园者。下临湖光。举目平远。为此邦登览胜处。此湖之见诸载记者也。湖广袤约二三十顷。周四五里。春夏成巨浸。至冬渐涸。上有九尾冲小溪来注之。并可凿通浏河。水。以杀捞塘河水之险。湖与江止隔一堤。堤即大路也。长约二十余丈。广二丈有奇。水涨时船多泊湖内。水乍退则阂于堤不易出。故多未便。今拟掘其堤。改其路。则湖与江通。泊舟当以万计。此可因之基。亦自然之利也。惟江底较湖约低五六丈。须乘冬涸时雇工挑穵使与江平。庶湖水不虑外泄。再于掘堤处砌石岸。照运河式于水口立闸。以时启闭。则湖虽略高。水亦不至倾泄矣。至挑穵之法。土以方计。每方纵横各一丈厚一尺。估需工食钱四百七八十文。以十万方计之。约需五万缗。若令驻防勇丁协力挑浚。更可省其半。透底积算。每五十方可得五丈深。纵横各一丈宽若十万方。即可得二千丈宽一律五丈深。而泊舟不可胜计矣。就中仍可略分界段。穵极深数十处。藉以潴水。界段略高。使江水缩而所潴之水不随以缩。舟行则循洪路以进。狭其口而广其腹。所容必多。是又在督工者之因地制宜。而大略则具此矣。兴工须在十月至次年正月止。春水一生。即可泊船。迟则罔济。所贵预为之备也。

是有四便。有八利。请更详陈之。凡开凿河道。多碍坟墓田庐。坟墓改葬。田庐须价买。所费不赀。人仍有愿有不愿。兹湖自五代至今九百年。汪洋巨浸。无寸椽片甓孤冢尺田之碍工。便一。新开河之难凿。以土坚而石确也。今湖底悉淤泥松土。鉏镢易施。便二。南湖港之易淤。以水面窄而乏来源也。今湖之上游。有九尾冲小溪来注。若将浏河水开通。分一支入湖。计凿港不过二百丈。即有源头活水。可以流恶而刷沙。便三。凡开河虑无堆积新土处。若购民田堆土。亦殊费事。今湖之下岸。为抚标三营牧地。堆土成邱。草必愈茂。彼此有益。便四。若夫工成之后。湖与江通。千艘万舶。宾至如归。无漂泊耗折之患。而百货日益流通。行商坐贾。取多用宏。可以运掉如意。其利于商一也。客艘云集。凡无业之户。挑运之夫。可以小舟贸易。负贩营生。养活贫民不少。至日需之煤米。转运者多。则居奇者少。日用亦觉裕如。而湖内鱼。可为资生之助。其利于民二也。赴任调任之员。挈家来去。因事羁泊江干。动淹旬日。一遇风涛猝起。心旌摇摇。若解粮解饷解铜解运军火诸委员。责任匪轻。尤虞失事。今泊舟得所。如在堂室。风雨无惊。其利于官三也。湖工告成。北门外百货所屯。行栈栉比。会馆典肆。皆将次第兴修。视昔日之南门。必且远过。即城中隙地。亦将化为列肆高墉。人烟繁盛。地比寸金。其利于地主四也。咸丰二年。粤逆围长沙。踞南门外。其时傥有战船环击。贼必难支。迨四年春。曾侍郎以舟师至。又苦无地泊船。分扎南湖。势终涣散。今湖中可容战船数百。不特锁钥北门。四面皆可援剿。老营既固。出入均得自由。其利于防守五也。省脉自平浏而来。至湘岸循江而下。凡数十里。堪舆家谓之顺水走窜。堤宅阴基。皆未尽善。今开浚此湖。停蓄随龙诸水。可以贮旺气而挽回澜。加以市廛鳞次。水口益有关拦。气象迥异。至新土堆积下岸。种树成林。重关障。皆以培护省城。其利于风水六也。浏水在城北十里。西流入湘。谓之浏口。亦名捞塘河。其地有骆驼觜。饥流迅急。舟行常易失事。今凿通浏河。分一支由湖以入江。则遇风狂水涨时。可由内湖出进。以避浏口之险。其利于舟行七也。湖水溉田数万亩。居民赖之。相仍不废者近千年。今加挑深广。则潴水益多。虽旱不竭。其利于民田八也。

至若工作之费。则请于盐局厘局借支。分三年归款。筹款之法有四。湖成后。设局另抽船厘货厘。岁可得万缗。此一说也。南省淮盐。咨明每斤加价一文。由督销局代收。岁可得六七万缗。如谓普加未便。则派入省岸输销者。每票抽捐四十两。岁可得千四五百金。此一说也。城内十八省。皆有会馆。公积均多。此举为客商所深愿。若传集劝捐。善导之可得万金。此又一说也。各州县船帮。各分马头。各有公积。令船行传谕各帮。分别捐助。可得巨款。此亦一说也。四说并行。一年可以弥补。即用其一二。亦不过三年。若当轴主裁。径提公款。不事补苴。则尤快事也。同治四年冬。同人有建此议者。言于中丞李公瀚章。公甚韪之。命往勘者三次。议且定。有尼之者。遂不果行。尼之之说曰。湖水溉田数万亩。居民虑绝其荫。不知天下有填湖而荫绝者矣。岂有浚湖而荫反绝者乎。水且十倍于前。何虑之有。又曰。省运方隆。是年同乡任外官者。凡五督五抚五藩五臬。可称一时之盛。若轻易动土。虑有伤夷。其说尤陋。查省脉自南门天心阁入城。壬子八月贼穵地道。官军掘濠以御之。宽深各数丈。宜其伤矣。乃自时厥后。湘人士立功平贼。膺封爵。任圻。及建牙专阃者不可数计。而以一甲赐及第者亦迭见焉。岂非地灵以开凿而愈显乎。咽喉之地尚尔。城外可知。此皆过虑之说也。昔者史郑开渠。利在万世。白苏二公。先后浚西湖。至今俎豆尸祝。古名臣兴利除害。往往注意一二事即可千秋。由其识精力定。所见者大。故所被者远也。前抚军赵恭毅杨勤悫陈文恭骆文忠皆当代名臣。于此举皆有志而未逮。岂非常之功。百世之利。天固留以俟后之君子乎。方今景运休明。大府励精图治。百废具兴。有能举而措之。一举手之劳耳。而其利赖生民。则虽百世不祧可也。

　
卷一百十八　工政十五各省水利中

　　平河均修水利碑铭
陈士梅

汉应劭谓平阳。以地居平水之阳得名。平水发源郡西三十里平山。即禹贡之壶口山。庄周书之姑射山。水经以为水出壶口。东经壶口亭。又东经平阳城。东入于汾。是也。源初出若房。数武遂澎湃如蛟宫。歕薄为金龙池。池上为龙祠。祠西南又数泉。皆入平水。水东二百步为清音亭。拱清音亭前为云津桥。而平水分流。所谓十二官河。以灌临汾襄陵之田者也。田以水滋。民遂以水扰。据上流者专其利。地未干而溉之。月率三四举。昼浸而夜润。人佚而财阜。播种常及其时。稼有余沃。丰茂硕好。民以富嚣。在下游者遏其利。时旱暵而水不下。岁不过一再慨。春莳而夏亢。人劳而财匮。播种不及其时。禾以槁死。秕败陈。民用俭札。坐是争利而聚者百千人。死伤缧绁。大狱数起。历院司观察府之大尹。临襄二县之大夫。或竟其狱。止于罪人斯得。或厌其棼乱不可究诘。姑颟顸了之。河渠遂不幸岁岁有事。噫嘻。岂民之多辟痹。俗终不可变耶。或者经画区处之道犹有所未尽也。咸丰元年后。有尹绍仁京控武举刘廷元事。　诏以归行贪。省以下郡邑。明年七月。广南朱公来摄襄陵县。廉狱事。抵罪若干人。贯释若干人。惟明克允。舆人翕服。公乃喟然叹曰。嗟乎。蠢尔蚩蚩。利饵之于前。而刑纠之于后。虽曰不罔民。谁欺哉。乃博询讼端。则谓有豪强行霸者。垄断居奇者。有水无地有地无水者有地无水者。向无买水券。地弗予之水。有水无地者。向有买水券。虽无地得以市利焉。公曰。强谲害良。治之而已。若夫地。粮所自出。水者。地所滋生。粮与地不能判而为两。地与水能离而为二乎。于是定以地随粮以水随地之制。又会临汾周侯亲履亩。两邑田若税相直也。于是定平水为四十分。县各取其半。复于境内设四纲。维持之。曰水则。曰用人。曰行水。曰陡门。其水则之法。县各二十分。入支渠分灌。视壤广狭为差。南横渠六。南磨渠四。高石渠二。分有半李与中伍晋掌渠。分有半束靳庙后两小渠。各半分。而畎亩均矣。其用人之法。渠有渠长。司水之禁令。沟头治浇灌。堰长守陡门。皆听于渠长。违约者。渠长验其多寡之数。督沟头行罚。不受罚者有刑。诬者坐如律。而主伯立矣。其行水之法。昼夜有程。通闭有节。传牌有部次。淘汰有式。动碾有候。而制防密矣。其陡门之法。筑门筦渠。渠上广七尺。下广三尺。门广一尺。其夹深二寸。楗以石。毋勿平。以版。毋勿密。锲以印记。稽以守诇。毋勿毖且壹。而赢缩谨矣。议既定。上于院司观察大尹。皆报可。劝裒役征。奉令贯行。自时厥后。狐厨汾曲之间。不圩而茂。不雨而禾麦熟。圩落绵绎。风烟浩渺。江天湖景。如堕目前。且也经界既正。洽比亦兴。闾左始知相生相养之乐。而风俗又一变矣。

经始于公下车之月。视成于公受代之前一月。实得水田三万四百亩有奇。里绅王宇等用来乞文。余惟天地之道。聚精于高。归物于下。表为山河以界其域。疏为川泽以导其气。区为陂塘沟洫以锺其美。今夫河。水之归也。渠。川之分也。田。民之依而财之薮也。是故民非田不赡。田非水不获。神之粢盛于是乎供。人之蕃庶于是乎殖。国用于是乎惇裕。民气于是乎绸缪完固而不可动摇。凡于水无散泄壅遏。田各有所资也。唐时王官谷瀑下。流为贻溪。司空表圣立法。示谷人以时用。至于今不废。异时李太守义方亦作永利池。坚明约束。分给赵城洪洞民。兹皆河东故事。惜讲求者少耳。今公不鄙夷其民。如为子女析爨。泽周意厚。来而僝功。讫工遂去。天时人事。良非偶然。民之跻登兹者。庸非其庆也耶。公以大儒师表当代。其为令吾晋也。晋中修学好古之士争从之。到官多异迹。名倾一时。系囚赵三不棱。剧盗也。护县薛经历未卸篆。辄挈命犯王申保吉年姓越狱逃去。薛忧懑。须公至以相属。公谢病三日不至。益急。不知所为。赵三不棱党众。亦意尹且病未即视事。弗戒也。然公蚤出重赀。购知其所欲适。亟假郡捕。前半夕疾驰百二十里。至曲沃郭南以俟。赵三不棱就酒家胡。未卒饮。役前持之。奋刃格拒。颠数人坠地。忽楼上下百炬齐明。则赫然襄陵县镫也。乃伏地就缚。比邑人迎新尹。尹已尺组系原盗入矣。远近以为神。河东岁患狼。俗愚。言神物不可搫。击且寻报复。席氏女将出闺。为所啮。又两造讼。噬其一。谳以不成。公大愤惋。募野虞猎户捕之。得者予钱万。犹无获。乃亲檄祷西山神祠。所谓双灵龙澍者也。约十日驱狼尽。否则仆神。潴其庙。人户震惴。捕益亟。时严秋气寒。风日萧肃。天忽大雺雾旬日。人得兽所出没。攒火鎗击之。无脱者。半月得狼百有七。患遂绝。横汾霜降后。则舆梁成。士女乐之。歌舞弥日。潦复大至。涛泷汹涌。势将漂没。公遽出禜之。应时衰落。平阳总兵某。至暴抗也。挟军兴势。以八百里台付行县。调吉州兵。公拒不受。曰。襄陵至吉州二百三十里。乱际天。涧冈窱。夏有溪谷之涨。冬有冰凌之阻。僄佼壮夫。解鞚攀缘上下。然且日有毙踣。以故境独不寘驿。营有急。法当发塘兵。不得行县铺。曷以八百里台符为。某忿。牒大府。大府督过。谓且干严劾。公奋然曰。方今南方糜烂于盗。又使北方骚扰于兵。是天下无完民也。民不堪扰。且习知南方事。几日而不为乱。乱起。非令谁任其咎。等劾也。令宁误军兴。不敢激民变。大府无以难。他日。与总兵旅见于郡。总兵反揖之曰。明府利害。公正容曰。某何敢。特不知利害耳。关氏错居河东郡邑。皆壮缪侯裔。解州世袭翰林博士某。数以讼胁族人财。至襄陵以干公。公牓门当獘狱关神庙。许百姓聚观。旦日门为庙阖。会者数千人立阶下。日隅中。公袨服入。以博士及其族人上。升堂再拜。抗声祝曰。侯以义烈成神明。千百世后述侯事者。足羞鄙夫之颜。其义烈然也。今世远。无以庇赖其子孙。势当以属令。令凉德不能化诲。使有门内之狱。以为神明羞。皆令之罪也。某皇恐求罢讼。公责之曰。若祖异姓如骨肉。若乃同室操戈矛。若祖不以金帛易恩谊。若于门内索金帛。且若系则世袭也。官则翰林也。败官不忠。忝世不孝。不忠与不孝。贿虽积。人将不食汝余。吾不难详褫汝。择贤继侯世。顾罪状出。且辱州里。轻朝廷。辞气慷慨。声泪俱下。于是阶下唾曰。汝诬其祖而欺其族。又以动我公。何以为人矣。某媿欲死。两手自缚。叩额无筭。口讷讷自诅詈。及出。观者一时回首。不忍睇面。由是邑无亲族讼者。

公无事即出行县。驺从不设。老苍头控蹇。一吏囊笔札。一伍伯负糗粮自随而已。所至抚循姁姁。老秩昵近如家人。迎路献茗荈瓜果。有遮诉者。索木椅坐道与决。判牍以某甲唤某乙。无敢不至。诘慰曲直。能引伏则已。恒终日不笞一人。曰。细故无伤夙好也。其余颁读书日程以劝学。创保甲新令以督奸。追仓粟二万石以备灾。禁火葬罢同姓之昏以正俗。更不可枚举。邑故晋腴壤。时谚有金襄陵之称。后稍凋。有司犹取盈无餍。告帮称寿。率辇千百金。公一切禁绝。厨无特杀。厅事无夜火。日市蔬圃菜数束。肉一斤。供幕师而已。澹泊质素。寖已化俗。优人百戏。至徙之他邑。其风操如此。盖公于作官通僿肥瘠。是非谤誉。当世所讲求探刺者。诸不解校。智营神运。行卧坐起酬对。手口所指述。梦寐所萦绕。皆在小民便宜疾苦。欲一一自我行去之。民亦相率喻其诚。驳一词。下一教。聚写而聚观。朝令而夕编。野夫臧获能道之。市井或传为美谈。于其去也。若夺婴儿于慈女之怀而禁其牵索者。问信也而惊。及其也而忧。儒生乞画像。氓庶留镫。颂爱述德投文字伞盖之属。累累坌积。虽慰遣之不能止也。出署之夕。农辍其耒。市空其肆。攀留万人。遮马首不得前。及城门。门为之。度汾桥。桥为之折。父老持觞榼伏地。顶跖相抵。人语鼓吹声相乱。里妇村娭。亦小儿。匍匐跪道。不远而至。公摩儿顶。曰耶试拊之。好育养也。距郡三十里。盖两昼夜乃得达。当桥时。郡邑弟子襕衫博带百十人。掖轝而过。公逊谢。诸生谓篮舆固弟子职。弗舍也。邑人既不获留公。公去。遂祀之于邓伯道祠。春秋报祭弗绝。乌虖。公在任仅百九十日。宜民之效遗爱之深至于如此。盛矣哉。近世以来未尝有也。余既心重公。又喜公利民。能为经久远。得古昔叔敖灌雩娄国侨正封洫遗意。信乎儒者之政异于俗吏之所为也。爰诠次颠末。其详具于碑阴。余事附见一二。又永言以铭之。俾百代下读者。咸知敬仰公。世世无变其遗法。公名次琦。字稚圭。丁未进士。广东南海人。晋士所称后朱夫子也。铭曰。　嶪嶪壸山。烟云泄蓄。溢为灵源。膏吾井牧。高仰污邪。可稻可麻。一溉之饶。穰穰满家。旱魃为虐。燎原赫炽。是是穮。此焉丰岁。饥鸿。流捐忧劳。以饱以饫。此焉乐郊。孰民与利。长澜觱沸。胡不均宏。露施大惠。湮我石田。踞尔沃洲。不占勿幕。乃刺相矛。几世创夷。几人岸狱。扰扰触蛮。茫茫墋黩。天哀我民。降此惠君。繄惟惠君。百里之仁。惠君不来。让其耇皓。作此不祥。以速汝夭。惠君之来。荒度降升。雨沐风纚。欙趋揗引。　国有租庸。地有经术。计租定地。陂险原隰。量地分泉。日时杪忽。仿古遂人。顜若画一。民曰愉哉。迷始悟今。鹿食呼。雅取苹芩。鸤鸠均养。诗美桑林。曾是讙浇。化为讴吟。邑居廉让。尹讲邹鲁。设樽康衢。恢宅宇。社祀栾公。人呼召父。君政之成。南风在弦。君名之光。北斗在天。陂称仆射。湖号郎官。我怀惠君。胡斯万年。

　　治漳说　　　　　　
葛士达

漳之病榆也。绵亘邑境。工繁费巨。事属非常。非能支节图功。非能补苴奏效。非能岁月蒇事。非能赤手经营。地形有高下。水势有缓急。土性有坚浮。相度未周。不得要领。胸无成竹。无从举手。有其财而无其人。徒费无成也。水行地上。横漫无归。或宜浚渠。或宜分导。民田庐墓。必有移毁。豪右之族。腾谤飞谗。非常之原。黎民荧惑。事未动手。怨尤交至。有其人而任之不坚。信之不固。与夫不获于上。不孚于民。徒劳亦无成也。且事体重大。必由积累成功。非可程限计度。使必专藉官力而民不助劳。专恃公帑而民不输资。拘牵文法。必无实济。盖专藉官力公帑。将必设局委员验估监视。吏胥杂沓。夫马酬应。既多无益之供需。其中贤不肖难齐。浮冒侵欺。在所不免。而意见不能尽符。动作每多掣肘。矧事既经官。不得不克期了事。断难筹度尽善。徒劳徒费。亦终无成也。今夫治病必求其致病之由。与受病之源。而先治其本根。其余枝叶自可不劳而理。予尝细度榆境。全漳之势。北由辽和诸山。自高而下。势若建瓴。其性湍急。固人所共知。而独至社城以南。一入平地。不迅流而疾去。怒涛澎湃。回还冲击。若有物以激之鼓之。以为害于吾榆。且漳水之所经。不独榆。若黎若潞若襄垣诸邑。未尝受病。而独病榆。或有神其说者。谓中有物为崇。或谓是榆民之。此皆非探源之论也。夫水之性。无不就下。其不即下而冲击为病者。必其来去不能自如以致此耳。予细测榆境南北之地形。西北之地高。而东南自魏城以往东方山等处以达关壑一带。地形亦高。前后高而中央独下。形若釜底。此其所以受病之源也。来路既高。其势湍猛固莫可遏。去路不畅。必致回还鼓舞于平壤之闲。而冲击为病。譬之人也。伏而牛饮。一吸千锺。而便溺不利。无由消导。其能不作恶于胸胃脏腑之闲耶。故议治漳。必先疏浚魏城以南之道。使去路深畅。不阻其流。而全漳之害已去其过半。然地方之有水。资之以利人利物者无尽。而治之竟如盗贼。驱之出门。逐之出境。仅曰使无害于我而已。水利之谓何。且漳水之来源。既处极高。无有以杀其势。平其怒。直下迸注。平壤之受害犹不能免。鄙意宜就社城以南。度其地形之高下。顺其水势之曲折。析之为二为三。以纾其湍急之势。水势既缓。再于河之两旁多开小渠。纵衡互注。仿古井田之法而变通之。以收灌溉之利。更择洼下之处。开凿池塘。随地潴蓄。以备水旱不时之需。予访之土人云。距城南北较平之处。其下往往有泉眼。掘深五六尺。辄可及泉。使果浚凿深广。将来菱藕鱼之利。润及一方。水利正非一端也。然断非日月所能成功。亦非一人手足之力。事巨费浩。相度经营。诚非易易。必须洞悉形势。握其要领。勿辞劳瘁。勿避怨嫌。勿问终始。尤必官民相孚。统筹合作。乃可有成。使非然者。徒劳徒费。终无济也。方今上下空如。奇灾而后。户口凋零。地亩荒芜。无力开垦。奚暇筹议及此。予为此说。亦仅空言无补。然水利为地方有司之责。不能以一时力难举行。而遂漠不留意。积数月之苦思。志愚人之一得。后之览者。尚弗河汉斯言而迂阔视之也。

　　修关中水利议　　　
张鹏飞

客有自省垣来者。言二月十六日。关中书院月课。以修关中水利议命题。二十七日。又示举贡生监谙水利者。各抒所见。交监院官转呈。仰见大人因雨旸偶愆。思登饥民于饱暖。仿郑白渠故事。以工代赈。救一时之灾。兴万世之利。一举两善。斯真一省福星也。举人待罪里门。足不登长吏庭。守口如瓶者十年。突见饥民逃之南山。蚁聚屯。纷纷然传说。大人廑转危为安之心。于殷殷下访时露出。闻者无不以手加额。颂盛德于不谖。窃思言及之而不言。隐也。稍有知而不对。自外也。谨师明参政刘麟陕西无地不宜水利议。专丁览。未必可资采纳。然藉此少纾饥溺犹已。宪心则有万难括囊者。闻家令曰。尧有九年之水。汤有七年之旱。而国无捐瘠者。以蓄积多而备先具也。是以陆贽上救荒之策。谋及百年。仲淹兴代赈之工。家颁二。历观往哲。代有嘉谟。宜我贤良。询于众庶。此岂徒示谦冲哉。抑以见荀子云。相高下。视肥硗。序五谷。君子不如农人耳。关中据百川上游。导引最易。夏商以前。水利不可考。周礼为周公致太平之书。公一生足。不出东西二京。观地官治野。十夫有沟。沟上有畛。百夫有洫。洫上有涂。千夫有浍。浍上有道。万夫有川。川上有路。以达于畿。畿者西京。即今日关中。是以潴蓄水。以防止水。以沟荡水。以遂均水。行之久矣。公见之习熟。故著书立说。其言甚详。然则公所以致太平者。非以水利大兴之故乎。自商鞅开阡陌。井田之坏。实自关中倡之。后世民生日蹙。皆鞅阶戾。所以历代名臣思富国者。如孙叔修芍陂而楚强。史起修漳河而魏富。萧何修褒谷而汉兴。李冰修离而蜀足。非导事哉。况史记货殖传。称关中自汧雍以东至河华。沃野千里。好稼穑。植五谷。东方朔谏疏。谓汧陇以东。商雒以西。厥壤肥饶。天下陆海。有稻黎栗桑麻竹箭之利。是不独禹贡称雍州厥土黄壤厥田上上。可见虞夏商周井田盛行。关中实专其利也。且图书编论浚渠。古之畿甸。必有沟渠。沟渠多。则西北之水。不助河为虐。然后数千里中原之地。物产日殖。万世永赖。此谓务本。明太宰徐元扈光启农政全书。谓西北地力不尽。由水利不兴。能用水。不独救旱。且弭旱。灌溉有法。纤阔无遗。此救旱也。均水田间。致雨甚易。此弭旱也。三夏大雨时行。正农田用水之候。使地耕垦。沟洫纵横。资其灌溉。必减黄河之流。明臣周用亦曰。使天下人人治田。则人人治河。此可弭河决之患者。旨哉言乎。可见用水一利。能违数害。使泾渭浐灞沣雒潏皂诸水皆归沟洫。则黄河减一支流。使甘陕晋豫诸支流皆归沟洫。则黄河何自得决。所以禹抑洪水。能使水火金木土谷惟修。厚生正德利用惟和。一举而万事利。诸公真能通经致用哉。大人今议及此。以此见湛深经术。不易窥测。且虚怀下访。尤见河海不择细流。但今日时势。兴一利。必滋一弊。非通盘合算。未易成功。非同寅和衷。不易集事。请先饬现任守令与候补者使议。随时制宜。酌乎人情。宜乎土俗。不必泥古。不必惑今。但求养民不倦千年遵行。斯可耳。想来自田间者。必道之凿凿。或现任有不谙水利者。使各召治下父老讲明其邑地形。何处高。何处低。何处水势通。何处水势塞。并详言疏瀹排障之方。大小缓急之序。饥民力役之规。富民劝赈之义。经费出入之法。催督考课之道。逐一擘画。分着图说。其言确者。其行必果。是现任守令即能兴水利。否则即易候补廉能者代之。亦可观成。

但以东南人谈关中水利。智者千虑。不无一失。不如关中人自言。愚者千虑。不无一得。举人生长南山。堤堰斗门。田里树畜。略有见闻。窃谓关中水利。有前人修而未尽者。有修而又堙者。有全未议及者。且有物土之宜未布其利者。谨条分缕晰。胪列于左。何言乎修而未尽也。其一浐灞之隈。泽农引水。有溉麦禾者。有溉菜蔬者。惜所引甚微。其利不大。急宜广开种稻。以尽地利。其二咸阳马跑泉。昔溉田八百余顷。今皆溉地。失种稻利。且三泉水派。其源甚活。如大加疏浚。枝分派别。可卜水旺。其利益广。其三渭河两岸。自宝鸡至潼关。旷地不下数千顷。如札商甘肃制台。自渭源起首。处处谕居民引水入田。则下流不至汛滥。不必大力浚渠。止引水上地。堆土为塍。此不过一举手之劳。皆可登稻获厚利。其四七十二峪。自郿至华阴。处处可因山为渠。或半里或数里。或数十里。可成田者。尤不胜偻指。惜皆弃水注渭。且有汇于大路。碍及行车。使望潴而返。迂绕数里数十里。傥单襄公见此。不知其谓之何。想大人亦怅然久矣。何言乎修而又堙也。见于诗者。有彪池北流。浸彼稻田。笺谓在丰镐之间。今成陆地。见陕西通志者。在长安有昆明池。与池下石闼堰渠。唐大和时揠废池亦涸。又丰河渠。一名张王渠。亦存水湮。在咸宁城东南者。有龙首渠。引太乙峪甜水入城。革居民饮苦水。明末堙塞。迤东漕渠。藉挽运以资灌溉。民颇得利。大历后舟渐不通。今全种禾黍。其南暖泉亦然。在咸阳有漆渠成国渠升原渠兴成堰清渠。今皆失灌溉利。在兴平有百顷泊宋泊曲泊。隋唐享鱼蒲利。今俱废。在临潼有中白渠中南渠析波渠昌连渠高望渠南渠。其下流得水均艰。在高陵有樊惠渠。汉改甘壤。今仍成斥卤。在鄠有檀谷水三里河。一灌安善里。一灌中原渭曲兴仁三里。今俱废。在富平有判官渠怀德渠薛家渠朝阳渠常平堰潼河。皆圮失利。在醴泉有巴谷水。在同官有武子泉。在岐山有斜谷河渠湋水渠。均淤塞已久。在郿有通润渠宁曲水井田渠通济渠谭谷河堰。其利昔传。今俱否。在宝鸡有温泉磻溪。在汧阳有新碧潭上下马滩渠。惜均失灌溉利。在陇州有五节堰白龙泉亦然。在大荔有庄熊罴穿龙首渠。惜与坡底泉冯村泉红善泉。均涸失利。在朝邑有刺史姜师度引各水灌通灵陂。亦与象底泉蔡庄泉西庄泉。俱堙塞失利。在韩城有龙门渠。引黄河水。溉田六千顷。惜大利全废。在华州有天鹅池渠太平渠骆驼渠白龙渠。俱失灌溉利。在华阴有段明渠南河水。一溉东乡。一溉西乡。今俱废。在干州有沙沟泉莫谷河甘谷水。皆可溉田。今失利。在武功有六门堰五泉堰浒溪均堙废。在邠州有水帘镇渠拜家河渠两冢沟渠大广村泉街子村泉穆家堰。惜均涸废。以上诸渠堰。皆关中旧水利。但通志所云田今半成地。可否饬守令督民疏决。滋产必较前加倍。知大人必能变通使民不倦也。说者谓郑白渠。乃关中大利。自古艳称。今何以不及。举人观通志。知渠高水低。历代屡修屡圮。今当劝捐兴利。此政似可姑停。或又谓雍正五年　　　命陕督岳锺琪督工浚此。泾阳高陵五县。不既大获利乎。不知前系发帑。今则民修。时势不同。未可概论。大人或能继岳公为此。则非陋儒所得知者。

若前人未议及者。其一鲍陂至曲江。皆在咸宁县。南唐疏龙首渠时。闻此一带水潴成渊。自龙首渠阏。皆种禾黍。其地洼下。大雨时行。每怅渰没。论者谓宜用元儒梁寅凿塘溉田议。畎亩之间。若十亩。以一亩凿塘。则九亩可以无患。当相视坡陀高仰处。截为陂塘。使多受水。遇亢旱。从高泻下沾润一番。可以经月。虽有凶灾。不为害矣。况池塘之利。鱼虾鹅鸭。菱芡莲蒲萑苇。贫者资以养生。富者因而渔利。使曲江鲍陂一带。处处仿此为之。其地利不亦溥乎。其二硙谷渠。在临潼县西。每当大雨时行。山水陡发。自南溢北。冲出巨石。横塞官路近十里。行人苦之。论者谓如得汉阴氏治龙王沟法。化沙砾为沃田。利则普矣其三兴平县马嵬坡西。有黄山败水数处。每当雨发。皆有水冲路南注。渰没麦禾。论者谓宜截水为堰。如曲江鲍陂一带治法。计十里可获稻数百石。其四武功县漆水东西两岸。处处宜修渠治田。此水不及渭横。则弃水利尤可惜。其五隃麋泽。在汧阳县东八里。其地近水宜稻。其六合阳县东北十五里三泉并出将军山麓。合流为一。其地宜稻。其七潼关城南二里麻峪水亦可莳稻。其八三水县北石泉渠。与西门外西溪河。均宜栽稻。其九三水河化河均在化县北。姜嫄河则在西北。均宜引水溉田。此皆前人遗利。留待后贤疏浚。以收灌溉之资者。似宜即今急修。不待天时而丰年可获。以甘雨生于荷臿。多稌生于决渠。不必祷桑林而灵澍足。易所以重劳民劝相哉。至于物土之宜。未布其利。关中甚伙。请先言其易见者。八水沙坝。与南山无异。但南山沙坝。均种落花生生姜芋子甘蔗山药。岁获大利。举人所见。止盩鄠略种姜芋竹。他邑均否。夫渭川千亩竹。见于史记。而今一竿亦无。岂宜于汉不宜于今耶。史记货殖传。汶山之下产蹲鸱。蹲鸱。芋也。汉谣。大饥不饥。蜀有蹲鸱。锦里新编。明末丹棱县民彭昆万。家眉谷。种芋。活避乱数千人。三年不饥。草堂闲话。合皁山一寺僧。专力种芋。岁收极多。杵之如泥。造墼为墙。后遇大饥。独此寺四十余僧。食芋墼以度凶年。芋之济人甚溥。岂盩鄠宜种。而他邑则否耶。安康人种落花生。每秋冬舟运两湖三江。获利以亿万计。西同干凤不莳此。非坐失沙土之利耶。至陆地沾湿处。关中诸邑皆有。举人闻宋仁宗以珍物易占城旱稻。由福建至江浙。使咸种获利。又建安江翱宰鲁山。从原籍取旱稻。劝民普种高地。岁岁丰收。闻江公教民种旱稻。如种麦法。浸种一宿。挞潭下子。用稻草灰和水浇之。每锄一次。浇粪水一次。至于三。即秀矣。大人爱民如子。当此久旱。请师宋帝江令遗法。通行全陕。则不独关中可以救旱也。藷有红白二种。陕人呼之曰蕱此物宜陆种。而红土尤蕃美。南山近年歉收。四民恃此度岁。曩见盩鄠有此。他邑则否。不知此物冬月可削片晒干。贮之竹囷。每夏晒一次。永不生虫。以之御饥。不亚于谷。而西同干凤不知广种。岂非坐失陆地之利耶。洋芋来自海岛。自兴平杨双山屾载归。种于南山。乾隆时知食者少。嘉庆时渐多。近则高山冷处咸莳之。其生甚蕃。山民遇旱。咸资此养生。今年每斗取钱六七十文。请示西同干凤四民。多运此出山。买之者多。则明年山民莳之愈众。此亦度荒一资也。如谕山民仿合皁山僧杵芋为墼法。将红白蕱洋芋一同造之。则全陕四民。永不受荒旱之灾。农政全书有野菜谱。明周王橚有救荒本草。王纕堂有救荒余编。安康令陈余山有济荒必备。举人有救荒三策。此皆可刊。广布关中。

其尤要者。伊尹救旱区田法。不必用良田。或高原倾阪坟边宅畔城郭上下皆可种。说见泛胜之书务本书农桑通诀农政全书鄠县王丰川集贺耦庚经世文编。皆凿凿言其屡效。长安马应宿宰汤阴。劝民种此。获屡验。刊有小册。此田最利贫民地少者。全资人力以尽地利。金史食货志。承安元年。初行区田法。男十五以上六十以下。有土田者。丁种一亩。丁多者五亩止。此政今日似急宜行。元史食货志。田无水者凿井。井深难取水者则否。以举人所见灞河西岸咸长城北兴平县南山西永济安邑夏县虞乡。皆五亩凿一井。四围植树木取阴。用牛马车水灌地。咸长兴平则纯用人汲。以故诸县不藉天雨。岁皆倍收。王丰川有救旱凿井说。此政今日亦宜急谕民间普师之。则久旱有水。勤民庶可免流亡。又泛胜之书种芋法。其区方深皆三尺。取荳萁纳区中。足践之。厚一尺五寸。取湿土纳区中。其上令厚一尺二寸。以水浇之。足践令保泽。取五芋母置四角与中央。足践之。旱数浇之。芋生子皆长三尺。区收三石。窃谓区田区芋凿井三方。似宜急行分布全陕。藉济荒年。不独关中。而关中当久旱后。似乎急需。以上物土之宜。如在上者勤相劝课。严加赏罚。数年内必大盈余。虽遇凶荒可以有备。此皆务本事业。而树畜则有不可略者。元史食货志。每丁课种桑枣各二十本。一切蔬果。以多种为衣食之助。有池塘者。必养鱼虾鹅鸭莲芡菱茭蒲苇等利。以补不足。且多种苜蓿防饥。而关中养豕者尤少。殊不可解。夫无豕不成家字。关中人皆有家。盍少顾名思义者。且养豕一年。春夏秋饲草。至冬始饲黄豆苞谷。所费不多。得利最厚。俗无劝导。令民备生生之资。至祈雨法最多。惟扰龙事。宜行于久旱。说见荒政辑要。此法举人在四川亲见三同寅行之均效。但必得真虎头骨。投有龙潭中立应。其否者。不是骨假。必潭无龙。以举人所知。如韩城龙门朝邑三河口高陵泾河口大荔九龙泉太白山三池。此数处必有潜龙。购得真虎骨。何访试行之。至春秋繁露载求雨方。其理不爽。如诚心遵办。必有应者。凡此皆因物土之宜。类及之以备采择。而莫如水利为尤要。水利所兴。有土。有石。有沙滩。有山凹。其引之者。有直。有曲。有长数十里。有短不及半里。有过溪者。有凿山腹者。有土筑者。有石甃者。有支木者。有砌石槽者。有用木闸者。有下铁桩者。有烈火者。有酽醋激者。其制引水之器。低田用虹吸鹤饮。高则用恒升玉衡等具。载在泰西水法。关中人未必不知。而耿橘挞水以浚渠法。尤不受奸民之欺。此尤赖劳民劝相者。总之兴水利之事甚繁。而经理必在得人。在官常则非绅士所得知。若论绅士。令日西同干凤均有湛深经术体用兼全其出有为其处有守者。举人不便举。想无不在洞鉴中。但每府令齿德兼优者。各举所知。分襄办理。召安康汉阴老农惯修渠堆塍者六七十人。分布四郡。不过一二年。此政必成。但经理绅士。领工夫头。不可擅用少年轻佻。与心计奸猾者。一入局中。物议必腾。非但不能兴水利。即劝捐一事。人皆望而生畏。偾事于始。安望观成于终乎。

夙闻大人平粜劝赈。步祷西岳。精诚所感。与元臣张养浩无异。宜乎万口一词。鼚鼓轩舞。今又询于刍荛。议兴水利。是欲嘉与三秦士民。臻于长治。举人虽梼昧。敢不仰副宪心哉。尝稽晋史王猛仕苻坚。见关中水旱不时。发三万人开泾水上源。通渠引渎。民赖其利。魏裴延当幽州水旱。民多饥馁。疏督亢渠。得利十倍。宋欧阳修当颍州大饥。大修陂塘以溉民田。汪仲举当兰溪苦旱。劝富民大浚塘堰。以活饥民。此外如明林希元锺化民均于饥年举涸塞之当浚。役饥民而代赈。此岂仅云安贫哉。实兼以保富耳。踵而行之。与诸公后先辉映矣。但非常之举。黎民滋惧。范文正公以工代赈。尚遭监司劳民伤财之劾。何承矩知雄州。初年劝民种稻。值霜不成。后纳闽人黄懋言。改种旱稻。七月可熟。阻之者颇众。至稻熟。承矩载稻数车辇至都下。议者始息。且关中士民不谙稻利倍他谷。谓食之腹阴。则今日举此政。保无谤书盈箧耶。窃请持志勿摇。壹意必行。但得习水利巧思过人如元郭守敬者数人。赞襄上下。善政必兴。况今日方伯廉访德星聚于一堂。同心共济。尤易集事。至素问称稻得天地之和。高下皆宜。尔雅翼谓稻味尤美。故食稻衣锦。为生人极乐。若如关中人言食稻腹阴。何以两湖三江食此不阴耶。大抵水利之赋。较陆粮加重。每见兴水利者。数年后田淤不登。而升科如故。关中陆粮较南北二山不啻加倍。所以关中致富。皆从商贾起家。其多种地者则否。富民种地无过百亩者。且畏一兴水利。后必升科。以此遵者百无一二。合无出示告以永不升科。藏富于民。与在官奚异。去其疑团。则水利兴也必力。况雍正元年　　　上谕。户部膏腴荒弃岂不可惜嗣后凡有可垦之处听民相度自垦地方官不得勒索胥吏不得阻挠百姓开垦多者准令议叙。此成宪也。如果率　　　祖攸行。定知野无旷土。家给人足。且今盩鄠咸长。种稻者。均渐至小康。民知稻价较他谷加倍。何至弃水利不修。大抵不谙水利。且惮种稻。有沾体涂足之苦。习于逸而弃其利。南山士民。睹八水东流。代为扼腕者久矣。今必议兴水利。请先奏明使经理者久于其事。如必须交卸。责成后任。先后同心。至经费一项。大人必有成算。但当停工请帑之年。又值屡次劝捐之后。若再劝富室。恐观望逃避者。所在皆是。易云穷则变变则通通则久。变通之法。请详言之。虞伯生集兴水利。召富人予官。周用则集军流徒诸罪人以功赎罪。第其大小久暂而分之。今之议叙。与伯生似同实异。盖彼实予之秩。今则止博虚荣。窃恐议叙无人出应。所以然者何也。今之富室。不但老壮皆得议叙。其少者襁褓者类皆有之。数见不鲜。此虚荣所以民不愿博也。合无请奏明招富民垫垦。每亩每年议租若干。则应者必众。今日水利如兴。实关中长治久安之基。关中久安。则天下大势均如盘石。举人年近七十。功名望绝。闻大人集水利议。觉平日讲求之心。怦怦然动。所以冒昧议此。专丁投。报　　皇上养士之恩。酬大人延访之意。傥以水利繁。有言未尽者。召之出山。面罄一切。举人即长归南山。为　　圣世闲散山臞。永享食利千年之泽。此心如古井。久无热中时。合并声明。不胜待命之至。谨议。

　　修关中水利议跋　　
路德

议水利于今日。鲜不以为难行。不惟无请帑理。劝捐亦鲜有应者。惟有劝大户自修。令自享灌溉利。以其余溉他人田。令计亩收租。偿其修费。使修者有赢无绌。费在一时。利及后世。此大户之所贪也。每亩岁取租。约抵修费之十二。中小户分水利者。以二分酬大户。而自食其八。视不得水者所获实多。此中小户之所贪也。豫纳一年租者。免二年之租。豫纳二年租者。免四年之租。以数增之。其免以是为差。此又中小户之所黾勉乐从也。修时必多役人力。贫民无田者。得佣工取值。荒年则用以代赈。丰年则足以赡家。此又无田者之所踊跃恐后也。渠堰成。或就近凿塘堰水。种鱼及莲芡茭蒲。或别为竹林果园。药畦蔬圃。或相地势。置水磨水碓。每一处。岁入抵腴田十亩。居民之赖藉者尤多。此又田中之田。利外之利。不可以寻常计也。凡举事必因人情。尤必因地势。人情悦。地势便。则用力少而见功多。奚以知其然也。引水者自下而上也难。自上而下也易。水之出南山而入渭也。势如建瓴。渐趋渐下。随处可为渠堰。两山之间必有川。以吾盩厔论。黑水田谷水甘水涝水皆大川也。其小川未及历。大约皆可疏引。但今日疏引之水。灌田有限。旱暵则上流截水。下流无所得。每争成讼。水潦则听其流注。灌入农田。余家中南镇。镇西十余里。曩所称上腴者。往往汇为巨浸。累月不消。所以然者。分水之渠太少。且未谙深广之度也。以余所见大渠。深广仅二三尺许。水深不过尺许。小渠深广仅尺许。水之深不过数寸。川之来也不竭。而人之取之也廉。故利少而害反多。窃谓古者沟洫遂畎。其法俱在。今师其意为之。大川之旁。其渠广八尺深八尺。如古成间之洫。次者广四尺深四尺。如古井间之沟。又次者广二尺深二尺。如古夫间之遂。其小者广尺深尺。如古一耦之亩。洫分为沟。沟分为遂。遂分为亩。以盩厔水。灌盩厔田。不仰给于他县。而取之不尽。用之不竭。一家利则一邑劝。一邑利则邻邑劝。一郡利则邻郡劝。一省利则邻省皆劝。以大川之水分布于万亿家之田。水之注川者必减大半。诸大川之注黄河者。亦必减大半。以万亿家之手足。较今东河南河之弁兵夫役。奚翅千倍。但使之各治其田。而黄河之在东南者。其险工必减大半。每岁两河帑金亦必减大半。此天下之大利也。关中踞天下上流。无河工而有水利。关中之水利不兴。东南之河患终不去。关中病则天下病。关中安则天下安。今日之计。莫急于此。吾友补山孝廉负经济才。其于　国计之赢绌。吏治之污隆。民生之利病。靡不究心。因中丞林公议兴水利。特上是书。书甫上而林公去余窃惜之。匪独为关中惜也。亦非独惜水利之不兴也。时方刊经世文编补。余劝之刻八卷中。因补其未尽之言。缀于简末。以俟后来之兴废举坠者。

　　城固县四大堰合修议
高绥宇

城固水。初名智水。西汉末唐公昉举家拔宅飞升。其外出不与。遗言居此川。永无繁霜蛟虎患。后遂名乡为乡。水为水焉。其源发盩厔终南山。周回曲折。历千余里。至城洋之交。汉王城而南。入于汉。西岸大堰二道。一曰高堰口。在山内北沟下。灌田二千余亩。次曰五门堰。在伏牛山下。口列五洞。吸五山精。所谓山泽通气也。汉高祖都汉中时。萧酇侯所开。至明城固知县高乔二公。绕斗山角渠。引至平川。分九洞八败。灌田五万余亩。诚一邑养命之源也。东岸亦大堰二道。一曰百丈堰。口在庆山角。灌田五千余亩。至今一半圮于河。次曰杨填堰。口在丁家村上。宋吴玠将杨从义开者。当时经营维艰。杨公有诗云。拆屋变成河。恩多怨亦多。当知千载后。恩怨俱消磨。其渠绕宝山下直达洋县西界。城固三分。洋县七分。灌田三万余亩。一堰经二县地方。遇事商议。辄彼此抵牾。殊难措手。此四堰之原委也。乾隆间。河深岸高。三月农田用水时。祗在堰口移石砌坎。水即入口。毫不费力。至嘉庆六七年后。生齿繁多。山民斩木作橔柴。垦土种苞谷荍麦。山濯土松。每逢夏日暴雨。沙石俱下。将河填满。两岸冲荡田禾。一道分为数道。河不归旧。用水之时。不得不截高坎。钉木圈。装石仿城墙式。洪水冲挞不开。于是内决洞梁。淌渠坎外。渰田禾。浸村庄。愈冲愈宽。五门堰截坎直至三里之遥。每亩派钱五六百文。较维正之供。不啻倍蓰。农民深以为病焉。由是无赖之众。谋充首事。于县署门印房差。逐加贿属。未及任事。先负重债。求其不从中侵吞能乎。侵吞多。百姓怨。连年结讼。直至道光二年。俞邑侯逢辰夙谙水利。谓拦河截堰。只宜低修。不可太高。洪水冒堰直过。清水自入堰口。每亩出钱百文。裕如也。百姓感焉。然终不能一劳永逸也。且夫山川变易。古今形势无常也。因其势而利导者。水利之上也。袭故蹈常者。水利之中也。贸贸然掘者。水利之下也。窃谓西岸两堰宜合修。开口于焦对门。两岸石山。所距仅一箭之地。水清则垒石砌坎。稻鞯弥隙。水洪则冒坎而下。任其所流。如此。则工小可省费无算。迤下以高堰之渠尾。接五门堰之渠头。因势利导。绝不费力。但高堰田少渠窄。五门堰田多渠宽。上流开渠必宽。从升仙村穿心出。必拆房数区。方能畅流。东岸两堰亦合修。开口于庆山干沟口下。以百丈堰之渠尾。接杨填堰之渠头。再从杨填堰旧口甃洞门。旱则开之。以收堰下之余水。涝则闭之。以避涨溢之横流。其上流亦宜开宽。绕东西原公二村下。恐均不免挠阻之虑。且修高堰百丈堰不必派钱。而修五门堰杨填堰第一年必得多派钱文。两岸开渠。估工给价。此事必得管水利道宪作主。率同城洋二邑侯履勘三二日。成竹在胸。瞭如掌纹。然后举各堰绅耆材具干练心地清廉为众所服者一二人为首。任劳任怨。庶可一劳永逸。植两县万世之利也。总之有真实利民之心。虽才短而亦有裨益。无真实为民之心。虽才长而终无所济。苟得非常之人。举非常之事。余将额手以颂。乐观大利之兴焉。

　　书王太岳泾渠志后　
蒋彤

考图志。泾渠在泾阳县。属西安府。府南界山即终南。东西亘数百里。沣滈灞浐诸水皆源焉。北流而入渭。终南之北曰九嵕山。在泾阳县西南。山泉众会。则为泾河。东南流入于渭。禹贡所云泾属渭汭。即郑白诸渠所由出也。秦中广平。故地多以原名。沟洫灌溉之利。视他郡尤宜。所谓沃野千里者是也。自秦汉作郑白二渠。此后每一兴役。辄有利民。偶阅元人蒲道源与执政书。兴元之民。恃渠堰为命脉。而山河堰为大。其浇溉自褒城县竟南郑县江北境。旧设河渠司领之。其秩五品。任专职重。自裁罢之后。水利不均。而荒歉荐至矣。兴元为今汉中府。与西安接壤。而蒲言若此。知渠之为利。不独泾阳矣。然即泾渠言之。屡浚屡堙。近代费愈多而利愈少。几至得不偿失。是有道焉。按周官匠人职。凡天下之地势。两山之闲必有川焉。大川之上必有涂焉。是知沟洫中之大者。皆因水势之自然。非尽由人力也。又曰。沟逆地阞谓之不行。水属不理孙谓之不行。又曰。梢沟三十里而广倍。凡行奠水。磬折以参五。欲为渊则句于矩。又曰。沟必因水势。防必因地势。善沟者水漱之。善防者水淫之。又曰。凡为防。广与崇方。其閷参分去一。大防外閷。凡沟防。必一日先深之以为式。里为式。然后可以傅众力。凡任索约大汲其版。谓之无任。沟防之道是为至精。秦郑国引泾以为渠。岁久泾深渠高。水不能入。故汉白渠移就泾之上流。朱丰利渠又移而上。明之广惠渠又移而上。至凿山石数里以出泉。　本朝益加开凿。堰泾水上源。使合山泉而下。所谓龙洞渠也。夫填泾自然之流。而冀石中滴沥之泉。大异因山成川之理。可谓顺地阞而孙乎。其所由致此。则沟防不得其道也。泾水吼怒。不于上流多为曲折。使有磬折参伍之势。则高趋而下。其中日浚而深。渠口素狭浅。浊性又从而满之。则积久而堙。非行奠水之道也。水有行有奠。必使奠而后可常行。于水之将及地处。矩为之渊。则行而克奠矣。凡山泉之道。与人为之渠。皆宜扩之使广。道广则其来不蹙。渠广则其入有容。自无囓堤圩口之患。今考历代疏凿之广不过丈二尺。下者犹不及。非梢沟广倍之道也。凡沟不在多。惟广为贵。梢沟水所漱啮之沟。度其有三十里之长。则广。倍常沟。常沟一丈。兹倍之为二丈。何者。沟广则水势与之吞吐。能受而不拒。不求深而自深矣。古之为防。所以障水使不入沟。故曰沟防也。今所云渠堰者。乃障川流使入于渠。不为己之可容。而强彼之不来。宜其非恒久之道矣。所为堰。又基薄而高。与古为防之道适相反。此事殆非俗吏所能也。周官匠人有专职。圣人耳目心思之力。又足以先之。加以日昃不遑之勤。故用力省而成功久。即郑国作渠。历百数十年而未坏。战国近古。必有得其法者。后来所作。难成易毁。皆远不逮。此必有辨矣。然据古空言。亦何裨益。姑书所见。以俟他年。

　　书王芥子泾水志后　
安清翘

芥子谓泾水污浊败苗。有害无利。必拒之使一滴不入而后可。诞甚。因性尽才。岂有无利之水哉。关中八水。泾利最着。秦汉以来。利或大或小。未有言泾水无利且有害。芥子一言抹杀。大端有二。曰功费大。民力疲耳。夫使功费出于　朝廷。当不计值。即使无成。亦不过将金钱散诸小民。有何大害。如关中之金胜等寺。费十数万之功作无益耳。移以兴泾水之利。所用绰绰然有余。至于民力之疲。苟心存利民。则散数十万之功费。民将踊跃从事。藉以得利。又何疲之有。不然。彼车马之征。夫役之征。疲民者多矣。岂未之思耶。有明项襄毅曾言。用泾水当不惜费。不求近效。今因惜费。又汲汲眼前功效。遂使泾水受诬。正是未尽泾之才。不能用其才。而谓人不可用。韩信所以去项。用兵威偪。锄而去之。罗绍威所以致悔于九州岛之铁。彼庞士元蒋琬非百里才。若非诸葛知之。则将以为不胜百里之任也。

　　修复龙洞渠工疏光绪八年　　　　
冯誉骥

窃查陕省水利。以泾县属之龙洞渠为最。即古之郑白渠遗址。考之志乘旧说。谓系引泾入渠。其后因泾水力大沙多。将渠道冲坍淤塞。遂改为筑堤拒泾。而专引龙山泉水入渠。即系现在办法。向灌泾阳高陵三原醴泉四县沿渠民田。其利甚溥。每年于司库动支存公银两以资岁修。溯自陕省军兴。渠道报湮。民田致失灌溉。曾经前署抚臣刘典于同治八年筹款修理。迄今已十余年未动库款岁修。渠身上段渗漏入河。下段全行淤垫。下游三原高陵两县无由得水。恒苦旱干。是水利之兴复。斯时尤亟。上年经臣饬行藩司粮道会委西安清军水利同知王诹驰往查勘确估。督同泾阳等四县一律兴修。惟查此渠袤延数十里。有石工土工之烦。并有官修民修之异。穿山凿道。更有明渠暗渠之分。嗣据委员王诹禀报。此次兴作。首重疏通。并补隙漏。因将官修石工阻滞渠道者。凿令通畅帮砌。漏水者补砌严密。并将上游暗渠羊圈哨眼拆开。始知四龙眼之泉。本向南流。现因筛珠琼珠二大泉倒流北注。以致数泉汇聚。各水半经三龙眼漏去。昔人治渠。于三龙眼之南。四龙眼之北。横砌石墙。遏水南流。查因墙坏不能遏水。诸泉倒流赴漏。后人不知病在暗渠石墙。祗以木板坝工顺闭三龙眼。暂时塞漏。转瞬土松板裂。大漏如故。今若补修石墙。工费太巨。现于两边渠石。列槽下闸。两道中实以土。高出旧日水痕数尺。力堵各泉南流。不容点滴北注。并将帮砌石渠漏水五处。砌补坚固。淤垫泥沙。挑挖净尽。官修士渠十余里。一律疏浚宽深。督同该四县催沿渠各户。将民渠分段挑修。务使适下顺底。不任高仰阻滞。该同知王诹驻工督催。于光绪七年十月初八日兴工。至十二月初七日官工民工概行完竣。当即按期放水。各该县俱已受水。计实用工料库平银二千一百三十七两四厘。开具清折。由藩司粮道查明请动支岁修银两。会详前来。臣查该渠工竣后。本年已历九个月。据泾阳等四县按月具报。渠水已照旧日水程。依期入境。灌溉民田。实已着有成效。察核所用工料银两。亦尚核实无浮。经臣率同在省司道如数捐廉。随时饬发王诹承领支用。请免造册报销。除饬泾高三醴四县督饬沿渠水夫。于每月水后随时踏勘。遇有草土淤垫。及有渗漏之处。即刻挑修补砌。并饬泾阳三原二县之水利县丞。各于所管境内。常川查看催修以专责成外。查承平时。官渠向有岁修经费银二百九十六两零。咸丰八年新章减半支给。并扣六分减平外。实支库平银一百三十两零。军兴后未能筹拨。遂致失修。今已将渠浚复。每年挑淤补漏。及闸板等项。需费无措。自应请复岁修旧制以重要工。相应据实陈明。吁恳　　天恩饬部立案。准自光绪九年起。将龙洞渠应支岁修银两。照例按年开支造销。俾资津贴修理。以垂久远而免废弛。

　　劝谕泾阳诸县士民条约　　　　　　　
刘蓉

为剀切劝谕事。照得农田为民食攸关。而水利尤地方急务。查龙洞渠。即古郑白渠故址。原属泾阳三原高陵醴泉四县农田灌溉之资。比值逆回构祸。渠堤坏决。遂致混混源泉。溃流入泾。而四县民生之仰资于此渠者。顿失利赖。挹注颇微。查高陵醴泉两县。向不专恃此渠。而民勤稼穑。垦辟渐多。民食尚足自给。惟泾阳三原。地既硗瘠。人事复多旷废。比遭歉岁。粒食尤艰。若不急修水利。何以赡给遗黎。前经本部院檄委泾阳黄令三原唐令劝捐经费。鸠工修筑。冀合两邑物力。规复当日旧观。嗣闻三原富绅甚愿出资襄事。愿以向来水程为日过少。颇怀较计之心。而泾阳士民又执旧日规额。不为通融之计。本部院复檄西安吕守亲诣龙洞渠相度工程。传集各邑绅民会商酌议。以泾阳受水旧章月得二十一日七时。而三原仅得二日一时。两相比絜。盈绌悬殊。因拟于泾高醴三县受水各斗日时中。均匀节缩。每时扣出一刻。按照志载日时积算。每月约共匀出三十六时以畀三原。仍令减水各斗水老农民。俟开浚后。水源畅旺之际。按时加倍灌溉。则时刻虽减于前。获利且增于旧。其处置甚费苦心。实昭公允。乃闻该士民等。颇存意见。多怀顾虑。迄今日久。仍未兴工。而时迫残腊。转盼春及。实有废时失业之虑。本部院念切民瘼。深为焦急。既传集泾阳绅士五品衔光禄寺署正于绅荣祖候选教谕吴绅乙东举人徐绅韦佩候选州吏目姚绅履亨候选巡检何绅光焕候选典史怡绅立诚来署开导。劝谕再三。尚虑该邑士民。未能周悉本部院反复谆切之意。因复檄饬该绅等分诣泾阳各乡委曲劝导。亦冀我士民各怀大公之心。勿存私小之见。于以下孚众志。上迓天庥．则仁厚礼让之风。尚蔼然太和翔洽之意。此则官斯土者之所乐闻而深相嘉许深相期望者也。所有劝谕各说。条列于左。

一龙洞一渠。既属泾阳三原高陵醴泉四县公共之利。若论一视同仁之道。即应将四县水田亩数多寡。通同计算。以渠水盈绌。按数均匀分摊。乃为平均公溥之良法。今既经昔人定有规额。载在志书。自未便骤议更张。惟泾阳一邑。受水较多。三原一邑。受水太少。彼此相去悬殊。不得不量为斟酌。查泾阳当日所以得水较多之由。大都亦因当时修渠经费捐派较重之故。积时累日。遂成定规。初亦非有弱肉强食兼取吞之弊也。今当渠堤溃决督工修葺之始。惟有劝谕三原富绅多捐经费。以图渠工经久巩固之规。劝谕泾阳士民酌减水程。俾复旧章每月六日之额。庶期裒多益寡。稍存称物平施之意。至泾阳上限白公斗之东。另有铁眼成村。每月自初二日起至十九日寅时四刻止。灌地二十一顷六十亩有奇。此斗既不在各斗轮流分灌之列。独常川受水十八日之多。查其地在高陵三原两邑上游。旧志未载起自何时。又不载十九日寅时以后。如何封开。万一该处居民。截渠上流。暗施诡计。则高原有分灌之虚名。无受水之实际。尤非公允平恕之道。似应将此处铁眼。酌量更置。以绝弊窦而示大公。夫善莫大于同人。利莫大于和众。所冀我士民共体此心。偕之大道。至于阴谋暗计利己损人之举。徒以启争端而肇祸机。尤非存心积善之君子所忍出者。本部院旷览古今。深察事物之变。惟此种阴机诡计。实为损心害理之尤。其得祸最速。获报最重。尤不愿我士民之万一或出于此。此尤区区私衷所为劝谕反复不能自已者也。

一本部院忝抚秦中。凡泾阳三原高陵醴泉百姓。均系子民。自然一体相待。岂有畛域之分。岂有厚于三原薄于泾阳诸邑之理。而今苦劝该士民等将渠水分润三原。实因前日水程规额。多寡太不均平之故。譬如人家兄弟四五人。既经析箸分爨。不数年而贫富攸殊。又数年而富者益富贫者益贫。为父母者。不忍见其如此。祗得劝令富家分多润寡。佽助其兄弟之贫者。此亦是父母公心。使能深明大义。垂念手足。随分拨助财产。则既以笃兄弟之爱。又以承父母之欢。孝友兼全。一门雍穆。岂非大好。然而世间每有一种不识大体之人。出语争论。谓当日产业本系均分。后来奢惰者自致破败。勤俭者自致兴发。皆由自家挣扎。辛苦积累得来。彼自不成家立业。岂可派令兄弟出资。代填无底沟壑。此言之出。居然有理。为父母者。虽心伤情切。亦遂无可如何。然其兄弟自觉穷窘难堪。或责以不念骨肉之情。或责以不遵父母之命。始而怨怼。终而忿疾。于是而友于之爱衰。而阋墙之祸作矣。此种情形。无地不有。计该士民等亦所习见熟闻。其中利害是非。亦自判然易见。本部院自愧为民父母。未能稍尽厥职。令劝谕该士民等。将水利分润三原。亦是一片公心。并无厚薄。试为设身处地。使该士民等改隶三原。水程过少。岂能不望泾阳分润。以此比絜而论。则人心便是己心。三原之心便是泾阳之心。祗要从此推出。便自廓然大公。共敦仁厚之风。遂成礼让之俗。此则本部院所日夕盼望于我士民者也。

一福善祸淫。乃天地间自然之理。凡存心忠厚公平者。必致福庆。居心刻薄私小者。必罹祸殃。此乃天道之常。非同后世阴骘果报之说。今我泾阳三原高陵醴泉之民。罹回逆之祸者。十居六七。当日殷实富厚各家。所有资财衣物房屋诸产。约值数万金或数十万金者。今皆化为灰烬。荡然无存。其一家父母兄弟妻子。亦或同归劫运。靡有孑遗。念此情形。最堪伤惨。独该士民等兵燹之余。安然无恙。此必向来存心宽厚。祖宗尚有余泽。故能保全身家。保全性命。此时痛定思痛。急宜力敦古道。共迓天庥。庶期积善积福。不负天地生成之德。况此渠水乃天地自然之利。自应公诸同在此地之人。岂可更怀自私自利之心。尚执当日凭据规额为说。试思前日富厚殷实之家。所有银钱丁口今在何处。即其仅存之田地产业。有契券有凭据者。今皆属之何人。尚有谁为争执。谁为较论。可见一家独有之产。且有不能执据管业之时。该士民等尚欲执当日规额。争此数时数刻之水。较短竞长。毋乃未之思乎。比类而观。亦见其无达识矣。本部院所以劝谕该士民等。放开眼界。放开胸襟。大家存点公心。勿复坚执私见。庶几仰承上穹庇佑。终受厚福。

一秦中自遭逆回之乱。地方残破。民气凋敝。固不待言矣。今夏雨泽愆期。尤虞艰食。幸自五月以后。时霈甘霖。吾民乃慰有秋之望。然而泾阳三原高陵醴泉诸县。竟未得同沾霂。入冬初来。各府州县布祥霙。独泾阳三原高陵仍未得雪。醴泉亦祗得二寸有余。本部院自愧德薄政乖。不克感召天和。致尔数县生灵。屡次失望。惧滋深。今惟有益加恐惧修省。以期感格天心。亦愿该士民等革薄崇忠。共敦礼让。以迓祥和之气。勿复因细事更启乖争。以逆天心而重吾不德。夫和气致祥。乖气致异。实出于感格之自然。盖天地者。万物之父母。该士民与邻邑黎庶。同居覆载之中。如能共修六行。敦孝友睦任之风。则天心为之悦豫。而祥降焉。其或反是。则天心为之拂逆。而殃降焉。亦如人家兄弟和乐。则父母为之愉顺。苟相乖忤嚣争。则将厌而弃之。此中感应之机。丝毫不爽。今当大之后。户口凋残。合泾阳三原高陵醴泉四县之民计之。尚不及当年一县之数。宜如何共相爱怜。共相保获。以答天地生成之德。但得天心眷顾。终福人。终养人。嗣后夏雨冬雪。及时播降。即无渠水之利。亦将丰收多谷。户足家饶。若天地不福人。不养人。夏无雨。冬无雪。祗藉此区区一渠之水。究能灌溉几何。此本部院所以劝谕该士民型仁讲让。推邻之谊。笃亲睦之风。以顺天心而承帝眷者也。

一秦中风俗俭啬。而愿朴驯良。实为东南各省所不逮。乃今受祸之惨。死亡之多。反视东南诸省为尤酷。揆诸报应之常。殆有不可解者。逮本部院任日久。检阅各州县刑名案牍。溯其起衅之由。或为三五百钱以及一千八百些须之事。乖争殴。以至酿成人命者。十常七八。甚至一家父子兄弟伯叔期功之亲。争财竞产。以尺布斗粟之故。亦至乖逆伦理。伤残骨肉。于是抚膺太息。知我秦民所以遘此大厄。酷于他省者。端在是矣。大凡风俗美恶。民情良莠。为类甚多。此优彼绌。亦无高下悬殊之处。而其间最逆天理者。莫如私小刻薄之行。尤为伤教败俗之至。盖天地所以生人生物之意。一以仁厚为归。至于刻薄寡恩。私小嗜利。而生机消泯无余矣。此所以东南各省。虽极骄奢淫佚。而获祸尚轻。独至吾秦虽较俭朴。而获报特惨也。夫此地本属文武成康过化之区。当时让畔让途。仁厚成俗。载在诗书。后世犹歌思而称慕之。何至今日而此风邈然略无存者。独商鞅氏残忍凉薄。弃礼义而竞锥刀之秕政陋习。历数千年而流波相靡。迄今不变乎。在上者不以教化为亟。在下者日惟嚣凌是竞。推溯本原。实由上失其道。于吾蚩蚩之民又何怪焉。本部院忝抚此邦。亟思挽回世教。而自愧德薄学疏。诚意不至。惧终无以感孚士民。所冀各府厅州县守丞牧令。悉以化民励俗为心。随时训饬。随事开导。并望在籍贤士大夫举贡生监乡老耆民。交相劝谕。务先义而后利。勿徇私而废公。庶几力挽颓风。潜消厄运。仍复前日教化之懿。此则本部院区区一念之忱。所属望于我士民。非独为渠水之事言。一亦不独为泾阳诸县之人言之者也。

以上各条。词意虽属浅近。然所以反复开导。推明人情物理利害祸福之故。实亦剀切详尽。仰该绅等即速分赴各乡。持札劝谕。并随处邀同各乡士绅。共将札内所开各项情事。逐条解说。务使家喻户晓。共悉本部院所以反复劝诫之意。毋复坚持私见。仍执向来水程规额。更相争竞。延误要工。庶渠工得以趁早兴修。彼此踊跃奋勉。以人事济天时之穷。即来岁田亩灌溉。亦可均沾实惠。以期共享丰亨之乐。本部院不胜盼望殷勤之至。如经该绅等持札传谕之后。尚有不晓事理不谙大义之人。阳奉阴违。别生计较。仰该绅等立即禀商该县黄令。勒传此项人等饬赴省城。听候本部院亲自开导。面加教谕。以期事在必成。功能速集。其或谕之不入。教之不从。则是顽梗不率。辜负殷懃劝诫之意。本部院亦将有以处之矣。其相与共体此意。以慰期望。切切。此札。

　　与程鹤樵方伯论甘肃水利书　　　　　
张澍

自藩条甘。故乡人来。咸言阁下勤劳公事。吏畏民怀。弟为合省士庶庆幸。以手加额。六月初旬载诵手书。以地方利獘下问。尤见不弃刍荛之至意。弟虽佝（矛）心无知。敢不竭其愚以为芹献。窃以为甘肃之所急莫大于兴水利。何也。土地硗瘠。生产稀少。一逢亢旸。即患艰食。哀鸿满野。良可悲。说者每谓甘省泉源甚。河渠无多。欲兴水利。殆有难者。此未谙舆图。漫托讆言。自安窳惰。阻挠成功者也。试以兰州府属言之。皋兰则有黄河水笋萝水柳林沟五泉水阿干河黄峪沟水龙尾山渠古山渠。狄道有洮水杨家庄渠何郑家渠田家嘴渠。金县有龛谷水买子墨泉。西宁有湟水浩亹河神济河。河州有广通河九眼泉漫湾渠双成渠西川渠南川渠嘴头塞渠。靖远有黄河祖厉河杨稍儿水陡城水打刺赤堡水西泉东泉红柳泉万马泉瓦水。渭源有通济泉息家泉。巩昌府属之陇西县。则有渭水头渠二渠三渠永利渠。安定县则有西河得罗川。通渭县则有甜水河锦鸡峡水龙尾沟华川。漳县则有漳河。会宁则有壤泉米家峡河床岔河。伏羌县则有通济渠陆田渠广济渠惠民渠。宁远县则有红峪旧水渠野南沟水渠新渠乐善河渠龙泉渠大佛峡旧渠石川新渠屈家桥新渠木林峡渠蓼川铺渠。西和县则有九龙泉官泉。岷州则有西川水亹藏河三眼泉。平凉府属之平凉县。有泾河浚谷水岨谷水利民渠暖泉横河。崇信县则有汭水渠新柳滩四峪水。华亭县则有惠民渠武水。固原州则有甜水河南川。泾州则有百泉沟六十四道沟渠。灵台县则有蒲川水后沟河。静宁州则有兴陇渠暖水河干硙川涌泉。隆德县则有官泉小水泉。庆阳府属之安化县。则有东河水。合水县则有华池水。环县则有环江。正宁县则有正宁河。宁州则有马莲河。甘州府属之张掖县。东有十四渠南有二十四渠西有三十三渠北有六渠又有千金渠红沙渠仁寿渠老人渠义德渠无虞渠童子寺渠。山丹县则有南草湖渠西草湖渠暖泉渠又有红崖子童子寺大黄川等十三渠。

凉州府属之武威县。则有金寺河坝渠杂木口涧坝渠大七渠永昌渠怀安渠黄羊川渠沙沟水双五坝水。永昌县则有蹇占口渠水磨川渠暖泉渠牧羊川渠大河口渠五颗树渠。镇番县则有石羊河红水河猪野湾。古浪县则有板槽坝泉暖泉坝泉大河上头坝水上问暖。泉水大靖教场坝水高崖泉。平番县则有庄浪河之十二渠大通河之四渠岔口二渠武胜驿三渠河东二渠。宁夏府属之宁夏县。则有惠农渠河忠堡渠。宁朔县则有汉延渠唐来渠大清渠。平罗县则有清塞渠。中卫县则有美利渠贴渠北渠新北渠胜水渠顺水渠常永渠石灰渠七星柳青渠羚羊夹渠通畸渠。灵州则有秦渠汉渠光禄渠薄骨律渠七级渠特进渠昌润渠。西宁府属之西宁县。则有伯颜川九渠车卜鲁十渠那孩川五渠广牧川四渠乞答真渠哈刺只沟渠大河渠季彦才渠观音堂沟渠红崖子渠坏吃渠西番沟渠撒都儿渠。碾伯县则有河北十六渠河南十四渠山南堡八渠。大通县则有东峡川渠峡门堡渠。秦州则有赤峪水藉河渭水。属县秦安。有东龙峡水湫科坪水可泉。徽县有臬河。两当县有嘉陵江矾水红崖河香应泉。阶州则有紫水北谷河西水河。属县成县。有东川水。文县有西园渠雪夜渠碧云渠复古渠清波渠三关渠甘棠渠流春渠瀑布水渠。肃州则有黄羊场渠沙子坝渠兔坝渠老君坝渠葡萄渠中渠讨来河红水坝丰乐川坝观音山坝暖水泉坝和寺坝通济九眼泉。高台县有纳凌渠丰稔渠站家渠永丰渠堰冶渠河西坝渠千人坝渠定宁渠黑河分渠。安西州则有苏赖河屯田渠回民渠余丁渠四道沟二渠党河通裕渠永丰渠广余渠大有渠昌马河四渠赤斤所四渠。凡此皆显著河流泉水。或为古昔开业。又经后人疏通者。或有官司主管。亦有农户经理者。傥一一决其堙。浚其洫。导其流。修其防。则赤卤之地。可为膏壤矣。合下以民生为念。宜有以厚其生。必先之谋其生。庶不虑雨泽之愆期。灌溉之无术也。尝见南方农人。此山之水以笕通于他山。低岸之水累石激于高岸。事在勉为。功可立获。合下其财择之。督有司速行之。边裔之民。从此果腹。颂鲜于侁为福星者。必移之于合下矣。

　　古浪水利记　　　　
陈世镕

古浪与蒙古接壤。西北之水皆入休屠泽。居民因河为渠以溉地。渠之歧出者。四坝五坝最着。五坝在四坝之左。地稍高。自其歧出之处。稍有不均。则水侧泄于四坝。而五坝涸而旱。故立桩刻识。分寸不能相假。胡国玺者。四坝之奸民也。少牧羊。常以驱羊之鞭。竖于牧厂。作为官吏。而已与儿跪讼其下。自讯自断。如是者十数年而技成。为人主讼事辄胜。而因以结交县令尹。其假之权。不知自谁始。而为所挟制者已数任矣。则于四坝之。开一汊港。谓之副河。必灌满其正河。次灌满其副河。而五坝乃得自灌其河。古浪疆域四百里。其爪牙布满三百里。五坝之民。饮泣吞声。莫敢谁何也。他坝岁纳数千金。以为治河之费。其征收视两。税尤急。用是一牧羊儿而家资累万。余至。五坝之民呈诉。余往勘验。实以其一坝而占两坝之水。藉以科派取利。即令毁其副河。以地之多寡为得水之分数。详请立案。胡国玺照扰害地方例惩办。而讼以息。特记之以诏后之令斯土者。尚无为地方奸民所挟制也。

大靖为古浪极边。外即蒙古沙砾之场。一渠三截。最先曰山泉坝。下行数里曰长流坝。又下行十余里曰大河坝。自前明至今二百余年。不知谁定轮灌之例。山泉坝首灌四十日毕。下注长流。长流灌四十日毕。下注大河。大河得水在八十日后。一有小旱。大河受之。故岁每不登。历任控诉。无处断之法。余则以田之望水。如病之望药。早得一日。即早收一日之效。迟至八十日。则断难起死回生。乃酌定章程。改为二十日一轮。以二十日灌溉深透。余润亦足延十余日。更十余日则下轮已至。前后相接。不至阔绝干枯。中闲未必全无雨泽。但得霢霂微滋。可无歉岁。于是传集三坝。剀切晓谕。大河既以来苏为幸。山泉长流亦潜消专利之怀。详请立案。永以为例。此可以示化裁变通之用。故并记之。

　
卷一百十九　工政十六各省水利下

　　覆陈都江堰工情形疏
丁宝桢

臣于光绪六年二月二十九日。承准军机大臣字寄。光绪六年二月十二日。奉　　上谕。前因有人奏四川修筑都江堰堤工奏报不实等情当谕令恒训按照所奏各节确查具奏兹据该将军先后奏称勘明都江堰外江淤沙堆塞地势高于内江丈余丁宝桢复将内江挖深一丈七八尺水势全注内江连年堰工冲塌实由分水不匀所致灌县等处并无涸出农田八万余亩之多等语丁宝桢次所奏修筑堤工具有成效朝廷以该署督办理地方事宜尚能破除情面认真整顿故责成始终经理信任不为不专丁宝桢若果事事措置合宜何至人言啧啧此次恒训所奏竟与该署督奏报情形迥不相同着丁宝桢按照恒训覆奏各节据实明白回奏如敢意存掩饰贻误地方恐该署督不能当此重咎也恒训折片四件着钞给阅看将此由驿四百里谕令知之钦此。仰见　　圣主迩言必察实事求是至意。臣跪读之下。钦悚莫名。伏查都江堰之坏。非坏自臣。臣之修堰。并非将河堰迁移而改置之也。亦就其自来形势。为之疏其壅塞。培其堤埂。以顺民之情。而救时之弊耳。且堰工关系十余属农田。百姓利害切身。若不该修而妄修。与修之有不如法。民必起攘臂而争。今堰工修理已经两年。堤无冲缺。田无被淹。田家者流。毫无异议。而论者乃辄以空言訾诋。臣实不知其何故。兹敬承垂询。敢就该将军所奏各节。谨为　　　皇太后　　皇上详悉陈之。
</div>
    <div class="pagination">
<a href="皇朝经世文续编_page189.html">上一页</a><span>...</span><a href="皇朝经世文续编_page185.html">185</a><a href="皇朝经世文续编_page186.html">186</a><a href="皇朝经世文续编_page187.html">187</a><a href="皇朝经世文续编_page188.html">188</a><a href="皇朝经世文续编_page189.html">189</a><span class="current-page">190</span><a href="皇朝经世文续编_page191.html">191</a><a href="皇朝经世文续编_page192.html">192</a><a href="皇朝经世文续编_page191.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
