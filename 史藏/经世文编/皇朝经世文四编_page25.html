<!DOCTYPE html>
<html>
<head>
    <meta charset="UTF-8">
    <title>皇朝经世文四编 - 第 25 页/共 29 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇朝经世文四编 - 第 25 页/共 29 页</h1>
    <div class="content">近来盗贼之多直令人卧不安席见于各报者无日不有有西友问余曰中国之治贼盗何以若是之宽也余曰何谓也西友曰泰西之例强抢之盗其罪固重即小窃之流其罪亦未尝轻大都以禁监苦工为轻罪其怙恶不悛者则必致之死地今中国之盗犯尚有斩绞等罪名窃贼则从无死刑不过枷责而止即监禁亦不足以蔽其辜即有办至军流者而若辈仍无所忌惮何不请中国从重定律庶几窃盗之风可稍息乎余曰中国之律例其所以科窃盗之罪者又何尝宽哉今之所以见为宽者以官府之不尽遵依定律办理故也刑律于盗贼一项条例最多有曰公取窃取皆为盗公取者明欺事主不能与争公然强取也窃取者恐事主知觉而暗中掏摸者也而皆谓之盗者即孟子所谓非其有而取之者盗也为充类之义至尽也而其科罪则以赃之多寡为准耳窃盗专条内载凡窃盗已行而不得财者笞五十免刺但得财以一主为重并赃论罪所谓以一主为重者假如盗得二家财物以一家赃多者科罪从其重也所谓并赃论罪者假如以十人而共盗一家得赃一百两虽各人仅分得十两而通算作一处其十人皆得一百两之罪也其为从者减一等初犯首从并于右手臂膊上刺窃盗二字再犯则刺左臂膊三次者绞监候以曾经刺字为坐掏摸者罪同所谓不得财者又非贼人得财之后弃之中途之谓也如弃之中途为他人拾去该窃仍以得财论该窃虽不得财事主则已失财也惟盗弃之而仍为事主拾回或他人拾得仍还事主斯事主不曾失财该窃方以不得财论免刺其定例之严为何如者至于计赃论罪则又历历分明一两以下杖六十一两以上至十两杖七十二十两杖八十三十两杖九十四十两杖一百五十两杖六十徒一年六十两杖七十徒一年半七十两杖八十徒二年八十两杖九十徒二年半九十两杖一百徒三年一百两杖一百流二千里一百一十两杖一百流二千五百里一百二十两杖一百流三千里一百二十两以上绞监候三犯者不论赃数皆绞监候而且所盗之物又有轻重之分则其罪又不同夫是以盗贼之例最多而无如近来州县官之办盗案者往往改盗而为窃此避重就轻之常技也夫以明明为盗而又改从窃论则其办窃又安肯照律也乎揣轻办之意亦自无他无非以不忍之心行不忍之政古者罪疑惟轻与其杀不辜甯失不经即此意也然窃以为国家既有定例则必敬谨遵依彼所谓罪疑惟轻者罪之可疑者也若既无可疑而仍从其轻则是妇人之仁不啻痈而贻患矣余尝论治窃盗之法以为莫妙于刺字而卒未闻有采纳者殊不知国家定律时早有此一条初犯刺右臂再犯刺左臂三犯则绞定律者但取其有所稽查故刺字不于面而于臂诚欲其自知悔过犹可开其自新之路也苟果能照此定律办理则于鼠窃狗偷之徒又安敢肆无忌惮至此今惟以姑息为爱而专以避重就轻为事犹之办命案者往往主于救生不救死之说是其所以行仁者犹未得其道也子之盗窃之多而欲令中国增重其律抑亦曾见此定律其严已有如此者而无如其有此律而不遵此律何也昔有小孩顽劣无比尝立路隅见华服而过则取田中烂泥掷其身上以污之有一人过被其所污不动声色呼孩至前称其乖而给以钱数文有问之者则曰彼小孩何足与较将来必有人锄之者今之给以钱正不啻重其罪也后孩果愈壮劣愈甚不数日而为人所殴几死然则官之办理窃案所以从宽而不从严者意亦将以重其罪而使后人杀之也噫刺字之法明载于律而刍荛之献卒未一采其他又何论焉友闻言鼓掌而起曰中国定律之意固如是其严乎其严也即其爱民之心也今者办理从宽者直是以甚不爱民之心将以致民于死地者也岂知律中之义者哉敬闻命矣
治狱
请勒限清理积案疏
窃以听讼为政之大端得民情乃能畏民志我国家设立科条于明罚法之中实寓默化潜移之意地方各官果能尽心民事一切词讼到审结监空衡平无枉纵无何难使豪强敛迹顽梗革心乃近来各省积习非徇情枉断任性刑求即漫不经心因循延搁于命盗重案或称人证未齐或称供词未确百端藉口至寻常户婚田土钱债细故一任胥吏蒙蔽累月经年不为审理差役因而吓诈讼师因而主唆更有贪黩之吏不分黑白惟揣其肥瘠而搏噬之以致小民负屈含无从申诉京控之案迭见层出及至发交原省仍复藉词延宕甚至有一省而积至数十案者有一案而十余年尚未讯结者即所结之案控告得实者十不获一虽挟诈逞私词诬告原所不免然安见非委审各员瞻徇附和该上司回护弥缝督抚大臣且未能悉心民瘼何以仰对圣明臣愚以为现在军务渐平以整顿吏治为第一要务整顿吏治以清理词讼为第一要务应请饬下各直省督抚严饬州县审理积案勒限完结以案件审结之多寡定属员考成之优劣以审案之有无抑察属员之能否尽心至京控发交之案本有完结例限应由原交各衙门时核查其有已逾例限尚未审结者即行奏予以应得处分各督抚臬司于京控奏交各案亲提研讯傥实有屈抑等情务须力为申雪不得仍蹈瞻徇回护之习庶几案无留牍狱少系囚以上副圣主刑期无刑之意
请办理相验章程疏
查各省秋审金刃斗杀者最多凡应实应缓无不以尸伤为凭而详核尸伤又无不以尸格为据有情节本轻而刀伤太多即拟情实者有勘伤较多而半系带划拟以缓决者是填注死格本为秋审实缓所基不容牵混也乃近来外省尸格有统填刀伤者有札划不分者甚至将骨损者亦填划伤殊非慎重人命之意该州县于相验时凡带者深不逾分与扎伤本自迥异万无不能分析之理其意以为尸格一填即须详报不如犯供之可以时改易故统填刀伤则后日之认扎认划问官皆得自主不知此等风气獘所自生其贤者惑于救生不救死之说使犯供避重就轻不过意存始息而不肖之徒乘机作獘教供串改受贿营私无所不至更有一种州县惮于远行转委佐杂该佐杂不敢擅专笼统填注以待印官审鞫无怪乎尸亲人证心不甘服屡审屡翻讼端日起也夫相验之时印官亲率吏仵传齐邻佑眼同尸亲当场喝报势难遮人耳目即有疑似之处不难指示分明免滋藉口乃于此时含混填写转致以犯供为凭坐使尸亲人等怀疑莫释迨至定案以后或改装情节或具结请检辗转呈诉拖累多人历时既多尸遭蒸检胥役从中讹诈讼师因而教唆其贻害实非浅鲜相应请旨通饬各省督抚转饬州县于相验时详细辨认将扎伤划伤分析注明不得统填刀伤以重刑名而杜牵混至近日州县于相重案或性安逸吊尸视或厌其秽恶不敢近前并有率准远尸亲混行拦及并非女尸准其拦下身者以致仵作人等獘端百出亦应令各上司时访查据实劾庶命案益昭详慎而讼端亦可少息矣
请严禁非刑疏光绪九年
窃维民为邦本国有常刑明刑所以弼教非徒崇尚刑名也溯自军兴以来兵燹遗黎凋亡殆尽迄今底定近二十年元气未复正宜休养生息以培根本无如捐例频开军功辈出半皆贪墨严酷之徒久不知抚字为何事而为大吏者耳濡目染方且以武健为干员以苛刻为能吏致使任意妄为毫无忌惮一切审讯案件创立非刑有以布纸粘人身向日晒干带肉揭起片片血淋名曰剥皮有以藤荆缚置人背使芒钻刺逐条拔出根根透骨名曰抽筋有以锤敲胫应声粉碎有以炭炙肤恶臭腥闻又制有好汉橙好汉筩站枷站笼等具种种奇异不可枚举无非故作威福残虐为快可谓蜂虿其心豺狼成性矣夫三木之下何求不得似此伤心惨目有求死惟恐不速者夫亦何供之不招何案之不认乎即使罪无可逭而明正典型自彰国法肆行凌虐奚用宪章所有金陵三牌楼一案前此即以刑求河南呼一狱镇平县马翥即用蚊烟烧炙熬审背痕宛然虽与不尚未据该抚等覆奏而当时之定谳故以刑成也他如各省之滥刑毙命见于奏报者不一而足其余之隐忍就死无所控告冤狱不知凡几矣民岂无良遭此惨毒所由比年以来四川甘肃地震有声闽粤沿海地方飓风大作其灾异屡见者未始非怨气所积而成也古圣王刑期无刑禹有下车之泣汤有解网之化曾子曰得情勿喜具见忠厚之意汉时崇尚循吏召父有称杜母有颂德化所及自有人不敢欺人不能欺者果能忠信明何难折以片言即使讯鞫多方亦自案无遁饰我朝圣圣相承律有减缓之条时行赦宥之典深仁厚泽二百余年又时以水旱偏灾动关宸廑岂容此残酷之吏朘削民生应请旨饬下各直省督抚督同臬司严谕各州县及问刑衙门申明定例遵有常刑总宜虚衷研鞫勿草率以图功勿颟顸以从事期在无纵无枉以成信谳除常刑之外一切非刑永远禁革傥有仍蹈故辙别经发觉除将该员严惩外并将各督抚臬司分别议处是在各大吏慎选良吏使司民牧访有着名酷吏即行撤以仰副我皇上轸念民依明慎用刑之至意庶几民气可舒天心可格灾沴潜消雨阳时若用克臻亿万年有道之长天下幸甚
论治狱
宣尼有言云听讼吾犹人也必也使无讼乎此盖言在上者之于民必先有以化其暴戾之气动其礼让之心然后鴞音可格犴狱胥清也至讼而犹待于听而已落第二乘矣然苟能明镜高悬智珠在握则词讼当前自无难立分其曲直显别其是非如庞士元之治耒阳虽日在醉乡无虞也无如今之为民父母者往往玩视民瘼以奔走大吏之门谓为善于奉承以征逐讌会之场谓为熟于世故日行公事视若具文以致案牍山积漠不加意一案淹留动至经年累月即或开堂提讯亦必装腔作势布爪牙以壮声威所询供词又有牛头不对马嘴一任差役等颠倒其间者以欲使涉讼之人畏其伎俩为多索差费地步耳又或于伸诉之际故意高声吆喝使不得尽其词致涉讼者负屈含冤欲一白苦衷而无自谚有之阎王好见小鬼难当殆即此之谓欤犹忆往岁予偶往某邑催租局观审见各佃户当比责之际悉袖出钱筹一二枚以与差役则被笞时一无痛楚几若不知己身受笞也者设无此物则甫笞数十下即已流血满地而呼痛之声竟令人惨不忍闻此其轻重之处虽全视贿赂之有无以为衡然亦在上之太无觉察致为若辈所蒙耳维时予见应比者罗列阶下约有三百余人并闻每次比责均有此数方窃窃然私讶该差役等所进之财正未可以限量有识者谓此尚非该差役等所独得寔与局员通同一气暗中瓜分故敢肆意妄行若此否则彼高坐堂皇究非泥塑木雕可比又目灼灼如贼岂真无所见耶予以此言虽近于刻然查该差役等皆由县中拨往其平日之所为已可概见固不必目而始知其然也差役之外其能作獘者则更以招书为最甚盖案犯罪名之轻重必以招书所录之供词为定尝闻昔有某富室因杀人案发庭讯时以畏刑故从实供认旋因自知罪无可逭遂重赂招书代为涂改数字后果得从轻发落据此观招书之作獘不更甚于差役乎设不预为防范其不致獘窦丛生者几希矣今新任元和县郭子华大令所发堂规数条余者姑不俱论即如乡民不解口语只许书吏传语不许站堂差役传话又刑杖不许意轻重高下须一律清楚又不许站班书差于审案时故意吆唱又招书录供须照供直书不许意参改易文退堂时立将原稿送入内署等语觉书吏之情獘差役之乖张已早在大令洞悉之中谅自此以后当可獘绝风清矣三吴人民亦何幸而得此贤大令哉虽然予更窃有进焉夫官场作事每多虎头而蛇尾其初非不雷厉风行也迨至政务纷繁难以兼顾遂不得不稍为懈弛即欲持之以恒而其势亦有所不得在大令励精图治力求整顿或不至始勤而终怠然书吏作奸差役刁滑实有防不胜防之概苟非在加意则未有不被所蒙者大令其亦知之否乎且与书差表里为奸者尚有门稿等人门稿权势每足与官相埒盖官之所不知者门稿则无不知之官之一举一动又门稿所亲知而灼见故其作獘也亦较书差而更易否则谋充跟官差使者何必必以门稿为优缺乎此尤显而易见者也尝闻昔有每令将赴任时僚友等各以仆从相荐令一一传见莫不衣服灿烂口齿伶俐问其向充何役则均以曾为某某等署门稿对固皆熟悉公事者末后一人则面目惨淡衣服褴褛问其知何公事则以不知对识字否则云解之无令笑谓能识字便易学习遂以门稿委之其人兢兢从事终令之任一无贻误此无他盖取其朴诚也现在各衙署门稿等人往往肆行无忌其威权之大几有非可以言语形容者大令如于差役外更能加之意焉吾知闾阎小民必更称颂无已也牖下书生不禁拭目望之
听讼宜慎说
亲民之要在于听讼之勤而听讼则须出之以慎两造控争各持一理理之是者固据事直陈即理之非者亦强为附会以争一胜词列证见皆瞻徇情面未递吐真情或且窥官意以为左右袒未可据以为实惟在官之酌理准情平心定断必待其词之穷而后已然亦有无可置辩而察其容色尚似别有隐情中多委曲难保非理之所无而事之或有者不可不设身处地反覆深思诱之使毕其词至于屡断屡翻亦当反己自省或前一时忽略以致意见偶偏切勿固执以护其短若强之使从苟能掩饰于目前终酿争端于事后别经更正即幸免吏议亦愧悔无及矣堂书招书录供惯于漏且有受贿而故为颠倒者紧要之处自应默记俟其录送细核不符即予更改至官断则必官自为之案始末必道其详断案情伪必抉其要务令鍼孔相值天衣无缝以杜将来讼之根讼师稔知案定如山亦不敢复思翻异仍令值堂书置堂事簿一本以所审案由判语挨日缮送过朱以备去任移交至于案结退堂人证之分别保释遵结之洞中要措词结实皆须一一权衡不可略近草率如有文契券约应行发还者饬原差立取保状领送署一面检出发还俾经承无可留难亦节民财之一道
何良栋《皇朝经世文四编》卷-

皇朝经世文四编卷四十二工政
工政
工程积獘请核实酌给公费疏光绪八年
宝廷
窃从前久闻工程[积]弊最多传有几成到工之说此次奉命承修西陵工程公同秉公查核得悉工程积獘不敢徇隐谨据实奏闻姑就此工论之此工原估寔银八千五百十六两八钱三分三厘分为十成每成八百五十一两六钱八分三厘三毫积寔相沿谓八成到工所余二成承修大臣各分其一所派监督司员共分其一称为节省钱其寔到工尚不能八成至多不过四成传说不一虽难详究大概自勘估修工官员吏役以至户工二部与修工之所官员吏役人等大半多有规费臣等奉命之后督率司员严饬商人核实撙节先取具商人呈交坚固结呈复呈交历来所谓节省银二成另外有节省出一成一并呈交外间历来传言固难尽信而观于商人既具坚固结呈复肯呈交节省银则原估不无浮[冒](员)不问可知承修堂司官既果有规费则他处之皆有规费亦不问可知闻历来承修大臣有收用者有不收者亦有收而不用者收用固非而亦未必有心贪污盖深知此中积獘不收则徒饱商人亦不能寔添八工不如收之预备他年赔修地步其不改者亦未必有益于工程勘估原数本有浮冒早将各规费算在其中果能四成到工已敷修造将此添入不过工程外观少加整齐断不能尽数添入工中有利于商无补于国但求自洁而已其收而不用者亦深知此中积獘既不敢收用又恐举发有碍原估故众收下或施粥厂或助善堂亦但求自洁而已更有阳给人以博廉名而阴使起第宅暗收其利故凡曾承修大工之家鲜不栋宇连云焕然一新者积獘流传盖不仅数十年矣然此獘不能专责承修也总因勘估本多浮冒纵使承修不分用亦难禁他人分用而亦不能专责勘估大臣岂无欲求核实者然大员自解核算能有几人司员吏役种种朦混明知积獘坐受其欺勘估豫留浮费待承修诸人分用承修恐碍原估明知不肯举发扶同作獘以糜国帑成何政体虽有贤者无如之何故一二谨慎者遇有工程多不开列衔名亦自居于无过之地亦但求自洁而已臣等愚见以为防獘不可不严而施恩不妨少宽官员吏役监视奔走不无勤劳车马饮食亦有费用不为筹备焉禁侵吞与其暗蚀而恣虚糜何如明给以求核寔闻数年前东陵大工程办理甚善堂司规费皆未收用留备办公监督监修等皆有薪水公费工程亦较坚固惜未从此明定章程伏乞饬部妥议按工程大小分成酌给勘估修工官员吏役公费修工之所官员吏役亦有同照料之责亦可酌给公费嗣后勘估务按工程寔核不准少有浮冒如再犯前獘定当从重治罪以前积习相承已久非出一人伏乞天恩概宽弗究此次商人既呈具坚固结呈则所交节省银当是盈余之款无庸添入工中徒供中饱所有呈交历来所谓节省银二成并另交节省银一成应交何处收存伏候命下司员等前往开工费用皆由自备至此次收工往来监视奔走车马饮食之费皆无所出可否仰恳天恩酌留加赏以资办公出自逾格鸿施臣等未敢擅便此次项较小撙节无多臣等不顾嫌怨据实上陈者非仅为节此区区之费实欲为国家除此多年积獘也果能严定章程此后可节无限糜费若仍虚应故事瞻徇情面獘终难除是在部臣矣
各省工程报销改定简易章程疏光绪九年
工部
窃臣部职在句稽其着为定例者必实能见诸施行方不致空烦案牍即如外省工程报销一事始则视造报为畏途继并视奏催为故事愈延愈久亦愈久愈难溯干隆十九年正月奉上谕外省动用钱粮及工程报销应駮应准俱有定例乃该督抚往往于部駮后辗转行查不及克期辨结或据属员详次声覆请销而该部仍复往返駮诘以致尘案积累迨历年久远官吏迭更徒致拖累此向来相沿陋习殊非敬事勤政之道现据刘统勳策楞查江南兴修水利以来有历十余年至二十余年未结之案自雍正四五年间尘案尚有悬搁者此等案件如果有浮混自当据实查明催追完款何致任意迟延历久不结如果无情獘亦当请豁免嗣后报销之案符例者累该部不得漫行駮诘例应駮查者至三次后该部具摺声奏或按例核减饬交该督抚查明经手官员照数追赔完案或据情酌予豁销务令克期速结仍于每年岁底将未完各案汇摺奏闻其现有从前未结各案予限一年令户工二部通行查明分别办理完结钦此又于道光七年六月奉上谕昨据工部奏汇查各省工程未完各案请分别年限查办各省工程报销准駮俱有定限乃各该督抚于奉文后不即克期办结实属因循疲玩即将该駮部查新旧各案逐一查明未经逾限者按限催办完结其已经逾限者查取承办迟延及督催不力各职名奏议处仍严催办结嗣后各该督抚务当时逐案查核依限催办毋任再有延宕致干咎戾等因钦此臣等恭绎次谕旨一则杜部中之往返駮查一则惩外省之因循疲玩法至善也嗣是以后咸丰十一年臣部将道光十五年以前未结各案限六个月办结如再逾限一面注销一面将用过钱粮分别赔同治八年臣部复改定以二十年为限二十年外即行分别注销然奉行日久竟成具文历年以来未尝指一人赔一推原其故总缘二十年后官非一任事隔多时若一律追则离任者留异地已故者且累及子孙于政体寔多窒碍现在臣部纂修则例臣等熟商妥议与其空悬令甲留书吏搜剔之门何如更定章程布朝廷宽大之典拟请自同治十三年腊月以前作为旧案一概免其追自光绪元年正月以后未结各案概以接奉部文之日起予限二年报部核销如再逾限即由臣部专摺劾请旨饬交吏部照例议处其九年正月以后按限造报如有逾限即照前议一体办理以清尘牍而免积疲如蒙俞允应请特颁谕旨通行各直省督抚一体钦遵办理臣部一面查明光绪元年以后未经辨结之案开缮清单恭呈御览恳请特旨严催一面将拟定新章纂入臣部则例永远遵行再臣部例载士民捐资自行经理之工由督抚奏请分别奖一面饬造工段清册送部存案至工料册籍有不能尽合部例之处应宽其文法毋庸往返駮查等语又咸丰八年钦奉上谕各直省修办一切工程系民间捐修并不邀请议者均免其造报其士民出资捐修奏请奖均一体造册报部核销予以保固限期以符定制等因钦此臣等伏查民间修办工程既经督抚奏请给予奖即与动用正无异自应钦遵咸丰八年谕旨令其一体造册报销立限保固用昭核寔至工料做法臣部定例纤屑曲折钩稽必审诚恐民间自行办理之工未必能尽谙成法若拘泥例文动辄駮诘易滋书吏延搁需索之獘拟请嗣后各直省民捐民办工程奏请奖者除册报钱粮数目与例大相悬殊应行议駮分别办理外其钱粮之数不甚相悬而工料做法有未能尽合例文之处仍循旧例免其往返駮查以杜獘窦而示体恤
开办劝工学堂
胡光煜李智俦
本年三月具试辨劝工学堂奉批如立案仰即妥速兴办等因奉此职员等商之城守协杨副将请领自强[军](车)所遗营房一所权为工厂亦蒙恩准给领遵将营房一所加工修理有不便于加工之处略为改造一面招集学徒催请教习除前次明聘定善织绉布之王启人外续又访聘善制洋毯洋皁之郑德璋善用机器成衣之许锦春二人亦可前来相助为理此时规模虽未具备而时日已觉迟延若必俟百度齐全然后开办转恐不免旷日持久有负远近来学者殷殷属望之心是以定期于八月初一日开工以后逐渐推广谨将近日办事情状与夫将来扩充条规敬为我大帅详悉言之天下办事之难莫难于开创职员等不自忖量妄欲以开风气救时艰为己任是以于农学而外首先请办劝工学堂数月以来艰难缔造竹头木屑胥待储藏记事考工时多谬误固已尽心筹画竭蹶图谋矣职员等更有难之又难者自创办以来四方亲友多有助足见人心好善天理所同职员等私心窃计目下之章程未善将来之成败难知只可自耗资财未敢收人项凡有寄到捐数无论多寡悉皆退还非敢博独力创办之名实稍存躬厚薄人之道果使办有成效再行集以图扩充此则区区微忱不求人知窃欲铭诣幽独者也兹当创办之始条陈七事恭候裁成从来手艺之事粗细不同做工之人贤愚各别职员等所定章程以十七岁至二十四岁为一班教以细工兼习书算画图等事不明乎此不能为天下之良工也自二十五岁至四十岁为一班教以粗工如打米磨捆屦织席等事所领营房甚合于用惟细工等项非有高大瓦屋不能操习查城内石板桥地方有闺阁善堂一所该堂住持托人来说情愿让作劝工学堂该女尼等籍隶淮扬惟求发给川资银元一千元职员等正需厂屋公拟如数筹给惟未敢自主此敬求批示者一也查外洋各国劝工厂内必有博物两院一以存储他国新造器物以便仿照制办一以罗列本厂所造器物务使精益求精远近之人皆可观览日本名此两院为品评院竞进院职员等拟定名为外洋博物院中华博物院以资观感而励奋兴如蒙允准添设此院亦就闺阁善堂内东西两排余屋为之此敬求批示者二也职员等前先教纺织各事外如洋毯洋皁洋伞洋巾等类但非违禁之物应请便制造以广工艺以利民用此敬求批示者三也西法凡工厂制成各物先须报明税司酌定税则然后发卖盖物价有贵贱本利有厚薄何者当税何者当重税何者当免税务使各得其当而调剂其平在百工皆有报国家之心在税司先有体工人之道是以上下交而天下和平也职员等嗣后制成何物先向厘金总局报明成本若干余利若干请按余利内报税若干税出于利不出于本则商不困而工日兴矣此敬求批示者四也所谓工者以农为本以商为用以农为来源以商为去路者也职员等拟于城北荒僻地方试种麻棉杂粮以麻棉供制造之需以杂粮贴日食之费地则或租或买照例完粮若系垦荒应求于三年后升科完纳此敬求批示者五也农工商务皆由职员筹款自办无须关防然木戳图记处处需用亦不可少查苏州缫丝厂江甯商矿局皆准自刻图记职员等拟请仿照自刻木质图记其文曰江甯劝工学堂图记八字此敬求批示者六也泰西各邦最重工务制造之精固无论矣日本崛起尽取西法而仿效之骤致富强已有明职员等才力薄弱囿于方隅纵不能远法西欧亦必宜近[师](帅)东士百闻不如一见非亲历其境难得真诠职员智俦拟于九月以内自备资斧求赏咨文前往日本遍历其内地各工厂交结其贤豪长者与之研求物理添购新机并拟于明岁春间就本堂聪子弟选择二十人派往学习庶几尽得其奥早着成功是否可行此敬求批示者七也职员等蜷局乡里不求人知遭际明时恭读谕旨仰窥朝廷训农惠工之至意以及大帅仁民爱物之盛心感激旁徨中宵起立窃以为时艰若此凡有血气各宜奋兴是以不惮艰难力图报称但使无游民无旷土植中国富强之基业即以杜外人窥伺之阴谋所愧智短才疏德薄能鲜即如劝工一事措置多未尽善推广尚待他时是以前早经陈明不敢仰邀奖惟有竭尽心力冀答高厚生成而已所有一切学规俟订正后恭呈宪鉴再学堂事务繁琐襄助需人查有江甯增生安徽补用知州娄国华愿为佐理合并陈明谨
各省推广工局议
中国四民商居其末士食旧德农服先畴工用高曾之规矩商修族世之所鬻虽懋迁有无亦关国计然狃于习俗往往独重士而轻农工商则以士能应试为官故也厥后捐纳例开又于士之外兼重商或且商重于士而农工仍不逮焉则以商有余资能捐职故也重商之人而不重商之事视西国之以商务为国务者殊矣虽重商而不重工不知工为商之原本视西国之以制造得官禄奖赏者又殊矣故虽幅员广地土膏腴而本富不兴末富亦绌通商以来一切利权类皆让西商垄断瞠焉在后势固然也查中国出洋货物向以茶丝为大宗近则各国皆能种茶西贡所产尤旺意法日本诸国亦皆产丝是以丝茶之利年减一半势如江河之日下而不可复挽外洋货物运入中国洋药而外布为大宗质既洁而价又廉故华人皆喜用之其始不过漂白印花等数种近则机心愈巧生面益开花样既一一翻新布式亦戛戛独造即如马尾斜纹等布近从德国来者万紫千红五光十色令人目眩自通商五十年以来西国进口货多关税又少中国之银流入外洋一岁无虑数千万即如去岁上海一埠洋货无不价昂获利而洋布一业尤为利市三倍西商安得不富中国安得不贫揆厥由来由西人居华日久华人好新厌故习之知之已稔而其国之工人又复精心制造且西例凡有独出心裁创造一物可裨实用者国家试之既确加以奖赏又必予之执照定其年限俾得独收其利逾期始准他人仿造他人亦不愿拾人唾余各思自造一物以牟荣利甚有深思远谋及身不成子若孙踵之数世而志不衰必期于成而后已是以西人制作日新固其国俗使然要亦在上者有以作兴而鼓舞之耳中国以来关心商务思织布为民间本业亟求挽回利源李傅相遂于上海创建织布局经营数载制度皆备贫民藉之为业者以千百计不料天心莫测回禄为灾已成之规模化为焦土然近年销售畅旺固已足与西国洋布争长故傅相饬盛观察莅申收合余烬规复旧制东隅虽失桑榆可收行见壁垒一新精神复振直指顾间耳上海得风气之先凡事兴建有成各省皆可次第仿办近日如鄂督张制军成算成胸熟筹大计始开大冶矿以裕国帑复设织布局以利民生荆襄武汉之间渐臻康阜不独齿革羽毛之利久擅于楚邦矣此外如福州素以制茶为业近因茶叶之业日绌亦改为织布营生四川甘肃等省前闻各有织布织呢等局惟去此较远未有销货至申者粤省惠各民移家至省纺织俱用洋纱以织土布其利亦颇裕如故近日蚩蚩之氓抱布贸丝者恒向市肆发售或赴墟场趁集然此但民之谋生计耳苟在上者因势利导加意振兴则家有机声民无失业不独比户可臻富庶且勤而不匮地方自无盗贼之虞前闻香港议政局曾议设织布厂并有旷地数处可以设局兴办窃以为布厂若设于香港其利仍外洋布局若开于粤垣其利可归中土且闻粤友云省城近日土布流通民间用洋货渐少则粤人多知织布之利而外府之以织布为业者又所在多有苦于省垣创设织布官局招募贫寒小户使之执业谋生或兼仿西法遣羁押轻犯作工赎罪则足国裕民通商惠工岂非一举而数善备耶其余各省闻风兴起或宜织布或宜织呢或宜缫丝或宜造纸以及开矿采苗等事无一不可次第举办权其便择其宜顺民情广产利如是而中国利权庶不为西国所夺焉敢以质诸今世之贤大吏
重工论
士农工商谓之四民各执其业各有所用缺一不可固无所轩轾高下于其间也而中国则惟以士为重以工为贱业手艺者类皆粗鄙愚鲁之人故一切制造之物仅能守前人之旧规不能独辟新法以成宙合间新奇之制非中国人之心思材力独逊于西国之人也上不以是为贵则下亦不以是为重而工艺一项遂让西人为独美矣尝考西国近百年间良工之多不可以偻指计如铁路火车之工则创其说者罗哲尔也诺尔德也而后之人又能研求其致远之理以故日出日精日推日广火轮船之工则引其端者迷路尔也代路尔也塞明敦也而后之又能变通尽利以故诸弊悉去众美毕臻电报之工最阐精微者则有若嘎剌法尼也佛尔塔也倭斯得也阿拉格也安贝尔也链钢之工最擅声誉者则有若西门子也马丁也别色麻也陪尔那也回特活德也制枪之工则有若林明敦也口云者士得也毛瑟也亨利马梯尼也制炮之工则有若克鲁伯也阿母士脱郎也荷乞开司也那登教也其他造船造钢甲之工则有若德之伏尔铿也英之尔罗也法之科鲁苏也造鱼雷造火药之工则有若奥之怀塔脱也德之刷次考甫也德之杜屯考甫也无不着名于环球万国然此举其大者而言也自余细者小者亦莫不有创始之工思得良法以垂久远盖泰西各国以工商为重其大较以商为用以工为体故工艺之美月异而岁不同当其兴一法创一物时往往有祖父不能成待之子孙而始能成之者数年不克竟迟之数十年而始克竟之者一家一人之财力不能造合数十人数百人之财力而始能造之者其专心致志若是其通力合作若是此四国工艺所以能独出冠时也今我中国亦既知西国工艺之美而知所以重工矣示以年限予之专利人知致富之有道而自当讲求乎造作之精定以官职锡之殊荣人知致贵之有由而自研求乎创垂之善以二十二省之大四万万人之众庸独无聪明机巧之士辟一新法创一新理驾泰西诸工而上之者乎而余以为犹未也何也则以今中国之工大抵皆性粗品贱之人断不能精研制作创一新奇之物为天下所利用也必也开工艺学堂以教习之设工艺专科以考试之而后智创巧述之事始有可望夫泰西工艺之精非苟焉而已也其大要以汽学重学化学电学为本故必用力于格致之学而后能窥造化之灵机成一亘古之巧制中国明敏才智之士固不亚于西人使之入工艺学堂以研求乎汽重化电诸学数年以后知必有思通鬼神创一绝艺者若骤而期之今之工人虽富之贵之我知其必无心得也中国习尚以科名为重空疏无具之文字而士人所以孜孜不倦者非不知其无用以其能博科第也工艺之事中国旧时既以为贱今既设有专科简官考试一如文字例则人人知有科第之荣而人人遂自有竞胜之意若徒言能成新器者宠之以官犹不足以尽鼓舞之方也二法既行而谓中国工艺犹一如前时之窳陋无新法也吾不之信说者谓西国之强强以兵实强于商之富强以商之富实强以工之精旨哉言乎吾是以作重工论
论工作之獘
周礼六官殿以考工记以司空领之凡攻木攻石攻金攻皮之工皆特举其长而授之以官厕于上士中士下士之列此古人重四民之意天官教农地官治商而以冬官率百工也故朝廷阙失工且执艺以谏可见百工与六职圣王不以其居肆而轻之后世官制变革或因或废代有异宜大要以吏户礼兵刑工六部为准意仍周官而名已徒存有官以司百工之事无百工而升官者也匪惟工也乡老令长之职废而农不列于官肆师里长之业污而商不入于官所以然者后世设官按之古王圻千里诸侯一同之地已十减其七八亲民之官莫如牧令统一州一县而治之而四民皆受其节制不能各立其长官之体统日益尊大民之视官若天壤之相悬而工与农商乃日渐于卑微也因而六部设工部之名官与别部一律除授科甲为正途捐纳为异径掣签分班其出身一也岂若周官考工梓舆车轮必以匠人为之既取其专家又继其世业哉夫惟百工执业以艺终身既与官不相涉亦与官不相谋于是为百工者且有忌于官有畏于官终年营苦恒以受官节制为虑而巧于趋避矣盖官之声势足以役使百工也地方既有官长统合境之民皆其颐指气使之所及而众工为民间缔造工有定价事竟成式皆乐为之用官则强而致之抑而与之宜其望而走也凡有城市之处必有官署有公所有古蹟有名胜建造之费或拨或捐由官支领由官报销有无多而官不贴补令匠包造者有虽多而官欲婪蚀待匠苛刻者匠则承命其下不敢与较而官又不计久长但求目前掩阴纵匠人草率从事馍糊收以免其赔而工程材料之坚实与否均置勿问故虽苛刻夫工而工亦无甚亏苦但劳力而已惟匠草率故材不美惟官馍糊故工不坚此种风气无论何项工程但是官工无不如是前苏州校场因观者拥挤致石阑坍塌伤毙数人何尝非工程之咎乎赭寇以前凡地方官署各工程料则由官采办工则令各匠当差而给以官价较之受雇于民间不止减半而此官价发出之时署内丁随人等押去几成各行当差头目又扣去几成一日之劳不过数十文之钱以之糊口犹虞不给各匠虽不敢怨而心诚不平但求工竣可以他往则草率了事矣以故新造之屋阅年倾圯方筑之垣遇雨即颓既费构造之资又需岁修之徒以所用之数不如其所报故监工者亦遂听之推而至于通水道筑堤防有关于民田水利之要工无不皆然则何怪帑项之虚縻而频年不能竣事哉同治以来他省情形或不尽同若江浙两省凡官工皆改为民雇定价从丰无差使名目历久遵行至今不改宜乎工坚料美堪以永年乃不数年而倾者如故颓者如故曾无异于当差之工试观监狱为羇囚重地而时有墙坍屋漏之患致要犯乘间纵逃也[旗](棋)杆需寻丈大木而每有风吹折断之虞致有司不时欲赔修也民间积财数千金尚有堂构之谋垣墉务高梁栋务坚庶令后世子孙永持门户乃官宪所居胜蹟所留而反不能及何也或曰古风纯朴今之雕梁画栋乃后世踵事增华之失高门崇墉后嗣不能永守适为他日典卖之具若官署等处犹存古风如卫公子之居室但求其苟而已此固未可厚非然而其支销之银则未尝省于民间几许也官绅之所侵头目之所扣十去其五安望有工坚料实之官工乎哉积习相沿流而不返因记苏省石阑之祸而不禁有慨焉
论中国宜另设艺塾
古者国无游民虽瘖聋跛断者侏儒莫不各有恒业以自食其力无一人得虚糜禄者自后世教法渐失而后人之废业者遂日多虽五官俱备四体无亏而饱食煖衣一无所事反不若残废之人犹有一长可取不亦可愧之甚乎古人为学原不拘以一格德成而上艺成而下分门别类各就所长而策之则天下可使无弃材瞽者善听使之审音以定乐瘖者善悟使之作绘以传神古人原有此等教法自后人会教字之意以为除读书而外别无所谓教于是幼年子弟除读书而外别无所谓业不知人各有能有不能小知大受譬诸草木区以别矣今乃一概强使读书质钝者无可进益必致成废此安得不误其子弟哉夫人生斯世厥有四民士居其一农工商居其三可知教育之才原不仅使为士苟能于三者之中学成一端何尝不可以为恒业而三者之中又条分缕析名目繁多通一事即可得一事之用执一业即可食一业之力虽有小大之分而其所以谋食则一也今之人其稍获温饱者莫不送其子弟入塾读书以博科名即贫不能从师者有义学之处亦可送入而卒之游荡无藉者多能执技以餬口者少此其故何哉慕读书之虚名忘蒙之至道耻于学艺而安于从容少时血气未定既不能读书以明理复不屑学艺以谋生日事嬉游成聚党穿街度巷目所见者皆浮靡之习耳所闻者皆虚矫之言其有不渐为浸渍习与性成者乎然废弃虽多而艺塾之设终无人起而兴之虽百工之肆未尝不有师有徒而人之视之也轻非若外洋之执技者得以名重一时夫华人非无巧思非无精艺特以素非所尚故无人焉究心耳近日水师武备电报制造等处学徒日渐增多是亦犹之艺塾然诸处皆系官事所制之器无非备国家之用制而佳国家受之制而不佳亦国家受之此外又无销售如是则于民间仍无所益即技艺亦难望其精夫巧之制所以多出于西人者非西人之心思果尽灵也利之所在人争趋之西人凡制一物必先求其可以畅行即使军械枪炮等物西人穷思极想制而成之原不仅恃以为防御之具而欲私为独得之秘必也求善价而沽诸既欲为求沽之计则货色必更求精妙制作必格外加工而谓技艺有不日精乎今中国所制但有国家一路为之畅销无论物之美恶皆以归于朝廷虽曰朝廷有赏罚以为区别然毕竟赏多罚少且朝廷赏罚有督理之官得之与工匠毫无所与在局一日则赚一日之工资又谁肯穷思极想以求制作之精且所制有限用人无多又安能使天下游荡无业之人皆归有用昨阅东报知日本有格致博物学塾其中讲求化学与制造百货等事其塾创立未及十年而近日机器房各生已能自造桥梁水磨印书各机器以售于人化学堂之讲求颜料染布等学更觉光彩烂洗濯不离货精者且远售诸德美等国其挑选学徒亦与中国电报水师等学堂相彷佛惟所学何业则听生徒自择性之所近而学之初未尝有所勉强此真得造就人才之法矣夫人一能之己百之人十能之己千之工夫既至万事可成然因材器使实可以收事半功倍之效人性之不齐非特读书学艺显然两歧即艺事之中裘冶箕弓苟能视各人之所近而教之则教易施而业易成否则方枘圆凿未有不扞格而难入者虽该学所教皆系西学然即非西学何尝不可用此法犹忆前者天津曾有广仁堂之设子弟之年幼而无人管束者收入堂中量其资质而施以教倘其不能读书于农工商之中使自择其一而认真督课详加考必使无弃材而后已惜其后未闻有继起者噫安得天下皆有此等学堂以嘉惠后学哉
制造
利国宜广制造论
今之谈时务者莫不知崇尚西法诚以西法以富强为本仿而行之国之贫者可使致富国之弱者可使变强然谋强须先谋富谋富之道非先致力于商务不可而商务之原非讲求机器不可观于日本之效欧西而即可知其明效大也日本自二十年前经英法惩创之后几至不国而其君与臣遂翻然变计一意步武泰西无论铁路轮船水陆兵法军火机器皆专力讲求而于商务一事尤不遗余力泰西出一物日本必刻意仿之初亦不过东施之效颦耳而今则西洋所有之物东洋无不有之且无物不肖华人竞尚洋货为一大漏始则竞好欧西之货置者虽各知出处而买者终不能皆办其为英为法为德为俄为美也惟东洋之货则皆知其不如西洋所以购物者甯贵毋廉而东洋之货未能畅销于中华而今则日本之学西人愈学愈精愈推愈广于是华人有明知为东洋而贪其价低而近似西洋之货而买之者有不知为东洋而买之者又有必欲买西洋之货向西洋铺中而仍买东洋之货者日人居心奸猾惯于乱真固为可恶然其一国之人皆肯殚精竭虑必欲有成亦殊可畏不特中华东洋之货渐渐畅销且闻西洋近日亦销东洋之货有德商而向日本贩至英国者有美商由日本而运至德国者即西人亦欲以东洋之货谋利互相转运因其成本轻而外观美也日本区区岛国无不知其贫且弱自学步泰西规模日扩费用日繁而得以广制造开铁路置轮舶练军设电皆商务之力也中西交涉风气在日本之先迄今三十余年而不免相形见绌者皆于人心不齐意见各别谋私利而不顾大局致商务不能日有起色商务不起终不能夺外洋之利则国用日繁民财日促其何以善其后耶夫商务之原以制造为急而制造之法以机器为先中国自立制造局风气一开凡一切枪炮轮船军火均能自造惟物料仍须购之外洋且袭西法而不能尽得其秘所以仍不能夺其利权至民间近亦讲求机器成衣用机器也造纸用机器也印书用机器也磨用机器也碓米用机器也然不过试行而未能推广今则缫丝机器规模宏大出货甚多而纺纱织布之机器则更利市三倍推广愈甚此商务之转机也然各种机器仍须购自外洋不特民间购取之不便而洋人明知华人不能自造往往格外居奇要索善价且多有以用过之物售之中国而中国暗受其欺且置一机器不知其所以然而但知其所当然偶一损坏仍须倩洋人修理设洋人不肯修理则有机器如无机器同其有不受制于外洋人者乎人但知购办机器可得机器之益不知能自造机器则始得机器之妙也宜设厂制造机器择现在已用过之机器先行仿造然后向外洋置办各种机器一一仿造虽不能自出心裁远驾乎西人之上而果能步其后尘纵不能得外洋之利则中国之利自不至外溢至各种机器自能制造则各种货物亦自能制造中国所有之物均归自用不至波及外洋矣
外洋进口之货皆人力之所为而中国出口之货多原质以此相较孰优孰绌且中国居温带之中所出之物悉较外洋为优无如中国优于天工而绌于人事中国以为无用之物如鸡毛羊毛驼毛之类而洋人购之均能成货在华人以为洋人购此无用之物可以得利而洋人成货之后其什百千万之利仍取偿于中国也将来日本内地通商势必广制机器华人所不知为而不敢为所欲为而未及为者恐日人先我而为之则外洋之利权既为欧西所夺而内地之利权又将为日本所夺现在风气之速甚于迅雷若不急思筹办则日本创之各国效之则华人必至无利之可图可不惧哉说者谓中国将来若用各种机器必至夺穷民生活不知机器即所以穷民而并可使之不穷泰西之国无国不尚机器亦无物不尚机器不闻其民之穷且困者可以知其故矣下江民间半植木棉而太仓地为尤多妇女终岁纺织以资生活洋纱初来之时民间并不喜用间有搀用者布庄收买后致销路濡滞于是庄家必格外挑剔不收洋纱之布民间亦遂不敢以洋纱搀用上海自设纱厂后民间因自轧自弹自纺之纱反不如买机器纱之便宜于是遂不顾布庄之挑剔而焉买之焉织之庄家亦剔无可剔一概收买现在非但不剔而且以机纱为细洁而乡间几无自轧自弹自纺之纱矣一时纺局接踵而起而每日出货尚有日不暇给之势某厂因修理暂停而各厂之纱即顿时飞涨其价可见销场之广而民间并不受其困也惟所织之布尚未见畅销且所织亦惟如花旗之粗布一种因所出之纱亦惟出此一种耳将来添设机器所出之纱可由粗而细而所出之布亦当由而密泰西所来之市布标市荷兰斜纹洋纱等不难一一仿行华人必乐于穿本国之织机器布而外洋之来源可不拒而自绝其价亦不抑而自低矣由是而推之绸绸犹之织布耳当见外洋所来之绸颇为光洁鲜艳惟其质地尚不及中国结实若中国仿而行之杭州则仍织杭绸杭杭甯杭纱纺绸熟罗之类南京则仍织江绸京等务使与本机所织者无二人工既省其价必廉中国人既乐用之外洋人亦必乐购之惟织丝机器较织布者尤为烦琐然外洋既能仿中国各种绸绫花样织成各种羽绫羽绸中国岂不能以丝易羽而织成各种绸绫如本机之所织者乎或曰洋人谋利无处不精凡起居日用之物苟可机器为者无不殚精竭虑而为之彼既能以中国之绸罗绫等花样以羽毛纺织专售于中国以投华人之所好岂不欲竟仿中国之绸绫罗而以丝为之其谋利不更加于羽毛之货乎而洋人未尝为此者其必有不合算之处抑货物终不能如华人人工之好所以不为恐华人为之亦未必合算也不知华丝优于洋丝洋人在中国买丝回国水税项所费既多织成后运贩来华又加一重耗费若价廉则必致亏折价昂则中国自用中国之货谁肯加价而用一样之货哉是洋人之不织绸绫罗不合算而不为非不能织而不为也
若中国以本国之丝织本国之货销本国之人较现在本机之货必定合算方今俗尚奢靡数十倍于古昔从前穿布者今皆绸矣从前穿绸者今皆穿矣然穿绸者多而绸未见缺穿者多而不见少若以机器为之则出数必多穿者惟有此数而外洋又不销此种货物必至壅滞亏折不知洋人为之自不合算而中国为之虽资本浩大机器浩繁而事成之后出数必多出数一多价则较前必可减十之二三价能轻减则向之能穿外洋之羽绸者必易而穿本国之绫罗矣纵不能销之外洋以收外洋之利而穿绸者多羽毛之货销数必减则中国之利可少溢于外洋矣或曰现在风气日开稍知时务讲求谋利者无不知此种利獘所以缫丝纺纱之厂日新月异虽有织布机器亦不过织粗布而已皆以织丝织布其利不如纺纱之厚故因循不办此尚齐其末而不揣其本者也所缫之丝所纺之纱不过为物之料耳仅能成料而不能成物则亦仅谋本国之利且恐外洋因中国出料较多贩运成物再售与华则华人不啻为洋人代谋其利矣留心商务者何不一计及此也然中国虽不乏富商大贾而集资匪易掣肘殊多所赖当轴者倡提劝勉破除旧习不惜工本不计时日必要于成不具畏难之心不存膈膜之见则天下无不可为之事谁谓华人之智巧终绌于西人哉
论宜兴制造以广贸易
中国地大物博所应有者无不有供给己用之外尚可转输于远方特近日中国货物流通但可行之于内地而不能及乎外邦则以制造之法未得其宜也欲精制造必先自上开其端教导而磨砺之而后下之鼓舞奋勉者自神国家于工农兵商当各有艺塾经费由地方官公捐有不能为士愿为工者入工艺塾塾中规模可稍异于士之艺馆无实学一专宗艺学以专心致志于制造为重立一定课程严考效以定赏罚凡有关于工艺之书册图籍仪器等件以及机器格致各新报无不广为罗致俾得研求披览能出新奇之物有益于日用与行军者准其居奇数年或十余年他人不得为鼎争售如国家欲行其法须优赏以银以为工劝其有不在塾中者不论何人习一艺制一器有益于国家富之强之政者许诣工部自呈召试而实者不次握用不实者不罪如是则人之聪明才力各有所用不用于士可用于工而制造之物自无不精丝茶为出口大宗磁器为着名要物西人至名之为华器以其得自中华也然则贵重可知矣今可揣西人之所尚将丝织成文绮美绸色式同于外洋所制而又胜之以投其所好不必由华商运往外洋自有西商贩运而外洋之绸匹不来矣夫西商以华丝运出华口入其本国织成绸匹又出其本口入我华口关税重复工价又重尚能谋利则华人以自有之丝织成匹关税既少工价又廉货值必较贱西人在中国者固乐就近取用即运往外洋较之洋绸工价较贬且更坚致西人在本国者无不乐用不然吾恐华人好用洋绸减用华绸洋人既夺我布匹之利又将夺我绸疋之利矣洋布亦贵自织自消毋使英美二国之布夺我之利日本之布夺我之利则布疋之利不流于外洋矣茶数出口大不如前亟宜加意焙制而严绝搀为之獘当使俄国所运之茶砖英美二国所用之绿茶红茶各种色香味三者俱足而日本印度之茶不能出其右则口之于味有同嗜焉谁不乐购中茶而中国之产茶业茶贩茶者自无不同获厚利矣丝之制练当自讲求白净柔革旬当较他国美于数倍而更求新法用机器以缫丝质匀而工省其价自廉而丝业自然起色矣如是则丝茶栈安有倒闭之虞哉磁器由日本来者不少华人反有用日磁者见异思迁人情不免日磁之料虽逊于我而外观之美几能胜我是当描画精细工料坚实使日本不能夺我自有之利益并夺我应是于西人之利推之各色纸料图绘仪器灯盏各铁器等一名一物凡有益于日用者无不绳度曲中动合自然大而铁甲兵轮水雷渔艇联珠枪炮棉花火药铅弹等凡有益于军需者皆能自造较之岁以数百万银钱托外洋定造者其得失损益为何如且一旦与某国失和他国即守局外之利所购船舰器械概不得驾运而来法之已事其明征也如能自造然后百工有业者多生之众利权可以节节收回而富强可望西国中英人心计最工利不外溢我国虽已设船政局机器局军火局船舰枪炮可自制造而凡其中所需精微细致各物无不取之外洋他如樯舵帆缆锅炉汽机轮叶船皮年中须修理者亦无不自外洋购至有自制之名无自制之实其利仍流于外洋耳为可叹也尝按美国出产多于英国而英国制造易于美国英之美产加以运费制成物件价反贱于美之所自造同一物同一价英可获利而美则失利未尝不叹英之工价廉而机器多也中国工价更廉于英倘能皆用机器安见所制之物不足与英竞胜哉制造之外兼讲牧务中国牛只不少耕牛不必计其余所牧之牛取其牛乳牛油亦足以供用美国牛乳一项贩运出口每年已约银五百兆圆英牛极大者日出八百四十两华牛则出乳远不能及若以美牛杂于华牛变大其形体亦如美国善为牧之安见牛乳之利独让美国乎牛油足用以外更可仿西制饼贩行于远蒙古出马极多印度所需战马皆购自新金山若牧蒙古马以西法运至印度亦获利之一途口外以牧羊为利千百成毯呢毡羽毛哔叽等皆用羊毛相其时而牧法得其时而剪之安知不足以供用乎西人于我所产丝茶尚且购求法种法缫法焙[法]以夺我之利何我国于固有之利置之不问哉日本事事效法西人衣履食用皆取之于西国我人笑其利流于外不知其于西国各物亦复仿其法而制之以贩于其国中如鱼鹿酒无不绝似西国之所为何我国并不一加考索也尚得谓之有心时事者哉宜其财之日绌也呜呼欲推广贸易利源制造之法可不亟讲哉
论中国制造日精
中国自与泰西各国开埠通商竞欲仿西人之所长以救我之所短凡一切制造轮船兵舰军械枪炮至于今日而西人之所有者无不有之矣然而制造之工则必用西人为之指示而中国匠人但供其奔走焉轮船兵舰则多购自外洋虽有船政局之设而工程多缓且其中亦必用西人为之头目而华匠步其后尘枪炮军械多购自西国而中国终年自制或亦无能驾乎其上且即有自制者而其所用料件又往往购自西国此中国之最可异而亦可惜者也人情每忽而审于远中外之所同也余当压线之暇时复策蹇西郊游玩风景以一舒胸中尘俗之气有时顺道至高昌庙江南制造局遍览各式制造军械则见其大有蒸蒸日上之势追忆半年之前局中曾仿西国斯麦顶练钢之法初次小试本报曾记其事西字报中亦详言其效余犹以为不过小试未必遂能得其精诣也乃总办刘康侯观察心精力果不惮艰难以为能将本国所产之矿铁化练成钢获益诚匪浅鲜于是苦心孤诣日与工匠辈讲求因将河南矿内所出之铁熔练成钢其质之美实与泰西所出者无异方之从前他省各处矿铁试链不成半途中止者不可同日语矣是以观察立志添办链钢之炉并轧床等诸机器将见出钢日多从此可以不须购诸外洋中国银钱之流出者藉以塞一漏则是一大快事余既乐观其成始信有志者事竟成古人之言诚不我欺也数日前曾造七磅子后膛钢炮一尊全用河南矿铁自行链成之钢其锤打车膛拔线一切工作亦皆由华匠自作此为全用中国工料以成制造之第一次炮之外又造紧要军械其数甚伙如钢质实心开花各弹洋枪筒子等类其名目偻指莫计刻又制造小轮船一艘及船内应用机器各件悉用自链之钢至其图样亦系自出现在又将自链之钢另造大轮船所用汽机一副足有二千五百匹马力之多比闻观察请两江制府拟在局中自造坚固快船一艘以备南洋舰队之用更将链钢之法推而广之添置大号机器须具三千吨力量之大汽锤以为制造极大后膛炮位之需免得将来仍向泰西购办军械转使大宗银钱漏于外洋其谋国之忠为何如哉窃以为观察先将本国矿产试用确见着有成效极有把握然后专心致力逐渐推广更见其谨慎小心不敢轻心以掉固非仅能坐而言者所能望其项背如此办理不特有益于国家且使天地自然之利不任废弃岂惟徒塞漏而已耶吾知自此以后河南矿务必将日异月新局中链钢之盛必取之不尽用之不竭而且可以添增无数工人于小民生计更为大有裨益诚所谓一举而数善备焉尝与观察谈及中国之所产当为中国用之使必中国实无可用而后购之外洋或中国向无此物惟西国有之则亦不得不购之外洋故凡中国矿产苟有可用者无不尽用中国之物无如各处矿局未能一心不免有各顾自身之见其有售之西人或售之商人者物则拣选上等价亦较为和平若售之制造各局则往往搀杂劣质伪物以相蒙混而以下等之货开上等之价其意以为如此则彼局矿务自必生色而不知此则以邻为壑之计彼矿局则有大利而制造局将有大损矣吾则以为此事当明定章程凡各处矿产苟有可用则必先尽中国各局自用而其价则有一定货色必选上等而上等之货不准售于他人如制造各局有中国上等之料而不用则罚之各矿局以劣货搪塞或高抬价值则亦罚之夫如是则中国之矿产必且日采而日多中国之制造亦将日精而日盛庶不负观察精详劈画虑远思深之一番心力也夫
论北洋整饬制造局事
自发匪乱后中兴诸公知中国今日岌岌不在内忧而在外侮不患积弱而患不能自强于是南北洋讲求洋务开办机器制造各局仿泰西规制自制枪军械以免仓猝有事縻费数千百万巨帑向外洋采购闽中复创办船政以备制造船只北洋首创海军沿海诸省亦各购造兵轮用备不测经营劳瘁可谓忧深虑远不遗余力然福州船政历经创始督办大臣皆为当世名臣縻费数千百万之所制船只皆苟且草率不适于用法人首难马江一败毁弃殆尽至今福州船厂制出之船仅存窳坏之船数艘而已北洋海军讲求三十年当督办大臣阅视时顾而乐之自谓天下劲旅无过北洋迨中东事起所称天下劲旅者竟不可恃大东沟之战以不及逃避仅一交绥此后则蝟缩鼠伏于刘公岛不敢复出最后则拱手而奉之人耳机器各局将以制造军械以免向外洋购取也然海疆多事军务迭兴曷尝稍收乎尺寸效耶我中国之弊由当事之人不能实心实力以求其必成故创始者刻意经营而继其任者不旋踵而忘之矣甚且妄事更张并当日之规模而尽失之矣自马关和成中国内外大小臣工无不创钜痛深力求振作福州船厂闻近两年来大加整饬焕然改观惜经费不充不能大畅其制造之用外此上海及金陵诸局亦颇见整顿湖北铁政局链出钢铁居然驾出东瀛枪等厂亦駸駸乎有日上之势近由委员解送入都毛瑟枪二千枝铜四尊子弹药帽无数均不亚于泰西以此见事在振作中国所以逊泰西远甚者由办事之不能以实心也北洋机器制造局规模最大縻费亦最钜公事怠废颇为泰西匠师所窃笑自荣中堂到任后另委贤员竭力整饬凡员司之不称职不到差不堪造就者概与裁彻共省冗员四十余人呜呼中堂此举可谓不避嫌怨矣然窃谓局中之弊其所以难收实效者犹不止此中国之人好惰恶劳嗜利忘义自厂中购买物料以及用人办事无有肯以实事求是以无负国家委任之意故一厂所出之货以一年费用核之较购之外洋不啻数倍愤激之士所以有将直省各厂悉行裁去之议诚有感而言之也窃愿中堂于此将历年厂中积弊精心而振刷之亦未必非自强之一助矣
制造十所
杨史彬
呜呼技艺之不振非一日矣其愚鲁者既限以天资而不能标新领异其灵敏者或视为西法而不屑竭虑殚心殊不知技艺机器之功今虽莫精于泰西而渊源实创于中国不得概以西法轻之也昔者神农刳木为舟剡木为楫是造船之技中国实开其先斲木为耜揉木为耒是制器之艺中国肇其始黄帝造指南车以克蚩尤则火车所由昉也武侯造木牛流马公输般削燕而飞则机器所由创也唐有刻漏之制用以报时此为钟表之鼻祖宋杨么尝造一船机括轮轴毕真此为轮船之肇端然则技艺一道古之人所不废西人窃其余绪益事精求遂致青出于蓝而胜于蓝冰凝于水而寒于水近更讲求技艺日异月新其制造何以多多以此也其商务何以盛盛以此也其国何以富民何以强无非富以此强以此也奈何不达时务者犹以末技轻之哉并以西法薄之哉且西国所以奇巧日出器物日精非一朝一夕之故设技院艺院有以妙其裁成也其院规制分十二门者为多每门亦类别分有条不紊如制造门则有攻木攻金攻皮之异营造门则有造房造桥造路之殊要皆延聘名师殷勤教导按季一小试年终则大考一次分别优劣厚给奖赏学至五六年则艺成聪敏者类能独出心裁造成奇器皆设院之功也今中国从未立技艺院栽培之法既未毁斯技巧之人不多觏然自设西学馆制造局而后风气为之大开以中国幅员之广岂有无探新奇之理者乎以华人心智之精岂无有造精巧之物者乎试观袁君祖礼之事则知中国固大有人在焉袁君楚北人深精艺术曩尝上书于海军衙门并呈制敌器用图说当蒙收录拨令造水雷悬雷飞雷独雷阴阳雷指南仪水管雷皆保自出心裁并不同乎西法造成后即在南苑试验莫不快利异常并闻有避火一法系从图书生得来惜其为小人所倾卒不获竟其功效然亦可见华人之灵巧实不逊西人其苟能振兴其事势必日有起色矣且夫振兴之法当握要以图而迂远难行者弗为也当惟本是务虚浮无实者宜除也然则其要安在其本安在曰精学技艺而已为今之计宜仿武备学堂之例设立技艺学堂一设于北洋之天津一设于南洋之上海有成效后再行逐渐推广由一县而至数县由一省而至数省开办之初延西国技艺名师专司教习凡聪颖子弟及有志之工匠一概准其入堂学习每月一试年终则举行大考择其尤者厚给花红以资鼓励振兴技艺培植人才不外乎是也然而培植之道杂则不能有功溢则必无成效是宜大加陶铸广为栽培务使无一技不精无一艺不巧方可与西争衡也是故堂中宜分为十所以宏教育焉请详言立所之法以备采择施行
一曰奇珍所宜购各国珍奇物件陈设所中举凡奇材异物东金南前照乘之珠连城之璧及一切有用者下至于吉光片羽薄技微长无一不备并购各国商务技艺书籍译成华文存于所中此非炫耳目之观欲资人之揣摩增人之识见也每当功课余闲令生徒入此中所抚玩摩挲互相讨论审察物之优劣辨别器之精粗并由教习亲为指点俾得易于明晓其不在堂者无论士农工商如欲入所览观亦惟先期报名由监院带同玩索庶几技艺之道愈考愈精焉
一曰格致所首先学代数八线切锥曲线句股等法所以立技艺之基也次则分别轴杆法重心法锤击摆动之理平速变速之理汽机运动之理汽机化分之理并考核各项阻力藉知建造之安稳如轮齿汽车轮轴起重之阻力金木各料之扯力压力受力汽机之马力热之化力力之何以能弯曲能任重与夫传声回声生电取电光学一切理法各就性之所近极力研求比及精通然后再择技艺一门专心学习行见奇才异能之士日见其多斯可不借材异域矣
一曰图画所制造机器必先绘图是图画者技艺之本也假如欲造一器具建一桥梁无图以导其先则不啻夜行无烛暗中摸索形式之方圆安能悉合尺寸之大小安必无差而欲矩折规旋得心应手不亦难乎顾图画之法当先画几何次画机器房屋山梁而其功又甚细举凡扳移法轴旋法圆柱立锥旋幂曲幂格幂交幂内体立锥内容圆柱内容直曲界体等法当今学生精心习练学之有素然后欲造一器皆能先绘图形则不致差以毫厘谬以千里矣
一曰化炼所西国技艺书院皆视化炼之法为切要之图凡百工作有关化炼者甚多如造棉花药铜帽药古鲁饬迷药矿强水硝强水盐强水取气以制轻绿阿马尼阿以制硝及糖酒等物皆非化炼不能精而其致力亦分浅深初学之功当化水以分轻养藉明微尘之质点而后蒸水滤水炼铜铁分金银骨炭用以点糖金质实有信质灯煤笔铅金钢钻何以为炭气轻气球何以能升其他一切技艺有关于化炼者悉当研求则物质之本原物体之精涩无不洞晓矣
一曰开采所专习采取五金及开石挖煤之法此工艺最要之端也学之法当分数类首为金质如金银铜铁铅等类次为土质如水晶等三十四种次为烧质如硫磺等五种次为玉质如宝石金钢钻各项而一切采法勘法分优劣法尤宜辅以格致之功如办别矿质必以强水吹筒此化学事也水土结成晶类之理石质之颜色气味必须考求此格物是也他如苗之衰旺何以能详采之浅深何以得法当令学者一一研究迨至学有把握则中国矿务俱可任用华人工价既廉办理尤易合法复何须雇[用](困)洋矿师哉
一曰制作所专习大小工艺木艺则先究弯木合木刨木锯木而造木模制木器等法毕贯焉金艺则先讲煆炼之法而淬五金铸钢模造铁轧等法渐及焉石艺则先习制塼合泥刻石而造砖制玻璃铸磁器瓦器等法悉究焉余若造绳缆制钟表印书画以及针钮拢式等物听凭学生择习一艺精益求精不得有乏骛之心不得存浅尝之见数年后凡各种用物之物皆能设局创办推广销售之路扩小民之生计即塞国家之漏也
一曰工程所工程所包者甚广上则可富国强兵铁路之工程是也下则可厚生利用营造之工程是也故泰西各国莫不重工程之法然而习工程之初又与制作互相表里如造石造瓦造灰造管造火泥造铁料木料等法皆所当求否则不明其奥窍不知其精粗一旦起建工程势必不能巩固也且工程之中以筑铁路为最要地之凹凸者务须填平先铺以石子架以木条后再以铁轨横其上其法极为细密当今学生以此为首务而营屋舍筑桥梁造水闸浚河港开井塘亦必一一毕贯则遇有兴作斯可参酌西法揆度时宜而并无烦洋人之指点矣
一曰机器所西人之于技艺虽一丝一忽之细无不赖机器之功所由物美价廉商务日旺也今欲推广机器使工人尽造其精莫如设机器所以课生徒先学造模之法如铸铜铁造螺轮等模悉关紧要机器则以小而剪铜搓铁大而织布纺纱以及打铁炉熔铜炉倒焰炉与凡制造所必需者皆宜购备若干种安置所中备学生随时揣摩并由掌教亲为提撕明其制作之功习其运动之法学有成效不特司机之职无须借异域之才兼可造成大小汽机运往各处销售将见利权独擅国势日新何难驾泰西之上乎
一曰种植所种植亦技艺之一也西国莫不讲求故其新法日出如枯瘠之地转为肥饶高亢之田转为湿润近来更得用电新法凡各种植物设法施之以电芽既易于生发苗更速于长成此诚大有益于农务也今诚设种植所专格农桑凡土性之荣枯地质之美恶何种稻宜于润下之区何种麦宜于亢燥之地如何壅田不致苗而不秀如何培种始可以丰而多收水旱灾荒宜如何绸缪于事先并如何补救于事后桑则用何法培护萎落方可无虞蚕则用何法养烘疫病方能尽免凡此诸法苟格以精心究以实力则种植之道自兴焉
一曰测量所西国格物致用半由于测量之功如测风雨燥湿寒暑则有表测远近大小高低平斜则有镜然苟非习之有素安能用之得宜制枪铸造船非明测量不能准安机器置灯塔为营造非晓测量不能行是测量之宜讲明矣而且定重心法量物热法量光力法量镜中原光点法量气之多寡法量水晶角度法量电之强弱法量电有阻力法量声迟速法量力轻重法皆测量之学也凡厂中之总监工俱应深明其法方能胜任愉快否则不知利弊讵能动协机宜故欲培植监工之才则测量之学为要焉以上十所皆振兴技艺之学者也诚如是之分门别类运以精心则栽培既得其宜技艺日见其巧其有能钩心角造成精奇物件者果属有裨于国计有利于民生更赏以荣耀头衔给以专利执照则风声所树遐迩逖听其有不争自濯磨以期争名争利者乎夫而后制造可以多夫而后商务无不盛矣
皇朝经世文四编卷四十三工政
纺织
纺织论
郑观应
黎召民方伯曰富强之道不外二端彼需于我者自行贩运我需于彼者自行制造诚哉是言也进口之货除土外以纱布为大宗向时每岁进口值银一二千万光绪十八年增至五千二百七十三万七千四百余两内印度英国棉纱值银二千二百三十余万两迩来更有增无减以致银钱外流华民失业洋布洋纱洋花边洋巾入中国而女红失业煤油洋烛洋电灯入中国而东南数省之柏树皆弃为不材洋洋针洋钉入中国而业冶者多无事投闲此其大者尚有小者不胜枚举所以然者外国用机制故工致而价廉且成功亦易中国用人工实笨而价费且成功亦难华人生计皆为所夺矣如棉花一项产自沿海各区用以织布纺纱供本地服用外运往西北各省者络绎不绝自洋纱洋布进口华人贪其价廉质美相率购用而南省纱布之利半为所夺迄今通商大埠及内地市镇城乡衣大布者十之二三衣洋布者十之七八呜呼洋货流通日广而土产运售日艰有心人能不惄焉忧哉方今之时坐视土布失业固有所不可欲禁洋布不至亦有所不能于无可如何之中筹一暗收利权之策则莫如加洋布税设洋布厂西贡进口布税漂布每匹值洋三元半者须纳税一元三角是值百抽三十七矣扣布每匹值洋三元一角五者须纳税一元三角是值百抽四十矣今中国洋布税值百者仅抽其五甚有不及五者如扣布每匹止纳税四分洋布之宽三十因制长四十码者每匹仅纳税钱余或八分四分轻微尤甚此不啻授以利权畅其销路所由进口日众获利日丰也今若改章加税使价值渐贵运售渐难则土布之销场渐广失之东隅收之桑榆未为晚也换约之限期以十年届期毅然行之必有成效然既杜洋布之来尤须自织洋布以与之抗衡通商大埠及内地各省皆宜设纺织局并购机织造以塞来源查纺织工作共分三层首曰轧花西国轧花向亦人力自英人怀德尼出始创机器而利便百倍于人工西人综计每亩棉花岁收六十六斤人工轧花每日可得净棉三斤许必须历二十二日始轧成一亩之花自机器行则日半已足敏捷可知棉中杂实又可提清松匀洁白华人皆喜用之次曰纺织工分十二层曰打花去土曰弹花成片曰梳棉成带曰引棉成条曰初成松纱曰引长曰卷紧曰纺经纱曰制纬纱曰络纱成絖曰合絖成包曰提检废棉皆有机器纺成倍精倍速所亟宜仿行者也三曰织布工分六层曰络经曰浆缕曰织缕曰摺布曰印花其机器有大有小不但程工捷速而织成布缕亦精细圆匀胜于人工倍蓰也论纱布之利各国莫不讲求尤以英为巨擘当西历一千八百六十八年棉花厂有二千四百七十处织机有四十万座纺纱梃子有三千二百万根以后逐年添设局厂日多纱布运往各邦以亿万计其棉花皆采自美国印度织成纱布运售于美印中华技艺既精心思尤巧所由独擅利权也年来日本机器织厂日增所织各种棉布运入中国销售者亦日见其伙今中国已于上海汉口设局纺织果办理得法以自种之花织自用之布工贱价廉无须运实可收回利权惟华人用法布者过多两局纺织不能敷用倘再推广设局及于内地各区除销本国外并可自派轮船运售于元山釜山仁川及南洋各岛则纱布之大利何难与泰西日本诸国抗衡哉
纺织篇
张骏声
纺织为富强之本其益甚大其利甚宏其裕饷源上足以有裨于国其扩生计下可以藏富于民所以天下五大洲瀛环百余国莫不研求讲习视为切要之图也查迩来洋纱洋布出货日盛进口日增花样则愈染愈新质缕则愈织愈细良西人讲求纺织不遗余力运以精心遂致中国利权半为西人所夺当光绪元年棉布及棉纱棉线进口值二千零六[十](由)万一千一百四十三两绒毛布进口值四百五十六万一千四百二十一两斜纹及各项杂布进口值十七万七千八百四十八两及光绪十七年棉布纱线进口增至五千三百二十九万零二百两绒毛布进口增至四百六十九万五千二百五十六两惟各项杂布当光绪八年最盛计长二十八万六千八百八十五两及十七年减至十万一千二百零四两此其故何哉因上海汉口两局织成斜纹等布日见其多是以杂布进口日形其少也由此观之则知中国仿西法以纺织不但可以谋富足抑且可以杜漏今日汉局渐有起色汉局亦将恢复其章程固灿然大备矣然而统观中国全局尤须妥筹善法以期利天下功普苍生也且夫筹办之法有六曰推广生业曰保护利权曰慎重人才曰研求漂染曰培植根本曰扩充贸易请详其说如左何言乎推广生案也中国幅员之广古未有人民之众约四百兆有奇需用纱布之繁不可言喻乃除上海汉口外余无一省设局者纱局亦仅三四处而欲与洋纱洋布争胜不亦难乎为今之计应恢复上海布局并宜择通商各埠及产棉之区多设纱布等局以期愈推愈广查外洋之兴纺织皆招股份设立公司其法良其意美然而中国欲设公司集股亦颇不易何则自矿务公司连番耗折人皆视股份为畏途纵纺织较开矿为稳而人情难于图始乐于观成当开创之初或且虑其不成或更恐为中饱势不能踊跃乐从欲筹妥便之法莫如由官集创办以导其先并无庸招股俟办有成效众目昭彰然后定集股章程招商承办即将官提还再向别处设局兴办办有成效仍归商办如此轮流创导可兴无穷之大利而风气既开推行必广国家商民有不利益均沾哉所谓推广生业者此也何言乎保护利权也泰西各国纱布进口皆随时抽以重税值百者或抽十或抽二十或抽三十甚至有抽四十者如西贡等处是也
进口之税重其成本必昂销路必滞而本国之货乃可畅行保护利权固当如是乃中国抽收厘税竟反其道而行如进口之税棉花每百斤仅纳三钱五分棉纱每百斤仅纳七钱洋纱宽三十六英寸长七十二英尺每疋仅纳七分五厘白色斜纹等布宽三十四英寸长一百二十英尺者每十码仅纳二分色布宽二十四英寸长一百二十四英尺者每疋仅纳一钱五分各色毛布宽二十八英寸长九十英尺者每疋仅纳三分五厘花布白提布白点布宽三十六英尺长一百二十英尺者每疋仅纳一钱如是轻微则中国纱布势难畅行无阻此虽有条约在然立约之始并无不准更改明文宜俟换约之期酌量加重而于本国纱布略宜减轻即或不能减轻亦须照洋税一例既完正税后经过关卞一概免抽则不至为渊殴鱼矣所谓保护利权者此也何言乎慎选人才也天下之事皆以得人为要图固不独纺织一端也然而纺织之废兴亦视人才之得否故用人宜慎焉查用人之道莫善于外洋外洋各项公司有司事有董事又有众董中推选一人以为首领凡局中公事悉听其指挥遇有变动情事则邀齐商董会议必俟询谋佥同方能照办又有司账人将出入之数按日稽查故总其事者虽大权在手而分毫不能作弊其立法可谓周矣今中国各项局务皆以官为总办司账者又有总办延请只有随声附和谁敢发伏摘奸故总办任非其人百獘即因之而起今欲妥筹纺织办法莫如仿公司章程总办不由公派而由众董公举总以熟悉商务可以胜任愉快者为度不必论其官阶大小也至于司事人等尤须严行甄陶浮躁者不用虚矫者不用吃鸦片者不用嗜嫖赌者不用不达时务者不用不悉商情者不用其有才识兼优者则宜厚之以礼与其养什百庸众不如收一二贤豪也此为振兴局务绝大关键所谓慎重人才者此也何言乎研求漂染也凡纱既成布其色涩而无光其面毛而不滑此其故由于纱中已加胶质机内不免油污是以漂染之功为要焉按西国漂染之法厥有数端一用机器烙炙丝毛以令光滑一烙炙时将布数疋连成一疋以便循环不已一鑞锅置放石灰将布浆沸七时一用净水洗后浸于盐强水之酸水中一浸于松香水令沸八时复洗之以水一用漂白水浸一时许再以水洗刷一用纳养炭养二水漫沸二时许再以水洗刷一浸过漂白粉水复用盐强酸水浸之一于棚面台上晒置三时再洗之以水一用轧轮轧干一用大水桶进气加热令布烘过桶外以便全干此漂布之要法也至于印染花色亦有数端或以颜料及濇料印于布面成花再蒸气令变各色花式或浸先以颜料水再上药料令其花样一新或将盐强水置锡若干再和以颜料印染或用阻色料浆将白布先印成花再以颜料染之则有浆处仍为白色极为分明或将濇料先印于白布后以颜料水染之凡此诸法纺织家苟能研求则布质必精布色必美销路不期其增而自增矣所谓研求漂染者此也
何言乎培植根本也纱何以纺非棉不能纺也布何以织非棉不能织也是棉花者纺织之根本也中国之棉洁白有余长不足仅可织斜纹平纹等项粗布今欲妥筹办法多织细布标布非培植洋棉不为功培植之法宜择天时和煖之区相度机宜试行布种最要者种时当令成行行数以稀为贵美国种棉每料皆相距一尺五寸至二尺五寸不等故能多得脂膏多吃生气无堕落之病无歉薄之虞计其收成之数每英地一亩即中国六亩若山边瘠地能收棉一百磅平原肥地能收五百磅中国诚照此法多植洋棉则出棉日众不但可供纺织之需并可以其有余贩运日本印度及英国各埠推广销售一则可以扩生计一则可以擅利权而中国富盛之基有不从此而立哉所谓培植根本者此也何言乎扩充贸易也纺织纱布全赖流通之远销路之多方可恢之愈宏持之愈久此其法当先疏通内地贸易凡通商各埠以及西北各省与夫城乡各镇皆当多设分埠或寄售于布庄尤能省费迨至纺织日盛并备轮船运往东南洋各埠如横滨长崎神户箱筑地釜山仁川西贡仰光滨角爪亚新加陂小吕宋新金山檀香山皆为华人旅居之处销售自不难为力随后再逐渐推广运至外洋则获利之丰可操左券焉或谓外洋纱布充斥闤闠谁复购诸中国一旦运往势必折耗此说也吾不以为然信如其说则棉花亦外洋所有而何以取诸中国者仍络绎如梭也磁器亦西国所精而何以购于中华者仍循环不已也乎大布夏布出口每年尚为数不少岂纺成细纱织成细布反无人过问乎吾知其不然也所谓扩充贸易者此也以上数端皆筹办纺纱织布之要法也大抵天下事拘而守之则易扩而兴之则难然以知其易而遂安其易则成规自守故步徒封不但无益于民而亦无益于国知其难而不畏其难则竭力图维悉心整顿不但有利于国抑且有利于民此在有识者自能辨之也尤有说者大学言生财之道一则曰生之者众再则曰食之者寡三则曰为之者疾四则曰用之者舒吾愿司理纺织者三复斯言身体而力行之局务庶有豸乎
纺织三要
殷之辂
粤自生民以来日用所需为物虽繁而最切要者布帛菽粟而已故民事自耕稼而外惟纺织为当务之急中外各国无不于此关心焉中国纺纱织布之器向亦称机但恃一人手足之力以运之未免迟钝且纱之粗细布之厚薄不能一律均匀在创始者亦本苦心孤诣而继作者乃竟不更求精遂使数千年之旧法一成而未之变此固小民之过于拘守抑亦上之人别具好尚末视工商未能鼓励其心有以致之者也自泰西汽机法创工艺振兴纺织之器遂益渐增美备通商而后洋纱洋布之运销东方各国者日益盛中国销数尤多故欧洲各国频年所增竟成动于三计所增之机动以万计梃子之多几不可数计而纱布依然畅销于是民赖以富商赖以兴而国更赖以强虽其富强且兴不尽关乎纺织而纺织之利寔几居半焉虽其利不尽得之于中国而中国寔亦居半焉外国多一分之利即中国加一分之漏虽其漏不一端而纱与布其大宗也夫同一纱与布加以曲折运费尚能与中国本出之土布争衡则以其工省而价廉也工价之所以省且廉者则以汽机之器制神而用广也若以中法向用之手机与西法美备之汽机较短长是不啻跬步维艰而与飞行绝者相征逐岂仅瞠乎其后直将颠踬而蹶矣然则欲保利权非仿行西法振兴纺织不可中国诸当道固早见及此十余年前上海织布局已开其端虽因办理未得其法暂为中止而有志之厂复以千年前毅然重兴规模宏展办理亦渐得法二三年间所出之布已日得万余码自纺之纱亦日得七八千斤且布质合用人多预为订购成效既睹推广何难于是汉阳布局亦仿而兴起已说者谓纱布一大宗之利中国当可于一二十年间次第收回其余西法亦必见利思迁是诚中国一大转机国家商民与有幸焉乃不料上海布局灾生俄顷一炬成灰百余万资本竟悉掷于虚牝在诸当道及与股诸君遭此祸变固属抱痛切肤即旁观者亦孰不扼腕咨嗟太息而不能自已乎一局之成败所关犹小大局或因之而生疑阻则甚可惜矣然而有识者断不因噎而废食且不待瞻顾徘徊而复兴之举当必立见施行今果不旋踵而盛观察已承李相之命由任奉调来沪专办布局先后事宜将见旧规重整或且较前扩充以中国之博大合上下之财力复此盛业宜可从容布置举重若轻至于如何筹办当局者自必悉心审度益致精详又何待草野献策为哉惟是务大者或遗其细规远者或于迩从来办大事者所以贵集思广益也因承明问谨抒管见条陈如左以备采择
一资本宜先措垫也上海布局前此股东丧资过钜其旧股既补出于前复丧失于后尤为创巨痛深在富厚而知体要者原不难如数再出而其中当亦有尽力上股专赖此蝇头以为恒产者则万难复措即另招新股而疑畏方生难期踊跃或且妄谓天意不欲西法流行中国故特降灾以警若再勉强从事是逆天也此等见解中国最多不独小民如是即大老亦所难免殊不知天不阻人之成而藉灾警以坚人之志或亦有之试观泰西一器之成甚属艰苦往往竭几人心力费几许资财经几多岁月千磨不退百折不回而后乃能克竟全功坐大利今我仿其已成之法指顾间即可获利何等便宜虽此次灾警出自意外而实亦意中所当刻刻防备之事苟因此而益坚其志扩其规则人事尽而天心自顺先难后获乃为无愧岂可妄生疑阻馁惰志气乎惟此乃可与上智言彼小民习气不化难以语此是必上之人有以先之劳之除招股集资外无论公私闲有可拨借者尽先借垫购机造屋立即兴工俾局面焕然一新庶足以资观感释疑惑而股份自必源源而集将来局厂之兴方且如草木逢春日盛一日岂仅复旧观而已哉
二用人宜加慎选也凡设一局自总办以下各执事及工役人等动以千计固皆当实事求是各称其职而其责任重钜厥惟总办总办得人则各执事自无溺职工役亦无犯规局务未有不蒸蒸日上者故慎选总办为开局第一义凡局皆然而织布局尤宜加慎以为其振兴工艺之初基扩充商务之根本将来收回利柄驯致富强国计民生胥赖焉此诚中国转剥为复一大关键不仅系成败于区区一局已也为之总办者所贵能见其大功仍不遗其细又必公而不党中而无偏略官场之体统扩商务之宏规夫然后胜任愉快悦服众心如是而犹不兴者吾不信也然则总办得人则一局固无余事矣但总办之权不嫌太重欤曰总办之权不可不重而授总办以权之权则不可独专闻泰西集股之公司其总办必以股大者为之而局务除常行外凡章程举措等事则总办不得自专必合众股东公议而后定设其事可者半否者半或否多于可则置勿复论若可多于否乃即举行此虽西例实亦中国古法即谋于庶人三占从二之义慎之至也惟不因宜此而过侵总办之权致多纷掣至于必以股大为总办觉太拘夫总办非才大心细且能任劳怨者不足以胜任彼出大股者或才具平常或有才而不愿劳心则又何必定执此例设使相强难免有误事机虚縻奉饷中国办公各局总办类选道府大员前布局虽亦以股大者领之而其职则出于上游所专命有股者均不能置可否是亦不免千虑一失难昭公允今拟参酌中西古今成法而稍变通之凡总办以下之各执事虽可由中等股东自当或保荐所知之人当之而日后升降黜陟则必归总办节制局中事务虽可许股东与闻或条陈所知利弊以便兴除而一切事权则必归总办操纵各股东均不得擅侵重其权即所以重其责也惟总办一席则当分其权于众股东公举则举公措则措庶免偏私而服众心即或以为官商合办之局总办当仍由官放亦必许众商互相纠察设不胜任可由众商陈请当道另选贤老如是则总办一席正矣总办正而各执事自无不正局务之兴可翘足而待也若夫约束工匠另有详细规条既有总办自不难随时审订兹不复赘
三厂房宜更精造也棉花工艺可分可合目下初设公局自宜合办即更以总名曰棉艺局一局之中约分三厂一去子厂二纺纱厂三织布厂每厂又分若干房如去子厂则有子花房收买子花堆储于内去子房排列去子机器工作之所净花房已去子之花装存于内纺纱厂则有开松弹松抽带引长初二三次转紧及成经纱纬纱并约匡打包等十余段工作每段皆有机器皆须房间排列如纺织相连可省约匡打包二事若出纱多于织布此二事亦必少留地步织布厂则有绕纱作经浆纱织布摺疋等五段工作每段皆有机器皆须房间排列余如汽机房锅炉房吹风房修理机器房账房客房总办及各执事住房则又各厂所公需或分或合而皆不可少者也凡设一局必先将各种房屋配合若干机器核算广长丈尺应需地面若干平方又必顺工作之次第列为前后左右中间各有天井即便蓄水储煤又可随墙开便于通光通风之用此大略也查厂式在泰西初亦无一定公法惟数十年来至于今日愈造愈精早有图说着为成书可以参观取法而其最要者略有数端一要便益设厂之地须近于江河则取水便而足用不竭近于出产则购料便而运费可省近于都市则销场便而货不停滞得此诸益厂乃可设若更近于铁路近于煤矿及易雇工匠之处则获益更多矣一要合利同一开厂而小厂每不如大厂合利之多诚以厂大则工作分任而事益专精费可广摊而成本轻减且能审其材料易于管理故厂愈大而利愈丰也一要防患泰西无论何等公司莫不勤防火患除立救火会备有各种机运水龙及灭火器具时加操演外造厂之初必预留隔火路四面多装水管通于各房偶有失慎不难立时扑灭造屋材料各用铁质即使有人故意纵火亦难延烧若棉花虽易引火苟加意于此亦何患之有哉一要后步照前说开厂固宜大不宜小然或资本一时难于遽集则不妨先从中等厂式办起惟厂基左右必备空地则将来增设机座可以添造厂房而前后工作层次仍不紊乱或有少购机器而愈造大厂以备后增者甚属非计空屋多则搁本重而无利可生空地多则搁本轻且可种植以生利其得失相悬远矣如地价太贵亦可兼造楼房安机工作亦属简便至于后面而亦宜多留空地离厂约一二丈可造浴房及工匠住房而薄收其租其屋亦必清洁俾免生病则不致旷工此皆有益而非空费也造厂理法虽繁大要不外乎此是在始其事者变通尽善而已
四机器宜购新式也泰西自兴棉花工艺以来所有去子纺纱织布各种机器屡经变易已精矣而益求其精已灵矣而愈致其灵迄于今则新之又新仍无止境无非欲其出货速而且美则成本减而利自厚故能常操胜券我中国甫经开厂势必向泰西购办机器即使所购极新可以尽彼之长而往返重洋已不免多所縻费设误购旧式或非极新者则更难与争衡所幸中国棉价工价均较外洋便宜果能购得新式之机虽出重价亦且合算故购机一事必须慎简谙练老成真实可恃之人庶不致误至于三厂机座之多寡固宜相配然去子之机所出之净花可多于纺织所需之数一倍或半倍纺织所出之纱可多于织机所需之数一倍或半倍净花与纱均有别销若将来添设织机本厂之净花与纱亦可敷用不须外购此亦当于造厂时预为酌定者若能更设漂染印花之厂购用新法机器或另办或归局办亦属棉艺一贯之事且利较纺织尤厚所当一概仿行者也按各厂本以分办为善合办未免太繁难以周到然开办之始别无交互欲竟全功非合不可虽合以总其成仍当分以专其任若去子漂染两厂亦不必连于纺织因地制宜可也以上所订棉艺四宜虽不足以尽局务之详而局务之梗概已具特谨就一局之成而言之耳若夫中国大局攸关尤以棉艺为重试更推广论之庶国家商民等均沾利益其要领亦有三事焉谨将大意申次于左
一曰不禁仿效以溥公利侧闻前此上海布局开办之初有禁止仿效准其独行之说岂狃于泰西有保护创法者独行若干年之例而误会之耶夫泰西之例本为鼓励人才兼酬其创始之劳不闻因人之法而复禁仿效者中国此举系欲收回洋利以拒敌洋纱洋布来源之盛非与本国人争利也设若误行此例是何异临大敌而反自缚其众将士之手仅以一身当关拒守不亦傎乎且即以自家争利而言他业或防分夺纱布则无庸虑此以中国人民约四百兆计足之每年应需纱布之数必须如前局增至千处所出之货庶可敷用试问千局岂一二十年所可增设即使果能增千局而纱布亦不虑有余此固寻常商人所能计算者何当道转昧于此遽行仿效之禁乎是或传闻之误未必有此事也为今之计不但不禁且必多方劝导使知振兴工艺之益而棉艺为尤足可恃则凡富有之家及小有资本者皆可纠集股份广设棉艺局厂不复虑银钱间搁无处生利矣中国工艺悉听小民自为故恒守旧法无所进益有闲财者无非开典当钱庄及贩鬻百货而此各业又因趋之者众无大利益或且亏本故常虑有钱无生意可做今若先开西法棉艺一门使之耳闻目见灼知其中利益之未有不奋然兴起者始虽用其劝导继则如水赴渊不独棉艺可必大兴各项工艺亦将继起也商既得利向业纺织之小民即可改为局厂之工匠出布既多价必从廉用布者亦得便宜是商与民均沾利益也在国家即可更订棉花税则并可计机征捐以资办公之费所谓办公者即下文学机器考究种植等始虽不足久必有余其利益于国不更大而远乎是真上下交相益之事所以为公利也二曰遣学造机以规久远夫仿人之法而不能探本穷源终不免受制于人则所谓仿行者乌能持久乎西法之本源机器而已机器之日新月异务极其精而已今中国棉艺初办势不得不出洋订购果能购得材美工良极新之机不受欺蒙则虽价昂费重尚属便宜原不必吝惜区区若竟因此以为永远可恃则将来终有失其所恃之一日非自立之道也设仅开办一二局不欲推广亦可不必深求不推广断不可与西商敌且器不能久而无坏除随时修理外必有添补更换之时亦非可永恃也设使所用之机器为天所独授于西人惟西人能造之华人断不能学则亦何必枉劳心力中国本多智巧之士聪明有特过诸洲者惟因好尚不同用心各异遂使古法失传自西人入华华人颇有深思自得能自造机器者鄙人目见耳闻固已指不胜屈无待缪陈也又设西人素矜独得之秘不肯传授外人则亦无可如何西人创法除保护独行期内不吝惜无论本国别国皆肯指示而此三者固皆非也然则资遣巧匠并已有心得之士出洋学造机器非甚难事惟当厚其资斧俾得做布得以实事求是庶不蹈前此遣派学徒有名无实之獘学成回华即可转相授受利赖无穷矣欲规久远者此事即当亟行为要三曰讲求种植以扩货源考产棉最古之国首推印度因天时土质均属相宜中国棉种即自彼传来及今约四百年而宜棉之地则更多于印度若美国产棉之盛不过四五十年耳而棉种则反最佳丝纹极长故印度早已改用美种所出之花价昂一倍以亩计利亦倍于本种者缘英国设有卫棉公会为印度采选美种并新创马加第去子之机器及新法种棉之农器送与印度又将种棉得利之法印成多书以教印人专望印度多产上等棉花同于美国诚以英之本国近于寒带素不宜棉故经营属地若斯之切也今中国初仿西法固无一事不落后尘所幸地博土饶差胜一筹苟能于种植一节加意讲求非他国所可与争既兴纺织而棉花为纺织之源尤宜先筹良法俾出花多而且美方为至计乃至今仍听小民拘守旧法未见有起而导之者岂以其利在于民故膜然置之与实则此事小半利民大半利商与国明者自知无庸剖赘所愿谋国事者早为筹及毋再观望斯诚善矣此事既不用责之于无力小民又不能使一局独筹故上之人责无旁贷也若论办法无事他求即以英之所以筹印度者而益加切焉斯可已取则不远折枝非难知必有采及刍荛者行将拭目视之
机器织布纺纱宜用中国木棉方可收回利权论
施景琛
考海关贸易册外国洋布进口每年常嬴中国银三千八百余万两此皆一去而无可塞之漏也自上海湖北纺织局兴稍稍足与争衡然沪局布机仅五百五十张鄂局布机仅二千张即使逐日开齐常年出布不过九十余万疋而外洋进口仍有一千三百万疋此中漏亦复不少且仅此自织九十余万疋中类多利用绵纱我国欲收回利权要不过得其十五六分中之一耳然使九十余万疋中所用木棉纯行采诸中国犹可差强人意乃难华棉者动曰中国棉花色虽洁白而丝甚短只可织成粗布不能织造细布以敌外洋之利以视美国南岛之棉花纹长半寸至二寸粗六百分寸之一至二千分寸之一一磅花可纺成长一千英里及三四百英里者相去远甚窃以为不然土花原非无用其出于泉州龙溪同安者往往高六七尺吐实累累名为攀枝花江浙木棉亦擅无穷之利即使丝纺短纺织不甚相宜然使洋棉与华棉互相搀用亦万无不利之处若分纱为五等以洋棉织成者为上等以华棉三分洋棉七分和纺者为二等凡织各项细布当无不宜用之以华洋各五分者为三等以华七分洋三分者为四等凡织中号各布亦当无不乐用之以全系华棉者为五等凡织土布无不更宜之如此互相和用不啻水乳交融必无形之可判行之既广土花之用有不普哉如不之信试用西国轧花机器打花去土机器弹花成片机器梳棉成带机器引棉成条机器初成松纱机器中引长纱机器纺紧棉纱机器纺制经纱机器纺制纬纱机器络纱成絖机器合絖成色机器提检废棉机器一一施工然后再经织布之络经机器理经机器浆缕机器摺布机器同其织法施行办理应亦无不合用闻湖北纺局亦间有采用黄冈麻城孝感黄陂等处棉花虽甚洁白不逮洋花而丝经之长略可备用若再纺之得法则无可废之土花矣不然木棉出口按年常七十余万担夫洋人果何乐而购此木棉哉亦以木棉往俟纺成后以洋纱来从中转运利中华之利耳然同此木棉与其经西人转运之烦何如自纺之为愈也且尝闻西国格致家有言曰植物之性只顺土宜若移植花花以补土花之所不及则织布之获利或亦更有券可操其言不谬为今日计使择美国南海岛之种余如埃及新哇林南亚美利加巴西各种均不甚佳而种之于广东江惠潮福建之泉漳顺其土宜试行布种然后再相别省土宜逐渐推广其布种先须得法当春初地气生发时先耘数次随即作成畦畛每畦宜一步许半为畦面半为畦背长宜八步迨清明前后浇灌三次越日天如晴朗立即下种不可过迟撤种当以机器非徒捷速且可均匀果如此则种植之道得收成无不旺矣收成既旺生生不息用洋花无异用土花之便即因之多得其用洋棉犹华棉也又何至按年失去纱利哉抑更有说者洋布进口逐岁加增中国之利渐为所夺今欲推广纱布利源莫如增添器具使纺织日多则洋货来源始能渐塞试观西国纺织之器年来增培当西历一千八百十三年英仅有纺织纱机器二千四百座现已有四十余万座矣所以纺织纱布运往亚洲操奇计嬴有加无已中国生齿日繁而纺织机器仅有数百架安能塞彼漏允宜充扩厂基增添机器以开绝大利源也
机器织布利獘说
机器西国所尚中国所无今中国仿西国用机器以战以商则可以耕以织则断不可请详其说夫用机器以战则西国机器如开花克虏转轮田鸡来复枪小手枪大轮船铁甲船电气水雷自行水雷性尔水雷磺强水雷之类实胜中国之火器战船取其长以卫国仿而用之可也今各省之制造局所仿造可以利战是也若用机器以商则西国机器如火轮船之载货电线报之传价亦较中国之商舟信局为速夺其利以裕民仿而用之今各省招商局所仿行可以利商是也用机器以战以商此二者皆有利而无獘也故曰可也若用机器以耕以织则不然倘用机器以耕则断不可夫中国重农与西国重商不同四民之中农居大半天下之农以亿万计一农之耕足养八口之家若用机器之耕则万亿之农皆饿死矣其家之饿死者更倍蓰矣或谓运动机器可即用其人噫运用机器岂能尽用此亿万之人哉此三尺童子皆知其诳也此亿万众难保皆束手待毙倘作乱焉岂额兵之力能乎哉若用以耕利未获而弊已大故曰以耕则断不可而用机器以织则尤不可夫农家之妇女皆事织食指多耕不足赖织以济岁或凶耕无获赖织以济尝见凶岁妇以织食夫女以织养亲比比皆是也或男子疾病则女子仅织以医更有嫠妇抚孤恃织以守节孝女事母恃织以养亲如是者正复不少也今一旦用机器织布则设遇凶荒疾病必致男女皆亡且嫠妇与孤孝女与母将尽饿死天下之妇女饿死者当以亿万计可乎不可此尤利难言而獘至大也故曰以织尤不可也自洋布入中国而中国之土布日难售矣织妇已多难活命矣乃犹以为未足而更购机器织布以绝其命乎此计其利未计其弊也且创此议欲设此局者利未见而獘已滋事未成而獘已多焉数年前有彭观察者于上海创议设立机器布局诱人合股所得股金尽赀狎妓彼意合股须富人富人必狎妓惟流连花酒可交接富人乃易成事于是无日不携妓观剧狎妓开筵日费百金月费千金岁费万金皆此股金也股金千金万金皆为狎妓挥霍之金而已历三四年集数万金布未织一疋也机未见一具也局未见一设也噫獘至于此言之可为长太息也更有甚焉斯人也斯举也不但骗富人而且骗贫人尤有骗术之巧者念贫者必失业失业必谋事以是遇人即曰开局需人愿君举人用必敷岁月予多金及有荐人或为贫者则告之曰如合成一股则可荐数人盍于族戚友朋之富者代为合股则合股者既岁获厚利新荐者亦月得多金也于是贫而失业之人闻风皆向族戚友朋之富者怂以致寡妇之遗产愚子之祖田多变价而入彀中矣乃迟之久迟之又久而局杳然也金乌有矣织布局竟一大骗局矣呜呼其为弊也一至于此哉此事未成而獘已丛矣而幸未成也使其成也弊更大也然此非予一人之私言也近时上海新报已略言之矣
今闻事不中止另委贤员鉴于前章翻然一变既非骗局可望有成然不幸而成则天下之织妇不知饿死凡几矣而伟人亦尝计及之子或曰左爵相于甘肃之肃州府已设机器织呢局矣何以有利而无獘也曰是不同也彼乃织呢也固非织布也织呢中国向无之甘肃赴恰克图互市之呢乃俄国织之今设此机器织呢局是夺俄人之利也故有利无獘也织布中国久安之中国如江浙省土产之布乃妇女织之今设机器织布局是夺妇女之利也何求利忘獘也且织呢用羊毛机器织之系以弃物成用物又工省故利大至织布用棉纱机器织之竟废人功夺妇功绝生路故獘大二者虽皆用机器以织而事迥异即情不同利獘分焉未可以彼例此也今之司其事者酌定章程详为核计言购机若干具日织若干疋资本若干两获利若干金似利尽锱铢算无遗策矣呜呼计其利亦尝思其獘乎计己之放利而行则得矣亦思人多绝命而死何忍乎倘思亿万织妇女将饿死也盍计利而防獘庶皇然惕废然返毅然止乎或曰西人洋布久行中国未闻织妇饿死也今念西人互市洋布为大宗故特设此局以夺西人之利似无织妇之獘也曰是又不然织妇受洋布之害夺土布之利久矣或饿或死不以相告宜今尚不知也况西人洋布之来散售于各省通商之口非专聚于上海一处也而江浙之织妇受害已深矣今织局更设于上海则洋布专出于上海即土布愈无人售而织妇必多饿死矣以机器织之洋布价贱人工之土布价贵也人皆售贱不售贵也且前闻设局立议织洋布兼织土布则人工之土布愈无人售矣是不但夺西人之利更夺织妇之利也局既开织日多局布不更多于土布乎土布岂复有顾问乎织妇不皆将饿死乎今闻机器已购织师已延股金渐集局事难止无已祗织洋布不织土布机限其数分售各口勿聚上海稍损之而试行以留织妇生机此亦无法之法獘之一法也试行焉始见为利为獘再定或行或止可也
机器
机器说
刘木寻
迩来数十年之间泰西各国则益务缒幽诡自其兵车艘械应敌之大者逮夫矿聚电鼓铸篹组以佃以渔凡裨日用者之具莫不有栝焉键焉殊形诡体一人焉尸之可兼数十百人之效中土人士震其奇諔而罕窥其窍也则统名之机器而已刘子曰是足以为异也与两仪奠居乃生列曜日月出入一幽一昭胡耳能聪而目则明员首方趾呼吸以生滋二物者非机之大可怪者耶若仅如彼等者剖判以来气机所鼓荡一发莫御代揅代精以有今日时会之遘人事之自然未足异也刳木为舟弦木为弧易穴居以上栋下宇今之人耳目习焉弗瞠以在尔时则岂非器之机者类耶习见者不之怪今泰西之为摩相譁相诧以不经斥之亦可谓不知类者也文人灌园抱瓮子贡过焉教之槔乃曰有机械者必有机事有机事者必有机心今世胶闻之士多耆其说将执以谳彼师仿泰西者之罪余以为瓮之为器亦机耳必恶夫机也者掬之以手从而灌之其庶乎而丈人不能则犹是避劳者也均之避劳则奚以直瓮而曲槔也蒙庄寓言大抵非实信其然也则吾甚惜子贡之善说辞而不以此折也且槔于今不足与于机者也丈人犹恶之假生今之世今泰西之为其譁且诧也滋甚矣无惑乎今之荧其听而其者之多也岂知自达者观之甚庸无奇则适与瓮等哉有瓮而劳于瓮者废有槔而瓮废有更逸于槔而槔亦且废为啬而功丰于民而省于力者圣人其必不以奇伎淫巧例也然则为舟为弧为宫室之圣人尚存于今泰西之为或先泰西为之不然其取而师放之也决于戏自非洞于识者闻斯言其能已于呵之也耶
论兴造机器
机器之利人人而知之一人之力可以敌十人百人之力一日之功可以敌十日百日之功其操之也约而用之也至广其为之也速而成之也至精固不必工于榷算善于懋迁而后知其为利之溥且厚矣然吾观天下之为利者熙熙而来复攘攘而往如水泻地无孔不入如蛰解冻无穴不钻而独至机器之利则皆弃之如遗略而不讲者何哉间尝默计深思而得其故焉大凡事之创于始者劳而难继于后者逸而易不独机器为然即机器亦何独不然今将购机器于西人则必求熟于西人者以为之价绘为图式寄于外洋铸造既成装载而至间有受欺中饱之獘者无论矣虽无受欺中饱等之獘而所费亦已不资既购矣又必求明于机器者为之布置调度点拨指划授诸蚩蚩者流以试用之或试之而不通于用又必为之变通迁就增减改易于其间至于再至于三必适于用而后已而所费益不资矣洎乎旷日持久尽善尽美机器工作之夫习熟焉而无虞扞格机器制出之货畅售焉而不至濡滞一若可以擅区区之利焉而不知伺其后者已矍然兴也今夫机器之不能盛行于中国者皆此争利之徒坏之耳一人倡之百十人从此而效之一家作之百十家起而攘之为之创者拚若干资本历若干时日费若干心血气力而后始获此区区之利而为之继者起议于立谈之顷成功于转瞬之间所获之利反有过之而无不及既而争之不已其势必至于两败俱伤一蹶不振并创者继者而均归于不利焉呜呼是亦不可以已乎何滔滔者之天下皆是也试以近事证之石印书局之刊其始未尝不厚未几而开局日众出书日多充栋汗牛无路销售纷纷倒闭者不可胜数自来火厂之利其始亦未尝不厚今日几几乎强弩之末矣近日机器轧花局附近开设不下数十家吾知将来必有获利者亦必有折本者凡此皆所谓争利之徒坏之也方今识时论势达变通权者莫不以仿效西法整顿商务为先而仿效西法整顿商务之道则莫要于兴造机器吾以为兴造机器易易耳不过烦在上一言之出一纸之颁令商民自兴自造之足矣何也泰西各国立法凡民间新制一器先呈其式于议院议院酌定年数俾专其利必俟所定年数之后始准他人仿造所以泰西有志之士殚其材力致其心思终其身矻矻孜孜惟机器之学是务其中有利存焉非特民风俗尚使然也我中国人之心思材力亦不亚于泰西使用之于机器之学何患不既精益精日新又新与泰西诸大国齐驱而并驾也哉然而通商以来特设制造船政两局专为机器开其端又有同文馆方言馆格致书院遴选俊秀肄习洋文以讲求机器之利迄今三十年中国之机器终不能盛行者非心思之不逮也非才力之不赡也徒以畏葸顾忌瞻望旁皇而有所不敢耳今诚以泰西之法行于中国有能兴造机器者在上者为之酌定年数俾专其利如有争利之徒重处严惩尽法不贷则有志之士孰不欲别出心裁另翻花样各制一器为谋利计乎尝见友人以钟表机器之法戏制磨墨机器一具市上牙侩之徒亦有以裁衣机器端制布袜造纸机器端制纸煤即小喻大略见一班亦足以知机器之不难制造也善夫机器织布局之规模也其中一条略谓无论本埠外埠不准另招股分添设一局以与之争利今虽火毁而议者毅然兴复不待再计而者亦为其获利既大而又无他局与之争利耳今诚以斯例推而广之则机器之可以获利者不仅织布而已也制造船政两局军国要需所关重大固不得以谋利论此外电报行船开矿缫丝数大端亦既次第举行无不获利矣若农夫之所以种植百工之所以经营以至日用所需之什物凡可以机器代人力者正自不少利之所在孰不争趋将见机器由是盛行而仿效西法整顿商务之道亦皆有所裨益焉耳
人工与机器论
美人阙名
以机器为工人之仇敌自昔然矣迄今制造日新而袭是论者踵相接出一新法可以裁省人工若干姑置不问而必悬为之禁曰一厂兴众工费当纺织轮车收乂缝纫排印诸机器初出之时无不执是说以相阻挠彼其自命为先几妄矣而或罪以造言亦苛也直无一真识者耳知利赖之偏者而忘其普者耳故织机一而可兼数工工必怨曰是夺我织工之业也不知布价廉而用者广用广则需工奚啻十倍初史退分生铁路驾火车便行旅利挽运而向之恃车马旅以为生者譁然曰是夺我口中之食也无几而食于铁道者国中人以百万数转运速则制造益多而暗中所增工业又十百于此佥知爱利亚豪其缝纫器与缝工较一以当五而昧于综核者又缌缌然虑十万缝工之失业而今不且多于无缝器之时乎是皆信而可征有册籍可稽者也大抵新法机器其制物也纵以速且多而价愈廉至夺一人一业之工而所增者恒五十倍近今街谈巷议见国中贸易之衰失业之众归咎于机器之夺人工信乎否乎我狃约国人当愚不至此吾不敢与当世争公是公非但不忍坐听机器被诬机士见阻则吾讲学会不得不辞而辟之以期有利于国人顷者某当道复以机器夺人工之说宣言于众殆欲使众无知者如昔日之毁维忒南纱厂至毁其半乎机器原所以代人工代之适以废之不废亦无贵为机器矣然而废者一而用者十他业之缘是以兴者且百焉且同心佣也而佣于机器者值多倍蓰同一物也而物以机器者价少倍蓰因之男女百工富于曩日者倍蓰而衣食起居侈于曩日者亦倍蓰非不知自有机器而物产价值异于古昔每行一新法而百工之操作顿变其故常有如某邑街车舍马之用而用电于是善诬机器者抵巘而言曰曩之为马蹄铁者释其手中锤灭其炉中火而咨嗟改业者且二百有九人此二百有九人者诚为可悯而彼发电力御电气与夫造作缮缉之人多于失业者数十倍而美利亦数十倍独非犹是工人也乎故增一新法即增一丰美之生涯其为工之母也必矣而又举国之人皆便利之此独不可喜乎使无新法抑何以跻吾国于文明而增工商之盛业第使无火车之络绎彼作力役者将何由朝出暮归散处于近廓之居高塽之垲以享其有生之乐近今五十年服用之华阅报之易几于人手一报而知识日开此独非隐受新法之福者乎就令新法有害于一人害一业一时一处而已矣其普永久之美利亦大足以相偿云前十年商务之盛已极至前四年而商务渐衰至今已极其源甚深非可以寻常之法补救之必如吾党所见到者乃可畅行畅行于将来可于既往操之券也如策归罪于新法之增添吾得预为之判曰以今日机器创新之盛赫于合众国之史册者往日不受其诬他日亦不受其诬也
制洋器议
有天地开辟以来未有之奇愤凡有心知血气莫不冲冠发上指者则今日之以广运万里地球中第一大国而受制于小夷也以地球三百六十度每度二百五十里或云二百里或云二百三十里如圆周积计之大海三分去一实为方一里者十三亿五千万我大清国北自兴安岭南自州距四十三度计万七百余里东自库页岛西至噶什喀尔距七十七度计万九十余里截赢补缩约南北八千里东西万一千里为方一里者八千八百万是一国而居地球十有五分之一也余百许国俄英法米为大据英人地理全志稽之我中国幅员八倍于俄十倍于米百倍于法二百倍于英但就中国言属部不与地之大如是五国之内日用百须无求于他国而自足者独有一中华地之善耳如是虽彼中舆地书必以中华首列非畏我非尊我直以国最大天时地理物产无不甲于地球而已而今顾腼然屈于四国之下者则非天时地理物产之不如也人实不如耳彼人非瞳首重瞳之奇我人非僬侥三尺之弱人奚不如且中国扶舆灵秀磅而郁积巢燧羲轩数神圣前民利用所创始诸夷晚出何尝不窃我绪余人又奚不如则非天赋人以不如也人自不如耳天赋人以不如可耻也可耻而无可为也人自不如尤可耻也然可耻而有可为也如耻之莫如自强夫所谓不如实不如也忌嫉之无益文饰之不能勉强之无庸向时中国积习长技无所施道在实知其所不如之所在彼何以小而强我何以大而弱必求所以如之仍亦存乎人而已矣以今论之约有数端人无弃材不如夷地无遗利不如夷君民不隔不如夷名实不如夷四者道在反求以上诸义备矣惟
皇上振刷纪纲一转移间耳此无待于夷者也至于军旅之事船坚利不如夷有进无退不如夷夷人练兵首重行步先较定远近若干处丈尺若干步又较定钟表若干分杪行若干步千人一律行军时两膀齐举其间虽流矢洞穿无碍阵法之整实胜于我然岂我不能为之事手书曰不愆于六步七步乃止齐焉古法本如是亦礼失求野之一证又以左传视其辙乱之说言之古时车战虽乘马之步亦齐也而人马健壮不如夷是夷得其三我得其一故难胜此兵亦能有进无退是得其二故间胜粤人军械半购诸夷而不备并能有进无退是我得其二有半故半胜然即良将劲兵因械于敌如天之福十战十胜而彼能来我不能往犁庭扫闾固无其事后患正无已时而乎胜负未可知也得三与得二有半究有间也何如全乎其为得三之相当也果全乎其为得三不特主客异形劳逸异势且我有可以穷迫之道彼有惧我报复之心殆不啻相当焉斯百战百胜之术矣夫得二之效亦道在反求而无待于夷然则有待于夷者惟船坚利一事耳魏氏源论驭夷其曰以夷攻夷以夷夷无论语言文字之不通往来聘问之不习忽欲以疏间亲万不可行且是欲以战国视诸夷而不知其情事大相侔也魏氏所见夷书新闻纸不少不宜为此说其生平学术喜自居于纵横家者流故有此则以为不能自强徒逞诡谲适足取败而已独师夷长技以制夷人之一语为得之
夫九州之大亿万众之心思材力殚精竭虑于一器而谓竟无能之者惟谁欺惟是输倕之巧至难也非上知不能为也圩镘之役至贱也虽中材不屑为也愿为者不能为能为者不屑为必不合之势矣此所以让诸夷以独能也道在重其事导其选特设一科以待能者宜于通商各口拨设船局聘夷人数名招内地善运思者从受其法以授众匠工成与夷制无异者赏给举人一体会试出夷制之上者赏给进士一体
殿试其匠倍蓰勿令他适夫
国家重科目中于人心久矣聪明智巧之士穷老尽气销磨于时文试帖楷书无用之事又优劣得失无定数而莫肯徙业者以上之重之也今令分其半以从事于制器尚象之途优则得劣则失划然一定而仍可以得时文试帖楷书之赏夫谁不乐闻且其人有过人之何不可以余力治文学讲吏治较之捐输所得不犹愈乎即较之时文试帖楷书所得不犹愈乎即如另议改定科举而是科可并行不悖中华之聪明智巧必在诸夷之上往时特不之用耳上好下甚风行响应当有殊尤异敏出新意于西洋之外者始则师而法之继则比而齐之终则驾而上之自强之道实在乎是昔吴受乘车战阵之法于而争强于赵武灵为服胡而胜胡近事俄夷有比达王者微服佣于英局三年尽得其巧技国遂勃兴安南暹逻等国近来皆能仿造西洋船前年西夷突入日本国都求通市许之未几日本亦驾火轮船十数历西洋报聘各国多所要约诸国知其意亦许之日本蕞尔国耳尚知发愤为雄独我大国将纳污含垢以终古哉孟子曰国家间暇及是时明其政刑又以敌国外患同于法家拂士尹铎曰委土可以为师保今者诸夷互市聚于中土适有此和好无事之闲隙殆天与我以自强之时也不于此急起乘之只迓天休命后悔晚矣或曰管仲攘夷狄夫子仁之邾用夷礼春秋贬之今之所议毋乃非圣人之道耶是不然夫所谓攘者必实有以攘之非虚憍之气也居今日而言攘夷试问其何以攘之所谓不用者亦实见其不足用非迂阔之论也夫世变代擅质趍文拙趍巧其势然也时宪之秝钟表枪之器皆西法也居今日而据六秝以颁朔修刻漏以稽时挟弩矢以临戎曰吾不用夷礼也可乎且用其器非用其礼也用之乃所以攘之也以经费言之军械之价常十倍然利钝所分胜败系之固当别论轮船亦然然彼船一年而一运此船一年而一二十运移往时盐船粮船费用改造轮船即百船已不止千船之用无事可以运盐转粟有事可以调兵赴援呼应奔走无不捷岂特十倍之利哉或曰购船雇人何如曰不可能造能修能用则我之利器也不能造不能修不能用则仍人之利器也利器在人手以之转漕而一日可令我饥饿以之运盐一日可令我食淡以之涉江海可令我覆溺食卒有隙幡然倒戈舟中敌国遂为实事而购值不资岁修不资赏犒不资使令之不便驾驭之不易其小焉者也是尚不如借兵雇船之为愈也借兵雇船皆暂也非常也目前固无隙固可暂也日后岂能必无隙故不可常也终以自造自修自用之为无弊也夫而后内可以荡平区宇夫而后外可以雄长瀛寰夫而后可以复本有之强夫而后可以雪从前之耻夫而后完然为广运万里地球中第一大国而正本清源之治久安长治之规可从容议也夫穷兵黩武非圣人之道不必尤而效之但使我有隐然之威战可必克也不战亦可屈人也而我中华始可自立于天下不然者有可自强之道暴弃之而不知惜有可雪耻之道隐忍之而不知所为计亦不独俄英法米之为患也我中华且将为天下万国所鱼肉何以堪此之贾生之所为痛哭流涕者也
皇朝经世文四编卷四十四工政
铁路
论中国欲建铁路当行之以渐
呜呼天下事非言之难所以行之者实难或惜中国之于铁路恐其能言之而未必其果能行之也中洋通商数十年来轮船电服机器军械莫不次第施行而至于铁路当局尚踌躇而莫敢先发者岂非以事大工钜创始为难哉前年津沽办铁路实为中国铁路之权舆合肥李傅相又请接造自天津至于北通州意在振兴商务开拓风气有志之士不禁闻而起舞而御史余联沅等先后奏请定办旋经明降谕旨饬下疆臣各抒所见独粤督张制军议由京师芦沟桥起经行河南以达于湖北之汉口镇建为干路划分四计工八年尤为详尽业经允准然则中国之欲建铁路可以计日而待也余窃谓中国欲建铁路不难在筹本而难在有坚忍不拔之志毋始勤而终怠毋小就而速成必要之以恒濡之以渐未有不可行者也今按外洋创造铁路将及百年尽地利便民人强兵富国于今数世铁路之利无待赘言今中国毅然行之干路之议已定鸠工兴作即在目前原议自汉口至信阳为首计程四百二十里然皆山路崎岖颇不易行外洋筑造铁路遇有陵阜可以为力者则锄去之或绕道以避之遇有崇山峻岭在所必由者则穿洞使轮车穴山而过凿山开道工费既钜竣工之后山中煤火日夜不绝养路之费亦倍于坦道台湾建造铁路仅仅开一小山于今三年尚未竣工工大费钜确有明证自汉口至信阳山非一山使在在绕道而行殊多周折或平或凿工程之钜断可逆料若取道襄樊计程七百二十三里较信阳远几倍之然道里平坦易于为力故路程虽远于信阳而以开凿之费与造成养路之费通盘筹算亦足相抵至于由江浦起历滁州而达河南之开封此路非商贾会萃之区且便于下游而不便于上游殊非两全之策是故以形势言之自以汉口起筑为最合以道里之远近难易平陂繁简言之则信阳地陂而工繁虽近而难襄樊地平而工简虽远而易然或由信阳或由襄樊皆当以居民殷实户口繁庶商贾来必由之地以定去从干路之大较如此夫豫鄂居天下之中扼九省之冲要异日推广施行枝路纵横滇黔湘蜀闽广江浙万里辐辏东西南北呼吸相通此固中国之至计而天下之要图然古之有言曰言之匪艰行之维艰建谋定计能言尤贵能行天下细微之事莫不施之有序行之有方铁路为中国数千年来所未见哉事属创始必当谋出万全固知铁路之于中国迟早在所必兴然断无卒然之间可以建三千余里之广者吾所以谓铁路之成必要之以恒而需之以渐也原议估价一千六百万两分八年造成今由总理衙门覆核购地集料亩价费非三千万两不能竣工较原议数几倍之然曰三千万曰八年亦不过约计之词何尝确有把握兴工之后左支右绌浸假而至于四千万延年累月浸假而至于十数年此亦意中之事在所宜虑
</div>
    <div class="pagination">
<a href="皇朝经世文四编_page24.html">上一页</a><span>...</span><a href="皇朝经世文四编_page20.html">20</a><a href="皇朝经世文四编_page21.html">21</a><a href="皇朝经世文四编_page22.html">22</a><a href="皇朝经世文四编_page23.html">23</a><a href="皇朝经世文四编_page24.html">24</a><span class="current-page">25</span><a href="皇朝经世文四编_page26.html">26</a><a href="皇朝经世文四编_page27.html">27</a><a href="皇朝经世文四编_page28.html">28</a><a href="皇朝经世文四编_page29.html">29</a><a href="皇朝经世文四编_page26.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
