<!DOCTYPE html>
<html>
 <head>
  <meta charset="utf-8"/>
  <title>
   皇明经世文编 - 第 103 页/共 172 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇明经世文编 - 第 103 页/共 172 页
  </h1>
  <div class="content">
   薛河之水。夙称湍悍。今尽注于郗山湖。入微山河。以达于吕孟湖。此尚书朱衡经理之绩也。惟吕孟湖之南为邵家岭。黄流填阏。地形高仰。以故秋水时至。翕纳者小。而反浸滛平野。夺民田之利。又微山之西马家桥属者草创一堤以开运道土及未坚。而时为积水所撼。以寻丈之址。二流夹攻。虑有倾圯。宜凿邵家岭。令水由地浜沟出境山以人漕河。则湖地可耕。河堤不溃。而更于马家桥建减水闸。相旱涝以为启闭之节。斯通漕之长策也。 
　　○论河道疏四【治河】 
　　臣按行徐州循子房山过山至于境山入地浜沟。直趋马家桥。上下八十里间。可别开一河以漕。其利有十。自秦沟浊河至徐州洪诸狂澜激湍。远不相涉。一也。依山为堤。虽有洪涛。必不泛滥。二也。漕舟循堤而上。牵挽不难。三也。无茶城淤浅之患。省盘剥之费。四也。由马家桥至境山四十里。由境山至徐州洪四十五里。视旧河为近。驿逓夫价。并可减省。五也。驿路改从新堤。往来径捷。六也。徐州募夫可并。吕梁三洪徭夫可遂裁革。七也。计沛县六铺至境山筑堤百里。当用银十三万有奇。今开新河。则长境可缓。费益大省。八也。籴谷贮仓。假上役以济饥民。兼节财赈荒弭盗之术。九也。弃旧河以为水壑。即河决谷亭沛县。从鸿沟以泄。径小浮桥。徐洪运道无梗。十也。顾其难亦有三也。地浜沟当筑大坝。接黑龙潭。堤至扬山坝西当别开一道。至旧河。绕出茶城。及开渠建闸。费皆不赀。此其难在工费。岁属大饥。而径夫工食。往往不继。待逋之民。怨讟易生。此其难在工食。役夫二万。仍听番体。而钱粮不益。淹以岁月。必招谤议。此其难在工程。犯此三难。以兴十利。臣固未易办也。惟　上幸集廷臣议之。
　　皇明经世文编卷之二百九十七终
　　●皇明经世文编卷之二百九十八
　　华亭陈子龙卧子　徐孚远闇公　宋征璧尚木　李雯舒章选辑
　　董云申士开参阅
　　马恭敏公奏疏（疏）
　　马森
　　◆疏
　　明会计以预远图疏 
　　国用不足乞集众会议疏 
　　奏塩法事宜 
　　○明会计以预远图疏【详明会计】 
　　山西清吏司案呈查得浙江等十三布政司、及南北直隶各府州地方田土、通计夏税岁额、除奏豁并摘拨庄田及农桑税丝人丁等、丝折绢及本色丝绵各留本处与解纳内府外、实征起存麦米共四百六十二万五千七百五十七石九升八合零。内除京库小麦三十四万二千石、每石折银二钱五分、系岁解承运库之数、与坐派南北二京各监司局、及内外边镇堡各仓库本折色并绢布豆折等项、俱有项下解纳外、止有派剩小麦一万七千余石、每石折银一两、共一万七千余两、并各绢布折银九万一千六百八十九两四钱八分、秋粮除奏豁外、实征米二千二百一十六万四千七百一十七石八升七合零。又除存留及地亩花绒存留本处并起运本色外、实征起运秋粮米一千三百一十万一千五百四十五石一升二合零。内该岁解承运库折银米三百七十一万八千九百九十二石三斗七合六勺零、漕运米四百万石、南京各仓米一百八万三千二百八十七石零、抵斗黑豆二万六千三百一十六石零、内府各监局司光禄寺神乐观及在京宗人等府部院等衙门并南京各府库等衙门、坐派米豆约共五十六万六千九百一十一石九斗零、又内外各马房仓场边镇各仓口坐派民运本色折色不等外、只有派剩米二十四万二千五百七十五石零、每石折七钱六钱不等、共该折银一十五万八千四百三十三两零、京库折色布银三万八千六百一十三两、又带征马艹内除存留及起运各场外、该折解太仓库艹七百一十九束五千二百三十九束、每束折征银三分五厘、并南艹三百九十六万七千九百包每包折银三分、二项共该银三十七万八百七十两零、在京五场艹并备派各府会无稻草等项、折征寄库银共约四万五百七十八两七钱四分、此外各卫所府县屯田地亩牧地子粒租银、与各省府户口塩钞各钞关船料商税等银、应解太仓库者、约岁额共二十六万六千九百八十两零、通计岁收太仓库银约共不过九十八万四千一百六十四两零、内除各钞关本折轮收岁该一半及扣二八项扣省等银共一十一万四千五百七十两外、皆奉诏蠲免十分之五、又少银四十三万四千七百九十七两零、及查岁支公侯驸马伯禄米折银及在京文武百官京城内外各卫所官军勇士折俸折绢布钞冬衣布花、并各营将官家下军士马匹折色口粮料艹、内府各监局会无买办枣儿等项神乐观乐舞生夏衣冬麦太常寺猪价、钦赏番僧夷人各卫所军伴杂役折米银、京五场艹召买艹束商价、共约岁支银一百三十五万余两、九边近年岁发主客二兵年例银、增至二百三十六万余两以上京边、通共享银三百七十一万余两、除前岁入折粮等项银九十八万四千一百六十四两零、并两淮两浙等处各运河等衙门岁解塩课、共约一百三万余两、通融支放外、此外尚欠岁支银一百六十九万五千八百三十六两零。并无坐派。年年摉括巳竭今隆庆元年奉诏蠲半、又少去银四十三万四千七百九十七两零、通计岁用额数实少银二百一十三万两零。又查得九边各镇仓库岁派山东河南北直隶顺天等府及尽山陕二布政司全省之税粮民运输纳、共本折约银三百六十四万一千五百五十两三钱二分七厘、今奉诏蠲免千分之五、则又少民运银一百八十二万七百七十五两一钱六分、其各镇军士月支、升合俱不可少、以上通共实少银三百九十五万一千四百八两零。无从措办。及照先为计处蠲免钱粮以济边储以裕国用事该本部题以隆庆元年奉诏蠲半、通计岁入之数、较之岁出、不敷数多、随行参酌事宜、条为四事、巳经题奉钦依、通行钦遵讫、但恐摉括未得能尽如原议之数、而各边支用欠数尚多、呈乞转行计处施行、安呈到部、看得计补蠲免乃一时之权宜、而经久之谋。尤当酌损预图、臣考先臣王琼任户部尚书、因宣府镇讨缺少增添军饷、奏称弘治年间各边岁发共止四十八万两、今该镇称增添官军、原无会计、议行勘议别处、然犹一镇耳。未闻如今增至二百三十余万也。年例日增而边军日困在嘉隆间巳甚今何以支及查宣府镇原额官军。止五万八千八百七十七员名而巳。屯粮秋青艹束。皆日渐消耗。以至无征。即此以例他镇。此饷之所以日增。而户部实为难继。第先任户部诸臣、未有以陈于　先帝之前。而言官并各部院边镇诸臣、亦未身任其责而不加察耳。臣伏读明诏有曰、内府各衙门供应钱粮、朕加意节省用自有余、大哉　皇言、有以仰见　皇上节爱之仁、同乎天地、顾臣等虽庸驽、谬司国计、敢不奋激以对扬休命、所以不得巳而为通时变之说也臣不敢避琐渎而再条开措处于后、然此先目前之急则可、以久远之图则非、古人有言国无三年之蓄、则国非其国、今臣查京通二仓存贮粮米共止七百万余石。总以各卫官军月支二十五六万石计之。仅足二年半之用耳。而漕粮四百万石。内除拨蓟镇三十万石。又以湖广　显陵承天二卫官军免运减折、与拨运蓟州仓班军行粮、昌平密云二镇军饷外、每年实止运纳京通二仓三百四十九万二千六百五十五石四升。加以拖欠漂流。岁不下二十余万石。今岁漕粮改折十分之三。又内外各衙门岁派白粮。奉诏蠲半。若或拨支凑给。则岁用之外。所存无多。欲为三年之蓄。亦不可得。况于六年九年之求乎。万一河道阻涩。输运不达而白粮亦阻。六宫百官之需。皆取之于太仓。又将何以为备耶。兼以四方虚耗、百姓困穷、边饷增多、原无额派、摉括之计巳极。善后之策何在、此臣所以抱杞人之忧、而又有预远图之谋也、臣请议处目前于先、而复详其说于后焉、
　　一南京仓坐放军士月粮、隆庆元年七月例该本色该臣先任南京户部尚书、查照摠督粮储衙门、题准随宜折放因见本月米价颇平、改放折色六万石。每石折银五钱。共支在库银三万两。以江西旧例本色南米一石。每石连耗脚实征八钱。本折岁当以米价会计変通所益不小民且称便。今虽会派本色、巳行征收尚未及期、合行该省将坐派南京仓米本色内。改折六万石。每石折征八钱。内将五钱解南京户部库。抵还前数。扣解三钱类解太仓此可得银一万八千两。以接济边饷。
　　一南京工部见在库银一十九万三千五百十四两、先该本部题取十万两、但于内新增芦课银一万九千四十九两零、原系本部集官会议、题准行巡江御史清查、当不止此数、仍行申明严查、尽行起解、定为岁额、
　　一漕粮奉诏改折十分之三、该兑运米改折九十万六千六百七十九石五斗九升、改兑米改折一十八万七千九百四十一石五斗一升、先时灾伤议折、每兑运一石、折银七钱、改兑一石、折银六钱、及查嘉靖二十年该御史郑芸题因边饷缺乏、议将漕粮改折十分之三、每石折征一两、内将轻赍席板并耗米等项折银、扣解。接济边饷。彼时户部止照常议折兑运七钱改兑六钱、而原议折耗等银。通不查处、以致二十二三年辄沿袭此议。改折发边。有失建议之意。又查得嘉靖三十七年尚书方钝题准每兑运一石、征银九钱、改兑一石、征银八钱、巳有成例、相应查照改折征纳、且臣任江西巡抚时、查知江西兑运改兑。皆每石加耗四斗。又加湿润米一斗。又三六轻赍。折银一钱八分。楞木芦席折银在外。大约兑运一石。民间征银一两三分。改兑八钱以上。其河南山东虽系一六轻赍。较之三六二六。若为轻少。但臣先任大理寺见外、详河南卫辉府辉县民人王传招内、每兑运米一石。征银一两五钱以此例各州县。亦相去不远。故河南布政司每年皆督粮道到小滩买米交兑。将余银解回。抵补王府禄粮。是每石九钱。知不亏累。计此各扣折征之数。亦不肯明诏。可多得银二十一万九千余两。以济边饷。
　　一隆庆元年、漕运四百万石、奉诏减折十分之三、内除蓟镇本州岛仓原额三十万石、旧例折色十四万石、本色十万石、又折拨天津仓改兑米六万石、及　显陵承天二卫兑运原议改折兑军三万七千七百三十四石七斗、改兑一万三千五百二十八石三斗、共改折米五万一千二百六十三石外、实止岁运京通二仓兑运米三百二万二千二百六十五石三斗、改兑米六十二万六千四百七十一石七斗、通共米三百六十四万八千七百三十七石、内以改折十分之三计之、该改折米一百九万四千六百二十一石一斗、以议单每军该运正米三十石七斗二合、计之该用军三万五千六百五十四名、以免运不操减存事例、该每名每月扣粮银二钱。每年十二月每名合扣料银二两四钱。通共该银八万五千五百六十九两六钱。以每军一名行粮三石、每石折银五钱计之、该给银五万三千四百八十一两、但于内有江北卫分、减给米麦二石八斗二石六斗者、大约亦该行粮银五万余两。案查先该本部议覆巡仓监察御史蒋机题为陈末议申漕规以裨国计事、内款开补缺船以济粮运、将漕粮改折应减运军行粮及兑改光席板楞木轻赍等银、照数折追、一同管解漕司以备补造缺少浅船、题奉钦依去后、今该臣案查嘉靖四十四年十一月内该本部会议准漕司条陈款开议补缺船以济全运、乞留河工银两、补造船只、原系轻赍银两、每石加耗米二升、折银一分、岁得余二万两巳经题奉钦依、自嘉靖四十五年起、至隆庆二年止、应征河工银两、准留三年、收贮淮库、补造船只、去后本部失于查明参酌议处、以致复将改折轻赍席板行粮等银、又行尽数准解漕司补造船只之用、似涉太多、其减存料价、又失开议今查九边民运以隆庆元年奉诏蠲半少银数多、乞如臣今议将轻赍席板等项总筭折征、每兑运一石、征银九钱、改兑一石征银八钱、解赴太仓库收接济边饷。其减存料银与行粮扣价、约共一十三万五千五百六十余两、内扣三万五千五百六十两、遵照巡仓御史原议、摘解漕司、凑前原议河工银、并嘉靖四十三四五三年减存料银、查追补造船只、巳自有余、其外十万两、仍通行查催、一同漕折银两、解赴太仓库接济边饷。但在外省府诸臣、一闻改折、遂将应拨运粮军旗、不行取补、则月粮无支。而减存料银。置之停阁。且运军行粮、南京各术、例该水次仓支给、其余各卫所、俱于本处仓分、及淮徐凤阳等仓支给、埶必推延、仍合严行漕司、并行各总、将改折十分之三、照依上年全运拨派各该卫所、定数造册发各省府州县照例查处追征、庶不悞事而可期实用、
　　一南京两总、每年例该拨运江西浙江二省粮米、各十万石、以资三六轻赍帮贴之用、计江西十万石、约该漕军三千二百二十余名、各旗军行粮、皆例于本处造册赴江西水次、将该省额运南京仓米内坐支每名三石、约该行粮九千六百六十余石、每石例该折银五钱外、应加脚耗银三钱、名曰行粮、扣除、共约该银二千八百九十八两、合应照数取解太仓库、接济边饷。其浙江十万石旗军行粮、查果有司坐派南京仓米内支给、亦行照例一体查扣解部、
　　一南京上元县库见贮南京都察院项下赃赎银一万五千六百七十三两九分零、户部总巡郎中项下银二千七百六十一两九钱五分零、刷卷御史项下银二千八百三十二两二钱一分零、江宁县库见贮南京都察院项下赃赎银一万二千四百八十三两一钱一分零、户部总巡郎中项下银八千五十两四钱九分零、刷卷御史项下银五千二百五十二两八钱六分零、二县寄库银共四万七千五十三两六钱九分零、除南京都察院量存十分之一、合取解二万五千三百四十两五钱九分、其总巡刷卷项下尽数解部、共该银四万四千二百三十八两七分、
　　一各省并直隶府州所属逓运所除坐派支关夫船外、尚有额设防夫每所或三四十名、或二十五名、本为接交防送军囚囚徒而设、今俱各佥短解、及差壮快人役管解、并不用此役。皆多在司道府州县衙门供役打差。相应行抚按衙门尽数查出革去。将隆庆二年防夫徭役银两通行解部接济边饷。
　　一各省并直隶府州县各编有民壮快手机兵等役及各巡捡司弓兵、皆本以护守城池、及巡逻地方等役、近来因循习弊、多不操练、皆在州县打差拨送过客、及司道跟用、合无行抚按衙门、各照额编原数每十名查扣二名工食在官革去募役、通将扣过名数及原额若干、造册一同解部、以济边饷。
　　一医兽之役、原为聚牧孳生马匹而设、今马儿骒马各派养寄养民间自行餧养、牧马艹场、又听军民耕种另行收纳租银、并无千百成羣放牧、何用医兽在官而各州县犹照原额徭编前役、岁解太仆寺、作为公用支费、似出冐滥。合通行该府州县但有额派徭编前役者、俱各查追役银类解本部太仓库、充补边饷不许解寺、仍行各该抚按衙门清查、永为岁月开报、
　　一各处攒造税契银、该本部原行查解、并无十之一二、而各该司官多以原无定额、因而侵渔干没者多、其各处税课司局皆徒存虚名、俱系州县私自征收牙行税银、今查止顺天府武清县岁解商税余银四千两、张家湾塩商牙行五百两其它如徐州有一千两、淮安府一千余两、近皆奏准暂留本处又或有军门去处查解军饷、亦不及十之二三、俱各私自费耗隐瞒、如徐州一州亦岁有三百四五十两近访知州叶露新、颇能操守、充作该州公费支用、省派于民如此计之、各处不下数万、相应通行差去御史逐一清查、尽数解部、以充边饷。以后年分、仍行各该巡按御史查解、不许隐瞒、其僻远去处、原无市易者、亦不许一槩取讨、
　　一各省府州县近奉明诏、嘉靖四十三年以前拖欠尽数蠲免、此最为弊政州县钱粮每每先以虚数报部一有此言则有赦之名无蠲之实或不肖有司借以充私橐矣中间多有征收在官者、及侵欺问追在官、与各远年应解站马价银及沿河皇木未用篺夫银两、为数亦多、相应通行各抚按吊取各州县库簿清查解部、
　　一工部原有大工、不时坐派料价、府州县不知事出一时、节年重征在官、及三十五年、该部尚书赵文华建议、摠作四司料价派征、前料多有仍旧重征重收、纳解不明、积贮在库、相应通行抚按衙门清查、但在隆庆元年以前者、各照见在尽数改解本部、充补边饷。以上大约计可取解八九十万两。臣所谓通时变之说者以此。仍有不敷。容臣等另行计议、陆续上请、
　　一京师积蓄、全在太仓、嘉靖二十年以前、在仓粮米尚有七八年之蓄、今止二年余耳、不无可忧、盖皆缘嘉靖二十年以前、因边饷缺乏、议行改折、后又累次穵运边镇、及河阻岁灾、倭警毁船、各因而议折、以致月渐耗少、若不自今议行积贮、则七年之病而三年之艾终不可得矣、何者、漕粮四百万石、内除蓟州三十万石系原议外其三百七十万石、皆应尽输京通二仓、一年除两个月折色外、该岁支二百六十七万石、犹有一百万石存贮。似三年有一年之积也。今自嘉靖、十一年以　显陵承天二卫免运改折、又于嘉靖二十九年北虏侵犯、改拨蓟州班军行粮、又昌平密云二镇粮饷、共去二十万七千三百四十四石六斗、遂袭为例、在昔既以改折穵运而减耗。在今岁收又不查复原额。则以后各处有水旱之灾。日亦不足矣、是则今日之所宜议复者也、
　　一湖广荆州安陆二卫改　显陵承天二护卫免兑、当矣、而船米则宜摊派之各摠卫所兑运。不宜改折以亏原额也江楚米贱利于本色而苦于折色以湖广之三万七千七百三十四石三斗。改折犹为有说。而江西之一万三千五百二十八石三斗、偶缘是年走派二卫兑运因而槩之何也。是皆有原议未妥。相应改正。仍复本色。行漕司分派各摠输运
　　一蓟镇拨漕粮充班军行粮一万二千一百四石七斗、原非旧额。出于庚戍年虏警奏拨。本出一时之事。因袭为例、则谬甚矣。夫班军惟两京在外卫所分班入卫者则有之。在各镇则惟主客二兵。虽调用班军。其行粮亦合作客兵内会计为当。况该镇二十四万石漕粮本色原额。既以改折十四万石漕粮本色。又何必取此本色以亏太仓之额。相应改正输京通二仓。其缺乏前额军饷。改作客兵年例内会计。加发银两可也
　　一密云镇近拨漕粮十四万八千八百一十五石八斗、昌平镇三万九千二百七十二石五斗、俱非原额亦皆始于庚戌之警。共该漕粮一十四万四千八十三石三斗。岁拨山东河南二省兑运水陆输纳。官军甚亦负累。臣先任漕运都御史、曾建议寄囤通仓。本部委官另行转运者。只为恤在运官军之困。尚未及为储蓄深长之思也。今照太仓岁积不前、应依旧改在京通二仓上纳以足原额。其昌密二镇军饷、照数议行比照大同事例、于隆庆三年为始、预发银两。秋收之时。委官抵石籴买上纳昌密二仓。庶可复岁收原额三百七十万之数。纵有漂流拖欠一二十万石。每岁多此十万粮。则渐渐充裕。而三年之蓄可必矣。
　　一临清德州二仓、原系本仓题差主事监收粮米以前皆有数十万石之蓄、后因仓攒守支告艰。各又差去主事避嫌。不肯发银籴买。故亦减少。本部以前诸臣、因见发边饷银两不敷。又岁各取解十万余两抵数。以致今皆蓄积无多。臣思此二仓皆在运河之北相应议覆原额于隆庆三年照例积贮。祖宗设立二仓之意在此万一河道有阻即此亦便于转运京师则有备无患而不至于坐困矣
　　一积蓄之务、本以备不虞、今仓库多虚、在在告乏、又节以水旱兵防之故、在外者奏乞停征。在内者奏乞多发。每至摉括无遗。别无善后良策。不知夏税秋粮额数之入巳定。而今岁出者至增数倍而难继。何能有余。若预备仓　祖宗之制甚周。乃今奉行者多不究心遵守。徒为虚文。一遇水旱。辄行请发内帑。失量入为出之规。非居重驭轻之埶。年复一年。将来必至不能救药矣。盖边镇之会计虽讲。而兵马未核。出纳未清。兼以时埶陵夷。屯牧不修大非往日之旧。而因时酌损以就中。振作量剂其出入者。则在今日所宜亟行讲求者也。至于在外预备仓。宜申明　祖宗之旧制。宜查议先后所因革者而详计之。戒饬有司。着实查行。则亦庶几有备于外。而各处或遇有水旱之灾。不至束手无策而皆纷纷仰给于内帑矣。
　　一生之者众、食之者寡、为之者疾、用之则舒、此生财之道、万古不易也、而在今日之埶。有难言者矣、昔人谓一人耕之、十人聚而食之、虽欲无饥、不可得也、今则一人耕之。不止于百人聚而食之矣。九边之兵马。比　祖宗之旧。增添数多。而岁派民运钱粮。止是旧额。而又加以征调客兵之费。日亦不给。且秋青屯粮渐以耗减无征。欲量入为出而埶不可得者。况四方风俗民情。日以奢耗。而务本者少。作无益害有益者皆未之禁。诚费出无经。而官民糜费矣。今欲变今之俗、由古之道、不去冗食浮费。不重守令。课农桑。务本业。不得而更化也。今农官有专设。营田有重委。　朝廷非不留心于此也。而无实意举行之者。故未见有可绩之效。则庶而富。富而教。崇本抑末。制节谨度。以量入为出者则在内外诸臣协心一体以图振励有为于今日。而后户部始得而丕平量剂之以调其盈缩也。不则终于摉括计穷而救药无术矣。以上所议臣所虑远图者以此。疏入上允行之仍令内外诸司各实经理樽节以济国用
　　○国用不足乞集众会议疏【讲求国用】 
　　先是户部上太仓虚耗之疏上大惊手诏尽心讲求故复上此疏
　　臣查　祖宗旧制。河淮以南。以四百万供京师。河淮以北。以八百万供边境。一岁之入。足以供一岁之用。边境固未尝求助于京师亦不烦摉括于天下后因边庭多事。支费渐繁。一变而有客兵之年例。再变而有主兵之年例然其初止三五十万耳。迩来渐增至二百三十余万。屯田十亏其七八。塩法十折其四五。民运十逋其二三。悉以年例补之。在各边则士马不加于昔。而所废几倍于先。在太仓则输纳不益于前、而所出几倍于旧。如是则边境安得不告急。而京师安得不告匮。加以改元诏蠲其半故今日缺乏视昔岁尤甚焉。昨本部两疏议处巳为筭及锱铢。然东收西括。不过为目前之计。而于国之大体。民之元气未暇深虑。乃今复蒙明旨。责令臣。等悉心措处。敢不益殚心力。仰舒宵旰之忧。但今时诎计穷、臣等闻见有限。宜乘此朝觐之期。广集众思。令各陈所见。采酌施行。
　　○奏塩法事宜【塩法】 
　　河东塩池额办塩六十二万引。价银十九万八千四百两。内给宗粮。外佐边饷。而余皆贮之布政司以备灾伤抵补之用。或云池南为产塩之根不忧伤竭近因有司采办无法。收顿不时。池南塩花置积厚数寸。而弃之远地。坐亏旧额。宜按行前任巡塩御史黄中、架桥捞采之法。四川塩井额办塩一十万九千一百二十七引八十四斤。各场征课。近分为上中下三等。立法虽详。未合时变。盖各场又自有上中下三等。亦有下井在上场。上井在下场者。兼有旧井堙塞。而塩额应除者。有新开小井。当编入者。并其稽核。云南额办塩四万九千二百三十四引四十五斤。共银三万七千六百四十四两。地远人玩。恐尚有遗利。当行彼中酌处。或听民自市。或商中官给。务求便安。福建额办大引塩十万五千三百四十引二百六十五斤。小引塩二十一万六百八十一引六十五斤。不出本省商利甚厚而征价甚轻若上里等场。每引价银二钱五分。惠安场每引七分。浔丙浯三场每引纔五分耳。而又止行于延建邵汀四府。不及福兴泉漳。其利多为官吏所渔。宜量增引价。兼令八府通行。或于津要之处。照旧抽税。是亦一法也。广塩国初七万二千七百六十二引。其后渐有增益。岁入不下一二十万金。自有摠府以来。兵饷之费。不俟他而足。今广东海北二提举司。岁征课银不过一万六千余金。而输京师者。不能万金。每岁逋负常十之五。宜亟图兴复。灵州大池额塩。共二万六千余引。以供延绥。小池二万三千一百五引贮府以备客兵。其利甚饶。但止行于平庆二府。而凤汉二府。以有解塩。禁弗得达。是损额课以资私贩也。且解塩隔省而灵塩在邦域之中令凤汉行灵塩顾不便耶以上六处塩法。请下抚按官酌议。并核塩引实数以闻。仍行南京户部查照铜板。给发勘合引目。一如淮浙山东长芦之例。
　　皇明经世文编卷之二百九十八终
　　●皇明经世文编卷之二百九十九
　　华亭陈子龙卧子　徐孚远闇公　宋征璧尚木　李雯舒章选辑
　　李待问存我参阅
　　靳少宰奏疏（疏）
　　靳学颜
　　◆疏
　　讲求财用疏
　　○讲求财用疏【选兵铸钱积谷】 
　　臣论今日耗天下之财者。天下之兵也。而边兵不可以言耗。即以山西论之。以八百里之边而守以不满五万之卒。无时不言修。无处不言。守。无岁不罹虏患也即一意主战。或可言冗。然山西之计。在守不在战虽城操老弱之军。无不从事于修筑之役者。若以其不任战而汰之则任战者不多。而修筑者无赖焉。即如灰沟一营、今招军十年矣、尚不满其半也、故他镇兵或患冗。山西兵患少。至于山西军粮。原不及数。而军士有迯亡。马匹有倒失。故以不及数之粮。而饷不满额之兵。若岁无灾伤。而年例应时早给。则仅仅充足。若军满其额。则粮不盈筭矣。且民力有限。譬如血脉一有针铓之漏。便成全体之枯。今养兵之费。既不容巳。则自兵以外。但一力节省而巳。夫以徭役夫马。供给交际文移迎送之类。皆不必言。至于词讼一节。今世方目之为生财之一术而不知此其为耗民之一孔也臣廵抚衙门自数年前、限解赃罚银两、因揽受多词、臣愚以为一省狱情、有廵按臬司守廵主持于上、有郡县有司分决于下、民之冤抑者鲜矣、赃罚多是悬断不特损民有司尝先以正供应之若廵抚又加多事、则官司纸赎。一两之入。民间有十数百两之费。不啻也。赃罚所得。能几何哉臣今所受词、唯关军情边事、地方利弊、其余民间齿牙之兢、一切不行、凡事关两院者。臣即于批详中委曲数语。以省异同之扰。故臣廵抚赃罚从此免解可也。臣于理财中单提词讼为言者。以民间之词讼。正如有　国家之用兵。一开衅端。此罢而彼不肯休。心欲惜财而势不由巳。此二事最相同也。今山西无矿可开。无钱可铸。以盐法则尽通矣。以屯田则尽辟矣。以耕作则尽力矣。而财用之绌乏日甚臣谓除节省外无策焉。然该部责臣等以言者。葢不止为山西计。为天下计也。臣请陈其迂诞之说、臣惟诗曰殷监不远、在夏后之世夫殷之所鉴者夏、周之所鉴者殷、则今之所鉴者宋也、宋自太祖立国。惩唐藩镇、遂欲尽去天下之兵。故于京师置禁军十万。而天下诸路总之亦不过十万。曰以京师十万而制一路有余力焉。当时曹彬潘美等所将以下江南平汉伐蜀灭越皆禁军也。乃一再传而西备宁夏。北备契丹。庆历以来。招募渐多。至八九十万。治平以后。又增十五六万。至熙宁以后。又有女直之备。而兵益不胜纪矣。彼时财用不言绌乏。故佞人得以扇其丰亨豫大之说。是宋之患。不在乎理财以困民。而坐夫驭戎之无策。不独其驭戎之无策也。而坐夫上下之苟安。不独其上下之苟安也。而坐夫国是之不定。夫天下之患。莫大乎上下之苟安也。而宋恃之。彼其元昊请和。则举朝称贺。契丹寻盟。则边防解严、敌计日密、我图日疏而不悟也、莫大乎国是之不定也。宋人忽之。彼其世方无事、言官请缮洛阳、则目为迂谈、戎及近郊、廷臣言和言战、则终日不决、大计如此、小者可知、而不悟也。议者归咎于王安石之理财、夫敌强则增兵、兵增则食益、欲不言利得乎、而宋计又如此、即无安石、未有能振之期也、我　朝自　成祖北征、至于南望北斗、虏弱极矣、初非若宋人立国之初、即有契丹之邻也、东尽西极、奄有诸险、又不若宋人之仅保中域、弃险资敌也、其始沿边一带、治兵不过四十万人、此后胡孽日滋、叛氓日众、至今增兵益戍稍倍于前、初不若宋人之十倍其初也、舆图广远、二百年来、无弹丸黑子之亏、初不若宋之疆宇蹙迫也、客兵虽增、主兵多缺、初不若宋人军饷之外、又有岁币输邻、缗钱赂敌也、然而自嘉靖年间、即言诎乏岁岁讲求而卒无一效、何哉、臣亦反复思之而不得其说、于是乃以臆揆之曰、宋人虽增新兵。而天下原无养兵之费。我　朝海内皆兵。民处其七、以供旧军之饷而新军一切仰给太仓。此卫所之弊也是旧军之饷不减而新军之饷日增其费一也。前代惟周有丰镐、汉置南都。率有其名而无其实。我　朝留都之设建官立卫。称两京焉。坐食公帑。其费二也。宋人宗室亦有王公之号。而亲疏粲然。或通名仕版。或散处民间。我　朝分封列爵。强支固本。不农不仕。啖民膏脂其费三也。夫此三费者。天下之大费也。皆前代所无。而我　朝独盛焉。又骎骎乎日增也。赋敛安得不日急。储蓄安得不日匮哉。今之计　宗室者、形之章奏、亦屡以烦、而见之施为、则病其窒、此在枢轴之臣、必有达其权而通其变者、非臣愚所能竟其说焉、至于留都官曹备设、军卫林立、是否　圣祖垂统、　列圣贻谋初意、此在馆阁之臣讨论综核必有得其详而言其故者、非臣愚所得预其意焉、臣愚惟有见于耗天下之财者在兵。故敢陈兵说以俟司计者择焉。夫天下之兵有四、曰边兵、曰京兵、曰留都之兵、曰腹内卫所之兵、此四兵者。坐食则同。而缓急之用异焉。又其目有五、曰见伍、曰招募、曰征调、曰清勾、曰充发、此五目者、尺籍则同。而名实之归异焉。然四兵之中。边兵为急。何也戎狄日临。所以外捍而内恃之者。非边兵而谁乎。京兵则居重驭轻。弹压四方尔。故次之。至于留都腹内之兵。除驾运差拨京班做工之外。无庸施矣。五目之中。召募见伍为实。何也。应急济事。所与负强劲而当矢石者非召募而谁乎。根生土著。所与长子孙而充营伍者。非见伍而谁乎。征调则虚彼实此。但资摆守尔。故曰次之。至于清勾充发。按册则可观。责实则难必。无益兵数。而专取扰民矣。夫惟边兵为急所谓兵民分而患始大兵与军又分而患更大而边兵之中。又惟见伍召募为实。所谓新增仰给太仓者正此辈也今为计者曰欲言理财。先裁冗食。夫边镇自大小头目以及督抚之臣。其见任在职者。彼或为身谋。或为利计。姑无敢为其说。试使曾见任在职而今罢去者。令之熟计而献之曰。某所某镇兵诚多可损也。食诚冗可裁也。如是而损其数。裁其食。何不可之有。然而臣知彼不敢为是说也。其敢为是说者。必其人未尝居是地者也诚使为计者知缓急之异用也。而酌量于损益之间。以缓之损而益之急。如免班军之役。而征价以解边。非一计乎。知名实之异归也。而通融于因革之际。先其实而后其名。如省充发之解。而量其等以折赎。非一计乎。夫所贵乎兵者。不谓其习号令。闲技击。日走演场而巳。谓其冲锋对敌。旗鼓相当。乃兵之实也。犹之医也。不谓其明素难。究岐黄议论风生而巳。谓其临榻对症。起死回生。乃医之实也。今虏视边兵易与耳。然边兵则犹有战时而以杀人为乐。盗马斩级之事。接踵见焉不独边兵。虽兵民亦有奋死而一跃者。何者。彼固习之而数尝之。虽濒死尚冀一生。若他兵则不能尔。是以边兵则易腹兵。腹兵则易京兵。京兵则易南兵。谓其终世皆不尝寇。皆不足恃也。臣尝有验于此、请试言之臣每见海内。但有山贼窃发之处。多不动用官军。非阴医杂职则丞贰判簿以为之将。非乡夫里保。则义勇快壮以为之兵。在北则有盐矿徒毛葫芦甬脑之借。在南则有狼兵土官之借。观正德辛未壬申之间。刘贼起霸州。无几竖子耳。举中原之卫所而不能当至不免于边军之调是以有郎山之捷。嘉靖中年倭寇发海上。五十余人耳。转掠十余府。至于应天门外。而四十八卫者。无一人出撄其锋。卒见夷于淮扬民兵之手。是以有振武营之设。己巳之役腹内卫所尚实也。而卒无一至。此固年远莫大之验也。郧阳有行都司。汉中有卫所。近日亦何惮而不能图。乃往返数千里外。调边镇之兵以临之。此又么么目前之验也。臣所言者。非谓尽去腹内之兵。谓既名以兵当责以实当试以战欲试以战。当限以轮番戍守之法。彼其或远而不可使。或弱而不愿戍。则优其身以自便。而移其食以解边。有事则按籍而征之。此事恐亦未可行渐核卫所之空籍而除之亦一策也而馈饷一出于官。无事则任其自便、而耕商无异于民要之无事时多。有事时少也而民籍屯牧。住居部署固在也。人有恒言军强民弱。谓夫正屯之外。又兼余地。余地之外。又买民田。差役不能干。有司不能得制比夫民之输筋膂。竭筐箧。终岁而办官。捐亲戚。去墓坟。随地而占籍者。相什百也。臣又见庚戍以来、山东河南江北等处有檄皆创募义勇余者臣不知、在山东者臣畧知之、山东义勇葢六千人其始一民。征银八十两。而民不堪命、今渐减至三十余两、民犹以为病也、而　国又无赖焉、此盗去关门之计、今皆不敢言去、臣愚以为既不敢言去试六千人者。分为二班卖其马之半而归其值于官。以其半而给三千人。三千人者岁一上班。其下班三千人者。每名于贴户下征银三之二贮库。而优免其身以自便。遇有征发。计日而与之银。其上班者。来岁亦复下班。而交其马于上班之人。三年无事。则计其所贮。以一年者留补不测。以二年者解输于边。其河南江北等处。亦复如是。其于边饷又一计也。臣又见天下腹里民壮。原非　祖宗旧制、亦自己巳以后始、今不过充游手勾摄之差、官府扫除之役、无事时多、有事时少、亦终岁无战鬪之事者、臣请亦如义勇分班之例。其于边饷。又一计也。故曰臣非欲尽去腹内之兵。以此兵二百年来而未尝见敌。如边兵之一年及偶一见敌。而往验又章灼如此。今乃与不可一日缓之边兵。同一坐食焉。孔子尝言不得巳而去兵。今当去何兵。不得巳去食。今当去何兵之食。今日固不得巳之时也。司权度者可容忽焉。一不至较哉。或曰惩噎废食不可、夫是其食虽日一遇噎、不可恃以为疗饥之资也、若乃京兵、臣言其次者、非谓京兵虚设无谓冗无一也、谓京兵依托　辇毂。涵育太平。比夫边兵之日临锋镝滨危亡者有间也。若乃求其食。则京兵视边兵。乃以心视臂。主临仆焉。为系甚重。乃今怀生顾养。销软积弱为边兵所易也柰何望其控制四方。以慑羌胡威蛮夷者哉。臣愚以为欲京兵强。亦宜试以战。欲试以战。亦宜责以轮番戍守之法。夫京师去宣府蓟镇。纔数百里耳。以京营九万之卒。岁以一万而戍二镇。是九年而一戍。京卒未为苦也。不数年而成编。而京卒之怯。亦与边兵同其劲矣。此法可行胜于边兵入卫也又以畿辅之卒。填京戍之空。其部伍号令。月粮犒赏。亦与京卒同焉。不数年而畿辅之卒。皆亲军之兵矣。夫出京卒以戍蓟镇。则延固之费可省。出京卒以戍宣府。则宣府之势益强。宣府之势益强。而大同之气自倍。逆胡虽众。即敢扣巉巗而摇根本。则畏宣大以全力而制其后。京卒之劲当其前。而仰攻深入之事鲜矣。臣所谓耗天下之财者在兵。在京与边犹当倍其数而责其实。何敢言耗也。乃在腹内留都征调清勾充发之兵。则缓急名实。居然指掌之间。而通融斟酌。斯其时矣失今不为。臣见夫内外并耗。三费交加。而区区于今日罢一役。明日裁一员。泄之以尾闾。而益之以畎浍也。何益于计哉。臣又见近世之言理财者曰、财无从生也、惟有节费而巳、臣以前代生财之法、较之今日、尚缺一大政焉、臣举此一大政、何谓其无从生哉、而钱法是巳、臣闻人之所由生、衣食为大、王者利用厚生、必先乎此此出于天时地利人力、相待而共成三才之用者也、有此三才、即有此布帛五谷、增亏相乘、有无相贸、而非有水旱之灾、兵革之夺、疠疫之妨、以一岁之功、而供一年之日用、自周也、今天下之民、愁居慑处、不胜其束湿之惨、司计者日夜忧烦遑遑以匮乏为虑者、岂布帛五谷不足之谓哉、谓银两不足耳、夫银者。寒之不可衣饥之不可食。又非衣食之所自出也。不过贸迁以通衣食之用尔。而铜钱亦贸迁以通用、与银异质而通神者、犹云南不用钱而用海巴、三者不同、而致用则一焉、今独柰何用银而废钱惟时天下之用钱者、曾不什一、而钱法一政、久矣其不举矣、钱益废则银益独行。银独行则豪右之藏益深而银益贵银贵则货益贱。而折色之办益难。而豪右者又乘其贱而收之。时其贵而粜之。银之积在豪右者愈厚。而银之行于天下者愈少。再踰数年。臣不知其又何如也。则钱法不行之故尔。计者又欲开矿。夫矿不可开。开葢无益也。一禁而不可弛。弛则乱矣。臣试根极钱说而司计者择焉、臣闻钱者泉也、如水之行地中、不得一日废者、一日废、则有枯槁之虞、从成周而汉唐宋以来、见之史籍、一一可覩、未有用银废钱。如今日之甚者也。而用钱之多、铸钱之盛者、尤莫如宋、故宋太祖欲集钱至五百万而赎山后诸郡于辽、靖康中赵良嗣奉使岁加税银一百万于金、其平时赂契丹宁夏也、岁币率有常额。其外国亦用钱可知。又宋之饶州处州江宁等处。皆其鼓铸之地。今江南人家尝有发地得窖钱者。则无南北皆用钱可知。其余书史所尝言几百万。无虑巨万累巨万之说。率多以钱计。臣亦不暇枚举。今去宋不远。故所用钱。多宋之物。夫用钱则民生日裕。铸钱则　国用益饶。此裁成辅相之业。惟人主得为之。故曰圣人之大宝曰位。因位而制权、因权而制用、故又曰钱者权也、人主操富贵之权、以役使奔走乎天下。故一代之兴则制之。一主之立则制之。改元则制之军国不足则制之。此经　国足用之一大政也柰何废而不举臣窃闻江南富室有积银至数十万两者、今　皇上天府之积、亦不过百万两以上、若使银独行而钱遂废焉。是不过数十里富　之积。足相拟矣。　皇上试一举其权而振之、则彼富室者、智勇豪俊者。将奔走于吾权之不暇。彼敢冐万死而盗铸吾一文者哉、故曰权也。权者立之乎无形而达之乎无穷。用之则天下举有求于我而有余不用则日扰扰焉以求之于天下而不足为验甚明也。且夫富贵其权一也。　皇上今出数寸之符。移片纸之檄以匹夫而拜将相焉。又能使同姓王异姓侯焉。于　公帑未有损也。此驭贵之权。若是乎其易也。若乃今日与人以千金焉。明日与人以万金焉。曾不踰年而太仓告匮矣。夫何驭富之权。若是乎其不侔与。诚以有其权而不用。与无权等尔。昔汉文帝之宠邓通也、曰吾能富之赐以蜀山之铜、而邓氏之钱满天下、夫邓氏之钱满天下、则天下之货。萃于邓氏明矣。吴王濞擅铸山之利、而辄称兵汉廷与之抗、亦不过窃汉廷之权明矣。夫以窃一日之权。尚足以得民而抗汉、况以万乘而自振其权。可胜用哉。今之为计者谓钱法之难有二。一曰利不酬本。所费多而所得鲜矣。臣愚以为此取效于旦夕。计本利于出。入葢民间之算非　天府之算也夫　天府之算。以山海之产为材。以亿兆之力为工。以修洁英达之士为役。果何本而何利哉。此所谓本。犹不免用银之说尔。臣所谓本葢无形之权是巳。何则铸钱之须。一□铜料。一曰炭。一曰转致。一曰人工。夫此四者。在民间计之。银一分而得钱四分。诚十不酬五矣。自臣愚计之。皆可不用银而取办者。诚将天下出产铜料之处。赎军徒以下之罪而定其则以收铜于西山产煤之窑。以法司有罪之人而准其罪以纳炭。其运铜则通水路者。附以官民之舟。如临清带砖之例、通陆路者。资以驿逓之力。而给之官库之钱。其运炭。则请出府库见　之钱。或于京城。或于近县。或于营军。如系官身。则量给以工食。如系民户。则平给以脚价。如是而患无材。与夫转致之难。臣不信也。至于人工取之见役而皆足则又不烦银两而可办也。臣不知工部及宝源局原额匠役若干。见今坐食与否耶。即以营军九万人论之抽用其一二千人足矣。而谓妨训练耶。今京城之内锻金剌绣。声技力作之徒。与夫靠衙门而衣食者。孰非营军奚啻一二千也。而未尝患其妨。凡此皆不用银而可以成务。固无本利之足较矣。其二曰、民不愿行、强之恐物情之沸腾也。臣愚以为历代无不用之、至称为钱神、我　先朝又用之、祗见其利、不闻其病、正德嘉靖以前、犹盛行之、葢五六百而值一两、今七八十岁人固多、尚可一召而讯也、独至于今屡行而屡废。甫行而辄辍焉何哉、臣窃详之、钱比钞异。于小民无不利也。独所不便者。奸豪耳。一曰盗不便。一曰官为奸弊不便。一曰商贾持挟不便。一曰豪家葢藏不便。此数不便者。与小民无异也。臣窃闻往时但一行钱法。则辄张告示戒厂卫、不先之于卖菜之佣。则责之以荷担之役。愚而相煽。既闭匿观望之不免。而奸豪右族。依托城社者。又从旁簧鼓之。以济其不便之私。一日而下令。二日而闭匿。不三四日而中沮矣。务大计者。宜若是其易动哉。臣闻施　恩泽者。自无告始行法令者。自贵近始。岂惟贵近。自　朝廷始可也。钱法之不行上尝出之而未尝收之也如收放兼用则钱有定价不独利源可广滥恶私铸亦可息矣请自今以后。追纟氐赎者。除折谷外。而责之以纳钱。上事例者。除二分纳银外。而一分以纳钱存留户口。则兼收钱谷商税课程则纯用收钱此谓自　朝廷始又因而　赐予之费。　宗室之禄。百官之俸。则银钱兼支又因而驿逓应付。雇夫雇马。则惟钱是用又因而军旅之饷。则分其主客量其远近或以代花布或以充折色此谓自贵近始矣此数者有出有入而民间无底滞之患诚以上下交会血脉流通故也轻敛轻散。官府有余积之藏。诚以正赋之银。既以无减于常额。而一切之费。又取办于一权故也。此权不可行之于天下。以启盗权之衅。请于宝源局。或西仓专设侍郎。或即用左右侍郎一员督于上。以十三司员外或主事分理十三省事于下。以科道各一员监之。铜料工材。各有攸掌。各省敛散。悉照分司先之以区画条议。计定而行。而又轻重适均。无骇于俗。仍以唐宋以来旧钱兼之。或　上有施于下。或下有纳于　上。着之以必行之令。迟之以岁月之效。久之而本末兼利。公私循环。可以辍鼓铸之劳。而罢工作之使。臣愚不揣。窃谓千虑一得也。昔我　祖宗初制钞时。下令甚严。有以金银货物交易者。辄没给告者。然不徒责之下也。后又令各处税粮课程赃罚。俱准折收钞。则　圣意渊微可测矣。此固血脉流通之意。所谓泉也而法以佐之所谓权也。臣又闻之、边鄙强固则夷狄怵服中原又安、则边鄙倾向、故中原者。边鄙之根本也。百姓者中原之根本也。衣食者。百姓之根本也。闾阎之细民。有终世无银而不能终岁无衣宁终岁无衣而不能终日无食。今百司夙夜宰卿不遑者。乃在银而不在谷。臣窃虑之。夫以　国家建都于燕。东极齐。西尽秦。南阻江淮。　神鼎之重。金瓯之固。此万世不拔之业也。而臣窃有虑焉。何哉诚以　京师北据幽都更无郡县而守在强狄。虽有东齐西秦。其形势皆足以外中原而自固。　京师以南。绝无名山大泽之限强藩与国之资。　皇上南面临之。所恃以为腹心股肱之重者。惟河南山东江北里八府之人心耳。此数处之人。率鸷悍而轻生。易动而难戢游食而寡积者也。一不如意。则轻去其乡。一有所激。则视死如归。臣固视之熟矣。八府遭歉。则走山东。山东遭歉。则走江北。又未巳也。匹夫作难而于人向应。往事葢屡验。然其弭之之计无他。不过曰恤农以系其家。足食以系其身。聚其骨肉以系其心而巳今试移文于此数处者。而核其官舍之所藏。每郡得谷十万焉则司计者可安枕而无虑矣得三万焉犹可以塞转徙者之望设不满万焉真寒心哉臣窃意其不满万者多也即有水旱。何所赖焉即有师旅之兴。何所给焉。臣观自古中原空虚。未有如今日者也。汉以前有敖仓。隋以前有洛口仓。唐有义仓。宋有常平仓。皆随在而贮不专京师今徐临德州。皆有官仓本为寄囤。至于存积几何哉。臣近日有疏为山西积谷、荷蒙　皇上通行各省、臣非不知以用言为荣、而所虑者人意向不同、或行之不力、或施之无序、辄以为无益有损焉、臣且不堪其任咎也、臣前疏谓一曰官仓。葢发官银以籴者。此必甚丰。乃可以举。一曰社仓。葢收民谷以充者。此虽终岁。皆可以行臣知中原空虚不但谷少而银亦甚少。其官仓一节。今岁巳不能举。又闻有灾变。则社仓一节。今岁亦不能行。但能以今岁始讲求其条件。加意于积储。即明岁举而后岁效未晚也。此二仓者。社仓举之甚易而效甚捷。然非官府主持于上。则其事终不能成矣。夫社仓即义仓也。葢始于汉耿寿昌。而盛于隋长孙平唐戴冑之徒。唐又最盛。计天下积至数千万以上。及推其故。唐义仓之开。每岁自王公以下皆有八。是以其积独多。臣所谓法令之行自贵近始也宋则准各民正税之数于二十分而取其一以为社。葢富贵者必田多。田多则税多。税多则社入多。亦唐意也。要之其出也。则中歉赈极贫。大歉及中户。又大歉焉乃沾及于富室。所谓恩泽之加自无告始也今之言官仓者。今年曰库无银焉。明年曰库无银焉。如是除八分纸赎之外无几耳。言社仓者。此曰官户当优免我也。彼曰占役何科扰我也。又田多者。曰我不愿赈于后。亦不愿出于今也。如是不过贫民下户之输。无几耳。是二法终不可行。而中原之空虚加故也。夫民之饥也。必至于转徙。不巳必至于盗盗必先诸官户与夫役占有力之家。而此辈多不悟非官府主持而鼓舞之。终空言耳。臣请下之各省。以唐宋敛谷之法。为则。而就土俗。合人情占岁候以通其变。限明春以里尽报各府巳前见贮之数。以品其虚盈。于明年冬末。通计一岁二仓新收之谷。验其功能。着而为令。岁岁修之。在官仓者。时其丰歉。而敛散之。利归于官。民有大饥。则以赈之。在民仓者。时其丰敛。而敛散之利归于官。虽官有大役。亦不许借。此藏富于民即藏富于官呈上所谓南面而恃以无恐者。其根本在此。今之言计者。不忧谷之不足。而忧银之不足。夫银实生乱。谷实弭乱。银之不足。而泉货代之。五谷不足。则孰可以代者哉。故曰明君不宝金玉而宝五谷。伏惟　圣明垂意。
　　皇明经世文编卷之二百九十九终
　　●皇明经世文编卷之三百
　　华亭宋征璧尚木　陈子龙卧子　徐孚远闇公　彭宾燕又选辑
　　夏鼎展吾参阅
　　张元洲先生台省疏（疏　书）
　　张瀚
　　◆疏 
　　增修极冲边垣墩堡报完疏 
　　边患稍宁及时大修边政疏 
　　议裁续添兵将以节边饷疏 
　　免穵运以恤贫军疏 
　　暂免带砖以恤运军疏 
　　会议军饷征剿古田疏 
　　议复梧镇班军疏 
　　○增修极冲边垣墩堡报完疏【增修墩堡】 
　　先该督抚会议题称靖虏地方、直至宁夏中卫、切近虏巢、最为冲险、中间通贼要路、在东则大庙哱啰马尾刘家寺儿大碾子八泉吉三湾、在西则小红沟硝水红莽牛七里口红柳树李智坝李哈剌岘迭烈逊一盌泉等处、然沟面不宽、山崖陡峻、惟黄羊泙裴家川一带、实居诸隘之中、离河四十余里、南枕雪山、北接刘家寺儿沟口、东联旱平川白崖子乱骨堆锁黄川、山势断落、川原平广、水草便利、正与河外虏巢大小松山芦塘湖相近、而五方寺沙金坪、则又在其指顾襟带之间矣、猾虏频年大举入寇。必先聚结于此。然后分兵诸隘以入。此其总会要害之地也。大率以裴家川适中为主。自扯木硖旧堡河口起至五方寺塔儿湾白草川墩止、共长二十里。沿河筑边一道。每二里筑敌台一座。及于顺墙适中筑小堡一座。又于裴家川背山面河筑大堡一座。议设守备一员。驻札其中提调沿边。以据大虏聚结总路。其余东西隘口、或修旧垣、或筑新墙、或添墩堡、或立月城、或铲崕堑、通计边墙二十五里零二十六丈、敌台十一座、裴家川大堡一座、顺墙小堡一座、哨马营二座、月城三座、共约三十四里零三十六丈、约用军夫一万一千有奇、计一百四日可完、除架梁客兵马匹料草不计外、共该粮一万八千七百余石、盐菜银六千二百四十两、通计以二万五千两之费、劳一百余日之工、修三十四里要害之边、以牧三百余里河防之险。外控强胡。内屏诸郡。况举归并之余卒。分拨新立之营堡。官虽设而兵不加增。备巳周而粮仍旧额。天险既固。地利可兴。费小而利大。暂劳而永逸。筹边之计。未有便于此者。合用银两、查得固原州库见贮修边民壮银一万三千余两、堪以动支、并靖虏等城堡防冬樽节粮米八千余石、通融支给、该总督右都御史戴某议将节年原派摆边官军、内陕西正兵营摘拨二千、及靖虏副总兵刘济下见在马步官军随行陕西总兵官吕经俱发裴家川做工、不敷之数、再于平凤各卫所、查明节年各军劳逸、酌量派调共计一万余名、及整架梁兵马、随带合用器具、择吉破土、安设窝铺、以便栖止、并将固原州收贮民壮银两、见在粮米、陆续动发、委官解送工所、及所委靖虏副总兵刘济、提调架固原东路游击陶承喾、分管筑城原任参将孟寀尹濂、分筑墙、仍责成王宫用总理稽察、吕经常川调度、务要催并官夫、建筑坚固、以垂永久、又节经分等犒赏以恤劳苦、及委官不时查阅抚慰催督去后今据前因、臣会同议照裴家川居靖虏之北、在中卫之南、适套虏往来要冲、委兰固东西门户、向因险隘未设、其中虽有膏膄田地万顷、人莫敢种、今幸　皇上轸念边防重计、特允前议、而督抚戴某等、恪遵明命、督调军夫、转运钱粮、悉心区画、行委官料理修筑、计不满三月之期、完四十七里之工、较诸原议、省银六千余两、加一十三里荒凉草莽之境、遽成保障之雄、所据宣力效劳文武官员、照部议录叙以示激劝者也、
　　○边患稍宁及时大修边政疏【边政】 
　　臣惟夷狄之患、自昔叛服无常、制御之方、贵在经权迭用、顷者北虏款塞称臣、九边晏然无事、我　皇上嘉纳辅臣之言、预图安攘之计、勑下边臣、使外示羁縻、用权宜以息财、内修战守、谨经常以振威棱、经权之道、兼得之矣、臣待罪西陲、谨将事关边政重大、应合题请者、条为五款、冒昧上陈、
　　一曰久任将领以需成功、夫制胜莫先于选将。而良将莫先于知兵。兵将之情。上下固结。而后得其死力。若骤更数易。未有不离心偾事者也。陕西兰河州卫、逼临黄河、安宁盐场一条城、什字川、西古城、积积滩弘化寺党家台等堡、分列河之南北、边长五百余里、随处通贼、夏秋河流。犹易设备。冬深氷结。最难堤防。又河州西面之诸夷出没。归德治境之生番纵横。将必得人。庶乎有赖。
　　二曰申严盘诘以防不虞、往年北虏、密遣被虏华人、更变衣帽、扮作僧道乞丐、潜入内地、今既听其互市、中国紬绢布、彼皆有之、若比依式样、做成衣帽、密令掳去奸细、穿戴潜入境内、服色语言、混然无别、我既不防、彼益无忌、不但沿边诸镇、虽腹里城市、亦得直行窥伺、变生意外、将若之何、则盘诘之令、在今日诚不可须臾懈也、至于效顺来降、明言投见者、不许一槩妄拿冒功、以阻向化之心、其各营军士通事家丁、除出边侦探外、平时不许胡帽胡服。故为虏态。仍各置小木圆牌一面。上书本人姓名年貌籍贯。官为印烙。时常悬带。以备阅查。违者以军法细打。庶华夷易辨。奸宄潜消。
　　三曰添设防卫以固城守、凡虏入犯、不敢轻易攻围城堡者、所畏火器冲打、与滚木礧石撞击、我军防御、亦恃此为长、然举放便利、非敌台。则人难施力。非敌楼。则身难藏躲、数者皆为吃紧。查得所属沿边城堡。旧有楼台者十之四五。而原无者十常六七。今宜趁此闲暇。逐一增置。臣通行沿边兵备等官、将该管城堡、逐一查阅、除旧有敌台敌楼火器等项、堪以防御外、其原无者、严督府卫州县操把等官。起拨人夫。每城堡四角。增筑敌台四座。比城墙悬出丈余。城大者每面适中。各增加二座。或四座。仍量动官银。买办木料。上葢敌台。使眺望既便。击打尤捷。于内安置大将军。及鸟铳涌珠大炮。多造火药。并滚木礧石。各随城堡大小以为多寡。酌量定数。事完将修过台楼。用过钱粮。造册呈臣核实奏缴。青册送部查考。庶卫谨严保障有赖。
　　四曰请给关防以革奸弊、本省沿边仓库钱粮、综理稽核、固在该道、而厘革奸弊、尤在监收、查得临洮府原设同知一员、监收兰州广积等六仓、通判一员、监收河州等三仓、民屯京运盐引等项钱粮、各岁至数万、不为不多、不时收纳支放不为不烦、其间虚收实放、诈冒侵欺、千绪万端、不可枚举、一向因无印信、呈上行下、皆止白头公文、其诸卷牍簿籍、抽换洗改、何所不至、况延宁二镇三路、监收通判、俱有钦降关防、惟兰河二处、尚未请给、乞勑礼部将兰州河州二处监收官、查照边事例请铸关防各一颗、斋给各官、钦遵传使、庶稽考有凭、奸弊少革、
　　五曰议垦荒田以实塞下、夫取盈于官、不若藏富于民、急则战守。缓则屯牧。自古足边。率用此道。陕西三边、地广人稀、国初因田硗瘠、赋税不多、抛荒者听令尽力开耕、永不起科、故塞下充实、地渐开辟、巳而计亩征粮、差赋繁重、加以虏贼之剽掠蹂躙、年岁之荒旱相仍、收获既歉、征输愈急、所以积渐凋残、转徙流移弃置荒芜日甚一日、顾议及屯田、则许以尽力开垦、三年后起科、至议拖欠、则又令严限催比、尽数完纳、夫可以开垦之田。即有拖欠之税。既云三年后起科。则当年及拖欠之粮。孰与办纳。是以人怀畏忌。竟无实效、官司虽形势驱逼。而莫肯从也。故欲开荒芜。必大布宽恤。尽免积逋使民无畏。合无照依近日兵部题准申明甘肃垦田事例、通行三边抚臣、及臣严行守廵兵备等官、大书简明告示、晓谕军民人等、凡愿垦种荒田者、具状投认、官给印信文帖付照、任其尽力开垦。原系抛荒者。永不起科。系近年抛荒者。十年之后。方行起科。其以前拖欠粮草。悉免追征。庶塞下无不耕之田边储有得济之日矣。
　　○议裁续添兵将以节边饷疏【裁兵将】 
　　窃见陕西之患、不在无兵而在无食。食既不足。兵何可。使兵无实用。又从而虚耗之。若新增参将营、所部马步官军三千员名、系近年廵抚建议凑设。徒张标下有兵之虗声绝无应援守卫之实效。似宜裁革。以樽节粮饷者也。臣谨畧举始末而陈之、先年陕西廵抚、与镇守总兵、并驻省城、至秋西向防守、后虏屡犯河套、遂移总兵固原、而廵抚亦就彼调度兵食、时总督犹未设也、　孝庙以来、虏占据河套、添设总督大臣、驻札固原、联络三镇官兵、增兵置将。固原遂称巨镇。嘉靖十八年、该主事许纶具题奉钦依、每遇秋防总督移驻花马池、总兵官驻平虏城、廵抚都御史有或驻固原、或驻庆阳、或驻兰州之议、此遥度之言、非曾履其地、谙道里而审事势也、竟不可行、节年止于防秋之月。暂驻固原。然本镇各兵、俱属总督调遣、标下无兵、故廵抚向无军务之衘、至嘉靖四十一年、都御史裴绅始议将西安左等四卫步队军四百九十八名、新军八百六十一名、城操军七百二十二名、寄名军四百一十九名、加增月粮、与马军五百名、凑合三千、题准添设参将一员统领、每年随同固原防秋迄今将及十年、并未效有分寸之劳、四十四年、臣至彼中、但见白水瓦云瓦亭宜禄等处、或一百名、或二百名、或数十名、零星派撒、问之曰节年常规。若屯聚镇城。恐粮饷不继。至今岁则总督衙门。先巳派修筑镇戎等处城垛。实亦未尝在固原也。夫设兵之意。本以壮廵抚出边之威。助固原恊守之力。而竟散处四旁分土远地。是明知其无益而遣去之顾岁费粮银不下三千余两。岂非捐实费而贾虚名哉。然而总督抚按不遽言及者、以增置有饬武之名。而减削贻偾事之议。虑后人得借口于此也。臣谓全陕地方、三边分守强界、实地内之门庭、廵抚所辖郡邑、即边境之堂奥、门庭不守、则八府州县镇堡、孰非廵抚之责、安能提三千疲懦之兵、往来于二三千里之内、与强虏万众较势力哉。且虏不大举。不深入。其来也。迅疾如风雨。备东则犯西。顾此则失彼。必俟有警调发。比未至而贼巳出境矣。何济于缓急。而每岁蠲资。以养此粉餙之具乎。夫三镇各宿重兵。据守险要。陕西总兵亦拥重兵往来应援。边兵不能拒之于外。总兵不能御之于中。乃诿罪于廵抚标兵之无也。岂通论哉。伏乞勑下兵部、将前添设陕西参将裁革、马步旗军、听臣严行简阅、量留马军一百八十名、与见在一百二十名、共合三百之数、选委中军指挥统领。一体操练。每遇防秋。随臣出边防御。其余散归原卫。止仓原粮。庶兵无虚设、军饷少节矣、
　　○免穵运以恤贫军疏【免穵运】
　　隆庆元年三月十八日、准户部咨、该总督蓟辽都御史刘焘、题称密云昌平二镇粮饷、先年穵运粮米粗腐、后拨漕运官军、径运龙庆石匣等仓、粮米始堪实用、近因该镇分拨古北口窵远边仓、以致官军告困、议复穵运、乞将漕粮照旧径运二镇龙庆等仓上纳、该本部议允、题奉钦依、备咨到臣、查得漕运粮储。例于京通二仓上纳。以给六军。自开漕迄今二百年来未之有改或遇边镇缺粮户部自有穵运旧规。未有漕卒。直达边镇之事。嘉靖三十三年、偶因密云昌平一镇调集兵多、暂拨漕粮、径赴龙庆石匣等仓上纳彼时边方告急。仓卒应变。孰敢异议。次年漕司会题该户部复议减运五万石、三十七年、漕司又经具题会议通免上边照旧通仓交纳。其两镇粮饷户部差官穵运。密云七万石。由通州水陆接运、一百四十余里。昌平三万石。陆路一百二十里。合用脚价共银一万一千三百一十两。议将在运原兑随船耗米。每石扣出五升。并近议加盘剥米三升。其米八千石。共折银四千两。不足之数。仍于京通二仓。各总扣剩羡余银两动给。彼时官军。得免边运交纳之苦。无不举手加额。如获更生。后该总督蓟辽尚书许论、惟穵运委官得人则以随舡耗米实给车户车户亦自乐从今官胥侵渔其中而官佥车户运粮所一军民两困也题据车户张宣等。告称穵运繁苦、乞要将原运漕粮、免寄通仓、仍令官军运赴各边交纳、又自三十九年起、复令军运、以致流毒至今、四总狼狈、又遭收粮委官、忍心凌雨、百计留难、稽延秋冬、又复逾年、冻馁死亡接踵、窃惟前项边粮、自有议定脚价、军运穵运、初无二议、但穵运乃部使督临。盗窃插和。法得禁治。及至仓中收受。官攒斗级歇家小脚。亦自敛手。若军运则无人看顾盘粮在车在船任意侵渔到仓交卸各有需索诸色人等视官军为奇货利归奸人害及漕运况土著车户犹且称难远方漕卒苦难尤甚再照山东官军、例该四月初一日完粮、江北官军、例该五月初一日完粮、今各总所运边粮、奄奄株守、一秋一冬、延至次年正二月尚未完结。亦当今之休歇新粮先以派到又例该十二月以里官军船只毕集水次领兑其势岂能两全四十五年十一月内、又该漕司具题、本部等衙门会议自次年为始、将原拨密云昌平等仓漕粮、免其穵运照旧上纳通仓、另廒收贮、至次年正月以后听户部差官穵运、原议应运粮米、密云七万石、该脚价银七千三百五十两、昌平三万石、该脚价银三千九百六十两仍照先年所议、将原随船耗米每石二斗五升内、止准二斗作耗、扣出五升、并近议加盘剥米三升、通共该米八千石行有司折银四千两、随粮解部、以备脚费、仍欠银七千三百余两、于京通二仓、原拨运江北四总内、扣剩羡余银、动支补给、自后该镇、不得再行议请等因、题奉　世宗皇帝圣旨、依拟行、钦此、备咨漕司钦遵、随于嘉靖四十五年十二月二十六日、札行江北把总刘崇武张一正、中正都留守司把总王佐、山东把总戴子进、各将隆庆元年应运嘉靖四十五年分、山东河南二省漕粮内原拨密云昌平等仓粮共一十四万四千八百三石三斗、照旧上纳通仓、听户部差官穵运、及行山东河南二布政司、将应兑给各该官军随船耗米、每石扣出五升、并近议加盘剥米三升。通共该米八千石。行令各属州县。每石折征银伍钱。共银四千两。随粮给与运官解部。以备脚费。仍欠银七千三百余两。仍于江北四总内。扣剩羡余银动支补给。又经督催各卫所官军。俱巳前赴水次领兑外。臣窃详前事、边军所告、先年穵运粮米、新旧相杂、不堪日用、是边镇所需止是欲得新米。今户部巳议将漕粮运上通仓。另廒收贮。次年正月、即行穵运、比之先年出陈易新。以致给军每有不堪者。事体不同。彼中固不以民运军运为有损益。但此运军年不胜罢乏、臣任事以来、旦夕焦劳、不遑寝食、伏望　皇上轸念漕运官军、困苦巳极、乞敕户部、查照当年新议、仍自隆庆元年为始、将原拨密云昌平等仓漕粮。免其径运。照旧上纳通仓。另廒收贮。该部务次年正月以后。差官穵运二镇龙庆石匣等仓上纳。仍责成部运官员。加意关防。禁革奸弊。以后年分。悉照定规。每年止将新收粮米。如期穵运不得杂入旧贮以致各军借口即边军遂新米之愿。疲卒免额外之苦。巳定之会议不违。漕运之旧规不失矣。
　　○暂免带砖以恤运军疏【免带砖】 
　　该臣议照粮运带砖、始于一时权宜、今巳遵行年久、非敢轻议、但漕船受载本重、今自下而土者皆于清源砖厂带砖不独漕舡也往年河渠通利、加带不胜苦难、然数止四十八块、不令过重。以伤撁挽之力。继因工作迭兴。用砖渐多。加带亦渐增益。驯至载重难行。频年又以河流变迁。水道浅深不一。船重则转动不快。趋避既难。水浅则阻阁多虑。于系尤大。察疲军之力。委有所不堪矣。合无将今年各总卫所、重运粮船、暂免带砖、后年分仍旧止带四十八块。定议遵守。庶几漕船轻捷。可望稍速。疲苦旗军。均沾　天赉。
　　○会议军饷征剿古田疏【征剿古田苗】 
　　议得古田巨贼、据三镇十里为巢穴、连八寨为声援、越省城、刼藩库、戕方面、砍王门、诚覆载之所难容、真神人之所其愤、且该县官吏师生、侨寄省中、编户齐民、流移他处、垂六十年、竟自执迷、岂一朝夕所能招抚、近该主簿廖元、深入彼中、名虽护印、实则为质且不惟该县之土地人民、不复得见天日、而邻境乡村、无日不遭刼掳之苦、省城官司、无夜不畏窥伺之奸、葢天将殄其种类、故先厚其凶雨、此正数穷理极之时、大征之举、在所不容巳也、除合用大小哨官兵器械等项、及粮饷一节、如总兵俞大猷、揭称先发银两、前去湖广衡永等处籴米、合用银四万两、右江府江二道、各银五千两、左江道买马四百匹、约银四千两、及悬赏格、置军器等项、尤不下数万两、今司帑被刼之后、止有马价银八百三十八两、专备地方买马大征、其余多系解京钱粮、即宗室禄米军粮、且不敷一季支放、巳经另详呈乞议处、而今欲动大众、兴大役、虽尽括解京钱粮、其何能措给万分之一也、查得嘉靖三十四年、浙直、借去两广军饷银共二十万两、止还过银三万两、尚有一十七万两未还、三十七年、该四川借去两广军饷银三十万两、访闻彼处见有十万五千两未动、夫浙直四川、素称财赋之薮、尚欲别省恊借、矧广西地瘠民困、朝不谋夕今欲剿除数十年之逋贼、发纾数十年之积忿、一时军饷之需、何从取给、伏乞疏请转行三省抚按、查将前借银两、差官解还本省、及多方预处充足、以备分投委官办集前项诸费、听候临期举事等因到臣、案查古田县去府仅百余里、田土县治、尽被獞贼占据、巳经五六十年、弘治年间、袭杀副总兵马俊、参议马铉、正德年间、攻陷洛容县、嘉靖四十三年十二月、越入省城、刼去库银数万两、参政黎民里被害、四十四年八月、复越省城被官兵挫退、若不亟行荡定、则古田陆沉、永不可复今应议处进剿机宜、约计共调广西土官目兵、及雇募乌铳手等军兵、十万员名、分派七大哨、用监督司道官兵员统督将领官七员、又分三十八小哨、用指挥三十八员、千百户七十六员、监统进剿、但具巢穴深远、盘据本省两府四县之地、外连湖广贵州之间、其中林菁深密、蜂窝蚁穴、百十余处众号数万、地有三厄之险。鸟道攀援。水有牛河下流迅驰如箭。此皆必经之路。行师进剿。自昔称难。顷据总兵官俞大猷建议谓须多集兵马。四面合围。夺险通道。期于必克。诚胜算矣然兴兵十万、日费千金、姑以半年为期、计须二十万两、军器火药、战马赏犒、诸凡杂费不与焉、广西物力素薄。自来兵饷之费。皆仰给于广东税课之积。往岁税银饶裕。率数年始一大征。故岁供常有余、而犹得以贮积济他省之急。频年海洋多盗。商舶既少。征收巳减缩过半。又师旅烦兴。招兵增戍。殆无虚日。此时两广之力。何能供十万之众。备半年之需乎。所据各司道会议、前因诚非得巳、况浙江布政司除巳解外、见有银一十三万两、四川见贮亦不下二十五万两、俱应查照原数、补解前来、容臣督率俞大猷预备粮食、召集兵马、慱选将领、分定向导、关会湖贵、并力堵截、刻期举事、庶几有济、若银不满数、则兵难多调、兵数既少、则分布不周、伏望　皇上悯念遐荒县治久废、宿寇构患无巳、勑下该部、悉从臣等所议、将各省原借去银两务先扣足二十万两、克期押解至广西布政司、或梧州府交割、以济紧急军需之用、俾臣等文武诸臣、各得以毕殚犬马之力、少效涓埃之报、不胜幸甚
　　○议复梧镇班军疏【复班军】 
　　希人主之意旨而不为地方久远之计非国家之利也然事亦有宜変通者不可一概而论
　　准兵部咨该廵按广东御史王同道条陈四事、内开裁班军以省行粮、大畧谓兵以卫民、而广东之兵不得卫此方之民、督府开镇于梧、而广州左右等十卫香山增城等七所、共拨官军、二班计一万余员名、哨捕、共派广东本折粮五万石、起解梧州广备仓以备行粮之用、广东资于广西甚侈、及至广西征遣又不免募狼土之兵、是在广西为虚名、在广东为实费、岂非舍巳之田而耘人之田、要将前项官军内摘留二千名、赴督府轮班、其余发回卫所、粮米扣留三万五千石以济广东军饷之用、等因、该部未经行查、以为前兵实有万数、兵粮似可减省、遂依其所拟、覆题移咨前来、臣查得广东前项卫所官军、原分二班、更番前赴军门镇夷营、分拨营堡关隘守把、并防守镇城、原非随哨捕闲散之役、自开府及今百余年遵行、宜有深意存焉、非可以片言数语、槩其颠末也、今将裁革中间事体、于地方有无关系、遽难定拟、随行苍梧守廵道右参政曹天佑等呈称、议照督府开镇梧州、总辖两省、原议调发广东官军一万员名折粮五万石、定自国初、其来巳久、近年广东详允、守护城池、及裁革总兵衙门、巳撤回官军、并年久逃亡事故、共五千余员名、见在镇夷营官军、共止四千六百余员名分为两班、每班二千二百余员名、是下班者、亦彼暂时守城之数、而实在镇夷营者、止二千三百余员名而巳、及查拨守龙江等四营堡、苍梧藤二县所属、非守梧州一城也。拨守桂平之屎湾堡、平乐之福登昭平等七堡、俱隶平乐与浔州、非独守梧州也。发守广东之新宁恩平、此二县者、广东所属。非独广西之梧州也。通计拨出戍守官军九百九十七员名、尚存官军八百二十余员名、防守城池四百九十名随镇防护哨守、即诸凡捧执旗牌旗纛金鼓军器军牢刽子等役、皆在其中、委无闲散虗旷之役、况轮守城铺、廵哨江道、各官军彻晓鸣锣、逐更点闸、日夜疲劳、实无休息而各州县以省城刼库之后、多怀恐惧、方且添雇打手、添募狼兵、而窘于军饷之不继、各属纷纷请兵征剿、请兵恊守、而苦于兵力之不敷、当事者日切隐忧、尚敢为减兵之说乎、况所存实数止有一千三百员名、即如今议、二千尚少七百、应于广东拨补、及照广西山多田少、猺獞占据、土族狼兵、随据耕食、地之所出、不足供一方之兵、不得不资粮于广东、近年广东多事、如折粮每多拖欠、桥税亦渐减少、计所入原额、不过七万余两、而每岁支给、省城一万六千七百两、平乐三万二百两、宾州一万二千八百两、浔州与本镇汉达狼目之兵、共四万三百两、通共该银一十万两、调兵犒赏之费不与焉、则此所派五万石者纵使全纳尽输亦难供各项军兵之用、当此势急燃眉之日、又议扣粮、万一变起不虞、谁任其咎、此皆理势之必不可行者、及照班军戍守、非独守一梧州也、为开府梧州而设也非直体统欲尊严。亦赖此以制三军而威百蛮也。每岁征剿、动调土族狼兵、而上族狼兵、率皆桀骜不服调遣查点、所以先臣韩雍、尝以三万余兵。此中大有机用戍守梧州。与土族狼兵。彼此相制。良为有见今以军饷不继。戍守不满二千。较初设无十分之一。又皆分拨各营堡、仍欲议减可乎。本道窃以广东官军、戍守梧州、非守梧州也、所以守广东之藩篱湖广官军、戍守广西省城、非守广西也、所以守湖广之屏蔽守广西而后广东可固。守藩篱而后门庭可安。其势真有不可巳者。不然、广西猺獞千穴、土狼万族、山深菁密、境壤相错设无梧州重镇控扼之、朝发巢而暮践郊矣。恐不止海寇之纵横巳也。广东虽欲晏然可得乎。此为广东计。亦有不得不然者。臣备查前项班军、与粮米之数相同、复捡阅故牍、粤自明兴、始平两广建官置守、纷无定议、寇乱亦无宁时、　宪皇帝加意遐荒、拔参政韩雍为都御史、假以不御之柄、度越常规、当是时、兵马钱粮、皆于南京料理、选调两京江西湖广汉达官军不下二十万、物力充盛、故所至如摧枯拉朽、无不歼烕、彼雍诚异才。亦委任权力不同也。嗣后分两廵抚、事不恊一、盗日益炽、于是用言官建议、仍用雍总督、而梧州开府实自兹始本两省交会之区、诸蛮盘处之地、必藉重兵弹压、始可詟服群凶、于是调兵三万余。戍守镇城。并分布两省近梧村堡。以谨防捕。后渐减至一万员名。所以贻东西百年之安。良有以也。岁久逃亡、减免强半、仅存四千余、今将并见在四千之数而更减之、即防守不周、溃乱四出、难于控制、异时推究固本、谁当任其咎者、且两广盗贼渊薮、大者啸聚山海、党类数千、攻城刼寨、负固亢敌、如曾一本黎汝诚、及大罗山古田凤凰巢八寨十八山之类、虽调遣狼兵、招募浙福之兵、劳费不赀、未能即烕、其次千百为群、聚散倏忽、大者狼兵、小者土兵、调度得宜、可施鵰剿、如近日右江之捷、南韶岭西并举之捷是巳、又其次一二十人、或三五十人、投间抵衅、突出焚刼、随时随处有之、正戍守官兵之责、每有擒获、而因之惊骇解散者尤多、岂谓官兵尽为虗设、而纷纭鼠狗、必一一属之狼兵乎、今谓无益撒去、恐贼无忌惮、纵横愈甚、势不能不议复设也又梧镇在万山中。溪径甚多。前临一水。为三江下流猺獞往来通道。城内空虚。民居不过百余。守御所官军仅五七十人所恃壮军容。谨防御。全赖东省。不待智者。知所资之侈也。若谓耘人之田。即湖广亦戍守桂林。桂林岂楚人之田当时非谘诹审度。当于事理何得行之百年。人无异议至于扣留军饷之说、尤为不可、广西十万常供、每岁皆出东省、近自另设廵抚、巳分数万两、今本官具奏、又欲将比来桥税、亦留彼中、若皆分彼此而自为计、如此、则日侵日削、东省可绝不相顾。梧镇可废。而广西全省。亦可弃置不守矣。近日岭西道梗、又远调狼兵征调、犒赏之费、出于广西、岂可槩谓为耘人之田、凡以天下大一统、仰藉朝廷威棱总揽于上、百司同心、共济于下、使两省各保无事则巳、何敢分彼此、出臆见、以恣争胜之说、所据各道呈报前因、诚非得巳、乞再加查议、将广东见在班军四千余员名、照旧分两班戍守、其额派本折粮五万石亦如数调拨、以充梧镇汉达狼目各兵之用庶经畧有裨、兵防允赖、地方可无意外之虞、重镇稍存建设之意矣、
　　◆书 
　　上内阁相公 
　　再上内阁书 
　　又上内阁书 
　　○上内阁相公【陕西兵马】 
　　秦中八郡。惟西安凤翔汉中犹为善也。今钱粮出办。亦全赖之。延安庆阳平凉临洮巩昌。皆密迩虏患。民穷土瘠额征钱粮。拖欠累岁。虽严刑峻法。终无完期。以是积贮空虗。军需每缺。一难也。近年自增绒服之供。岁率费银六七万两。正项织造银不过万两。余皆补凑。欲加派则民不堪。那移借办。每每不继。二难也。边境素无畜积。虏巳熟谙。往年犯泾邠。犯鄜延。入中国数百里。不厌其欲。独垂涎泾阳三原。使虏得逞。则大防彻矣。防守固不可一日懈今额该给军之资。京运岁该七万余两。秋防正急。户部尚未发解。万一军中脱巾。内变可虑。三难也。境内各王府禄粮。秦肃庆虽渐加于昔。数犹不多。唯韩府宗室日繁。岁供至十三万两。欠至五六十万两。每岁以诸项凑补。大畧十仅得五啼饥号寒。含怒畜怨、上年巳拥众辱抚按。殴郡守矣。此后不处将不止是、四难也。四难之中。韩府之事尤亟往年题有钦依。阖省赃罚。皆听截补禄粮今部札纷纷犹谓各衙门赃罚不许存积上纳事例不许停留。悉以解部。是绒服军储禄粮。所谓凑补者何赖恐各镇官军之变。韩府宗室之变。不在数年之外也。今抚按以皆有续奉钦依。不敢抗疏隐忍酿祸异时谁当任其咎者。至于各边兵威不振。葢自昔巳然今幸虏入无所掠欲有所掠。必在深入。深入则往返途长。人畜水草不利。失不偿得。频年虏患不大以此。若使连营大举。各镇之兵。必不敢撄其锋。始至惟拥兵傍伺。出掠辄引避自保。迨去又徐施其后。求免损军折将。不蒙吏议是幸。然虏犹计虑万全知有兵也稍知忌惮但不宜分各镇之力使疲劳道路有入卫京师之名失捍御诸边之实也今各边既分兵入卫。必抽腹里之兵以补缺额。腹里既虚。又招兵以益防守。于是遣发有盘缠之费动调有行粮之费招募有供装之费一军数以千计。即费以万计。是调兵募兵之议起而边境腹里皆困矣今幸时事渐康莫若遵复　祖宗旧制尽撤调遣之兵。稍仿二十年事矢见责成廵抚兵备官。各将所在卫所。严行较阅。力不堪者易以壮丁。数不足听其召募。务足原额。技不精者立法教习。务令精强。始于京师。达于各省。浙省乡兵自平倭后为天下精兵江南团练之议自此而始民间团结社兵。如浙省近日之法。责令有司。觉察联属其心。有警则军民并力驱剿。势果不敌。就近调发。庶几人怀内顾。家自相保。较诸自远调征。若秦越人之不相顾也。固不同矣。今请罢入卫之议职巳上于抚按。倘幸得请。即每岁可省数万费恐终隐忍未敢明言。且边兵始抽于营。听择良马。辄以疲力易之。名曰抢兑。临去属其妻子于人。即为其妻为之子。名曰提养国家待兵如此而犹冀其死力恐不能也抢兑行边无马矣提养行兵无家矣公法人情。两不能堪妄议谓宜留止入卫之人。令其携家常戍遂室家之愿。于彼收粮。扣此原卫之供。可以别募一役。无复更番之扰。马亦就彼查给。可无抢兑之弊。两地皆得充实营伍人马获免道路疲劳。似亦一策也。
　　○再上内阁书【粤寇】 
　　入境谘诹时事、山猺海寇、纵横四出兽聚鸟散、叛服无常、葢自昔仁化之所不覃、威武之所不詟、由来非一朝夕、而于今为甚、则以兵力日薄、兵食相须、而频年财用匮乏、计岁入之数、不足以供额设之需、即有调遣、又将何以为计、今海寇之黠、莫曾一本若、顷征三参将之兵、备四万之费、主帅不亲统领、众将各一其心、失律丧师、损威虚费、欲再整巳无备矣、不得巳调取西镇俞大猷前来、暂摄东事、颇闻将士归心。贼亦素惮。日下理舟航。括粮饷。申严号令。查核行伍。至日将并力。烕贼、不敢不殚竭心力、仰荅明命、但茫洋巨海、追逐良难、成功与否、不敢逆覩也、
　　○又上内阁书【粤寇】 
　　岭表自为一天、风声气习、敻异他处、人尝谓两广盗如落叶。随扫随落。蹊径无光洁之日。真切喻也。良繇沧海渺茫。林箐深远。易以伏匿。难于驱除。人本惷悍。株引勾连。一呼四集。又聚散倏忽暮而剽掠。今贼之难别亦以此不知其为民。朝而耕犁。莫辨其为盗。何忌惮而不为。然自明兴以来。假借名称。雄肆山海者。几十百人矣。卒罗锋镝。正典刑。小者捕烕。大者征诛。率无苟延五七年者。而卒不戒。则其性其习。信殊异不可解也。方今东省山猺水寇、从横杂沓、虽杀戮无虗日、而亦不知畏、其尤黠悍者曾一本、顷缘主将不统兵、偏禆持异见、我军气慑、虏得长技、失律丧师本自轻敌寡谋、非必贼有胜算也、此时闻巳东骛、潮阳本贼故穴、俟其定泊、然后可图、俞大猷力任其事、将士舟航、稍稍整搠、一鼓成擒、尚筹划于万全之后、度此釜鱼、鼓鬣终当就烹、不足撄庙堂之虑、但西省亦苦山贼、俞将之东也、议者谓为耘人之田意不甚惬、不知大征之费、非二十万不可、近岁军门、粮饷不足供额设之兵、二省贮积皆匮、无巳、将请发内帑、审时度势、尚落落难合、斟酌缓急、岂敢顾彼遗此、葢抚按各有所重、总督两地关心、意见不能尽投也、至如岭南有始兴二源遗孽、岭西有罗旁渌水负固、府江有两岸峒寨出刼、此时曾贼强于林贼其后曾败而林竟不可得海上有林道干辈数伙、妄意好生恶死、人所同心、此辈诚愚、岂无一隙之明、亦由互相疑畏。招者每诱而杀之。纵欲悔罪向化不可得。今将责成合属觅取间谍之人。往示朝廷威德。又值新皇赦宥万方。无论盗贼猺獞。悉听抚处。为兵为民。各适其愿深山穷谷。自安耕鉴者、苟无犯于地方。悉不加征、远近并许自新、开诚布公。深惩既往贪功杀降故习。稍稍有见信来降者。终不尽然、姑以养威蓄锐、俟恩信既行、察择强梗间一出击、即力并事专、庶可示警、是或一道也、顷闻谭二华有、荐进俞大猷其事之疏、此时方区画剿贼、将士帖然心服、贼党畏詟求降、一月以来、鼓舞招来、渐可几望成效、葢其人久习水战、老犹矍铄、若即取去则有临敌易将之忌、地方益无所恃纵使郭成猝至安能遽谙地利、得人和、如此贼益蔓延不可收拾矣展转思惟、万不得巳、具疏但乞暂留、终此曾寇之役必不久淹以妨京营大计也
　　皇明经世文编卷之三百终

《皇明经世文编》　（301～314）/五百八卷　（明）陈子龙等 选辑 
　　卷三百一　　高文襄公文集一（疏）
　　卷三百二　　高文襄公文集二（书　序　杂论）
　　卷三百三　　殷文通公金舆山房稿（疏　序）
　　卷三百四　　刘带川边防议（议　书）
  </div>
  <div class="pagination">
   <a href="皇明经世文编_page102.html">
    上一页
   </a>
   <span>
    ...
   </span>
   <a href="皇明经世文编_page98.html">
    98
   </a>
   <a href="皇明经世文编_page99.html">
    99
   </a>
   <a href="皇明经世文编_page100.html">
    100
   </a>
   <a href="皇明经世文编_page101.html">
    101
   </a>
   <a href="皇明经世文编_page102.html">
    102
   </a>
   <span class="current-page">
    103
   </span>
   <a href="皇明经世文编_page104.html">
    104
   </a>
   <a href="皇明经世文编_page105.html">
    105
   </a>
   <a href="皇明经世文编_page106.html">
    106
   </a>
   <a href="皇明经世文编_page107.html">
    107
   </a>
   <a href="皇明经世文编_page108.html">
    108
   </a>
   <span>
    ...
   </span>
   <a href="皇明经世文编_page104.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
