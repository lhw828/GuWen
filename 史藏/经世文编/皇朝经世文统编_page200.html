<!DOCTYPE html>
<html>
 <head>
  <meta charset="utf-8"/>
  <title>
   皇朝经世文统编 - 第 200 页/共 287 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文统编 - 第 200 页/共 287 页
  </h1>
  <div class="content">
   今我国所拟造之船数似不宜稍减本年宜添造战船五艘明年亦须五艘又旧战舰名跌利讷者亦宜加修整更换其机器等件其余旧战舰重修若今年不添造新船则难免更换其机器炮具等也至论我之船可算绝妙多多益善有事之秋用之不尽盖保商务甚为难事欧洲之外尚须船之大者九艘小者二十六艘常游泊于各海之上此我英之成例查往年法国之战所需兵船之数不止二百若欲保我商务而不添我船则于侦探敌情之事恐未足胜任且去年所添造之船颇不轻捷其一号四艘拟称为捷每点钟不过二十英里又四分之三其二号船则不过十九英里又二分之一其三号船则为二十英里查法国有船三艘各行二十三英里又添造三艘俄国亦有三艘行二十一英里现建造未成德国亦有五艘与俄船同速也故我宜添造船四艘以至八艘各行二十三英里之捷亚路市域尝造船载重不及我船高飞之载重六千墩而其快捷则为二十三英里而法国之新船能行二十三英里者有二艘其载重各为五千六百墩船宜轻捷固不可忽若我船要坚固更须以铁甲护其水面线之上与法国之新船名煎尼厄者相同料法人今岁将必多添此式船鱼雷船我国已有九十艘连现未制成者在内但我尚须加增也盖法俄之鱼雷艇队甚大虽不及我鱼雷之强然不可不较其强弱而且我之鱼雷每于操演之际破裂若以之迎敌必有十分之三四须加修整但此等船造之甚易故添造十艘亦足用矣如欲省造他船之费以造大战舰者莫如省造鱼雷船盖明年易补其所缺我现有之鱼雷亦足以制法国河间鱼雷艇之威总之我宜接济之器不若大战舰之急以其不能缓待也如若俄国新船名怕利士滑并柯士腊备亚皆竣工于今年则我英之船势将危矣或今年未成则必成于来年然未必若是之迟也至论贮兵一事亦为切要今祗有两法更改一为暂用之水军以充若干船之役无事则辞之此计多为历练之兵官所不允二为更添设水军连旧兵共得十万人此数临用之际能致实力者祗有九万人若用此军出应敌必认真操演一年始堪听命即能如此犹未足与敌军比美因其皆曾充职于船上四年也我之第二队水师应有七万五千人但宜依巴喇丝之谋与商船公司相约使此等新军随船服役一年以历风浪于增兵饷之外犹须增各费盖我之兵加多我之船亦加多使其学习于海面也现所有水军九万三千余人不及四万人习劳于海上其余在泊船处营房故我之水军有一半时候在岸至论添设参将之章程甚为难定有八百缺用人补充若由现在水军中之升调犹恐不足未知可否挑选民壮在战船上充职一年而后应任又如有兵畔我英又不可免任用久操商船之职员更有岸上之壮民亦多怀才之士可充水师之职又近年以来我国战务吃紧用人甚多非加其养老之俸则不能鼓舞故兵饷又须添入此此事将来更甚今年犹未极要又我水师之官军人等多望朝廷稍更新政亦当副其所望至罚带兵官半俸之事宜革除凡支半俸之章亦须全改参将之俸更宜加厚以与别强国之例相同操权之水师官求添掌三板绳缆之官并炮手等此议亦须依行挑选精敏者为之不可按班升用也又各小职员亦宜厚其俸并厚养老之俸但得其实力奋勇向前则足偿其小费矣近闻法国多拨国帑以练军务若所传不虚则我英之所拟增兵饷不容或减矣

　　论德议整水师　　　　　
德人勒忒惠士附

美国三月分某日报译载德国陆军总转运处之大佐名勒忒惠士伯爵者所注整顿水师之论颇关紧要明言德国水师所以必多而且坚之故其故有二关系匪轻一涉英国一涉美国二者之外所论皆与我不涉也美国近言孟绿道理按美前总统孟绿者曾倡言美[洲]土地(土)概不准外人干预后人遵守其言即谓之孟绿道理已屡说不一说若美国报馆及国人所言果属可信则美国决计无论如何不准欧洲何国在于美洲占据土地而读勒所著之论即可知德国廷臣咸注目美洲并多主加添水师藉争西球之土地本报请摘录勒论于左藉证所言之不诬

德国户口既繁每年失业无事之人不知凡几求得属地天时相宜堪以耕种者实为当务之急前百年内各国割分土地德未得均沾今土国国势倾颓中国民情分离是二次割分之期又而南美洲又作乱频仍不大有可乘之机乎欲不坐失机宜要非整顿水师不可各国每以我陆军之力鞭长莫及苟得水师坚强可以逞雄于海上则异日商议割分之举当不至落在人后然则整顿水师此其时矣现在各国俱有准备彼此势均力敌二次割分当易不致开故水师不强则远处土地虽争我分之应得者人亦将置若罔闻若水强则不难据之守之也勒所论事之涉美洲者如此再请述其事之涉英者凡国欲其国人志锐气勇必求在外国举动以牵制其国人之心思否则内乱在所不免然德果求此英必为难英国于所订国政商务之约素称认真迈享所言英阻难荷兰日斯巴尼亚及法国商务各情概可见矣今英以德为与之争利之人忌德愈深而英人在议院又能直言不讳其国人之意见政府又必奉承照行情势如此德其能久享升平乎英人之志本最坚凡行一事即不顾他人必求其事之成而后已故既忌德必与他国联好而专与我为仇昔我与英遇有争端所以能商议了结者全赖我国势尚称安谧耳若英欲寻于我将必因本有之争端或藉端起飞调兵船所有血心船主将以忠勇自任首先开尤属意中之事盖血心兵官英固不乏其人也或谓与德联盟之国当可乘此袭英讵知联盟绝不足恃时联盟者恐已背盟矣夫欲德之受辱于人者岂仅法国已哉

是故德国可恃者要惟水师及国人之力耳若水师齐备则一旦有事缉敌船保护鲍尔铁克海口均有船矣其余水师方可驰赴英国我之水师应如何强大观英国兵力之精壮既可知其大概迈享言不必能有抵敌各敌国之力但求能击败最强之国可矣我国水师号艘又必多备使将快船调守外国沿海各处外所余各船又足以抵英国水师之在其本国洋面者庶几可操胜算缘英国照目前情形断不能将他处各船之有职守者一概调回而开战之时又必与之勇一雌雄使其驻远处之兵船不及调回助战我故曰惟有坚强之兵船不致受人之凌辱此勒所论事涉英国之情形也

美国著名律师名库投者在议院辩论时有英美所订条约与孟绿所定道理绝无关碍一说已足见美国人之计依照孟绿所定道理而行德若在南美洲求地势必致德美以干戈相见矣库君辩论曰美国万能以力支持断不准欧洲各国在美洲越雷池一步此不独历代相沿如此永当遵守即以自行保护之道而言亦属情至公理至当也凡国力争其分得之益本不必求恕于人国中有所扩充而外生阻难万能为力必求除之欧洲各国互相争胜但在欧洲土地当可如其心愿或割分该洲亦可听之即蹂中国窃据埃及美国必恰守局外之例不稍为干预而各国在美洲所占已得之地美国亦应有信守不容过问若有在我弱开启端者无论是否美必阻止以保全其利益也

　　记日本初行征兵令　　　　　
黄遵宪

自明治六年始行征兵令连年所征常不足额第一第四军管常备兵每不足额以他管补充兵补之至九年常备征兵之额既足补充兵亦能敷用独第六军管不足乃并采用未满五尺之四尺九寸以上者犹缺二十二名是年全国二十岁丁壮共二十九万六千零八十六名应征者仅五万三千二百二十一名属于免役者乃有二十四万二千八百六十名内嗣子十五万五千六百五十九名户主六万六千五百九十二名未满定尺者一万三千九百八十四名其它六千六百二十五名明治十年全国二十岁壮丁共二十九万四千二百三十一名附九年应征迟延一年者七千零二十八名合三十万零一千二百五十九名应征者仅五万一千四百八十六名属于免役者二十四万九千七百七十三名内嗣子十六万一千零二十名户主七万二千零二十四名未满定尺者一万零八十名其它五千六百五十七名而此应征各员中有疾病事故逃亡或应归翌年征募者及检查不合格者又有三万零七百七十七名可以采用者仅二万零五百零九名查是年应征定额止有一万四千五百三十七名今有总员二万名似无不足然各军管下所征彼此多寡不等以之分配犹有不足之患以三十万壮丁征万五千人而不足盖日本自德川氏主政承平日久习于安逸其所谓武士皆世禄之家寻常百姓不知当兵为何物初下血税之令展转讹传谓朝廷习西法将绞吾民膏血以为用疑惑恐惧屡激成斩木揭竿之变数年以后虽稍稍安习然执无知小民日告以人生报国分所当为虽谆谆无益而父兄不免溺爱农商不无失时故人人冀免于役日本人民多质弱而身短其不堪役者固多而年来民益狡诈其强者则逃避而远之四方其弱者则饥饿而不出户门各随其性质以弄狡狯甚至毁伤肢体削手指或故罹法网冀为罪臣或伪造文书作免证而嗣子户主免役二条或让分家产各立门户或指择众子俾受家财或诡名为兴绝族之家或托身为入赘之规避之术愈出愈奇政府颇厌苦之故此次新令于户主嗣子二条先为预防后又颁行征兵令补遗称令中户主嗣子免役各条所谓应征年纪以前以后即以颁兵颁令之日　分前后此令发行以前已为户主或五十岁以上之嗣子嗣孙并五十岁以上之养子继子并未及五十岁之嗣子准其照例免役若在新令发行以后总使应征云云则范防更为严密矣而其它设计规避者严惩其罪自十二年十二月颁布新令以来此十三年征兵即为举行新令之首令行日浅疑惑尚多而此年常备补充均足额其捐金以免役者骤增至四百余名之多此辈皆图规避者以新法网密术无可施乃不得不捐家赀以免兵役也则其效已可矣今列表于后可知其概初下征兵之令外议哓哓谤言载道然则日本自愿充兵者岁不过数百人自愿充兵者仍经检查然后录用明治六年仅六百十六人明治十年全国共二百八十四人而已苟不征调且患无兵故政府诸人断行己意其后草寇窃发屡次削平置议者不复容啄然起数百年之衰废而变更旧制要非容易观于八年之间改令三回逐渐整顿则当路诸君黜浮议而勤远汲汲图强有足多矣

　　论西洋行军要玅　　　　　
甄别格致书院超等第壹名王承

孙武有言知己知彼百战百胜至用间一篇尤三致意可见振古如兹两军相当以侦探虚实为第一要义舍此无以运攻守之筹然终莫如今日西洋用谋之法为至精且密也盖西人平日于时事本极留心凡中国士大夫所置为漠不相关者彼独汲汲孜孜寻根究柢储为有用之学而沾沾故纸糟粕之中若我辈所为则西人所弗屑也自其素性已然故战事一兴其精力已奋方两国衅隙将开未开之顷侦谋业已四出昔拿破伦第一有言为将能知敌情而其情不为敌所知者能灭人国两军相当不知敌所欲为者军必破将必虏当其弟为西班牙王时拿破仑致书云军情未明进止未定欲得其地之邮局及地方官民以事机虽为动三四千人专为此事可也则其紧要可知近来欧洲各国或战部或外部莫不有[诇](言回)谍专司至日本则已设十余年专探中土时事以及收购各处详细行军地图其狡谋已非一日而我秉钧诸公傲然弗以为意也凡大将领兵赴敌牒费邱山其国未尝置议其术约而言之一曰本军哨二曰突捕生口三曰招徕降人四曰询问土著五曰截取文书六曰搭漏电报七曰广募探子统帅之人必精择详审一明辨难惑沈毅不泄之员以司军探之事若所统军多则于远部增设一二员极多至于三员而止此种简派之事除统帅及受委之员而外第三人皆不与知益无论左右亲近及所统营下诸人矣其受任之人必能妆痴痒愚虚实兼用令人视为平常兵官其必须通敌国言语文字方为合用往往各国一时难于军中得如此合用人材即以此任之翻绎官但无论何等人密充是任其人应在三四十许人心平气和通达物理人情能用参伍稽见此识彼之术者方为上选凡敌国风俗民政彼宜周知敌军规制尤所烂熟至敌所有某将某弁性情学问能事如何皆所素悉此等人员皆远与本国政府密通与近本军统帅暗接所探的寔军情分头密报前言七种探事其第一种系统帅及各营官临阵哨探之事其余六事则募用探子为最难大抵十探一实便算财不虚縻此军之幸最要所用诸探人人各不相知更要令人人自信独吾为探更无余人彼为探之人或出忠爱之人或外国之人为利而动或一人之身兼为两国探子此等项末探子若遇得着觉其情于本国而善用之更有无穷之妙也待谍情意须极宠渥如果探得要害真情事后千金万金之赏亦所不靳此较之悬格购敌无益军事徒犯公法徒招公愤者其愚智真不啻相万也盖万金之赏于一国所去有限如因之而获大胜之仗其价岂只百万也哉凡用探皆当付以合同信物如身带一洋钱记明钱系某年某号或用常看小书中间第几页拉落以为质此等对象只取平常不可新异用过一番便须更换如本军有专派人员在局外国界传递探事彼此须预约口号以便会面认识大抵放探愈多愈深得报愈密愈广互相比较日得真情又须择于有电报处所派员总司急递方为有益大抵用探之时钱财万勿计较盖探者有时又须用探所费亦或不赀又探人写信须用一种化学特制之纸得有消息用药水写上后又用平常黑墨盖写别语此信个中人方须知用何药水刷泡隐字乃现出可读如探递所过之国系我本国或系友邦自无难处如专差遣送须用诚朴乡人勿用市井油滑信须写在极薄纸卷好藏入蜡丸或翎管中则一身之中随处可以想法收藏无虞被人搜去有时无特制之纸可用但用柠檬挤汁用新笔写上硬纸到时即须用火熨之便字字可见又搭漏电报之法须其人晓打报身边藏一种盈握偷电器具随时随地搭在上则此当时所过之报无不周知得此项人十余众藏匿敌国敌营之中虽密码难知而民间常电所论军情可以全收掌握矣且此人可寄谎电并布风谣令敌守所不必守攻所不当攻此南北花旗争战时用探术也即此可知统帅之之人一切应敌举动须用无限关防不但不许敌人得知且本军及左右之人皆不令有察观盖本军所知敌人未有不知者也为将者不须用言语明欺士卒但无言作用便可令吾所欲为全军不觉也又不但本军行欲之事宜慎密即吾所得敌情亦不可令本军知觉是故捕获生口各国兵法例不许余人查问捉着时便须送到统帅处屏人密诘盖事情为一军悉知之事敌人无有不知知之亦未尝不变计且恐将计就计尚何资吾运筹之用也哉以上所列用谍之法不过大至临时神而明之在诸将帅刻我屡挫之后倭且以我为土木偶人矣兵法虚虚实实此用间一绝大机会也所列纵未必皆为有用然亦当悉彼之所学于西法者云何嗣后尚有西人临阵用兵诸方当谨就所知所闻详列登览俾诸君知彼操何术而来我辈所得以裨益局时者如是而已

　　日本兵制
日本军国重事前由友人来札录之甚详惟其国中驻兵形势尚未尽明晰兹特为补查刊录俾欲知日本军事者如观掌上螺纹焉按日本兵分六镇即东京镇仙台镇名古屋镇大镇广岛镇熊本镇是也每一镇官统领一军而一军之内分为数师每一师分一处一师之中管辖数处犄角环以资响应六镇中以东京镇为第一军统领官即陆军少将冶津道贯其第一师札在东京管属小田原静图甲府三处第二师于佐仓管属木更津小户宇都宫三处第三师屯于高犄管属新发田高田新社三处以仙台镇为第二师统领官即陆军少将福原寔其第一师即名为第四师盖以六军总数排行也第四师在仙台管属白川水泽若松三处第五师于青森管属盛冈秋田山营三处以名古屋镇为第三军统领官即陆军少将四条隆歌其第六师在名古屋管属丰桥岐阜松元三处第七师于金泽管属七尾福井敦贺三处以大镇为第四军统领官即陆军少将三厚重臣其第八师在大管兵库和歌山西京三处第九师于大津管邻近一带第十师屯于东姬路管鸟取刚山丰冈三处以广岛镇为第五军统领官即陆军少将津田其第十一师在广岛管松江滨田山口三处第十二师札于丸龟管德岛须崎浦宇和岛三处以熊本镇为之第六军统领官即陆军少将曾我佑准其第十三师札在熊本管属千岁饫肥鹿儿岛球琉四处第十四师于小仓管属福冈长崎对马山三处以上分为十四师实总隶六军现日廷欲再设一军于湘营镇守渡岛日高天盐拈室四处惟刻下尚无成议苟购一日本地图则以上驻兵地名并山川形势瞭于指掌矣顾军虽先昭定额而人材则转有纷更初日本当轴见西国之兵雄伟欲雇西国水手入内地娶妻生子以为日后当兵地步后闻西人言兵卒身材高大易为敌枪命中兵丁身材究以短小为妙此议遂止今之兵皆以短小为取材窃谓形质赋各别未尝不因于地土以中国论则南人多短小北人多雄伟岂北人尽有用而南人尽无用乎天地之生材固不分乎此朝廷之用材亦不因乎此泰西兵多伟论日人见而慕之至曲为之地以求当兵之材其留心兵事亦可谓切矣乃卒因雄伟之躯易为敌枪命中一言而遂止日人之取法其起落不几等于潮头乎夫身材高大易为敌枪命中斯言是也而欧洲所用之兵何以率多雄伟而少短小者日人一念及此不且自笑其见之游移无定乎惟古有言短小而精悍此有用之材也要之不惟短小者贵精悍即长大者未尝不贵精悍苟徒得长大之形而无精悍之实则亦大而无当耳以之当兵庸有济乎论精悍之实似乎雄健者多耐劳短小者多灵警其实兵之精否不在于此日人见雄健之可慕而遂赏心于雄健及闻雄健之有害而仍营心于短小似于选兵之道只较夫外观焉兹闻日兵之中类皆短小身材其意盖欲使敌军命中之法有难施其巧者惟是两军对垒火器为先火器之中非尽枪法若敌军大炮突地而来则虽渺小如侏儒亦难逞其避趋日人徒注意于短小毋亦选兵之法尚有未尽乎哉

　　日本海陆兵制沿革考
中日构衅以来时有日奸暗中窥伺是以我国军政日人瞭如指上螺纹而日本海陆各军我国尚未能悉其底蕴语云知彼知己百战百胜曾是交战也而可瞢于敌情乎请博考书历日本海军之制日本自维新以后于明治五年二月改兵部为海军省以海军武官及兵学寮悉归海军省管辖十月定海军省官制以横须贺船坞属之旋改船坞为制造所六年五月改定各武官等级六月改定官名七年四月就机器科内设候补机器士五月废海军中乐队次长定乐队各员等级八年五月废海军省内造兵司武库司九年七月改定军乐队各员八月设东京镇守府归海军省管辖九月改定海军省章程十年正月定海军裁判官以掌刑法海军技术官以掌制造一切十一年二月废海兵部十三年十二月增减海军官数十四年五月复政正海军省章程就海军省内设规程局核定各种条规十五年六月改正海军武官等级十八年十二月改海军卿为海军大臣襄理内阁政事十九年三月颁布海军省官制四月定镇守府官制及海军督买部官制海军卫生部官制海军检查会计部官制海军制造兵器所官制海军医学校官制海军制造火药局官制七月定小野滨造船所章程及海军主记学校条规十一月设立海军诸学校内教官二十年七月定海军机器学校章程十月改正小野滨造船所官制十二月改正海军制造兵器所官制二十二年二月改正军督买部及检查会计部另就海军省会计局内设检查库以经费课事务归整理课兼理废经费课六月定海军兵学校官制废水路部官制设水路部章程七月定海军大学校官制增减小野滨造船所官制二十二年二月改正海军大学校章程第二条及海军会计学校官制设海军练习兵学所章程三月改正海军章程四月废海军卫生部官制定海军医学校官制及制造兵器所官制定制造兵器厂章程五月定火药工厂章程及海军中央文库官制二十三年三月改正海军省章程定海军备品会计条例而海军之制度乃备其兵额稽诸去年递信省调查后所列清单常额共四千二百人分在三十三船计扶桑舰三百七十二人金刚舰二百八十六人比叡舰二百九十二人日进舰二百七十八人龙骧舰一百五十二人大岛舰一百四十八人凤翔舰九十五人重山舰九十五人天城舰一百五十九人浅间舰一百六十八人迅鲸舰一百十二人天龙舰二百十四人海门舰二百十一人筑紫舰一百七十四人浪速舰三百五十七人大和舰二百三十一人葛城舰二百三十一人武藏舰二百三十二人摩耶舰一百四人鸟海舰一百三人馆山舰五十一人满洲舰九十一人干珠舰九十人高千穗舰三百五十七人小鹰舰三十二人赤城舰一百三十六人高雄舰二百二十人吉野舰三百九十四人松岛舰三百六十三人桥立舰三百九十四人岩岛舰三百九十四人萩津岛三百七十三人千岛舰未详以上(上)人数自船主以迄下士彼皆在其中至由英国定制之龙田舰甫于前月驶归横须贺其中人数未及查知此外之以商船改作兵船者徒事铺张毫无实用旋改旋毁几于偻指难终至于海军碇泊之区谓之军港亦曰镇守府

一为横须贺共辖船十四号二为吴共辖船十号三为佐世保共辖船九号此海军大情形也若夫陆军之制大取法德意志法兰西二国而复斟酌损益于其间其目有四曰常备兵曰豫备兵曰后备兵曰国民兵编制之法步兵三百十六人为一中队五百六十五人为一大队一千七百七人为一联队一大队出自四中队一联队出自三大队炮兵山兵野炮兵则以一百二人为一中队二百九十一人为一大队工兵辎重兵亦编为中队大队每步兵四联队附以骑兵一大队炮兵一联队工兵辎重兵各一大队为一旅团此为常备兵之制至战时步兵一大队增至八百三十二人骑兵炮兵工兵辎重兵亦如之通国常备兵共二十四联队骑兵共六大队炮兵共六联队工兵辎重兵各共六大队此外要塞炮兵宪兵屯田兵编制各异其分派镇台也第一为东京镇台分师管营所一二在东京一在佐仓分营在高岐小笠原所辖为相模中斐伊豆上野信浓安房上总下总常陆常野第二为仙台镇台分师管营所二一在仙台一在青森分营在新发田佐渡所辖为盘城岩代羽前越后佐渡陆中陆奥羽后第三为名古屋镇台分师管营所二一为名古屋一为金泽所辖为远江三河骏河信浓伊势志摩伊纪美浓飞弹第四为大镇台分师管营所二一为大一为姬路分营在大津所辖纪为伊山城大和河内和泉近江伊贺播摩淡路若狭丹波丹后但骂因蟠伯耆美作备前第五为广岛镇台分师管营所二一为广岛一为松山分营在隐岐丸龟所辖为安艺备后备中出云石见周防长门隐岐阿波赞岐伊豫土佐第六为熊本镇台分师管营所二一为熊本一为小仓分营在大岛波福冈对岛五岛所辖为肥后日向大隅萨摩绳丰前丰后筑前筑后肥前壹岐对岛第七镇台及师管营所未定所辖为渡岛后志石狩天盐北见瞻振口高十胜钏路根室千岛此陆军之大情形也夫日本自政号维新迄今仅二十有八载规模草创安能美泰西我国苟以全力加之虽不覆亦将惫甚惜乎当轴　者前既因循坐后更力怯丧师坐令蕞尔小邦一朝得志飞扬跋扈目中无人致重劳我执政大臣渡海而申和议伊谁之咎而竟至于斯哉泚笔之余不禁抚膺浩叹已

　　东瀛武备纪
日本维新之政惟武备为最大端明治七年相度全国地势分置镇台六所每镇台下又别置军营数所分营各处其制可得而考也　第一镇台统师三少将领之驻节东京武汜城管辖府一为东京府今县五为神奈川静冈千叶茨城外泻旧国六为埼玉熊谷山梨朽木长野相川共田赋七百二十七万石其下置军营于东京领以大佐中佐分辖东京府新泻县及千叶之佐仓等处又分营于小田原领以小佐分辖足柄之小田原山梨之甲府茨城之水户新泻之高田朽木之高崎静巷及木更泽宇都宫等处此外更于东京之江户神奈川之横滨新泻之海口别备炮兵一营以上兵丁平时共七千一百四十人战时可得一万三百七十人　第二镇台统师一少将领之驻节宫城县僊台城管辖今县六为宫城福岛青森岩手秋田山形旧国五为水泽磬前若松置赐鹤冈出共赋四百二十二万石其下置军营于僊台领以大佐中佐分辖僊台青森等处又置分营于福岛领以少佐分辖福岛水泽若松秋田山形及岩手之盛冈等处此外更于函馆海口别备炮兵一营以上兵丁平时共四千四百六十人战时可得六千五百四十人　第三镇台统师二少将领之驻节爱知县名古屋城管辖今县三为爱知岐阜石川旧国三为滨松筑摩新川共出赋二百八十二万石其下置军营于名古屋城领以大佐中佐分辖名古屋及石川之全泽等处又置分营于丰桥领以小佐分辖丰桥岐阜筑摩及敦贺所属之七尾福井等处以上兵丁平时共四千二百六十人战时可得六千二百九十人　第四镇台统师三少将领之驻节大城管辖今府二为京都府大府今县九为兵库滋贺三重饬磨鸟取北条冈山界县和歌山旧国四为奈良敦贺度会响冈共出赋六百二十九万石其下置军营于大领以大佐中佐分辖兵库及滋贺之大津敦贺之姬海等处又置分营于兵库领以小佐分辖兵库和歌山冈山鸟取丰冈及三重之津京都府等处此外又于兵库海口大之河口海口别备炮兵一营以上兵丁平时共六千七百人战时可得九千八百二十人第五镇台统师二少将领之驻节广岛城管辖今县八为广岛小田岛根滨田山高知爱媛香川旧国一为名东共出赋四百四万石其下置军营于广岛领以大佐中佐分辖广岛及香川之丸邑等处又置分营于松江领以小佐分辖岛根之松江名东之德岛爱媛之宇和内须崎浦及滨田山口高知等处此外更于山口之下关海口别备炮营一营以上兵丁平时共四千三百四十人战时可得六千三百九十人第六镇台统师二少将领之驻节白川熊本城管辖今县八为白川宫崎大小福冈长崎三猪佐贺鹿儿岛旧国一为小仓共出赋四百四十八万石其下置军营于熊本领以大佐中佐分辖熊本小仓等处又置分营于千岁领以小佐分辖千岁福冈长崎鹿儿岛及宫崎之饭肥对马等处此外更于长崎鹿儿岛之海口别备炮兵一营以上兵丁平时共四千七百十人战时可得六千九百四十人右六镇总计四十营内为骑兵三大队步兵十四联队炮兵十八小队工兵十小队辎重兵六队海口炮兵九队共六十队其它护京师者为近卫兵按各镇之武艺娴熟品行端重者充之以五年为期战时别为骑兵一大队步兵二联队炮兵二小队工兵一小队辎重兵一队合共三千八百八十人平时保卫王城各宫殿各门不应他征又北海道开拓使属有屯兵一千六百七十二人且耕且练惟开拓使之号令遵从有征调亦不出本境　水军亦分两支第一海军提督驻节于足柄之相模滋贺之大津港等处第二海军提督驻节于鹿儿岛之萨摩及鹿儿岛等处两军共有轮船十五只额兵四千守且不敷复何能与诸大国争衡海上哉水陆之外别有警视厅属之警卒捕役名丁亦以兵法驭之其人于兵间课丁内挑取专司各府县缉逻察之事无常额无兼责此其大也

　　日本水陆军兵考
高丽多故中日生嫌两国召将添兵有不可终日之势鮿生除将朝鲜军务随笔录登外其有不能已于言往往敷陈论说详着报端以为中法马江之役可鉴前车若不先发制人则彼之占险要争上游乘间来攻反害大局自当通盘筹筭防有意外之虞不能以小信小息宽容姑息长其志而作其奸用兵之宜不厌其诈徒守公法而不能化于国事仍无益也大抵战陈之间须工力悉敌者方可相持中国自军兴以来武备固有起色然日本孜孜求治整军经武亦非同弱小之邦就其军制言之已事事仿效西法男子自二十岁起即须入营当兵充正兵三年后充头等兵四年二等兵五年亦有十七岁即须当兵者凡为寓兵平日皆任民间遇战而后征调国中兵制一等一曰御林军一曰护国军一千八百八十九年御林兵官三百三十员兵目兵丁五千五百十一名炮十六尊马六百九十一匹护国军马兵六镇每镇四协共二十四协兵官二千有二十八员兵三万九千一百二十名马二百七十六匹马兵一百三十八员兵二千八百四十四名马二千七百五十四匹又炮兵六协兵官一百六十八员兵三千七百有八名山岭炮战场炮各七十二尊马一千五百四十八匹又工兵六营兵官一百二十六员兵三千二百五十名马三十六匹转运兵六营兵官一百有二员兵三千三百五十六名马一千八百三十六匹考平日各项陆营兵官共计三千一百六十四员兵五万七千二百九十二名炮一百六十尊马七千一百九十匹此指正兵而言也其外有头等寓兵十万一千二百七十三名二等寓兵十四万六千一百三十二名当光绪十四年时国中头等武弁祗四百五十员自副参以下至千把总三千三百六十员武备学生一万三百九十一名兵十九万三千八百有四名其中步兵十万二千三百八十二名马兵一万四千四百五十九名炮兵七千八百八十一名工兵三千五百二十二名转运兵五万五千有六名兵一千四百三十六名每年兵费约一千三百万元越四年又增二千余万元其时水师得一万五千五百八十五名铁甲兵舰十余艘至今精益加精得铁甲木质等船二十一艘曰扶桑长一百二十一尺五寸四十七尺十寸马力三千八百二十四匹甲厚九寸至八寸上置大炮四尊小炮二尊曰东舰长二百五十七尺六寸二十六尺十寸马力一千三百匹甲厚四寸上置九寸径炮一尊六寸径炮四[尊](寸)曰龙骧长二百十三尺三寸五十九尺甲厚六寸马力四千三百六十匹上置大炮二尊小炮六尊曰金刚长二百三十一尺宽四十一尺马力二千四百九十匹甲厚四寸半马力二千四百五十匹曰筑砦长二百十尺宽三十五尺一寸马力二千八百八十七匹曰筑波长二百九十六尺十寸宽二十九尺二寸马力七百匹曰海门长二百尺宽二十九尺二寸马力一千二百五十匹曰磬城长一百四十六尺四寸宽二十五尺三寸马力六百五十匹曰大成长一百九十七尺宽二十九尺六寸马力七百二十匹曰苍龙长一百二十五尺宽二十二尺马力一千二百七十匹曰迅鳄长二百四十六尺三寸宽十三尺三寸马力一千四百三十匹曰翔凤长一百四十四尺四寸二十二尺二寸以上各舰所置炮位大宽自四尊至一尊小者自六尊至四尊其余尚有高千穗浪速丁卯等名或购自他邦或改修旧式竟有咸丰初年之船修理而用者当光绪十六年兵船祇有十余艘且制不甚巨最巨者祗容四千余墩时有钢面快船四艘上等鱼雷小船二十艘无甲快船十艘小兵船十艘水军祗二三万人今虽已增添七八艘未必尽成劲旅乃鹰瞵虎视藐我中邦所当奋义愤之戈震雷霆之怒战胜之后既保高丽又索琉球此诚千载一时不可失也

　　书日本海军全部战舰数目后
日本僻处东海孤悬无倚惟其西面与高丽隔数百里之洋面足依恃故其经营于海中者亦以西境为最急盖南距大东海临太平浩渺无垠虽有南洋诸岛及太平洋内无数小岛其势皆不能联络不如西向高丽之帖近而又形广也其国政教同中国而明以前罕与中国往来中国闽粤人贸易于日本者多而日人则罕有至者以亚洲诸国言之日本与高丽有大小之别然高丽地方约得中国江浙者二省日本则加一省而已足不甚过于高丽也从前自守其土封建而治俗近中国亦与高丽不相上下乃自泰西通商以后国中君臣奋然有为尽变旧俗而行新法造船制炮思与宇内诸大邦并执牛耳之盟而一时躁进转成外强中干之势其所为不无可议第二十年中其兵船之已成而可以应用者已有此数目前高丽之乱遣兵命将悉发其船以图进取竟能与地方二十倍之中国为楚争郑之举则其仿效西法未尝不有明效大自今以往四洲之上日本不几成一强大之国哉所惜者图强则已有功而致富尚觉无术耳夫富强之道杂急功利之所为而非圣王长治久安之策气运乘除人事代嬗时至今日不言富强而拘拘于孟子仁义之说此迂论也顾强为富之着而富为强之基强而不富其强不足恃也譬如今日日人之赴高丽兵船若此其多而搜索府库止备得军饷银圆十七万微特其足用与否不特知者而始明即此情形亦觉表里不相符矣中国地方最广物产又佳矿苗处而采取之法现在不过试行将来矿务大兴五金充牣其富岂可限量顾自设局制造以来亦近二十年而已成之船炮尚恐不足济用必遣人采买于外洋而一旦有事调集兵船初亦不过二三十艘此岂故安于弱小哉盖事必由渐致富之道尚须次第筹办有一分之力量则营一分之事业目前内乱既平外患不作可正从容而理无事急急也若如日人之所见徒矜外着之虚声而忘内匮之实患所谓进锐退速其终必至于一蹶故不敢躁举妄动以贻后患也或曰日人非不知此惟中国立意在保泰持盈故凡事可以徐而致人不乘我之隙我即不自启其隙而使人乘之日本所图在损人利己故凡事不暇缓而谋人不伺我之隙我必不能蹈人之隙而因而取之台湾一役本属无理取闹中国不以胜之为武转使偿其所愿而去琉球之事亦然且揆其前者声罪台番之意自相矛盾而中国亦姑置勿问即此二事观之中与日之所见相去几何哉四洲之上立国最古之处已居大半此疆尔界岂至今日而犹可混淆以任弱肉而强食者日人亦计之左矣夫日之自命为强徒以声虚恫喝不足以当识者之一笑如其真以开疆拓土为务则如南洋荒芜之岛与阿洲炎徼之区各西国虽已管辖而其中未治实多原不禁他人之前往日人苟能经营则十年之外倚为外府可也其所以不屑为之者盖此等荒地建埠设戍开垦种作非有数千万金之费不敢过问其自揣力量之不及不若高丽琉球之辟治已久不须巨本而自获美利也呼呼综日人之行为业已肺肝如见矣然历年不远而居然有如许兵船亦可谓能自强者也若更善为之继力求致富之策将来所造正未可量顾吾因日本而尤有大望于高丽也目前乱党解散从此力袪锢习整顿通商上下一心与民同利地虽小于日本而北境接连吉林与中国相为唇齿据险设防易于合力以视日本北海道与俄东荒壤近隔海面者其形势固自胜之内地矿金既多民俗向来勤朴费十百而获千万利源正自难穷而又有中国干练之员为之经理如慈母之育婴儿如良医之疗痼疾多寡之间奚啻天壤哉故日际此苟犹仅知自强而不知求富东海之上将有驾而出其前者吾生也晚甚乐观效于二十年之后矣

　　论日本讲求海军
日本东海一岛国耳土地不广人民不繁非若中国省会有二十一处之多百姓有四万万人之众当维新以前藩侯跋扈士气嚣比之周末之战国李唐之河朔诸镇横恣尤甚政治益棼如乱丝几几乎不国矣乃自嘉应明治以来削幕府之权平藩之乱废封建改兵制振兴商务考究工艺卒使孱弱贫穷之国雄视亚东虽曰步武泰西之效亦其君若臣克自振拔之力也西人之好谈当世事者每许日本之能自强其语非妄而又有持议者谓日本自与中国战胜后厉兵秣马仍复不遗余力可谓善矣惟先整顿陆军而海军若置诸末议殊不可解其意以为陆军虽强苟水师不精则不能逞雄海上也方今环地球诸国皆以海军为关系国家之命脉故竭力营求[旰](昕)宵计划者惟此战舰水兵为雄长富强之要务夫海军之雄自当以英为首屈一指各国视之亦自觉不如然俄之鲁伙号军舰有三重旋螺推进机器或烧煤或烧火油均无不可美之不苦鲁灵号军舰善用电气开放弹药运动炮台悉以电气巧妙无伦皆为英人之所不如又奥国之飞远号小战斗舰和兰之也不阿先号小战斗舰制虽不巨而灵捷无比法国之博德号军舰外观虽窳而机括甚精德国之苦尼希伍依鲁隙母军舰制式虽旧而机器甚新皆足为海军之利用由是观之海军虽以英人为雄而各国亦未尝不有精利之器日人知方今地球之势半属于海非练水战不能与各国争雄强执牛耳然欲练水战非广增战舰不可于是孜孜焉惟以张大海军为事前者日廷曾向英国马罗司衣乌之固铁厂定造洋舰一艘名高砂派大佐氏内田大尉赖氏赴彼处收计舰长三百六十英尺宽四十六英尺六寸入水十七英尺进水器二具载重四千一百五十墩有八英寸口快炮二门四英寸口快炮十门三斤炮十六门水雷发射管五具一点钟行二十四英里容煤一千墩约明年二三月可以竣工又循环报纪日本在英国新装之铁甲战舰于上月抵港船名扶士舰向来战船过港之大当以此为最船长英度三百四十七尺广七十三尺深四十四尺载重一万二千四百五十墩全身钢板外裹厚铁甲有十二寸口后膛炮四尊六寸口快炮十尊荷芝士快炮二十尊又快炮四尊水雷管五枝四在水线之下船有二桅桅上皆安设炮台又有杉板十三艘(田)有施放水雷艇二艘船上俱燃电灯并置蜡灯五枝用以寻觅敌船者煤舱可贮煤一千二百墩首一日机器运动祗扺马力一万零二百匹每点钟行十六海里次日机器开足可抵马力一万四千一百匹每点钟能行十八海里其快捷若此当今各国之巨舰最出名者亦当逊彼一筹然则日本之于海军其经营可谓甚力矣考日本于明治五年始改兵部为海军省嗣后定裁判官掌刑法立技术官掌制造改海军卿为海军大臣定镇守府官制及海军督买部卫生部医学部检查会计部制造兵器火药部诸官制又海海军主计学校条规军机器学效章程又改海军大学校官制此日本经营海军之大今乃于战胜之后仍复精益求精有加无已其所造战舰竟欲驾各国而上之则其志诚不小矣虽然卧榻之侧岂容他人鼾睡日本之强非中国之福也而中国仍昏昏然不思搜求人才振兴武备重张海上之军以御外来之侮而犹如大梦之未醒焉杞人之忧曷有极哉

　　俄人论日本水师
日本铁路内自紧要用兵各埠外至沿边沿海设防之所布置周密美不胜收如日本全岛从小樽至松前达长崎通雄本其中惟马关与大里一水之隔不通而已其干路支路则或南或北无不四通八达用兵之埠如佐世保横须贺舞鹤仙台四日市商务之埠如新泻水户高知松前各处凡有煤矿者之支路无不联为一气其中土全岛最要之路系由青森直达马关其中支路如仙台东京横滨横须贺神户大西京师名古屋广岛马关如络相通用兵通商谁曰不宜日本电报除铁路所经之处商务用兵之处通接陆线外尚通水线如高丽台湾对马岛千岛均可传达殊为美善日本建设炮台不为不密如北海道以兰在北海道胆振国为门户前已筑有炮台近于箱馆在北海道渡岛国亦行添设以为东口屏蔽其中土全岛西人或名之日本岛以东京为国都东京湾两岸皆有台垒以横须贺在中土相摸国为拱卫神京之炮台以舞鹤在中土但后国神户在中土摄津国为中土西偏滨海之东西门户马关海峡在中土长门国为西海口门户均已建设炮台其余如鸟羽在中土志摩国敦贺在中土越前国及东京之北海口炮台均将逐渐添设至于四国九洲紧要海口台亦无不备其九洲岛则止有佐世保长崎均属肥前国对马岛属九洲岛在日韩海峡之间各处台其南口之鹿儿岛在萨摩国台亦不日兴筑日本水师效较速布置尤密直有蒸蒸日上之势如护商水师商船水师西国凡创一轮船公司国家必出巨资以其成所置船只均按照水师兵舰式样国家为之备设位存储水师军械所军令一下不论何项商船咸归海部调遣安置炮位或充运船或充练船近来俄法各国竟有以铁甲商船充商船者如俄国义军公司所造之船每舰约价一二百万罗布所有该公司员役挑取水师备额之员丁充当欲其久历戎行谙练风涛一举两得也水陆船坞海军粮台军火厂局帆缆船只水师学校制造学堂无不美备即以兵舰而论率由本国厂局自制价廉物美几欲以人胜天者也惟舰中应用各物虽称足备不甚坚实然亦皆取于国中无待外求其励精图治之心非一日矣若他国之专备兵舰一无布置虽船坚炮利亦难堪血战即有背城借一偶尔尝试不论其胜负若何皆难复战此等水师以之运伤兵添军火增粮食运替兵尚不能按期如愿何暇谈乎与敌人角胜负也此等情形应归咎于天下水师最强之英国员弁之教练然邻国亦出于英人教授乎何布置之如斯周密进益之如斯捷速不数十年竟能不事倚傍措置裕如此中利益不待智者而知焉日本商务之进境令人意料所不到近十年来更有可观如中国通商城镇高丽各埠南洋之新金山美国之各海口欧洲之法国英国德国各埠及日本本国属地台湾流球千岛无不行消日本之货其出口货之大宗为丝茶查美国一处每年消日本丝绸一十四兆银元茶叶五兆银元煤炭干鱼查西国视鱼盐之利为一大宗沿边海口各分疆界派兵轮看守不得越雷池一步独我中国不求此利反有禁止出海之令与西国适复相反草木竹漆玻璃各器具洋火玻璃片丝呢羽布疋查布疋近来祗消中国高丽及日本属岛欧美亚各洲则因货低而不得消也及绵纸等货进口货之大宗为钢铁机器米粮树木洋酒及欧美洲所产之货而已至运货商船公司之进境更为捷速如西历一千八百七十年时华同治十年祗有三菱公司一家现在则有日本邮船公司大朝鲜公司东洋公司及各种零星公司不一而足但以三菱公司一家而论已有大小轮船七十五艘共计载重一十五万五千墩其兴旺亦可概见矣

　　论西人武备日精
爰考奥国近亦制有新枪一种名曰摩里舍乃一千八百九十五年因旧制而改造新式者旧枪本重四吉罗四百格拉米新制之枪仅重三吉罗三百格拉米于各枪中最为轻便而质又极其坚固惟枪口则仍照旧制八个米里迈当枪膛既大小一律则弹可随意通用以免参差不齐之弊奥国国家已饬制造为军用之用矣其余又有皮炮纸炮之制皮炮固为奇矣而纸炮则又为可异其法创自德国之克虏伯厂用纸造成可以卷舒分量极轻军士可为包裹之用炮口径大五个生特迈当闻五个生特迈当之钢炮尚不及此炮之耐用若当水陆险阻林木丛杂之处此炮取甚便最为适用欧西诸国每谓陆军以德国为最今观其所造纸炮及新式野战炮可知其用心所在而当世之品评者洵非无据也英人以海战称长故其海军之雄为地球冠尝有民人名荷兰者为美国代造一入水船形如吕宋下有三轮能浮能沈如仅船身入水尖顶塔天气管及筒等件均浮出水面之上船行速率计每点钟可行十二半海里若全船入水则筒气管均须封计每点钟能行六里半海里然入水虽深而船身甚坚足御水之压力仍可浮在水中故无论行走停驶迟速升沈均可从心所欲尤妙者更用明镜一方俾在水面回光入气管则敌人动静无不了然于目中船上管驾可以随尾而行不至茫无迹在暗中摸索也美国又自创一新式潜水战舰船身纵八十尺横十一尺重百三十八吨机关四层潜水底有七十马力浮行速力有十六洛骆沈降速力有八洛驼且能深入七十尺海底俄国水师中近又添造一战船名扣丝吃水有一万二百五十五吨每点钟能行十九海里长计五百英尺三桅三筒若令带八寸径或六寸径之炮使之从事于疆场其为极坚极猛之快船固可不言而喻夫俄与美之水师在泰西非称最强而讲求已若是之力若英法等国素经营于海战者其必精益求精而有日新月异之象可知也至其它军中应用之物有所谓新式气球者有所谓破水雷新器者有所谓电气兵轮者有所谓避火各物者近时新创之制为武备中攻取防御之要物说者谓气球为军中不可少之物闻之已谂俄法德奥各国讲究气球窥探敌营为时已久然开花子能破之余谓开花子能破气球近经各国试甚称合式其球直兵一万六千二百五十尺又高二千六百尺则开花子亦不能击德国尝新造风筝气球在柏林试甚称合式其球直圆形向底渐大有尾如舵然能使球转向如意球周围有网网上附一篮球上面相离二十码其大者能牵八千五百磅之力煤气可容四十五墩每点钟可行空中二十五咪德与俄现皆有此大球若与他国战争历数点钟时气球即可至其地彼国之火药局及城邑等皆不能保护矣至破水雷之新器则为法国所创可破水中所埋炸药及鱼雷等物惟此器造法甚为秘密外人无从而知但法人既创此新器则各国攻守海口必须另筹制胜之法若仍用鱼雷炸药未有不偾事者此各国所不可不知也电气兵轮系英国水师议制其法用电气行驶又有电光代灯双轮不配在船尾而在中稍后其速率及战力可与大战舰相埒避火物则自中日交战后各国皆知船上所用木器为炸弹所中每易火于是有意国人新得一不火之物名安帖伯立克以为兵船上板壁器具及一切装饰之用而兵船可免火之虞噫西人考究武备不遗余力其制愈出而愈精其器亦愈出而愈猛我第拘守成法固不足与之抗衡即使购其战舰买其军械或仿而行之与彼同称匹敌而已落人之后矣且我方以此物为新创之利器而彼出其专精之志已别创一物以制我则我反有因此而败事者是故中国而不欲自强也则已苟欲自强必先于武备中自求新法创造精器斯可以制敌而不敌所制若彼有一器我亦有一器因人成事妙制全无是不啻掷为黄金于虚牝有器与无器同有备与无备等焉而已何足与泰西各国争雄于宙合哉

　　欧洲军事考
欧洲六大国兵额之见诸西报中者前报已详录矣今又得西报综欧洲六大国兵籍及历次阵亡历次军资之数其言备极详极足以备考核而广见闻且足为穷兵黩武劳民伤财者触目惊心孟子曰争地以战杀人盈野争城以战杀人盈城故善战者服上刑至哉言乎因就西报译录以供省览其曰甚矣殃民命耗国帑者莫如战争之事矣古来黩武穷兵之士不登明堂所以垂戒也兹将欧洲六大国兵力而论之俄国兵力甲于欧洲平时八十万战时可加至一百六十万水师船八万吨日耳曼平时八十万战时可加至一百四十万水师船八万五千吨佛兰西平时七十五万战时可加至一百三十万水师十万吨奥国平时四十万战时可加至八十万水师船六万五千吨意大利平时二十万战时可加至四十五万水师船十万吨英国平时十五万战时可加至四十万水师船二十万吨由此观之英国陆路兵少而水师船最多两倍于法国合欧洲六大国统计之约有六百万恒兵若接仗后为势所逼则一时添兵亦可至千万之数而欧洲之内英雄尽入彀中矣此兵额之常变可考也然二十五年来各国战事迭兴其伤残人命亦复不少或死于锋镝或殁于病伤惨苦情形何可胜道一千八百五十三年英法土俄之役死者八十万人奥普之役死者四万五千人普法之役法国死者十五万五千人普鲁士死者六万人总共二十五年来计战争阵亡者一百九十四万八千人所谓一将功成万骨枯也至历次所耗银数闻者亦为惊讶英法土俄战费一千七百兆元意大利战费三百九十兆元美国南北分争北省费四千七百兆元南省费二千三百兆元是里是域荷露土颠战费三十五兆元普奥战费三百三十兆元普法战费二千五百兆元别等小仗并计费二百兆元统而计之一万二千零六十五兆元云

　　欧洲兵额
欧洲各国水师船以英国为最法国第二俄国第三意奥两国第四德国第五英国铁甲船五十一号兵轮船三百号兵帆船一百七十号兵丁及团练八万一千四百四十七名法国铁甲船三十八号兵丁六万名俄国铁甲船二十九号兵二万五千名德国铁甲船八号兵丁丁五千五百名兵部每年用费英国一千一百二十万磅法国六百六十四万磅俄国二百六十四万磅德国一百六十五万磅意国一百二十五万磅奥国九十四万磅出战兵额法国一百七十五万名此系现定章程尚未足额俄国一百六十万九千名亦未足额德国一百二十八万三千名奥国一百零一万三千名皆足额英国连团练捕及印度兵共八十九万九千名意国八十六万七千名

　　论欧洲近来兵数日增
欧罗巴洲各国近今数十年来国势日强兵数日增军火器械舟舰日益精良骎骎乎虎视五洲鹰瞵六合自法国拿破仑第一翦灭四乡并吞小国而继之以普法之战雷轰霆击电扫驰于是列国皆闻风警惧各怀戒心无不足兵自固欲以御外侮而靖内患安反侧而泯欺凌泰西之例有正兵有余兵有平时预备之兵有遇警招募之兵一值事变士皆思奋人尽从戎几于通国皆兵人自为战今先将正兵各国正数约略言之瑞士八万五千瑞典十三万挪威四万三千比利时四万土耳机十五万西班牙十五万意大利二十一万奥斯玛加二十八万法兰西四十万德意志四十三万俄罗斯七十七万英吉利一十七万其余小国尚未计及此惟陆兵之数水师犹未在其列英国陆兵不及诸国之多者以其为岛国四面环海久无敌国外患不畏邻境之侵伐故陆兵少而水师多然此第论本国额兵至其属地几于沿海互相联络各处皆陆兵即如印度驻防之兵已有二十余万他处亦复不少至于美国为大洋所隔于各国变争远不相涉故额兵数止三万然美国前时南北之战调集民兵至百余万欧罗巴现在陆兵不下三百万众所需兵饷五万万元项实为浩繁若移此数百万人耕耨制造不惟费省且可致富然而必不能也德相卑思麦曾有弭兵之说而不久即有伐法之役是以知各国具有争雄竞胜之心兵诚未可骤弭也法国士人曾以欧洲诸国增兵加赋岁费不赀无益于国而有损于民深为之痛哭流涕长太息也尝考每年兵饷而知其实足以坐困也法国现兵五十万岁费每人计金钱四十磅一切军需共二十三兆六十万当岁入之百之二十一均派之民间每人计三元一德国现兵四十二万二千岁饷每人计金钱四十三磅一切军需共十八兆当岁入之百之二十一均派之民间每人计二元一奥斯玛加现兵二十三万三千岁饷每人计金钱五十一磅半当岁入之百之二十一一切军需共十三兆五十万当岁入之百之十九均派之民间每人计一元八五俄国现兵七十六万岁饷每人计金钱三十八磅六一切军需共二十九兆当岁入之百之二十九均派之民间每人计一元八四意大利现兵三十万四千岁饷每人计金钱四十磅一切军需共八兆十六万当岁入之百之十四均派之民间每人计一元六此欧洲诸大国养兵之大略也

然各国于兵之增减皆无足系于重轻惟德俄法三国势不相下外则显示控制内则隐切图维俄则常欲耀兵于境上德则常欲增兵于国中以非增兵既不足于战又不足以守以法之恒怀报复于其间也今计德国步兵仅四百六十九营马兵仅四百六十五营马炮军仅三百行步炮军仅一百十六队工兵仅七十四队而俄之步兵增至八百七十九营马兵增至四百六营马炮军增至三百七十三行步炮军增至二百九队工兵增至九十六队法之步兵增至六百四十一营备调兵增至三百二十六队马兵增至三百九十二营马炮军增至四百七十三营步炮军增至五十七队工兵增至一百十二队德与俄法相形之下未免见绌不可不先事预防德居欧洲之中介于俄法之间境内列邦星罗棋布非增马兵不足以资联络非增步兵不足以资战守德之兵制百人抽一每七年递增一次以历时既久生齿日繁少者壮矣可充行伍以隶军籍自一千八百七十四年所颁军册计之至八十八年已至两约可增兵四五万以之分布列邦控制三面长治久安之道持盈保泰之规于是乎在欧洲今日之势譬如连莫敢先动俄法德三国鼎峙欧洲一举动间实为安危治乱之枢纽所系俄之雄视欧东诚不可一日无备德法为仇而与俄交欢使相构煽其间衅可立启德奥辅车相依同舟遇风互为拯救势使然也若使一旦俄兵加于德奥意必俄以攻奥法必俄以攻德何则皆欲乘机以复侵地也如是则俄攻其东法攻其西意攻其南德几于三面受兵宜乎增兵之不敢缓也要之二国不动则已动则非欧洲之福故在今日而言增兵甚非所以维持欧洲升平之局也呜呼兵凶战危弗戢自焚尚其有鉴乎此哉

　　论德兵制
有熟习泰西掌故者谓余曰统地球上九万里国不一国而独德意志一国兵制最备其兵亦最多盖德意志无一人不为兵其人年二十能胜兵即编入行伍计充战兵者三年充守兵者四年充团练兵者五年如有兵事战兵不敷团练兵仍可酌量调遣至五十岁而始罢不复宣力行间其法虽世家子弟亦必当兵三年乃许仕进不愿者以病告废弃终其身故其兵视泰西各国为最强闲尝考其兵制一曰白得能平时每队五百八十人出战时增以留守兵可多至一千二百人一曰监本纳每队二百五十人合三白得能曰勒其门合二勒其门曰索苟得合二索苟得曰特拂城一将军主之人数约二万二千有出师时增马兵四队大炮二十四尊用白得能或来复枪兵为先锋合步兵二特拂城马兵一特拂城又有夸大敏十二尊每一夸大敏用其勒其门马兵殿后为护卫夸大敏者驾马而行之大炮也此炮兵除守国外有十三枝分屯十三处总计国中官弁有一万三千八百零四员兵三十一万九千八百二十四名马七万三千三百零七匹临时檄调十日内仍可得兵七十万人此兵制之大较也夫德本小邦旧名普鲁士后与各国联盟称为日耳曼联邦当我中国同治十年间既胜法之拿破仑第三因合大小二十五邦联为一气始改今名嗣是军势益壮国势益张兵制亦遂有增而无减溯普法之战法曾偿其兵费英金磅二百兆磅德遂以之增练水师置大铁甲船二十六号海快船三十四号炮船七号鱼雷船四十五号又备雷艇一百零五号统以武职如中国提督者三员每船鎗炮兵都二千七百六十人屈计德意志合众国而立新名也度不过二十年事耳而能高视步称雄于五大洲之中几若无敌于天下岂偶然哉南洋大臣张香帅知其人可用其制可学而能上年由鄂渚移节两江承和议告成之后　朝廷为节省经费起见先令前敌各防营一律遣撤继令二十一行省防营照数裁并后又令二十一省经制之绿营亦以裁汰老弱为名存三去七夫裁兵节饷原司农持筹仰屋之苦衷然藩篱既撤门户都虚堂奥一空闺闱洞见此为一时权宜之计则可而非长治久安之上策也因仿德国籍丁壮为兵之法自二十一岁至二十八岁其中三年为行兵三年为守兵一年为教练兵二十八岁后又须为团练兵五年其法甚善乃奏请设立自强军募力田子弟未经投营吃粮者三千人延德弁为教师各分为队以训练之去冬委员赴安徽之凤颖江北之淮徐江南之句容一带选民十八岁至二十者其身农体结实举止纯朴挑入尺五籍中将三千人分作六队就城北择地建造营房每日即在小营操分班操演以为嗃矢先声将来此三千人者果能得德人之传授小之坐作进退大则虎略韬钤一一不但貌似而且心传则推而广之一如佛家传灯录所谓以一灯而传之十灯百灯千灯万灯仍无非本此一灯之光焰为之祖而使燃者互相传述如无尽藏安见十年之内不将遍天下之言兵者皆知舍旧技就新法一举而兵制为之胥变国是为之日强焉岂非民可使由不可使知之妙用哉

从来成大事者不惜小费当德员之来也优饩厚食不啻古人之坛席而且订立有年限之合同限内不能辞其责而罢其权议者以为矜宠太过不知欲用其人不如此不能使彼就我范围且不如此又谁肯离乡井涉重瀛来为我开其草昧哉现因护军营管带于四月间与教习格老司君为操事相龃龉刘岘帅以诸西员作客省垣诸多不便议将该军迁至吴淞口俾地近沪江饮食起居较为舒适一面饬原吴淞之班统领将全军移驻狮子林刻下洋操提调沈观察已将添建营房等事报告竣昨据本馆派驻金陵访事友函称自强军于十八日准拔第一第二第三三营由登途矣从此吴淞口添此劲旅不特足固金汤即诸教习亦可优游自在不至有意外侵陵矣且南洋为中外之枢纽上海又为南洋之关键不但瀛客之航海而来者必以上海为归宿即我中国欲与五大洲相见以玉帛亦必先莅上海附西国公司轮船以去庶所至之处预知某船有星轺当至相接以礼不至疑其为楂客之犯斗牛上年中东之役各与国议置上海为公地敌氛虽恶不准漫施一枪遗一矢究竟敌人辄思于租界之外一遂其无厌之求谣言四起风鹤相闻吴淞距上海三十六里素为重镇海道由大戢山扬帆一点钟可至口门轮船更速今以三千人填扎此间无事又有教习为之训以战阵练其步伐以及枪炮准头行军纪律务使人人日以刺击测量为能事港内向有洋捕盗蚊子等船经年停泊口内徒供螺蚌之蛀蜑吾知该教习中必有精于水师者安知不顾此船之废弃于泥沙而设法挑选若干只教以风涛沙线向背避趋之法使积久之毁物一旦而转为有用且可为他日水师之权舆焉岂非策之最善者哉所患者三千人不尽专心师法耳语曰取法乎上仅得其中取法乎中仅得其下孟子曰梓匠轮舆能与人规矩不能使人巧度德员之教此军也亦何独不然是在从之游者仰之如山斗奉之如圭臬毋以其言语不通而不思师若弟宜如何沆瀣如果教者不遗余力学者不负师承久之自能得其法法如项羽之所谓万人敌者居然成竹在胸确有把握岂不诚大丈夫哉且我华人之尊师也与君亲并重父生之师教之易曰山下有泉蒙童蒙之日非先生之指示不为功又岂可貌崇之而腹诽之乎曾记上年蕤宾之闰于役金陵上谒留辕下者三日云日内当阅操无暇见客询之知为德国子爵来春石泰游戎奉示练军练成而请大帅钤阅者也

香帅于三月间礼延德国将弁四十余员来后分布各营任以统带管带营哨等职拟将江南陆营悉数改为德制时犹未知裁兵撤勇之消息也后奉　命裁并乃奏请另募三千人名为自强卫队专由德员教习先是来君在各营自思无以见其韬时洋操总办沈仲礼观察以太守为提调因与反复推求中国仿行西法而不能仍强兵之故来君曰中国之学西法也学其步伍整其枪炮命中而已即西人之教习华兵也亦祗教以步伍枪炮而已此皆西法之皮毛其窍固不在此也夫未经战阵之兵虽训练娴熟器械利便一旦猝遇大敌鲜不目骇心惊手足无措苟非将帅得人法令严明未有不鸟兽散者故德国练兵必设假敌与正军对列互相攻击出设伏因地制宜一如交战状俾习惯于平时不如是则临事仓皇而欲战必胜攻必克也难矣观察闻其言而韪之以告香帅香帅曰可于是试以马步炮三营及护军各营使从德将学战阵之法学两月余请香帅临阅香帅准之于闰五月十七日黎明排导出朝阳门登钟山观察及司道侍焉先一日上元江宁两县演武厅于山上香帅入坐良久四顾无所见方疑练兵之未至也忽闻枪声一震山下伏兵齐露其首错愕间山上伏兵亦出放炮轰击未几山下之兵焂忽不见山上洋将甫以千里镜测其伏处而山下之兵又突出山上轰击如前伏山下兵又伏不见盖山上以护军营为假敌守炮台山下卫队为正军来攻者先屯于八里外及香帅驾临始衔枚疾走绕道穿林而至伏于深沟此即因地制宜之崖略也少选正军分兵攻敌后敌移炮御之山下之兵渐逼渐进敌军前后受敌相持许久枪炮之声隆隆不绝迷雾合敌军不支遂退让犹思包抄其后蓦地沟内马队数百长驱而出直奔敌敌乃靡正军力追数里据其垒方马队之出也经演武厅后厅内人皆不知信乎纪律之森严矣此一事经回溯如在目前今述于篇以见此三千人者果能驯而习之神而明之吾知青出于蓝不难且胜于蓝也不禁跂予望之矣

　　德国兵政纪
尝思将有谋而益勇兵以练而愈精德国虽在欧洲各大国之列其幅员不及俄罗斯之广大其民人不如英法美之富且强而其选将用兵教战布阵诸政有非他国所能及者考德国定例抽兵之制亦如英国虽王亲贵冑派演天潢亦当编入军籍每日演习技艺或马队或步军或炮勇或探军务使熟习而流得心应手且兵额有承平战事之分承平之时兵额稍少一旦疆告惊则几民尽为兵即曾经执戈数年者亦必复出其制男子至二十岁国家即传檄征召令入营中三年之后有事仍须出场至三十八九岁始得免役且因国家遇兵于民故兵有三等之分初出者为征调之兵当征调兵后即入练军营二等兵以事则为三等军开战时第一等兵出缺二等兵补之二等出缺三等补之此征调补缺之大也予前在[天](大)津见同文馆某西人译出德军考略一条载德国陆兵分为十九镇光绪十五年即西历一千九百八十九年又添二镇平常守兵一百六十六营每营以协将统之领兵官共一万四百余员兵三十四万一百四十四名洋鎗队二十一营兵官四百四十六员兵一万一千一百七十三名此正兵也若有战事更可从民抽取者为二等兵得二百七十七营兵官三百八十五员兵四万四千八百六十三名此即中国寓兵于农之意有事则为兵无事则归农法至良意至美也其外又有马兵九十三营兵官三千三百五十九员兵六万四千一百六十三名炮兵三十八营一千九百九十四员兵一万一千余名炮六百四十八尊车一万辆司事一千人由是言之德国之兵政可守可战争诸长国以此相战无战不利以此攻城何城不克试就其历来战胜之事论之一千六百九十九年土回与德之波兰君因立和约意见不合辄相龃龉土回以兵八十万长驱直入堂堂之鼓整整之旗军容之赫奕莫不心惊胆裂德皇诏协将率领陆兵一十余万战于加洛乌伊拉朽催枯狼吞虎视之威十余战而土国以托兰息省及多脑江南岸相献割地求盟踊跃破敌人之班师振旅声容扬海国之威德国不折一矢不伤一兵而土国献志求和则德国之陆兵胜者此其一又千八百十四年因法君那波仑横行海外持强并弱欧洲诸国合力抵拒死伤之多不可胜纪终不能少挫其锋德国君臣不忍坐视奋其勇往之气乃率马兵二十营炮兵三十营大战于比回之瓦得鲁鎗炮所指击毙多人拿破仑自知势穷力竭古所云天作孽犹可违自作孽不可逭也乃渡尼门河入俄国俄皇与德皇密商兵机命洋鎗队于夜间四处纵火冲突法营法兵自相践踏拿破仑从乱军之中鼠窜而逸始悔昔之狼贪致有今日之兽困进无可战退无可退乃收拾余烬遁归法地则德国之以马兵胜者此其一夫以兵额则有陆兵马兵火兵洋队之分统率则有协将兵官司事之号盖其民人之强悍乐于战斗而又有君臣之及时操练兵气固结而不解兵力奋勇而不懈兵饷充裕而不竭气兵坚利而不淬而后陆战则争关夺隘敌人披靡水战则乘风破浪所向皆摧虽僻处海西岂不高出于奥葡日耳曼各邦美于英法俄美诸国哉噫德国之精心果力孳孳焉讲求兵政有蒸蒸日上之势内可以保守于己外可以取胜于人而其利人利己之心固不特为欧洲诸国之辅即中国亦藉以和好焉耳旅馆萧条遣怀无计客有操豚蹄醇醪而至者相与放怀畅饮纵谈德国兵政因举其用兵大有实事可征者至其兵器之如何制造兵丁之如何操演赳赳者莫不易晓故而不道客去后援笔纪之

　　德国整顿海军述
德意志国本日耳曼普鲁士旧地在欧罗巴洲之中中国同治十年合大小二十五邦为一国推普鲁士为主改号德意志疆域本不甚大非若俄之部落林立英之属国星罗疆宇恢廓为他国所不及其始国亦不甚强几为法皇拿破仑第一所灭割地献银始得复国嗣其君若臣又喜宴安不勤国事于是各国皆侮之当我中国咸丰十一年德皇布伦士威廉立雄武有大用卑思麦为相伐丹马割其地又与奥失和以兵击之围维也纳地降汉那瓦为部落后又以立主之故与法启兵端下令国中于十四日内聚兵五十万与太子亲征大败法军放其皇拿破仑第三获法人八万四千割奥而赛斯鹿林两地偿兵费五十亿法郎自是德遂为欧洲强国布伦士威廉卒继起之君类皆英明雄伟其相卑思麦福恩伦毛尔瑟诸人又皆能善治其国内则政治财赋学校武备与夫货殖制造之类未尝稍有废弛外则拓地开疆收为藩属于阿非利加洲得三地一在东岸曰东阿利加一在好望角北曰昂嘎拉贝克尼亚尼地名一在西岸曰嘎木隆又南洋岛间得三地一在马其萨一在新吉尼亚北岸一在新勃利塔尼亚于是地日益大国日益强以视未经合并众国以前强弱不侔矣一千八百九十五年即中国光绪二十一年核计土地共得二十一万一千一百六十八丁方英里居民合得五千二百二十四万六千五百八十余名口其论太平时军政则有弁兵五十八万四千七百三十四名若遇战事军士可得七十四万四千零三十名员弁可得一万九千三百九十一名檄调兵民出战约可得三百三十五万人其炮火之精器械之利又为各国最故德之陆师泰西诸大国无不畏之顾于水师则未足称胜前年核计铁甲战舰共得二十一艘未竣工者三艘钢甲舰一艘带甲舰七艘未竣工者六艘平常舶二十二艘防边舶十一艘水雷大船五艘水雷小船一百零五艘未竣工者九艘合得水师弁兵二万二千三百九十八人此其大尝纪之于本年某日叻报及观上月二十三日本报录广州博闻报译本日报云德国海军经费自一千八百七十年德方北海盟邦所输仅一百二十万磅至八十五年德国全境需二百十二万磅德皇维廉第二登位时已增至二百七十万磅而去年竟增至四百三十一万五千磅海军部所拟现年经费六百四十五万磅议院核准已有六[百](日)余万磅以现在舟师而论九年之间德国海军增添不下八十六船但德皇与海军提督胡勒满均以为未足欧里费等类船尚多多造内开添造战舰四艘大小船各六艘雷艇三十六号而昨日本报又纪纽约西报之语云德国议政院议筹水师经费约增添四百兆墨士为整顿海军之需此以金磅折算合共二千万磅在德人之意水师实为当今要需非此不足以争雄海国故有是举也夫添筹海军经费即可知其海军之盛德国海军经费去年仅增至四百三十一万五千磅而本年竟欲增至二千万磅两年之间而经费相去竟有如是之巨德之经营海军可谓心精力果矣一旦与中国失好欲夺口岸为屯战舰之区此固非亚洲之福然于欧洲各国亦有不利焉宜乎法国闻之于水师常外另筹七百二十兆八十一万五千五百七十二法即为八年内额外经费俄国本年除水师常外亦添筹俄银二十一兆卢布以为恢张水师之用特不知夙称海军第一之英国其亦有所增益而不为他国所弱否

　　奥国军制考
自一千八百六十八年即同治七年奥国改从德国章程以民为兵训练三年限满归籍凡年及廿岁者即名列军册每年及岁之民可约九万五千名内约四万名为玛加五万五千名为奥斯故称为玛加奥斯国又按军制例载读书士子欲免在营训练须期投考执政问以兵书算学行伍进退之序马步前后之宜如中式即注免然须捐缴在营一年之资斧又按奥军之类曰步兵曰来复枪兵此枪兵例选身材短小而精悍者为之取其起伏跳跃如鸟之振翼叶之随风也曰马兵曰陆路轻炮兵曰工兵专司营造不事折冲兵而匠者也其步分八十军军分六营每军官弁一百十六员兵丁五千五百八十五名共计四十五万六千八十名每兵随带枪子七十二粒每营驾驷马车一辆随载枪子二万七千七百二十粒其来复枪兵分六十营每营官弁十八兵九百十三共计官弁一千八十员兵五万四千七百八十名其马兵分四十一军内有三十营为冲锋斩马兵每兵手右执长刀左执六响枪余十一营为长鎗军每八名右挽八尺半长柄鎗左袖六响者七执长马鎗者一以备击远用为前驱其马兵共计四万九千三百六十九其陆路轻炮兵分一百九十五行列炮一千五百六十尊外有攻城炮军分八营每营官弁四十二兵一千四百四十八其工兵分二军每军官弁一百八十三兵七千五百九十一又载奥之士庶年踰三十二岁在籍备调者官弁三万一千七十二兵一百六万一千五百十以上云云皆指战时而言一旦传檄征兵带甲百万亦勍敌也

　　奥国水师考
欧洲各国军籍之最详者莫如英俄法诸大国惟迩日意奥各国复于水师各船大加整顿其所制铁甲及一切军械机器皆精益求精大有后来居上七雄并出之势兹将西报所陈奥国之水师约考之奥国有铁甲六艘名加士多沙一名理沙一名耳虾索亚和部列一名稽沙一名当樽坚士地又一名稽沙墨工船上备炮台三层者别有三艘以上船九只合计四万五千七百一十吨具七千二百匹马力共炮一百三十四门另有大炮船三十六只载四千零三十一人另一等战船二只共六千八百六十吨具二千匹马力炮三十门另小艇八艘载九百零六人另有三等战船八艘大则一万三千五百一十吨具二千三百五十匹马力炮六十三门另小艇十六只载一千九百九十人又炮船九只大五千六百四十吨具一千二百八十五匹马力炮廿四门另小艇八只载八百九十一人又有火轮快船共一千六百八十一吨具四百二十五匹马力小炮船十艘载一百八十八人又明轮火船三艘一千二百九十吨具四百六十匹马力小炮七门舟载一百七十二人又运船三艘一千二百五吨四百六十匹马力炮六门小舟载三百八十人又火船一只以便军士操练者大二千二百五十吨二百五十匹马力炮二门舟载一百三十四人有水台炮船二只大六百二十吨二十匹马力舟载九十六人以上奥国水师大小船数尽录诸此现尚有制造未成之铁甲多墨益多父大三千七百九十吨二千匹马力炮十三门舟载五百七人又一铁甲名布连士夭笺大三千五百五十吨六百五十匹马力炮十二门载三百九十人又有三号兵船大四千二百四十吨四百匹马力炮十三门舟载三百三十五吨此皆制造未成者也又有水雷炮船多艘及海防各小船之不能悉数者由此观之奥国水师亦可云盛矣安得不称雄于欧洲乎更为是考以附诸大国后

　　俄国战守兵籍记
一千八百七十四年即同治十三年西历四月初一日兵曹奏准陆兵弁兵定额俄兵曹奏定洋枪步兵之足赴前敌者营弁一万六千零六十员队目五万六千一百七十六名鼓吹手二万一千三百九十六名战兵五十八万一千二百二十名其出战时派往后路接应者营弁九千二百九十九员队目二千九百九十名鼓吹手九百六十三名守兵三万一千二百五十二名其留守国内各境不令赴敌者营弁八百四十九员队目二千九百九十名鼓吹手九百六十三名守兵三万一千二百五十二名其共一百一十一万六千七百四十三员名至洋枪马兵之足赴前敌者营弁二千五百二十三员队目五千五百一十四名鼓吹手一千三百八十六名马兵五万一千一百八十名其出战时派往后路接应者营弁八百一十八员队目四千七百七十名鼓吹手一千一百零六名马兵三万八千二百六十七名二共一十万零五千五百六十四员名又洋炮步兵之足赴前敌者营弁一千九百五十员队目七千四百七十五名鼓吹手一千三百零一名步兵六万四千二百五十名马兵之足赴前敌者营弁二百零四员队目六百八十名鼓吹手一百二十二名马兵六千六十四名[合](二)共八万二千六百四十六员名步队后膛炮二千三百九十二尊马队后膛炮二百零四尊合共大小后膛炮二千五百九十六尊步队子药箱车五千八百三十二乘马队子药箱车三百零八乘共车六千一百四十乘此外行营步队之专供工程如俗所谓逢山开路遇水搭桥者营弁四百八十三员队目一千四百六十名鼓吹手六百五十九名工程兼前敌战兵一万六千零六十一名另有随军备用攻城大炮二百零八尊俱用四十八十一百二十磅弹后膛炮奏议既上遂令如所请行着为令此俄国刊行军籍中所详记者也至战守各兵派定若干营每营例定若干哨每哨例定若干弁兵容再详译登录

　　俄国营制
查俄国旧制凡抽入军籍者辄令其终身当兵倘有不愿者亦准援例捐免迨一千八百五十九年即咸丰十一年俄皇更定营制凡当兵限二十年者为期十五年随营操练五年遇事赴敌即所谓战兵也而俄皇犹以为未善复于一千八百七十四年即同治十三年西正月初一日再定旧制通谕举国人民年在二十岁者即须投军仍以二十年为期以六年随营操练九年遇事赴敌五年在国居守即所谓守兵也凡充国战兵时时值承平仍准给假归里国家有事立即回营(营)当差至充当守兵时则只在国内防守不令随征四十岁外年力就衰者为之酌裁归里又定章承平时马步陆军兵额限七十八万员名复令在国内开设武弁馆二十二所内有十三馆教习步兵营弁限收三千三百九名馆教习马兵营弁限收九百六十名递年挑募幼童之十二三岁入馆肄业各馆课艺约定十五条其一语言文字以德英法三国为准分习兼习悉听其便其二算法即代数弧角开方等数其三格致学其四化学其五绘图其六地理其七兵法其八操练其九营制其十造台法十一制军器法十二度支十三刑律十四人医十五马医凡此十五艺为武弁者均须肄通肄习五六年挑送考每科约选一千五百名分发随营差遣兼入战学馆肄业两三年其才具优长分别记名候补营哨等官又设制造兵衣厂六所每年每厂可造冬夏兵衣二万五千套至四万五千套不等皆为行军所用者多步兵俱用比而丹后膛来福马枪或用五六连子手鎗陆军队概用克鹿卜后膛过山炮及十二磅二十四磅弹膛后轻炮每尊随带子药三百兼用大小格林炮每尊随带子弹六千二百九十颗均用铁炮架炮车至攻城大炮则用克鹿卜三十磅四十磅八十磅至二百磅弹后膛炮又用十六磅弹前膛田鸡炮及六十四磅一百六十磅弹后膛田鸡炮国内沿海名炮台均用六寸八寸八寸半九寸十一寸内径后膛来福国内台极多计其最大之台则有十四座每座宽广十余里一名克志二名拉日夫三名德尔四名西伯司多保儿五名华而哨六名诺窝者柯尔威斯科七名湾哥勒八名彼勒司德李答司基九名畸夫十名保步吕斯科十一名地拿波尔斯十二名士窝波尔斯十三名可伦师十四名威波尔斯各台坚固军士精壮鎗林立整饬疆防缮修武备练兵制器无不实事求是精益求精非复如前之草昧初开民不知兵矣若我中国择要扼险以言守披坚执锐以言战兵必精粮必足赏必行罚必信联与国合众志慎守疆圉以逸待劳或竟行坚壁清野之法虽俄国素称强大谋臣如雨猛将如云岂有不计及此而轻率出师者乎且徒以虚声怵人乎然此时尚无定议亦无明文吾故谓近日中俄失和闻伊犁业经开仗大都以讹传讹事多不实也因译录所定营制而附及之有心人当不河汉是言

　　俄罗斯财赋兵制考略
今者中倭失和可望有成矣李傅相衔　命而东已遄回津都矣普天率土无不喜兵烽可息可以玉帛易干戈矣乃前日西字报有言中倭两国登而演武剧数出后中国之手已被倭人所絷英人睨视于左冷眼暗窥俄罗斯则自台右观之渐伸手作拿攫之势意者俄国忿倭人独得其利权将与之从事疆场乎夫俄之深恶倭人也宜矣俄国疆土本与我东三省毘连虽怀猜忌之心而唇齿辅车势究相属其经营西卑利亚铁路无明无夜计日成工窥其用心岂不欲由圣彼得罗堡直达黑龙江以逞其所欲今倭人一旦将辽东割据使俄国数年来苦心孤诣白白付之东流俄人素以开疆拓土为心有怒发上冲投袂而起者乎则倭事之终正俄事之始关心时局者不得不将俄之财赋兵制预为之考核详明矣按俄之钱粮出于捐税者居三之二糜于水陆各军及国债之利者亦三之二钱粮分数项一丁口捐得十四兆八十八万七千六百九十七磅除去收捐费四十四万九千八百九十九磅净得银十四兆四十三万七千九百九十八磅一关税三十四兆十一万八千四百二十二磅除去收税费二兆三十五万九千五百八十四磅凈得银三十一兆七十五万八千八百三十八磅一盐课银二兆九十五万七千八百十一磅除去收课费二兆三十一万八千四百十五磅得凈银六十三万九千一百九十八磅一国家树林租五兆四十五万八千零八十三磅除去收租费一兆八万一千八百九十五磅凈得银四兆三十七万六千一百八十八磅一杂税六兆三十二万七千一百七十四磅一高加索山外各捐七十五万七百八十二磅一金矿余二兆六十九万八百四十二磅一额外借九十四万八千六百七十四磅每一年内共收六十八兆十万九千二百八十五磅除去各费六兆二十万九千七百九十三磅凈得银六十一兆八十九万九千四百九十二磅此通国中所入赋税之细数也其支出者一国债利息十一兆八十三万三千零九十二磅一办公费二十四万四千八百四十二磅一传教费一兆零八十二万六千五百三十一磅一外部费三十四万三千二百二十六磅一兵部费二十一兆四十五万二千六百十八磅一海部费二兆八十四万五千一百零五磅一户部费十兆六十二万三千九百四十六磅一内部费五兆八十二万一千四百五十七磅一文部费一兆五十四万一千八百六十三磅一工部费三兆七万二千一百五十三磅一义部费一兆零四[十三](三十)万九千八百五十九磅一报销部费二十七万四千零六十三磅一马费九万四千八百八十磅一波兰部费一兆零四十三万九千八百五十九磅一高加索部费千九百六十五磅一筹补费十三万六千九百八十六磅一矿费二兆六十六万四千一百五十磅一额外筑炮台造铁路费九十四万八千六百七十四磅每一年中共支出六十八兆五万六千五百零九磅此支出国用之细数也

按俄国通用之钱曰银罗布每一罗布合　中国银六钱又一百银夸布合一银罗布兹之以磅计者盖英国通用磅而通商各国推英为首故合成磅数俾人易知也且夫国必先富而后能强俄人榷算既如是之精斯其武备自蒸蒸日上武备维何曰俄人兵制凡民年二十一岁以上身无疾病者例必隶入兵籍其有年老及瘖癃跛者汰而去之籍隶必以正身不准出资买人充顶兵役以十五年为期其中充战兵者六年六年既满又充留守兵者九年有事时调以出征无事时依期训练更有自愿列行阵者大率皆上等读书之人或学成后复训练作留守兵或团练为材官校尉此项兵虽无六年九年之限然必满三十六岁方准除籍若有病或另供差遣则不必为此例所拘民间壮丁有事悉以备行例惟喀什芬关等处规制既异调发亦不同其例弱小不任战斗者听之野番未服教化者听之兵分为二一守城池要隘操演炮马阵法一戍营寨屯守边疆险要平时通国步兵各官共三万三千零四十三员步兵七十三万二千八百二十九人大炮一千四百二十二尊出征时各营步兵各官增至三万九千三百八十员步兵增至一百十七万三千八百七十九人此为陆军之制一用红旗一用白旗分驻两处其驻波罗的海中者船分三队一用蓝旗一用白旗一用红旗其驻黑海中者船分二队至于海军所有兵船合计兵船共二百六十二号内有铁甲大战船四十九号驻房波罗的海中者计一百五十四号驻房黑海中者计三十二号其余分驻乌拉海里海黑龙江等处各海口各船中水手兵丁及学习航海之幼童总计六万零二百三十人武官三千七百九十一员统以官职如将军及提督者十九员说者谓俄国海军之制虽效法法兰西而微有不同提督常与海军部分投办理不似法兰西之事权归一云至于兵丁之报名入册以供调遣者与陆军章程无异惟投者较众向章水师以服役二十二年为期近数年优加体改为九年以七年充战兵二年充留守兵是以民益乐从无有规避者若夫军中所用器械向皆购自德国克鹿卜炮厂近年始能自行仿铸枪用后膛名必耳淡亦讲求武备者所不可不知也噫倭人恣意横行亦自谓无敌于天下矣然乌合之众究未经训练精详惟得泰西各国之皮毛辄诩诩然大言不怍苟俄国而竟欲挞伐兴师我知如汤沃雪立见消亡耳倭不诚殆哉岌岌乎

　　俄国兵制
俄国兵制其名有三一为常额之兵各有年限限满始退一为招募之兵有事之秋额兵不足用则招募以增之一为团练之兵即民团之谓然国家所用之兵类皆无赖之辈富家子弟每以当兵为耻鲜有投者同治十三年新更军政凡年二十者无论官绅士庶子弟均令投营学习违者论罪均以六年为期期满准其告退另习别业而以新兵补之每年去旧补约十五万人倘是今岁国有军务又增添四万人其二十岁之丁每年约七十万人投军者不过十之二三余则自习团练隶军籍家家无次丁而父母之年在五十五以上者免其当充贵冑子弟年至二十而有志功名不愿投者亦听惟成名后仍须赴营学习而不限以年平民不在此例至期满之兵虽准告退另习他业倘遇国家有事仍须听候调用九年后始免惜此法行之未久非特无期满告退之兵即现在之兵亦无及期者新定自同治十三年也护国之兵如中国神机营然有兵勇为之栖外省之兵则派住间民户口之贫富定住兵之多寡口则资自国帑除结衣食外每人日得铜六七文遇出则则信之每年荤期止有一百九十人食[肉](内)配加面粉粟盐余日持斋奉希腊教也所给衣食军械粗笨不堪出敌时各带枪子九十粒腰悬长剑套长皮靴而以麻布裹之虽器械呆笨加以枪子之重而能疾行亦可嘉也军衣每年一套次年有领料自做者则将缝之费折给遇节期及将阅操时共衣新衣平日止穿旧衣设武备院二十二选初旬童七千人分驻院中教以普法战事兼习法绘图暇则览览俄国史记理志格致入门等书七年大考一次上取者选充力弁另有上等武备院四贵冑子弟罗致其中讲论韬以备将材之选另有议院一专论演炮诸法武员每年俸糈统二百五十人者给银六十五磅统一千八百九十三磅职至副将者一百七十八磅将帅每三百磅出敌日加倍凡武弁皆服戎装暇日亦然示区别也兵丁中能知书算者始准充当什长兵额以二百人为一队五队为一营三营为一大营两大营为一军两军为一大军统计步兵共四十一大军应有四十九万二千人另有头等亲兵三大军二等亲兵四大军鎗用后开门承平之际兵不足额不过二成此其大也

　　论俄军令之严
英报论俄人大能听令不反顾视征战如耕作视死亡为固然吾观天下劲兵材料莫有如俄者矣俄之百姓被调从军无不欢欣鼓舞任运辎重毫不费力即忍饥疾走一日速赴前敌亦视死如归未闻有觖望之言亦曰天命已俄人自幼至长能耐苦亦能耐饥何也俄军所食至英国狗彘所不欲食而亦食之甚甘一日有英官至俄问俄将曰某闻外人言俄兵善听令坚守不稍移果否俄将曰固也吾为汝试之与出观营中命操演令一人前以手批其两颊令回队即去入队如故又令其人前曰吾批汝颊知何事答曰不知当是小兵有不合处是以将军责以示众俄将笑而遣之谓英官曰何如英官乃叹曰有此等士卒而不胜天下者将之罪也英国之兵万一主将凌辱至此则必遭反噬之毒今俄兵以死报主俄苟不慎选将帅而驱之战是委兵于死地而兵无所适从也岂不惜哉七月十三日之战众奉令直前围攻伯勒弗拿士军放开花炮弹如雨下士卒死伤无算其危难无与比者俄将已受炮毙无人为之收令俄兵仍冒死突无一人敢退者此余所亲见者盖俄兵有一不可及处每临危难甘之饴而心不昏其争赴汤火若其天性然也论兵于俄叹观止矣

　　俄军马炮队纪
俄国马兵额数有十四大军以两军为一大军两大营为一军四营为一大营每营一百二十八人无论有事无事之秋皆练使足额大军之中分立四大营一为特拉哥营与他国特拉哥营马兵异盖以步兵骑马止用一枪赴敌时三人中以二人下马步战一人管马一为虎沙尔营兵能负重军械鎗子等物极轻者亦负三百五十余磅鞍下衬毡四恐伤马脊马有汗则抽湿换于上遇有出队闻号逾六分时即须严装以待极为神速一为长[矛](予)营是马兵之兼用矛者一一为哈萨克营亦用长矛军中以此为劲旅除十四大军外另有考克斯山马兵大军亲兵马队两大军驻登河哈萨克马兵一大军所用之马身短力大每匹价二十磅至二十七磅不等皆齿逾六年者十二年后则去旧易新惜马厩不及他国隆冬每多倒毙每马一匹日饲草料九磅粟三升至炮兵之后共四十八军每军列炮六行每行列炮八尊内四十四军每军用二十四磅弹者十八炮用十二磅弹者十八炮余四军则用过山后开门格林炮或钢或铜不等炮则用布之克虏伯铜炮则俄人自造以上炮兵皆与炮同车另有乘马炮兵计炮三百八十八尊亦以八炮为一行合而计之共有二千五百九十二炮承平时炮位减半遇出敌补足之十二磅炮弹每行炮兵二百五十五人马一百五十一匹火药车十六行李车二备庋零物及伤兵之车四二十四磅弹炮位每行炮兵三百二十五人马二百六匹车辆之数仝前惟火药车则三马并牵车中应装十二磅弹一百三十二十四磅弹一百二十并庋锹锄各物此皆陆路炮队也若过山之炮其药弹均用马运每炮配药九十八格林炮则配弹珠六千二百九十颗出敌时合步兵马炮三大军为一统军一大军应有步兵一万二千炮兵一千五百炮四十八尊来复枪兵八百依格雷西麻及哈萨克马兵八百此次俄国派往欧罗巴多那河之兵共有四统军合步马兵十三万炮四百五十尊另有攻城大炮三百尊马三万匹复有两统军防守海岸加以召募之兵六万马兵居其半而以王弟密克拉为统领和夫斯可为参谋马兵之中以哈萨克为劲旅其在亚细亚之军约有步兵九万五千马兵一万二千炮三百尊以美里可夫为统领纳破可出剌基为参谋驻登河为最多余则分布于里海东西北三面及乌拉山黑龙江等处此等马兵虽为国出力实则团练也从前聚散无定遇调遣时竟有不知其驻扎处所者今则按其所驻之处登入军册一有所需择其最近者调之便捷良多矣其驻扎登河之马兵共有六十二大营炮一百七十六尊每一大营兵分六队二百人年十八至二十一为上等二十二至二十四为中等二十五至三十六为下等其军械由国家发给余皆自备人强马壮善用长矛短刀衣长衣虽遇隆冬不畏风雪出队日行程甚速惜乎未得仲氏之教而有勇知方耳
  </div>
  <div class="pagination">
   <a href="皇朝经世文统编_page199.html">
    上一页
   </a>
   <span>
    ...
   </span>
   <a href="皇朝经世文统编_page195.html">
    195
   </a>
   <a href="皇朝经世文统编_page196.html">
    196
   </a>
   <a href="皇朝经世文统编_page197.html">
    197
   </a>
   <a href="皇朝经世文统编_page198.html">
    198
   </a>
   <a href="皇朝经世文统编_page199.html">
    199
   </a>
   <span class="current-page">
    200
   </span>
   <a href="皇朝经世文统编_page201.html">
    201
   </a>
   <a href="皇朝经世文统编_page202.html">
    202
   </a>
   <a href="皇朝经世文统编_page203.html">
    203
   </a>
   <a href="皇朝经世文统编_page204.html">
    204
   </a>
   <a href="皇朝经世文统编_page205.html">
    205
   </a>
   <span>
    ...
   </span>
   <a href="皇朝经世文统编_page201.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
