<!DOCTYPE html>
<html>
<head>
    <meta charset="UTF-8">
    <title>皇朝经世文编 - 第 171 页/共 219 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇朝经世文编 - 第 171 页/共 219 页</h1>
    <div class="content">采石之与京口。股肱建业。实有据险临前之势。而非止于靳靳自守者。说者曰。京口凭江为险。然而陵谷之变。今昔不同。曹丕见江流汹涌。以为天限南北。陈孔范亦曰长江天堑。寇岂能飞渡。盖以江流为可恃也。然考晋建兴末。祖逖自京口渡江。中流击楫矣。义熙六年。刘裕灭南燕。会卢循袭建康。裕卷甲南还。自广陵济江出京口。梁承圣二年。陈霸先自丹徒济江。围齐广陵。隋开皇九年。贺若弼自广陵济江。拔京口。唐武德三年。李子通亦自广陵济江。取京口。以蹙沈法兴。自是以后。南北渡者。皆以京口为通津。昔人谓采石渡江。江面比瓜洲为狭。故繇采石济者。常居十之七。夫自唐以来沙洲日积。江面南北相距仅七八里。唐初江面阔四十里其后沙壅为瓜洲开元中江面阔二十五里宋时洲渚益广绍兴中江面犹阔十八里明嘉靖以来江面仅阔七八里又有谈家洲横列其中南北渡口晴明时一苇可杭也故昔日之采石比京口为重。而今日之京口比采石为切。消息之理也。江防考。京口西接石头。东至大海。北距广陵。而金焦障其中流。实天设之险。繇京口抵石头。凡二百里。高冈逼岸。宛如长城。未易登犯。繇京口而东。至孟渎七十余里。或高峰横亘。或江泥沙淖。或洲渚错列。所谓二十八港者。皆浅短狭。难以通行。故江岸之防。惟在京口。而江中置防。则圌山为最要云。安庆府。淮服之屏蔽。江介之要冲。汉建安十九年。曹操遣朱光为庐江太守。屯皖。大开稻田。吕蒙曰。皖地肥美。若一收熟。彼众必增。于是攻皖破之。遂为重镇。曹叡太和二年。遣曹休侵吴向皖。满宠上言。休所从道。背江傍湖。易进难退。此兵之絓地。若入无疆口。音无限隔也一云无疆口在桐城县夹石东南宜深为之备。晋咸宁四年。吴人大佃皖城。王浑遣应绰击破之。其地上控淮淝。山深水衍。战守之资也。徐氏锴曰。皖之为地。中国得之。可以制江表。江表得之。亦以患中国。吴孙权克皖。而曹操不宁。周世宗平淮南。而李氏穷蹙。形险说。大江合九江鄱阳之水。东北经流府城东西南三面。而小孤山旧为大江控扼处。屹峙江北岸。孤峰峭拔。与南岸山对峙如门。大江之水。至此扼束而出其下。深险可畏。元人立铁柱于此。曰海门第一关。余阙守安庆。倚小孤为扞蔽。遣将率水军戍此。陈友谅自上流引军直捣山下。戍军败走。安庆旋陷。明时宸濠之变。赖安庆守臣。能挫其锋。是以南畿无患。小孤者。安庆之门户。而安庆者。金陵之门户也。

　读史方舆纪要诸序。议论阖辟。凌轹古今。然多言取而罕言守。言攻而不言防。乃抢攘策士之谭。非承平经国之计也。且多明季情形。与今日不切。故止录其山西河南山东湖广江苏五条。稍及防守者。而亦各汰冗词。存其梗概云。

　　论山东　
顾祖禹

天下大势。莫强于秦。莫雄于楚。古今不易也。然而运会所驱。时势亦异。若言今日咽喉。则断以三齐为首。何则。地则南北要害也。而积贮天下之大命也。漕渠中贯于山东。江淮四百万粟。皆取道焉。繇徐沛北境。以接于沧景之南。几八百里。而南旺分南北之流。高下悬绝。于是相地置闸。随时启闭。以为挽输之助。脱有不逞之徒。乘间窃发。八百里中。丸泥可以塞也。蚁孔可为灾也。吾虞南北咽喉。忽焉而中断耳。或者曰漕舟必出于山东。故山东能为京师患。若修元人海运之制。风帆顷刻。竟抵京师。则山东必无能为害矣。曰。山东不滨海为国乎。自滨州沾利之间。取途渤海。竟指天津。不过五百余里。繇登莱而指旅顺口。亦不过五百里。天津。河漕海运之道所辏集也。登莱旅顺间。又海运之途所必经也。脱有狡狯之徒。凭依岛屿。辽碣以南。沧瀛以东。所在起。海运其能以无阻乎。然则将奈何。曰。山东者。驭之得其道。则吾唇齿之助也。失其理。则肘腋之患也。吾尝俯仰古今而知。能为幽燕利害者。必于山东。

　　论山西　
顾祖禹

按山西居京师上游。表里山河。称为完固。且北收代马之用。南资盐池之利。因势乘便。可以拊天下之背而搤其吭也。说者曰。大同于京师。尤为建瓴之势。朝发白登。暮叩紫荆。则国门以外。皆战场也。往者土木之变。敌虽深入郊圻。赖大同犄其后。故不能以得志。嗣是关门告警。未尝不以大同为锁钥之寄。且夫天下之形胜。莫若陕西。赵主父攘地至云中九原。遂欲直南袭秦咸阳。秦始皇巡北边。从上郡入。既又使蒙恬除直道。自九原抵云阳。张仪之以秦胁燕也。曰秦下甲云中九原。驱赵而攻燕。唐范阳之乱。李泌议遣安西西域之众。并塞东北。自妫檀南。取范阳。然则左顾范阳。右顾咸阳。燕秦快捷方式。皆道出大同也。近时为门户计者。切切于议屯议戍议转输。而边事日棘。嘉靖中。督臣翁万达上边议。谓山西太原大同。皆与京师相表里。防维最重。山西镇边。起保德州黄河岸。迤逦而东。历偏关。抵老营堡。实二百五十四里。大同镇边。起鸦角山。在老营堡东北界迤逦而北。东历中北二路。抵东路之镇口台。在天成卫东北界实六百四十七里。而宣府镇边。起西路之西阳河。在万全右卫西南界迤逦而东北。历中北二路抵东路之永宁四海冶。见直隶延庆州实千二十三里。共一千九百余里。皆逼近寇境。险在外者也。所谓极边也。山西镇。自老营堡转南而东。历宁武鴈门北娄至平刑关。约八百里。又转南而东。为保定之境。历龙泉倒马紫荆之黄土口在倒马关西北插箭岭浮图峪俱见广昌县至沿河口。在直隶漆水县东北又东北即房山县境之高崖口约千七百余里。又东北为顺天境。历高崖白羊至居庸关。约百八十余里。共千五十余里。皆峻山层冈。险在内者也。所为次边也。外边之地。有险夷迂直。总而较之。则大同最称难守。次宣府。次山西之偏老。分而言之。则大同之最难守者北路。而宣府之最难守者亦北路也。山西偏头关以西。百五十里。恃河为险。偏头关之东。百有四里。则与大同之西路略等。内边可通大举。惟紫荆宁武鴈门倒马龙泉平刑诸门隘。然寇山西多从大同入。犯紫荆必从宣府入。外边内边。唇齿之势也。

　　论河南　
顾祖禹

河南古所称四战之地也。然古之取天下者河南在所必争。及天下既定。而守在河南。则岌有不能终日之势。故守关中守河北乃所以守河南也。古未有不可守之地而可以言战者。李光弼所以宁去洛阳而守河阳也。以大梁而战于城下。犹有自全之策乎。故今日之以河北三郡而附于河南也。此固国家犬牙相制之意。出于山川条列之外者也。夫河北之足以制河南也。自昔为然矣。客曰。子不闻南阳可以建都乎。曰。以河南之全势较之。则宛不如洛。洛不如邺也明矣。客曰。拓跋氏以邺非长久之地。尝去邺而迁洛矣。若夫南阳者。朱朴以为建都极选。李纲亦谓光武所兴。乃谓宛不如洛何欤。曰。朱氏以唐覆败之时。而献迁都之议。李公于宋奔亡之日。而为驻跸之谋。皆因时补救。出于不得已之计。而非所语于形势之常也。夫邺倚太行。阻漳滏。夏商时固有都其地者。战国之世。赵用此以拒秦。秦亦由此以并赵。三国五季时。曹操石勒慕容高欢。相继倚为窟穴。迨其后尉迟迥据之以问罪杨坚。则远近震动。渔阳残孽。窃命于此。以九节度之师。而不能免于溃败也。魏博以相州为捍蔽。终唐之世。常雄于河朔。河东得之。遂为灭梁之本。而谓邺非形势所在乎。且夫自古用兵以邺而制洛也常易。以洛而制邺也常难。此亦形格势禁之理矣。彼宛者。延岑朱粲所以覆亡。而蒙古袭入唐邓。所以径捣汴梁者也。乃谓其山川险固。甚于洛阳。是溺前人之说。而不究其本也。曰。然则建都不贵于险固乎。曰。所谓险固者。非山川纠结城邑深阻之谓也。使弃关河之都会。辽而求之奥窔之乡。是犹未见虎之入市。而先自窜于槛。知水之可以溺人。而坐槁于岩嵎也。岂所语于形势之常也哉。

　　河南关塞形胜说豫乘识小录　
朱云锦

自古言地理之学者。通典数言尽之。曰。辨区域。征因革。知要害。察风土。所谓知要害者。在关塞形胜而已。周礼夏官之职。有司险焉。掌九州岛之图。以知其山林川泽之阻而达道路。山林之阻则开凿之。川泽之阻则桥梁之。而其阨塞之宜阻者。率无得通。谓之司险。管子。凡兵主必先审知地图侵轶之险。滥车之水。名山通谷经川陵陆邱阜之所在。苴草林木蒲苇之所茂。道里之远近。城郭之大小。名邑废城困殖之地。地形出入相错之所。然后举错不失。又月令孟冬之月。命百官固封疆。备边境。完要塞。谨关梁。塞蹊径。邱浚谓专为边境言。夫边境之备。于要塞则完之以扼其要冲。于关梁则谨之以限其出入。于凡鸟兽往来之径。樵采攀跻之区。亦无敢不致其谨。此胥固圉之要画也。豫州地处土中。际郅隆之代。险塞宜无庸考。然　国家设汛置防。弹压宇宙。似亦不可不加讲求焉。按豫南与楚邻。则光固襄邓诸山。当其南鄙。西连陕洛。嵩岳潼陕为障。西北则太行蜿蜒绵亘。直接神京。北以漳为阻。东则淮颍交汇沮洳之乡。亦山河四塞之地也。西南一带山险。通楚通陕通晋。关隘林立。腹心则虎牢在汜水河阳在孟县轘辕。在登封遗基可寻。志乘之书宜详考往古世代分合攻取利钝而列于篇。又宜将边境隘塞。孰为通行。孰为间道。孰有屯堠。孰宜修塞。为图说。俾守土者平时得以讲求。一遇侦缉扬逃之犯。亦可指示发。或有窃发宵小。实时四面张罗。使弄兵潢池者。如巢幕之燕。如釜底之鱼。而稽古读史之士。亦可藉以明沿革。而知通塞。虽属纸上之谈。一如亲履其地。斯为不妄灾楮墨耳。乃览豫志之谈形胜者。一则曰大河蜿蜒。嵩高耸峙。再则曰水陆都会。天下咽喉。其志关塞也。则曰某关在某县。某方若干里而已。当事者。何以运处置之机宜。考古者。何以镜往古之战守。愚既憾行笥无书。见闻浅。未能悉其微细。姑就豫志而列书其名。以俟居稽之再为详核云。

　　汴洛二都说豫乘识小录　
朱云锦

豫州之故都。曰洛曰汴。汴则四面平衍。籍兵为卫。昔宋艺祖欲迁都于洛。太宗以劳民力谏。太祖曰。非惟都洛。终当向长安耳。终以众谏而止。叹曰。百年之后。民力尽矣。迄宋之代。环畿屯卫之军。凡四十万人。靖康之祸。金人长驱直入。此无险可守之也。洛则东成。南伊阙。西函谷。北孟津。四塞险固。居中制外。周公营洛。固取天下道里适中。亦以形胜莫尚也。然从来论者。谓洛阳四面受敌。为天下所必争。兵法所称衢地者是也。不可居。夫天下有事。所以必争洛阳者。正以洛阳形胜。争洛阳。即以争天下耳。周公之东征也。先居东都。宣王之中兴也。讲武东都。秦以函谷渑池之险。既得宜阳。韩又献成巩。而遂以蚕食诸侯。汉高之制楚也。以据成巩洛之险。五代唐宋以来。莫不争险夺隘于洛阳扼要之地。以取天下。是岂不可据而有。而姑以争之耶。特无可以制天下之命者。而欲区区据洛阳形胜以号召天下则不可。所谓制天下之命者有二。一曰德。一曰势。德有盛衰。周公营洛而治。平王迁都而弱者。是已。势有强弱。秦以据险而兴。韩以据险而亡者。是已。夫德盛者险不足言。其据险以争。而其得失胜败关于势者。又不能一言而尽。方舆纪要本朝顾祖禹着云。守关中守河北。乃所以守洛阳也。自古及今。洛阳之患由于关中者什之七。由于河北者什之九。秦以关中并韩魏。汉以关中定三河。苻秦以关中亡慕容燕。宇文周以关中亡高齐。谓关中不足以制洛阳之命乎。元魏之祸。尔朱荣自河北来。尔朱兆自河北来。高欢自河北来。安史以河北倡乱。而洛阳两见破陷。存勖发愤太原。而朱梁卒为夷灭。谓河北不能制洛阳之命乎。此言洛阳不可孤立。必先得关中。或河北。洛阳乃可据而有。故汉高先定关中。乃保成。光武先定河北。乃事洛阳。欲守洛阳者。未有无关中河北之固。而可以独存。此其大势也。其或以洛阳定关中。则必与关中争崤函之险。春秋晋败秦师于崤。崤属晋也。汉赤眉自三辅引而东。冯异大破赤眉于崤底。崤属汉也。

洛阳西有崤险。再西而守函谷之险。则关中失其险矣。唐李光弼不守洛阳而守河阳。河阳洛阳北关也。守河阳以制河北。而河北失其险矣。善守险者。制人而不制于人。是又方舆纪要所未及者也。大约洛阳之险。可用以进取。而不可守以待敝。可以制一面之骚动。而不可以支四方之攻围。或守之而不足以当天下之争。而争之即以制天下之命。毋谓四面受敌。遂与四面平衍者并称。而置洛阳险要于不讲也。

　　汴城建置说豫乘识小录　
朱云锦

汴城。唐以前无考。可考者。唐德宗二年。节度使李勉创建。无里数。周世宗显德三年。增筑东京开封府外城。周四十八里二百步零。宋太祖建隆三年。广皇城东北隅。真宗仁宗重修。神宗更增修外城。徽宗政和六年。改修京畿外城。周回五十里一百六十五步。明洪武元年。重筑河南省开封府城。周围二十里。一百九十步。入　国朝。屡修无增广。外城久废。宋说部有谓周世宗修城。令艺祖走马。尽力所至而筑焉。今按周世宗所筑外城。周四十余里。非马力所能及。度是内城也。周外城韩通王朴所经度。艺祖初大其城址。曲而宛。如蚓曲焉。耆老相传赵中令鸠工奏图。初取方直。四面皆有门。坊市经纬其间。井井绳列。艺祖览而怒。自以笔涂之。命以幅纸作大圈。纡诎纵斜。旁注曰。依此修筑。故城即当时遗迹。时人罔测。多病其不美于观。至神宗熙宁时。屡欲改作。卒不敢更。惟增陴而已。及政和间。蔡京擅国。亟奏广其规。以供宫室苑囿之奉。命宫侍董其役。凡周旋数十里。一撤而方之如矩。墉堞楼橹。虽甚藻饰。而荡然无曩时之坚朴矣。靖康之变。敌人下令。植四隅。随方而击之。城既引直。一所望。一壁皆不可立。竟以此失守。艺祖沈几远睹。至是始。又按东京梦华录云。东都外城方四十余里。城壕曰护龙河。十余丈。壕之内外皆植杨柳。粉墙朱户。禁人往来。又新城每百步。设马面战棚。密置女墙。旦暮修整。望之耸然。城里牙道。各植榆柳成阴。每二百步。置一防库。贮守御之器。有广固兵士二十指挥。每日修造泥饰。专有京城所提总其事。噫。以守险之具。而为观美之资。其受侮强敌也宜哉。宋时以四水入城。各设上下水门。门制跨河以铁裹窗。遇夜如闸垂下水面。两岸各有门通人行。如今瓜州水门然自金迄元。外城毁。内城存。明洪武所修为宋内城旧址。明季屡经河患。淤沙泥甚深。居民有掘土丈余。露屋脊者。陵谷变迁。向入城四水。今惟贾鲁河分汴之一派。遶省南趋。而城内无一之流矣。

　　洛阳险要说豫乘识小录　
朱云锦

考古称崤函之险。按郦道元水经注。曰。崤有盘崤。石崤。千崤之名。故曰三崤。元和郡县志曰。自东崤至西崤三十五里。东崤长数里。峻阜绝。车不得方轨。西崤纯是石十二里。险不异东崤。此二崤皆在秦关之东。汉关之西。舆地纪要曰。二崤山连入硖石界。自古险要之志。杨升庵地名考曰。俗名石崤土崤。其后转为石壕土壕。杜子美有石壕吏诗。今渑池犹有土壕镇。又有崤底关。在永宁县西北。即崤谷之底也。一曰崤。函谷关有秦汉之别。秦关在今灵宝县。汉武帝元鼎三年。作函谷关于新安在新安县城北二里临水时楼船将军杨仆。数有大功。为关外民。上书乞徙东关。以家财给其用度。帝意亦好广。于是徙关于新安。去宏农今灵宝三百里。按关名谓置关谷口。故曰函谷。故关恰据谷首。谷仅通车径。逶施数十里。故曰一夫当关。万夫莫开。若汉所移建之处。虽亦踞冈阜。而傍无障塞。不惟六国无所用其仰攻。即田文潜度。奚待鸡鸣之客哉。又有古轘辕关。长十二。曲道将去复还。故曰轘辕。在偃师县西南三十里。左少室。右太室。自古为控守地。河阳在孟津有三城。一在河北岸。一在河南岸。一在中潬中潬者如今河中洪之涨滩中潬随水长落而不没故可城今亦陷于水云三城互援。如指臂然。唐史思明陷汴郑。将进逼洛。李光弼退守河阳。贼虽据洛。而惮光弼袭击。南不出百里。西不越畿内。陕州得修戎备。关中藉以无虞。光弼守河阳之力也。今城虽湮。而北孟县。南孟津。均称控制要地。又汉灵帝时置八关都尉。皆环洛阳近畿。函谷在新安广成在新城伊阙在洛阳南大谷今洛阳水泉口轘辕今岭口旋门在成西南十余里与巩接界小平津旧属孟津今入巩孟津。详志其地。以备读史者之参稽焉。

　　论湖广　
顾祖禹

湖广之形胜。在武昌乎。在襄阳乎。抑在荆州乎。曰以天下言之。则重在襄阳。以东南言之。则重在武昌。以湖广言之。则重在荆州。客曰。予闻之。武昌水要也。荆州路要也。襄阳险要也。三郡之于楚。如鼎足然。殆未容以优劣视欤。余曰不然。襄阳则非武昌荆州比也。吴人之夏口。不能敌晋之襄阳。齐人之郢州。不能敌萧衍之襄阳。宋人之鄂州。不能敌蒙古之襄阳矣。昔人亦言荆州不足以制襄阳。而襄阳不难于并江陵也。三国争荆州。吴人不能得襄阳。引江之兵以攻魏。破于襄阳之下。梁元帝都江陵而仇襄阳。襄阳挟魏兵以来。而江陵之亡忽焉。魏人与萧以江陵。而易其襄阳。亦谓得襄阳。而江陵之存亡。我制之也。五代时。高氏保江陵。赖中原多故。称臣诸国。以延岁月。宋师一逾襄阳。而国不可立矣。蒙古既陷襄阳。不攻江陵而攻两郢也。亦以江陵不足为我难也。噫。孙氏有夏口。有江陵。而独不得襄阳。故不能越汉江尺寸地。晋人有襄阳矣。乃谓汉水之险。不及大江。甚且轻戍江北。重戍江南。何其无志于中原也。幸而是时北人无能用襄阳者耳。彼襄阳者。进之可以图西北。退之犹足以固东南者也。有襄阳而不守。敌人踰险而南。汉江上下。罅隙至多。出没纵横。无后顾之患矣。观宋之末造。孟珙复襄阳于破亡之余。犹足以抗衡强敌。及其一失。而宋祚随之。即谓东南以襄阳存。以襄阳亡。亦无不可也。客曰。然则国家省会之设。何以不于襄阳而于武昌。余曰。此亦因已然之迹。未究其末耳。汉都长安。而荆州首列南郡。晋都洛阳。荆州先治襄阳。平吴之后。改治江陵。唐都长安。而十道之设。山南道则治荆州。开元改置。则山南东道治襄阳。宋都汴梁。分湖南北为两路。治江陵长沙。后复增置京西南路。治襄阳。天下之形势。视建都者为推移。藩屏之疏密。视建都之向背何如耳。六朝南宋。以中原既失。僻在东南。武昌不得不为重地。元起于北方。去东南最远。当伯颜之破襄郢而东也。宋人举国以争鄂州矣。伯颜于是多方以图之。既得鄂州。周览山川。以为江南要地。亟请城之。为规取江南基本。其后因之而行省建矣。伪汉逋逃。据为窟穴。太祖克之。仍为司治。既已定鼎金陵。当混一之时。而未忘东南之虑。从金陵而论武昌。王述所云。一有缓急。骏奔不难者也。燕都卜宅以后。亦惟成宪是遵。又何改焉。所谓因已然之。而未究其本者此也。客曰。然则襄阳可以为省会乎。曰奚为不可。自昔言柤中之地。为天下膏腴。诚引滍淯之流。通阳口之道。屯田积粟。鞠旅陈师。天下有变。随而应之。所谓上可以通关陕。中可以向许洛。下可以通山东者。无如襄阳。由武昌而北。非不足以叩三关。动申蔡。然而取道纡。不如襄阳之径且易也。客又曰。建国于东南。襄阳亦可以为省会乎。曰东晋时已侨置雍州于此矣。昔人谓东南可以问中原者。莫如襄阳。晋之桓温。宋之随王诞。齐之曹虎陈显达。远之战于河洛之间。近之争于穰邓之际。惟其有襄阳也。西魏因萧以取襄阳。而东南之势。遂折而入于北。襄阳在东南。不后于武昌也。然酌其中当设省会于武昌。而建帅府于襄阳。以全楚之资力供襄阳之指挥。荆州引黔粤之储。西陵通巴渝之蓄。而武昌集吴会之漕。以持襄陵之后。数千里间。呼吸可通。见敌之隙。必速乘之。吾知天下之势。且在东南矣。彼武昌者。自守或有余。攻取或不足。且夫阳逻既下。而道出武昌之东门。嘉鱼可来。而敌在武昌之南渚。汉口之重兵。吾虞其未可专恃矣。至于夷陵险要。自古所推。而施州山川环结。土田蕃衍。隋唐以来。皆为郡县。今等之于要荒矣。窃谓夷陵建郡而以施州属之。增置属邑南北相丽。既以通楚蜀之援。亦以厚巴夔之势。或亦经国者所当计及欤。

　按湖广居八省中。最为闳衍。山川险固。自古称雄武焉。中原有事。必争之地也。是故襄阳其头颅也。黄蕲其肘腋也。江陵其腰腹也。保商陕者。在乎郧阳。跨两粤者。在乎郴永。捍云贵者。重在长沅。大江制东西之命。五溪为指臂之使。此全楚之大略矣。然争形要者必在荆湖以北。吴甘宁言于孙权曰。南荆之地。山川形便。诚国之西势也。今先取夏口。鼓行而西。据楚关。即扞关见长阳县大势弥广。即可渐规巴蜀矣。梁沈约曰。荆州居上流之重。土地广远。资实兵甲。居朝廷之半。宋高祖遗诏。尝令诸子居之。盖以荆州为江左之头目也。宋李纲言。荆湖国之上流。其地数千里。诸葛武侯谓之用武之国。今朝廷保有东南。制驭西北。当于鼎澧岳鄂一带。皆屯宿重兵。使与四川襄汉相接。乃有恢复中原之渐。赵鼎曰。荆襄左顾川陕。右控湖湘。而不瞰京洛。三国所必争。宜以公安为行阙。而屯重兵于襄阳。运江浙之粟。以资川陕之兵。经营大业。计无出此。陈亮言荆襄东通吴会。西通巴蜀。南极湖湘。北控关洛。左右伸缩。皆足为进取之机。而吕氏祉则曰。昔楚之兴。国于鄢郢。而守黔中巫郡。兼江汉之险而有之。故以区区之国。而尝与齐晋争衡。三国而后。海内之地。分为南北。都秣陵者。必备淮甸。以犄角北寇。然国之安危。系于上流而已。转输之利。固系于上流。屏翰之势。又系于上流。南朝六姓。其强弱之势。与兴亡之由。顾上流设施何如耳。吴纪陟之聘魏也。魏文问吴戍备几何。曰西陵至江都五千七百里。又问道里甚远。难为固守。对曰。疆界虽远。而险要必争之地。不过数四。犹人有六尺之躯。其护风寒。亦数处耳。今所谓险要必争之地者。不过江陵武昌襄阳九江。九江在江西而与武昌共系上流之险故因其旧文并录之江水源于岷山。下夔峡而抵荆楚。则江陵为之都会。嶓冢导漾。东流为汉。汉沔之上。则襄阳为之都会。沅湘众水。合洞庭之波。而输之于江。则武昌为之都会。豫章西江。与鄱阳之浸。浩瀚吞纳。而汇于盆口。则九江为之都会。守江陵可以开蜀道。守襄阳可以援川陕。守武昌九江可以蔽全吴蜀汉。吴楚并而为一。则东南之守亦固矣。至于备御之事。先收襄汉。则兴元之阻。譬之近藩。戍荆南。则巴蜀之富。还为外府。又屯武昌。而湖之南北可以安堵。屯寻阳。而江之东西可以襟带。上游之势成。而后根本建康。左右淮浙。取资于蜀。调兵于陕。以天下之半。而与敌争。庶乎可以得志矣。噫。此就吕氏时言之也。今者荆土日辟。沃野弥望。再熟之稻。方舟而下。吴会之间。引领待食。虽江自夷陵以下。时有横溢之虞。汉自襄阳以南。亦多溃决之患。然而富强之。居然未改矣。

　　荆州论　
储大文

荆州北距襄阳。东距汉。西距夷陵。南距江十里。地平衍沮洳。无峻岭岩关。以为阻隘。古称用武之地曰荆襄。襄固则荆固。若无襄是无荆也。昔者元破襄阳。降吕文焕。则朱孙制置江陵而不能守。苻坚破襄阳。获朱序。则桓冲退治上明。上明在松滋县冲老将。识屈信进退之势也。曹操置郡襄阳。又宿重兵。则吴南郡治南平。又戍公安。地皆在江以南故能有余力。时入沔汉柤中。而卒殄西陵之难。何则。形屈而势信也。苟不能屈而蕲信。是适贻敌之擒而已矣。呜呼。以梁元帝新复之势。定都江陵。又北与襄阳为难。而周师忽至。则其举国为俘焉宜也。庾信赋曰。履阳城而避险。卧砥柱而求安。夫荆州者。地势视江北滨江诸郡。大类扬。于楚则类黄。昔人守广陵。能固者。毛宝合豫州兵力戍邾城。而卒蹙于江。金再破黄。而宋远不相闻。夫荆州者。北兵若至。是绝地也。其不蹙于江不止也。南兵若至。是又不存之地也。昔者灌婴自江击江陵。而共敖灭。陆逊白衣摇橹。而糜芳不知。刘毅刘道规自马头袭江陵。而桓谦不知。王镇恶声言刘藩上。而毅又不知。萧诜都江陵。而李靖以水涨。自清江至。则百粤江西兵。胥不及援。非智不足也。日日而备之。夫力不暇给也。就令力能给。而南与北交备。夫亦卒莫之暇。以至顿而必屈焉已矣。是以孟宗政三海。迄不能阻阿里海牙之师。高季兴国势独弱。四面称臣。唐建南都。命吕諲以旧相镇抚。而后卒为下府。晋宋齐梁。自王廙王悦督府。常治江陵。而必复立雍州于襄阳。其兵锋常为所督八州之冠。此隋之所以宁授后梁以江陵。必迫夺其襄州。岳飞置宣抚。所以自鄂。而必主襄阳。而李纲之所以首议巡幸也。或曰。桓温都督府。亦治江陵。治江陵则能扼蜀。曰温时适图蜀也。若扼蜀。江陵又不如夷陵。陆抗曰。西陵国之西门。是殆与鄂钧重也。然则督府宜何置。曰。昔李纲议行都。曰襄阳。后又曰长沙。不言江陵。长沙有重湖之险。纲之识殆能以屈为信。类吴君臣而度越王廙吕諲万万也。若夫督府宜置者。则吾必曰襄阳。次曰巴陵。

　　襄阳论　
储大文

宋建炎初。李忠定议巡幸曰。四方多故。宜讲巡幸之礼以镇之。除四京外以长安为西都。襄阳为南都。建康为东都。各命守臣营葺城池宫室官府。使之具储峙糗粮积金帛。以备巡幸。至于费用。则长安当委之四川。襄阳当委之荆湖。建康当委之江淮闽浙。三都成。而天下之势安矣。又曰。天下形势。关中为上。襄阳次之。建康又次之。今舍上中而取其下。非得计也。据要会之地。以驻六师。既有以系中原之心。又有以纾一时之急。策无出于此者。而其议巡幸第一札子曰。为今之计。纵未能行上策以趋关中。莫若取其次策以适襄邓。襄阳近为李孝忠所据。虽已溃散。恐或残毁。惟邓为可以备车驾之时巡。夫邓者。古之南阳。光武之所兴也。西邻关陕。可以召兵。北近京畿。可以遣援。南通巴蜀。可取货财。东达江淮。可运谷粟。有高山峻岭。可以控扼。有广土宽城。可以屯重兵。民风号为古。盗贼未尝侵犯。此诚天设以待陛下之临幸。事之机会不可失也。愿召守臣。增修城池。漕臣储峙粮草。朝廷给降钱帛。广行应副。专遣使者以督其事。将来秋高。六飞启行。由陈蔡唐以趋南阳。不过半月可达。天下之士。知陛下之不忍弃中原也。河东之民。知陛下之不远徙也。天下郡县。知陛下之处中以临四方也。皆当心服而无解体之患。是一幸南阳。则三者皆得。一幸建康。则三者皆失。利害安危之几。在此一举。陛下何惮而不行也。夫幸南阳犹之幸襄阳也。是故建炎论事。则曰邓古之南阳。天设以待幸。而绍兴论事旋曰襄邓。天设以待巡幸也。及繇宣抚荆湖广南请提举嵩山崇福宫也。复奉诏条具边防利害曰。至于守备之宜。则当料理淮南荆襄。以为藩篱。夫淮南荆襄者。东南之屏蔽也。六朝之所以能保有江左者。以强兵巨镇。尽在淮南荆襄间。故以魏武之雄。苻坚石勒之众。宇文拓跋之盛。卒不能窥江表。后唐李氏。有淮南则可以都金陵。其后淮南为周世宗所取。遂以削弱。今朝廷欲为守备。则当于淮南东西及荆襄。置三大帅。可重兵以临之。东路以扬州。西路以庐州。荆襄以襄阳为帅府。分遣偏师。进守支郡。小筑城垒。如开新边。其初朝廷应副钱粮。谓如淮东则以江东路财用给之。淮西则以江西路财用给之。荆襄则以荆湖南北路财用给之。徐议营田。使自赡养。遇有贼马。则大帅遣兵应援。稍能自守。商旅必通。乃可召人归业。渐次葺理。假以岁月。则藩篱成矣。前有藩篱之固。后有长江之险。加以战舰水军。使江一带帅府郡县。上连下接。自为防守。则贼马虽多。岂敢轻犯。近年以来。大将握重兵于江南。官吏守空城于江北。虽有天险。初无战舰水军之制。故敌人得以侵扰窥伺。欲为守备。无他。反此而已。或谓三大帅率重兵以屯江北。则供亿之费不赀。臣应之曰。使三大帅屯兵于江南。亦仰给于朝廷。其费等耳。曷若使之渡江。葺理淮南。以为家计。则朝廷异时可省经费。而藩篱之势成。为无穷之利。守备之宜。莫大于是。有守备矣。然后可以议攻战之利。亦当分责于诸路大帅。谓如淮东之帅。则当责以收复京东东路。淮西之帅。则当责以收复京东西路。荆襄之帅。则当责以收复京西南北路。川陕之帅。则当责以收复陕西五路。诸路捷。因利乘便。收京畿。复故都。以戡大憝。此虽落落难合。然在陛下志先定于中。而断以至诚必为之意。盖无不可成之理。及其后为江南西路安抚制置大使。又尝专论襄阳形胜曰。臣窃以当今天下形胜在襄阳。何以言之。四方地势。正犹局。今车驾驻跸于吴越。是置子于东南隅也。宣抚制置司。聚兵于川陕。是置子于西北隅也。湖湘屯重兵以控制。是置子于南隅也。

吴越由湖湘以趋川陕。如行曲尺之上。相去万有余里。号令未易达。首尾不相应。一有缓急。何以为援。惟襄阳地接中原。西通川陕。东引吴越。如行于弓弦之上。地里省半。而又前临京畿。密迩故都。后负归峡。蔽障上流。遣大帅率师以镇之。如置子于局心。真所谓欲近四旁。莫如中央者也。既逼僭伪巢穴。贼有忌惮。必不敢窥伺东南。将来王师大举。收京东西及陕西五路。又不敢出兵应援。则是以一路之兵禁其四出。因利乘便。进取京师。乃扼其喉。拊其背。制其死命之策也。朝廷近拜岳飞为荆襄招讨使。其计得矣。然驻军岳鄂。未闻前进。岂不以自兵火以来。襄阳焚毁尤甚。野无耕农。市无贩商。城郭隳废。邑屋荡尽。而粮饷难于运漕故耶。臣观自古有意于为国家立功名之人。如刘琨祖逖之徒。未尝不据形胜。广招纳。披荆榛。立官府。履艰险。攻苦淡。积日累月。葺理家计。然后能成功者。若欲坐待其自成。必无此理。愿诏岳飞。先遣将佐军马及幕府官。径趋襄阳。随宜料理。修城壁。建邑屋。招纳西北之民。措置营田。劝诱商贾之伍。懋通货贿。稍稍就绪。然后徙大兵以居之。旁近诸郡。如金房随郢。见属我者。可以抚绥。如陈蔡许颍。见从贼者。可以攻取。不过年岁间。必有显效。如谓屯兵聚粮。运漕为难。则汉江出襄阳城下。通于沔鄂。漕运之利。未有如此之便者。当以兵护粮船。使贼不得抄掠。则吾事济矣。盖忠定之拳拳襄阳者若此。而其后于三都之外。复曰长沙。再越大江。三面重湖。可以建都。夫都长沙犹之都襄阳之渐也。若曰长沙视建康为上流。又为重险。而视临安并无海道不测之虞。繇建康临安纡道。经长沙以趋川陕。则如行曲尺之上。而繇长沙以趋襄阳。则犹行弓弦之上也。夫亦庶乎其可都也。

　陆世仪思辨录曰。读禹贡一书知建都之要。全在漕运便利。然都洛阳亦忌河患。即于荆襄之间亦得。其王畿之制。必南际江。北抵河。西控潼关夔峡。东连吴会。然后称其形势。若仅如今省制。则地势太狭也。都襄阳有七便。上控秦蜀。俯临江淮。前凭河洛。扼天下之吭。而制其命。一也。所防止东北一面。为力易办。二也。襄邓之间多闲田。区处耕垦。可以处四方辐辏之众。三也。江汉朝宗。岁省挽运之费数十万。可以佐大农金钱。四也。从来盗贼之乱。多起于徐泗。多藏于郧襄。今使之属在畿辅。则贼不至易炽。五也。湖广地饶。一岁再获。京师可常足。六也。民俗剽悍善。可养为兵。七也。

　　南岳市记游　
储大文

秋八月五日。舟发衡阳。七日抵岳市。岳市者。南岳庙市也。四山环合。西少夷。而东南特敞朗。可容十万人。平冈可驰。可涉。高山可控扼。而间道可出奇设伏。此古战场。而吾郡宋兵部侍郎湖南制置副使知潭州向公士璧。尝遣将扼之。以败兀良哈者也。昔者韩信木罂渡河而魏亡。邓艾缒阴平而蜀亡。元太祖之将终也。告其臣以金人百战。异时若假道于宋。出武休。越汉江。乃可攻金之背。而金卒用是以败于三。而汴蔡讫亡。此兵法所谓出其不意。攻其所不守。而乘骇乱而击之。其胜亡疑也。兀良哈以百战宿将。下大理。入交趾。然后蹂躏邕桂。而顺湘流以趋潭。其势如风雨之骤至。此武休之故智也。鄂黄宿重兵与北师血战者数十年。而潭素不设备。前门拒虎。后门进狼。则袁吉饶池。且继临江而下。饶池下。其去苏松余杭无几耳。然则熊湘之祸。岂俟德佑二年正月朔。而宋之亡。岂在景定咸后哉。公既解潭之围。功名显著。而权奸似道深忌之。卒以守城时所用金谷。傅致公死。繇是激刘整之叛。以讫于吕文焕程鹏飞陈奕诸将。相继降元。而宋亡矣。然则宋之所以延十八年之祚。及公以功死。而宋事讫不可为者。皆在岳市一战。而衡志不详。岳志不及。予独行黄庭集贤之间。感咽者久之。当公遣战时。将为王辅佑。监军为易正大。尝率五百人以往。会兵者为刘雄飞。而附似道陷公死者。幕属方元善也。

　　论岳阳利害书　
万正色

窃按吴逆精锐。咸萃于岳阳。岳阳一破。则湖南诸郡。可以不费余力。岳阳形势。莫要于芦席口。据扼芦席口。则岳阳粮糈可以立绝。盖芦席口上达武昌。西通长沙常德诸郡。我军馈运由兹以达。吴逆粮糈亦由斯以济。兵法云。地有所必争。此之谓也。职所遣谍报。吴渠现在商遣重兵。拟扼斯地。我若不迅遣选锋。据守其险。令彼先处战地。以待吾至。毋论悉力攻取。多费支吾。且使彼饷得通。我运难达。利害所关。瞭若观火。然不速出兵。则贼据吾险。少出兵。则虽先据其险。而有单薄之虞。昔王剪伐楚。须兵六十万。斯用众之极矣。然必卒如其数者。盖地生度。度生量。诚量度于彼己之间。而知非此不可也。斧斤之利用也。铦其刃。尤必厚其背。而后势有所资。今芦席口地当两利。势有必争。贼之虎视。已非一日。贼之来此。必非一旅。然所未及迅据斯要者。乃天褫其魄。而与吾以利也。职窃谓剪之伐楚。非六十万不可。吾之据芦席口亦非六千人不可也。伏乞速调精兵。如数以行。卷甲疾驱。先行据守。则要地既得。兵力又厚。逆饷不通。岳阳可以坐困矣。又闻之。敌贵夺其所爱。而地贵攻其所瑕。逆贼馈运。俱取资于澧州常德。而精锐尽在岳阳。其常澧皆系羸贼。若以现在水师坚扼芦席口。而分遣精兵数千。出其不意。袭取诸郡。吾既攻其所瑕而夺其所爱。人心瓦解。不亡何待。望与亲王大将军商议。委仆前驱。仆虽谫劣。断必有以报命。以纾大将军忧也。

　　论魏延出子午谷书念勤文稿　
侯敦复

近接手书。承指示说项王文之隙。甚善。至论魏延一节。仆窃不谓然。是时关中之将。乃夏侯楙。非司马懿也。率众与武侯相拒者。曹真耳。其非知兵之敌明甚。若谓延为终反之人不可恃。然延既为武侯用。侯之世。延必不敢反。即反而武侯亦足以制之。不用其谋。不可谓非谨慎之过。邓艾之来由阴平。今之文县。其地有摩天岭。即裹毡之处。过此而险者。惟江油。马邈实守之。后则诸葛瞻亦军于绵竹。而卒不支也。兵已入险。则士有必死之心矣。魏武曰。虏遏吾归师。而与吾死地战。吾是以知胜。此其明验也。拒敌之策。守险为上。姜维撤平乐诸围。乃失蜀之本。慕容超不拒大岘。为亡国之由。纵敌入险。而曰有以制之。难哉。故善用兵者。必先入险。善入险者。必由奇道。断无堂堂正正。而易于成功者。割据者多地小力薄。斯可偏师而定。光武之于建武。曹操之于雄。太宗之于隋末。是也。若夫两敌相当。如太华并峙。地大力众。国富兵强。而欲以正道得功。无取奇计。未之闻焉。汉取楚。晋取蜀吴。刘裕取关中。皆分道进伐。易如摧枯。至武侯不用魏延。而长安终阻。文皇不用道宗。而高丽不服。魏武并军于赤壁而败。先主聚众于猇亭而亡。军志曰。多方以误之。彼所备者多。则力分而后可图。此不易之道矣。

　　贵州舆图说贵州通志
贵州虽列职方。其先固西南荒徼也。庄蹻之略地。有同假道。唐蒙之持节。大类凿空。即其后或兼隶。或分隶。享王日至。名位渐加。要亦縻勿绝而已。至于明而符竹始分。迨我　朝而规制乃备。自贵阳而上。若安顺。若威宁。为府者三。自贵阳而下。若平越。若都匀。若镇远。若思南。若石阡。若思州。若铜仁。若黎平。为府者八。所辖州属十有二。县二十有六。褎然与十五国同封而并治。遂为西南一都会焉。于稽其地。铜岩溪阻其东。赤虺蟒山控其西。盘江关岭扼其南。西望乌江限其北。悬车束马。碎踝穿蹄。一以为太行。一以为孟门。行路之难称天险矣。然险可用不可恃。可用者一夫守之。千人自废也。不可恃者。廪无隔岁之储。帑无宿贮之金也。幅非不寥廓。要皆割截补凑而后成。崇冈沓嶂。蟠互而争雄。卉服椎髻。偪处而肆暴。非无水也。舟楫鱼盐之利不闻。非无土也。金锡丝枲之饶不与。田多石而草易宅。民屡屠而户久凋。城郭虽在。百堵犹未尽兴。学校虽修。弦诵犹未尽溥。备多则兵防难撤。道衢则驿递难弛。喜则人而怒则兽。官司之法。有时不得行。春苦旱而秋苦霖。补助之术。有所不及济。是以延袤虽千有余里。实不及中州一大县。锱铢丝粟。曾无裨于上供。岁糜金钱数十万。亦何赖有此黔哉。然而地有所必争。昔人欲弃之而不可。则以其肘腋咽喉乎四省也。议者欲东割沅靖。西割思田。北割遵义以益之。究亦同于画饼。比者裁卫并府。又取偏镇二卫归于黔。事权一而统制专。披图启箓。渐有可观矣。大抵筹黔者。富养之事难于武备。列其疆域。综其形势。备筹边守土君子讲求焉。

　　潜邱札记　
阎若璩

元人进金史表曰。劲卒捣居庸关。北拊其背。大军出紫荆口。南搤其吭。此古今都燕者防患之明验也。西北之山。东起医无闾。西接太行。其为要害之关。曰紫荆居庸倒马。居庸岩险易守。倒马去燕稍远。紫荆则夷于居庸。而近于倒马。金人知守居庸。不知扼紫荆。非失计耶。杨守谦每阅紫荆舆图。见所谓五虎岭者。为元人败金兵之处。则汗流浃背。神不怡者累日。呜呼。劳臣志士之心事。至今尤可以叹息也。

　
卷七十九兵政十地利下

　　读管子乘马篇　
顾栋高

余读管子。至凡立国都。必于大山之下。广川之上。高毋近旱而水用足。下无近水而沟防省。城郭不必中规矩。道路不必中准绳。喟然叹曰。此世之变。周官之法度尽矣。然而后世之帝王莫能易也。三代以德王。故周礼辨方正位。体国经野。九涂九轨。六乡六遂。方广正直。诗曰。君子所履。小人所视。时至管子。其由德而力之世乎。思深哉。有味乎其言之也。世传宋艺祖之筑京城也。赵韩王为图以进。上怒。掷诸地。徐取纸。用御笔涂之。如蚓曲焉。命内侍曰。依此式修造。及成。城郭巷道。皆迂曲环转。车马不得骋。神宗屡欲更之。以祖宗制度不敢易。蔡京秉政。导徽宗为游观。遂恢拓其制。加壮丽矣。后金人来攻。命植于四隅。一所击。应声摧堕。然后知艺祖之远见。管子之言信矣。

　　书何承矩传后　
储大文

李忠定备边御敌札子曰。一河北塘泺。东距海。西抵广信安肃。深不可涉。浅不可以行舟。所以限隔胡骑。为险固之地。而比年以来。淤凝浅涸。不复开浚。官司利于稻田。往往泄去积水。堤防弛坏。又自安肃广信以抵西山。地形低下处。可益增广。其高仰处。即开干壕。及陷马坑之类。宜专遣使以督治之。又乞修塘泺札子曰。契勘安肃广信平凉等军。东有塘泺。西抵太行。中间坦涂。不过三百余里。塘泺既可增广。其它地势虽颇高仰。亦可因高就下。限以长堤。潴畜水柜。以为阻固。如水柜不及之处。自宜修筑城堡。屯兵控扼。或设堑。以虞奔冲。兹事体大。非藉能臣。未易办集。窃见枢密副都承旨李邈。累任河北边郡。风绩素着。深究边防利害。欲乞特建一司。以邈充使。专切措置塘泺城堡水柜等。仍乞朝廷多方应副。庶几克成大功。以为永远之利。而乞修边备札。亦曰。八曰增城壁。九曰增塘泺。十曰置堡塞。至靖康传信录。则曰虽委边增修塘泺城池。而辅郡畿邑。已降指挥。旋即罢止。八事中。尝请四辅郡。诸畿邑。皆筑城创置楼橹也。近京筑城置楼橹。且罢止。而边塘泺指挥。其高阁置之也可知矣。及其宣抚河北河东也。又乞修复塘泺旧制曰。臣契勘塘泺。深不可舟。浅不可涉。限隔戎马。实为国家永远之利。缘塘泺有蒲鱼稻田。自来系屯田司拘管。以修治堤防为名。其实以充私用。往往放泄塘水。营利自丰。渐令塘泺湮废。不足限隔。深失祖宗之意。今来新开塘泺。皆系民田。伏望圣慈。特降睿旨。下河北路转运司相度会计一岁所修堤防之费。量自转运司及朝廷应副。不许种稙稻田。其蒲鱼之利。许小民采取。庶几塘泺渐复旧制。而边贫民。蒙陛下德泽。实为大惠。御批虽依奏。而塘泺之所以限戎马者。钦宗实未之克稔也。

　　长城　　　
顾炎武
</div>
    <div class="pagination">
<a href="皇朝经世文编_page170.html">上一页</a><span>...</span><a href="皇朝经世文编_page166.html">166</a><a href="皇朝经世文编_page167.html">167</a><a href="皇朝经世文编_page168.html">168</a><a href="皇朝经世文编_page169.html">169</a><a href="皇朝经世文编_page170.html">170</a><span class="current-page">171</span><a href="皇朝经世文编_page172.html">172</a><a href="皇朝经世文编_page173.html">173</a><a href="皇朝经世文编_page174.html">174</a><a href="皇朝经世文编_page175.html">175</a><a href="皇朝经世文编_page176.html">176</a><span>...</span><a href="皇朝经世文编_page172.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
