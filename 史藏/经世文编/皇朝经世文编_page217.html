<!DOCTYPE html>
<html>
 <head>
  <meta charset="utf-8"/>
  <title>
   皇朝经世文编 - 第 217 页/共 219 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文编 - 第 217 页/共 219 页
  </h1>
  <div class="content">
   马慧裕

窃以民生资乎谷食。而谷稻资乎水利。水利资乎堤垸。故近水则腴。远水则瘠。所在皆然。湖南长沙岳州常德澧州四府。滨临洞庭。各属多就湖之滨。筑堤垦田。惟是洞庭一湖。为川楚黔粤诸水汇宿之区。自应使湖面广阔。旁无壅滞。方易于消纳。乃湖民与水争地。常有冲决漫溢之忧。经前抚臣蒋溥题请近湖荒地。禁民筑垦。查湖南濒湖十州县。共官围百五十五。民围二百九十八。刨毁私围六十七。存私围九十一。其内官围系雍正间发帑修筑。民围系业民陆续圈筑。奏准存。一体归入岁修。无论官围民围。俱系业民自行修补。官为督率。每年九月兴工。不分畛域。及除易工程皆系通垸之民。按亩出工。通力合作。于次年二月工竣。三月内勘明取结。详请奏　　闻。无设存官修民修防除抢筑等费。亦无保固年限。其刨毁私围。见俱洗刷殆尽。永禁修筑。无阻碍水道之处。至存各私围。系臣此次遵　　旨历勘长沙等九州岛县。共续报私围埂九十四处。内有湘阴县锡江山私埂二道。华容县马家私垸一处。均有碍水道。先经勒令刨毁。不准修复。余俱筑自乾隆二十八年以前。未经列入应应毁册内。见查各堤身仅高一二尺及六七尺不等。每逢江湖灌涨。水高一二丈。此等数尺之堤。早已漫溢过顶。实不能与湖水争势。数十年来尚无阻抑泛溢之事。围内业民水小藉以卫田种植。水大任其漫衍流行。每年广种薄收。全赖捕鱼刈草之利。以完赋课。历久相安。自可毋庸勒令刨毁。致令失所。应以见在堤埂长高丈尺为限。示之准则。永禁增筑。庶水利民生两无妨碍矣。至此外各属非近江近湖之田。皆藉塘池以为灌溉。塘池水足。则夏初久晴。亦挹注有资。乃愚民昧于远计。往往废水利而图田功。不独大江大湖之滨。即自己输粮管业之塘。亦培土改田。截流种稻。彼徒狃于雨旸时若之岁。以塘为无用。不知偶值旱涝。所得不偿所失。又流涧之水远近取资。若徒恃己业。截垦为田。则上溢下漫。无不受累。见在各属讼案纠纷。大半由此。臣愚以为　国家生齿日繁。地土甚辟。至于关系水利之蓄泄。当仍以地予水。而后水不为害。田亦受益。小民不能远虑。贪目前之小利。忘经久之大计。臣思从前已经开垦之田。逐一清厘。固恐滋扰。若自今以往。严行禁止。于东南各省甚为有益。应请　　皇上敕下。凡地关蓄水及出水者。令地方官亲自勘明。但有碍水利。即不许报垦。如有私将塘池改垦为田者。查出重惩。此实治水务农裨益民生之一大端也。

　　请浚长江北门旧河疏雍正五年　
湖南巡抚王国栋

窃臣上年奉　　命。自浙赴湖南任。道经长沙所属之湘潭县。见千艘云集。四方商贾辐辏。数里市镇。堆积货物。懋迁有无。居民栉比。而长沙系省会之区。府城又逼临湘江。乃环顾江干。无船停泊者。因湘潭江形稍曲。北风势缓。而长沙江面既宽。北风势紧。又无小港可以湾入。猝然风起涛涌。一时难御。沉溺漂没者。往往而有。此官民船只不能停泊。而商船亦多往湘潭。以舍湘潭无可栖泊处也。即如江西之湖口关。先设湖口县。江水浩瀚。商人上税停舟。常遭风涛之险。荷蒙　　皇恩。移驻九江。则人称便焉。臣谨按长沙北门外原有旧河一道。计长三百余丈。淤塞已久。若将此河照旧开挖深阔。可以多泊船只。诚为大便于民之事。不但往来官民船可以避险。其驾小舟以谋生者可以安宿湖港。不致飘泊风波。而且商船四集。来百工则财用足。通百货则生计饶。即肩挑食力之民。有商货往来上下。可以担负累累。亦贫民衣食之薮也。臣目击地方情形。而兴工费财。无项可抵。今据驿盐粮储道详称。长岳常三府堤工。钦奉　　谕旨。行令修筑。现查本道衙门。向有每年盐规银八千两。愿以雍正五年现存银八千两。并雍正六年所余银八千两。岁底汇齐。共一万六千两。作为修筑堤工之用。再查长沙为省会之地。长江浩瀚。竟无湾泊舟楫之所。北门外有旧河一道。俟雍正七年分所余八千两解到之日。可以开浚此河。渟泊船只。庶于地方民生。不无小补等语。与臣见适合。今估计工银约费一万四千有奇。但事关为民兴利。似不可缓。据臣愚见。或于冬兴工。应否先于司库正项内动用开浚。俟雍正七年。该道归公银抵补。伏乞　　皇上睿鉴。

　　勘估长沙月河檄　
陈宏谋

长沙为省会之区。商贾贸易。百货云集。咸从此地出入。只因湘江之水。由此归湖。迅流奔赴。滩浅岸远。不能泊舟。偶有停泊之船。骤遇水发。常至冲失。杨前院曾经奏明。于城南之南湖港。挑浚一河。引水入港。为泊船之地。比来水渐局促。水由倒漾而入。停蓄而出。易于受淤。每届一二年。仍须挑浚一次。而所泊之船。仍属无多。又有西河桥。前人曾经议挑。俾小船从此湾泊。以避风浪。但桥日窄狭。舟不能入。即或将桥高架宽展。而桥内之塘。已渐窄小污塞。积水无多。不能泊舟。本部院两次任。为之相度经理。不时挑浚。泊舟无多。终无善策。考长沙府志书。所载长沙省城泊舟之处。城北有成功堤一条。专为避风。当初堤岸。有盐仓街。及典当街。为湖湘一大都会。至今砖石遗址犹存。后因堤毁于贼。水漫堤塞。不能修复。惟湘江之旁。有新开月河一道。经熊姓重开为泊舟之用。曾谕令长沙县沈维基前往查勘。据称月河一道。上口宽二十丈。下口宽一十五丈。上首之上半截尚有河形。下半截已经淤塞。绘图贴说送阅。但既有河形。自是可以开河通流之处。河如月形。则水与大江分流。与江西闸河相似。水有来去可以长流。不致如南湖港之短促受淤。如能将下半截开挖深通。于湖江之旁。有此百丈之月河。与湘江分流间隔。不致有风浪冲激之患。月河两岸均可泊船。比南湖港气势舒展。泊船较多。再月河之旁。现有碧浪湖。四季有水。若从月河开通相连。湖中亦可泊船。长沙省会。有此泊船之地。则商贾云集。运载百货。转移谷米。实为便益。仰布政司会同驿盐道。专委干员。会同长沙县。将北城新开月河。逐段测量。现在长若干里。宽深若干丈尺。现在有水几尺。其阻塞之处。挑挖几尺。即可通流泊船。再由月河开通。达于大河。俾船只由此出入。可以泊船。以避风浪。据实估计。需费若干。作何动修。妥议通详核夺。毋违。

　　四川水道图说会典
四川省以成都府为省会。成都府之东南资州泸州叙永厅。又东重庆府石砫厅酉阳州。其南眉州嘉定府叙州府。其西南州雅州府宁远府。其东北绵州龙安府保宁府太平厅。其西北茂州松潘厅杂谷厅。其东潼川府顺庆府绥定府忠州夔州府。其西懋功厅。岷江出松潘厅。南流经茂州。合黑水河。又经成都府。合白沙河草坡河三江河。歧为二派。南流者江。东流者沱。沱江又分数道而东。合阳河雒水。又东南经资州。曰中江。合珠溪。又曰雒江。又经叙州府。合荣溪隆桥河。又经泸州。入于江。岷江自成都府酾为数道。南流复合。又南合南河。又经眉州。合斯么河。又经嘉定府。合阳江。又经叙州府。合清水河。与金沙江会。金沙江上源曰布垒楚河。自青海东南流入境。经雅州府西境。合多克楚河巴楚河。入云南境。复自云南东流入境。经宁远府。合打冲河东安河玉虹河会通河。折北流经叙州府。合石角河横江宋江。与岷江会。合而东流。合福溪安宁河。又经泸州。合清水河。乃与沱江会。曰大江。又合赤水河折而东北。又经重庆府。合大鹿河油溪綦江嘉陵江梅溪龙溪河梨河涪陵江。又经忠州。合鸣玉溪。又经夔州府。合西河小江新军河东瀼河分水河大宁河。又东入湖北境。阳江上源曰大渡河。出懋功厅。西南流。经雅州府。合炉河什丹河老鸦漩河。折而东。合流沙河越嶲河。又经嘉定府。合青衣江。注岷江。青衣江出雅州府。合荣经河。东南流经嘉定府。合山溪河。注大渡河。嘉陵江自甘肃南流入境。经保宁府。合白水江水北溪河东江西河。又经顺庆府。合蛮子河曲水河。又经重庆府。合渠河涪江。入于江。渠河二源。南源曰通川江。出太平厅。后江中江前江。合西南流。经绥定府。合磴子河清溪河。西源巴江。出保宁府。合罗溪河南屯河恩羊河升渡河。南流合焉。又经顺庆府。合流江河。又经重庆府。注嘉陵江。涪江出松潘厅。东流经龙安府。合火溪河石密溪。又南经绵州。合茶坪河。又东南经潼川府。合罗河梓潼河郪江马桑溪安居河。又经重庆府。合立石河。注嘉陵江。打冲河上源曰鸦砻江。一曰玛楚河。自青海东南流入境。经雅州府。合齐齐尔哈河杂楚河玛穆河谢楚河鄂伊楚河噶察克拉河楚穆河坝河。又经宁远府。合盐井河安宁河。注金沙江。涪陵江上源曰乌江。自贵州北流入境。经酉阳州。合北河龙觜河。又西北经重庆府。合芙蓉江大溪河。入于江。濑波溪在重庆府西。东流折西南潴为泊。白水江上源曰祥楚河。出松潘厅。东流入甘肃境。复自甘肃南流入境。经保宁府。合黄沙江。注嘉陵江。清江亦出松潘厅。东流入甘萧境。后溪河出酉阳州。东流入湖南境。嘉塘河邑梅河俱出酉阳州。东流入湖南境。为酉水。三江河坡头河俱出重庆府。南流入贵州境。三溪自贵州东北流入境。经重庆府。注綦江。永宁河自云南东北流入境。经叙永厅。注清水河。无量河上源曰北穆楚河。出雅州府所属打箭炉厅。合里楚河。南流入云南境。沙鲁楚泊亦出打箭炉厅。亦曰多克楚河。南流亦入云南境。注无量河。总文河亦出打箭炉厅。南流入云南境。其北曰楚河。合猛楚河色尔恭河勒楚河。西流入西藏境。多拉昆都仑河都尔达都昆都伦河德特昆都伦河。俱出松潘厅。西北流入黄河。接青海境。北至陕西甘肃界。东至湖北界。东南至湖南贵州界。西南至云南界。西至西藏界。

　　灌堰水利考四川通志
按蜀中诸水。咸出岷山。江源在羌地之列村。所谓羊膊岭者。分为二派。一西南流为尖囊大渡河。一正南入溢村至石纽过汶川。历今灌县境。与湔水合焉。灌之上流有水。出尤溪口。又有水出白沙口。同会于灌。经灌县西南流者。即禹所导岷江正流。自秦李冰凿离堆。引江水。循灌城东注北折。于是始以东南正流为南江。经离堆薄灌城而东北注者为北江。北江自宝瓶口穿三泊洞而北注者为外江。自宝瓶口直东入五斗口而东北注者为内江。北江折为二江。并南江而三。其北行入五陡口。一支在南北二江之上。故以内江别之。外江北经崇宁彭县新繁汉州界。会绵雒诸水。出金堂峡。内江东经郫县崇宁界。下过府城北。至城东会府城前江。以趋于彭山界。南江经崇庆新津。东流至彭。与府江合。为江口。其出金堂峡者。由简资内江富顺会于泸州。此都江一堰之源流也。至于大渡碉雅诸水。会于嘉定。马湖诸水。会于州。嘉陵江经合州。纳潼涪诸水。会于重庆。黔彭诸水。会于涪州。大都高山峻岭。无堰可作。如巡抚佟凤彩疏称东南北三道。并无新旧大堰是已。独李冰所凿离堆山。立都江堰。当岷江中流。岁费工赀巨万。宋元佑闲差官修筑。凡高下阔狭浅深。以至灌溉顷亩夫役工料。及监临官吏。皆注于籍。元至元元年。廉访佥事吉当普建白。用石包砌诸堰为石门。以时启闭。用铁万六千觔。铸为大龟。贯以铁柱而镇其源。明初加意水利。州县与军卫屯所。共役人夫五千。竹木工料。计田均输。修葺。堰得不坏。成化九年巡抚都御史夏埙。以远人赴役不便。将郫灌二县。杂派科差。均摊得水州县。专备工料。以供堰务。宏治九年。添设按察司佥事一员。专一提督都江堰各府州水利。于时灌县知县胡光。伐石冶金。即旧址甃砌为防。贯以铁锭柱三。各长一丈二尺。使当湍势。石堤中贯铁处。固以油灰。直长一十五丈。高一丈三尺。阔五尺。首阔一丈二尺。用铁三万二千二百余觔。桐油五百觔。麻线二百觔。木二千五百根。各色工役计二十五万三千二百有奇。正德间。水利佥事卢翊亲诣督理疏浚。直抵铁板。得秦人所书六字诀。曰深淘滩。低作堰。大书灌澜亭上。以昭永鉴。先是。每年修筑工役有不均之叹。翊乃下令以粮三石派夫一名。分八班。每八年一周。而蜀府每年一助青竹数万竿。委官督织竹笼。装石资筑。明末献逆之变。都江堰冲决数百丈。沙石填淤。大异于秦碑所云矣。　国朝顺治十六年。缘李冰旧制。修筑淘凿。以开民利。十八年巡抚佟凤彩。令用水州县。照种派夫。每岁委官督修。康熙四十五年夏。霪雨。人字堤三泊洞府河口。俱冲决。巡抚能泰倡捐修筑。称为太平堤云。旧例派夫修堰。或照粮。或照田。不无畸轻畸重。至雍正八年。丈田事竣。巡抚宪德题请用水州县。区别迟早多寡。计亩均摊。派银一千二百八十二两。每岁征收完解。以成都府同知为水利同知。管辖其事。民称便利焉。

　　重修通济堰碑文四川通志　
黄廷桂

余承　　圣天子德意。子惠元元。常期阴阳和。万物遂。匹夫匹妇。无一不被皇王之泽。以成熙皞以俗。顾立愿虽奢。而其措施无补。中尝歉焉。夫蜀为蚕丛之国。厥田高亢。自李氏父子凿离堆。导江入灌口。沃野千里。民用富饶。其它不近川泽之区。旱干时告。石田用嗟。官斯土者。能无望前人之泽。而勃然兴起者乎。值此边隅绥辑之余。欲与吾民谋生养安全。可大可久之计。则善政莫大乎水利。蜀地溪泽陂沱。以及滨江枕河之区。高者可潴而蓄。下者可引而注。诚因其势而利导之。则以时树艺。亢旱无虞。何在不可藉人力以补天功者耶。蜀南通济堰。唐制置使章仇兼琼所浚也。按古志引武阳南河之水。入彭眉。灌溉民田数万顷。自明季兵燹。民无孑遗。堰水尽废。昔之岸然为堤者。沦于水。嗟巨浸焉。昔之泓然为渠者。堙于土。嗟石田焉。眉彭之人。不知斯堰水利者百余年。余前制蜀时。旷览洪波。夷考古制。尝欲取而尽复之。筑堤浚沟。由新而彭。得水利者万余亩。功未竣。余旋奉召入都。不果。复因奏准给官钱五十缗。以作岁修。斯堰之仅存而不至泯灭者。赖以此。是深望后之人。斯堰之仅存。因其势而利导之。尽复其沃衍之旧。以利济吾民。乃二十余年重来。水未加广也。田畴未尽辟也。其忍听吾民负向隅之泣。而不一动念耶。因檄下有司。复图兴举。令集吾民而谘曰。南河之水。发源于。其来也缓而疾。缓则春水不足恃。而耕作后时。疾则大雨时行。一冲而后。田间无涓滴之惠。曷若引西河之水。合南河而入堰。以时蓄泄之。则源远而流长。且亦二王之余泽也。乃吾民果能踊跃赴功。以时趋事。父子负锄。兄弟裹粮。駪駪而来。鱼鱼而赴。污莱辟。鱼龙游。不数月而大功成。彭之民实开复古渠二十八。延八十里。直抵于眉。彭田三万亩。眉之田亦不下万焉。因详议善后事宜。条件如右。

一通济堰头宜防水涨冲决也。查堰源在新津南河。今于西河添筑新堤拦水。并归南河。水源加旺。伏夏河水猛涨。或致泛溢。冲决堤埂。应令新彭眉堰长。轮驻堰头之二王庙。防守宣泄。交秋撤回。以保无虞。　一宣泄宜量其水势也。通济堰水少时南河旧堤。增加竹笆。西河新堤。增加石篓。以逼水灌田。水溢时去笆去篓。俾散入大河。其沿沟余水退入于湃。　一新定筒口。宜定分寸以杜纷争也。查历年原得水利。新邑二道半。彭邑四道半。今彭邑又添二十八道。其新设筒口。应计水势之浅深。以定筒口之分寸。现在彷照都江堰则例。每田千亩。分筒口三寸五寸。用石凿孔为筒。以垂永久。分水支流沟道。不得私挖过低。致有越漏。　一均派修费。宜酌定章程也。查增筑南河堤埂。共高一丈四尺五寸。长一百二十八丈。宽二丈四尺。添筑西河堤埂。高五丈。长二十八丈。宽一丈。采买大竹。募夫拣石作篓。每篓长一丈五尺。坚筑堤埂。俾无漏泄。加淘进水堰沟。以现在石坎及沟底过江石为限。堰流充裕。此后长宽丈尺。永远遵照办理。其岁修抢修之费。旧规每岁于水利厅领银五十二两。不敷需用。应于新彭眉各堰户。按亩均派备料。公同经理。　一每岁修护工费。宜分别有则也。查通济堰。由新津历彭山达眉州。则水源有先后之不同。灌溉有迟早之迥异。应分别筒口情形之高下。得水地处之远近。酌定数目。共济其事。自新津起至彭山土堰止。向系旧有水利。应列为上则。又自彭山会中筒及西支堰。至文殊堰。交眉山界止。应列为中则。又自向家筒。至白鹤湃金竹湃。列为下则。如遇大修。上则每亩应派银二分五厘。中则每亩应派银二分。下则每亩应派银一分五厘。岁修上则每亩派银一分五厘。中则每亩派银一分。下则每亩派银五厘。其筒车牛车均系高田。应查明照下则派办。或有新开旱地。改为水田。随时报明。核实加派。隐匿田亩者罚儆。　一沿沟堤埂紧要之处。宜加用石工也。查彭邑新开之翻水口上智远堤堰水越堤引灌西支彭溪等堰。上下复层次开列筒口。实系扼要之区。应改筑堤二十丈。宽二丈。深一丈。又江堤原属通济堰尾堤。历年水源未得。系彭属之文殊堰。同眉州青冈等十四堰。共筑土埂。拦截毛家河山水作堰。今通济大堰之水。汇入下灌。水势浩大。土埂易崩。应改筑石堤五丈。宽二丈。深一丈四尺。中开湃口。水平则塞口以下灌眉地。水大则开湃以入朽木河。　一安设筒车。宜酌定地势。以杜阻截下游水利也。查新彭筒车。现在四十余架。安截上游。拦沟截水。翻车取灌。每遇水缺。下游数万田亩。均无涓滴。经会同新津令。督同新彭堰长。沿沟查勘。凡流水湍急之处。易于翻灌。许令安设以济高田。其漫流之地。必须坚扎高埂拦截。概不许妄违古制。私行安设。永令堰长。照此查察禁止。

　　浚成都金水河议四川通志　
项诚

成都金水河一道。向日原通舟楫。日久渐至淤塞。宜民立政之道。水利为先。即亩浍沟渠。皆应及时修理。矧省会为阖城民命。地气攸关。岂可任其久废。兹蒙委卑府率同厅县。逐一亲勘。此河上流。当日原通灌县。江水从灌县两河口。引入磨底河。径达成都县西门水洞入城。由贡院前三桥青石桥玉河沿一带。出华阳县东门外水城。直达府河。今自磨底河起至府河止。量共一千五百二十六丈。俱应开浚。西门低小。本不通船只。且门内即系满兵驻札。应将水洞密布铁。止令通水。不得通船。其划小船由东门进者。俱抵满城东水关为止。如此则沿河一带。俱为商贾阛阓幅辏之所。凡客船一至东关。货物行李。皆用小船拨运入城。就近投店。可免背负遗失之患。有便于商。其利一。米蔬柴炭。为民间日用之物。既可船运入城。三桥又为省会适中之地。众物齐集。在城居民。皆可就近购买。有便于民。其利二。且省城房屋。多用草苫。即街市瓦房。亦系竹壁编成。间或不戒于火。每至比屋延烧。虽各设木桶贮水。但器小易竭。亦难尽恃为救焚之具。是河一开。即有祝融为患。而随处有备。不难立时扑灭。其利三。旧河既塞。城中地泉咸苦。每至春夏。沉郁秽浊之气。不能畅达。易染疾病。昔杭州近海民饮井水多病。唐刺史李泌始引西湖水入城。作六井。至今赖之。是河一开。则地气既舒。水脉亦畅。民无夭扎。其利四。卑府细询僚属。博访舆情。佥无异辞。窃思金水河一道。开自宋时。相沿已久。近年失于疏浚。以致不通舟楫。民苦沮洳。深为未便。幸蒙抚都院俯念城河有关水利。慨捐清俸。独力兴修。卑府率厅县各员。于二月兴工。分段挑浚。计自西门外磨底河起。由西门内满城一带三桥青石桥玉河沿。直至东门外府河止。共挑浚过一千五百二十六丈。今已次第工竣。惟善政之垂。贵于可久。使无专司分理之人。则日久仍归淤塞。深为可惜。谨酌末议。惟采择焉。

一城河新浚。两岸俱系浮土。如遇夏秋雨淋冲刷。泥土下河。难免淤垫。兼以来源系引江之水。亦未免夹带流沙。必得每年淘浚。方能深通无阻。况已成之功。更可力省功倍。查水利同知衙门。都江堰工。每年各县额解银一千二百两。请于每岁冬间。于修理堰工余剩银两。动支雇夫疏浚。一例报销。以垂永久。

一东门水关最为紧要。查关洞系旧时建造。原属坚固。但沿城上游。俱系土岸。恐日久被水汕刷。犹恐啮及城根。应请两边添筑护城雁翅。各长丈许。下签木桩。两岸用砖石包砌。以资捍御。

一三桥以下。水势独缓。惟板桥一带。水势迅利。缘板桥两岸偪仄。桥门既狭。又值河势湾曲。以故水急浪涌。似应于转湾之处。两岸略为取直。并将桥石柱。改换木柱。则水道宽缓。并请将一洞青石卧龙等桥。俱照安顺桥之例。改换木桥。以缓水势。

一沿河两岸。俱系居民。凡粪草秽物。每图便易。倾入河内。易至堙塞。请刊木榜晓谕禁止。仍令牌头不时稽查。有犯。即送该管县丞。量责示警。实于河道有益。

一城河之源。来自郫灌。西门外应请建闸。水大时下闸。以防冲溢。但冬月源水稀少。若再任其直达府河。则城河必致浅涸。似应于东水关外河口之处。建闸一座。交与华阳县县丞管理。一遇水浅。即将闸下板蓄水。毋使外泄。凡有货物出入。俱于闸边搬运。统俟冬闲水涸兴工。则永享其利矣。

　　灌口江堰记　
卢翊

灌县都江堰。江之会云。禹导江自岷山。西入大渡河。南通于汶。历于灌。堰在江中流为二。有南河者会新津。有宝瓶口者流为三。至于汉。至于崇宁。至于华阳。故称灌口。堰外低而宽。堰内高而狭。水势也。作堰灌田。始于秦李冰。司马迁着河渠书。瞻蜀之岷山。大李公之功。且云渠可舟行。民飨其利。蜀人庙祀焉。汉唐以及宋元。堰法渐坏。至元间。佥事吉当普铸铁龟。民利之。昭代以来。屡修屡圮。嘉靖间。复铸铁牛。其铭曰。问堰口准牛首。问堰底寻牛趾。堰堤广狭顺牛尾。水没角端诸堰丰。须称高低修减水。万历乙亥。江大溢。堰尽坏。先后修复。巡按御史郭公增以铁柱。令寻牛趾而浚之。自堰以下。沿岸共植三十铁柱。每柱长丈余。共享铁三万余斤。又树柱以石。护岸以堤。说者谓水遇重则力分。安流则堰固云。然愚窃考蜀守李冰之凿离堆也。曾刻深淘滩低作堰六言于石。立万世治水者法。所以制水出入。为旱涝计者至矣。其用功缓急疏密之序。意自较然。汉晋以来。率用是法。永嘉间。李公嬴深韪之。唐宋相承。世享其利。元始肆力于堰。无复深淘之意。无乃公言不足法欤。假令沙石涌碛。水不得东润。则虽镕金连障高数百尺。牢不可拔。亦何取于堰哉。矧所谓铁龟铁柱。糜费几千万缗者。曾未几何。辄震荡湮没。茫无可赖。方诸笼石廉省古今便焉者孰得。比来民受其困。宜坐诸此。予窃少之。乃檄有司置镵巨蘲。役夫三千。从事滩碛。以导其流。堰则仍民之便而已。顾工多力少。力告瘁。未能勉其所欲为。究其所当止。如公法云者。耻也。旧刻相传在虎顾山鸡台。水侧其。岁久剥落。索弗获。虑后之君子无考焉。因磨石重碑侧云。

　
卷一百十八工政二十四各省水利五

　　云南水道图说会典
云南省。以云南府为省会。云南府之东南。澄江府临安府开化府广南府。其东。曲靖府广西州。其东北。东川府昭通府。其西楚雄府蒙化厅永昌府。其北武定州。其西北永北厅大理府丽江府。其西南元江府景东厅镇沅州普洱府顺宁府。金沙江自四川南流入境。经丽江府。合总文河硕多冈河。又经永北厅。合五郎河漾弓江。又经大理府。合桔木河答旦河一泡江。又东经楚雄府。合大姚河龙川江。又经武定州。合大环水普渡河壁谷河。又北经东川府。合以礼河车洪江。又经昭通府。仍入四川境。澜沧江自西藏南流入境。经丽江府。合白水河。又经大理府。合沘江。又经永昌府。合银龙江。又经顺宁府。合黑惠江凤凰山水顺宁河徕克山水威远江。又经普洱府。合猛赖河曰九龙江。又合漫达河。入南掌国界。黑惠江一曰漾濞江。其上源为东剑海。出丽江府。合工江南流。经大理府。合洱海水胜备河。又经蒙化厅。至顺宁府。注澜沧江。礼社江上源曰赤水河。出大理府。东南流经楚雄府。合阳江马鹿河绿汁江。又经元江州曰元江。合清水河。又经临安府。合亚泥河曰梨花江。又南入越南国境。南盘江上源曰沙河。出曲靖府。合腊溪河潇湘江。为铁池河。西流经云南府。又南经澄江府。合兴宁溪仙湖水。又经临安府广西州。合小曲江巴盘江泸江河。为混水江。又东北经广南府。合邱北汛水马别河。为八达河。又北入贵州境鸦江。自四川南流入境。经永北厅。合泸沽湖。折而东。仍入四川境。小纹溪大纹溪定川溪宋江永宁河。俱出昭通府。北流入四川境。赤水河亦出昭通府。东流入贵州境。可渡河出曲靖府。合结里汛水。东流入贵州境。九龙河亦出曲靖府。合块泽河。东流入贵州境。西洋江出广南府。东北流入广西境。合同舍河。又东南入境。合者郎河。又东仍入广西境。者赖河普梅河。俱出广南府。南流入越南国境。潞江一曰怒江。自西藏南流入境。经丽江府。又经大理府永昌府合沙河。又西南入缅甸国境。龙川江自永昌府北边外南流入境。合曲石江芒市河冈河。入缅甸国境。槟榔江亦自永昌府北边外南流入境。合大盈江盏达河。入缅甸国境。南汀河出顺宁府。合虎口河。西南流经永昌府。合南底河。入缅甸国境。孟达河漫路河。俱出顺宁府。南流入缅甸国境。李仙江一曰把边江。出景东厅。南流经镇沈州普洱府。合阿墨江萨普河。入南掌国境。三岔河出临安府。南流入越南国境。盘龙江上源曰乌期河。出开化府。南流入越南国境。北至四川界。东至贵州广西界。又北至西藏界。西至怒夷界。西南至缅甸界。南至阿瓦南掌越南界。

　　西藏水道图说会典
西藏办事大臣。驻前藏布达拉城。在四川省西六千一百一十五里。至京师一万八百八十五里。其西为后藏扎什伦布城。前藏城之东察木多城硕般多城薄宗城拉里城江达城。其西扎什城江孜城。后藏城之西。结定城绒辖城聂拉木城济陇城宗喀城阿里城。匝楚河自青海南流入界。经察木多城东。而南鄂穆楚河。亦自青海东南流。经城西来会。又南楚楚河。自四川雅州府西流来会。又南西纳匝楚河为澜沧江。又东南入云南丽江府界。怒江上源曰喀喇乌苏河。出前藏城北之布喀池。西北流为额尔吉根池。又东北为集达池。又东南为喀喇池。又东南纳裕克河。北纳绰诺河。又东北沙克河。自青海东流来会。又东索克河。亦自青海东南流来会。又东南西纳卫楚河。南纳雄楚河。又经硕般多城北而东。南纳硕布楚河沙隆锡河。北纳数水折南流。东西纳数水经薄宗城东而南。鄂宜楚河出其东北山南流来会。曰怒江。又东南入云南丽江府界。雅尔佳藏布河。出前藏城北。接青海南界之巴萨通拉木山西麓。西南流。入于沙。薄藏布河二源。曰桑楚河。曰雅隆布河。桑楚河出拉里城西山。东南流。东纳公楚河卫楚河。西纳章阿尔松山水及数小水。经薄宗城西而南。会雅隆布河。雅隆布河出硕般多城南山数水。合南流。东纳帕楚河。折西南流。会桑楚河。曰薄藏布河。又南入怒夷界。复入云南永昌府界为龙川江。绰多穆楚河上源曰罗楚河。出薄宗东南山。东南流。西纳察楚河。北纳们楚河。又东南亦入怒夷界。雅鲁藏布河。出阿里城。东达穆楚克喀巴布山。东流。南纳郭永河作噶尔河翁楚河式尔的河萨布楚河当楚河。北纳嘉克嘉河乌克藏布河萨楚河满楚河萨尔格河阿穆楚池水多克楚河结特楚河。经后藏城北而东。南纳年楚河隆千河。北纳商河。又经扎什城南而东。北纳噶尔招木伦河。又东经前藏城南。南北合数水。折东南流。北纳冈布藏布河底穆宗河。南流入怒夷界。柰楚河出扎什城南山。东南流。北纳叶额河穆楚河。又东南入哲孟雄部落界。朋楚河出后藏城西南数水。合东南流。北纳绰罗克河。经绒辖城南而东。北纳结楚河隆冈河长楚河。南流。东纳帕里河。西纳尼雅河。入廓尔喀界。钮楚河出济陇西山。南北合数水。东南流。经聂拉木城北。亦入廓尔喀界。冈噶江。出冈底斯山之玛帕穆达赖池。西流为朗噶池。又西曰狼楚河。经阿里城极西。拉楚河。出僧格喀巴布山。南北合数水。西流。折南流来会。又南。折东流。经阿里城南。玛楚河出阿里北山。东西合数水南流。经城东来会。又东南入外夷界。牙母鲁克池。在前藏城西南。中有三山。米底克池在江达城北。西南流为米底克河。折而西流。东合一水。北合一水。至前藏城北。折南流。西合数水。曲折东流。又西南流。东合一水。西合一水。南合一水。经前藏城南而西。北合一水。会噶尔招木伦河。东南流。入雅鲁藏布河。腾噶里池在前藏城西北。上源曰搏楚河。出后藏城西北山。东流为舒鲁池。又东为当拉池。又东为远尔占河。又东为腾噶里池。冈底斯山在阿里城东北。其北曰僧格喀巴布山。其南曰郎干喀巴布山。其西曰玛布加喀巴布山。其东曰达穆楚克喀巴布山。诺莫浑乌巴什山在前藏城北。其北曰巴萨通拉木山。朗布山在后藏西北。西藏大臣所属达木蒙古八旗。在前藏北。又所属纳克书等土司三十九族。皆在前藏东北。与西宁大臣所属玉树等土司接。西藏东至四川雅州府云南丽江府界。东北至青海界。西北踰大戈壁至伊犁界。南至怒夷哲孟雄部落廓尔喀界。西至巴达克山痕都斯坦界。

　云南诸江皆发源藏内故附此以溯滇水之上游识边域之形势云

　　修浚滇省海口六河疏　
鄂尔泰

窃以云南省会。向称山富水饶。而耕于山者不富。滨于水者不饶。则以水利之未讲。或讲之而未尽其致。斯不能受山水之利。而徒以增其害也。故筹水利莫急于滇。而筹滇之水利。莫急于滇池之海口。其上流为昆明呈贡晋宁昆阳四州县。下流为安宁富民二州县。一水所经。为六州县所系。疏通则均受其利。壅遏则均受其害。故于滇最急。滇池之源。来于城北之盘龙江。经城之东而流于南。会呈贡晋宁之水。潴而为池。折而西流。至昆阳州界。复北折而倒流。由石龙坝。至于安宁富民之北。而入于金沙江。此滇池之形势也。滇池即昆明池。土人名之为海。海之大。周围三百余里。环海之田。资以灌溉。号为膏腴者。无虑数百万顷。每五六月雨水暴涨。海不能容。所恃以宣泄者唯海口一河。而两岸山诸箐沙口齐下。冲入海中。填塞壅淤。宣泄不及。则沿海田禾。半遭淹没。明宏治时。巡抚陈金开渠浚沙。筑坝凿石。民困以苏。自此遂有岁修大修之例。而不知海口之内有牛舌滩州二处梗塞其中。致海口内外不能通畅。万历初复兴修作。亦只于牛舌洲之左。豹子山之下。竭力疏浚。其根未清。故其患未息。至今岁修岁壅。殊非长策。臣勘得海口一河。南北两面皆山。俱有箐水入河。每雨水暴涨。沙石冲积。而受水处河身平衍。易于壅淤。如北有白塔。每疏浚于农隙之时。旋壅塞于雨水之后。不挖则淹没堪虞。开挖则人工徒费。沿海人民。时遭水患。皆甚苦之。行至平定哨一闸。系云龙箐水归河之道。正值水陡流急之处。相度形势。咨询舆情。咸称闸南宜开子河一道。引普安清水新村等闸诸水。同至平定哨闸入河。则泥沙石子不能停住。一劳可以永逸。复行至海口。驾船循视。见有旧埂一条。沉埋横塞其中。埂外龙王庙。前有牛舌滩。又侧而下有牛舌洲。俱阻拦出水。不能直泄。询诸土人。此从前筑埂以浚海口之遗基也。其一滩一洲。自古所有。原未议修。随于大海近崖处用竹竿试探。水深八九尺。出海口外。于龙王庙左海门村。仅深二尺五寸。牛舌洲则止深九寸。皆因三重壅塞。不能畅达。以阻海口出水之咽喉。因应将此一滩一洲并前一埂。尽行挖去。则海口疏通。沿海田地。自无淹没之虞。臣复博访确查。即分委昆明呈贡晋宁昆阳等四州县。照议督修。于雍正七八两年农隙之时兴工。所有海口河道壅淤处所。悉已疏浚宽深。涸出膏腴田亩甚广。此在省河道之大宗也。至于四境之内。河道甚多。条分派别。各有源流。而其最大者莫如盘龙江。其次如金棱河。又次及银棱河。其次如宝象河。其次如海源河。其次如马料河。又次如明通河。又马溺白沙二河。以上各河。共估银一万八百七十余两。已于查出各项田地变价银内动用。令及时办料兴工。另疏题明外。臣查海口六河各支河。皆足以资灌溉而备蓄泄。独因淤塞日久。开浚少难。以致水不注海。田仅通沟。高地惟望雷鸣。下区则忧雨积。此稻粮丰歉之故。实人民苦乐所关。如果山润以水。水艮以山。俾彼此相资。互得其用。则旱潦可为转移。荒瘠早施补救。人力既尽。天必垂怜。此臣之所以由近及远。历日积年。务期通行成效。勿敢怠忽。忽敢遗忘者也。惟是既兴工作。宜定章程。庶可以经久而不致废坠。查云南府原有水利同知。昆明海六河以及各支河。巡查浚修。是其职分。应请铸给关防。重其考成。其昆阳州为昆明下游。距省百里。同知难以兼顾。请于昆阳州添设水利州同一员。驻札海口。至于通省各府州县。皆有水利。原无专员。诿卸因循。托辞借口。若将同知通判州同州判经历吏目县丞典史等官。加以水利职衔。凡境内河道沟渠。责令专理。除仍令各该府查勘验报。各该道考察详明。听督抚二臣核酌劝惩。则二三年间将通省水利。有兴无废。而克济民生矣。抑臣更有请者。昆明之六河。昆阳之海口。及临安之三河。所关尤巨。岁修银两。不可不酌定。惟盐道衙门。岁有合称银两。请拨作岁修之用。似于水利民生。大有裨益。

　　兴修滇省水利疏　
鄂尔泰

窃惟地方水利。为第一要务。攸系民生　国计。故无论湖海江河。以及沟渠川浍。或因势疏导。或尽力开通。大有大利。小有小利。皆未可畏难措费。况云南跬步皆山。田少地多。忧旱喜潦。且无积蓄。不通舟车。设一遇愆阳。即顿成荒岁。从前市米一石。有价值十两十五两之年。是以臣自任以后。即详饬通查。博采舆论。合省绘图。迄今六载。虽亦次第举行。然兴修已竣。而获水之利行仅半。已修未竣。已竣未妥。应修未修委勘未确者居半。此应分晰开明。陈请　　圣鉴者也。查云南府属嵩明州之杨林海。又名嘉丽泽。因河湾迂曲。去水甚缓。停沙石。壅塞咽喉。每将海边四十八村已成田亩。半行淹没。历为民患。臣详加察访。海水深止二三尺。若改疏河道。由丁家屯龙喜村开挖二里许。直通河口。使新旧两河泻。水势畅流。不独四十八村可永免水涝。而周围五十余里草塘。均可开垦成田。随委员会勘。先将历年阻挠之衿棍二人。枷示河岸。限以工完释放。于是各士民欢呼踊跃。情愿出夫。仅资给口粮。未多费。于雍正六年春报竣。从此田亩岁收。涸出田地一万余亩。再府属宜良县洼地多淹。高地无水。旱涝不均。有需调剂。臣先于雍正七年。饬谕兴修。所开河共五道。积水泻于池。江水不为害。引水灌田。现已获济。又临安府有泸江一水。来自石屏州之异龙湖。合塌冲象冲二水。及六河九洫。皆会于泸江。以赴岩硐。伏流十余里。出阿迷州。入盘江。而硐口硐底石埂十三重。阻水不能直泻。每遇夏秋暴雨。奔湍四溃。田庐淹没。土人称有神物凭岩。欲伐岩石。辄有风霾沙石。经委知府张无咎凿石疏河。椎凿不能入。强入不寸许。旋果风起沙飞。砾从空击下。断工人一指。臣据报谓神以庇民。岂以虐民。总制奉　　天子命。除患济民。而神弗许。是神不灵。随通以诚。告以正。遣张无咎以文祭毕。复督工凿石。应手而碎。十三重立尽。复将自泸江至岩洞堤岸。一并筑修。现已有利无害。禾稻倍收。再府属之建水州。田地甚多。苦无活水。但雨泽稍迟。即秋成失望。附近南庄之山腹中。有过泉一道。细流不息。入地无踪。曾竭力开挖。不能疏通。臣令以谷糠填入。向下寻流。约三十里。流出于州属之老鼠窄。知为此泉无疑。遂穿凿地道。伐木为箱。穴中泉涌势甚湍激。随复开沟导水。俨成大渠。并酌定规条。令挨次引灌。皆赖之丰收。府属之阿迷州。离城里许。有小河一道。历来不通舟楫。遵檄疏浚。现可行舟。曲靖府属之寻甸州。城南平川沃壤。皆可垦土成田。缘寻川一河。会寻甸嵩明两州之水。每夏秋积雨。一望汪洋。加以马龙州河水。又会于七星桥下。冲激寻川之水。逆流泛滥。即附近熟田。亦岁被淹没。土人谓自古相传。捍御无策。臣熟筹博访。就其山形水势。及远近高低。欲使寻川河顺流直泻。必先使马龙河不争水道。欲使马龙河不争水道。必须另开子河。俾寻甸嵩明之水。皆得畅流。可免冲激。不致泛滥。今查勘督修。涸出田地二万余亩。但大河中流。有整石四十余丈。务须开凿。而施力殊难。复议另浚沙河十五里。以收全功。又澄江府城南之抚仙湖。延袤百余里。中流深处。可百余丈。以受各山之水。亦名为海。每雨多水沙宣泄不及。则附郭之河阳。江川宁州三处。利害公之。惟海口一河。尚堪疏泄。而山溪水涨。推砂滚石。壅积易而通畅难。增筑逼水坝六墎。以固石坝。以涤岸砂。涸出三千余亩旧田。现获丰收。又楚雄府属之镇南州。旧有水塘。筑堤积水。以资灌溉。名千家坝。因倾废百年。水无停蓄。臣面谕该知州。确勘详覆。其水来自北山龙王庙。及多蕨厂等处。两坡岩壁立。四季泉源不竭。会流箐口两山。回环俨如门扇。基址天成。蓄水成塘。可灌数十里田亩。随令筑坝建闸。全用大石。并将外口开挖宽深。毋得省工惜费。掘出旧碑一版。复指其缺略。示以坚完。于九年三月报竣。据称不独可灌千家。并可以周万户矣。又东川府虽倚山临川。不通河道。种稻田者无多。余半为荒土。开河三道。水消田出。业招民承垦。

其余如嵩明州之宽郎河。因分水不均。里民争控。饬令开子河一道。俾两里均平。宣威州旧少水田。仅资荞麦。建石闸石坝。各开渠一道。截流引水。均可垦田。禄劝州地僻土寒。谷虽成熟。惟正东东南等村。可以种稻。内有马家庄等处。田高缺水。旧有水沟一道。久经壅塞。前任知州费秉臣。请从山腰纡折。凿石成渠。汇复沟水。可灌田数千余亩。大理府洱海之海口。为附郭之三州县水利所关。因壅塞多年。详明兴修。水得畅流。以上各件。工有大小。时有迟速。或给发承修。或腾那济事。或奉行官吏。加意急公。或本地士民。出夫协力。立动项。皆已完工。内有仍须加修者。亦不过增补其各属地方。加堤坝圩埂沟洞渠塘等类。随时疏筑。各有禀详。事件零星。俱无庸开叙。至于通粤河道最关紧要。非止便客商。实欲资粮运。臣于雍正七年春。即发银饬修。已由阿迷州以下。开至八达。共一千五百里。造船试行。直至土黄。有旱路二站。亦经置备车牛。棚店。下船至剥隘。则径达粤江。又嵩明州之河口。经寻甸东川。由牛栏江达金沙江。周环川江。复抵昭通。以通船楫。虽工程不易。亦人力所能。现估勘绘图覆夺。若得川粤河水舟通滇会。则片帆可达吴楚。又不止寻常水利事矣。水利之兴废。实关民生之休戚。属在滇南。尤为要务。臣不自揣。欲将东西两迤。凡有可兴之水利。逐处兴修。此二年以来。勤访密查。不遗余方。除现在省城六河昆明海口。并迤东诸府所属。一切河渠闸坝各项。疏浚开筑。已有头绪。其余迤西各属　。已经查勘者。有未经查报者。务期确知。以便委办。在举事之始。虽不无所费。然皆臣力所能。嗣后则有涸出田地。并丈出田地。应行变价银两。现核数目。已约有数万。即以此项办此事。总属有余。断无不足。是以臣屡蒙　　圣谕。恐力有不能。令请动正项。而并不敢请动正项。亦不敢请动赢余也。独是导水浚河。务期一劳永逸。暂行补救易。永筹通利难。就事治事易。以人治人难。臣愚拟俟各工报竣。即备细汇叙。具本题明。请于道员厅员并佐杂官员内。分别河道远近。酌量改衔兼衔。令总理分理各属水利。再酌岁修银两。分定勤惰考成。立季报月报之条。着具详具结之例。其督抚藩司。仍应将要紧河道。分派着落。令不时勘修。俾于总管之外。又各有专员。庶现在各属员役。不敢怠忽从事。即后来大小官吏。亦不致因循。并无可诿卸。或于边方水利。实有裨益矣。

　　治弥苴河议　
王师周

治水之法。备于禹贡一书。而其要无过于浚其源。疏其流。使汛者伏而逆者顺。疏与浚。固互相为根也。然相其势之所宜。浚与疏亦有分用者。此史起之治漳。郑国之凿泾。李之壅江。白公之于渭。信臣之于南阳。师其法而神明之。亦莫不奠安流而臻美利。邓川之弥苴河。当州直注。灌溉之利沾万姓。国赋攸关。实邓川之大命也。河源罢谷。迤逦百十数里。又合众流。汇于浪穹之泚尾。怒卷泥沙。自蒲陀●建瓴而下。历数年而沙淤石积。两堤相峙若岑。环州之庐田隰处其下。河悍则气张。夏秋助以霖潦。左支右绌。经数载而必一溃。溃则堤下属沙邱全川为泽国。此琐尾难堪。流离者将什之半也。司牧蒿目时艰。于每年夏秋之交。率里民照里堤掘河沙以筑河埂。此不用浚而用疏。洵救时之良策。而民每偷安而塞责者。一以劳逸未均。盖邓川之羊塘里。以地远无堤。而闪堤者因悉入其粮于其里。他如昆仑元保。昔年以粮少而摊堤。今粮增数倍。而堤如故。则无堤之粮。约居四之一。一以司牧知一州之事。理烦治剧。势虽日夕亲临。则督率未严。而玩忽自生。偷安塞责。实二者滋之弊也。故治之之法。当先照粮均堤。而均堤之法。又必视堤之险稳。法之厚薄为乘除。而劳逸均矣。土司政简事约。莫若委堤沙之事。即以堤之修废为黜陟。则责有攸归。而督率严矣。挖沙之期。必定初春。以弥月为限。不妨农事也。堤皆沙埂。水涨多冲塌。复责里甲沿堤植柳。固堤根也。劳逸均则乐尽其心。督责严则不偷其力。率尽心竭力之万民。以疏三十余里之河沙。而又期于春初以便农事。植柳两岸以固堤根。用奠安流。直反手矣。而说者曰。开两闸以泄水势。此保堤良策。抑思尾闾未泄。徒开闸以震荡两川则不溃而已如溃。况所泄无几。终不免于其溃。则开闸之与堤决。适相去以寸耳。爰书所见。以备采择。

　　入滇江路论系滇　
师范

自古入滇之路有三。楚将庄蹻略巴黔以西。威定蜀楚。其所由入。则今之贵州。古之牂牁郡也。南越以财物役属夜郎。汉王然于乘诛南越之威。胁取滇土。史称牂牁江出番禺城下。其源在田州泗城之境。与云之广西。贵之普安。实相接坏。轻舟东下。径达南海。所谓南路也。司马相如持檄谕西南夷。诸葛武侯渡泸深入。皆由益部取道南中。非古所谓西路耶。又以其形势言之。东为黔中。在今日为内地。固勿论。若南蔽元江。元江之外为车里。此外则为交趾。西蔽永昌。永昌之外为麓川。又外则为缅甸。西北则为羁縻丽江。以为捍蔽。此外则为吐蕃。气势稍弱。则吐蕃西伺。南交外窃。西南诸夷。不受约束。天宝间。张虔陀暴使滇人。至有南诏之。连结吐蕃。终唐之世。不入职贡。宋室不竞。遂弃为异域。蒙段二氏。崛据数百年。计其士马。不足当中国一大郡。然穷天下之力不能下者。则以兵恃险远。下流仰攻。形不便。势不利也。开通西南二路。非无所考而漫为言也。尝考求故道。在昔故多歧矣。其小小间捷之径。人不得并肩。车不得方轨者。置勿论。金沙江宽广数里。自丽江而下。吞纳滇武诸水。径达蜀江。其为舟楫利涉。行道之人能言之。明太祖谕颍川侯谓。关索岭本非正道。正道乃在西北。则吁谟具存。奈土夷射利。倡言为埂。一疏凿之。民固乐从。昆明威楚罗婺之境。皆可扬帆至矣。入滇之路

外如九边。虽汛地可分矣。而蓟辽宣大关陕。又各设总督以联之。内如各省。虽疆界别矣。而两广南赣郧阳。亦各设总督以联之。独云南界在万里外。孤悬一隅。其所道之道。特藉贵州九驿。以为往来。万一中阻。则彼此悬隔。邻邦军旅。虽众且强。而救援无可通之途。势可隐忧。莫此为亟也。况土官各巢穴。其中唇齿党结。虽省会黔郡。号称人物。未免军民华夷杂处。议者谓自古入滇之路有三。今之贵竹其一也。而鸟道纡迟。险峻可危。莫若西南疏凿金沙江。由水路以达于蜀。东南经营。广南郡自普安安隆。由陆以达于粤。三路俱通。公私俱便。此亦一说也。彼曲靖。古益州地也。古人既可以益州而统辖乎曲靖。岂独不可以曲靖而联属于益州耶。莫若于四川云南贵州三省。择其形势接壤。照南赣汀漳。各割郡县。合为总镇。方其无事也。则合数郡土著之兵而训练之有方。合数郡土产之物而储蓄之有数。屹然坐镇三省之界。凡各土酋自将畏惮敛戢。而潜消其跋扈之心矣。及其有事。则声息朝闻。暮可遣兵压其境。其视奏请必动经半载。然后调兵聚粮。以议剿抚者。何可同日语也。俟区画既定。物产渐丰。或金沙江水路可疏凿焉。即疏而凿之无难也。或广南郡陆路可经营焉。即经而营之无难也。况总镇所在。则三省如臂运指使。趋走服役。山谷尽为通衢。而列郡之血脉经络。既以贯通。虽各巢之险阻。自将习熟。纵使一方启衅。而三省之兵粮。皆在指顾间。于以捉其项。拊其背。而深入其阻。郡县其地。皆不劳余力。又不特镇压其格强梁之习已也。控制云南

夷考金沙江之源。出于吐蕃异域。南流渐广。至于武定之金沙巡司。又东过四川之会州建昌等卫。以达于马湖叙南。然后合于大江。趋于荆吴。此其水之所从经络。南中西北之险也。自汉武帝遣郭昌等开益州诸郡。西南之夷。始通中国。及孔明渡泸南征。七擒孟获。六诏之地。遂入华图。大约为不开之说者。其端有四。其一则曰由滇南之金沙。以达蜀之马湖。原非操舟纵楫之江。水虽径流。而口多巇崄。由东川之小江至阔州。则有阿补溪滩矣。由阔州至乌芒。则有虎跳大滩大流小流滩矣。故其奔腾冲撞之势。见者方惧心焉。而惮其排凿之难成也。其一则曰云南寻甸之柯度。以至马湖之铜厂溪。原非经商往来之地。沿江夷猡杂居。跧山伏穴。易扰难驯。窃弄锄梃。行将御人矣。故其桀骜忿鸷之性。闻者且戒心矣。而畏其即次之或虞也。况滇云一省。接壤于蜀贵之间。封疆之臣。各属其土。其为西蜀计者。则曰金沙江之路一通。则当建之邮舍。而设以夫役。其应支之直。当必取给于蜀民。大木之余。材力久竭矣。故滇云之所利。而蜀境之所不利也。此又一说也。为贵阳计者。则曰金沙之路既通。则行商竞便于舟。而惮劳于陆。其转输之货。当必充斥于北路。九驿之道。工商寂矣。故滇南之所利。而贵阳之所不利也。此又一说也。如人力必不可施。即如蜀之新滩。设为盘运之夫亦可也。如夷猡一时果未可驯。则沿江一带多设巡司亦可也。彼西蜀既以钱粮为难。则经理之劳。滇当独任其费。而求借官帑以充之。俟榷商税以补之。亦无有不可者。况滇之与蜀。本有辅车之势者哉。贵阳既以商贩为病。则贸迁之征。滇当稍宽于陆。而舟车并用以通之。东西二路以分之。亦无有不均者。况滇之于贵。本有比邻之义者也。岂可乘以尔我之私若此哉。宋太祖得国之初。尚未天下之势。乃以斧画大渡河曰。此外非吾有也。遂成郑杨赵段之僭。元宪宗乘革囊及筏济江。进薄大理。掳段智兴。遂平西南之夷。夫以宋主之画河为界。若有得于闭关谢西域之意。然而弃险以资敌。其为谋也疏。宪宗之乘势济师。似有戾于勤兵务远略之训。然能思患而豫防。其得策也宜。开金沙江

　　云南三江水道考　
张机南

按大金沙江。发源昆仑山西北吐蕃地。即夏禹所道黑水也。与云南小金江及澜沧潞江。皆发源吐番。然金沙江之源较三江最荒远。其下流亦十倍小金沙江及澜潞二江之水。按禹贡导黑水至于三危。入于南海。云南志载金沙江出西蕃。流至缅甸。其广五里。径趋南海。谓非黑水源出张掖流入南海者乎。河源在中州西南。直四川马湖蛮邦之正西三千余里。云南丽江宣抚司之西北一千五百余里。愚观黄河源近云南地。则大金沙江源自番雍之地。南入缅海。论雍梁间水。惟此大耳。此水为黑水。无足辨矣。朱子云。天下有三大水。曰黄河。曰长江。曰鸭绿江。此由宋初斧画云南。南渡又偏安一隅。朱子又从何知有此江之长广于江河哉。黄直元又云。考大金沙江。及澜潞三水。虽皆入南海。大小远近。迥不同。澜仅潞四分之一。大金沙三倍于澜潞。澜潞所出地名在鹿石山。在雍望。俱可穷源。上流亦狭。大金沙江之源。则远出番域。上流已阔。若重溟黝然深碧。夏秋涨溢。江色不变。若比于扬子沧浪一小溪。即诗语。大金沙江之长广又可知矣。今姑其源。惟自其经流支流入海可见者言之。水流至孟养陆阻地。有二大水自西北来。一名大居江。又云大车江。一名槟榔江。二水至此合流。又名大盈江。今腾越州人总甸内诸水。亦曰大盈江。殆窃移其名也。江流至此。夷人方名其为金沙江。江中产绿玉黄金钿子金精石墨玉水晶。间出白玉。滨江山下出琥珀。旧志以琥珀绿玉出在澜沧江者谬矣。昔年王靖远蒋定西。迫麓川叛贼思机发。造船飞渡孟养。后与盟誓。江干石烂。乃许其过江者。皆此江也。滇人相传名大金沙江。以别于丽江北胜武定马湖之小金沙江耳。自此南流。经宦猛莫噉莫郎。至猛掌。有一江西来入之。又南下昔朴怕鲜猛莫猛外经蛮莫。有一江。源自腾越大盈。经镇夷南甸干崖。受盏酉茶山古涌诸水。伏流南牙山麓。出经蛮莫来入之。昔年缅人攻孟养。以船运兵饷。到撤。为孟养所败者。此江也。正统中。蒋雄帅兵追思机发。为缅人压杀于江中。亦此江也。大约江自蛮莫以上。山耸水陡。正统中。邓登自贡章顺流。不十日至缅甸者。亦此江也。下流经温板。有一江源。自腾越川江。经界尾高黎共山陇川猛乃猛密所部莫勒江。至太公城江头城来入之。下游又经猛吉准古温板。又名温板江。温板又名流沙河。相传唐僧取经过此渡。故名金沙江也。又有一江。源自猛辨洗母南来入之。又经止郎大马革底马撤跻马入南海。其江至蛮莫以下。地势平衍。江阔可十五里余。旧志云五里者非也。经南江益广流益漫。缅人善舟又善泅水。橹楫如涉平地。至是江海之水潴为一色矣。今再附考蒙化府志。澜沧江与漾濞江。蒙人谓之大小二江。合西洱河胜备河。至顺蒙交界处。士人谓之罗擦聚。日出水光。荡射可观。不二十余日。至锦江。即水下流。海多客船。会易于此。渐渐至南海。永昌府志。潞口一名怒江。水经注云漏江。今讹为潞江。源出吐蕃。流经芒市。至木邦地名喳哩江。又流经八百车里地。至●古东。入南海。自木邦以来。即可通舟楫。昔年陇川多士宁前从●古见莽瑞体。皆由此江顺流而下也。旧传潞江流至洪门车里。沙碛浸散。与腾越志以为入大金沙江。皆非是。愚尝谓三江皆可舟可航。夷人欲据险隐塞不使通行。岂知天地设此三江。正为　本朝制驭西南缅甸诸夷设。当事者诚不可忽而不讲求也。异日　　圣天子问缅甸诸夷久不朝贡之罪。则此三江者固汉家楼船下番禺。出奇制粤之牂牁江也。

　　开金沙江议上　
师范

明正统间靖远伯王骥南征。曾议开金沙江。未果。嘉靖初。巡抚黄衷仍踵此议。工役垂兴。为土官凤朝明所梗。会黄衷去。事遂寝。后巡抚汪文盛委官查看。朝明妻瞿氏阻之。亦不行。巡按毛凤韶知其事。锐意开导。而人多附和其说。谓迤东道自云南海口。至阿纳木姑十三程。惟土色有迭水。迤西道自云南陆路至金沙江巡检司。凡五程。由水路下船。至大阿纳木姑十三程。惟则卓沙吉有迭水者。武定府丞某也。谓金沙江上自丽江永北姚安武定。下至东川乌蒙芒部。宏治正德间。马湖安监生于上江放杉板。嘉靖十七年。王万安亦放杉板。俱系拖稍次船。建昌行都司奉钦取大木宁番越嶲盐井建昌等五卫。俱在上江。打冲河三江口并德昌千户所。或札簰。或散放。会川卫生下江科州。采斫开江。船行鲁开虎跳滩天生桥。十分不为险阻者。金沙巡检李朝宣也。谓自巡检司西过江五十里。界会川卫。每见客人贩木。札木簰筏。江流六昼夜。即扺马湖。随簰下船。或一二十。载粮食。养牲畜。跳簰掷船。如履平地。江下五十六里。有大小虎跳滩。冬夏水落。可施开凿者。姜驿丞梁松也。谓自德昌所洗迷村。伐木下江。头一程至会川卫。甸沙关。二程至梅易所。三程至和曲州。金沙江马湖建昌客采大小板枋。俱自德昌下河。从金沙江巡检司经过。直至马湖叙州。因画图以进者。建昌木客何松也。凤韶既得诸人之纵臾。以为迤东极径便。但闻江内有蛮尖湖。两边岩石。生合成桥。水从石缝流。未委虚的若迤西水面洪阔。四时横流。客商通贩。前后不绝。中间虽有虎跳二滩。然皆沙石易凿。此则断然可通无疑。则请行总司。会布都二司。计议开通。不独利于一时一方。实国家久安长治至计。会地方多事。议竟不行。然所论迤东迤西道分难易。其说亦疏缪。迤西江行。亦经阴沟洞天生桥。未有他道可以轶出也。隆庆初。凤酋诛灭。巡抚陈大宾复为题请。而议者多甲乙之词。大扺谓江道一通。则商贾竞舟惮陆。算缗之利。告竭于程番之八府。而九驿之途。鞠为茂草矣。至天启中。安酋倡乱。贵阳道阻。颇议开之。按察司庄祖诰。谓自巡检司开由白马口。历禄劝之普隆红岩石刺鲊。至广翅塘。其下有三滩。水溢没石。乃可放舟。涸则跻岸。缆空舟以行。历会理州之直勒村骂刺土色。下有鸡心石如堆。三迭江中。舟者相势水缓急可行。又历东川之蹈照乱得头峡刺鲊至粉壁滩甚驶。又历巧家之驿马河新滩。至虎跳阴沟洞。虎跳湍泻陡石。不可容舟、阴沟二山集。水行山腹。从陆路过滩。易舟而下。历蛮夷司之大小流滩。乌蒙之黄郎铺贵溪寨业滩。至南江口。始安流自广翅塘至南江。水商行可十日。乃经马湖之文溪铁索江边数滩。历麻柳湾教化岩。又历泄滩莲花三滩会溪石角滩。直抵叙州城下。说甚明晰。然此时明运将终。救败不暇。所议竟托空言。康熙间。楚雄守冯苏亦综此议。迨乾隆五年。宪府决计开之。禄劝而上。万难施工。即东川境内。自蜈蚣岭飞云渡藤桥滥田坝小溜筒五滩阻绝。乃越东川。于昭通界内。开关阨塞。费金不赀。复阻于异石象鼻柯郎虎口诸滩之险。旋复弃去。乃从永善之黄草坪施工。自是顺流达叙府。然中经锅圈洞。旋圈似锅。瀑流千尺。泝舟者。必挽箱而上。尝思益州记云。泸江自朱提至僰道。有黑水羊官三津之阻。行者苦之。乃谣曰。楢溪木。盘蛇七曲。盘羊乌龙。气与天通。乌龙即今乌蒙雪山。则三津七曲诸名。即今诸滩险耳。兹特绘图于前。并集诸说于后。使从事者知所据焉。

　　开金沙江议下　
师范

金沙江之不可不开者有二大利焉。考之记载。汉武先击劳浸靡莫。以兵临滇池。而伪王俛首。华阳国志云。自僰道至朱提。有水道步道。水道有黑水及羊官水。至险难行。步道度三津亦艰阻。而行人为之谣曰。楢溪赤木。盘蛇七曲。盘羊乌栊。势与天通。今乌栊在东川。即绛云弄。其山多雪。四时不消。金沙江出其下。羊官黑水。非指兹江乎。元至元十四年。诏开乌蒙道。爱鲁帅师击玉莲州。所过城砦尽下之。水陆皆置驿传。今乌蒙有罗佐关。其下有罗佐桥。为入滇要路。则水陆皆在东川乌蒙闲。即所称劳浸靡莫非乎。核形势。商利钝。未有不先辟此险而能控荒服破砦窳者。兹江苟通。则滇池之轻舫可挽而之普渡。建越之艨艟可泛而下泸沽。通滇蜀筋脉之会。续长江衣带之势。是使诸夷盘错之险尽失。而十五郡可裘领而挈也。此其为边防之大计一矣。古者竹木之利至大。江陵千树荻。渭滨千亩竹。皆与万户侯等。为其水道通。而布其利于四方也。滇省则名章巨材。周数百里。皆积于无用之地。且占谷地。使不得艺。故刀耕火种之徒。视倒一树以为幸。金江道塞。既不得下水以东西浮。而夷俗用木无多。不过破杉以为房。聊庇风雨。虽擢本垂荫。万亩千寻。无有匠石过而问之。千万年来。朽老于空山。木之不幸。实地方之不幸也。哀牢之山长千里。中通一径。走深林中垂一日。若使此山之木。得通长江。其为大捆大放。不百倍于湖南哉。而且金银丹漆焚僮笮马之属。络绎于雅黎嘉眉之间。非但滇利。而蜀亦利。此其为转输之大利二矣。或曰金江断难开者。天道使然。不容以人力争也。运值其通。安和不大风大雷。率龙而导之。推其迭水。散之使平。破其洞穿。彻之无壅。使一劳永利乎。有非常之功。必待非常之人。谅哉。

　　与徐心田论黑水书
  </div>
  <div class="pagination">
   <a href="皇朝经世文编_page216.html">
    上一页
   </a>
   <span>
    ...
   </span>
   <a href="皇朝经世文编_page212.html">
    212
   </a>
   <a href="皇朝经世文编_page213.html">
    213
   </a>
   <a href="皇朝经世文编_page214.html">
    214
   </a>
   <a href="皇朝经世文编_page215.html">
    215
   </a>
   <a href="皇朝经世文编_page216.html">
    216
   </a>
   <span class="current-page">
    217
   </span>
   <a href="皇朝经世文编_page218.html">
    218
   </a>
   <a href="皇朝经世文编_page219.html">
    219
   </a>
   <a href="皇朝经世文编_page218.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
