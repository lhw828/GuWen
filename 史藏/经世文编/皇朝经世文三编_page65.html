<!DOCTYPE html>
<html>
<head>
    <meta charset="UTF-8">
    <title>皇朝经世文三编 - 第 65 页/共 67 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇朝经世文三编 - 第 65 页/共 67 页</h1>
    <div class="content">卷七十六　洋务八外洋通论二

　　外洋学校
宋育仁

英国英格伦及维而司分五十二部名曰康退或曰射尔其下所属邑镇名曰爬雷司凡一万一千九十九爬雷司皆有学堂大爬雷司学堂多者七八所小爬雷司至少必有一二所除富家世爵自建学堂不计凡官学教平民自五岁至十七岁入小学每一小学分为五等每等一师分屋而教初入教以学字音书字母习歌声记数目教者立学者坐木几木橙皆箸于地前后次比教者讽廿六字母幼者同声和诵音必齐教歌如之粉书字母于版幼子摹写如式分教习课之业娴进一等学拚字法辨音律八韵如中国乐律工尺是为孺课三岁皆通年十岁外进一等肄书习笔算审地图知五洲各国山川方域大略识地球日月各行星轨道是为蒙总教习考察皆通年十四五进一等学罗马希腊文各国今文史记练习函荆绘地图作论其尤颖者间及算格诸学是为经五等皆小学次第或并于一院一总教习督之视学舍生徒多寡定分教习人数下舍课娴转于上舍或孺蒙经各为一院或孺于蒙十岁以下教习皆女师院有广庭后园为之秋千蹴鞠舞干弹每日课竟教习率而以戏十岁以外每日入学出学皆按步伍课竟教习拳技坐作进退凡蒙馆别舍聚竹头木箭旧废铜铁器皿斧斤刀错毕齐有工师为之指授令生徒能以废材改制成器者材出于公器归于己闾阎子弟志为工商者入蒙而毕志为士者始入经法国语称康缪恩学堂女学十岁以内与男同十岁以外以吹弹歌曲绘画为主为士者由小学而入大学总者为太学分者为书院课程相等分学而治太学之分名为院有道学院法学院医学院学院书院之分名为有营造治矿机器精或并于书院画舍而居或别为一所与经并立初时一国一太学后推广有数太学又推广一部有一太学国之太学统一国之书院一部之太学统一部之书院或书院数所至一二十所聚于一处而统于一太学生徒年二十经课业皆通拔入书院太学旧式入大学者率以经为阶重古学近日增实学重格算等学皆有成效一体拔入太学书院课程以四年为期一罗马希腊古文本国今文英法德文字二列国史乘舆地图说三测算天文地理论地中层次体质为矿务博古之用四格物化质兼及物性种植五性理公法富国策此条专为太学课程书院与太学相经纬故学于书院业娴者亦先治此为大学之基书院课程期满由太学考试入选给以文凭如诸生入太学深造其课各国古今文字史乘舆图测算天文地理格物化质如书院之故此外分道法医为四大科习四科者恒以书院所素学者为本学成课最奖给文凭如举贡道科者为道师即牧师亦有不从太学出身者则由教会以劳贤推升不在此途法科者为律师即律师亦译为讼师状师医科者为医师科者为制造师此科亦多不由太学者出于太学各归其社会同社互相切磋至学业大成名望卓著复与文凭进秩如进士洋语称铎德译之可为师也道科者为道师医科者为医师或终其身法科者多由此以仕

法学分四项曰则法曰通商曰纪纲曰公法自爬雷司审事官等而上之月审季审旬审上议院审事等官刑部大臣皆由刑名以进未得仕者为律师或佐官听断或助民执讼皆公言之自巡捕之官敌司退克审事官译以为知县实不相似等而上之至各康退射尔长官译以为督抚其实亦非此不治兵税以及民部内部总管府若协理总办参赞至大臣皆取于明纪纲法律学者自出使总领事公使税务邮政藩部外部总办至大臣多由明公法通商律士以进故此科为由士出身之专途其科之选则为工院诸之师若营造治矿机器精船政农政亦设分课于工院或为工作厂矿厂之董富者自为厂主公会官兴官间由此以选其士科之最贵者有阿佳底密此兴自法德美皆仿而行之其实如中国翰林院初时专以文为重职司文及修补字典近年格化学兴因设四科一理法为人之理与治国纪纲合道科性理法律为一法国太学旧分科曰文学曰理学曰道学曰律学曰医学二百年前法国创始仿中国翰林院设阿佳底密初以文学为主后增科并道理法为一科其太学五科者课业如故二博古考订各国古今文字识古物辨古器译古文及别国书三格化译其科目名义亦曰学问统光电汽热音重算诸学合天文地理为一科太学科之选尤异者与此选四雅意译义又为精主绘画协律音乐制曲雕镂石像与文学工诗文编史乘修字典为五科仍以文学为重选凡优于五业者由太学三考名成以后教习于各学院有著述声名由平时本院众博士详稽品目期会选举会选者人一椟各以所业试题众博士纳丸椟中以定所试优绌优者纳白丸绌者纳黑丸毕纳启椟得白丸多者为中选则为此院博士类皆高年宿学以此为不朽之荣其学而未与太学之选或与选太学生员不中举贡之选则为蒙之师别有师道为之教授其程序一英法德三国今文二代代数几何勾股算法三金石动植格物化学四地球图说各国史记五律吕六敬神修身之道除温理诸学每日须练习教授之方学为女师者但减所业程亦如之课程既满给与文凭始就聘蒙乡学教习皆取于此经书院教习取于太学举贡太学教习取于进士或博士经以下由民举书院以上由官举各国小有同异而大较皆然英国英格伦太学三苏格兰太学四阿尔兰太学二共太学九区法京巴黎太学二区德国太学二十有四区美国书院率兼称太学初各国太学皆国家所设后每有富室捐建书院数所在一处者国赐以太学之名惟考试取士仍归国建之太学官建者入度支学部主之民建者民捐经费举监督董之有成效者发公帑助之此太学与书院之大较也经经费统于书院蒙以下为乡学英国五十年前尚无官设乡学于民所设者发帑奖助继而改为官设并入度支美国凡新之地除出售与民开垦给修建铁路开掘河渠各公司更以给本处备学校经费计给学校之田已五百四十万顷给地入不敷出则按民私产征收法败于普后始广设乡学建学之费二千四百万磅岁用率六百九十万磅教习束修皆公费生徒入学率自备资斧惟常贫不能给者公赡之不入塾者罪其父母学校之兴德国最先亦以德国为最盛嘉庆十年布为法破灭有深思之士进言布君欲振兴军事必以乡学为始令民间子弟无不诵读而及兵法迨入营之时率皆英年稍通文字者昔西士培根云智则强愚则弱即是此理因于通国设乡学不入学者罪之如是五六年乃南败奥而兼德意志小邦旋又西破法而称帝今计通国小学二万九千四百八十二所实学暨经大者八十四所计岁费九百六十七万五千磅

武学专以教习将弁与船政馆相表里武学堂为武备院专由官设船政则兼有民设者武备专主军旅船政兼主通商也凡武备院皆厚给廪糈课程与各书院相出入如测算火器绘图建造营垒桥梁考究古今史记历代兵法文字则稍涉罗马古文而以邻邦今文为要尤以本国军例与公法为急务分门教授以六年为期生徒入经课业皆通愿习武者入而受学课所业有余力始操演骑步战事为广庭后园置蹴鞠舞干缘橦击弹诸击刺以备游演期满课最然后入营器使自武弁至兵督皆明此以进其士卒则于军营设学课以书算绘图德法则民间子弟既出乡学皆入于卒伍三年为期惟船政由官设者主练习水师将弁课程与陆军武学相等惟增天文汽机格物因航海测算须明天时驾驶兵轮须谙机器故格致之学宜视陆军武备加详期满课最授以文凭始入海军器使由管驾至水师提督皆由此以进

英格林尼址水师学堂自都司以下皆许入学肄业先考进门试课以算术汽器水火重热天文海诸学入格者与住院或就院居或日再至皆所试及某等者有奖课膏廪循序进业试若干题通若干条以上记若干功记功若干以上拔补一次

泰西文字推法国法文本于罗马罗马本于希拉希拉本于埃及埃及即麦西分为犹太实西方文教祖国过波赛买埃及古文石刻审其文以形相合体甚繁重西文主音埃及文主形西文旁行埃及文直行至伦敦闻有麻翁者为博古学士能识埃及文访之出所石刻相示渠亦不能读其文但言埃及字凡三类有模绘法如画虎示虎有定实法如画妃别于王有音法贤异于权之类此三体三者古人混用焉今惟用音令人易晓因询以西土文字凡几变麻举二字相示一画蛇形三变而成字又三变而成希腊文又一变而成罗马文又一变而成今字即二十六字母中之F埃及石刻据麻称为开辟四千年前古文以时按之则夏末商初时也其文三体于古先所传六书为象形象意象声而无指事转注假借指事原与象形一类而义更隐微疑埃及古文亦有此体而西人说字不能通其意遂入混模绘一类转注假借以体兼用即在四体之中亦所应有特西士未及知耳在巴黎观演剧演犹太故事歌者登场调为三字句者二七字句者一如此相间凡十二句西国制曲者皆博士或言学士其雅意一科专主绘画制曲协律凡为士者初入经皆习腊丁文字卒业考成始各就其性之所近分科肄业故凡为博士者皆识腊丁文制曲演古时事则以古时音协律今演犹太为一字一音三言七言一句则知犹太古音同于中土后识英议士戈登娴于掌故叩以英文所祖答云来自索逊索逊者英主之先为日耳曼之族千年前入主英国故其文字行于英伦三岛索逊文又来自印度故从梵典旁行以音为主乃悟麻所云古文八变而至今文者缘埃及文有从音一类参以梵典拚音之法以字母就方音有一种语言即别成一种文字文凡八变据二十六字母而言声音则迁地而变故各国自为字典而字母皆同习其语即通其文西士博学者皆通十数国文字而能识埃及字者甚稀其习中文者仅能译公牍而已据埃及文犹太音与中文同例则知埃及犹太时文字与语言为二知书者少变而从音语言与文字为一令人易晓故举国知书其端甚微而变动甚大其教之遍传国土深中人心实由于此不可不察

语言即文字简易易知顾其为书便于直陈器数难于曲达义理举国聪明才智注于器数故日进富强无深至之文言则性情不感而日趋诈力其国有善着论工为诗之士国人甚重然不数有其教惟以永生永罚制人不讲自然之情义其害在蔑伦背理而不知不解中国父子夫妇之伦为何物反诋中国父权过重女性见屈以为承草昧之余习势强者擅权急欲起而革之以彼之文译中国经传决不能通其意譬如孝字即西文所无译者以顺从字当之不知孝兼报效教之意为名教根原此义支离说无从入又如天之经地之义西教言天地有造化之主西学言地不于天此义难译况译者并不通经则支离愈远道光末英人黎雅各布来中国传教同治中曾译孝经论语周易诗礼记归国今黎尚存年七十余在英叩以传中学生徒答言西国无所用习中文者甚稀一日招赴其东方学会列坐十余人无识中文者惟黎以西语译屈原传与众演说义多燕郢闻者问难不解其宗旨以为行径太奇恐无其人乃告以中国名教重君权以治民即以护教忠君所以保民即是敷教譬如耶苏门徒殉教而死者十余人屈原之死即殉教也知彼即知此矣闻者称善相如用明经术精训诂者以治译官博采各国古今文合罕譬引申以曲达经传之意贻彼教会学会学院议院乃可以渐引彼教之人心而固吾名教之壁垒实正人心息邪说之大关也

西文起于印度传及波斯波斯字右行分为阿剌伯希腊罗马再分为今西洋各国以音传意音相近者言即同借义多而正义少如天字借喻气则中文言天之义不能通道字取譬于言则经传诠道之义不能达弟兄长幼一名诸母与诸姑同称不能别嫌明微中文主形形中见义所谓圣人见分理可相别异故制文字西文无分别之理先不能立纲常之名故不知有名教文明未启但畏祸福耶稣称天之教足以涵鬼神泰西从之而化由其文同故教同法律同政俗同好恶同故党同法异而合以谋我中国与彼文异教异而无所不异所赖以通中外言意者惟古人顾为译者多不通义理训诂由洋译华则比拟多不伦由华译洋则训义多失旨必学明训诂尝考求中外政教掌故者始能训比悉当英法皆有东方学习印度日本中国语言文字为教习者皆非通人故彼生徒仅能通粗浅公牍备其使署翻译两国政教本源无由通参得失名教之义彼所未闻以其教尝我而信从颇众及观我政不能安人兵不能自卫遂扺隙蹈瑕以我今日之积衰并毁中教为妄作教会乃直谓中国无教而亟思以其教易之国势衰微不能不兴功利以自救急治其标然而士学已卑经术不明官方已邪市流竞进商势已重本业日微益以崇西学尚工艺保商权工商日益贵士农日益贱环球大势以某国商业盛即通行某国文为便用而易谋利中文难而无功洋文易而有利试士之文既肤廓而无实不足取重于时儒官仅存已成寒乞二十年之后无人习汉文而周孔之书废彝伦之教裂传教者乘机煽诱以称天平等如发蒙振落士不能自存必且附其教以助扬其波故广兴功利诚可转贫弱为富强然不力护本源势必沦中夏为夷狄然人情不甚相远其国之世爵太学之秀良颇知慕中国礼教教会亦间仿华风修改教规而讳其所自宜固以广同文之治命儒臣取六经所有之字参合大小篆分部摹成字典用洋文译古训引申别义详为诠释即用其文写六经定本以贻其议院学院教会学会彼国太学有博古一科重埃及古文其文主形篆而直行字形如钟鼎虫鸟篆今制通行字典须用篆文令有形意可见始能有所悟入识中文自必读中书读中书自然知名教知名教自然贵仁义服名教贵仁义则夷进于夏可以仁义之道治之矣周礼外史掌达书名于四方名教之兴自近而远其时距王畿三千里外为要荒之服故王者不治夷狄而以同文治之书同文则行同伦其事相因必然之势洋书则罗马律例万国公法通使指明根于其教发于其政行于交涉亟宜译订旧纠绳得失公法始于荷兰人虎哥本闭户私书其后讲者接踵遂成公律近荷兰学会复取各国律例与罗马古律参会订为泰西通律致书各国政院议院许以通行今本经术仁义之精为之折衷驳正转译其文贻之各国政府议院学会则公法之权归我交涉之棘手渐除渐因折衷法律而讲以名教人伦彼即不肯遽遵行而已先摇其教本彼教新旧约书推本生民称天立约言非而似是法简而易从传教者虽无煽乱之心而实有变夏之志非明辩正距彼推本于天专破名教害将中于人心宜详辨其非转译以贻诸教堂教会学会学院纵不能遽变而归化而其说不胜传教之心自阻从教之民日稀其效虽缓而机甚捷诞敷文德而战胜朝廷不可易而忽之也

西国小学即课天文地舆算术物理学塾备仪器为日月五星运行轨道壁悬五洲舆图置算筹三角光镜及动物植物图形分年进业若天文则以二至二分日食星犯令学者指拨运转觇其所晓若舆图则举某国某洲界令学者摹绘其性近业优者以为专门始基其次皆粗知大教习考成以为知及于学始入经馆中学肄业故凡为士及上等人无不知日月五星地球运行经纬与五洲南北极赤黑道部位大山川形势及几何勾股割图算术水火汽气重热光电诸学途径童而习之先入为主就其性近者深造为专门名家故举国除下等椎鲁不计皆主一家之言绝无异议其实谈天三家各尊所闻不必宣夜长于两家地如子黄即地球之说天家言地如覆盂以海行极处为南极其理至显不必圆合如珠道书言地形如肺叶沱滂下垂即以今泰西所制地图按之除海水不计九州岛地形实肖人肺淮南子楚词言天倾西北地陷东南以今英俄日晷南东洋水深测之亦适吻合本不能据一家为独是傲中国以不知特彼国知者多而中国知者少非专门者无术与之辩难方惊为所未闻盲相哗以为谈天地必宗西学且若舍西学无天文地舆不知中国今日之衰正由中学不讲耳士习帖括不知七政五纬不辨四方九州岛高引圣贤辄持臧否士夫习为虚矫试之以事而立穷此亦学术衰微之故也记言小学教之数与方名视智虑规矩数即算术方即地舆尔雅所载四荒四远九州岛镇浸于地域大势已明释天星名岁阳星次月阳于天文大纲备鸟兽草木足资见闻此宜旧皆有图而时久散佚不传于世尔雅古小学之书今则非通人不能读考工记言石何以泐水何以凝即明指考工须知格化特此等别有专书与算术乐律同例于经但举提要数言如学校不废工官尚存知此者多何至震服于西学故人才衰由学术陋今不咎己之不学而反为古所未闻不亦厚诬乎外域限年考学合乎礼制得教不躐等之意故高者进博学次者就专门下者亦有执业故民无游惰士鲜空疏今中国学校废弛家自为教(家自为教)则欲子弟速成未知六甲先制五言未辨四方先求一贯其要归以资试帖八比而已以言文章已至陋以之致用不更远乎上者空谈性道举一废百次者猎取科宦浮沈以取世资下者无成欲改习他业而时已过则游惰终身其弊原于违躐等之戒故其极至于人才乏而学术衰游惰多而中国困履霜坚冰由来者渐也外国选士皆于学博士教习为主试教官即考官平日课优届期取进故不患不明但恐不公设官以监之而其弊自去其实主试声名所系平日众论所推即有不公不过有抑扬不敢颠倒黑白周礼地官为教职而兴贤能即典于此官经制甚明而后世不用学校废而投牒赴考糊名易书弊未能除徒令学者迷惑竞一日之长怀诡胜幸获之心屈抑滥者多无所观摩而业荒于惰业惰者志昏于事理思不能入何怪人才之日下乎

英国报泰晤士最着法国报覃排最着主笔者皆必有品望学望由学会所推即其国之清议所在报无不实论必持平余家不及凡立报馆必请于国家国必允行但由官考察章程禁其诈索人财有犯者本馆察知立去其人议院设报馆听议处有笔札令其记闻传播但无造言恶詈余俱不讳政虽不以此决从违民得因此知国事论悉民心一时国中百姓或即联名献议两院议允即得施行故国政报馆亦自重声望不妄发言兼及外国政事故欧人于别国兵灾新政异闻皆知不似中国士民茫然膈膜事归学会主持清议有乡校之意诞告多方民读法其规模故远不及先王然亦有可观者此外银钱贸易之掌故小说之分门为报皆各业各会人理之

郑樵氏亟称图谱惜为古法湮灭欧人无书不有图谱故辨于测算分数甚明而考于方域物质甚审太学工院凡制造仪器毕齐水师学堂有兵轮器械小式博物院于各国各都紧要海口皆有笵形以资学者游人考镜学业日兴图谱之力为多而仪器笵形以相辅如仿其水师学堂之制考察庶官候补人员无所能业者为设官学院毕陈图谱诸器如工院水师学堂博物院之式令就性所近分门治业其在膏廪为学次第则兼仿格林书院政治学章程以课业殿最为需次先后不数年而人才出矣

　　外洋公法　　　　　　　　　　　　　　
宋育仁

万国公法所称引有虎哥宾客舍霍毕士布番多莱本尼子格不兰俄拉费发耳得海付达得哩等十余人称为公师皆西国讲学之士名望最高者其学分性法公法两端性法者揆之于心之是非公法者揆之于往来交接之公义其书始于虎哥虎哥主公法从性法而出分性法为第一种公法为第二种意在抑公法之主利而不合性法者虎哥原书名平战条规主于抑强扶弱推本于良知谓出于上帝之禁令此西士之学最醇正者惟其无禁战息争之权故不免依违其说谓各国治法以利国为尚诸国同议以公好为趋此乃万国之公法与人心之性法有别后来诸家或推本一源或截然分性法公法为二事而皆失其本旨遂流为法律之学所谓铢铢而称寸寸而度故近来西士为公师者少为律师者多西学之源皆出于其教摩西之教本自东来尚为醇正无有诡说自耶稣之徒叛摩西旧教而自立遂造天主降生之说以揽教权然犹分传教者与授教者为二传教者为教士出家不娶路德之徒叛天主旧教而自立则不出家传教教士与受教众人无异其品不分其学愈歧愈远主平战者转而言战主均利者转而谋利主抑强扶弱者转而助强并弱则耶稣之徒入室操戈路德之徒假粮借寇也在英识一上议员公爵吴留顿语及西国言修身治国以何为主吴留顿言皆本摩西十训其四训以治身其六训为治国一切法度之原本可证彼国之言理皆以教为依归近百余年富强之策骤兴由于路得之徒变宽戒条广译教书于是不为教士不守戒条者皆得以析言破律仍依摩西十训以涂民耳目其守教笃者亦震于功利而依违其词其守教不笃服教不深者反于功利以张其焰故公法出入语持两端其教究草创未得精微所谓择焉不精语焉不详而意主于平战息争抑强扶弱今各国交涉虽不尽遵从然不敢显然不顾由于欧洲皆同教之国公法皆敷教之言创公法诸家本意不过望同教诸国不相侵害不敢望异教诸国奉为指归然彼教推行益广赖国之兵力相辅而行教皇失权无力自制欧洲大国欧洲大国反持此柄以制异教各邦土耳其印度等国为所胁服且其本教亦与同源遵从公法犹有可言至中国与之交涉亦援引支节两歧理义不精之公法束身归狱是诚不揣本而齐末矣但既与交驰自当同禀公律以为议事之制彼教之流虽异其源不甚相远至于是非曲直人心大同特彼方所闻无有进于摩西十训者故竭其人之心思不能折衷一是春秋经世先王之志实万国之公法即万世之公法如会盟朝聘侵伐平乱行成存亡继绝国等使臣爵等会盟班次无事不备无义不精此类皆西书公法所斤斤聚讼讫无定论者丁韪良作古时公法考亦引左传数条春秋三传各有义例合之乃成完备如自治境内义在谷梁交际礼仪例在左传驾驭进退权在公羊修明此经以为公法是至当不易然内其国而外诸夏内诸夏而外夷狄须先自治始能治人必以为迂远则宜取彼公法之书为之驳正一禀春秋之律判其疑义斥其违反译而行之彼国公师既明其理必相附和教势积重人情所向即彼武臣富商交持国政亦不能夺也圣教阴行而夷患自免遇有交涉亦不难为非迂谈也

外国之并力以图中国固由于彼教之尚同而我国之独异亦由一名一实有以招之实者中国之地产富饶弃而未用西人所亟垂涎名者华夷之界限中国拥其尊名而事或废弛民多流徙宜为外夷所不服春秋最严夷夏而自来注解皆失其旨此解一差汉以后夷祸相寻至于今日经言夷夏之辨以礼义为限不以地界而分传言降于夷则夷之进乎中国则中国之倘如旧说分以地域则降于夷者必徙而之夷既无是事进乎中国者必进而据地进而据地灭人之国方讨之不暇反视同中国又无是理且杞降为夷未闻迁地狄入成周不闻进之执此以谈不通明矣又公会戎于唐传为晋献戎执凡伯于楚邱实乃卫人贬绝之义于此可见又若楚之先为帝师初见春秋乃称荆以州名之夷狄进退七等最贱之称吴为泰伯之乱初见春秋仅称人其后俱进而称子许以为霸论其初则族类未改论其后则国未迁而进退殊夷夏相反明是因其政教不由礼义则谓之降于夷政教改从礼义则谓之进乎中国公羊传云斯世愈乱春秋愈治又云春秋贵义不贵事意谓以春秋治世则夷化为中国明乎此理则内其国而外诸夏内诸夏而外夷狄之义一以贯之法国议和条约一云以后凡中国自行一切公牍自不得以夷相称约虽施行而其意终疑忌此即各国与中隔阂之情可见人之好善谁不如我争名之习人情大同但彼知夷为贱称而不知所以贱中国知夏为大称而不知所以大徒拥虚名以招攻射其几甚微始于经训不明而贻害至于中外交乱今于修订公法书中讲明此理俾知圣人之书一无偏倚夷夏之名非可力争听命于道自察于己既释猜嫌渐慕名教既慕名教则中国实为名教宗国未有不推服钦崇今之外域实同春秋之局非复狉榛之时观于罗马日耳曼为泰西文教祖国当时往朝觐戴为共主久而后灭而其帝位犹空而存之及教皇奉冕立奥主为皇帝继罗马古皇之位以奖其护教之功奥既不振日耳曼联邦始推戴德意志君为皇帝以继日耳曼古皇之统法以力征欲为南帝而旋黜尊号所谓地丑德齐莫能相下也被之以教化讲之以仁义及其合同而化推原宗国舍中国安归乎又不徒泯夷夏之猜嫌而已

欧洲大势如战国而公法欲反之于春秋耶稣欲以教废国故但言天命不论治理自埃及罗马希腊皆立国数千年教力所不能废其余诸国并起争杀相仍教皇既立因以教辅政而仍不能禁杀胜残教士虎哥乃创为公法初名平战条规既无禁战之权又无礼教以为持论之本惟推原于性法与上帝示命善恶之别是矣惟蔽于功利之恒习囿于权势之俗见不敢直断争城据地之非故说多依违持两端霍毕士布番多以降言公法者十余家其说愈纷歧正如书吏舞文出入失律欲以止争而适以启争不知中国圣人制礼即以性法为本春秋进退即以礼教为衡礼与春秋乃真万世之公法也西教未闻无所依据故后学之徒支节而为之丁韪良读中国书知公法起于春秋刺取左传为中国古时公法一卷但引传而未尝知经窥见一斑而已窃观今日之西戎有制度文章聘盟朝会俘人之君必加礼灭人之国必复封与水草游牧蛮夷无道者殊但可视为春秋之吴楚不能待以春秋之潞狄国富兵强人和政理正宜进之以礼不能威之以兵因其公法引经为之正定明其所疑译而布之各国西人好胜亦好精微之思必能由攻生悟不令自行所谓不战而屈人之兵经术之用也谨引经义驳正公法如左

第一条莱本尼子与根不兰言公法之出于利者则归实际若徒以人人相待之理范围诸国之公事则不可夫国即一家之义故两国邦交即两人相待之理所谓利者通商也占地也譬如两家比邻有无相易彼家有旷土余材弃而不治此家善治生无旷土弃材欲得邻之旷土弃材以利于己则必出财佃其旷土收买弃材然后合义不可巧取豪夺以诈力谋之今西国于商利地利每挟兵力以要必行甚或因胁之不行竟用兵以灭人国此与盗何异皆公法出于利者归实际之言有以助之春秋贵义不言利者以国者分土而居分民而治以此土养此民但当自利其利不当更求他国之利人之欲利谁不如我两起相争则兵强者胜迭相仇复效尤反复推刃无已时也春秋侯使韩穿来言汶阳之田归之于齐左传云汶阳之田鲁之旧也公羊传云胁鲁使归之曷为使鲁归之之战齐师大败齐侯归吊死视疾七年不饮酒食肉侯闻之曰奈何使人之君不饮酒食肉请皆反其侵地谷梁传曰于齐缓词也不使尽我也汶阳本鲁地故其前经书取汶阳田无贬词而为盟主不应取人之地以与人悔而返齐侵地汶阳虽鲁之旧而亦之战败齐师时所取故胁鲁使归之春秋嘉之返齐侵地以明不夺人地之义而以汶阳本鲁旧田齐不应先夺鲁田故加于为缓词谷梁所谓不使尽我犹言当返齐侵地鲁不当归齐汶阳明列国有疆不得以强凌夺又邾庶其以漆闾邱来奔左传云邾庶其以漆闾邱来奔季武子以公姑姊妻之皆有赐于其从者于是鲁多盗季孙谓臧武仲盍诘盗武仲曰子召外盗而大礼焉何以止吾盗谷梁传曰来奔者不言出举其接我者也明春秋讥鲁不应接盗明乎此然后可与议公法矣霍毕士曰论理敌人可杀原下分其杀之之方但公议条规或许此方而禁彼方战者杀敌如非共许之方则不得用以此为公法非尽据理之证不知其理先不明故言皆支叶两国相争理直者欲伸其理理屈者恃强不服于是以兵戎相见各欲人服非志在杀人其临战杀敌者以敌将杀我即以其道治之如临之以兵敌人望威而服原可不戮一人不得已而杀乃推刃而杀之譬如其自杀故王者之师有争无战春秋王师败绩于贸容不言战伐以自败为词周官军礼救无辜伐有罪九伐之法必内外乱鸟兽行然后灭之礼不重伤不禽二毛春秋之义师胜不追入国不杀结日者为偏战不结日者为诈战偏战者书及许之如侯及楚子郑伯战于鄢陵宋师及齐师战于献侯齐师等及楚子战于城濮之类皆无贬词诈战者书败如公败宋师于乘邱公败齐师于长勺皆不书日以危之意在由兵而返礼并非专志于杀人知此然后可以议公法论平战今泰西火器未及交刃已先杀人至凶残不仁之器其初意不过欲以此逞强其卒也各国皆有则不足以制敌徒足相残耳

虎哥以国使权利出于公议布番多云敬其君以及其臣固本于性法至其利益或本性法或本默许许与不许原无强制二说皆非周官五礼其三曰宾春秋书朝聘最多皆有褒贬良以通使所以治邦交昭文治明礼让息争端臣不贰君自不能受所使之国管辖既不受治于所使国则所谓利益者皆其本国职分所应有何待默许更何能不许如或不许则不成宾礼当绝邦交故有别邦之使来即有一定之宾礼彼未闻礼教与君臣之义故以一原而歧为二本但知权利遂从权利推勘出入支离无有是处宾客舍云公法之原有二理与例也论战时局外之权不可助此害彼理也各国君长平时立约战时申法律定局外之往来例也此尤生乱不足为公法谨案春秋之义惟助义以讨有罪不能私以伐无罪约非信则无约假有约之国理屈而亦助之是助乱也又如一国与两国俱有约而两国兵事则当谁助其说立穷正当用公法以禁私约何得引私约以为公法今各国之私立约正如春秋之盟盟者末世之事春秋所恶故于公会一二国特盟皆书日以讥不信于公会诸侯合盟始书时以示信而特衷胥命于蒲为近正明众盟始可为信私盟不可为信也左传曰信不由衷质无益也论语曰信近于义言可复也明昭大信者不必盟约信而不近于义者其言不可复也如其扶弱抑强助义诛乱则不必立约而可以相助如惟利是图而公法乃迁就立说是公法乃助豪强兼并之书去君子之道远矣 

海付达谓公法局于欧洲崇耶稣服化之国或行于奉教人迁居之处此外不能通行孟斯德云各国自有公法即夷狄虏人而食者亦有公法互相遣使接使并有和战条规并无遍世通行之法天下共信谓之公至当不易谓之法今称公法而言仅行于崇耶稣之邦又自比于食人夷狄之法陋矣人萃处无一不立条规艹昧愚顽则其条规背谬非其族类断不遵行文明渐启则条教日新推行亦必渐广以此较彼即知治分夷夏由此推例即知义有精粗西人未尝不自知惜乎文不同中国经义渊深又无人为之传习至于交涉反援引彼之公法自入其网龃龉不合无所适从则势强者胜由辨之不早辨也第二条新立之国自主之权行于外者必须他国认之旧国内变他国或旁观不与其事仍以国主视旧君或视其叛民为俨然一国或择理直者助之诸国之公法不审曲直助之之国攻敌即可享交战之权利但叛民与国攻其本国其得用此权利与否必视其本国与外国所立盟约而定西班牙在美之部叛而自立西班牙固辞不认而美英及他国皆认之则一国省部叛而自立他国认其自立与否惟视与己国有益而定西俗尚同君臣无等易君甚易所谓新国一则武将功高权重逼其君避位令众推立为民主一则国教与民牧自生歧异其民不服拥众自立一则远处地异种之民自别为国一则国省部或因君有失政叛而自立新主不外四端春秋之义人臣无将将而必诛逼君自立当目为贼臣邻国义当致讨地之民本非其有然既被征服而复叛春秋恶之齐人歼于是遂也不言战使若齐人自歼不许遂为成国但欧洲吞并成习本以诈力取人地尚无名义可言省部叛君虽或由君有失政然非举国皆叛则非民不聊生揭竿亡秦之比特亦枭桀之才乘机煽乱耳春秋之义亦诛乱民责于其首书三叛人以地来奔是也西域未被名教不明义理惟视与己国有益即认为新国夫所谓有益者通商耳赂地耳杀强邻之势联己国之援耳通商春秋无文赂地及贿纳皆春秋所贬赂地即三叛人以地来奔纳贿者桓公二年二月公会齐侯陈侯郑伯于稷以成宋乱夏四月取郜大鼎于宋公羊传以为遂乱受贿桓之大恶作者亦知于义不安不断语但引故事为证而以或择理直者助之一言了此公案此亦遁词所穷矣夫果君虐民不堪命则邻国可起兵灭之岂一二省部一二权臣独声其失政足为信谳舍虐民乱政则无曲直可言诸国公法并不审曲直甚至其乱未定竟视叛民为一国或助叛民以攻其君惟斤斤计较交战之权利与外国所立之盟约其词甚鄙何堪称法此所以未能进乎中夏而均贫富废国法之党起于其后也

又云邦国易君变法其于公法可论有四盟约一也国债二也国土民产三也他国被害四也公师论盟约有二种曰君约曰国约君约者指君之身家如保其身家在位并私亲等情若君亡家灭其约自废国约者专指所议之事在其事不在其人虽易君变法其约仍存本于发得耳近来公师多有评其于理不合者约之行不在约之具文而在两国所以立约之故变法易君已失其所以立约之故如定界何以立约因两国不持论无本故锱铢于盟约与所以立约之故而不知推本于何以立约之故如定界何以立约因两国不共一主各治其民非立界约不能正两国疆域此约为国所应有虽易君改法不可废如通商何以立约或两国相交欲得利互埠通商已是由一时之议而定可有而非必应有或一国之恃强争彼国之埠通商以为己利尤不应有而有此等盟约原依势而存易君变法其约自废其余若于商埠置官设兵在他国建堂传教以此例推左传云盟可寻也亦可寒也君存尚可寒君亡何不可废之有论民产云国法既改国土归新君管辖叛民之败事者新君可将其产入公倘变后又变而复旧政民产凭国权而入公者则夫该地之新主能坚守与否未易断也此由无礼义以决是非但凭权力为予夺故其词依违夫新君之所谓叛民者必旧君之义民也新君将其产入公是诛其异己乃国主之私权非天下之公义至又变而复旧政则所谓其地之新主者即与改国法之新君为敌者也既不承其国即不奉其权将既不奉其权即不能守其所夺于人以为己有之地如因利于己而欲守之是与彼同为盗也至夺人地之君至此国已非其有权将何所丽公法谓凭国权而入公其词自枝又焉能断春秋晋侯使韩穿来言汶阳之田归之于齐左传汶阳之田鲁之旧也谷梁传于齐缓词也不使尽我也春秋嘉之返齐侵地明不夺人之义而汶阳本鲁旧田齐不应先夺鲁田故加于为缓词以例正比反比则公法此条所谓新君所夺者不当夺其地之新主虽能守亦不当守也此狱易断而公法如此依违故曰夫礼者所以决嫌疑定犹豫明是非也

　二十年十月方着公法驳正未成倭警日甚遂辍业明年还自欧洲十月检行箧记载付印惟此类未完举所已成附入见例育仁记

　　钮约巨富
钮约之富称为冠绝宇内试以富匀核诸该府人民之数当约一人有三千五百万元故奢靡亦甚居恒竞出骄奢之途虽在欧洲大都目所惯见以为绮罗锦绣之美者及抵此地则未尝不一惊异该府每年为讼诉销二千四十万元为恤疾病销千二百三十万元为传教徒销三百万元又为慈善施舍者销二千万云
 
　 
卷七十七　洋务九外洋通论三

　　礼俗
宋育仁

西国之上下通情得力于协会亦称社会而辅之以报协会者国中同等及同业之人相约联为一会各有会所一区书籍笔砚毕齐在会者日至焉各习其业以时宴集或有所讨论或有所谋议同在一社会人平日则往还亲厚庆吊相闻上等社会皆世爵之家与律[师]博士以学名家者次等则富商大贾其上议院皆世爵下议院多富商政府必有世爵数人律师一人世爵即取上议院中才识优能发议者律师者专治律例亦称为法律士刑官皆由此以选仕为刑部尚书则封爵入政府爵止其身无世袭报不一其大报类有博士主之其博士律师等又各以所操专门学业集同业者联为社会皆有会所如中国会馆故国中凡有举作议论著作属次等社会者下议院皆周知属上等协会者上议院政府无不周知辅以新闻报则四通八达如在一堂上等协会达于君主商会之大者亦告于君主即为公会然皆行之而告于君主非特君王允之而始行也

社会与公司相表里联交结党者为社会醵财谋利者为公司一社会每兼有公司数家为联比其家产剖为股分亏则益本贷则公摊为无限公司数人醵股不关家产程本亏尽而止为有限公司国中除工匠佃农负贩小业佣役车夫食于教者教师教士食于官者巡兵之属此外类有公司股分如大营包小营互相联结故工商之业为举国身家所系凡得与于议者皆仰食其利通商为其国根本故于争海口占埠头不惜全力商之所请公家必行商之所至兵即随往其一国即是一大公司一大社会推之则英国联邦诸岛印度澳大利亚阿非利加北亚美利加诸属地合为一大社会德国日耳曼列邦合为一大社会荷兰瑞士列邦合为一大社会美利坚联邦合为一大社会罗马教皇与法国奥国合为一大社会又推之则泰西各国与南北亚美利加澳大利亚合为一大社会也美之开国本为英之商会后乃拒英自主为国英之有印度始亦由于商会初时英之印度商会得专制其地通使出师英主鉴于美事急收其权否亦化而为国矣公司主利社会主名周礼九两系民八曰友以贤得名九曰薮以富得民最为难解今至西国推求其所谓社会公司始悟系民之义既裕才力又通声气本国之势自然完固圣人用之为富教所关末世用之为纵横所本故战国游士诸侯倚为轻重汉初游侠尚有遗风所谓剧孟之来隐若一敌国譬如敌国之众入居腹心之地则其本国自然受制矣西国之君权日轻民权日重其原在此而其据人地灭人国夺外邦之利得力亦在此西人行之得计已视为轻车熟路俄日起而效尤实彼本国之大利而国之大害其于中国情形则并通商诸国为一大公司并同教诸国为一大社会天主耶稣希腊同源而小异其流教旨仍同故易相合中国政教已弛而孤立无助不可不亟为谋矣

西人书富国策言理财之术贵在分业以琢针为喻自镕铁抽丝以至磨尖穿鼻如一人兼为之则一人不能成数十针以十人分业为之则一日约可成万针故西人每事皆分业而治工业如此推之国政皆然一事有专司则无所牵制二熟极生巧则变通不穷三用志不纷则精神少耗中间无有旷时凡人初操此事必踌躇审顾此即旷时工业与官事皆是一理其始分在几微而因而积之其得失所关甚大史言驺子之学先验小物推而广之至于无垠西学正与之合此亦富强之根源不可不察也故周礼曰设官分职以为民极古之设官者重在于分职又曰以世事教民则民不失职此世事指三十工而言其余称事称人者皆世官世职知分职之义则无冗滥之员而以奔走期会簿废务之弊益寡

富国策言理财分三种一种耗财于无用譬如以千金制一衣此人耗千金无论矣即买衣之家得千金又必用八百金以为制千金衣之资本虽此八百金仍分于众工众工仍以易食用然其财已分散由此八百金分散之资本所滋生之物不多其买衣之家则卖十领衣始能滋生一领衣此为有利有损如积金银不用则此永不滋息此为无利有损如积众财以为资本若公司作厂舟车运转贸迁等业则既以日用程本分养众工众工以所分财易食用日有滋生之货物又以不动程本储作料成百器日进程本增致远之力益生财之器一转输挹注间程本日增滋息日广源源不竭此为有利无损故西人理财之策专重在积厚资以为本速转运以滋息学者慎思而明辨之商贾信服而笃行之所以作厂轮船诸公司有加无已争趋若鹜其得力在商业学堂切究讲明通盘筹算证之于协会登之于新闻则举国上下皆知毫无疑义一举而众集公家又助其力为之护持不似中国之人自为谋家自为计此尚同之效也

西人凡事分业而治故其业精然亦有辨工作是其富强根本且百余年来出各国人之才力以角胜其精于业理所必然此外别业不必胜于中国而皆推行尽利各奏尔能不似中国一事出而众说纷纭者其中机缄由于文字分科发源于始其文字各为一典又日出而不穷譬如天文地舆算学医学法律兵政格学化学之等各有字书不相通易知天文者不识地名之字通化学者不识法律之文故以彼学名者不能论列此学之是非惟其学术同者自相为优劣即成定论事属彼科所学即听彼人而行故议论不乱于朝野而无筑室道谋之弊由外观之有似于所业无不专精者矣亦因此学成而名立而权利即在其中故人得专其心思不致中途易辙其文二十六字母以音相合如中国之一语而为一字一字凡数音孩而学语其音皆二十六字母之音所合而成童而习书知二十六母之本音记二十六母之点画即知某语即某之数元音所合而成依音之次第画而记之即为字矣其井市道路所通行文字即是语言故孩提奚竖乞丐皆能识字至于专门学业则其字非通行其属语文法亦异且深于此学者随时命名意造为新字与非学人不能识即别学之博士且不能知同学之浅者亦不能骤晓也如天文家新测出一星地舆家新采得一地化学家新分出一质医学家新合得一药皆自命名其属词有难达之新意亦可自制一字由外观之以为西国尽人知学且盛称其教化之美凡学业之精是犹瞽者扪钥以为盘也三十年前定制令男女十二以上皆入学堂贫者公家出财不送入学有罚是其整齐之善政然其所重乃工艺谋生之事至专门学业则在小学考成以后与此为二事其就此选亦国之秀良非尽人能为之也

外国以工商立国工之制器待商而行商之牟利宜于远适故其工作服用凡以备行客所需无不周备精良沿为风气举国好游无七日不出户庭者甚至襁褓小儿生数日雇妪领之居于别宅每岁再归视而已就传入学堂学堂皆在远郊为多贫者食息即在学堂时然后一返富贵者则竟于学堂近处别筑一室以居之妇人信教尤笃即闲静不好游者七日必诣教礼拜礼拜堂虽随处皆有而其俗瞻礼教堂以多为贵故富人礼拜过三五安息日辄易其处富人必有别墅数处以时转徙而居英伦九月后多雾富人世爵常以春仲居城秋仲居乡贫人转移佣工视此国到彼国不过如异县孩而离母幼而去家妇而健走则壮者之远游已成必然之势此与中国不同之源常谓中国为居国外洋为行国西人议论亦有西人主动华人主静之说实按情形则西域一埠如一家一国如一县通泰西如一国中国人情涣散各自为谋则一家各自为一国矣

外洋虽盛兴机器而修堤治道筑室仍须人工以英国计通国食于工者一万万人其工价木工为上次之泥工石工为下上工每日三先令次工日二先令下工日一先令其日食工三先令者已为都匠艺不及此者木工每七日十先令为常价在汽机作厂经理机器者或倍之其余肆廛佣工者称是近年工匠渐觉富人役贫人以取厚利其事不平立工匠会议增工价富人固持其权汽不能增良以工价增则商业不能不渐减此亦工业由盛而衰之萌芽矣

西历以整十二月为一岁而二至二分因有昼夜平长至短至自然之验不能立异无可推移而无闰以消纳岁差余分故创为闰日有月卅一者岁当其半盖仿中历之月有小尽布盈于虚其日辰无甲乙而仍以日月五星为纪以逢日值辰为礼拜日无二十四节气而有二至二分此历法拾中土之遗而讳所从来稍稍立异以争胜之明验英国伦敦昼短至四时夜长倍之夜短至二时半昼长三倍半有奇几至四倍明属地偏西日在南陆距光远瞬息而过故日短过于中土尤偏北故日在北陆天西行日没时中土已不见日光西方尚为日所照故日长倍于中土以日夜至长至短时自乘日长多于夜长二十分之三又立异以争胜窃取古谈天家宣夜地圆之说参合佛经大地随风轮旋转一义原本推度补截勘合迁就干象七政运行轨道阐为地球自转本轴旋绕日轮一家之言广制仪器球图演说以张其学各国设天文台其中仪器精良远镜轮机动值数千万非平人学者所能仿造即无人能窥其破绽究之各国公家天文台所测傲人以所不知者惟见月中山涧隆窊日面气色变动五星地球各有两月四月八月绕之而行五星外测出天王海王二星亦为地球数端而已究举其大概地球自转本轴每日一周不过为变日每日一周天旧说设法以合于昼夜地球旋绕日轮每岁一周不过变日行在南北陆旧说设法以合于寒暑冬夏月绕地球仍属浑天家言不足争奇立异故又创为五星皆地球各有数月旋绕以矜创获五星仍谈天古候不能自辟蹊径又乞灵于远镜创天王海王二星之名以实其行星无数之言因以破日月五星为七政之说至日之光气变动月之积冰仍本火之精为日水之精为月古义而小变其辞其规合脱卸可谓工于掩袭而迹终属可寻泰西讲天文者推法德为最法初立国称佛郎哥本由日耳曼之族迁居拓土立国称王至沙尔曼王称帝广兴学校遂称文物之国德本日耳曼列邦之一日耳曼族本自小亚细亚洲迁居因河小亚细亚即埃及犹太阿剌伯之地境接波斯彼教由此而兴其学亦从此而出英之先日耳曼族撒逊人王其地其教与文学皆兴于此时是泰西之学以日耳曼为宗师日耳曼又以小亚细亚为鼻祖小亚细亚由波斯通印度实流传中土之余绪故回教兴于阿剌伯推麻罕默德为宗师其教相承亦讲天文之学中国天官为史所掌其后失官不属史职专用杂流承习故法无所研究发明其学寖衰守在四夷失而求野自有明司天监设回回西洋科沿为故事汤若望南怀仁等相继起益得考求中籍得闻谈天三家同异南怀仁书已有海潮为日所吸之说即西人谈天新学之萌芽文教渐启才智日出益推波助澜影取宣夜家言以圆其说辅之以远镜合之于测算参以光重电化汽音诸术所以矜奇获攻者甚至既于都会设天文台为张学术根本国学大书院皆设博士为主教以考学者之成小学及童学皆置球图令朝夕常见童而知之又广置球图鬻于四方故举国之学无歧趋覃遍欧洲数十国无异议独中国自失其元珠不求诸赤水亦耳食影惊为希有自谓弗如不知西人背本争胜矫同立异是其性然其用心尤在破中国守先之言以为彼教易名教之助天为无物地与五星同为地球俱由吸力相引则天尊地卑之说为诬肇造天地之主可信乾坤不成两大阴阳无分贵贱日月星不为三光五星不配五行七曜拟于不伦上祀诬而无理六经皆虚言圣人为妄作据此为本则人身无上下推之则家无上下国无上下从发源处决去天尊地卑则一切平等男女均有自主之权妇不统于夫子不制于父族姓无别人伦无处立根举宪天法地顺阴阳陈五行诸大义一扫而空而日食星孛阴阳五行相沴垂象修省见微知着绪义概从删灭自不待言矣夫人受中天地秉秀五行其降曰命人与天息息相通天垂象见吉凶儆人改过迁善故谈天之学以推天象知人事为考验以畏天命修人事为根本以阴阳消长五行生胜建皇极敬五事为作用如彼学所云则一部周易全无是处洪范五行春秋灾异皆成瞽说中国所谓圣人者亦无知妄男子耳学术日微为异端所学者以耳为心视为无关要义从而雷同和人欲塞其源而我为操畚可不重思之乎

闻之端木国瑚经之言天者皆主盖天求之于经皆合如论语北辰居其所而众星拱之易天行健天垂象见吉凶日月丽乎天悬象着明莫大乎日月礼譬如天地之无不持载无不覆帱天之所覆地之所载日月星辰系焉皆与浑天家异天之说主天如覆盘地如覆盂天右旋地左转天行健一日周天而过一度至期三百六十六日而移所向故有日南日北浮出凸处为地低陷凹处为水故海周地之四游天如倚与地斜对故人见日有出没其理本精即以今西洋所制地球为验近南极一面亦皆为水但其形敛哆不同自周失其官汉代经师不得传而史家谈天皆宗周髀浑天独名于世经生乃影浑天家以说经天之说遂无闻古言天者三家天周髀宣夜宣者昼也宣夜犹言昼夜其说言天地形体日月五星轨道与天周髀异惟以准测为主推积分以合昼夜则与两家候验相同亦古天之一术自帝星辰帝尧制历象命羲和为天地官四仲分主四时则属六官之长所职征废羲和世官周礼则属之春官为史职史官与乐官同属宗伯为联事故王出则太师抱天时与太史同车司马子长述史记犹知天文律历掌在史官故有天官书律历书然其时已主浑天之学此后别立司天司历之官渐用杂流士夫遂废其学承职者因循故法而已所守惟浑天一家未悉源流又不深推本末成法之外一无所知岁差迁移推度渐以不密宣夜之说散见于诸子传记者更未尝过问意其学古流传于埃及利艾汤南以后始译传其学持以与中学争胜而秘所从来西人学皆出于埃及其[先]惟教书用古文读之教(先)士神副始通其读自路得出译教书广传于人于是好古者始由罗马以溯埃及渐译教外之书传于世去今方三百年故高一志寰有诠泛溥际空致际格致犹袭浑天之旧说西人自诞以为独得蒙闻声相哗以为希有甘自鄙弃旧闻而争誉之市耳谈几成定论浅人持论以为择取其长不知天无物日月不丽天则日月五星运行不能不揣一轨道以为准则行星既有说以处无以解于恒星之移则不得不说地球自转本轴以合昼夜地球自转无以解日南日北则不得不以太阳居中不动地球环绕太阳以合寒暑地球绕日非浑圜无自转之理不得不说地球为一行星无上下四旁则水非就下火非炎上则创为天空压力地心吸力以汨陈五行而重力生热热力生火火力生动动力化质诸说辗转引申以自圆其说浸淫曼衍益张其帜以为彼学古今独绝其实不过察验小物推而广之至于无垠史记邹称千言其说皆先小物云云虽未必为西人学所从出然皆不出此范围不知天右旋地左转七曜运行而丽天北辰居所而不动理至简易地球与各行星绕日月绕地球皆为日热力所摄理颇迂回火从重力而生试问重力又何从而有义嫌倒置即以征验而言彼以三十一日为大尽三十日为小尽有时晦日月见西方则与合朔之理相悖有二分二至而无二十四节气率每岁以中国之腊当彼之正按其气候则六月熟含桃十一月见鞠十二月始冰较中国迟一二月候而四序反先一月其历法之疏舛已见一斑世人不思从而助张其焰可谓无识之尤矣要之谈天则三家不妨并存论理则五行不可汨乱彼执知天为众说之橐掺众说为伐异之柄可以假寇兵而赍粮乎

中外之为译者皆浅涉以给公牍质剂之用中国译官间有深于洋文者其于中国书理必浅学术必未闻就其深者亦不过洋文一端缘洋文各专门之学别具字典若格化若地舆若天文若机器若医科若动植其字各不相通博学者有不能尽识其专属文科者亦有古文今文分途专属今文者除审音作诗与译事不相涉其在译所宜知者亦分作论史为两宗或仅娴一宗遂以称长能娴两宗者盖杰出矣洋译则以中国语言为大宗通公牍者亦寡进于公牍者无论故两国之深际彼此不相闻则皆道听涂说臆揣目论而已彼国自六岁入小学十七以后考成入大学其秀良在小学十二年必已操颖于众必不肯舍所已悟求所不知且为东方学师者其于中国学尤浅何足使之说从故学为译者皆中材以下但习语言我国为洋学生者未始无美材皆是童年未尝学问粗知文理既通洋文则有先入为主于中学格不相入又即此可希利禄则一意以习洋学誉洋法为宗旨胸中本无理求其考究彼国事理得失固如戴盆望天即译言亦多比拟不伦抑扬失旨至译其书与论尤多郢书燕说夫翻绎与训诂是之一事故绝代语释即别国方言必通训诂始能译书必译其书始能知其政俗本末艺术浅深犹中国通俗文而不知训诂者于笔札尚不差谬于说经则徒见支离也言意支离则事理隔膜故讲洋务三十年去其精华袭其匡廓徒有人心风俗之害而不得富国强兵之利其端甚微而其关甚巨不可忽也

梵字旁行主音与西文为一派中文直行主形与埃及文为一派埃及为文字之祖其兴在夏商间中国开辟最先有结绳传音结绳之治当如外国字母以数形转移相结传音易之以书契外国开辟晚先由中国流传书契后易以点画传音周礼外史掌达书名于四方即同文敷教之事故名教之兴自近而远西国博士多考求埃及古文在英识一博士密腊与议制通行各国字典以中国古文为主间合采埃及古文曾拟条例遗之密是其言

西教废人伦而教士亦喜言孝友盖人性自然亦由教士多游中国耳目濡染良知不昧则耻不若人且既以劝人相爱为宗即不能自忘所爱故以其教论宜若为教士者视其亲较平人薄而反视平人厚常有父子兄弟叔侄相依同居岁时谨视所亲坟墓以影于重人伦而独辟祭祀拜跪之节以合耶苏宗旨此外则世爵传长自古相沿父子之间有亲厚意又贫人作苦父子相依者略半但异财耳其次则由书院出身以学名家者亦往往子绍父业有箕裘之意如律法医工艺皆以学名者惟商与粗工匠及充衙署公人若司计若工兵为各色经手若租房若雇佣西俗凡一事皆有一项经手人诸等则各不相顾为多其仕宦则视其出身与其境地大要由书院出身者气节与名教近由商贾公人出身者气习与名教远其境遇富厚则有夏风其偃蹇则各不相谋矣西俗重夫妇以为人之本而其说谓男女同权女子成人自结男友于友中自择配先通而后娶中间如相弃以女为主妇惟食夫之食余皆不同财各有其所有生子女幼时则父食之母衣之至成人则例当异居富人亦多分财与子女且出财送而之学如夏风中人之家则父母责子女月出财若干为炊之资不问所从来也

谈洋务不在论今只在考古西国之富强首推英而其勃兴祗在百年内道光二年英迦为相罗宾森掌度支墨斯基逊掌商务谋除苛政令四方食货流通建轮船公司往来各国道光十八年轮船始渡大西洋而商务益畅由此极力推广专用意于货物流通聚他国之财以为财美国觅得旧金山金矿英国又于澳大利亚觅得新金山金矿用之以招商劝工而举国鼓动逐为诸国之开先蒸蒸日富遂不可遏则在道光二十八年距今六十年耳推究其前则彼书云一千八百年即中国嘉庆五年各式机器始具规模乾隆十五年始制毛康熙五年始贩中国茶叶顺治八年始定市舶赋税明万历二十二年始设银行明洪武十七年始设商船律法元武宗至大元年始铸银钱兴汇票由其初草创至今六百年间耳泰西之富强其要领在兴工无论街衢桥梁宫室车辇器用服物悉出于工即铁路电信火车轮船铁船海堤炮台鎗鱼雷鱼艇快船凡诸守战之备无非恃工铸精良其事本非甚难其效原不待久故五十年间遍行泰西诸国其用以铁为大宗辅之以铜无论铁路铁船铁桥机器鎗炮战具皆取用于铁即园林宫室舟船之栏楯水火之筒管马车火车之轮辀炊爨粪除提汲之具至于椅一以铁为之其次则土木石木之用于宫室楼楯为多余略与中国相等土石之工则胜中国十倍无论海堤炮台铁路基址不惮财力岁岁经营即街衢宫室处处皆求整齐坚固华美日新月异继长增高时时修治无有朽坏故贫民食业于土工石工者最多次则皮毛与丝绵麻机厂之皮带马车之容垫与坐具箱笼大小夹袋鞮鞻皆取用于皮室中重帘冬衣之褐皆取织于毛丝棉之用与中国相等麻取于中国用机缫绩致者如丝以织地衣棹毯帘家消户用麻产中国值贱而用不广毛在中国为弃物而彼取用广于丝棉又次则玻璃与陶器无窗不用玻璃车栈园林多以玻璃为屋平人之居每室必有大镜杯盂盘盎之属玻璃二之陶器一之溺志牏皆用细磁陶之用亦广于中国无粗陶瓦器其楛者则以马口铁为之惟食物最寡远不如中国以非工所出农无厚利蔬材不出俗不食海味海错弃而不取其富皆出于工劝工之枢纽在钱币假如钱之数少无论公家无力兴一切大工即持钱易物民间亦周转不及钱币之数少则楛窳之物应之此自然之势故用金为常币银为次币以歆动其民令工自劝而器不楛窳既铸金钱以轻御重私采而官铸其来益广而事不纷钱皆机器铸其工烦重安置汽机须广场程须极大故私铸不兴禁用他国钱币他国金银入境权其轻重与采诸矿场者同价铸场收买煎剂而更铸之金磅银钱皆七成有奇以一成当工用成本辅以钞票虚票常当实币十之二三公财食力既饶始能兴举大工鼓动民力顾工利不厚亦不能劝故设特许一例令工有能新制一器利于公家便于民用者保其专鬻酌定年限至暂以十年为准由此以工致富者多心思才力毕萃于此新益求新自来水火之便铁路火车电车电信之速鑵钢栗药塞门土之坚猛各种汽机成器之速巧各种师船枪炮之振奇皆出于劝工之事良工之精神技艺实启于十年专利之心谈西学者谓士大夫须讲求化学乃掇拾彼族文饰之谈实犹隔膜之论也今为中国策富强但须开矿禁听民自采金而官收买更铸钱币亦以金为上币银为次币收旧铜钱改铸新钱令其式精良而贵其价大约金三品以次而差无过十五换以鼓铸所入为兴工官本除用汽机之禁举行特许之例但仿此二事将不出二十年而西人之长技皆为我有矣

中国言理财主开源节流外国言理财主开源畅流假如工作精良而贾用不售则百物壅滞工之利日渐衰而器亦楛窳故其俗尚奢其用有三术一先修治街衢道路令整洁饰车马使华美耳目一新使人乐于行游其地相距或远往返费时行者亦倦转货维艰器多滞鬻故为之铁路电轮使人乐其便速数数往返不以为难一修园林设博物油画蜡人诸院彩戏踏歌马戏蹴踘秋千等场茶会讲会乐会舞会等局局局翻新随人所好使人转相酬酢输钱之数皆有平准一修治宫室整齐华美由市最盛之区起度以次周围渐远而差屋皆精舍楼皆五层繁会之区非富人不便居此室既华筦室中陈设地衣窗帘帷幕几榻屏橱梯毯棹之属与屋相称而用物宏耳目相形豪奢相竞久而去市会远乡亦染习成风故器物之陈愈多而消用亦愈广街税铁路税车马税房税市税皆取之极重而一切皆用之于修街治铁道车栈车厂建会场浚阴沟等土木铁石之工岁无虚日公财公用国家一无所取故法行而俗与之化所谓开源畅流其注意收效者一言以蔽兴工劝工而已

外国夸富尚奢先从整顿地面起度街面皆中为车路两旁为行路车路磩以碎石行路磩以平石行路下为阴沟夹道屋宇皆令平齐遇有隙地则为之木栏或铁楯围作园林中植草树遇九达之逵中余弧角度其地虽可造屋而难取平齐亦随其地形诘屈围作园林既取地面整齐又便路行休近居人游衍沿街周列路灯遍置洒埽点灯诸工役而巡捕董之比屋粪除尘秽则有工役驱栈车每日清晨周巡比户为之接运皆分地段董于巡捕凡造宫室必安自来水火筦牏皆安磁盆有自来水管牵机以供涤濯浴室亦然公财公用则铺张地面者不厌其奢私财私用则布置宫中者事为之制两端既立虽民间之贫富不齐自若而行其途视其宇则殷富之象灿溢目前先有整洁之质地光辉之灯火以引民耳目自然踵事增华不期然而然矣

外国之民分业而居农居于乡无论矣工作厂亦多在乡工环而处其工之居在都市者亦别分一地段工厂主与大商同为富人则所居在市盛处皆有别墅在乡其世爵皆有庄园大者方广数里有宅在国都如周礼廛里之制率半岁居乡半岁居廛庄园有数区者必数易居岁偏其处惟贫贱者始常其居生业饶者必以冬时徙宅在乡休息人自为等居分地段故屋租物价易地不同富者就饶地贫者就俭地入财倍蓰者出财亦倍蓰市业亦然同业者并居一地段因其业之衰旺以定市租不能并居一地者如茶寮面铺之属则联为一公司取税均平而贫人得以食贱故人各安其业

议士为彼国之贤能文士律士艺士医士为彼国之俊秀教士则彼国之善良也议士主国政兴替文士主文史律士主讼狱艺士主制造医士主卫民生教士主风俗教化国内之治举备于此政府百官但主参议监察施行以时整齐法度而已贵士使能如何不治持其教无本源无以决嫌疑明是非举国所尚归于权柄利益两途不免鄙陋因而举国怀利相接无恩义可言诈而无情争而不让其俗亦号称尚信但因谋事治生利害所系而然非真尚也同类共事利害相关则引为朋党利害不相及则去之其党分合无常倾轧甚力彼亦自知其然则一切整齐之规条法律特密凡造言毁谤恶语怒詈其人得控于有司按治谤詈之罪故其人多心竞而少谤言有争论而无怒詈

欧人于事涉权利者毫末不让而有服善之公由其法密剖析毫芒两人交涉各有律师相持以争止争虽欲矫而不服而无所遁视型仁讲让之风固卑无高论然今中国教弛俗敝以争为己而以让责人反不如彼之毫末必争是非必辨也

欧洲钱币浮于物其金钱一枚实仅敌中国银一两之用国重商而俗平等故多兼并而[无]豪强敌国之富所在常有其弊也通伦敦加非并一公司通英国糖厂归一家之业国中上户下户多而中户少重税酒名为取有余禁无益而嗜好所在贫人不因价重减食户租水火税重平人为人司书算经纪贸易者若月得钱八磅左右房租当费四磅酒当费二磅以二磅供一家三四口实为艰食再贫者率无室家数人共租一室有穷民院禁游惰行乞诚良法然院中饮啄亦薄故行乞者恒有必操风琴吹笛牵犬幼子则持引光妇人则持花以求售为行乞俗豪奢贫富相形太悬绝常有贾人小贩生业亏折佣工失其执事辄自戕投海并杀其幼子若女于是废国法均贫富之党激于不平而起而贫不乐生者相约有自尽之会矣

西俗男女均权女自择配皆有男友婚姻无论年多取长妻尤喜寡妇平等人多娉合即上等妇人亦不禁外私新闻报乃有五男争娼共杀一妇烹而分食之异事由彼教毋夺人权一语启之名教之精微乃不可议矣

兼并甚而贫民日多此外域重商保利权之弊不可不察英行新法才数十年而民部遂有贫民部之号以除工商外皆贫民也凡举振恤官长养贫乏分社而治之英语谓之由吝爬理司大者自为一社小者合数域为一社

　　美国南北花旗交战纪略　
邹弢

美国自华盛顿创成民主之基制治保邦金汤永固南北共十三省定例每省设监司大员一名位如巡抚副者一名位如司道惟南界人民多以行奴起家行奴云者奸商自阿非利加洲贩卖黑人至美国美国人即购以为奴或令耕或令渔或令猎食不能美衣不能文稍有惰懒鞭笞立至名为佣作实如牛马为主者坐收其利习以为常沿成风俗北界纽约曼岁去塞各上省人文荟萃意见大方每见南界行奴心滋不喜往往形之口实京都议院多各省所选之员虽同事从公要仍各自为计每闻北省议员论及行奴一事南省议员以为国系民主须由民自便我省行奴为生财之计他人岂得与闻于是归述省中而省中大为忿怒在北省之说谓美国之民既欲自主他处之人岂不欲自主今待佣奴如此不良推己及人大伤恕道上天生人一律相视而百端酷虐亦干天地之仁此两界意见之所由分而冰炭之所由起也积不相爱累月穷年尚不敢遽行发难其后议论者愈多巷语街谈其势日亟咸丰二年即一千八百五十二年南铅路冷省本省议院会议谓北界人民如此轻藐殊失同国之和吾等皆有自主之权不能令其干预当思所以御之以箝其口以夺其权此论一传行奴之省同声响应时总统步铅能在位游移两可主见模棱京师在梅来冷省又属南界故行奴之禁终属空言时北界有名人林肯者雄才大略德望兼优平时亦恶行奴特不敢轻为祸首适总统满期议院遂公保肯林登位林肯既立执意禁奴即将本意宣告议院众人闻之大哗其行奴之省所保议员次第告退而南铅路冷议员为户部大臣者名孟明葛首先发议与北界决裂巡抚劈格印司从而和之于是兵部大臣福劳爱枢机大臣妥姆司均告归至回本省潜议叛逆时副总统喊姆林全权将军兼理兵部总大臣史加忒枢机大臣兼理户部筹饷事务两华代均望有时手握重权与总统持禁奴之说事在必行而南界南铅路冷叫及也浮及尼花劳力大脱克赛司密司雪彼爱来白买英的爱纳各省见势已难回遂传檄会议于浮及尼省城立区门自立一国曰合盟国即保逮为司为合盟国总统司梯文斯副之筹饷治兵至咸丰十一年即一千八百六十一年五月始先发难于南路铅冷之卡而司登即欲据彼处之桑姆太与麻出来及拼克乃三处台守台将俺特生奉有密谕谨敬固守而逆将巴礼加与俺特生公牍往来时通国告警各口皆封而福兰勃将领曼岁去塞第六营兵首先勤王来保梅来冷省华盛顿京城朝廷即派大将军蔑克勒伦统英的爱纳浮及尼乌海乌之兵二万五千与烹碎而浮尼将官同时合兵保守扑妥麦江一带而将军美都爱尔则保守浮及尼内地沿江要处自是而后各处开战彼此相持而以扑妥麦江俺梯登涧批塔思堡三次之战为最大扑妥麦江之战蔑克勒伦之兵祇剩百余骑蔑遂罢职以美都爱尔代之俺梯吞一战元帅白衔克四全军尽墨逆将之名曰理曰泼雷死曰及俺克生曰姜师登曰司多合最善用兵理尤诡计多谋忍鸷善战时英国挟美国自立之嫌潜以军器济逆欲令分国并为主盟讲和林肯不允直至格兰脱奋起困理于立区门东逐西区疲于奔命各处勤王之师又云集响应统兵大将如喧门如老存克兰如非甿脱如葩泊如京如茅更如米如及尔马如嗅立等如拉铁皆用兵如神节节固守逆兵不能窜突格兰脱专与理战始将大憝削平销合盟逆国之名仍合为一伪将军伪总统被擒治罪行奴之事永禁不行所有佣奴尽行释去各令自主格兰脱战胜后捷报至京欢声雷动适林肯观剧园中妻子俱在奸民竟将林肯剌死乃以副总统正位是役也浮及尼析为两省盖此省西境皆忠于国家故不愿与本省奸民共事也按美国额兵本少今南北之战北界之兵共二百有六万六千三百九十一名自开战以至平定阵亡者得三十五万九千四百九十六名伤者二十六万八千八百有七名被擒者六万五千余名南国被擒之人称是死伤者约多五分之一交战英法皆有助逆之心而不敢公然为难英外务大臣劳肃尔则一秉至公自守局外之例而议员搿勒敖雷爵臣派麦司登驻美钦差拉仰士大员格雷斯通急迫生生白拉铁等皆窃喜南界将分俾孤其势而英国名人刻伯敦特发议论谓北界必胜南界终不能分以后果应其言可谓超然卓识矣
 
</div>
    <div class="pagination">
<a href="皇朝经世文三编_page64.html">上一页</a><span>...</span><a href="皇朝经世文三编_page60.html">60</a><a href="皇朝经世文三编_page61.html">61</a><a href="皇朝经世文三编_page62.html">62</a><a href="皇朝经世文三编_page63.html">63</a><a href="皇朝经世文三编_page64.html">64</a><span class="current-page">65</span><a href="皇朝经世文三编_page66.html">66</a><a href="皇朝经世文三编_page67.html">67</a><a href="皇朝经世文三编_page66.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
