<!DOCTYPE html>
<html>
<head>
    <meta charset="UTF-8">
    <title>皇朝经世文续编 - 第 33 页/共 192 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇朝经世文续编 - 第 33 页/共 192 页</h1>
    <div class="content">
　　　谋备篇

虎豹穴于山林。不恃山林为也。而恃爪牙。蛟龙蛰于深渊。不恃深渊为也。而恃鳞鬐。今自十金之子。以至王公有土之君。无不知申警设防。以谋其备。虑患故也。太上先患而备。其次因患谋备。最下见患而忘备。先患而备者。能制人者也。因患谋备者。人不能制者也。见患忘备者。为人所制者也。谋备有二。有在有形者。有在无形者。山川险要。卒乘器械。是谓有形之备。信赏罚。修政事。选择贤能。是谓无形之备。善备者。备有形。先备无形。无形之备胜有形。故有战胜于庙堂。而折冲于尊俎者矣。所患于款抚者。非款抚之患。款抚而忘备之为患也。凡主此者。始之有怯心。继之有幸心。虞其议之不成也。则倾资以奉之。启关津以悦之。饰大度以安之。于是敌忾同仇之气。沮抑不振。彼未至弱我。我先自弱。我忘其备。彼反得修备而乘隙以谋我。昔之修好约和者。惟太王句践。能以屈为伸以弱为强耳。其余六国南北宋。鲜有不败者。夫六国南北宋。势有不敌。不得已而出此。明者犹非之。设也席九州岛全盛之势。一遇白徒市贾。乌合岛民。金鼓未振。锋刃未交。无故望风自慑。犒之金币。纵其杂处。俾得瞷焉招聚逋逃。窥伺利便。无敢过而诘者。则何为哉。嗟乎。此贾生所以流涕。江统所以着论也。主此议者。不过曰。我非不敌也。恬嬉已久。人不知兵。姑且羁縻。彼固无远志。而我得以其间。修军实。缮城郭。练将士。一旦有警。则我之备豫已具。夫果退而谋备豫。议未尽失也。然军实果修乎。城郭果缮乎。将士果练乎。抑但为便文以自营乎。此何异与人。不扼其吭。反自絷手足。犹号于众曰。吾有备矣。有不制于人者乎。故夫见患而忘备。谋国之大患也。孙武曰。夫惟无虑而易敌者。必制于人。又曰。无恃敌之不来。恃吾有以待之。无恃敌之不攻。恃吾有所不可攻。岂不信哉。岂不信哉。

　　　七蠹篇

国可富乎。曰。奚不可。强本而啬用。王霸皆以之。国贫可富乎。曰。奚不可。强本而啬用。王霸皆以之。议者曰。岁入渐不逮初矣。蠲振可不行乎。河堤可不治乎。远夷可不抚慰乎。边戍可不资遣乎。财将安出。曰。天地生财。备人主之用。人主按天下之财。制天下之用。不患不足也。患耗不患用。水旱兵戎。何世无之。奚至今而度支独绌邪。耗之于未用之先。及其用也。所耗又倍所用。耗之甚者。厥蠹有七。七蠹尽去。强本而啬用。举内外府所储。令当国者得周知赢绌之数。预为筹划。因事而济变。其有军旅河渠诸大役。必择才而使之。宽文法。专责任。以之御侮澹菑。必效且速。用何至匮。七蠹不除。虽日进算缗之羡。岁增贡赋之额。犹无救于匮也。请言七蠹。府藏之蠹在奸胥。州邑之蠹在供亿。征榷之蠹在琐才。农之蠹在末技。糈之蠹在官。饷之蠹在将弁之贪。懦士之蠹在置科之稠迭。凡此七者。皆岁耗左藏之大半者也。今使减府史之额。凡筦库出纳。皆遣士人司之。则府藏之蠹可去。方镇大吏。及衔命奉使者。皆洁清不扰。无营不急。假兴作为科敛。有司不得旁缘为奸利。则供亿之蠹可去。所遣榷税之吏。必清强知大体。无任私呢。无进羡余。无尚掊克。无资侵盗。则征榷之蠹可去。营末技者。无虑皆奇淫奢丽之物。荡心志。败风俗。糜钱刀。甚者交通蛮夷。输致琛诡。射利取赢。是率天下而离南者也。今一切禁之。使着于本。则农之蠹去矣。唐太宗置官六百七十员。曰。吾以此待天下贤士足矣。其时事无不治。今内外文武几十余万员矣。而事不加治。一人能治之事。析而为十人。为数十人。此犹百夫舆瓢。不裂不止。自台省府寺之属。盐河漕之需次。与郡邑之丞佐。其为可汰者多矣。省而并之。凡在散。十减其三。则糈之蠹去矣。有正兵。则有额饷。饷如故也。而兵不充伍。饷安归乎。归将弁之囊橐耳。将弁贪。则不能律兵。兵反以劫制将弁。于是在伍者。非羸则骄。一方有警。战守不足任。纷纷调客兵。烦馈餫。四境皆骚然矣。今察将弁之尤贪懦者。诛斥之。去孱弱。选骁锐。饷必按兵。兵必充伍。则饷之蠹去矣。业举子者盈天下。礼闱常额。及庆典增置。约十岁五置科。取之至多。才不适用。盍稍减常额三之一。有庆典勿增科。则士之蠹去矣。七蠹既去。加之以强本啬用。有外患及灾害。择人以捍御之。行之十年。虽未见富。决不患贫。议者又曰。若所言近正。然缓不切事。汉世以来。尝有募资赐爵矣。取闾左之有余。佐县官之缓急。不加赋而用自足。其于富国不较捷乎。况塞上多未垦之田。徼外有未辟之矿。举而行之。国奚虑贫。曰。此权宜之计。非经常之策也。何者。归财于官。不若藏富于民。民之于财。犹鱼之于水。民恃财而生。鱼恃水而游。水竭则鱼困矣。财竭则民扰矣。括财以济事。事未济而财已竭。又将启事外之事。财不可再集也。何恃以济乎。以今所急。莫若先去七蠹。其次则强本而啬用。而其要尤在择人。舍此而求富国。以为奇论可矣。以为至计则未也。

　　　防侈篇

风俗非细故也。波靡颓荡。如水之走下。不以教化堤防之。不能止也。古者自民间养生送死嫁娶宾客之节。圣王皆制为仪品。贵贱有等。无敢或侈者。非独节财。亦以正性。故其时民安其业。有乐生之心。有仁让之风。由教化始然也。若未尝防民以礼。又纵其侈。转相仿效。至于无所纪极。尚得曰细故乎。诗云。商邑翼翼。四方之极。匡衡曰。长安。天子之都。亲承圣化。然其习俗。无以异于远方郡国。来者无所法。则或见侈靡而转效之。以今所见。殆有甚于衡言者矣。都下之民。其葬薶也。车袭以重翣。皆用彩绣纨锦。缀以流苏。五色陆离。陈偶车寓马。旌旗幢卤簿。音乐雅奏。属于路者将千人。其于嫁娶也。皆用缯彩金翠珠玑饰舆马。辎軿塞道。卤簿音乐前导。筐篚珍异之物。不胜名也。属于路者亦将千人。其宴饮宾客。必于酒楼。盛陈乐部伶童。必曲尽亵昵之态为笑乐。尊卑少长。洋洋纵观无所避。或继以夜。一宴之费。至数百缗。其妇女不坐房闼。盛饰观剧。觞宴酒楼。被服器用。必取珍丽。工巧相胜。市之江淮南粤不足。又市之数万里之番舶夷货。辐辏萃都下。其始犹贵家为之。后则富商大贾为之。后则中户为之。最后则极贫小户亦为之。询其故。大抵取办于子钱醵金。不若是者。不得齿于平民。昔西晋之时。石崇王恺。最号为汰侈。武帝又纵之。民化于奢。遂成风俗。唐中宗元宗时亦然。厥后卒召祸乱。彼犹豪者为之。今则窭人子尽为之。争相炫耀为奢丽至如此。京尹不之诘。公卿大夫不之忧。贾谊曰。俗流失世败坏。因恬不知怪。虑不动于耳目。以为是适然。嗟乎。此岂细故哉。因是奢丽遂生巧伪。失四民之业。趋末作之途。耗物力。弃廉耻。渐且至于冒上亡等。然后以刑罚随其后。不能正矣。古之良吏。为民条嫁娶丧葬仪品。卖偶车马下里伪物者弃之道。俗遂化于礼让。夫法禁已然之后。礼施将然之前。俗侈靡极矣。法既不禁。教又不施。嗟乎。将听其自转耶。抑且以为细故而忽之耶。

　　　纠慢篇

政非能慢也。法为之也。法非能慢也。法繁者为之也。立法以防獘。法固不能胜獘也。在神明其意而已。谓法不足防獘。朝取一法焉增设之。暮取一人焉增置之。立法外之法。又立法外之人。互相程督。互相检校。事功在簿书。殿最在奏报。赏罚进退在稽覆。法愈繁密。奉法者愈受牵制。举动日在咎过中。知有法而不知有政。胥吏之黠者。乘其牵制。反得高下比附。罔利营私。无所不至。故以言乎纪纲。非不日求整饬也。而旷废偷惰者如故。以言乎财赋。非不日求撙节也。而侵冒耗减者如故。以言乎农田水利户口保甲。非不日求修举也。而饰虚词寡实效。以言乎军戎。非不日求搜练也。而将贪士懦。器甲朽钝。战守无可任。中外上下。皆务为宽靖周详。一切爱民课吏澹灾恤刑诸美政。大抵取具文而已。甚者大臣无敢为独任之誉谤。人主不能为破格之威惠。而匹夫反得以恣睢无忌。自行其意。嘻。其慢甚矣。是岂非法繁不能举其政。积渐以至于此欤。此而不纠。无为贵政。纠之如何。曰。上者莫如断。其次莫如质。断则果而必行。政斯肃矣。质则简而易行。政斯达矣。人君举事。揆之于理。询之于众。稽之于古。度之于今。可以无失矣。断而行之。法随之以出者也。文胜则法胜。救文之獘必在质。断且质。何有于慢。昔诸葛亮尝以此治蜀矣。非独亮也。东汉之末。政体极慢矣。自仲长统崔寔之流。皆欲以猛纠之。蜀先主魏武帝吴大帝。亦皆用综核之术。绳宽而警惰。诚救其獘也。或曰。子所称。特治一国之术耳。治天下者。岂尚猛哉。曰。猛非治道之中。然以之纠慢则宜。以其断且质也。

汉文帝最为宽仁矣。然勋贵如绛侯。有过则免就国。亲如淮南薄昭不少贷。始虽以金缯饵匈奴。后乃赫然讲武。命三将屯军备边。逐虏出塞。此岂牵制于法者所能哉。善乎管仲之言曰。独断者。微密之营垒也。又曰。未有能多禁而多止者也。荀卿之言曰。法者治之端也。君子者法之原也。又曰。主好要。则百事详察。此数言。昭然于政体所在。断以定之。质以运之。而慢无不纠矣。

　右续枢言九篇。监利王子寿官刑曹时之所著也。子寿曩作枢言十六篇。规切时事。姚子春木比之申鉴中说。今时又异矣。天下苦于财力之绌。海疆晏然抱无形之忧。而边地盗贼。时时窃发。子寿尝为予言。天下之事。任法者敝。任人者强。兵虽疲。财虽匮。得其人而治之。不难振也。故其所著书。曰君臣。

曰信臣。曰明是。曰七蠹。曰谋备。曰防侈纠慢。独于官才恳恳详言之。分上下篇。其意以谓天下之要。人才而已。人才之为我用。赏罚而已。今之为法。限于成格。或疏于巨而核于细。至其取士止进士一途。不足以尽天下之才之选。宜设特科。如古之贤良方正。直言极谏。以收天下方闻硕儒趋死不顾利害之士。严其功罪而甄拔之。又谓官人之柄。在吏兵二尚书。非知兵知人者。不得居其职。朝廷惟宰执卿贰。天子自。其余尽以责吏兵二部。使官必当其才。才必尽其用也。诚推是言以施于世。其补于治道岂少哉。惜乎子寿将归而其道莫之行。其官又卑。而言亦莫之信也。古之君子。不有得于身。必有得于后。子寿归矣。固不与驰骋当世求声利者。较一时得失。养亲著书。诚有以自乐也。吾独谓子寿退居荆湘间。举酒放歌。登高以望大湖。滔滔而莫之拯也。其能恝然无所动于中耶。乙巳仲冬桂林朱琦。

　　法意　　　
刘醇

为政之要。用法而不使意过乎法。意过乎法。则民不仇法而仇意。不仇法而仇意。非长民者之利也。彼私铸私贩亡命之徒。奸民之未遽为盗贼者耳。立法以惩奸。使之有所畏而不敢肆。如是足矣。持之过急。彼知吾意之所在。蹙蹙然无所容其身。不相率变为盗贼不止。夫结网所以捕鱼。一旦巨鱼触饵。则奋身决网而去。波涛震沸。渔父不免有覆舟之患。故善钓者取勿尽。善治者法勿苛。

　　修政论　　　
薛福保

天下之獘。方其隐伏于庶事之间而未其征。此其患必中于异日。而犹可以茍一朝之安也。及其为獘。既上下皆知其不便于天下。则必更张而损益之。然后可以措百世之安也。　国家以六部分统庶政。其为法穷尽万变。纤悉具备。可谓勤且详矣。然尝谓由今之道。虽商鞅之严惨。不能必举其政而一日措之天下。往者天下全盛。书吏一纸下各行省。驱动若指臂。自州郡以上。簿书期会。未尝乖迕毫发。事不合。辄中骏。事权可谓至一。纪纲可谓至肃。然而谓之不可措之天下者何也。天下事实百不一达于上。而各务迂回其情事以合部例。部中虽知其然。亦惟是空文之兢兢。其事之下部议。与部之符檄下者。类皆不问事势。而区区惟例之求。然则虽有号为勤慎明习故事者。实乃自困于荒幻碎敝之故纸。而非能有裨于天下。如是而必曰吾法之行则是必利奸吏也。且天下至大也。事变至多也。一切挈而归之于部。责任至重也。而今之尚书侍郎。苟非直军机者。人之视之。与其自视。皆若闲曹。然一部之政。权出于七。而法之歧至于不可穷。官而法歧。则官各以事相诿。而法日益重。官日益轻。以甚轻之官而投之胶扰丛脞之地。奸吏阴拱其困。而前眩其聪明。虽有明果之士。亦宜其气沮势屈。束手坐视。而无所济。夫身之使四肢也。以独驭众也。故四肢惟所使而不疲。然则法不。官不省。而欲百事之修举。不可得矣。为今计者。宜博求天下通知古今者集于部。使从尚书等修旧令。其不切事势。与其歧且复者。皆汰去。则法。而可以委其重于官。官之。固非难减也。不获减。则使侍郎各判数司。而尚书总其成。一以其职责之。然后可以通上下之情。而综名实之数。一内外之志。而赴事机之会。权出于上。而吏无所容其奸焉。则所谓官得其职。事得其理者。其必由此矣。嗟夫。变故者。法制之疾疢也。聪明者。变故之药石也。有天下者。当与忠信才杰之人共天下。放废聪明。而欲恃一切之法制以禁变故。则疾且寖深而不救。然而天下之患。此固非一朝也。知其为患。而欲措百世之安者。其必有以易此也欤。

　　富教论　　　
王

自夫子有富教之说。而千古圣君贤相。殚心竭力以图国家之政。未有外此两端者也。夫以尧舜之知。不能物。惟当务之为急。方今图政而求所谓当务之急者有二焉。复祖制以裕财用。变士习以振风俗而已。尝考顺治八年。始造钞十二万有奇。自后岁以为常。至十八年。因国用充余停止。窃叹此为自古足财之良策。而惜乎未尽其用也。考之前朝。周之质剂。唐之飞钱。其为用钞之原无论已。宋太祖始立便钱务。宋仁宗始立交子务。南渡之后。宋孝宗金世宗元世祖明太祖成祖皆行钞法。然则钞本盛世之所行。而非至末世而始用明矣。特其末流不免多獘耳。今诚能鉴其獘而尽去之。则立法至善。可以专享其利而不受其害。大抵钞之弊有三。一患于伪造者多。一患于昏烂倒换。一患于壅滞不行。然而其獘皆易去也。盖特造佳纸。多为印识。随处立辨钞之人。犯者严刑。告者重赏。则伪造可保其必无也。造作精工。装潢糊裱。既不易于腐烂。即有昏暗。准其纳赋。解部焚毁。则倒换可无庸也。禁铜而以钞买之。铸钱为三等。或当百。或当十。或当一。以辅钞法。而国课一皆收钞。使民乐于行钞。又谁用携持不便之白镪乎。由是银价日贱。将不禁而自废。则用钞必不壅滞也。奈之何不去其獘。而转废其利哉。夫钞者欲造百万即百万。欲造千万即千万。取利莫大于是。而未尝损百姓之分毫。又何惮而不为。且今民间自用会票钱票。与钞何异。岂有可行于下而反不可行于上者乎。然而今之士大夫。竟不知其利者。一由于考古未详。但见史臣言钞之有獘。而不知前人立法尚未精也。一由于人情未谙。但疑百姓未以虚换实。而不知其大便于今之民也。语曰。利不百不变法。今以钞之利。较之用银。岂止百倍而已哉。国家既操钱币之权。则财用大足。一切山泽之利。皆可弛以予民。由是官加俸。吏加禄。田赋可减。关税可轻。欲兴水利。则开垦有资。欲务积储。则籴贩有本。士之才者养之。民之贫者振之。利国利民。计无有便于此者矣。余别有钱币刍言一书

若夫风俗之源。由于士习。士者。上为官僚所从出。下为齐民所表率。不可不谨。方今士习之坏。在习为时文以邀科第。而不知贵躬行。重博学也。今虽未能遽革时文之法。要不可无以风示之。窃观　　　圣祖仁皇帝时。征关中处士李容。不至。特　赐关中大儒四字褒之。此士所以闻风景慕。而天下多理学之儒也。又开博学宏词科。此士所以皆务读书。而朝廷多博古通今之儒也。今诚令督抚荐举理学名儒。与博学通儒。试而取之。试之极严。取之极少。冒滥者罪其举主。则大臣不敢徇情滥举。其得举者。即不必尽予以官。而名实所存。已足以振士之气。而洗专务时文之陋矣。于是又从而教导之。教导之法。在各县教官与院长。方今为教官者。或年已笃老。或才力不胜为县令。使之改教。是直以教官为养老藏庸之所。又安望其化导士子耶。夫教官有师儒之任。朱子谓不可使年少者为之。然亦不可令笃老者居之。其教士子。将教以修齐治平之道也。安有为知县且不胜任。而可使之为教官者。故教官宜慎择其人而优其礼也。方今书院之山长。多督抚所荐私人。宜为之严定其法。院长不拘名位。必有闻望著述者。方可居之。每县院长。必以其名报部。督抚欲荐人。必先以其人学问著述奏闻。如有督抚私荐。而县官听受者并罪之。院长既得其人。或书院经费不敷。则募富户捐资生息而奖赏之。必优其院长之束修。丰其子弟之膏火。葺其屋宇使可居。严其课试使无怠。而又多购书籍。使高材者得以诵读。如此则书院之名实称矣。于是又从而约束之。约束之者。莫善于习礼。窃谓　　钦定大清通礼。宜每生各给一部。其中士庶人礼有未备。更增补之。使冠昏丧祭。依此而行。凡贫不能如礼者听之。富而过于礼者罚之。士不遵礼者教官责之。盖使为士者心术正。品行端。学问博。礼节娴。以之入仕。则官方必肃。以之化民。则观感必速。善政善教。道无有过于此者矣。之二者。富教之大端。当今之急务也。

　　变法说　　　
黄式三

谓法必待变乎。秦甘龙曰。知者不变法而治。缘法而治者。吏习而民安之。甘龙之言非诬也。谓法不可变乎。汉董子曰。琴瑟不调。甚者必解而更张之。为政而不行。甚者必变而更化之。董子之言非诬也。谓法可变而遽变乎。唐陆宣公曰。革獘化人。事当有渐。又曰。凡欲拯其积獘。须穷致獘之由。时獘则但理其时。法獘则全革其法。而又揆新校旧。虑远图难。利害非相悬。固不苟变。宣公之言非诬也。今夫古今政事因革之故。详于通典通考。而一代之制度。历朝各有成律。唐宋以律试士。名为律学。以示画一。宋程子曰。为治者。须于今之法度。处得其当。方为合义。明薛敬轩曰。律犹八分书。为政以法律为师。既知律己。又可治人。然则历朝之法律。未尝非先王之道也。道有偏而不起之处。政始有眊而不行。善持法者。修举废堕。次第复之。其于时獘。不已去泰去甚乎。甘龙戒商鞅所谓缘法而治者盖如此。董子言变法者何也。汉承秦獘。除之未尽。欲新王化。必自除秕政始。以随俗为通变。以习非为守常。未可以兴治也。后世之政。有刱始衰乱。本为苟且之术。而遂奉为科律者。如两税不较丁中。以唐乱籍亡。而杨炎刱为之。礼部糊名考试。不复拣择文行。以宋陈彭年恨己之轻俊被黜。而刱为之。铨选不问贤愚。嫥以停解日月为断。以后魏羽林崛强。而崔亮刱为之。自流溯源。识者致慨。有伊吕周召出。必有以变通之矣。推董子变法之言。凡通典通考。所录名人之奏议。有实可行者。率例此。然而董子言更其甚者。宣公言利害相悬。而始革法。意有异欤。当獘法流行之极。上下共患。贤愚同慨。因势顺导。而变通之。既合人心好恶之心。而复权其大小轻重。不爽乎则。易所谓己日乃孚革而信之者矣。虽然。不可以骤也。易之卦革去故也。鼎取新也。震起也。艮止也。而继之以渐。事固有天下共知其非。而骤为变更。激成祸败。往往有甚于前日之因循者矣。汉书龚遂曰。治乱绳者不可急。缓之然后可治。抑不观之天乎。一寒一暑。徐运不迫。政亦如之。寒暑遽变而人病政事遽变而国病。

　　变法论　　　
王

万世不可变者道也。随时有必变者法也。操不变之道以御必变之法。此圣人所以尽裁成辅相之功。而天下可以久安而长治。何者。王者之立法也。有利必有獘。方其立法之初。但见其利而未见其獘。行之既久。则利尽而獘生。故自古无不獘之法。而贵乎有救獘之人。小獘则小变。大獘则大变。苟不得其人。则虽变其法。而无以救其獘。故变法之道。又在于得其人而相其时势为之也。昔者宋神宗之世。贤材林立。法度渐弛。则议变法。未有过于此时者。而王安石以执拗之才。刚愎自用。举动不当。为天下笑。于是后世斗筲庸碌之臣。率皆安于因循积玩。而不敢有所作为于当世。间有豪杰之士。欲谈天下经济。则众必相与排之。曰是又一王安石也。呜呼。何其不思之甚乎。夫国家之立法。犹医者之用药也。古人方剂。善用之可以祛病。而误用之则足以杀人。今有一庸医误用古方。世人不咎其学术之不精。而遂欲举黄帝之素问神农之本草而弃之。亦且惑矣。夫安石。是庸医之误用药而病不治者也。因循积玩之臣。是坐视其病而不为之服药求医者也。二者皆足以致死。夫天下之病多矣。世岂无精于扁鹊仓公之术者。而奈何不使之切脉而用方也哉。余尝上下千古。而叹圣贤之得志也。必举一代之獘法而尽变之。故国家治乱兴亡之数。不敢归之天运。而尽以责之于人事。昔尧分天下为九州岛。舜改为十二州。禹复改为九州岛。不嫌于屡变也。孔子曰。齐一变至于鲁。鲁一变至于道。是孔子固欲变鲁俗也。颜渊问为邦。而告以四代之礼乐。是孔子固欲变周法也。又曰。三年无改于父之道。可谓孝矣。明其为道。故无改也。如其非道。则必改之。惟改其事而仍无改于道。斯之谓孝。而岂如宋哲宗明高拱之所谓无改也哉。孟子曰。遵先王之法而过者。未之有也。夫欲遵先王之法。则必变战国之法矣。又曰。由今之道。无变今之俗。虽与之天下。不能一朝居也。盖亟亟乎欲变法矣。行九一。立学校。去关税。斯孟子所为变法也。春秋时善变法者。莫如子产。伍田畴。褚衣冠。国人欲杀之而不顾也。卒以治郑。汉文帝时。贾谊欲变法。文帝不能行。而七国之难。发于景帝。至武帝用主父偃之策。诸侯帖然。岂非变法之效乎。世徒以曹参为善守法。不知参幸承萧何之后。立法未久。而未见其獘耳。苟行之数十年。或百年。吾知百獘丛生。即参亦不能守矣。善夫宋主之言曰。宰相须用读书人。盖谓其通古今而知变也。若徒取其拘守成法而已。则择一胥吏而相之可也。安在其必用读书哉。然亦有读书而不知通变如安石者。则以其徒知法之当变。而于所以为变法之本者有未尽焉。固未可谓之善读书也。夫为政之道。莫善于易。易有三义焉。不易者道也。变易者法也。易简者道寓于法也。故曰。通其变。使民不倦。又曰。革而当。其悔乃亡。要之王者之法。或数百年而必变。或数十年而必变。有众人皆欲变。而变之果获其利。有众人皆不欲变。而变之亦获其利。有变之而利止于一时利止于一方。有变之而利及于天下利及于万世。有法之大体不变。而仅变其节目以从事者。有大变其法。而矫枉不嫌于过正者。要皆有道之不可变者以持之。而无所私焉。呜呼。此未可与庸臣论也。

　　商鞅变法论　　　
杨绍文

凡人之智。不患于不能知不能行。而患于不能行而又不能不知。不能知不能行。不足以救天下之祸。不能行而又不能不知。适足以致天下之祸。人之情。莫不好行其能。不能者自知果无能也。将亦不强为能。即虽为能。人亦将无以信之。不能行而不能不知。则己必曰我能矣。而人见其言有以过人也。于是亦从而听其言。商鞅之变法也。可谓忠于秦矣。非独忠于秦。并忠于天下。三代圣人之治天下也。通其变。使民不倦。盖夏之敝。蠢而愚。乔而野。朴而不文。是非质无以救之。故商人易之以尊神。商之敝也。荡而不静。胜而无耻。文而不惭。贼而敝。是可无以易之乎。孔子曰。殷周之道。不胜民。殷之敝流为无耻。故以礼养其廉。周之敝流为诈。则不得不探其隐而除其垢。吾观战国时。天下不知尊王。七国相伐。惟雄是尊。是虽天道之无常。亦积弱之势乎。周官曰。刑乱国用重典。孟子亦云。及是时明其政刑。鞅盖察古今之变。知易周之道。在整一民心而用之。不得其本。故立威于弃灰之忍而不顾也。说者谓鞅之罪。在开阡陌。破井田。先圣王之法。于是尽灭。夫管子之治齐也。参其国而伍其鄙。定民之居。成民之事。孟子说井田之制。多与周礼不合。大人因时制事。盖无有不变者矣。鞅亦二子之意也。而至于亡秦者。才不足以制作。故多戾于古。惜乎。商鞅知救敝之道。而不知用救之法也。

　　封建郡县说　　　
俞樾

自秦废封建。以郡县治之。遂为万世不易之法。论者以为如冬裘夏葛之各适其时耳。吾谓封建必以郡县之法行之。郡县必以封建之法辅之。两者并用然后无獘。古者天子畿内。其地千里。千里之中。有六乡六遂之制。即郡县之法也。其外以八州之地。为一千六百八十国。五国则有长。十国则有帅。三十国则有正。二百一十国则有伯。凡八百五十六正。一百六十八帅。三百三十六长。分而属于天子之老二人曰二伯。此其大小相制。内外相维。亦即郡县之法也。自齐桓晋文兴。而诸侯以力相胜。其地大。其国强。则遂为之长。天下之诸侯。聚而听命乎盟主。而属长连帅之制。荡然无存。自此天下之势。散而无纪。至秦而同归于尽。吾故曰封建必以郡县之法行之。然后无獘。虽然。郡县之世。亦岂可以废封建乎哉。世以罢侯置守为始皇。夫罢侯置守未失也。其失在乎专用郡县而不复存封建之制。方秦初并天下。李斯言置诸侯不便。丞相绾等言燕齐地远宜置王。而始皇曰。廷尉议是。夫使始皇取绾与斯之议而兼用之。内地置守尉监。而远地置王。则夫陈胜者。安能起陇亩之中而乱天下哉。且亦何畏乎匈奴。而竭天下之力以筑长城也哉。是故郡县亦必以封建之法辅之而后无獘也。呜呼。宋之已事。可以观矣。宋太祖既有天下。以为中国之患。莫大乎藩镇。于是罢节度使。而以文臣领郡。为强干弱枝之计。然而河东之折氏。灵武之李氏。则犹许其世袭如故也。其后议者以世袭不便。移李氏于陕西。而灵武之失不旋踵矣。然则内地郡县。而边地封建。固有天下者之长计也。世之论者自唐以前皆是封建而非郡县。自唐以后皆右郡县而左封建。胥一偏之见而已矣。

　　读曹参传书后　　　
龙启瑞

史称曹参代萧何为相。举事无所变更。一遵何约束。吏及宾客。见参不事事。来者皆欲有言。参辄饮以醇酒。终莫得开说以为常。世因以此贤之。龙子读之而叹曰。参之贤果仅及此哉。此去以私意乱法祸天下者一等耳。乌得贤。参果贤。党跻汉德于唐虞三代之盛。安幸其脱于区区之暴秦。遂恬然高卧。而不知所有事也。参之时。天下未为大治也。母后擅权于内。匈奴凭陵于外。凡后世贾谊董仲舒所言。风俗之未厚。经制之未定。礼教之未修。更化之未速。其流极至景武之世。其源皆自参之时发之。参果为天下材。当易其抵冒殊扞之习。改弦更张。遏绝乱源。修明儒术。佐少主光显高皇之丕绪。而措天下于盘石之宗。其功烈岂仅与刀笔吏比长而已耶。且天下之大。固未尝一日无事也。尧之时曰万几。舜之志曰百志。古圣人处太平之世。则以不能久安长治为忧。其身未尽乎一日。则必有数十百年之计。如参所为。固足以自完其身而己。且参独幸而薨于孝惠之世耳。使天假之年。得见吕后产禄之事。不知参将以歌謼日饮者治之耶。抑皇然虑患之不暇给耶。或曰参之时。天下新脱于兵革。元元之民。莫不乐安于无事。夫有为者非扰民之谓也。朝廷震动恪恭于上。而百姓相与嬉游于下。吾日事事焉。而天下不见有为之。此非参所能及也。参之智。仅足以自知。能不及何。故兢兢焉守成法而莫之敢易。其与夫变法召乱者固贤矣。后之人处有事之时。而托不事事之名以为高者。其鲜不开天下之乱源也哉。

　　读纵囚论书后　　　
高延第

文忠此论。特假往事。以明治天下者之正法。且为当时一岁再赦发也。观末篇议论。规切时事之意。益可见矣。或乃藉此以疵议太宗。则所谓痴人不可与说梦。而于太宗当日情势。亦有所未究也。夫古来官吏纵囚。去而自归。史传多载之。不独太宗为然。岂尽如文忠之论。皆阴示以来而赦之之意。而后出于此乎。观太宗欲伐高丽。郡国少年。千百为辈。结束资装。自申有司。不须县官资粮。愿效死辽东。此又孰为招致而为此乎。夫从古开国之君。其所以耸动天下者。自有一番气概。而且法令简易。君民气息相通。故其感召甚易。未可以末世诡薄苟且之情测之也。尝慨自宋以来。惟以文书法令为事。君民之闲格塞不通。其赏之也以为法令应尔。非人君所得而夺也。其罪之也以为法令应尔。非人君所得而加也。举古今帝王振厉天下之术。一归于法。人君一无所与。天下之人亦规规然惟法之知。而视其君不啻虚器偶人。略无所感动于其心。伪巧相遁。真意日漓。在上者无忠厚恻怛之风。在下者无激发纯固之气。上下维系绝灭已久。岂徒不及三代。其去汉唐亦已远矣。世之愚儒。乃转以此为从来圣贤治天下之公心公法。无庸一人措意于其闲者。独不思用法者。非天子与有司乎。夫天子以为不可措意。举而归之有司。有司以为不可措意。而授之僚吏。僚吏以为不可措意。检校格令。举而加之于百姓。诚所谓至平至公矣。然于古人振作鼓舞之意。已不相侔。且苟为如此而后可以治天下。则虽籧篨戚施之人。置簿书于其前。亦可以兴郅治召太平。又安事夫选贤良招武猛。博求于簿书文具之外为哉。况天子虽不措意于其闲。而彼公卿大夫百司之人。高下其心。以市恩立威而罔势利。比比然也。是则法令者。天子不得尺寸踰。而下之人。反得而窃之。虽有一二奉公之人。固已不胜百夫之挠。又况此一成之法。本不足以尽天下亿兆人之情乎。世儒不察。见古人于刑赏之闲。偶有一二操纵不如法者。辄举正法以绳之。是惟恐文书法令束缚之不固。而欲上下之人贸贸然不相知。而惟法之从。至于人心愈伪。人材愈猥。其久也。并此区区之法。亦名存而实亡。其为祸岂浅鲜哉。学古之士。慎勿徇一人一时之说。而昧于治御天下之大权。则神明不滞。庶可与语通变不倦之说也夫。

　　明代食兵二政录序　　　
魏源

以三代之盛。而殷因于夏礼。周因于殷礼。是以论语监二代。荀卿法后王。而王者必敬前代二王之后。岂非以法制因革损益。固前事之师哉。我　朝之胜国曰明代。凡中外官制。律例。赋额。兵额。大都因明制而损益之。故其流极变迁。得失切劘之故。莫近于明。明中叶以后之主德无足论。论其祖宗朝之制度。异今日者。则莫如大兵大役之派民加赋。末年遂以是亡国。而方其盛时。则亦以此不致别筹国用。举天下仕进。一出于科目。无他途杂乎其间。无色目人分占其间。无论甲乙一第。未有终身不沾一禄者。内而部曹。外而守令。未有需次数年十数年始补一缺者。遇铨选乏人。则辄起废田间。旋踵录用。士之得官也易。复官也易。则其视去官也不难。又士自成进士释褐以后。则不复以声律点画为重。士得以讲求有用之学。故中材之士。往往磨厉奋发。危言危行。无所瞻顾。凡本兵吏部文武之任。往往有非常豪杰出乎其间。虽佚君乱政屡作。相与维持匡救而不遽亡。使非四方税榷太监扰其下。主兵太监掣其外。司礼太监阿柄倒其上。则虽偶有大兵大役之加派。民不致乱也。虽有外侮内讧之交迫。兵不致亡也。是明代之得在于清仕途培士气。其失在于大权旁落。而加派练饷。门户党援。则其变证也。无一岁不虞河患。无一岁不筹河费。前代未之闻焉。江海惟防倭防盗。不防西洋。夷烟蔓宇内。货币漏海外。病漕病鹾病吏病民之患。前代未之闻焉。内外既无两漏卮。仕途又无两滥竽。无漏卮则国储财。无滥竽则士储材。故虽以宗禄土木神僊之耗蠹。中珰廷杖之摧折。而司农柄兵诸臣。得以随獘随治。病患迭出。人材亦迭出。不至有仰屋呼庚之虞。不至有拊髀乏材之叹。呜呼。治有余之证。易于治不足之证。明中叶以前之证。其尚有余乎。有下而无上厥象水。有上而无下厥象火。明中叶以后之证。其犹水欤。　　皇清立国之初。闵民生之困。监胜国之失。首申阉宦重赋之禁。乾隆嘉庆以来。黄河大工。一切发帑。永免力役之征。而　　　赐复蠲租之诏。史不绝书。其重民食也如是。朔南臣服。爟燧不惊。土司改流。万里不警。其靖边患也如是。民生其问。耳不闻苛政。目不见锋镝。而又　　　干纲亲揽。日见臣。日答万几。优礼言官。从不知有廷杖诏狱为何事。其政本肃清。岂独高出明代万万。然而东南之漕运困于输将。中外之仕途困于濡滞。沿边之军饷绌于度支者何哉。黄河无事岁修数百万。有事塞决千百万。无一岁不虞河患。无一岁不筹河费。此前代所无也。夷烟蔓宇内。货币漏海外。漕鹾以此日敝。官民以此日困。此前代所无也。士之穷而在下者。自科举则以声音诂训相高。达而在上者。翰林则以书艺工敏。部曹则以胥史案例为才。举天下人才尽出于无用之一途。此前代所无也。其它宗禄之繁。养兵之费。亦与前世相出入。是以节用爱民。同符三代。而天下事患常出于所备之外。立乎今日以指往昔。异同黑白。病药相发。亦一代得失之林哉。少游京师。好咨掌故。曾以道光五载。为江苏贺方伯辑　　皇朝经世文编。继又念今昔病药之相沿。常以对治而益着。爰复仿宋臣鉴唐。汉臣过秦之谊。故集有明三百年文章论议。言食政之类十有三。曰理财。曰养民。曰赋役。曰税课。曰屯政。曰仓储。曰荒政。曰盐法。曰宗禄。曰水利。曰运河。曰河防。兵政之类二十有四。曰兵制。曰京营。曰亲军召募。曰战军。曰屯饷。曰茶马。曰防守。九边形势。曰蓟镇宣大边防。曰辽东边防。曰西番。曰西南土司。曰朝鲜。御倭。曰款贡。曰盗贼。凡为卷七十有八。劳臣荩士。蒿忧瑰画。粲矣具矣。若夫议礼之聚讼。刑狱之匡救。于今无涉。概不旁录。其辽东边防。事关敌忌。可酌改而不必讳言。则有　　　钦定明史旧例在。有　　　纯皇帝褎熊廷及赠谥殉节诸臣之　　　诏书在。

　　道齐正轨序　　　
钱仪吉

古今有异治乎。无有也。吏犹是也。民犹是也。条教号令犹是也。上之所以愿得于下。下之所以愿奉于上。大抵务安静而知尊亲。古今无以异也。乃后世之治。常不古若者。何也。催科不扰。狱讼不留。隆文教士。读法属民。善矣。然而弱者泣隅。强者捍网。犹往往不绝者。何也。则曰是养之教之之法未备也。然或令焉不行。行焉不效。或稍效而不能以久且大者。又何也。中道疑且退则已耳。诚有志焉。必将仰睎古人良法美意。其行而必效。效而久且大者安在。思其不合以求其合。庶几有利而无獘。或多利而少獘也乎。顾其事散在史册。未有荟萃成书者。高安朱文端公尝撰历代循吏传。取人过严。又删改史文。事或不具。观者惜之。此吾友邹子锺泉所以睪然望古奋笔有述也。取马班以来诸正史。及季平王氏远平邵氏抑之钱氏横云王氏诸别籍。录循良二百七十余人。其文悉仍旧史。不易一字。其事间有不可为法者。则削之。而箸其所以削之之故。其利济之尤大者。与设施之尤精密者。为之论。发明其用意。附于本篇。盖欲明示天下后世士大夫有志于古者。得是编慎思笃行。神而明之。取之各足。用之不穷。以大济于吾民。而古治可复也。则信乎古今无异治也。虽然。自周汉至于明。远矣。其法制变革。风俗推移。岂能一一比而同之乎。姑以郡县之政言之。秦汉之始置郡也。皆有兵。至唐犹因之。大县亦间有焉。中间晋以去郡兵而致寇乱。千令升所谓方岳无钧石之镇。关门无结草之固者也。后代鉴而复之。然而矫枉过正。外重内轻。至于五代藩镇之祸极矣。故宋艺祖不得不改法。而文武异治。以至于今也。则治军异。井田封建之世。田皆在官。国如其家。虽加于什一。犹不遽为桀也。汉以后。取民之制屡变。于是条目分并。公私改易之际。有从其名不知异其实者。有失其名更置其实者。有强齐其名而尤大远其实者。其轻重之不可强同也。固也。而其假手于有司者。在唐宋时。犹有公使倚阁诸名。苟事有便宜。虽专之可也。故朱子戊子封事。谓祖宗旧法。凡州县催理官物。九分以上住催。版曹亦置不问。君民两足。公私俱便。自曾怀用事。始除此法。于是毫分铢两。必登足为限。盖宋南渡后始然矣。迄于元明。地大物博。国用愈烦。遂因而弗革。则用财异。若夫异端曲学俗学利禄之涂众。而士失其为士之则。游民末作淫奇衒鬻之徒。而民失其为民之常。故道多歧。足以沮吾教之事。有非之不敢非者矣。利相贸。足以夺吾养之事。有去之不能去者矣。则士民之待治亦异。

至于气习之刚柔。事势之利害。逾时易地。判然殊绝者。尤不可悉数。乃前后二千年间。考其治。又终无有不同者。何也。在易中孚信及豚鱼吉。诗曰。鼓钟于宫。声闻于外。无他。躬率之而已矣。邹子览其。探其本。故特揭孔子德礼之训以名其书。德者。成于己而后及于物者也。礼者。一日不可去身者也。诚有是二者。施之必恕。劳之必信。虽法制风俗之不同。大抵居后代者稍难于前。为独行者尤难于众。要于吾心之神明。足以周于物。吾身之行事。足以服于人。亦终无能沮之夺之者。故文武同心。何治军之异。凡寮寀之离合视此矣。公私一体。何用财之异。凡举措之废兴准此矣。绝旁骛之涂辙。敬敷人伦。正学兴。而士皆有用矣。简不急之簿书。专心民事。农政劝而民莫不亲矣。显导而默移。一倡而百和。至于教养之政成。而德礼之风。上下成俗。大道之行。刑措之盛。亦无以加兹。而必起于有司之躬率。是故得人尤难。大学平天下必归本于一臣之进贤退不肖。其以此也夫。此诚尧舜禹汤文武周公为治之本意。而千古不易之正轨也。故俗医常药。不足起癃瘵。曲木散材。不足营室居。诚欲复古之治。如是编所列其人也。则必取法焉。邹子表而出之。其忠于事上而亟于惠民者。意在斯乎。邹子官河南有年。士民多诵其治迹。今方昼夜河壖。从搴茭之役。况瘁甚矣。犹时念此书之成。而属予序之。以为有能用此而及于其民。不必吾为之。犹在己也。于虖。其可感也夫。其尤足重也夫。

　　书饶啸渔文后　　　
包世臣

　　饶君文略云。予过揭阳。游于郊。遇鹾馆捕枭客。述前任揭宰桐城姚侯之贤。不知予与侯旧也。谓侯治方万端。姑言所目击者。其时城外居民。各守隘。出隘即道梗。豪强攻掠乡堡。掳人口以勒索。惨酷至无人理。乡堡被毁之人无归。则去为盗。地不能耕。赋税无所出。潮属皆然。而揭为甚。官其土者。如坐漏舟。姚侯揭。先集骁健。而教以击刺步伐之法。次及绅耆。而谕以鉏暴安良之意。时西乡乔林之林。与砧浦之黄。最为大姓。而相仇杀。林姓共四房。亦有自仇杀者。其林居林国祥林守与黄某。尤稽猾。各鸠众数百。日事劫。侯设计弋获。论诛之。侯偶率骁健下乡。遇持火枪者结队行。望见侯。悉没水中。侯命以渔网取之。得五十七人。讯详伏法。揭之盗薮。以十箕头乡为剧。侯率骁健围之。三日获其魁。即先截手足。而后杖毙之。河婆司地。袤延数十里。林箐深密。土豪开质库其中。以济盗。侯斧其林。爇其库。邑人始可通行。又尝捕一凶盗。据供积十八案。侯缚之大竿。命以火枪下铅丸轰之十八出。如其案数。谓非此不足儆凶顽也。侯闻盗。即轻骑往捕。故得不远扬。盗风息。地可耕。故民赋不负。侯以课最握理徭厅。去官日。揭民饮泣走送者数万。而豪强则酌酒相贺。客之言如是。予以为治乱民如斩乱丝。非武健不胜。儒懦者溺其职矣。使侯得竟所施。当进于此。卷怀而去。惜哉。侯之弟石甫。在闽任厅县时。如侯在揭。今天下易肇乱之郡凡十数。广东则惠潮。福建则台湾。江右则南赣。江苏则淮徐。安徽则凤颍。河南则南汝光。陕西则南山。皆宜特选能者。授便宜。不拘文法。有成绩。则加秩赐金。使久于其任。既久。乃超擢大僚。许举贤自代。而保任其终始。侯之兄弟。实可当此任矣。

道光廿有五年三月。伯山辞大定守。归老白门。登岸即相过。握手道契阔。曰。吾子出山未几。旋遂初衣。吾侪中不忘平生之言者。殆无异人。余作令临漳时。依侍慈训。其行事附见吾子所譔先母传。拣发广东。补揭阳。置身矢石火中。与乱民从事者三年。庶几焦思竭才。守贵州。唯尚不失本心耳。无可言者。稍暇。当缕述在粤事质吾子。以乞名世之文。时世臣正病目。及六月。伯山乃出龙岩饶廷襄啸渔所作书客言揭阳宰事见示。啸渔与伯山及其弟石甫友善。亦世臣旧好。为古文辞。闽士莫能先也。世臣受读。卒业。掩卷起。叹曰。呜呼。啸渔诚闽人也。习闽中之官与民仇。以胜为能。何其昧治道之甚耶。夫治道如医道也。医者治病。必审证之寒热。察人之虚实。而为剂。则病去而人安和。故治寒以温剂。治热以凉剂。然人实而证虚。得其道则易如反手。实证虚人。补之则证得其助。攻之则人受其殃。实病既久。则人无不虚。此固良工之所为内手迟回。而不敢率尔处方者也。捕枭客唯知勤捕多杀耳。无足怪。而啸渔为之说曰。治乱民如斩乱丝。意盖本于齐文宣。彼时遇民如薙氏。岂可更污笔舌乎。至谓当不拘文法。便宜从事。加秩赐金。久其任。则本于龚遂传。然龚遂之求不拘文法便宜从事者。乃施抚循之政。以反前此诸公所为。而汉帝以加秩赐金久任之。所以使之优游渐渍。变民心成善俗。非纵之行非法。又日久积威以劫民也。盖丝不得理故乱。乱者理之。故有取乎治。治丝而棼尚不可。况斩乎。易曰。云雷屯。君子以经纶。经纶。皆治丝之事。当屯难之时。必如治丝者。循省以求其端。委曲以引其绪。则乱者就理。而理者顺治。黼黻文章。斯为始事。如见丝乱而即斩。则天下无理丝矣。

龚遂曰。治乱民如治乱绳。不可急也。惟缓之然后可治。书之良史。以为至论。揭阳之乱民。持械结队。而见官即没水。是其乱尚未至如龚遂治渤海虞诩治朝歌时也。虞诩治朝歌。善矣。非此必无以自脱。而临终命子。犹以为悔。孔子曰。子为政。焉用杀。子欲善而民善。老子曰。民不畏死。奈何以死惧之。管子曰。民不可胜。龚遂曰。欲胜之耶。将安之也。至孔子止盗之方。则曰。苟子之不欲。虽赏之不窃。今天下言缺之优者推广东。而广东之优缺。又推三阳。三阳者。潮阳海阳揭阳也。皆潮属。海滨斥卤。故当瘠。地瘠而缺优。其诛求可知也。官诛求于民。必任猾吏。猾吏必构莠民。猾莠交构。民不胜诛求。而求得所当。则黠者附莠。而劲者自为盗。吏恶盗而创为非法。莠民即效之以虐良懦。乃成乱民。于是盗有薮薮日盛。则吏不能制。而缺反瘠。故伯山之揭也。揭为畏途已。而其源实不外此。盖闽粤之乱首械。大姓之公堂。皆积巨赀。乱民觊公堂之赀。而无以攫之。则与他姓构以成械。成则官赂山积。官乐乱民之械以纳贿。乱民乐官之纳贿以开销公堂。故例有械案定。即将公堂分散其族。唯留祭资之专条。然定例后。卒未见有遵行者。盖公堂散。则械息。是官自塞利源也。然后知孔子不欲之言之不可改也。伯山受事固未知其当如是久也。急近功以称用我者之意。故数年间。课已入最。然去官时。豪强相贺。是豪强固在而习未变也。继伯山居其地者。缺必复优。此固近今之所至称赏者。第恐优未久。当必仍伯山未至之旧耳。吕氏曰。威不可专恃。若盐之于味。凡盐之用有所托。不适则败。托威亦然。威恶乎托。托于爱利。爱利之心谕。威乃可行。威甚则爱利之心息。爱利息而疾威则身咎。数十年来。上游之欲威民甚矣。故任武健之吏以疾其威。威之疾至过于乱民。而民之乱未见其有瘳也。着威之尤能者。或及其身少杀减而已。啸渔更持非武健不胜儒懦溺其职之说。盖本于酷吏传序。彼懦者固无适而可矣。啸渔以儒侪之。是恶知儒效乎。龚遂。诗儒也。渤海之治。无媿诵三百焉尔。孝经曰。则天之明。因地之利。以顺天下。是以教不肃而成。其政不严而治。先之以博爱。而民莫遗其亲。陈之以德义。而民兴行。先之以敬让。而民不争。示之以好恶。而民知禁。是儒者之效也。盖地方虽极乱。乱民之数断不及良民什一。唯乱民气聚。则良民无以自保。官仇乱民而不得其道。则良民滋惧。乱民因得肆讹言以愚良民。而使之服从。是良之从乱。皆官为之驱也。儒者为政。必能聚良民之气。良民聚气则乱民势孤。势孤则抚胁从而鉏稔恶。可以惟我之所欲为而莫之梗。久而成俗。则善建不拔善抱不脱者矣。且啸渔所谓非武健不胜者。是胜民之说也。官求胜民。民亦求胜官。官民争胜无已。官必终于不胜。官既不胜。则反事姑息。姑息以扰乱民。所鱼肉者唯良民而已。可不为之寒心哉。善乎。班氏之志刑法也。曰伯夷降典。折民惟刑。言制礼以止刑。犹堤之防溢水也。今堤防陵迟。礼制未立。饥寒并至。穷斯滥溢。豪桀擅私。为之囊橐。奸有所隐。则狃而寖广。此刑之所以蕃也。孔子曰。古之知法者。能省刑。本也。今之知法者。不失有罪。末矣。今承衰周暴秦之后。民既不畏。又曾不耻。故俗之能吏。公以杀盗为威。专杀者胜任。奉法者不治。乱名伤制。不可胜条。是以网密而奸不塞。刑着而民愈嫚。诚以礼乐阙而刑不正也。此固非今州县所能举。而亦今州县所当知也。伯山石甫皆与世臣善。皆负绝人之姿。善读书。伯山尤习久。世臣既见啸渔文。谓其文不足重伯山。而深虑其误来者。伯山虽老矣。好善不倦。非不能受尽言人也。故书复伯山。并以谇斯世真儒焉。

　　书包倦翁安吴四种后　　　
丁晏

倦翁与余交契三十年。既成安吴四种。亟寄一部以示余。余读其文。激宕遒美。其敷陈剀切。皆经世之言。有关国计民生。不为空无用之学。近儒之魁士名人也。余独惜其好言利以贻无穷之害。倦翁好奇人也。以好奇之过。敢为大言。訾毁成法。变更旧章。务为可惊可喜之论。以炫世骇俗。而不意其害之至此极也。夫漕运官盐。　国家之成法也。积久行之。不能无獘。然当其遵行之时。国用殷富。民生蕃庶。利与獘相乘。未见其害之甚也。倦翁必欲变漕运为海道。变官盐为票商。狃目前之利。驯至海运票引既成。而漕艘盐船水手捆工数十万之闲民。嗷嗷无食。其势不为盗贼不止。于是揭竿亡命之徒。乘间而起。蹂躏数省。焚掠累年而未已。向之所谓利者。已付无何有之乡。而其为害有不可胜言者矣。其始言利之计。始于一二书生。久之浸淫幕府。为大僚者。染功利之近习。昧经世之远图。误信而强行之。务隳旧章。破败决裂。已成不可收拾之势。而国用民生。交受其困。及乎贼氛既张。民之伤残至酷。岂非人事使之然哉。呜呼。读书不过圣贤经传便成名儒。谓能得海外奇书者妄也。治世不过古今成法便为善俗。谓能建当时奇策者尤妄也。孟子首戒言利。率由旧章。今之人好言利。而轻改旧章。专与孟子相反。何其戾也。忆丙子秋。余在白下。吴门王亮生示余钞币刍言。余不以为然。谓轻钱行钞。必无利而有害。丙申春。余在都中。宜黄黄树斋鸿胪示余禁洋烟疏稿。请塞漏卮以培国本。座客皆交口赞之。余独嘿无一言。树斋固问之。余曰。不禁则民日以弱。中国必疲。禁则利在所争。外夷必畔。且禁烟当以民命为重。不当计利。立法当以中国为先。不当扰夷。坐客亦不以余言为然。迄乎钞法行而钱法大坏。洋烟禁而边衅大开。孰非变法者作之俑乎。余深慨夫变法者之言利。旧章虽存。不能骤复。国用民生。日受其害而靡所底也。故自附于倦翁之诤友。为之书后以正之。

　　送倭艮峰先生序　　　
孙衣言

艮峰先生与予同直上书房者将逾年。意相得也。然予尝言诸　皇子在上书房读书。辨色而入。日晡而退。每日习国语蒙古语。关数石之弓毕。则师傅授之书。自四子诸经史。以至汉唐以来之文章。杜甫韩愈李白之诗。及近时场屋之所谓试帖。名人之书法。无所不学。一日所读书。积几案上盈尺。所少亦十数卷。卷读数十百。读已则背而诵。已而复读。校时刻。按程品。而恐其不给。虽其年稍长。可与言义理矣。然掩卷而不能诵。则不谓之读也。尽一日之力。而无须臾之暇。以优柔之。讲贯之。起而视日影。至其时。则可以卷书去矣。教者以为然。学者以为然。夫诸　皇子之为学。与士庶人固不同矣。士庶人之子弟。以为记诵词章也。以为将应有司之求也。然亦陋者之所为。苟有志于学。则不如是矣。诸　皇子之为学则异矣。义理之不明。事务之不讲。古今成败之不知。皇皇于口耳之闲。以求毕其日力。教焉而不知其用。学焉而不知其味。盖非所以为学也。闲为倭先生言之。先生以为然。既而质诸人人。则曰。此法固然也。夫法则固有然矣。然而始之为法者必有意焉。不求其意而但循于法。此未尝有法也。苟托于法以自便者之所为也。彼以为求其意。其事将有不可穷。而功固不可即效。法则固有其焉。循循于其。人以我之日有事也。而我犹得自处于无过。然而天下之事。溃败糜烂于冥昧之中而不可为者。大抵循法而不知其意者之为之也。岂独学之一端哉。艮峰先生在书房既久。有盛京礼部侍郎之　命。盛京国家兴王地。其民敦厚而质直。易于为教。而礼部之职。有化导涵养之事焉。又以留都节目阔。异于京部之簿书局促。不可以行吾之意也。以先生之学。举其法之大端。而精求其意。则于国家根本重地。所以正人心厚风俗者。其为益非徒书房之比也。然吾闻今日之为盛京者。乃往往乐其易。以为无事。夫以为无事。则亦所谓托于法以自便者矣。此必非先生之所为也。于是同在书房者七人。于先生之行。治具以为别。而予复申所尝与先生言者。以为之序。
</div>
    <div class="pagination">
<a href="皇朝经世文续编_page32.html">上一页</a><span>...</span><a href="皇朝经世文续编_page28.html">28</a><a href="皇朝经世文续编_page29.html">29</a><a href="皇朝经世文续编_page30.html">30</a><a href="皇朝经世文续编_page31.html">31</a><a href="皇朝经世文续编_page32.html">32</a><span class="current-page">33</span><a href="皇朝经世文续编_page34.html">34</a><a href="皇朝经世文续编_page35.html">35</a><a href="皇朝经世文续编_page36.html">36</a><a href="皇朝经世文续编_page37.html">37</a><a href="皇朝经世文续编_page38.html">38</a><span>...</span><a href="皇朝经世文续编_page34.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
