<!DOCTYPE html>
<html>
<head>
    <meta charset="UTF-8">
    <title>皇明经世文编 - 第 13 页/共 172 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇明经世文编 - 第 13 页/共 172 页</h1>
    <div class="content">　　题为抚安军民事、奉敕尔等即晓谕抚安人民、各安生业、毋令惊惶、但不用心抚恤、致小民失所、或因而生事为非、俱重罪不宥、尔三司仍各委的当堂上官、作急前来镇守、代州一带沿边地方、提督鴈门关官军、守把关口、严谨、设备防慎、本司巳委左参议罗恪前、去会同提督守备外、切照山西地方极临边境、所属官吏军民人等、钦蒙　皇上洪福厚恩、不知兵者八十余年矣、所以终岁勤动、僭运边诸、供给军饷、冀卫民生、岂期大同一旦失机、致贼长奸、逞凶杀虏、腹里横行、如入无人之境、远劳　圣虑、率师亲征、人心巳安、贼必远遁、然恐此寇诡、诈百端、奸计万状、或诈降、或请和。或去而复来。或散而复合。或设伏我要冲。或邀截我归路。或声东而击西。或佯北而突南。或攻城搜山。而刼虏我民财。或出哨安营。而窥伺我兵势虽万无此虞。亦不可不为先备也。如蒙准言、乞多择智谋大将、挑选精锐骑兵、每一营用总兵一员、参将二员、骑兵或一万、或二万、不可过多。多则难择。惟在三令五申之严。须用四首八尾之法。布列安营守卫行在。先发夜不收微行、以潜觑其动静。次发游奕先锋、升高以观其隐伏、量敌而进、虑胜而会、然后发兵四出、策兵继从分彼之势破彼之谋各自为正奇。夹击其左右。或攻其无备。或出其不意。或剿其夜后。或捣其暮归。或据险以乘之。或多方以误之勿拘于一营勿局于一阵或设伏以邀截其归路。或出奇以夹击其奔冲。务要左右相援。首尾相应。切不可孤军深入。亦不可追逼穷寇。慎防佯北之诈。谨备奔冲之突。凡敢勇当先杀贼有功者。则速升赏。畏法迯遁。不行策应者。则速责罚。以励我兵势。以奋我兵威。使彼虏无所加。众无所用。立见孤奔彘突、胆丧心摧、决胜于须臾、安边于悠久、则宗社幸甚、天下幸甚、兵法有曰、兵贵拙速、不尚巧迟、速则乘机。迟则生变。又曰善守者。藏于九地之下、善攻者、动于九天之上、书之所载、理必不诬、欲求万全。在兹一举。惟　皇上裁之又照山西地方、即目人心未宁、虽有三司、事难专主、伏望　圣恩蹔遣大臣、或侍郎、或都御史一员、驰驿前来、便宜行事、抚安人心、计整边务、候边境宁息之日、依旧取回【正统十四年八月进时为左参政】
　　堤防达贼惩劝善恶疏【驾陷土木封事】
　　钦奉　皇太后明诏、迩因虏寇犯边、毒害生灵、　皇帝恐祸连宗社、不得巳躬率六师、往正其罪、以安国家、不意被留贼庭、臣闻千金之子、坐不垂堂、况　皇上生在深宫、长于内府、不知是兵是凶器、将是死官、屈万乘之尊、轻为孤注之举、欲固宗社、惟在尊贤使能、俊杰在位可也、欲御虏寇、惟在选将练兵、精粟补边可也。奈何舍唐虞三代之圣谟、却乃蹈怀愍徽钦之覆辙、况今年五月初四日上天垂象、凡有目者、皆得而见也、钦天监岂有不知、又可深入贼境者乎、是何奸邪、窃弄神器、左使　皇上、蹈此危机、荼毒生灵、拘留大驾、上贻　圣母陛下之忧、下为官吏军民之苦、诚可痛哭流涕而长叹息者也、然既往昔。虽不可追而方来者。尤所当谨。臣恐此寇诡诈百端、奸计万状、节将所获盔甲器械等物运去而复来。常以所掠金银锦等宝、取去而复索、腹里横行、剽掠牛羊骡马、动数十万计、到处搜山、杀虏军民男妇亦数十万千、尚在关外札营、节据飞报抢虏、却说请和、又云结亲、意在宽我之心。实欲中彼奸计。攻我无备。出我不意。又欲因我怠而来击。此皆兵法也。不可不慎。不可不防。宋朝往事可鉴请和不已。必至结姻。结姻不巳必索岁币。岁币不已。必欲分疆。以国家有限之物。充丑虏无已之求。若不整兵报复、殆见生灵不安、欲计长治之谋、未见其可也、兵法有云千里而趋利者蹶上将、百里而趋利者军半至、今彼寇以数千里而趋利、其兵将不蹶、我军以佚待劳而失利、却蹶上将军、穷究其原、岂无其故、彼以赏罚得专其权。号令得行其志。父子相救。兄弟相援。所掠之物。皆归于私室。此所以乘胜长驱、莫之能御、我以赏罚必闻于朝廷。号令皆制于监军。将佐不和。士卒无恩。所得之物。必解于公家。此所以屈力殚货。愈见败衄。今以结亲为由、遣使来京、一则觇我虗实、以报彼酋。一则通我达军、以图内应。所谋者大。其志不小。假以送驾为名、始得开关迎接。我欲出兵拒抗。彼则指驾为辞。其谋既深、我虑宜远、为今之计、宗社为重、急于择将、速于练兵择将务必智勇之才。任将须要权谋由巳。此第一策暂停中贵监军之制。假以生杀赏罚之权。使我志无所挠。计有所施。重整漫散之兵、复募壮勇之士、罄奸邪所积之财、发太仓陈腐之粟、能剿一贼者赏银十两、升以总旗、斩二贼者、赏银二十两、升以百户、杀一副将者、赏银百两、升以千户、能运筹制胜、斩将搴旗者、赏银千两、升以指挥、能破贼陷阵、安边定国者、赏银万两、不次升用。有伤官军、赏以粟帛。阵亡官军、升袭子孙。惟图功成。勿惜国费。两言甚明给赏自巳之军民胜馈外夷之虏寇孰不奋勇、孰不当先、征取各道勤王之兵、名为讨贼复仇之众、京师大军、出居庸、直隶大军出紫荆、河南山西出鴈门与夫宣府等卫大军、指日刻期、诸道并进、驻札大同、并力夹攻、互相策应、出奇擒捕。相机追剿、务使狐奔土矢凡突、胆丧心摧、决胜于须臾、安边于悠久、夺驾回还、穷寇自遁则功可成而耻可雪、否则恐以送亲为由。乘机随驾而进。冲突京师。惊犯陵寝。闭门割地。束手受制。诸道援兵。一时难至。天下大势。何日得安。勿谓此寇不足忧。勿谓和议为可喜。苟安于一时。贻悔于后日即目云浑应朔等州县、天城阳和等卫所、官吏军民人畜、已困两个月余、贼兵尚在、往来游骑、各处搜掠。田禾不得收成。柴薪不得出采。牛羊不得牧放。庄田不得照瞭。粮食将尽。薪蒭无遗。急于索兵。胜于拯溺。犹悬待解。犹饥待哺。倘或坐视不顾。臣恐各城不攻而自拔矣。也先如果欲送驾回京、结为亲姻和好、实则未为可喜。虗则愈当堤防。先令收其胡党、招回游骑、令我军民、出作入息、令我牛羊、朝放暮归、无抢虏之虞。有安生之乐遣人通报挟彼誓盟。务必省去人马。须要收其甲兵单人单骑方许送驾仍令枭将拥兵居庸、慎防贼党乘机猖獗、暂且苟安于今日、再行计整于来年、伏望　圣母陛下、　郕王殿下、念　祖宗开剏之劳、将相披卧之苦、置此多方、欲传万世、取之不易。守之实难。岂可委任奸邪、致使专权用事、切照太监王振毒乱天下、震惊神器、自江南草寇生发、立意皆以诛王振为名、自侍讲刘球之死、中外皆以杀谏官为讳。为厉之阶、莫甚于此、古云事归朝廷则治。事归穴臣官则亡。史有所载、理必不诬、替　太祖高皇帝、与羣臣议事、必屏去左右。恐泄事机。有妨国政。书曰监于先王成宪。其永无愆。伏望　圣母陛下　郕王殿下申德宜厚、乹刚宜断、天位不可以久虗神器不可以无主。速为张主。急立储君。选智勇之将。托忠义之臣。开直谏之路。杜权势之门。凡有军国重事。委之文武大臣公同计议可者行之。其不可者巳之。断克如斯。事必有济早革内寺之权。再造中兴之业。庶雪前耻。以图后功。苟或仍用奸邪。复窃政柄。枉诛忠良。自悞国家外寇不发内衅必生宁能不慎。岂可不忧。况今　皇上被留贼庭、臣下当死草野奚暇顾逆鳞、犯忌讳者哉、倘或念臣愚忠、宽以斧金戊、灭王振之门、升刘球之爵。使奸邪之徒敛迹。忠良之士类兴。则宗社奠安、天下幸甚、臣前任参政、不居言路、今忝宪台、岂敢缄默【正统十四年为副都御史廵抚山西时上】
　　请罢归并州县疏畧【请罢归并州县】
　　看得大同为京师之羽翼。马邑等县又为大同之羽翼。若并去马邑等县、是自折其羽翼也。倘或人去城存。被贼所据。绝其粮道。而大同应朔。岂能固守乎。迩者达贼犯边、不敢久停于此以自守根抵为愚□□□□□□□因见大同州县数多。各处城中人马尚存。诚恐出兵夹击。以故不敢久留。倘或归并、贼人复来、分兵据守、邀我粮道、绝我生理、边报声息不通。军民往来不便。臣恐大同等城。不待攻围而自困惫矣。况浑源马邑等州县、较之口外卫所不同。卫所之中。不过军营。动则不妨于粮赏。州县之内。多系居民。移则必误于农种。乞行大同总兵官早罢归并之谋仍设守备之兵、佥募本处民壮、恊同各所官军、互相策应、且守土城贼多则坚壁勿战。贼寡则相机剿杀。分遏贼势。以通粮道。候边境宁息之日、设法烧砖包砌、迯者招回、贫者赈济、免粮免差、且耕且守。各城既守则民心可安粮草不悞粮草不悞则大同可守京师自固而天下举安矣【正统十四年廵抚山西时上】
　　请趋吉避凶疏【阴阳地势】
　　臣闻阴阳家者流、有云地有四势、气从八方。国都为天下之根本。而皇城又国都之正宫。凡有兴作、不可不慎、今以外局四势论之、龙弱虎强。山无四顾。喜得有水。亦嫌反跳。术者皆曰　帝星所临、固不必论。且以内局四势论之、往日以北平布政司为正官、故以晨昏锺鼓在前、今以　奉天殿为正宫、晨昏锺鼓不宜在后、缘左为青龙、右为白虎、前为朱雀、后为玄武左为阳、右为阴、左为华夏、右为夷狄、青龙宜动、白虎朱雀玄武宜静、自永乐宣德以来、各衙门在东、青龙头旺、庆寿寺衰微、浮图破坏、故不为灾。住居安稳、国家无事、近年以来、却将白虎头上庆寿寺重新修盖朝暮焚香、锺鼓齐鸣、又将二浮图鼎新修理、虎嫌生角。龙怕无睛。且闻庆寿寺金人所造、革之可也、何为重修、二浮图胡人所剏、除之可也。奚为复建。加以西山一带、新造寺宇数多、本欲求福。殊不知反助其为虐耳。以致江南草寇生发、塞北犬戎冲突、皆因白虎头兴旺之所致也。虽有关于天数。亦必本于人事。阴阳之术。不可尽信。地理之书。亦不可不信。细民之家、尚欲趋吉。皇城之内、可不避凶。如蒙乞敕在廷文武大臣计议、先将庆寿寺、庐其居、移其人、杜其门、弛其锺鼓、去其二浮图、候边境宁息无事之日。果欲事佛、将寺移去东边旧工部地方起造、改为龙兴寺、可建二浮图、任其鸣钟皷、以耸青龙头、仍将顺天府锺鼓楼移来东台基厂之内起盖、晨昏扣撞、以敌白虎臂、又将顺天府移来旧都察院、及将大兴宛平并三儒学、移来旧吏户礼三部地方开设以配三法司。务使青龙动而且兴、白虎静而且安、其玄武门迤北顺天府地方取正、盖作库藏、以收天下黄册图籍。以压玄武之地。或得余暇、再于城之东南、巽地之角、起盖功臣庙。可助外局之龙。庶得四势动静相宜、八方气候相应、则残胡自败、草寇不作、而国安民康、天下太平矣、【正统十四年上时为廵抚山西】
　　陈言边务疏畧【边务】
　　田兴传说虏中之言、未委虗的、然贼情谲诈、不可不备、今访得各处边将。罔念子孙有世袭之荣、各处军壮、不思朝廷有升赏之贵、各顾身家、不肯杀贼、每以军少难敌为辞、屡以粮缺不供频奏、酿成边患、致增　圣忧、殊不知兵贵练而不贵多战贵速而不贵久兵多则费财。战久则挫锐昔苏建以三千而击匈奴二十余万、岳飞以三千而破金兵三十余万、是其验也、岂在多乎。惟在兵将一心。号令赏罚。攻战调度之法何如耳。若军令不严、操习无法人心不齐、器械不利、纵须百万。何益之有。用之守城。不过食粮互相诈欺而巳。用之御寇。不过退走。自相蹂杀而巳。斩首者不过一二。而被戮者则举一而遗百。生擒者不过二三。而追夺者则张百而成千。微立勋劳、乔望升赏、将在外杀一人而必以上闻权轻甚矣何以御众况总兵既无擅杀之权。军壮又无畏法之心。以致调往避难者相继而迯。临阵畏死者成队而退。习为常事。全无纪律。再不假以威权。申以军令。诚恐因循月久、姑息日深、草场不敢放收、粮道不得速通、马必瘦死、人不聊生、必堕贼计、致误事机、及访得大同、见有都指挥二十余员、俱在一城守备。乞将沿边浑朔等州、山阴马邑等县、各委能干都指挥一员、或二员、统领马步官军民壮一千、或二千、就彼操备、各守地方、一则防运边储。一则护民耕种。贼少至、审势相机剿杀。贼大至。则通报出奇夹攻。或击其前。或邀其后。齐力骈戮。殊死鏖战。破彼之谋。摧彼之锋。其敢勇当先、斩首生擒者。就行照例升赏、调征在迯、临阵先退者、许令便宜杀罚。以警军壮、以肃军威庶得将令严明。人心齐一。事宁之日。造册奏闻、则赏功之典速见。而人乐于趋事。罚罪之法速行。而人惧于迯躲。使或仍循故事、务拘常法、若不假之以威、不借之以权。虽苏岳复生。鲜有能成其功者也。殆见屯师日久、边储日乏、马无薪蒭、人无粮食、贼势猖獗、民心惊惶、以守不固。以攻不克。虽有智者。不能善其后矣。其欲贼兵自回。边境自息。是欲却步求前。岂可得乎。【景泰元年为廵抚山西时上】
　　皇明经世文编卷之三十五终
　　皇明经世文编卷之三十六
　　华亭陈子龙卧子　宋征璧尚木　徐孚远闇公　李雯舒章选辑
　　徐桓鉴惠朗参阅
　　李文达文集（疏　碑记）
　　李贤
　　疏
　　论太学疏
　　上中兴正本疏
　　达官支俸疏
　　请给官员诰敕疏
　　论御虏疏
　　边防事宜
　　论太学疏【太学】
　　礼宗庙太学之士有竟拜给事中御史者士恶得不自奋励其后以入赀进起家至丞簿耳虽有各师儒其谁信从耶
　　窃惟太学者天下贡士所萃、乃育贤成材之地、故天下之士、所以贤、所以才、胥此焉出所以盛、所以衰、胥此焉系、然则生民之休戚风俗之矣恶、国家之安危、岂不皆关于此哉、洪惟　太祖高皇帝圣神文武、平定天下。定鼎金陵。首崇是道。方是之时。宫殿城池。未尽完也。百府诸司。未尽创也。佛寺僧道。未尽举也。乃建太学于国。宏其规模极其壮丽凡所以教士之法戒士之条。居士之所。养士之具。无不详审。周密完备。又虑表率之职。实难其人。务选天下学明行修望重海内所向慕。士夫所依归足以师表一代。名葢一时者。然后命为祭酒。崇以师道。以振立风。以增士气。其爱诸生。如慈母之顾婴儿。贵之若席上之珍。恩惠极隆。无以加尚。于是天下之士。入太学者。居无不正。习无不端。衣无不具。食无不足。无饥寒之乱心。无邪僻之堕行。其所事者治礼义。明人伦穷修巳治人之方。务致君泽民之术。故当时贤才俊杰之士。济济辈出。布列中外。大纲一正。万目毕张。自古太平之盛。未能或之先也。易曰。圣人养贤以及万民。其斯之谓与。永乐初年。　驾临北京。太学之设。因元之旧。凡百规制。未暇增新。洪熙宣德以来。因仍未举。至其教戒居养之道。颓然废弛。不遑介意。师儒之职。率皆庸常。学行荒疏。无从矜式。虽有遗规。不过承虗名。为文具。踵因循。应故事而巳。于是天下之士。入太学者。蔑教戒之严。无居养之正。置礼义为外物。轻廉耻如锱铢。杂处于军民之家。浑住于营巷之地。与市井之人为伍。与无籍之徒相接。同其室而共其食。啖其夫而私其妇。易君子之操。为鄙夫之行。改士夫之节。为穿窬之心。所习如此。一旦居官。不过志于富贵而巳。尚何望其尊主庇民。建功立业乎。夫近朱者赤。近墨者黑。居处所致、无恠其然也、呜呼天下之士修之于庠序。而坏之于太学。贾谊所谓可为太息者也。今　陛下春秋鼎盛缵成大统、凡一举措、不可不慎、举所当举。则天下之人。莫不欢心。措所当措。则天下之人。莫不解体可不慎欤。我　国家建都北京以来。有废弛而不举者。有创新而不措者。所废弛者莫甚于太学所创新者莫多于佛寺举措如是臣以为舛矣然成事不说、废者当举、若重修太学极壮丽、不过佛寺一所之费。况佛寺无益于　朝廷。而太学实关于治体。伏愿　皇上兴废举坠。乞　敕该部计料兴工、一新太学、作养秀才、重选师儒、厚加眷注、果能此道将见数年之后、贤才济济、文风大振、生民于是平安天下于是乎治、我　太祖养贤及民之效、复见于今日、太平之盛、不期自至、而　国家社稷、永享无穷之福矣。臣性质凡陋、无所知识、偶有所见、岂敢隐默、冒于　天听、不胜惶汗之至、
　　上中兴正本疏【圣政】
　　公为文选郎中上此疏于景帝后给专中李侃等以灾异上书称公忠言宜胜采□乃取奏令翰林缮写置左右焉
　　臣伏惟　陛下即位之初、大开言路、凡朝廷之阙遗、有司之利病生民之休戚军务之得失、中外进言者论之详矣、若夫关于　陛下躬行穷理、正心修巳治人之道、则或畧焉、此臣区区犬马之忠、私窃过虑、以为　陛下一身、乃家国天下之本也、而　陛下之心、又一身之本也、夫正其本、万事理、惟　陛下之心既正、则家国天下之事、可得而理矣、臣所以忘其愚陋、献此中兴正本策、其目有十焉、一曰勤圣学、二曰顾箴警、三曰戒嗜欲、四曰绝玩好、五曰慎举措、六曰崇节俭、七曰畏天变、八曰勉贵近九曰振士风、十曰结民心夫勤圣学者、所以格物穷理也顾箴警者。所以诚意正心也。戒嗜欲以至结民心者。所以修身治人之道也。皆切于　陛下躬行之事不系各司举行者伏乞留中万几之暇。时赐省览。于　陛下身心未必无少补焉。且　陛下春秋鼎盛、初登宝位、天命之眷顾方新、人心之向慕方切、当端本正始之日、最急而不可缓者在此十策、夫十策既举、则大本正矣、天下之事可以、次第而推行之不难矣、由是明是非以行赏罚辨邪正以用人材。抗公道以振纪纲。节财用以固邦本。励将帅以作士气。修政事以攘夷狄。开壅蔽以遏下情。敬大臣以资治道。特皆　陛下之余事耳。伏望　圣明深加察纳果断力行、以幸天下、以光　祖宗、以慰生灵延颈举踵之望、以追前代英君义辟之踪。葢　陛下之责、必如是而后塞、嗟夫、言之逆耳者、惟　圣君乃能听、事之难言者、非忠臣不能言、故曰责难、于君谓之恭、陈善闭邪谓之敬、昔宋儒朱熹将上殿或谓正心诚意之说、上所厌闻、熹曰、吾平生所得、惟此四字、岂忍不言而欺吾君乎、此人臣以道事君、贵乎有犯无隐也、臣观　陛下有聪明之资、有温恭之德、有宽仁之度、有纳谏之美、臣下有言而不用、非拒之也、葢以所言未必剀切、当　帝心者、或无诚意感动故也、故曰言之不用者、亦臣之罪也、倘　陛下不以臣卑鄙猥、言或有可取、举而行之、将见功业焕然、必出于寻常万万、岂但臣之受赐而巳实社稷苍生之大幸也、臣不胜惓惓、罔知忌讳、昧死进言、冒干天威、无任激切悚惧之至、
　　一曰勤圣学、臣观自古圣贤之君、率皆留心于务学、曰人心惟危、道心惟微、惟精惟一、允执厥中、此尧舜禹相传之学也、曰终始惟一、时乃日新、太甲之学也、曰惟学逊志务时敏厥修乃来、高宗之学也、曰克厥宅心、文王之学也、访于洪范丹书、武王之学也、曰日就月将学有缉熙于光明、成王之学也、若夫汉唐宋之君。或讲论经理。夜分乃寐。或执业尊师。升堂讲说。或锐情经术。夜久不休。或留意典坟。采为龟鉴。或进陆贽奏议。或览贞观政要。不以炎暑而辍经筵。不以风雨而罢讲读、虽无唐虞三代正心诚意之功。亦可谓后世好学之贤君。较之懵然而昏乱者。不啻天渊之相远矣。伏愿　陛下历观前代圣贤之君。所好者何学。所学者何事。不但口耳之粗迹。务考义理之奥旨。必专心以致志。不一暴而十寒。以正心修身为要务。以居敬存诚为大本。帝王之学。既有所得。应事接物。无或不当。异日嘉靖邦国巍然为中兴之令主。未必不由好学致之也。伏愿　圣明留意、
　　二曰顾箴警、臣闻前代圣贤之君。必赖箴规警戒之助。然后此心不敢怠忽。常存敬畏。庶无过过举焉。若成汤之圣而犹铭其沐浴之盘以自新、武王之圣而亦铭其席杖楹牖以自戒、卫武公在舆有旅贲之规、位宁有官师之典、倚几有训诵之谏、居寝有亵御之箴、鲁庙有欹器而存持满之戒、稷庙有金人而寓缄口之铭、无逸一篇、列于讲阁、前代遗迹、写为鉴图、书洪范之语于座屏、书孟子之言于屏障、此皆宋之令主也、由是观之。前代圣贤之君。以警戒为矢见鉴。以宴安为鸩毒。内外交养而表里俱修。是以君德日隆。多福自至。其余不知警戒。虽有忠臣进献箴铭。视为虗文。畧不省览。是以流连荒亡。盘乐怠傲。自求其祸。以致、败乱。往往皆然。伏愿　陛下法前代圣贤之君。存箴规警戒之助。摭往事之明鉴。采古人之格言。或施之障屏。或设之殿壁。出入起居。常目必在。退朝燕处此心不忘。于以防过于未然。于以禁欲于将萌。如此则意无不诚。心无不正。身由是而修。天下由是而治将无愧于古之圣帝明王矣。惟　圣明其深念之、
　　三曰戒嗜欲、臣观自古圣贤之君、未尝不以嗜欲为戒、益之戒舜曰、罔游于逸、罔注于乐、皋陶之戒舜曰无教逸欲有邦、仲虺作诰以戒成汤曰、惟王不迩声色不殖货利、用人惟巳、改过不吝、伊尹述训以戒大甲曰、敢有恒舞于宫、酣歌于室、时谓巫风、敢有殉于货色、恒于游畋、时谓淫风、召公之戒成王曰、玩人丧德、玩物丧志、不矜细行、终累大德、周公之戒成王曰无淫于观于逸于游于田、以庶邦惟正之供张蕴古作大宝葴戒唐太宗曰、乐不可极、乐极生哀、欲不可纵。纵欲成灾、范祖禹讲五子歌戒宋哲宗曰、内作色荒、外作禽荒、酣酒嗜音、峻宇雕墙、有一于此未或不忘此前代圣贤之君。能受人臣之戒。而不敢流于嗜欲。当时天下之治。不可尚也若夫昏暗之主。虽有忠臣进戒。拒而不纳。逸乐怠荒以致天下之乱者多矣夫宴乐乃害心之鸩毒。酒色实伐性之斧斤。伏望　陛下以前代圣贤之君为法绝去嗜欲之私。养其清明之德。以斯民未被其泽为忧。以天下未得其宁为念。讲周孔之遗编。考帝王之治道。务成中兴之业。以慰　祖宗之心。则社稷幸甚苍生幸甚。
　　四曰绝玩好、臣惟人主一心。攻之者甚众。能不为玩好所惑者寡矣。是以古之圣贤之君常有所警。珠玉犬马。珍禽奇兽。一切玩好之物。悉皆罢去。此心湛然。虗明渊静。故召公恐成王受西旅之獒曰、不役耳目、百度惟贞、葢谓心无所主、反为耳目所使。若心得其职。则百度无不正矣。必欲心得其职。非从事于学不可也。夫一心无两用。既能专于此。必不牵于彼。伏乞陛下于内侍之中、择读书知义者四五人、置诸左右、外听儒臣讲论经史、内与左右解说其义。心通性悦。日新月盛。聪明益长。智虑益高静观左右之人。或以玩好之物来陈者必严以斥之曰尔以圣明之君待其主耶。以庸暗之君待其主耶。夫以圣明之君待其主者。以尧舜之道陈之。以开　陛下之心胸。此忠臣也。以庸暗之君待其主者以玩好之物陈之。以惑　陛下之耳目。此奸臣也。历观前代未有昏君而不溺玩好之物者。惟　陛下留心省察。果能务学而绝玩好。则行无不谨身无不修。　宗社自固。生民自安。不患不为　大明令主。而中兴之业不成者。臣未之信也。
　　五曰慎举措、臣惟人君之举措。不可不慎也。书曰惟皇作极、葢谓人君一身立至极之标准。而天下四方之人。环顾以取法焉。举措一失其当。则远近之人。得以窥探其好尚之偏。可不惧哉。记曰王前巫而后史。卜筮瞽侑、皆在左右、王中心无为、以守至正、又曰虞夏商周、有师保、有疑丞设四辅及三公、皆所以防君之过举也、昔周成王削桐叶为圭以与叔虞、曰封汝、史佚请择日、王曰戏也史佚曰天子无戏言、言则史书之、至于汉唐宋之君、皆有起居注之职、有失即告、有过必录葢亦严于自防矣、是以古之明主。爱一嚬一笑、夫一嚬一笑、尚不可轻发。况见诸行事。一举一措。岂可轻动哉。伏愿　陛下试加留意。一日之间举一事也。必再思之果当于理。然后行焉。措一事也。必更审之。或乖于理。而即止焉。又望　陛下内则亲夫贵近之臣。外则勉夫辅导之职。若高宗之命傅说曰朝夕纳诲以辅台德、又曰尔交修予罔予弃予惟克迈乃训、夫人君既以伊傅周召望其臣。则人臣必以尧舜汤武致其君。由是君臣一体。志同道合而　陛下之举措、无有不得其当矣。
　　六曰崇节俭、时帝颇尚奢侈大宗伯杨宁读公疏叹息曰吾读崇节俭一事殆欲下泪也臣观自古圣贤之君。夫有不崇节俭者。若帝尧茅茨不剪。土阶三尺。大禹绝旨酒菲饮食卑宫室恶衣服。文王卑服即康功田功。当时雍熙太和之治。不可尚矣。汉文帝欲作露台。不忍百金之费。身衣弋绨。席用莞秆。所幸夫人。衣不曳地。唐太宗出宫女三千。欲营一殿。材用已具。监秦而止。尝曰欲盛则费广、赋重则民愁、以此思之、不敢纵欲。宋仁宗夜思烧羊。忍饥而不索。恐自此多伤物命。见官人首饰珍珠。遮目不观。恶其奢华。器用止于漆素。衾裯止于黄絁。汉唐宋各有天下数百年。求其海内富庶。无如三君之时。葢人君既以节俭存心。臣下岂敢奢侈相尚。自然家给人足也。况天下多事之秋。工部光禄寺诸司诸色买办。倍于前日。近因贼寇惊扰。人民尚未宁息。伏望　陛下躬行节俭。凡内府一应服食器用。必须究查今日之费。比之先朝果减省乎。果增多乎。务用减省。以苏民力。则天下幸甚。
　　七曰畏天变、臣闻天心仁爱人君。必出灾异以谴告之。为人君者。务求天意所在。而存修省之诚可以变灾为祥。转祸为福也。昔商之中宗。有桑谷并生于朝恐惧修德而天意即回。高宗有飞雉鸣于鼎耳。克正厥事而王业再振。宋之太宗避殿减膳而东井彗灭。诏欲自焚而得雨蝗死。仁宗霖雨为沴而引咎格天久旱不雨而密祷即应。是四君者。俱能上感天心。变灾为详。遂享灵长之福。以成中兴之治。往岁以来。山崩河改。地动殿灾。蝗旱相仍。天象交变。谴告之意。可谓至矣。当时若能废黜奸邪。任用忠良。克已自新。以答天谴。未必不转祸为福也。惟其修省未至。是以不免于难。由是观之。灾异之见。何代无之。顾人君修省何如耳。且匹夫一念之诚。尚能动天。况人君精诚所感。其应尤速。伏愿　陛下修德正事。以承天心。凡钦天监幷各处奏来灾异之变。必早夜思省。以答天意。凛然敬畏。以弭灾变将见天人感应之速。未必不如商之中宗高宗。宋之太宗仁宗也。于以为守成之令主。于以致中兴之盛治。功烈卓然。万世标准。岂不美哉。臣区区蝼蚁之诚、所愿望者如此、惟　圣明留心幸甚、
　　八曰勉贵近、臣观前代中官。正直忠良。有功于国家者。不为无人。若汉唐之世。史游良贺吕刘马严。或勤心纳忠。有所裨益。或清俭退守。无所引荐。或清忠奉公。直言切谏。或排去奸邪。委政庙堂。或以一身捍人主之难。或辞两军抗冥鸿之志。千载之下。仰其芬烈视彼招权挠政。卖弄威福。取快一时。不旋踵而遭大僇者。一熏一莸。相去远矣。今　陛下左右内侍之臣。大非前日之比。率皆小心畏慎。恪勤匪懈。守　祖宗之法。绝外人之交。葢能以覆辙为戒也。犹望　陛下一日之间。接文武羣臣之时少。亲左右贵近之时多。若能辅成今日中兴之治。皆其功也。可不勉哉。果能取法于前人。兴循好善之念。存正直忠良之心。载之方册。传之万世。后人之仰而羡之曰。当时贵近之臣。某也正直。某也忠良。如此则播令名于无穷。岂不美哉。
　　九曰振士风、臣闻唐虞三代之世、人人有士君子之行。比屋有可封之俗。士风之振。不可尚也。降自后世西汉士风尚忠厚。东汉士风尚名节。虽所尚不同。而莫非善行。国祚所以绵远者。由士风之振。有以维持之。魏晋以来。流于清谈。虚旷放达。而士风大坏。李唐之世。士尚华靡。多文少实。宜乎天下治日少而乱日多也。惟宋之士夫。有三代之风。详其所由。亦上之人有以励之耳。观太宗戒欺诞之诗曰好事尽输纯与直谩劳颊舌涌如泉士、风安得不诚实乎。真宗疾奔竞之诗曰臣下但当守公法、驰骛苟进何可取、士风安得不恬退乎。黜势家士不与孤寒并。进录廉吏后以愧贪墨之徒。宜乎士风争尚清廉也。此宋之贤君护风俗如护元气。重名节如重神明。所以士风大振。而人人有士君子之行。伏愿　陛下取法于宋以振士风。戒欺诞以励诚实。疾奔竞以惜恬退。黜贪墨以重清廉。仰侥幸之徒。绝谄佞之辈。俾我　朝人人有士君子之行。将见士风大振。未必不如宋之可追三代也。惟　陛下举而行之幸甚。
　　十曰结民心、臣观书曰天视自我民视、天听自我民听、葢民心之向背、系天命之去留。有天下者不能固结民心。而欲久安长治者难矣。夏商周汉唐宋。俱有天下数百年。而历世绵远者。固结民心之所致也。其余不能百年。甚至三四十年而止者。率由民心不向故也。历观前代所以固结民心者。岂有他术。不过安之养之而已。书曰德惟善政政、在养民、又曰安民则惠、黎民怀之、是以古之圣贤之君。爱民之心。如爱赤子。休养生息。惟恐失所。鼌错曰。人情莫不欲寿、三王生之而不伤、人情莫不欲富、三王厚之而不困、人情莫不欲安、三王扶之而不危、人情莫不欲逸、三王节其力而不尽、是以所欲与聚、所恶勿施、此固结民心之道也。刘基曰三代之民、如以胶搏沙、言其难散故也、五霸之民、如以水抟沙、言其易散故也、伏愿　陛下远法前代结民心之道。近体　祖宗恤民隐之心。发矜怜恻怛之念于　九重之上。播春风和气之仁于八荒之表。孟子曰德之流行、速于置邮而传命。葢陛下省一分之费。则民受一分之赐。施一分之宽。则民被一分之泽。务使海内富庶。衣食充足。将见下民爱戴　陛下之心。亦如三代之民。以胶抟沙而不散。或遇寇贼奸宄之变。必不负　朝廷之恩如此则　宗社可安于永久。虽历亿万斯年可也。惟　陛下注意熟察。幸甚、
　　达官支俸疏【达官支俸】
　　公为进士时上此疏三杨当国竟寝而不报其后土木之变曹吉祥之乱始知公为几先之哲也
　　臣闻帝王之道。在赤子黎民。而禽兽夷狄。夫黎民而赤子。亲之也。夷狄而禽兽。疏之也。虽圣人一视同仁。其施也。必自亲以及疏。未有赤子不得其所。而先施惠于禽兽。况夺赤子之食以养禽兽。圣人忍为之哉。切见京师达人。不下万余。较之畿民。三分之一。其月支俸米。较之在朝官员。亦三分之一。而实支之数。或全或半。又倍蓰矣。且以米俸言之。在京指挥使正三品、该俸三十五石。实支一石。而达官则实支十七石五斗是赡京官十七员半矣传曰、朝无幸位、则食者寡矣、此又非幸位之比也。夫以有限之粮。而资无限之费。欲百姓富庶。而仓廪充实。未之有也。近者连年荒旱。五谷不登。而国之用。则不可缺。是以天下米粟。水陆并进。岁入京师数百万石。而京军民竭财殚力。涉寒暑。冒风霜。苦不胜言。然后一夫得数斛米至京师者。幸也。若其运至中途。食不足。衣不赡。而有司曾莫之恤督责之愈急。是以不暇救死。往往枕藉而亡者。不可胜计。其达官坐享俸禄。施施自得。呜呼。既夺赤子之食以养禽兽。而又驱其力使馈之。赤子卒至于饥困以死。而禽兽则充实厌足。仁人君子所宜痛心者。若夫俸禄所以养廉也。今在朝官员。皆实关俸米一石。以一身计之。其日用之费。不过十日。况其父母妻子乎臣以为欲其无贪不可得也备边所以御侮也今边军长居苦寒之地。其所以保妻子御饥寒者。月粮而巳。粮不足以赡其所需。欲其守死。不可得也。今若去此达官。臣愚以为除一害而得三利焉。何则、计达官一岁之俸。不下数十万。省之可以全生民之命。可以赡边军之给。可以足京官之俸。全生民之命则本固而邦宁也。赡边军之给。则效死而守职也足京官之俸。则知耻而守廉也。得此三者。利莫大焉。臣又闻圣王之道。贵乎消患于未萌。易曰履霜坚至、书曰惟几惟康、不可以不察也、臣切见达人来降络绎不绝。朝廷授以官职。足其俸禄。使之久处不去腥膻畿内。无益之费尚不足惜又。有甚者焉夫夷狄人面兽心贪而好利。乍臣乍叛。荒忽无常。彼来降者。非心悦而诚服也实慕中国之利也且达人在胡未必不自种而食自致而衣今在中国则不劳其力而坐享其有是故其来之不绝者中国诱之也诱之不衰则来之愈广一旦边备有警其势必不自安矣前世五胡之乱可不鉴哉。是故圣人以禽兽畜之。其来也惩而御之。不使之久处。其去也守而备之。不诱其复来。而为社稷生民之虑。至深远也。近日边尘数警而达官羣聚京师。臣尝恐惧而不安寝。伏愿　陛下断自宸衷。为万世长久之计。乞敕兵部将达官渐次调除天下各都司卫所彼势既分必能各安其生不惟省国家万万无益之费、而又消其未萌之患矣。
　　请给官员诰敕疏【官员诰敕】
　　臣闻诰敕者。劝善惩恶之良法。激励名节之美事。夫岂无益之费哉。洪惟国朝制诸司职掌、于诰敕一事、至为详备、可为万世法程也、凡大小官员。有私过者。终身不得。无私过者。方许请给。既与之后少有私过辄行追夺。于是为官者。未得之前。兢兢小心。既得之后。益加谨慎。驭士之方。惟此为要。此事一行。则天下之士。莫不感激。去恶为善。修身饬行顾惜名节。是以所费者少。所劝者多。若此法不行。则士皆失望。善恶不分。名节不振。其有廉洁自守者。反为贪夫所笑。曰无异干我。何苦如是。则天下之士。相率而入于利。途民之被害。可胜言哉。是朝廷所惜者寡。而下民所伤者众。臣窃痛之。然此事非但劝其在位之士。其未仕者。见巳仕者蒙此恩荣。推及父母。光耀乡里。莫不争自琢磨奋志经史。明体适用。竭才殚智。愿为国家之用矣譬之以饵致鱼。则投饵之费小。得鱼之利大。夫有国家者。未有舍此而不为也。我国朝自洪武永乐以来。于是天下之士、鼓舞欢欣。无不感激。迨　皇上即位以来。率由旧章。近者行在吏部钦奉　旨意。今后诰敕。俱待九年考满方与。不许照诸司职掌施行。臣愚不审　圣意所在。若以为织造费财。则臣巳言之于前。谓所费者少。而所利者多。若以为各官得之易。而多不保守。旋复追夺。则臣所目见。保守者什九。追夺者什一。况中人之材。可为善。可为恶。授职三年。即得　诰敕。不胜荣幸。遂革非向善。战兢保守。而为端正之士矣。若待九年。则此等之人。必不持久。遂流于贪。又岂能成就端正之士哉。况九年方与。则得给者十无一二。不得给者十常八九。何哉。凡内外官员九年之中多不能齐有历任四五年而转迁者有历任六七年而保升者有父母垂老而不能待者有巳身多故而不遂请者如此则天下之士感激者少怠志者多我　国家劝善惩恶之法有欠。激励名节之事有亏。而下民亦未能不被其害。伏愿　皇上留意。守　祖宗之成宪。遵　先帝之良法。昭旷典。布宏泽乞敕该部令后诰敕仍照诸司职掌施行。在京官员。三年考满。职守无过者。依例请给。在外官员。三年与本身。六年请封赠。如此。则天下之士。善不患不劝。恶不患不惩。名节不患不振。下民不患不安矣。
　　论御虏疏【御虏】
　　比虏使来索使臣、明诏不允、惟欲富国强兵、报雠雪耻、且命文武大臣共议长策、臣虽不与共议之列、伏读　天语、感激奋发、忠愤之心、耿耿不寐、夫主忧臣辱、主辱臣死、　皇上之志如此、凡食君之禄者、宁不惕然于心乎、昔者鲁国有难、漆室女忧之、况列于侍从、立于　朝廷者、其忧之当何如也、臣闻虏寇东收女直等处、西取回回部落、又欲大举入寇、窃料虏不过中国一大郡、以天下之众、不能取胜者、未得其策故也、且虏所以轻侮中国者、惟恃弓马之强而巳。臣观今之拒马木。止能拒马。不能避箭。挨牌止能拒箭不能拒马。惟有所谓战车者、既能避箭、又能拒马。葢此车即汉时卫青武刚车之类。青击匈奴。深入虏地见单于兵阵。必以武刚车自环为营。兵法谓是车有巾有。葢为先驱焉。臣惟武刚车徒能避其弓马。今之战车。不但能避弓马。又有取胜之道。取胜者何。火鎗是也。论中国之长。无出于火鎗。前代未尝有也。若用之得法。虏之弓马。弗能当也。近来不能以此取胜者非火鎗之过也。用之者不得其法耳今之火器能取胜于数百步之外尚以畏箭先发何况火鎗之近者且使火鎗者还须遮避其身以壮其胆然后发而取中不然畏其箭来伤巳手足失措。虽能发鎗不暇取中臣观车制四围箱版。内藏其人。下留铳眼。上开小窓。长一丈五尺高六尺五寸。前后左右。横排鎗刀。每车前后。占地五步。若用车一千辆。一方二百五十万。约长四里。四方共十六余里。欲行则行欲止则止。谓有脚之城。内藏军马。粮草辎重。以此御敌。使马不得冲阵。箭不得伤人。彼若近前。火鎗齐发。奇兵继出。彼若远避。我势自张。我威益振。况此时大同宣府辽东一带军民。不敢出城耕作城外之地。俱是虏寇驰骋之所。若此等边城。俱用此车。遣将出师、可以横行于沙漠。可以深入巢穴。不然但用退敌。驱之出境。使我军民得以耕作营其衣食。所谓长策。莫善于此。虽然此策固善。又在将帅之智何如耳。夫今之士卒。犹古之士卒。善用兵者。申其号令。严其纪律。以作其气。以鼓其勇。使之畏威怀德。効力用命。以进死为荣。以退生为辱。虽赴水火。不敢退缩。惟知有将帅。不知有敌人。如此而不取胜者。臣未之闻也。况　朝廷于将帅。特彰剖封之典于士卒频加赏劳之恩。待之可谓厚矣。然而不能为国家折冲御侮。搴旗斩将。以雪前日之耻。以伸　朝廷之威。此忠臣义士所以不能安其心也。臣闻天道好还胡虏自犯边以来。肆其凶暴。所向得利。其志益骄中国之人。被其残毒甚矣。今又不知止足。欲生衅端。安知不自取败亡耶。此虽在于人事之修。或亦天道之必然也。此臣所以拳拳以取胜之策为献伏望陛下采而用之。命工部修造此车不为甚费。所谓有备无患。事乃克济者也。
　　边防事宜【边防】
　　一各边兵备、近多废弛、虽廵抚有官、而任久人玩、今边务方殷、宜及时整饬、请于在京尚书都御史内简命二员、一员自大同抵辽东、一员自陕西延援抵甘肃、廵历边关、凡军马甲兵等事务为审处总兵等官臧否具实奏闻、都指挥以下、随黜陟与、凡边境事宜悉听区处、
　　一侯伯都督中练达老成、可系人望者甚少、今多事之时、设有调遣临时乏人、请命文武大臣及科道官于都指挥及指挥中不拘内外各举所知一二员、有智谋材勇可统兵者、授以署职、送营领操以备警急调用不称连坐
　　一蓟州永平山海密云。乃京畿屏蔽。河南山东临清。俱地当要冲。今河南巳有副都御史王恕抚治流民宜令就彼廵抚山东蓟州等处、其后山东用原杰蓟州用阎木宜增廵抚重臣、而临凊一方、就令山东廵抚官兼理
　　一陕西被寇、山西邻近泽潞等处原有操备放回义壮、请敕廵抚都御史李侃取回操守、彼处民人壮勇可御敌者、就令随宜招集以备调用、陕西内地亦多壮勇之人、而监察御史李纲即今在彼招募土军、请就敕纲于彼招集、选官统领操守听调、无事之日、放免归农、
　　一陕西洮河岷等卫所、俱有土军、即今平凉地方虏寇出没请敕陕西廵按并都布按三司官、分往诸卫所招集、调赴总兵官杨信处随征、所得财畜、悉给予之、有功依例升赏、
　　一密云古北口怀来永宁。国之北门。地当冲要。往年虏寇从此突入。而今独石等处。边报不绝。不可不备。请于京营选拨官军四千、委都指挥二员、一员赴密云古北口、一员赴怀来永宁、各同彼处镇守守备官防御、候明春无事回营密云镇守指挥王荣、名位尚轻、难于行事、宜量升署都指挥佥事、仍旧镇守、
　　一京师根本之地、居重驭轻、尤所当急、今京营官军调征数多、宜以原选保定左等二十三卫、放回养马官军二万员名、取回京营、仍旧操备
　　一各边总兵廵抚参将等官俱受重托、而间有庸懦无为、怀奸避难者、宜会官访察、斟酌更代、近给事中丘弘、亦陈此议、巳蒙允行、今议得镇守辽东右参将都督佥事刘端廵抚延绥右佥都御史卢祥、俱年力衰老镇守宁夏总兵都督佥事张荣、镇守兰县有都指挥同知管斌大同随同总兵官行事都督佥事张鹏镇守蓟州等处总兵都指挥佥事吴得、俱才不胜任、宜皆召还都指挥使孙璟见充参将守备宁远请敕就代刘端、其吴得张荣管斌卢祥员缺兵部另会官推举、张鹏乃随同行事官员、彼既有总兵副总兵等官、不必再推若都指挥佥事赵英、原镇庄浪、而廵抚都御史徐廷章、近又奏保都指挥使鲁鉴镇守、未免颉颃、合敕赵英别赴红城子守备、庶几允当、
　　一在京番将、及军多有空闲舍余、善于骑射、乐于効用者、合出榜招募送营操备、就于本卫给粮、遇警听调有功依例升赏、
　　一南京根本重地、旧有守备、及恊同官员、而今止付成国公朱仪、恐遇有警、缺人调度请仍推选廉能武职重臣一员、恊同守备
　　一潼关乃陕西河南要冲。而今陕西地方。虏寇深入。不可不虑。宜增设谋勇都指挥一员守备。令其操练军马。控制险要。以备不虞。
　　碑记
　　蓟州新开运河碑记
　　蓟州新开运河碑记【新开运河】
　　君子受一方之寄者。其要莫先于兴利。然必有过人之才。识见高远。灼知有利而无害。然欲兴焉。不然则率易妄作。利不可得。而害已随之。古之所谓兴一利。不如除一害者。良有以哉。洪惟我　朝奠安海宇以康济生民、而防边一事、尤为加密、东北之境、控弦之士无虑十数万人、而粮饷之需、大抵取给于江淮、是以大河诸卫、岁运三百六十余艘、抵蓟州。为仓而贮之。往时由直沽循海道。多风。船至海滨。不敢遽必。淹及旬日。甚至弥月。候风色止息。方敢一渡。或之中流遇风涛迅作。遂罹漂荡覆逆之患。岁损船不下数十。而粮斛动以万计。主漕运者。恒以为忧。天顺改元　皇上光复大位、政令一新、天下臣民、莫不欣欣鼓舞、兴起事功、而廵守蓟州诸臣、深虑及此、询诸父老之熟于地理、云海滨有二沽。一曰水套。一曰新开。相去纔十里。可以开河通潮。以便运艘避海难。遂以其事闻、　上命守臣都督佥事宗胜董其役、胜寻以疾在告、复命参都指挥佥事马荣代之、又以监察御史李敏、工部主事李尚、共莅其事、三人者才识俱优、乃同心恊谋、相度高下、起蓟州诸卫武夫万人、抚恤奖励、罔有不至、以故众役感悦、争先効力、以是岁三月始事于甲午、讫功于丙午、人皆惊异、以为成功之速如此、必有神明默相其间、遂建天妃宫于新河之左、且谓斯举便　国家之漕运、通商旅之往来、公私之利在焉非小补也、乃止石于傍、走书至京师、乞予言以纪其事、予尝考唐龙中于渔阳开平虏渠。傍海穿漕以避海难。当时便之。今二三君子能兴斯利于数百载之后葢非率尔妄作者矣。呜呼兴利固难。而保利尤难。若夫继诸君而廵守此地者。尚体诸君之所以兴起继修之志。用保此利于无穷。是宜大书传之久远。且为来者劝
　　皇明经世文编卷之三十六终
　　皇明经世文编卷之三十七
　　华亭宋征璧尚木　陈子龙卧子　徐孚远闇公　周立勋勒卣选辑
　　李雯舒章参阅
　　徐武功文集（疏　碑畧）
　　徐有贞
　　疏
　　言河湾治河三策疏
　　条议五事疏
　　言河湾治河三策疏【河湾治河】
　　计开
　　一置造水门臣闻水之性可使之通流。不可使之堙塞昔禹凿龙门辟伊阙。无非为疏导计故汉武之堙瓠子。终弗成功、汉明之疏汴渠。正俞年着绩。此其明验也世之言治水者虽多。然于沙湾。独乐浪王景所述制水门之法可取。葢沙湾地土皆沙。易致土册决。故作坝作闸。皆非善计。臣请依景法为之。而加损益于其间。置门于水而实其底。令高常水五尺。水小则可拘之以济运河。水大则疏之使趋于海。如是则有通流之利。无堙塞之患矣
　　一开分水河凡水势大者宜分小者宜合分以去其害。合以取其利。今黄河之势大。故恒冲决。运河之势小。故恒干浅。必分黄河水。但苦沙多易淤耳合运河。则可去其害而取其利。请相黄河地形水势。于可分之处。开成广济河一道。下穿濮阳博陵二泊。及旧沙河二十余里。上连东西影塘。及小岭等地。又数十里余。其内则有古大金堤。可倚以为固。其外则有八百里梁山泊。可恃以为泄。至于新置二闸。亦坚牢可以宣节之。使黄河水大。不至泛滥为害。小亦不至干浅。以阻漕运。
　　一挑深运河。臣惟水行地中。避高趋卑。势莫能遏。故河道深。则能蓄水。浅则弗能。今运河自永乐间。尚书宋礼即会通河浚之。其深三丈。其水丈余。但以流沙。汶四之水清尚有此患安可引入黄河耶地形口可缓胡桃浚急则严闸禁可也恒多淤塞。后平江伯陈瑄为设浅铺。又督军丁兼挑故常疏通。久乃废弛而河沙益圩不已。渐至浅狭。今之河底乃与昔之岸平其视塩河上下固悬绝。上比黄河来处。亦差丈余下比卫河接处。亦差数尺。所以取水则难走水则易诚。宜浚之如旧。
　　条议五事疏【武备五事】
　　一国之武备莫先于治兵葽使国兵足以制边兵边兵足以制夷狄可也我朝　太宗岂帝建都北京、镇压北虏、乘冬遣将出塞烧荒哨瞭、今宜于每年九月尽、敕坐营将官廵边分为三路。一出宣府以抵赤城独石。一出太同以抵万全。一出山海以抵辽东。各出塞三五百里。烧荒哨瞭。如遇虏寇出没。即相机剿杀每岁冬出春归。休息一月。仍于教场操练、如此则京军皆习见边情。临敌不惧。虏寇慑伏。无敢窥边矣。
　　一西边去京师窵远自延安绥德以至宁夏甘肃地方数千里。关山隔绝寇人路多。遇有警急。猝难应救。恐即用近边一带之民为便取于西凤内地或致扰民今西安八府之民。不下二十余万户。其中大户有四五十丁者。有二三十丁者。有十余丁者。乞差御史给事中与兵部官。会同陕西都督都御史并方面堂上官。集民点选五丁以上者。户取一人为兵。愿两三丁为兵者听从。免其粮差每府立为一营。委廉干官管领。教之战阵。遇有征进官军。一例关支行粮。有功一日。一体升赏。如此则兵力不患于不足。守备充实而朝廷无西顾之忧矣
　　一任将之法。在乎用之当其才。御之得其道。今朝廷大臣举用将官。并不问其才之长短智勇有无。一槩举之。有指挥即升都指挥、都指挥即升都督者初虽署事。旋复实授。曾无功实。遽登重任。及至用之。鲜不悞事。虽加黜责。无补前亏。宜令兵部堂上官会同公侯伯老成大臣、从公察举、务要酌知其才能智勇。佥以本职。参随各处总兵官分领军马勾当边事。如果能干。乃可命为参将等职。待其显立战功然后升其官爵。如此则为将臣者。皆知激劝。奋立功效矣。
　　一兵不贵多。而贵精。兵精则一可当百临敌之际。一夫奋勇。而千百随之矣。宜令兵部堂上官会同御史给事中公侯伯等官于教场内公同点选逐队阅视军士有年及六十以上衰老残疾怯弱者、并皆拣退令归卫所、户有壮丁。即令替役。补队。其各处边关之兵。亦各差官依在京例。一体拣选。立为定法。或三年五年一行经久无弊则中外之兵皆精矣
　　一国家用兵。必资智勇之人。岂必尽出于将军之中大凡天下之民有心计者皆能运智有膂力者皆能効勇如唐有军谋之科。宋有武举之选是也。方今　圣朝一统之盛。欲设法选举。岂患无才。乞敕兵部行移天下军卫有司。访察军民之家。低有军谋勇力之人。并从选举。不限南北不拘额数。举选到京。问以攻守之策。试以弓马膂力。取勇士则可若智士岂能以二石米羁之取中者月给。口粮二石。分隶在京各营。然后差拨各处总兵官参随使用。有功之日。照例授以武职。如此则凡天下智勇之士。举无遗憾。为国家之用矣。
　　碑畧
　　敕修河道工完碑畧
　　敕修河道工完碑畧
　　臣闻凡平水土。其要在知天时地利人事而巳。天时既经。地利既纬。而人事于是乎尽。且夫水之为性。可顺焉以导。不可逆焉以堙。禹之行水。行所无事。用此道也。今或反是。治所以难。葢河自雍豫。出险固而之夷斥。其水之势既肆。又由豫而兖。土益疏。水益肆。而沙湾之东。所谓大洪之口。适当其冲。于是决焉。而夺济汶入海之路以去。诸水从之而泄。堤以溃。渠以淤。涝则溢。旱则涸。此漕途所为阻者与。然欲骤而堙焉。则不可。故溃者溢溃。淤者益淤。而莫之捄也。今欲捄之请先疏其水水势平乃治其决决止乃浚其淤因为之防以时节宣俾无溢涸之患必如是。而后有成。制曰可。臣有贞乃经营焉。作治水之闸。疏水之渠。起张秋金堤之首。西南行九里而至于濮阳之泺。又九里而至于博陵之陂。又六里而至于寿张之沙河。又八里而至于东西影塘。又十有五里而至于白岭之湾。又三里而至于李山隼之涯。由李山隼而上。又二十里而至于竹口莲花之池又三十里而至于大伾之潭。乃踰范暨濮。又上而西凡数百里。经澶渊以接河沁。河沁之水。过则恐南溢于运河微则资北流而已过则害。微则利。故遏其过而导其微。用平水势。既成名其渠曰广济。闸曰通源。渠有分合。而闸有上下。凡河流之旁出而不顺者。则堰之。堰有九。长袤皆至丈。九堰既设。其水遂不东冲沙湾。乃更时出以济漕渠之涸。阿西鄄东曹南郓北之区。出余波而资灌溉者。为顷百数十万行旅既便。居民既安。有贞知事必集。乃参综古法。第而为之加神用焉。既作大堰。其上捷以水门。其下缭以防堤。堰之崇三十有六尺。其厚什之。长伯之门之广二十有六丈。厚倍之。堤之厚如门。崇如腹。而长倍之。架涛截流。栅木络竹实之石而键之铁葢合土木火金而一之即至人欲以铁制龙之事也用平水性既乃导汶泗之源。而出诸山、汇澶濮之流。而纳诸泽。遂浚漕渠。田沙湾而北至于临清凡二百四十里。南至于济宁。凡二百一十里。复作放水之闸于东昌之龙湾魏湾凡八。为水之度。其盈过丈。则放而泄之。皆通古河以入于海。上制其源下放其流既有所节且有所宣用平水道。由是水害以除。水利以兴。初议者多难其事。至欲弃渠弗治而由河沁及海以漕。然卒不可行也。时又有发京军疏河之议。有贞因奏蠲濒河州县之民马牧等役。而专事河防。以省军费。便民力。天子从之
　　皇明经世文编卷之三十七终
　　皇明经世文编卷之三十八
　　华亭徐孚远闇公　宋征璧尚木　陈子龙卧子　周立勋勒卣选辑
　　冯瑞振振仲参阅
　　商文毅公文集（疏　序　记）
　　商辂
　　疏
　　边务疏
　　招抚流移疏
　　弭灾疏
　　请革西厂疏
　　边务疏【边务】
　　题为边务事、臣切惟守边一事、最为今日急务、近闻各边操守官军、多系有名无实、其故何也、一则军士寡弱、一则衣食艰难、夫军士寡弱、以战则不能、衣食艰难、以守则不固、边城有此二弊、名虽为守、实乃弃之、今之议者。皆以遣使为请。而谓边方之事。似不可为。殊不知天下之事。未有不可为者。特患失于姑息耳、臣访得大同宣府独石马营等处、　操守官军、在边年久、服习水土、屡经战阵、自正统十四年、达贼侵犯、或漫散赴京、或该管头目带领来京者、一向夤缘在京居住、即目独石宣府等处、多系各处新拨、并河南轮班官军、在彼操守、且轮班官军、　无室家可恃、又无田地可耕、因循度日、悬望更替、欲为久远之计、难矣、若朝廷失于姑息、安于因循、听令各军。巧立游击等项名色。将前项官军占留在京。不行发遣。则边境城池。愈见空虚。设有贼情。将何备御。乞敕兵部即将口外大同宣府独石马营等处。正统十四年以前原操守官军。人情久于京师则不欲复止帚边塞见在京居住者逐一查究。并其家小尽数发去口外各该地方照旧住种操守。不许各官仍前巧立名色。占恡阻当违者治以重罪。或有言前项官军善战。合留在京操备者。此不知轻重之论。葢京师百万人马。纵得前项官军。不见其多。不过跟随各头目营干家事而巳。若边城得此官军。可以壮威武。可以御贼寇。可以使其成家立业。为久远之计。其为益岂不大哉。惟　陛下不惑群议。断然发遣。则边境得人。而藩屏自固矣。臣又访得口外田地极广。除屯田军士。地亩巳有定额外。其守城守关军士。多无田地耕种。推原其故。葢因先前在京功臣等官之家。将口外附近各城堡膏腴田地。占作庄田。以次空闲田地。又被彼处镇守总兵参将。并都指挥等官。占为巳业。每岁使军夫耕种。收利肥巳。其守城等项军士。非但无力耕种。虽有余力。亦无近便田地可耕。即目守边紧急。在京官员。虽不能役使口外军夫。但庄田尚存。未免占夺军民之业而彼处亲临管军头目。尚有占种田地数多。私役军夫。撮借官牛等项。其弊仍未尽革。若朝廷失于姑息。安于因循。不即将前项田地拨与各城军民耕种。则衣食无由足给。而边城愈见空虚。乞敕户部选差能干官员分投前去。大同宣府怀来永宁等处。会同各该都御史等官。将在京官员。应有庄田。并彼处势要之家。占种田地。尽数分派。与附近军民为业。若系原起科田地。亦须酌量。从轻起科。仍乞敕各该镇守总兵等官。将各城堡军士分作二班。每上班六日。令其照例操守。下班六日。尽数督令耕种。俟收成之后。并力备御。仍禁革管军头目不许多种田地。如此则军士之衣食自给。而民间之转输可省。夫且耕且守。古人如汉赵充国、诸葛亮晋羊佑皆巳行之、明效大验、着在史册、今日守边之要。莫善于此若舍屯种之外而欲边城充实虽倾府库之财竭生民之力军士数多岁月久远亦难继矣若有言前项功臣等官、不可以无庄。则或于腹里远处地方。量宜拨换。口外之地。决不可听其置作庄田。侵损守边军士。有悞国家大计。实为不便。臣又访得永平等关口、官军精壮、人民安业、而紫荆倒马一带。关口官军怯弱。关内人民。不免惊疑。推究其故。葢永平等处。系本土官军。而紫荆倒马等关。系在京拨去轮班官军。衣食不足。全无固志。贼寇若来。不过为逃走之计耳。此事屡有人言。而本部未即施行者。其意葢谓京师根本之地。宜留保定等处精锐官军在京操守殊不知方今急务守边为上守关次之若徒守京城此为下策何也若边方失守。则关隘紧急。关隘失守。则腹里人民望风流移。人心摇动。变故百端。纵有京师军马。虏寇在远。亦何所施。又有言在京管军头目。利保定等处官军供给柴草因此占留若果有此尤为不可乞勑兵部将保定真定等处。在京备操官军。发回附近各关口定立班次。永远操守。如有不敷于附近卫所。逓相拨补。却将见在各关轮班官军。尽数取回。在京备操。如此非惟两免重支口粮。抑且边关得人。而师巩固。虽有千百也先。亦何足虑。凡前三事于守边守关。颇为切要。但恐于人情有碍。伏望　陛下决意行之。则边方幸甚。
　　招抚流移疏【招抚流移】
　　臣闻河南开封等府并南直隶凤阳府等处地方、近年为因水患、田禾无收、在彼积年逃民、俱各转徙往济宁临清等处、四散趁食居住、中间有系正统十四年以后、山西并北直隶真保定等处军民、被达贼惊散、逃移未久、及原籍见有田产之家、虽已陆续回还复业、其正统十四年以前、逃移在外、年久革民、及陕西山西所属艰难州县、并口外地方、及原无田产之家、俱不肯复业、流移转徙、动以万计、近闻各处有司、遇有外县逃民到来、一切驱逐、不容在境潜住、若果能驱令复业。固是美事。但恐前项艰难地方。及素无产业。或系在外逃匠囚犯等项。宁死道路。不愿复业之人。被所在官司驱逐急迫。驱逐流民必至生变如益州之驱李特是也无所依止帚。必至失所。不无激变。及今水患巳息。仍虑逃回河南凤阳原处地方居住。异日虽欲再行招抚。必不肯从。去留之机。实系于此。不可不虑。臣切照畿内顺天等八府。所属计一百三十余州县。所在除官府草场。并官员庄田。及军民见种田地不计外。其余多有抛荒。幷空闲无碍田地。如蒙勑户部计议、出给榜文。遍行山东等处。逃民聚集之所。张挂晓谕。前项逃民。有志复业者。即令复业。其不愿复业。无所依止帚之人。既以安流移又以实京师为强本之计许令于顺天府等八府所属州县分投。从便居住。有司照名拨田。设法赈恤。其宽恤等项。榜内有当开写者。悉照本部节次。奏准事理。明白开写。晓谕施行。行移各府廵抚廵按等官。督同各有司。遇有逃民到来即令报名在官酌量乡村广狭田地多寡四散安插如某州田地数少。逃民数多。言虽美而难行则发遣于有田州分住居。某县田地数多。逃民数少。亦须将别县逃民。逓相分拨。或某州可安插千人。止留五百人。某县有田千顷。止拨五百顷。葢人少易于赈恤。田多以备后来。其口粮种具等项。或暂借官储出给。或劝令富民假贷。俟有收成之日。照数追还。俱听廵抚廵按等官设法整理。从宜处置。仍时常往来抚绥。及时劝课。俟三年后。生计成立。有家可恋。有土可怀。然后计户定差度田出赋。清军勾匠随所设施。合新附之户籍。增旧收之版图。强本安邦。莫善于此。
</div>
    <div class="pagination">
<a href="皇明经世文编_page12.html">上一页</a><span>...</span><a href="皇明经世文编_page8.html">8</a><a href="皇明经世文编_page9.html">9</a><a href="皇明经世文编_page10.html">10</a><a href="皇明经世文编_page11.html">11</a><a href="皇明经世文编_page12.html">12</a><span class="current-page">13</span><a href="皇明经世文编_page14.html">14</a><a href="皇明经世文编_page15.html">15</a><a href="皇明经世文编_page16.html">16</a><a href="皇明经世文编_page17.html">17</a><a href="皇明经世文编_page18.html">18</a><span>...</span><a href="皇明经世文编_page14.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
