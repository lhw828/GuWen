<!DOCTYPE html>
<html>
 <head>
  <meta charset="utf-8"/>
  <title>
   皇明经世文编 - 第 148 页/共 172 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇明经世文编 - 第 148 页/共 172 页
  </h1>
  <div class="content">
   参失事官员疏
　　初报捷音疏
　　四报捷音疏
　　五报捷音疏
　　播州善后事宜疏
　　请罢开矿疏【川贵矿税】
　　题为直陈地方艰危之状以希特恩以消隐祸事、臣受命总督三省、防剿播酋、祗畏简书、暑入蜀、甫至报酋巳亲统大兵、侵犯蜀境、臣方调兵遣将、宵昼弗宁、无何又报酋巳攻下綦江、渐逼重庆、臣且十道征兵、寝食为废、目今兵渐集、势渐张、酋亦且札兵境上、莫测向往、而我兵微将寡、乌合之众、仅足自守、无能扑灭、此积衰之势、非止一朝、臣不敢不勉竭庸驽、力图底定、乃臣有所大忧者不在兵粮。不在叛逆。而在内地之人心。此如厝火积薪而寝处其上。不能一夕安者也夫巴蜀僻在一隅。夷汉杂居。易动难安。自昔记之矣。治蜀者必须镇以静定。绥以宽仁。乃足以和民而怀远。固圉而安疆。顾今寇在门庭。急于焚溺。势不得不兴师动众。又不得不劳民伤财。小民固巳难之矣。然犹可曰此佚道之使生道之杀。上为不得巳之役。而下为不得巳之供。奖以大义。动以至情。犹可使也。乃至有得巳而不巳。足以摇民而资敌。如征税开矿之事。及今不止。隐祸且大。臣亦何敢无言、夫矿税之事、奉有成命、差有监臣、而臣与按臣、且有调停之责、有阻挠之戒、以故臣一至地方、即与按臣会行该司查议、定为规条、立为则例期于如额、以称　上指、即矿洞亦令随便开采、各有司止为防守、无得阻挠、臣为　陛下理财裕国以为无遗憾矣、乃节据各府县申报、多谓播酋内讧、士民流散、贾不行、坐派税银、何从出办、重庆等处、且谓城门巳闭、委官巳回将来计数要税、何处赔补、则臣于是乎技穷而无所之矣、夫蜀敝国也、半为山箐、半为土司、其称沃野可耕者、仅千里止耳、今东南一带、兵所至、巳为荆棘、兵所不至、亦为荒墟、西北一带、方且招兵买马、运粮制器不从鬼输、皆须民力、此何等景象、何等时势、而尚堪为额外之征乎、据言利者、必以为税取于商、不取于民、不知兵戈扰攘之地、颠沛流离之秋、土著者巳不安其家。懋迁者肯轻入其地。商不足则不得不取盈于民。以待尽之民。供意外之取。其不转徒而为寇者几何。方欲招客兵而先自散其民。方欲携叛党而且更借之兵。即有孙吴。何能为计。此臣所为焦心劳思太息而不禁者也。至于蜀之矿山。半在夷地。即在蜀者。亦用力甚难。获利甚少。益不足为有无者臣以为当与榷税并罢便。然此犹奉　旨在先者也。臣近日又接邸报、万历中废弁奸民借裕国以罔上者后来不加诛亦幸免也应天卫百户范仓一本为恪遵　祖制等事、奉　圣旨这所奏贵州地方税课、并土产名马、有禆国用、准差奏内内官监左监丞张庆督率官兵前去彼处会同抚按等官照例征收银两解进、不许扰害地方、写敕与他、该衙门知道、钦此、臣一见之、不觉惊愕失措、夫贵州何地、此时何时、而尚可为此事乎、葢贵州原非省会。止以通滇一线。因开府立镇。强名曰省。其寔皆高山峻岭。军民无几。尚不能当他省一大府。有何名马方物。其谁不知之。彼武弁贫窘无聊。又见各省俱有税使。以为贵州虽称瘠薄。然但得诳奏　圣明。奉旨征税。传食万里。逍遥数月。计至彼处。即不如额。且可充囊。此不过为身家之计巳耳。岂复有一毫为国之心乎。夫使其为往日之贵州也。止于无税而巳。乃今自播酋造逆。一破偏桥。枯骨徧野。再战飞练。流血成渊。至今驿路阻绝。人烟稀少。逆酋且狺狺思逞。急于烧。臣与抚臣郭子章每筭及该省兵粮。计无所之。移书叹惋。今且驱遗民守危地。小民如坐漏舟。巳有远心。骤闻此举。将谓税无从出。必括于民。转相惊恐。势必逃散。遐方孤城。谁为填寔。他日必有士卒不战。城门不守之势。而一方之事去矣。　陛下天纵聪明、必不忍以一方舆图、易数千税课、或亦未知地方情事、谩然应之云耳、臣以为贵州税使宜急罢勿遣便。臣为三方总督、湖广亦系臣属、亦有防播之事、然其地去播稍远、中祸未深、臣不敢多为不必然之说、以耸动　陛下、惟是四川贵州、去播甚迩、受祸甚惨、民心最危、时势最急、臣若隐默不言、恐祸机窃发、不可收拾、当是时而言之则晚矣、臣谨会同廵按四川监察御史赵标、贵州抚臣郭子章、按臣宋兴祖、直陈艰危情状、乞恩　陛下、伏望将贵州中使暂免遣行、四川中使或令姑尽见收税银、少办方物、暂取回京、待播事宁静之日另议、庶两省士民、虽在汤火、尚免靡沸、臣得以大义勉之、令为国家效死御寇、或底定有期、太平可望矣、
　　再报播酋情形疏【播酋】
　　臣看得逆酋残我内地也、可谓不遗余力矣、骁将碟严城堕、兽惊鸟徙之民、膏原齿而莫必其命、彼其陈兵三溪而嫚书以相加也。岂真爱我而不攻哉。越国深入。踰岭渡江。顿兵于坚城之下。彼固亦有所忌也。当是时。我诚无兵无将。无可为守。顾严行文告以折其不逞之心。亟集兵防以遏其方张之势。稍稽时日。自可保全。事机之会间不容发柰何其周章失措而甘心为失策之事也。夫尸棺之归。虽经详允。顾求而与之则直。挟而与之则辱。加币焉则过矣。至钦依人犯。缢而与之则又过。并生者之家属而与之。则又益过。国体一辱。不可复全。士气一丧。不可复伸。当是时在城镇道府县文武如林。乃视若、等闲。漫然相付。独何心哉。臣今方奖率诸臣、共图戡定即诸臣方饬兵治饷、缉奸峻防、夜以继日、犹苦不足、葢冀为桑榆之收、以葢其东隅之失者、臣亦欲徐观其定、忘于无言、顾川东人心不知有法久矣。皆原奏民也自合江献袁子升。黄平献罗承恩。并此而三。不于此时别白言之近亦有买贼以为全民者上必欲置之法此甚正也从此各官遂以女贼为排难解纷。以辱国为达权通变。以足上首下为屈巳安民。行见巽愞成风。豪杰解体。战不力。守不坚。其不胥而为夷者几希。臣以为兵戈扰攘。筹应寔难。固不可逐事苛求。致难展布。第损威伤重。所关非小。尤宜一处以杜将来。合行题请、伏乞敕下吏兵二部酌议覆请、将献囚送柩并綦城失守有罪官员、姑行令戴罪管事以责后効、待事定之日、通计功罪并论、一面行廵按御史将前后情节、通行查勘、分别议处具奏、定夺施行、庶士气可振、国法可彰、使过之效可收、夷氛之息有日矣、
　　请内帑增将兵疏【请内帑增兵将】
　　该臣谨会同廵抚湖广赞理军务都御史支可大、廵抚贵州兼湖北川东提督军务都御史郭子章议逆贼杨应龙恃其富强、甘心反逆、戮将破城、了无忌惮、近且占据内地、修仓贮谷、因粮于我、又复立石镌碑、杀人以祭、葢巳无人心、无天道矣、昔宋襄用鄫子于社。子鱼曰六畜不相为用。而况于人乎。得死为幸。其后一年而执。又一年而死。葢自古杀人祭神。未有不死者。此亦逆、贼天亡之时也。乃贼复狺然逞出没于川贵之间、如鬼如风、益复造舡数多、将图水陆并出流毒三省、远近为之震动、人臣无将、将则必诛、是尚可少假时日乎、臣等佥议、会须灭此朝食、乃无后患、顾节访贼之情形、实亦非可易与者、贼初用兵时、不过二三万、且皆五司七姓五十四里之人、自连年讦构、抚剿无常、贼遂内自惊疑、多方设备、招集九股恶苗、给以杀戮五司之土地、赏以抢掠各省之妇女、又擅立三十六统制、三十六廵警、十三亲管、各有头目、各有兵众、每一人名下多者二三千、少者一二千、总之不下十四五万、羽翼巳成、居然勍敌矣、我所以待之、岂宜浅鲜、谈者谓宜集兵二十万、夫二十万兵、岂易集、饷岂易供、然非十四五万。亦未易相当也。昔成化时尚书程信剿都蛮用兵十八万、四年而无成功、万历初年抚臣曾省吾平九丝、用兵十四万、一年而成功、今播州之众、几倍都蛮、海龙之险、不下九丝、应龙凶狡知兵、又非以前乌合之众可比、是可草艹举事乎、近该臣化龙议调陕浙兵与募川兵共二万四千、臣子章议招三万、葢势穷事急、粮饷不充、且为目前防守之计、冀就中取事耳、今贼益滋蔓、久更难图必须大集兵粮、亟图扑灭、臣等熟计四川宜用兵六七万、湖贵二省各宜用兵四五万、总之可十五六万、方保全胜、近奉明旨云南广西福建陕西浙江等处兵各得调用、即十五六万之数、自可取足、无容更渎、顾调兵非难。处饷为难。兵至十五六万。川楚米菜尚贱耳若北边更不可测矣即人日给三分。一年须百五十万。三省者非能办此也。贵州原无毫厘之积。臣近查其布政司库银称可动支者。仅仅七千。令人心悸。四川先年颇有积蓄。自连年采木事起摉括一空。今止有当年额粮各有正项。止可暂借。难以久假。湖广者尚未查到。然大约在川之下。贵之上。三省物力。不过如此。将何以支数万人之食乎。近见太仓空乏、计臣无措、臣等不敢径请、臣化龙止求留饷秦之需、还借滇之数、仅三十万耳、然泰中之饷今年者巳解、滇中之银、恐未能即还、臣子章止求于各省借给、总之亦捕风捉影、未可保其必得也、近见邸报该兵部覆奉圣旨兵饷着户部悉心议处与他、勿待来请、不许支吾了事、钦此、仰见圣心垂念远徼贼不足平矣、第恐户部计无所出、止令各省摉括、万一各省复乏、求之不应、往返请乞、便历时月、脱有庚癸之呼、其可令贼闻且见乎、臣等以为今日之事、在四川宜先发五十万、仍留陕西饷银、及催滇中还银以为接济、在湖广宜先发三十万、仍俟臣可大查本省各项钱粮、有应留用者、径自题请、在贵州原无积蓄、亦无可留借者、姑先发三十万以上应发钱粮、半取之太仆寺、半取之河南淮安南京福建两广等处以为半年之饷、刻期解到、庶克有济、至于各处调到军兵月粮。仍在原籍支给。川广贵三处。每日止照近日援辽事例、给与行粮。葢即每兵日给三分。而前项解发之数、仅支吾半年尽矣。至于以后、如事不即结或再行请乞、或量行征派、统候部议遵行、此三省粮饷之大略也、而将与兵亦有所当复议者今邻播总兵四川有刘綎、贵州有童元镇、各制一方、无容更议矣、惟是湖广清平偏镇四卫俱边播境、□潭一路、更当逆贼狂锋之冲、连年逆贼招诱生苗、多从偏桥往来、恣行抢掠、莫可谁何、近该臣等议将贵州总兵移驻偏桥、顾偏桥去贼巢近。然去贵州省城远矣。贵州去贼巢不及三百里。一渡乌江。穷日可至。与偏桥相望四五百里。中隔平越兴隆。皆通贼之路。潘汝资杨国柱所繇败也今春飞练之役。寔自平越。贼若分犯各路。直逼省城、此非一总兵之力所能御也。且贵州总兵之于偏桥。葢兼制之地也。湖广兵饷。宜得湖广总兵会同湖广廵抚调发方得精神相贯应付如期乃贵州抚镇。俱以兼制之衘用之、此在居平犹可。寇在门庭。动大兵。发大饷。欲求臂指如意。桴鼓相随不亦难乎。先年湖广原有总兵、且以侯伯为之、后以承平日久、暂议裁革、今非无事时矣、原无者亦应议增。况原有者。自应议复臣等以为武昌去南界。远在二三千里。即声闻亦难相通。何况调度。臣可大宜移驻沅州。该省仍设一总兵。无事驻札沅州。有事移驻偏桥。其贵州总兵。无事驻札省城。有事移驻平越。统待事宁另议。庶几两地密于张罗。而逆酋巳坐井中。此万全之算也。其湖广原无兵马。今郄创设四五万。召募既难如期。土兵亦难全恃。臣等查得近年备倭沿江一带、皆设南兵、如杨州二千、镇江二千、新生洲二千、淮安三千、江北庙湾二千、南京新设陆营亦可拣选三千、此皆见有粮饷、无烦召募者、今海氛久息、备而不用宜行交各处抚臣、量给行粮遣发、即以原将统领、赴偏桥一带、听总兵分布防守、不足者方调湖省各土司、及武冈麻阳等处民兵杀手、务足三万以上之数、其外处调到兵月粮。仍于原籍支给。湖广亦照前例、止给行粮。事宁仍各归原地防守。葢将止复其原有。兵半取之素练。甚便计也。臣等又查得贵州所属石阡思南二府、婺州一县、去贵省远可千里、而各府县邻播巢、各一二日程耳、各府县从来无一兵一将、止有龙泉一守备、领兵千余、控制其冲、而兵微将寡、又无城可守、贼每欲聚而焚之、无龙泉、则思石婺川随其后矣、臣等以为宜于石阡设一参将、婺川设一游击、各领兵三千、一以为本城之防守。一以为龙泉之声援。其兵将不必另设。即以新设湖广总兵调来之兵将移驻。此皆贵州地也。然在偏桥之西。去湖广总兵近。而去贵州总兵远。防守之事。宜全听湖广总兵提调。贵州总兵亦得遥制。庶体统事势。两得相安、至于偏桥四卫。向虽属贵州总兵兼制。今既有湖广总兵。自有专属。不必更属贵州总兵矣。抑臣等犹有说焉、近见邸报兵部覆本、内称广西总兵陈璘马上催促、由湖广取道直趋粤西听援、不许绕路粤东、有悞缨冠之义、计陈璘当不日至湖广矣、璘素有威名、近征倭更着战功、粤西无事、将无所急、臣等以为宜即改为湖广总兵。即令于湖广候旨到任管事、其广西总兵另行推补。将见逆贼闻之。以为将军从天而下也。其有不褫魄而夺之气乎。至于云南总兵应移驻沾益州。广西总兵应移驻泗城州。庶乎声闻相及。援捣为便、以上事体统应题请、伏乞敕下户兵二部酌议覆请、将前项粮饷、急行解发、将领急行增设、兵马应调者、行各该地方抚臣调发、总镇应移者、行各处总兵蚤行移驻、新设将领、应给敕印等项、查例议给、应得廪费等项、臣等径自议处、庶乎粮足兵精、敌忾之勇自倍、犄前角后、蝼蚁之命难逃、逆贼不足平、定宁可计日矣、
　　留总兵刘綎征播疏【刘綎征播】
　　臣看得将兵者期于戡定祸乱。不嫌疵颣将将者要在鼓舞豪杰。无妨颠倒。綎将家子也。其父显称时名将。功名着于蜀中。綎结发从戎。屡经战阵。征播之役。特奉专遣。上以报国。下以承家。綎所宜竭蹶而趋。宜何如其急者。而迁延道路数月方来。责以逗遛。即置之于理。亦不为过。乃　陛下犹念其东征之劳。荣以南迁之命。议者谓处之尚轻是矣。顾綎武人也。连年东征西讨。动必及之。若谓天下有变。一日不可少此人者。遂矜而自功。淹速自便。于人情亦有之。即在事诸臣。亦以为似巳不可使者。维时臣亦薄之。直以吴广未至。例须留之候代。乃自其候代以后。而人又多言其可用也。以为可用者有二。□颇骄为所养多奇材剑客后来平□功□首也其一谓綎父子久在蜀中。即蜀人与播人颇惮其威名。今当平播亦不可少。其一谓綎未改南以前。其气颇盈。将骄卒惰。兵家所忌。必不可用。自改南以后。惧失事机。又惧蹈危机。恐损功名。又恐犯议论。乃悔前虑后。冀一当逆酋。而尽洗生平之为快。葢前此使功今且使过皆不可少也。臣颇是其言。比臣至渝。见綎。察其卒伍器械颇多精利。似留心者。既进而与之深言。谕以留用之意。綎乃感激呜咽。为半生驱驰颇效微劳。今不自意。被不美之名以去。诚得一当逆酋。愿食其肉寝其皮。以间执人言。而少雪官谤。死无所恨。臣乃知綎果可用也。夫天下之将才多矣。亦何必綎。顾綎有可用之才。又有效用之志。且川省边播。分东南二路。得二大将分管进兵。成功尤易。则綎亦曷可不留。顾臣又有说焉。即此疏令刘将军见之且喜且惧御将亦不可无文也綎欲效用而臣不留。则臣负綎。臣既巳留綎。而綎不能为臣了播事。则綎又负臣。臣负綎犹可。綎负臣且令臣负国。此不可之大者也。
　　参楚省剿苗失律官员疏【剿苗失律】
　　该臣看得上皮林之事、在诸苗诚无所逃罪、顾迹其始事、止于截路杀死二人、此盗之白昼抢夺者耳。后以兵挟勘而敌杀八九人、此盗之拒捕杀人者耳。诚以盗治之。悬购其首恶。离散其党与。一狱吏数游徼之力足矣。即欲问罪伸威。一劳永逸。亦须播事既定。鼓其余勇。亦自游有余。何必亟亟灭此朝食为也详其始末、祸葢独起于该府推官丘献可之易言兵、而参将黄冲霄之轻举妄动、幸功而贻祸也、夫苗以万数、不为不多、三千兵岂易敌之、而率尔深入、一何急也。迩来卫所兵疲敝脆弱、各省皆然、今所恃者、乃该卫款兵千五百、与其余之零星乌合者、且撤征播之兵三百、并止偏桥上班之兵以益之、一何易也。陷入伏中、略无知觉、一何愚也。二十世官、三千甲士、骈首就戮、又何懦也。主将奔回、城门昼闭、绵花千斥、银七十两、盟之城下而与之、若非衣巾土生之缓颊、几有牵羊系颈之事、又何其备极丑态也。葢黄冲霄自以为恶苗无几、一皷下之、张武功而受上赏、亦足以明得意矣、而不自知其兵不可用、与已之不能用兵、举数千人之命、尝试以慱功名、于心安乎、夫将有懦者。每畏敌而不出。然尚足以全军。亦有勇者。或与率而并命。然亦足以立节。冲霄于二者何居焉。此宜尽失机本法寘之于理、始足偿二十武职之寃命、而慰三军之幽魂者也、若丘献可者不知兵、又不知将、幸一掷以快雄心、而不意流祸至此极也、顾其事在将领、将不足任、彼亦无如之何、此宜量行议处以警文职之喜事者、永从县知县龚一麐始事既鲜绸缪、临事又失驾驭、损威贬体、贻恨一方、亦应并议罚治以警庸懦者也、若该道副使王应霖、地其所隶、兵其所司、失律纳侮、何以自解、第其始而持议、原止挟勘而未及征剿、继而举事、方驻偏沅而不在行间、当该参仓皇苗警之秋、正该道拮据播事之日、所宜量行罚治以戒失职、仍候播事通论以责后効者也、顾臣尤有说焉、臣之得督三省也、以征播。则一播之外。余宜勿问矣、用兵一隅必顾全局所以能成功也今之督抚惟愿各画信地以幸自免岂连师之义乎顾征播岂易言哉。士马不精强。则不能征。钱粮不饶裕。则不能征。人心不齐一。地方非宁帖。则不能征。此宜举三省之远近上下。一意从事而后可襄厥功者也乃臣以二月初三日誓师、十二日进兵、而该省以初四日剿苗矣。又无何而告败矣。此其于征播得无相妨否。夫臣所督者三省军务也。汉土官兵。例得管辖。大小军机。例得与闻。敕谕昭然。节经申饬奈之何各院道俱有详。而独无一字详臣也。既不详则宜竟不详矣。又何失事之后。而始仓皇详臣也。葢此事上下相视以苗为易与谓一举灭之、当以功报、而不意其决裂至此、始不得不以相闻、然晚矣、臣请着为令、自今以后、二省兵事。除寻常强窃盗贼。不必琐琐相闻外。但凡土司郡县卫所汉夷一切有关兵马钱粮重大事情。应详者详。应验者验。即事在当机。难以远请者。亦一面举事。一面报闻。庶臣得以参酌赞成。或未必毫无禆补。臣生平职掌之外。不好多事。惟是有感于皮林寨之事。如黄冲霄之不任专征。与卫所军之不堪剿苗。知之颇真。当征播之时。不宜别有举措。以乱大谋。筹之颇预。使其有一字之闻亦未必无一言之助。幸而事止于此。若更大。则此省之进兵有阻。当是时而后重加参处。巳无及矣。
　　参失事官员疏【天事官员】
　　看得逆酋虽狂狡乎、其地直弹丸耳。今且集各省之兵。环聚而图之。此以八服一。葢十全必克之道也。惟是相机而进。待时而发。以彼之无所不守。当我之无所不攻。虽有勇智。将安所施。初臣之誓师进攻也。期以进则齐进。攻则齐攻。既而各路以远近不同。及梗道之零贼。坚瑕不一。自不能如期抵关臣随为一单、开数款授之各总兵与监军。内第二款云、一贼常言各处防守。今之纵贼入川或亦此道乎几时是了。不如放一枝入关。与之并力一战。破其一路。各路自惧。今宜到关时。札一大营以为家。然后以轻骑探望。各路俱到关。方一齐杀进。贼自不能分身应之、成擒必矣。各路镇道守此勿失。如南川路破关以初九日。龙泉路破关以十五日。各坚守至今。会师并入。葢其慎也。此黔中童元镇之兵也乃乌江路以十一破关。称疾足矣。据关自守。称得势矣。谓宜深沟高垒。坚壁以俟。又须瞻前顾后。扼要防奸。庶其称有制之兵。成无敌之烈乎。独奈何玩忽不戒。一败涂地也。臣谓乌江之败有六失焉。初臣计贼兵。动号数万。我兵虽分八路不能一时到关。若夺关之后。据关而守。彼或以全力冲之。众寡不敌。不无可虑。故臣所派八路兵皆三万余。此无容更分矣。该路兵止宜聚于乌江。其河渡则张疑以守可也。分兵四守此怯而不知兵者所为也乃分而为二相去辽远我分彼合众寡悬绝。为贼睥睨久矣。其失一也。兵既分矣。幸而得关。宜合兵以待其军。无容更入矣而河渡方且攻囤。乌江亦未治垒。其失二也。关在前。江在后。是背水阵也。法宜死战而见贼辄走其失三也、欲觅退步。必须守桥庶几可前可郄。此田悦所以败于马□也乃无一夫之守。奸细得而断之。其失四也。换旗合哨。非仓卒事。既知有奸。即宜整备。而悠悠忽忽遇敌先乱。岳家军殆不如是。其失五也。土汉错杂缓急异指一失驾驭。岂得调和。积妬成争。自分吴越。符离之事。殷鉴不远。其失六也、此六者兵家所忌也。有一于斯。足以致败。而皆犯之。宜其及矣。
　　初报捷音疏【报捷】
　　该臣看得贼自破綦江以来、彼方志得意满肆、张虚声以恫喝外方、而我亦转饷集兵、不动声色以专侯大举、葢两相持而莫为先发者久之乃至冬月行尽贼见臣移镇入渝、自知罪在不赦、剿在必行、狡焉有鸱张豕突之态、以川中有备、未敢长驱、乃贵地尚虚、辄恣狺逞、东坡烂桥、巳罹狂锋、龙婺思石、日传警报、臣乃一面移文贵省抚镇剿苗以清兴黄之道。集兵以厚龙婺之防。一面催调施州卫平茶司各土兵及建越兵共万有三千自川入贵。助为防守。一面行沿边防守土汉官兵相机鵰剿。以牵贼之势。而释贵之围。乃无何而报捷者纷纭至矣。贵州之斩获。虽不甚多。断招苗之路至要着也时水西兵三万守黔然自是而生苗不复入播。官道得以无阻。我得专意行剿。非小补也。而川中南川之役、初而斩级者三十、破其金竹等砦塞、继而斩获者三百遂破其官坝大营、虽兵力未齐、未敢深入以成破竹之势、乃积弱之后、初有此揵、始知贼无足畏、各有战心、贼亦知外兵渐强、或可少戢其猖狂之势矣、是役也、抚镇司道筹划多方、汉土官兵感激用命、至南川二揵、皆推官高折枝监督鼓舞所由致然、其功均有不可泯者、但臣今方传檄三方、会期夹剿、大事未就。曷敢先叙微功。直以逆贼半岁以来、如火然水决、居然有燎原焰天之势、一旦骈首就戮、如彼其多、亦足以少宽　皇上西顾之怀、而暂快海内念乱之志、故不敢不以上闻、伏乞敕下兵部俟事完之日统行议覆施行、
　　四报捷音疏【报捷】
　　看得贼自先世以来、雄据播州、延袤千里、践山为关、扼西北之吭、因江为池、绝东南之冲、自以为天险不拔之基、谁得而睥睨之者、以故肆其雄心、日益狂逞、东南则破五司之墟、略黔楚之境、乌江内外、湖贵四十八屯、皆侵为播地、招引红脚黑脚生苗居之、设为四牌七牌统制诸所、名为硬手、用以战胜攻取、所向无前、西北则侵凌綦合、百里之外、皆以自封、立碑定界、以为永业、娄山崖门诸关、皆极力凿削、陡绝天成、自谓可出而不可入也、乃诸文武将士慑于　陛下之天威、激于讨贼之大义、智谋勇功、殚竭无余、竞胜争奇、感激用壮、坐使畏诛者投戈乞降、逆天者骈首就戮、夺其关隘捣其腹心、大水田永安庄桃溪衙皆贼所为世修庄院僣拟侯王者、今且据之焚之、葢巳侵侵乎及白田坝海龙囤矣、查各路有据关者、有入关者、祗有偏桥一路、见攻长坎等三囤未下、其余业以扫清、惟是环播之地。山大箐深。未易合哨。故不能一拥而至贼巢要之合哨夹攻、当不出旬日之内、且臣按阅图谱、贼地关外十六。关内十四。今之形势。巳觉穷促。傥所谓其亡也可立而待者乎、惟是兵形无定、兵机多端、蜂虿有毒、困兽犹鬬、日慎一日、曷敢为全、葢即疏内所陈擒斩数旦、招降数万、各路之功如指诸掌、而臣一不敢为之叙功、祗欲责其成、观其后耳、先是臣有军令以应援合哨为急、贵州乌江之失。安氏之不敢□鬪则黔抚之力也安氏之兵。居然无恙。贵竹人多咎之。口语籍籍。臣巳飞檄切责之。而会报功之檄联翩而至。臣亦且勉以后功而不深求其前事。葢亦责其成观其后之意也。
　　五报捷音疏【报捷】
　　看得贼之甘心造逆也、自以为抚千里之雄封、据河山之极阻、加以邻比相助、狐兔情深、即王师进剿、其如我何、一战胜之、当且灰心、从而养威蓄锐、乘时鹊起、天下事一何可知哉、何意于今而不然也、自四月初三日以前、各关俱破、蜀兵进入关、外未下者长坎码碯青蛇三大囤耳、保子等囤不足言也、乃今而尽为陈璘攻破矣、施州兵久破扳角关直候璘至同入平越兵亦以孤军难进、且蚕食于黄滩关之外、今黄滩亦破、且擒斩多人、计三关者不日相率同入、关以外无复着手处巳、乃蜀兵自入关之后、更番迭战、贼每不支初八日永合兵破之于水牛塘、十二日南川兵破之于高坪、十七八日蜀兵尽会南川路、冲锋夺关、綦合二路继之、因破其龙囤养马城海云囤、直捣其铁柱关、而连营其下以逼之、计贼所有、止一海龙囤、直据之以苟活旦夕耳初贼结好水西、比事起、时时以唇齿之说动之。水西意不能无惑而愓于天威。又不敢不出兵相角顾其战不甚力也。乌江之事。众多蜚语。臣移檄诘责之。水西不自安矣。而会贼偶杀其摉山之头目陈起礼者。陇澄大恨之。贼且差人备礼谢过。澄遂立斩其使于营门。贼愤甚。即治兵相攻。大衂而去。先是臣令安强臣绝播州之交强臣强应之。寔未绝也。臣谓监军杨寅秋曰。强臣寔绝播州者。可执尚义黄继枝来。治西南夷以伐□为上策葢二人为沙溪头目。贼所用以通安氏者。至是强臣欲执之以取信。既战之后。因谬为好语谢之。求敦前好。贼虽疑之。然意几得复行成也。遣二人并二十余人往。强臣尽执之。自是二氏之交绝矣。此亦天之所以亡杨氏。而保全水西。令其以忠顺永世也。
　　播州善后事宜疏【善后事宜】
　　议照播地改土设流、分置郡县、于以昭　圣朝一统之舆图、而新海内万年之耳目、甚盛举也、查该州地邻三省、然楚止偏桥、路通一线、蜀与黔、葢无所不接壤、夫蜀无藉于播、黔瘠壤也。若乘此时而割播地以附黔、则于蜀无损。于黔有裨。且臣等别疏。又请以楚之四卫并割附之。从此黔省幅巾员。得与十二省比长絜大甚为长便。但尽属之黔则地方千里。诸凡缔造劳费尚多。亦黔所不能堪。因议设为二府。黔蜀之争自此而始矣分隶黔蜀。庶建邦启土。各自经营。成聚成都。指顾可就。除宽胁从、撤兵马、招流移、厚赈恤、抑兼并、靖横恣等项、凡　明旨所叮咛而兵部所条议者、俱已陆续举行、及见之后开款目外、谨集众思列为十二事、进呈　御览伏乞敕下复议施行、
　　计开
　　一复郡县、播州南极牂牁、西连棘火道、东西广一千二百二十里、南北袤一千四十里、汉唐故为郡县。在川贵之间。亦一都会也。至唐干符间陷于南诏。杨端取而据之。今逆酋既平、相应改土复流。以变夷俗。及照播州白田坝沃壤数百里。即播州遵义县故地。当复府治。设县附焉。桐梓当綦南之冲。走川贵道也。旧为夜郎县故地。当复一县。望艹南接婺思北达真培为绥阳县故地。当复一县。仁怀滨播枕永。襟合带泸。为怀阳县故地。当复一县真州即古珎州。川原平衍。贩周游。应复一州。以上俱隶川省统辖。黄平为川贵要区。旧设抚苗通判一员。列衔重庆。驻镇彼中。其与播势相控驭。并为重地。应设一府。湄潭龙泉。地里广邈。各应建设一县。瓮水重安。合设一县。余庆白泥。合设一县。并艹塘容山二司。应割隶各县。以上地方去黔甚迩。相应改隶贵州统辖。总计增府二。州一。县八。葢乱流初殄。地阔人稀。姑建数城以为系属。以后地阔民聚。无妨增设。其二府治与附郭县分正佐首领各应照例全设。外州县正佐首领俱应量减。以上拟定郡邑。并府治仓库。凖今酌古。应新其名。统祈钦定。至于新设各官廪粮等项。暂于征播支剩军饷银内支给。俟播地田赋起科接支。议行停止。伏侯　圣裁。
　　一设屯卫、近日所称有费而无益者。莫如卫所官军。然亦不可尽废者。播州地方千里。山川险恶。夷汉杂居。又逼邻二大土司。时有启强之志。必须设官军建屯卫以明居重驭轻之势。而消睨聣跋扈之心。若夫时操练、汰冗弱、令为有用而不为无用。则在当事者之力行何如。固不可因噎而废食也。应设一卫于白田坝。与府同城。指挥一员。同知二员。佥事二员。镇抚一员。经历一员。知事一员。所属前后中左右五所。每所正千户一员。副千户一员。百户四员。所军各一千共五千。卫所官于从征有功者酌量升授。不足者于邻近愿入者调取移实之。其边隅逼邻土司地方。各设屯田。每军照　祖制二十四亩。再加六亩为冬衣布花之费。共三十亩。即自种自食不必纳粮于官又复领出纷纷滋弊各开屯处除养屯兵之外。余田仍照民地起科。上纳本折于各州县。为卫官俸廪。及不时军兴之用。每年冬十月十一月春正二月农隙。各屯官时加操练。又以十月十五日二月十五日齐赴兵备道大操三日。验其武艺。较其强弱而明赏罚焉老弱者汰之。一屯老弱多者。并革其官。军人之田。即另募壮丁补伍。庶军得寔用。异时即募兵散尽。此五千军与主兵三千。自有八千可用之兵矣。至于贵州卫所巳多。且黄平原有一所。不必增设。以滋冗滥。伏候　圣裁、
　　一设兵备、播地三面环夷。干戈甫戢。当此经纶草昧之始。设立有司。可以招抚流亡。或未能长驾远驭而图久安。布置将领。可以备御仓卒。或易于生事徼功。而开边衅。播州抚治流移兵备所自始欲以内修戎备。外摄夷心。整肃羣僚。詟服众志。为地方长久之计。则兵道不可不设矣。合无添设分廵兼兵备官一员。注衔四川按察司。请给敕书关防。于播州白田坝新建府城驻札专　整饬新复郡县。并重庆卫忠黔二所永宁酉阳石砫平邑等土司兵务。兼理有司钱粮狱讼。其重庆府巴县綦江南川涪州武隆彭水切邻地方。悉听管辖。以便行事。黄平新设一府四县。虽割属贵州。但人心初附。田土毗连。与贵州水西宣慰司并听兼制。至于该道俸薪等项。查照叙马泸兵备道事规。暂于重庆府属州县编派。俟播地田赋定后改编于新设州县。凡该地方一切招集兵民。修筑城堡。布置边防。储积粮饷。疏通驿逓。禁伏豪强诸事。听其随时督理。俟二三年间。田均食足。兵治民安。政教修举。远近怀柔。即破格大用以酬其劳。庶重地无虞。安攘有赖。伏候　圣裁
　　一设将领、照得播沦于夷、阅八百余年。风俗犷悍。法令杆格。所从来矣。今地方虽经荡平。而逋孽潜藏。汉夷错杂。招苗树党。越界侵田。时所必有。未可便谓晏然无事之秋也。傥非得一大将提重兵镇压之。欲其俛首帖心。惟吾有司之约束。其将能乎。今议播州留兵一万。黄平留兵三千。粗足防守。然必得一大将镇之。始可无事。查得先年克平九丝、议留总兵一员镇守其地。今建武视播稍缓。即一参游足领之。合无将军门标下新添设练兵游击一员。改驻建武防守。原设总兵。移镇播地。应留各兵挑拣家丁三千。买马三百。内总兵标下家丁二千七百。马二百七十。以坐营千把总领之。兵道员下家丁三百。马三十。以一中军领之。有事俱听总兵提调。名为正兵。此外兵七千。酌量分布于白田坝真州桐梓等县播川等驿防守。内以一游击领三千。以二守备各领二千。各用千把总分领之。有事征战。无事即为筑城凿池。建郡县。修邮驿之用粮银照依旧例支发。徐俟建置竣工之后。除家丁三千马三百外。余军以次议撤。有愿附籍当军。及为民当差者听从其便。千把总俱于附近卫所官内选用。其黄平留兵三千。仍设一参将领之。总听防播总兵官节制。斯将兵之错置得人。而边境之奸萌自息矣。伏侯　圣裁
　　一急选调、郡县既复。应设正佐官员。分理庶务。缘地方初定。需人为急。若非抡择自近。亦何济于目前。臣等再四咨询、如龙安府同知刘安仁、堪任新设播州知府、重庆府同知王升、乌蒙府通判刘之澜、俱堪新府佐贰、剑州知州陈应桢、溪县知县寇克顺、彭山县知县何珩、原任资阳县知县詹淑初、宜宾县县丞曹一科、以上各官、俱堪各州县正官、但草昧经营、人不乐就、应从优陟、用示激劝、且刘安仁十年州郡、久着廉能、王升刘之澜、转饷有功、陈应桢资俸巳久、应以刘安仁即为播州新府知府、王升加运同衔管同知事、刘之澜加同知衔、管通判事、陈应桢加同知衔、管真州知州事、知县寇克顺改附郭、何珩改桐梓、詹淑改望艹、县丞曹一科升仁怀、各知县、臣又查得附近地方佐领等官、颇有干才、堪以集事者、如经历杨体宽等数员、俱应为新地佐领之用、重庆府经历杨体宽、应改新府经历、本府知事何迟、应升新附郭县县丞、长寿县县丞刘学可、应改桐梓新县县丞、定远县主簿李爱宗、应改仁怀新县、壁山县典史萧时宽、应升望草新县各主簿、忠州吏目吴从周、应改真州吏目、原任播州长官司吏目、今升资县典史徐里、应改新附郭县、松坎驿驿丞张二南、应升新桐梓县、湄潭驿驿丞朱化龙应升新望草县、合阳水驿驿丞徐懋功应升新仁怀县、各典史、臣已经行令各官一面权宜任事。凡相度地形。建立衙门。修筑城池。清理强界。丈量田土。召民受廛。按籍编户。一切抚摩禁戢事宜但有利于生民。禆于新镇者。俱听公同在事文武悉心料理。务臻寔效。去后、仍请着为令。如三年之后。政绩有成。别无他过。即照格超升。以酬其劳。黄平新府并属县正佐、除贵州抚按题有应补人员外、未足者、及播州新府推官、新卫经历知事、附郭新县主簿等官、应即铨补、其兵备员缺、臣查得兵廵下川东道佥事徐仲隹、前委南川一路粮运、时当戎马倥偬之际、本官处夫处饷、转运极其调停、本支折支、会计更多储积、不动声色、大事克济、卓然为四路首称、及查历来新定夷方。兵备官员。皆于地方用事人员内。查其贤能卓异者。不次升补应将本官加升四川按察司副使职衔、管理分廵及整饬播州等处兵备、庶便弹压、至于总兵付托尤重、臣等查得镇守贵州总兵官李应祥、当改为镇守四川总兵、驻札播州、以绥夷方、又查得军门标下守备江万化堪升游击职衔、赴播领兵、建越提调刘胜宜授领兵守备、尚少一员、容臣经行查委通乞敕下吏兵二部、酌议就近推补、伏候圣裁、
　　一丈田粮、环播幅巾员千里田地无虑数千万亩。及考其旧时额粮。止岁以五千八百石输贵州。葢夷方赋税。原自轻减。至应龙出而后巧取民财。定为新法。名曰等賨。每田一亩。征银数钱。初犹敛其财以招苗后并夺其地以养苗。而赋法荡然尽矣。今既改流。自当纯用汉法以定田赋。合责成新道府亲率州县官插定强界。沿丘履亩。逐一丈量。分为等则。造册呈报以定赋法。第额粮轻重。蜀无定规。查克平九丝。丈量田地。分别上中下三等。每亩上田四升。中田三升。下田二升。今宜仿之以清播田。播地山水间杂。不止三等尚有上上下下者。宜逐项分析。最上者一亩可当上田几亩。最下者几亩可当下田一亩。则待临时斟定难以预计丈完总计田地若干。粮若干。征本色若干。折色若干。候二年之外起科。除足一年夏秋二税银力二差一切杂费外。余解布政司充边饷支用。其承丈各官。果能执法不挠。精核不爽。事完从重优陟。若乘机作敝。委用不效者。兵备道不时参呈以凭究处庶赋税一清公私胥赖。伏候　圣裁
　　一限田制、播土旧民自逆酋芟夷之后。大兵征讨之余。仅存者十之一二耳。遗弃田地。多无主人。惟册籍不存。强界莫考。复业之民。往往认影占。原少而报多。原瘠而报肥。甚至一人占田一二千亩。尚有异省流徒。假播籍而希占者。夫王者之师、吊民伐罪、罪人既得、孑遗之民、自当存恤、顾无知小民。何厌之有。若任其占。而不为限制。不惟告扰纷纷。徒滋多事。恐将来田地门舌而人民少。不能成府县之规。且自应龙在事以来。与夺任意生杀自由。强凌弱。众暴寡。凡业厚而田丰者。皆席应龙之宠。而鱼肉细民所得也此辈初用事。后得罪。有逃避他方。至今方出者。有身为奏民起衅酿祸者。有其身巳歼。其家巳灭。而一二远族。尚思承产者。谁为厉阶。致此纷扰。卒令天朝以二十万之师。费百万之饷。杀人数万。方得剪定此土宇。而犹令、此辈窃据以自封。即应龙地下亦不服矣今应将播之旧民号杨保子者。查果真的无论原业肥瘠。俱人给田三十亩。上中下搀配均给。若一处皆上田皆下田者。临时酌给。大率纯下田不得多过一百亩。纯上田不得少过二十亩。其原非播民。必不能为杨保语。亦自易辨。无问其曾否寄住。皆不得妄认。斯诈不行。争竞可息。至遗下无主民田。应另行招人承种。纳粮当差应龙官庄并杨兆龙田一鹏何汉良等诸擒斩过有名头人庄田尽数没官。听三省之民愿占籍播州者承种。其领地之人。查照时值。量行上纳。以充目下建立城池衙门驿传诸费。亦定为限制。平人不过得五十亩。指挥千百户不得过百亩。俱于丈量时定粮定价。令不得那移。州县官收过绝产价值给付印契。登入循环听兵备道稽查转报抚按查考。经该官吏。如有干没从重治罪。庶定经制之中。又得夫裕财用之意。伏候　圣裁
　　一设学挍、播故有学、宋元世俊茂朋兴如冉从周犹道明白镇之流俱登进士、蜚声上国、自逆龙禁锢文字。寇雠儒生。以蒸报为礼义。视菹醢为名教。每自称为秦始皇。葢坑儒焚书以愚黔首亦略相似。身为鲍鱼。有由然矣。今干戈既戢。文教宜先。第新遭大兵。不惟士人废沮。抑亦物力未嬴。若纷纷建设。徒以恣虚费之窦。开奔之门。于弘文雅化无当也。今照府治网纪诸邑。寔为风化之首。白田黄平。旧有学官。补葺亦易。特师儒久虚耳。当于二府原学各补教授一员。益之训导二员。以联生儒。至愽士弟子员无论附郭外县。但入学使之选者。蜀新四县隶白田学黔新四县隶黄平学。待各县人文渐盛。物力稍纾。嗣各立学未晚。真州既改为流。其地方殷富。人物遒华。亦须建一学官。设一学正。以示维新之化。学挍既立。振铎有地、明以人伦、风以礼让、彼既才能崛起者、足以备国家征辟之选、而移风易俗无难、不然而身被章缝、手执简编、亦足以潜消邪心。兴起善念。月劘岁渐。不自知其化于礼让之内矣用夏变夷。莫要于此。伏候　圣裁
　　一复驿站、播州各驿、自逆酋闭关负固、驿官不敢赴任、过客不敢经行、站户逃徙、馆舍丘墟、十数年矣、兹者地方底定、道路大通、驿站之设、势不容巳、查得播州旧辖松坎桐梓播川永安湘川乌江昌田沙溪仁水湄潭鳌溪岑黄白泥一十三驿、俱当川贵孔道、所有各该驿馆、应合分令领兵千百总同见在驿丞、率领防兵、就彼采办水石、烧造灰瓦、趂时兴工、合用匠役、亦于兵夫内查有惯造者径拨不足者于附近州县取用、工食银米、计筭于该边支剩军饷内动支、仍责成新设府佐一员、往来稽督、不许虚钱粮、旷废时日、事完册报、又查各驿夫马支应、及官吏俸薪、旧额上司供办、今既改土设流、似应与腹里驿站一体佥派、但流民授田方始。难便买马行差。目前一切站银暂应官为出办。俟里甲稍定。即行编派。至于夫马额数、应照冲僻为凖、湘川驿附郭为四路最冲、应设马四十匹。夫八十名。松坎桐梓播川永安四驿、地冲路险。应各设马三十匹。夫五十名。乌江仁水湄潭岑黄鳌溪白泥各驿俱欠冲应设马各二十匹。夫各三十名。昌田沙溪止通水西次僻。应设马各十匹。夫各二十名、伏候　圣裁
　　一建城垣、夫郡县既设、必有城垣。所以明保障、防不虞也、播州之一府一州四县、与黄平之一府四县、并宜城、城并宜石、石少者以砖代、其兵备道总兵府并府卫州县衙门公署、仓廒库狱城隍庙演武埸、与二府一州儒学文庙殿庑斋舍等项、俱当以次修举、而各官一抵地方、栖身为急、衙舍之建、尤宜首图、一切应用木石砖瓦灰钉各若干、工匠兵夫各若干、应支帑廪钱谷各若干、分委督工员役各若干、城垣高广丈尺若干、城楼城门敌台垜口若干、衙门仓库庙学房舍殿宇若干、俱应该兵备道督同各府州县正官选委勤明佐二首领杂职等官、带匠估勘、务要周悉呈详抚按衙门、于堪动银内行支应买备者买备、应召集者召集、克期兴工、多方稽督大约城垣以二十九年二月内起工、限年终落成、余各以次修举、就中员役有怠惰者、钱粮有破者、工力有艹率者、俱应该道参详拏究、事竣之日、造册报抚按衙门奏缴、庶险要可资、防御有赖、伏候　圣裁
　　一顺夷情、播地皆夷也、大兵之后、为贼用力者刈夷蕴崇、巳无遗种、今见在者曰各司土官、曰七姓奏民曰投降夷目、皆宜安插得所。顾就中情事不同。亦宜分八。如八司曰播州真州白泥余庆艹塘黄平重安容山内、安抚二、长官六、又一司瓮水原无印信、亦称长官、又有宣慰同知罗氏、此皆世有官号、与播并建者、播州长官王积仁、以附播被擒献俘、此当与杨氏俱灭、不待言矣真州附播多年、綦江之破、助兵三百着在耳目、同知罗氏与江外五司、首起衅端挑怨速祸、且具奏改流、致激应龙之怒、殃及坟墓、流祸邻封致有今日之事、海内震动、流血千里、则诸司者罪之魁也。故说者谓真州宜正其附播之罪。而江外诸司、宜以起衅绝之不为无因。第王道如天、罚宜从轻赏宜从重、真州当进兵之初。率先归附。正副长官。各以千人从军。江外诸司。各招兵聚义充黔楚乡导。此辈即不足为重轻顾一念诚款。自应量酬。合将真州正长官即为该州土同知。副长官即为该州土判官。江外诸司安抚与正长官。即为该县土县丞。副长官即为土主簿。同知罗氏为新府土知事。荒服当以夷汉法相参为治与之以官所以羁縻之也不然如安南事可鉴此则略其大罪。录其微功。且令魋结毡毳之流。居然侪于衣冠文物之列。诸夷亦何幸焉。此外尚有投降夷目。原非长官。本无冠带。但赏格曾坐名开谕。辄尔先事归诚。亦宜少示眷酬。以明恩信。如上赤水里头目袁年父遭酷祸。投降最早。宜授以所镇抚职衔。下赤水里头目袁鍪仁怀里头目王继先安罗二村头目罗国明罗国显安銮以上五名、在王继先临时观望、在袁鍪等兵进方投、即待以不死、亦为正法。但其返邪归正。自宜量酬应各授以冠带总旗。诸人田产。止将本身者照册拨给。应纳税粮。通附州县官处上纳。其余里人俱令附籍纳粮当差不许仍以家人为名。恣行霸占。违者治其前罪。至于七姓奏民。始助杨氏之恶。继倾杨氏之族。尤为祸首。天下恨之。但逆贼造反。罪大恶极。自难以余波及人除在军前作恶。着有显迹。见行监问者。照律正罪外。余俱无论。槩与维新。如仍蹈故习。豪横害民。该道径行拏问发落。以后各地方人民亦不得指称以前事体。将处分过播目播民告害。致起事端。官司亦不得受理违者并罪。伏候　圣裁
　　一正强域、播地东北接连三省、县卫各有强界、无容溷淆、西南左接水西、右逼永宁、虽犬牙相搀、未能齐一、然画野分疆。亦自有相沿界至。惟是夷性犬羊。互为雄长。强则侵凌。弱则减削。甚至有一地而甲乙互临。一人而齐楚兼事。如儒溪沙溪水烟天旺皆播州五十四里之数。见有黄册可考。缉麻山李慱垭仁怀石宝瓮平等处。亦皆播州世业。祗缘先年杨氏中衰时。曾为永宁水西侵占。后应龙当事。治兵相攻。恢复故业。各边目又巳任其粮马。两下支持。此在土司可也今既改土设流。自宜各复其故。尚可混行争占乎。乃水西止求清查。今二司究至叛灭永宁辄行渎扰。且动以瓜分为言不知赏格所谓瓜分者。谓不动朝廷兵马钱粮。土司能建义自取之也。今兵粮之费。骚及海内。土司一旅之师。不啻背上之毛。腹下之毳。犹且多支本折。优议叙录。此亦何负于彼。乃复垂涎土地。则此一番大劳大费。止为土司营家事乎。土官明于大义。必能引分自裁。第其边隅目把。往往罔上行私。冀广巳业。及今若不查明。将来未免多事。应行播州该道会同邻近道分。清查一切相邻地方。如原系播州者归之播州。原系永宁水西者归之奢安二氏。刻石立碑。永为遵守。其邻边目把。如不安分义。妄肆侵争。重行究治。干碍土官。一并参处。葢朝廷伐暴救民。原不为利。其土地。但无涯之欲。渐不可长。且杨氏之祸。止以下骄恣而上姑息。遂酿成滔天之患。今复苟且迁就。诲争养乱。非地方之利。亦非土司之福也。伏候　圣裁
　　皇明经世文编卷四百二十三终
　　皇明经世文编卷之四百二十四
　　华亭陈子龙卧子　徐孚远闇公　宋征璧上木　周立勋勒占夕选辑
　　夏完愚民古参阅
　　李襄毅公平播全书二（疏　书）
　　李化龙
　　疏
　　播州地界疏
　　播州地界疏【播州地界】
　　题为播界累岁相持、微臣义不容默恳乞　圣明早赐决断此襄毅公自蜀中止帚后为河□时所上以免缠牵以靖地方事、臣近见邸报川省按臣李时华以安顺臣之事、论列先后在事诸臣、臣读其疏、其禆补新疆不小、惟是地界之事、似在两持、尚未归一、夫播地、臣所定也、清疆界、臣所建议也、乃自忧归以来五年于此、迄无定议、臣亦安得默默无言乎、夫今之清播界所连者。永宁水西二土司、二司之事。都门议论。每与地方不同葢以赏格有瓜分地土之说。二司为平播与事之人。故每每以赏功清界合并言之。不知此自在臣原题善后疏内。但历年巳久。人不及知耳。臣原题善后疏内正强域一款、有云赏格所谓瓜分者。谓不动朝廷兵马钱粮。土司能建义自取之也。今兵粮之费。骚及海内。土司一旅之师。不啻背上之毛腹下之毳。犹且多支本折。优议叙录。此亦何负于彼。乃复垂涎土地。唐世讨叛藩者时为邻镇求割而于朝廷不益尺寸是以叛易叛也则此一番大劳大费。止为土司营家事乎。据此则赏功自是赏功。清界自是清界。必两事不混、而后可以言二司之事。臣请先言永宁、夫永宁无难处也、臣记平播之初、永宁即具文申请、将仁怀赤水儒溪瓮平石宝桃红村安罗村缉麻山李愽垭各地方赏伊、提调粮马、下南道参议刘一相亦为转文、且谓此其故土当与、无至开衅、臣查儒溪等里、播州五十四里之数。后虽为奢氏所侵。杨应龙在事。仍恢复之。其头目如袁初袁切等皆两下任纳粮马。至安罗桃红等村、其头目罗国明罗国显等、则皆从杨应龙巢穴中投出归降。缉麻李愽则皆官军随处斩级报功取之。着在塘报。因逐一批驳之。久之、一相见臣曰在兵间不知其来。历若此。几误矣。自是奢氏亦具文认罪辩豁谓不敢有希望瓜分之意。其后河西一带。照旧属播。皆经督臣王象干查核巳明。处置巳定。此无容复议者。臣又记臣临行时、刘安民有一疏条陈五六款、内一款言永宁所求地当与之、臣谓此为土司所绐耳、批行该道查议未报而臣去、葢其误与刘一相等耳、当时若如其说则取之播州。送之永宁。便使不招物议。亦复何所取裁乎。葢臣在川时、安强臣为其弟尧臣求袭镇雄、布政司巳为呈详、臣与按臣俱未之允、遂欲弃而谋永宁、又见永宁人情皆愿改流、奢世续一老妇无子、不能自固、遂扛帮奢氏争地自广。实欲自为之地耳。臣既巳严为驳正、比新督臣至、又力加清查、此志不遂、迄今仍播此说、以惑乱官司、摇撼忠良、奢安二氏向为唇齿将令人谓永宁业以非情。水西自当罢手。则一可植不拔之基。一可冀不远之复。此孙膑走魏都之谋。子产立公孙泄之义。何物狡夷。计亦出此。后来诸臣。原不在事。遂以为然。而不知寔不尔也。此永宁之事也。臣请言水西、臣在川时、闻水西自播州前宣慰杨相避祸、逃之水西、后以病死、播人取尸、水西不与、乃多开其供费之银、求以地赎尸、播人难之、有为之谋者曰。以盐水渍纸晒干为劵与之。三年之后。必且碎烂不可举。而后与之争地。彼无凭矣。如其议。尸果归。后数年而争地。水西之劵。果靡碎而不可举。然地终不肯归。后经告争勘。亦不肯与。以此时有雠杀。竟为两争不决之地。此其言不知的否。而赎尸之事则真。此播地八水之一也。又闻尚书叶梦熊廵抚贵州时、应龙逆形巳着、梦熊欲剿之、召安疆臣之父安国亨与谋、国亨自任取应龙之首。出而泄之。令应龙逃之川省。求救抚按。国亨遂乘机占其水烟。天旺一带地土。此后时剿时抚。播人岁无宁日。至应龙浸寻造逆。惧失水西之援。亦未敢动兵相争。但亦佥派头目。催办粮马。若两属然。此又播地入水之一也臣之起家河上也。督臣有使入京上地界疏、并以揭帖示臣、臣见其议尚未决、因复之曰、当日清界、鄙意欲张严局而宽收之。使国法夷情两得其平耳。今宜从宽归结为妥。近数月前督臣又有入京之使、带书报臣、言、仆亦非敢过求也、止缘强臣全不退地、而贵州又不肯担承、直令我携而全与之、我不能清以前未下之地、而并其巳清者失之、可乎、比日来抚臣郭子章有人与臣相闻、则谓臣原开止水烟大旺等四处、今多至一百二十处、何以归结、臣谓不必论原开新开、只查系先年者姑与水西系近时者当归遵义内有应认粮者令之多认。必与地相当。倘夷情尚未厌也。另为加恩以偿其劳。且令同心相。务求早结。繇是观之。则地界归结。亦不难矣。臣阅邸报见督臣一次疏内述兵部咨云据法而论、查系播州故土、应尽退还以明朝廷之威令、平心而论、查系嘉隆以前侵占、应稍加曲处、以示朝廷之宽仁、此即臣所谓张严局而宽收之说也。所当遵照归结者也。臣又见督臣一次疏称该道委官勘明水西侵地、有洪武年间者。有嘉靖年间者。有万历年间者。甚有在平播之后者。此即臣所谓远年应与水西。近年应归遵义之说也。所当查照分别、责令退还、与稍加曲处者也。臣又见近日诸臣条议、似应与应归、地界巳定、止议认纳粮银多寡之间耳、臣谓事至今日。在水西既欲得地。必须增粮。何者。昔为两争不定之地。今为一成不毁之业。必须数倍认纳。方于情理为顺。不然。均一播地也。如此则新设二府不无故主之惑矣归之朝廷则粮重归之安氏则粮轻地巳归于安氏粮犹累夫播民在土夷事事求胜在朝廷事事相假无论非朝廷所以处安氏亦岂安氏所以自处乎臣初委官入播也。奢氏具文纷扰、安氏寂无一言。臣固知其欲俟臣去。别为伎俩矣。臣发保宁、犹移文谕之、令他日恭听处分、无至据地求胜、再蹈杨氏覆辙、当是时、水西内有凤氏、外有陈恩、彼二人者、尚知分义、识时势、臣计归结无难、乃近闻凤氏物故、陈恩见疏、当是王嘉猷李希圣张闻达一派蠢愚小人拨唆强臣、葛藤不断、以至今日、嗟夫、平播以前。犹是取之杨氏。平播以后。乃是取之朝廷。既欲寸土不失。又欲斗粮不增。此于臣节。顺耶逆耶。于安氏福耶祸耶。臣谓当此之时。即地界从宽归结。其于安氏。似宜加以戒谕。督其粮马。庶以尊国体而戢夷情。倘于土司则待之太宽。于处土司者则责之太备。适以张其势而益之疚耳。且不虞土司谋臣从傍谓秦无人耶。葢臣因是而有感于任事之难也、当播州初发难也、四方畏之如虎。文武避之如虿、乃一二书生身在行间披坚执锐、与羣贼从事于矢石瘴疠之间、即有小过不及、亦宜暂且相宽矣、而土司狐兔情深、强土念重、动则张龈裂眦、跋扈跳梁、冀以动后事者念乱之心。而重首事者贪功之罪。诚恐平播诸人、他日但有事端、便当追论、王伯安为江西讼功疏亦如此则立一时之功、返以贾终身之罪、非所以劝劳臣、鼓敌忾也、此臣所感于任事者也。臣又因是而有感于论事之难也、西南夷其人皆犬羊也、其政皆水火、其民皆蜉蝣也、以前不论、自臣所见、彭元锦追逐冉御龙直至重庆酉阳境内数百里、死者如麻、勘问竟从宽贷、沾益州刼取奢世统、赤水之街、人头满地、有司亦不以报、曰此土人耳、葢其民虽在治朝。常如乱世。从朝至夕。莫必其命。夫非天地所生耶。向使皆为郡县。有是事否。说者以土司起自汉诸葛亮所置。谓为当然。夫亮方规取中原。力自无余耳。何独亮哉。　高皇帝定鼎金陵。百战之余。急在东南。故缓在西南也。　文皇帝建都北平。三犁之后。急在北夷。故缓在南夷也。后世则承平日久自不宜无故而发大难之端。故从古帝王。有先天以开人。有因时而立政。亦各以其时耳。夫播民之在水火八百年矣、向以逆酋自干天讨、遂至兴师、糜费虽多、然此一方之民、从此遂长辞水火、永保妻拏、亦未为非　帝王覆载生成之全功也。当定乱之初。乘此无敌之威。复其自有之土。则一方小民。既永出陷溺。邻境土司。亦莫敢枝梧。何讵非长猷便计哉。闽粤邛棘火皆从蛮夷中取之兼覆并包□独难此区区耶乃在事之人。中遭多故。遂至不了。其在今日。议论巳多。观听渐淆。自不得不斟酌于予夺之间矣。此所谓因时立政者也。但即欲善处。亦不过近者归地。远者认粮。如督抚所议。住种巳久。坟墓难移。姑以顺蛮夷之心。示宽大之政云尔。么么小夷。亦重爵土。应龙之事。彼不见耶。亦何必以敌国相视。甚至不问事体大小。但一清查。便曰开衅。今日以清地为开边。他日必有以失地为安边者。今日以持法为避事。他日必有以废法为任事者。久之无论未清之地不能得。将至见有之地不能守。坐使朝廷鞭挞四夷之威。顿成慑伏强邻之势。且不见狂狗之噬人者乎。人益退。狗益进。不至激其怒而杖杀之不巳。然则酿成播州之剿。恐不在彼而在此也。岂不惜哉。且人各有心。人各有口。此亦一是非。彼亦一是非。此曰胡为避嫌而失羌戎之和。彼曰胡然嫌而弃卢龙之塞。此曰吾为急公而置毁誉于度外。彼曰吾俟论定而置死生于目前。令举世之人。如穴中观鬬。强弱难分。久之必至两家袖手。一事无成。避空谈而贻寔祸则亦议论相胜之流弊也。臣谓边强为重心术难明今日之事。止宜论是非而速为处分。不必定人品而遂为轩轾。庶目前既得结局。将来亦免反复。此臣所感于论事者也。
　　书
　　上内阁赵沈二相公及司马掌科书
　　与少司空赵宁宇
　　上内阁赵沈二相公及大司马
　　上内阁赵沈二相公及田大司马一
　　上内阁赵沈二相公并田大司马二
　　与杨监军（播事）
　　上内阁沈相公
　　与杨监军（扌白事）
　　上内阁赵沈二相公并田大司马（破播情形）
　　上内阁赵沈二相公及司马掌科书【播事】
　　今之谈播事者。有迟速两端。迟则欲需以数年。而速则欲决于目下。夫兵覩拙速。然亦未有不能拙而速者。今粮饷未充、兵将未集、仅仅二三万乌合之土兵、欲浪战以决雌雄、是飞练与綦江之绪也、必无幸矣、此原不知兵之说、无足论也、若迟久之说。葢主坐困。坐困必用众。用众即酌中乎。亦须川六万。湖贵各三万。以十二万之师。相守数年。老师费财。且虞他变。葢效营平金城之计。而不知营平先散兵后屯田今之兵非可散。而粮无可屯。故不相当也。大抵今日之事。在张坐困之局。凡大之充小皆如此局面已定而后相机急趋之其紧要则先夺其气。彼素轻川兵。今乃调秦兵浙兵广兵滇兵湖兵。处处调动而不多彼且莫测吾之多少又见非平日易与之兵。而气先夺矣。次散其党。众有惧心。人无固志。招之易来。缓之且逸。况彼残虐有年。谁肯为之死守者。当是时而后悬赏以购之。不得则进兵以逼之。十二万人。分为四路。可攻可守。可进可退。不迟不速。惟吾所为。而令彼必不能得志于我。法所谓众则分之是也。如此者速则半年。迟则一年。可以决事矣。若如是而犹有遗虑则天也。人定胜天。当再图之耳。川省进兵之道二。綦江远。永宁近。而皆险甚。湖贵进兵之道各一。皆近而少平。他日先入。当在湖贵。故须以二总兵领二枝互为犄角而齐入。葢虽不俟川兵。自足相当。乃为胜算。若如他年贵兵失期。川师不支则难矣。兵巳移调、近又得　明旨促之、庶不后期、须年内俱齐。则木落天干。庶易举事。粮饷三省皆急而贵州尤甚葢别处尚可借。贵州无可借也。三十万之发。目前少迟。便当束手。统乞台下垂允、
　　与少司空赵宁宇【播事】
　　人来承教娓娓千言、台下之为桑梓虑、何其切、而为不佞谋何其忠也、贼初破綦江、若疾走渝城。半日可下。今则万万不能矣。此所谓社稷之灵而台下之庇也、不佞久欲至渝。但该镇道先以招抚绐贼。巳缓其兵。若复至。恐反速其来。谋之按君。甚谓不可。故且俟之。若夫将到客兵来。不佞即建旗皷而临之。恐釜中之鱼。未有不授首者。第未知天意何如耳、要之庙堂主持一定、凡事无不可为、何况小丑、则惟台下从中图之、此贼若再宽假、数年之内、且无西川、何况渝城、此不佞寔言、非幸功而漫议也、今日川兵必不可用葢从来征讨。止用土司。川兵原未见敌。又为逆酋积威所劫。心胆巳碎。昨发之戌守。将领面无人色军士欲投河而死。白石口綦江之事。可为明鉴。土司兵多持两端。且亦非苗兵之敌。则不借客兵。何以了此。在宋吴氏兄弟用以抗金。葢缘百战之余。人久习练。若今日即曰简练岂遂堪用。葢兵士练胆为上。练技次之。须上阵数番自然胆壮。若只在教场中操练。即三年五载。亦无益矣。故调秦兵浙兵。取其经战再调滇兵广兵湖兵即唐人以神策兵纳西川之意取其与逆酋不相连有外兵则本处土兵亦无敢持两端者然后人人可用。分道而进。贼不足平矣。夫兵覩拙速。未闻巧之迟也。大兵四集、如山压卵。加以悬构内变不作。罪人一得。大事即了。若旷日迟久宜有别变。不见近日渝城兵变乎。满城文武如林。无一可倚武官则临大敌而犹为鼠窃狗偷之态。文官则驭大众而犹行苛察缴绕之法。季氏之忧。不在颛臾。直令人仰屋窃叹耳。业巳具稿会诸公大请兵饷、不日疏至、惟台下主持、恳恳
　　上内阁赵沈二相公及大司马【征播】
　　初龙入境后、得酋进兵之报、知其自分不赦、逞于一决也、时兵将俱无、虏有失陷、因行一牌于该道令诘责之、大言酋虽奉有剿　旨。然部覆尚欲行勘此其人尚在死生之间。今何为称兵犯顺。自投死地。并其一线生路而自塞之。是何人拨置伊有何寃情。查明报速葢假示抚形以惑乱之也文至而綦江巳破且盛言必取重庆。该道不得巳。仍以原文谕之总兵又以一旗招之。酋虽知非真。然不无希望。遂亦具文往复。一往返间我计巳得此致人之术也迟疑不进者数日。而我兵近渝者渐巳调到、酋知重庆难下。只须止兵。今则兵到重庆者业巳满万。攻不足。守有余矣。使酋当时长驱直捣。全蜀可虞。今则门户巳坚。堂奥益固。亦天之不欲亡蜀也。但蜀兵脆弱。土司兵观望战固不能。守亦难久。若酋再以全力持久。坐困一城。终属可虑。必须得陕兵浙兵。乃于战守有赖。故川人望外省兵。如农望岁。不知今巳得请否、惟台台垂神是祷、酋先年原无逆节。亦无远略惟迩来我所以处置者全未得宜。唐世姑息藩镇皆然剿一番抚一番皆为彼增一番兵力长一番雄心今则公然有不轨之心。萌割据之志矣。诸凡上下文移。舌剑唇锋、总是反书、无容更仆、幸今方内少事。得以专力图之。若以天之灵。灭此大憝而后朝食。真为潜消无穷之祸。而宗社生灵之福也。查先年蜀中都蛮叛逆、成化时程尚书信征之。用师十八万。而无成功。万历初曾廵抚省吾征之。用师十四万。乃克平定。今播州之险不下九丝。应龙之狡。十倍都蛮。三省用兵。非十万以上。难以奏效。总之蜀六万。黔楚各三万。再减亦须十万。更减则非十全必克之道矣。俟两省总兵到。防守巳固。方可上陈。今则且只自守。无暇言剿也。钱粮约用百万。川湖二省。或可搜括。贵州空虚。必难措处。从来贵州寻常兵饷。取助川湖。今两省亦在用兵。难以他饷。查云南有原借四川二十万。今虽议允发还贵州。恐彼处一时难以如数。两广福建库银尚有积余。一处借十万。则贵州方可足招兵之费。此无论攻与守。皆不容巳者也。伏惟台台垂照
　　上内阁赵沈二相公及田大司马【播事】
　　近见邸报、都下之人、皆咎龙不东保重庆、此葢重庆之人之过计。而不知今日之事。别自有急。保重庆非所急也。夫重庆川东之根本也。无重庆则无全蜀。岂曰不急。顾重庆天险也。明蜀不都成都而都重庆亦恃险故也但得三千人无不可守者。当龙未入蜀时、重庆之中。奸细满眼、更无一兵一将、足为守御、此则重庆真急矣、乃龙一入省、即令万鏊驰入其中、且令先拏奸细、一日而得十六人、扑杀之、沉尸于河、是时贼反退屯三溪知其无能为也其后贼下綦江、以无内应、尚不敢直攻重庆、况今日乎、今重庆之兵巳万余矣、不直重庆、合江南川江津泸永诸处、急者万余、缓者数千、皆有备矣、贼犯永宁而不利、声犯合江而竟不敢、尚复虑重庆乎。葢保重庆者。贼下綦江时之要着。而非所语于今日也。当贼下綦江时。龙即欲入保其中。念目下兵将皆无。即贼来不过婴城固守而已、贼若以轻兵缀重庆。而分兵犯邻播州县。彼时羽檄不飞应援路绝。何地不可攻。何城不可下。大抵固守一重庆则一总兵有余保全各州县则非总督在外调度不可当其时。龙尚欲至近地调度。会镇道事急。以招抚绐贼。龙亦行牌谕之。贼遂迟徊不进。龙复以计缓之。贼信之。遂不即出。龙若东行更速其叛是以止在省城调发而不复东也。贼以六月破綦江。至七月而重庆之兵已足以守。至八月而各城之兵皆足以守。今惟不足于攻耳。故前此之急在守。后此之急在攻。守则宜随方应之。攻则非先于省城料理不可。葢进攻之具。如火器火药绵甲奴纟被弓箭鎗刀之类。向来百无一备。皆于省下开局置造。以至买米买马运粮诸事。皆须与司道面计。朝计定而夕发行。日日督催。时时稽考。则一日可有二日之功。急急为之。尚恐年内不齐。有悞来春大举。若东驻重庆。文移往返。躭延日时。外疑贼而内误事。何益之有。今诸事渐巳有绪。若再迟时月而东。可以万全。但人言纷纷。更不移驻。恐言者益多。更骇听闻。已于目下东发矣。夫都门议论。自是难一。万里行师亦不必一一求悬合于遥度者之口然不明其所以。则外议纷纭。终劳神虑。故须哓哓自明。非得巳也龙自入川来、兄死于家、妻死于任、衰亲悬望、以日为年、含悲茹哀、形神欲尽、恨不灭此朝食、早释重负、乃外议尚有短长、此以知举事之难矣、龙止为其所可为、不复置辩、然不敢不尽于台台、伏惟台台垂察、终赐主持、龙临启无任瞻望之至、
　　上内阁赵沈二相公并田大司马【播事】
　　贼初下綦江。若长驱直捣。即成都亦且不守。无论重庆。当是时。更无别策。惟有招抚耳。龙故行一牌为督抚地方事、照得杨应龙向虽有进剿之旨、然部议犹令两省廵按会勘、此其人尚在生死之间、若其悔罪乞哀、尚有可生之路、今不知何故统领多兵、突犯内地、意欲何为、岂不知四海九州岛岛、比之一播孰大、应龙之势、比之刘东阳平秀吉孰强、岂天夺之魄自取烕亡、今傍观者欲救之不得耶、今幸兵未深入、若其速行敛退、尽数归巢、犹可图全、若更猖獗不巳、则虽欲保全之不可得矣、合先晓谕、为此牌仰该道即便差人速行晓谕、以后彼有差人、勿得杀害、两国交兵、不拒来使、况彼原系土司乎。闻彼以地界防兵为词、此只宜具文申请、何事张皇乃尔、自速天诛也、该道并谕之、又牌前事、照得杨应龙虽有近旨行剿、然部议犹令两省廵按行勘、是　朝廷尚未尽绝之也、转祸为福、正在此时、本部院入境、意其必囚首乞哀、自求生路、不知是何项奸人诱引、令其无故兴兵、随处屯札、甘心必犯内地、岂其阴谴已重、令必欲并一线之路。塞之而后不知耶、即应调兵行剿、但恐　朝廷德意、彼或未知、业经晓谕去后、未据回报、今幸兵未深入、如尽回巢、尚得瓦全、若复狂逞、恐将来百口无能自文、合再晓谕、为此牌仰该道、即便差官速行晓谕倘彼有不白之寃、许令速行申辩、毋再轻王大干戈、自取天诛、该道速谕之毋违、贼初已绝意于抚。后见此牌。虽不甚信。不能无希冀焉。此时贼意以为如往年□放结局耳遂撤兵回、而以文来诉寃、且索奏民尸官之类、其词甚骄倨、龙批云播州系累朝爵土、杨应龙亦素有功劳、朝廷安忍一旦废之以贵州报伊戕杀官兵、无是蜀主抚黔主剿故云然不言剿则无以示四夷耳、观部覆犹欲两省按院行勘、此其为伊留意、尚有余恩伊乃公然狂逞何也、意欲示武于人。不免增罪于巳谁为应龙画此计者。愚亦甚矣。今日之事、既云激于控诉无门、若敛众归巢、静听处分、尚可自解、仰该道速宣谕之、何邦卿等以何事潜匿、曾经何衙门问断伊男身尸见在何所、查明另报、贼得之以为兵部真有开豁之意。遂差人行贿本兵。而静以待之。不复出矣。重庆乡官、又恐破城报到、必有严旨、贼复閧出、具书该道、令龙设策、弭之、且请龙急入重庆、龙谓前任总督、一意行抚、故可径驻重庆、今龙若径驻重庆。彼必来求寔抚。何以待之。许之则后难收拾。不许则当即狂逞。即重庆可全。而各城难保矣。故为一书荅该道云、先生之书、字字有味、从来乡官言语、都不说尽、今巳事急、只须如此长虑、若从来事事皆若此长虑而当事者又开诚受之、何至今日哉、朝廷虽有剿旨、亦未必拏定必剿葢只欲吓之使求抚耳、然纵欲必剿、而阃外之事、原不中制、前不佞初至、彼若泥首请罪、愿听处分、亦何讵不可抚哉、不意房将一激、又有此祸、今日言抚、佀觉少难、然酋不杀县官、不杀城内百姓、入城之后、敛师而去、即此数端、尚有可抚之机酋凶悍不顾、未必知此、或其宗祀不应绝灭、其祖宗阴启之也、至乡先生所虑此事报京、又有严旨、酋复狂逞、亦未必然、葢酋若有心望抚、即有严旨、不动也邢昆翁时何曾无剿旨、何曾毕竟剿得、我等伎俩、岂不知耶、大抵酋若从此敛戢、大家尚可省事、若更王大兵不巳、则莫知所终、今与之言抚、酋亦不信也、我内地惟是调兵积粮、固守城池以待之耳、见乡先生为致意、俟兵饷稍集、仆亦欲东面请教此复不一、此书总是假话。只欲惑贼。仍令该道徧送乡绅看之。故泄于贼相信之人蜀荐绅多有与土司相通者。使达贼巢以为伊诇得上司私书也贼遂深信不疑。亦时时以入犯之虚声挟我。而竟不出。各城遂皆得保全。以待调兵之至今则贼虽巳知必剿。然兵饷巳集。自可无虞。且贼终为前私书所惑尚以节来旨意为挟抚也。酋近日谓安强臣曰。川贵军门。批我文书。意思甚好。我且待之。此可知矣。葢某之所以一向不东行。甚合兵机原为一东行则贼即出重庆即重庆或无恙而别城可虑不东行。则贼不但不垂涎重庆。即别城亦且未敢轻犯。历观自六月以来。止四张虚声。竟未一攻城、止一犯永宁耳。以永宁系土司故也今报欲犯南川。亦不知若何。南川自綦江破时。人巳逃尽。库狱皆移。巳为空城。但恐贼据之。故以二土司万余之兵守之。即来亦足相当。若重庆则万万无虞者今目下且入重庆。明彰天讨。以前技俩可不必用。亦可不必言。唯是一向苦心缓贼。形神欲悴。其不即入重庆。尤是缓贼要着。而外人不知。内有招抚绐贼一节。恐滋多口。又未可明言于人。乃今言者不巳。不得不尽白于台台。亦欲台台知贼之愚。终可以计灭也。今播人闻调天下之兵、骇惧无地、某复密行招诱、贼之爪牙心腹、半巳外向、大兵一集、必且瓦解、向非借客兵声势。不但贼不惧。即其左右亲信之人亦不惧。即有奇计。将安所施。此则在庙堂主持。无为旁观之说所摇。即贼不足平矣。伏惟垂照
　　与杨监军【播事】
　　贵州一日而三报警令人心急如焚、巳专人发施州之兵、从婺川入、发镇雄之兵、从永宁入、然不能即至也、童元镇陈璘今在何处、巳差人促之夹击、亦未易即达也、总之鞭长不及马腹、其势则然、所恨者、水西之兵、不肯为我尽力耳、不得巳令綦江南川之兵。亦伐□□□之策制远者□之于近也各扰其境上。石砫之兵。遂一日而破其七寨。攻其所必救。庶几舍贵而之川乎。川尚足以当之无虑也。贵州但得少睱。即当集兵以俟大举。凡用兵者。不亡即图存不死即求生败即图胜罪即图功如环无端不可一时自暇逸也闻云南之兵巳到、广兵想亦不远、此二兵至即为正兵。蒙天眷之兵亦不恶、平越一路无虑三万、思南巳有施州八千、彼中再凑二万、亦可得三万、永保之兵、俱并于偏桥、此楚兵也、沙溪之兵、总听安氏、则四路各有正兵矣。鼓行而前。贼何能一一支持乎。运饷之夫。宜及早定。川中亦至今方有定议。葢此中从未用兵、一伙秀才、自不相习、无恠也、熟食无如炒米。每军自带五日之粮。彼中路近。即可足用。进关之后。夫随而运。可相及也。平越则童元镇领、龙泉不知谁、陈良玭何如、乞彼中即商量、就见教、难再往返也、进兵的不可过二月、至三月则雨水连绵不便矣、幸亟图之、
　　上内阁沈相公【播事】
　　连奉台台第九第十次书、指授机宜、纤悉具备、不出庙堂之上、折冲尊爼之间、此西南亿万生灵之幸也、龙即不才、岂不知感、进兵事别有开陈、不敢再赘、顷蒙台谕大将加意失意无聊者、应为刘綎童元镇、大功不可专倚一土司、应为水西、敢不祗领、但綎于去岁十月到、于时吴广杳无音信、又别无一禆将可倚、只须照例留之候代、渠因而惧祸贪功、亟意复用、练兵治器、目不暇给、人情翕然、以为可用、即龙阅其兵械、亦果可用、遂许留之、愿与分路而进、龙遂具疏留之、前巳上启、近见报巳革其任、然分布巳定、只得令之进兵、渠骄态全无、一意畏祸、今用之即未可必其独立大功。至于通播贻患。可必其无。葢彼当一路。若有不任。自当治其罪。若驾祸于人。谁肯甘之。彼归家尚惧有祸。况肯益通播以速其祸乎。即以形迹之间决去之亦无不可、惟是目下无人当此路、不得不用之、亦蜀人士之公议也、至于童元镇据该省抚道、皆甚言其可用、又李应祥不入黔而坐于楚地、具文来请、必欲即真乃来、此又近于刘綎初来气象、恐使功尚不如使过。故亦并用之。总之周播四面近三千里、分路而进、若两省然、将虽多而反以为利、不以为害也、若水西之用则有大不得巳者。渠助播葢有年矣。即李赞皇用三镇以灭泽潞之意今若欲灭播而不与共功且明示以外之之意彼必以为平播之后必且及彼而助之愈力今名为调天下兵马。其寔浙三千陕六千。广三千。河南二千。山东一千。天津五百。共万五千有奇而已。此外皆三省土司兵。即云南广西。亦土兵也。水西知吾汉兵之不多。而内助播。外摇土司。则狐兔之说。牢不可破。土司之战不力汉兵之技立穷。事且去矣。今之用。葢不得巳也。惟是该省初以播势难支。许之稍过颇虞后来难处。近其目把陈恩到。龙数问之。亦只言事平之后。但愿加衘分地而巳。龙问之曰加衘自有旨意赏格。尔欲分地。遂欲分播州城乎。恩曰何敢尔。但近水西地方。得一二长官地足矣。龙曰此亦无大事尔。何故虑恩曰但各目把言朝廷费许多大钱粮兵马。功成之后。岂肯以地与人。龙曰固也。然朝廷原有瓜分其地之旨。若尔成功。亦须瓜分些以全此信。葢朝廷所以制驭土司。惟此一节。若今日失信狠语且如异日安强臣若反再以土地许人。人不信了渠俯首唯唯而去。遂亦起兵。大抵瓜分之说。既有明旨。若得贼须分一二以完此信。即倍此约彼亦必不敢有他。唐人有言。吴元济既擒。王承宗破胆矣。葢今之难。惟恐人心不一。粮饷不继。功不即成。若功成不患难处也。龙日夜筹之、忘寝食者久矣、辄敢渎陈以纾台虑、伏维崇照、临启无任仰望之至
　　与杨监军【扌白事】
　　安杨二氏、先世原为敌国、安曾求亲、杨氏不从、求以女嫁之亦不从、葢自负为太原诗礼旧家。杨端太原人而安为猡鬼。耻与同盟也。其后杨氏奏民事起。畏安氏。不得巳。令子寄拜。于时安国亨老且死。强臣立。幼不省事。其目把多受其金。故每为之用。而不知自陷于逆党。然彼初亦不知杨氏之造逆至是也。去年破綦江后。以所得子女送之。初一次受之凤氏不知也。第二次送之。凤氏知之。大骂谓此破城所得。岂可轻受。骂其人而却之回。此老媍亦有识矣。剿事起。杨氏深结安氏。安氏与约曰。若官兵到桃溪庄。少不得借我一焚以完前件。葢前日报焚桃溪。正此约也。今年春凤氏三使人劝之。应龙叱之曰。彼老媍何知世事。强臣亦使人说之勿反。曰彼孺子何知。虽佯拒之。而实阴结之。四十八枝头目皆有礼。又送以三足银鼎动其心。临发兵。又厚馈其土把。即汉把亦只得依违其间。不能自主。且惧祸也。尧臣以在外府。始皆不与其事。又急于立功。其人性颇直。故直抵大水田。巳非初约。至杀其使而激之怒。遂尔相攻。亦天也。近又闻杨氏以金银十杠行成者。安氏应之曰。且看各路。则事尚在犹豫。此宜直谕尧臣曰。尔巳立大功得荣名。无为目把所卖。使劳而无功。则尧臣必且发其事而目把无如之何。乃可得其全力也。夷人信鬼。强臣丧目丧女。其目把多以负杨氏盟动之。今可直谓之曰。此天之所以罚二心也。不改此心。且有别祸。彼无不信者。统惟留意。王鸣鹤巳催之赴贵阳矣
　　上内阁赵沈二相公并田大司马【破播情形】
　　兵以八路进。贼势难应援。亦难防守。故只集兵关内以俟鏖战。三月二十九战水西兵。四月初三日战綦江兵。即刘綎兵也此二枝于八路中称最劲矣。然皆先败而后胜。之。可见贼亦勍敌未易与也。水西初败扌负兵千余大头目柯阿个之二子俱重伤。但三司耻败。不尽报耳。初四日以后战合江兵连二日。不分胜败至初七日投文诈降。吴广亦诈应之而严为备。至初八日卷上来战。广力战败之。初十日贼集其众苗而誓之曰尔单不为我尽力。我今上囤。任官兵杀尔矣。众苗曰合江手硬。南川马孔英及西石二司兵也綦江铳狠。委难相敌。明当敌南川耳。至十一日诈降南川。十二日刼营。先巳审出。伏兵待之。复败而去。于是父子相哭而上囤矣。十六日川兵四路始会而约期。十七日南川兵先至囤下。各有杀伤。日暮据其关。十八日綦江兵至。尽扫其囤下周围之子囤苗兵有杀者。有散者。有去而投水西者。今囤下巳无苖贼。惟率兵保囤。然无足虑也。田一鹏杨兆麟等五十一人。刻血为盟。谋内变。巳差人告高推官、领有执照矣。内一人杨一元者泄其事。贼尽縳之。杀其妻子。事遂不成。然自此心腹尽溃。父子相疑。今但督兵四面攻之。彼事急不自焚。则为人所执。必不能逃也。水西原是观望。后以乌江之事。人多归咎于彼之欺弄。龙直移文责之。遂惧而与之战、又诱执其头目。又率兵随川兵攻囤。若急急焉表其忠顺者。所谓吴元济就擒。王承宗破胆者也。夷人情事自是若此。彼不为我害即□况且为我用乎今而后但当问缓急。无复虞利钝。然龙亦且谨之又谨以图万全。贼一日未死未敢一日安枕卧也。临楮可胜惶悚之至
　　皇明经世文编卷四百二十四终
　　皇明经世文编卷之四百二十五
　　华亭陈子龙卧子　徐孚远闇公　李雯舒章　宋征璧尚木选辑
　　宋征舆辕文参阅
　　李中丞奏疏（疏）
　　李植
　　疏
　　东封失策选枢臣以图战守事
　　请留征倭将士恊力剿除东虏疏
　　请罢辽左开采疏
　　东封失策选枢臣以图战守事【遣勘使罢中枢】
　　臣受　皇上知遇隆恩常怀捐躯报　主之意、顾烦言细事、无关国家理乱安危者、臣亦不敢出位言事激聒宸听、惟是东封一事、辱国酿祸、实宗社安危大机、诸臣会议、臣光禄不与焉、臣独纾愚衷、仰备干纲、我国家统御六合、四夷无不宾服、惟日本峤居海外、二百年叛服靡常、顷关白以中国亡命之徒、窃日本之权而篡其位、天下大逆也、收六十六岛之众、无故称兵西指、外夷大奸也、侵犯我属国、戮辱我将士、中国大仇也、夫中国所言封属国者、嘉其恭顺有功。非所以赏僣窃。予寇仇也。倭意不在于封而在于通市中国不许其市而止许其封此所以久而不决也关白明为天下逆奸、中国寇仇、如之何其可封、此始封已误矣自册使东行、已经年余、但闻其要挟之语、未见迎受之状、弁髦朝命、羁囚使臣、侮慢不恭、轻藐天朝巳甚、此往封又误矣、今正使已逃、情形已露、倭日聚兵釜山、建舍积饷造船大修战具、此岂恬然就封、委命称外藩者乎、柰何堂堂　天朝、必欲强之受封、终欲以封自愚哉、夫倭而无志于中原、则我不必议封、设使果有侵犯之意、志不在小、岂一封所能御、臣尝按迹推之、关白一亡命徒耳、窃据一国、巳足自快、乃一举而收六十六岛、既收诸岛、志意已满、乃又一举而直破朝鲜、朝鲜破矣乃又不爱金帛子女、惟舆图是索、割地是讲、由此以观。葢隐然有横行之谋。以封就封。实缓我备。非真以中国之封为荣重者也。赖天之灵封事旋败、我得识其谋而蚤为之防、其失固大、其祸犹浅、万一阳受而幸成之、则彼谋愈深、而我防愈疏、其失更大、其祸更烈、故臣为今日计、不必问倭情顺与不顺、封事成与不成、惟当一意防守、乃为万全长策、独辅臣赵志皋、枢臣石星、不咎始谋不臧、百计阻言战守、始焉既误岂容再误、终听二臣谋、恐非社稷福也、然二臣敢于排众议、诳　皇上者、不过借口揭报互异、情形未真、如不遣官探听明实、战守之议、终不能决、莫若仍于科道中、选风力者一员、如年请勘黑谷关故事、俾会同督抚廵按诸臣、前往探勘、一面移书关白行长、切责如何稽慢册命、久不奉迎、一面移文使臣杨方亨沈惟敬等、切责如何轻入虎穴、久不实报、并密访倭奴。是何主意。久不受封。各得真实消息、星夜具奏前来、如倭果恭顺、不改初约、釜山一倭不留、即令杨方亨沈惟敬充正副使、竟完封事、以见天朝字小之仁、倘倭盘据不退、别有他谋、即令去使收回册印、归报朝廷、我惟速备战守、以待动静、庶几疑谋可断、庙谟可决不致终悞国计、臣故曰遣勘之臣不宜罢葢如此、至辅臣赵志皋、尚书石星、一以嗜欲智昏、一以谋拙志馁、屡经指摘、方寸巳乱、莫若姑容准其致仕回籍听勘、以示　皇上优容大臣之礼、待勘报到日、是功论功、是罪论罪、其遗下员缺、速选久历边防、才识通敏者推补、亟议战守之策、勿蹈前车之覆、庶官知奋励、事不掣肘群策可收、军国有赖、臣故曰悞事之臣不宜留葢如此、然臣犹有说焉、御敌之道、不恃其不来。恃吾有以备之。治海防守。原当无事有备、况倭谋甚狡、焉可怠缓失时、伏祈敕下该部、行文经畧抚镇等官、凡沿海通洋去处、预先设法防范。各随信地所统兵马、及时训练武艺。修整器械。临时策应调遣。亦勿先事张皇。惊扰百姓。庶事有备而足赖。民不扰而常安。尤策之上者也。
　　请留征倭将士恊力剿除东虏疏【复辽旧强】
　　窃惟辽镇为京师左臂、孤悬倭虏之间、顷因倭患孔殷、虏势愈炽、辽岌岌乎殆矣、今赖　皇威遐畅、倭氛荡平、辽巳去其一患、但虏志日骄、渐不可长、不乘便一创、辽之安危、未可卜也、今东征大兵将撤、便道少停、顺手挥戈、不劳余力、千载一会、机不可失、该臣会同总督蓟辽保定等处军务兼理粮储经畧御倭兵部尚书兼都察院右副都御史邢玠廵按山东监察御史王业弘议、照征倭征虏、莫非国家大事、以征倭之兵、当时亦未尝胜倭乘胜征虏、尤为不测兵机、况倭虽去而未必不复来有备斯能无患虏虽骄而未尝不可折移东正当击。西。筴莫善于此。臣等尝考览全辽山河。自广宁抵辽阳、东西直去仅百五十里、今则三百里而遥、自广宁抵开原、东西直去仅二百五十里、今则七百而遥、葢由旧辽阳三岔河介在其间。久沦夷地。隔断内疆。是以两河萦萦一水。脉络阻绝。边长难守。防御不便。诚辽左腹心之大患。不可不去之隐忧也。当时李氏日报首功仅展宽佃一带旋复失之耳未曾为辽左腹心之疾熟思而远计也且土地平衍肥饶。极堪耕种。旧城基址尚在。最易恢复。臣自入辽以来。为辽深计。必此疆一复。东西联守。藩垣始固。堂奥少宁。周环八百里。边台十省八九。而海葢辽阳。居然处腹里矣。如之何久弃而不一讲耶。臣等窃悲之、今天假机会、良非偶然、天与弗取、是谓逆天、失此勿图、后决难为力矣、臣等尝日夜筹划。察虏住牧此地者。不及二三万人吾车步为体。炮马为用。用兵四万。便可横行直捣。且战且防。旋筑旋守。得尺守尺。得丈守丈。蚕食席卷。循次渐入。数月之间。大槩聊可粗备。一费永利。一劳永逸。转辽之弱、而归之强。端不出此举矣。迩来辽左主客兵马。战车火器、渐有条理、计全辽马步精锐、聚之可得二万有奇再将东征兵马。选留精壮者二万。合之得四万众。应用前数巳足。各选骁将统领听臣等指挥分布。恊力剿除。义旗一展。丑类魂惊。不战屈兵。先声夺气。虏贼有不携巢远徙。归我侵疆者。臣等未之信也。若夫进取方畧。措置机宜。变难先图权难预设。随机应变。因时制宜。悉从臣等殚精毕智。便宜行之。伏乞敕下兵部、亟为议覆、将东征议撤兵马、选留精壮者二万、暂住辽阳、行臣等及时料理、恊力共图则大兵偕集、军声丕扬、使秀吉未死此着尤为胜筭南寝狡倭再犯之谋。北折狂虏内讧之势。既存箕子之故土。兼复辽阳之旧疆。我　皇上威灵神武。一时震动蛮虏。岂不伟哉臣等曷胜踊跃待命之至、
　　请罢辽左开采疏【辽东矿税】
　　谏矿税者多矣婉切深明得告君之体无如此疏
　　窃照辽左蕞尔孤边、关系京师左臂、顷因南倭北虏、并讧交侵、殒将丧师、征调转运、闾阎为之罄竭、士马日见凋疲、中外臣工、无不为辽寒心、恐国家左臂、竟成不仁之患、迩者　皇上轸念残敝不以臣为不肖、投之节钺、发帑金二十万、调援兵六千名、许以便宜行事、从新整顿、臣受事四月、昼夜经营、寝食不遑、求所以受病之源、曲为剂量调养、而元气虚耗、百病丛生、狗马之心力徒殷、地方之疮痍未瘳、臣方忧惧无措、莫知捄援、忽接邸报、见义勇前卫千户阎大经一本、仰沐　圣恩、俯摅忠悃事、奉　圣旨、这所奏辽东地方金银矿洞、及马市方物税课开采、有禆国用、准差奏内尚膳监左监丞高淮、督率原奏官民、前去彼处、会同抚按等官、照例开采、征收银两、及马匹解进、不许扰害地方、写敕与他、该衙门知道、钦此、臣读之不胜骇异、夫辽东不堪重役。此　皇上所知也。知其不堪而欲复扰之。岂　皇上之本心哉。无乃以阎大经之言。果有厚利。为真効忠于　皇上乎。臣以为不然也。大经一介武弁。安知国家大计。不过假金银矿洞。名马貂参。歆动　圣心。欲为自私自利之媒。其贻祸国家。流毒地方。彼何所顾惜耶。臣请以利害为　皇上言之、夫自古圣帝明王。尝闻导利布之下矣。未闻专利聚之上也。专利者间亦有之。如巨桥鹿台。王爫曼林大盈。非不敛天下之财聚于大内。然藏之未久。散之最速。财未必常守。而害且先之。一时聚敛所积。仅足为敌国大盗之资耳。故国家之利。在宗社灵长。而不在府库充盈。在边鄙不耸。而不在藏葢孔厚。使边鄙宁。宗社安。即财用不足府库空虚。尊富固自在也。何害于国。倘以搜金括利之故。骚动封疆。祸延宗社。纵积金如山。聚货如林。一旦民心离散。变起不测。有粟且不得食。财谁与我为守也。臣受　皇上知遇隆恩、捐糜难报、顷见中使络绎不绝、开采遍名山、收税盈海内、流言载道、怨气冲天、中外臣民、惶惶忧乱、莫必其命、臣方欲哀鸣　君父之前。冀其停止。与民休息。未遑也。今不意垂危之辽。亦有中使之遣。无论利不偿害。臣恐奄奄待毙之辽民。不南走倭。必北走胡。辽自是不复为　皇上有矣。臣领封强重寄。奉命为皇上安抚全辽。辽之安危。在臣一身。臣体　皇上安辽之心。凡辽有害。必与去之。凡辽有利。必与兴之。今辽之大害。孰有踰于开采之骚扰。辽之大利。孰有踰于不开采之安静乎。臣欲默默无言。不可得矣。夫臣自山海以至开原。边长一千二百余里。外无墙垣阻隔。内惟台圈瞭守。处处虏马可通。在在需兵防守。见在兵马。各有信地。地阔兵寡。防守尚苦不足。矿役一兴。资何兵以为护卫。定辽二十五卫。有军无民。兵粮寡少。全赖余丁帮贴。每遇清勾。尚苦无人顶补。矿役一□资何人以为夫匠。中使出关。官掾从人。动必百数廪给口粮当以千计。此等钱粮。将何措处。夫匠必给工食。兵马必增粮饷。搭葢棚厂。制造器具。必须物料。此等用度。将何支取。诸如此类不可悉数。而辽左库藏空虚。民力殚竭。欲括之官而官司无措。欲加之民而民力不支。不得巳其请之内帑乎。是山泽之利。未见影响而公家已先告困此其为利耶为害耶不待智者能辨之矣然犹其小者也辽左孤悬天末。南当倭。北当虏。如两虎争食一物。不虞倭吞。则虞虏噬顷赖　皇上威灵。命将专征。征兵数十余万。费帑藏一千七百万金。始驱倭渡海。仅能为辽去其一害。而虏势猖狂。日甚一日。前年犯辽渖。去年犯两河。鼠窃狗盗。无日无之。而本镇兵马单怯。见虏辄逃。辽之城堡。臣尚忧其难保无虞若复以开采虗声。诱之使来是为辽方驱隔境之虎反延在境之虎矣据大经所言矿洞产于大常山葢州等处、夫辽地遍为虏残、惟金复海葢岿然灵光。尤为虏人所最垂涎贼由三岔河直入海葢。特半日程耳。开采之役。兵夫数千。露处山隈。虏如以精兵二三千骑。乘夜突袭。数千人悉为虀粉。而所采矿金。又为虏人囊中之糗糒矣。中使衔上命。督理征采。不令出城。则稽察无人。利归群小。令其出城。则虏犯莫测。意外可忧。去年秋冬。臣与经理抚臣。先后相继出关。几不免俱遭虎口。顷者按臣出廵。危险更甚。夫臣等地方督理兵将之官也。动且履危蹈险如此。中使出入无时。来往催征。设为贼乘。咎将谁诿。此其为利邪。为害邪。亦不待智者能辨之矣然犹其小者也京师腹心也。辽左肩臂也。未有肩臂受害。而腹心不病者。金元之祸。皆起自全辽。辽虽弹丸黑子。诸虏环处其外。安危实与社稷共之连年灾患频仍。命脉不绝如缕。一闻中使复出。人人惊惶咸丧生理。倘疑惧不安。必将逃窜远遁、况版城岛屿素为逋逃渊薮。每遇差烦、率皆逸去两地、万一浮海居夷之念动东方半臂。胥沦为夷。此其所关于宗社安危。又何如也。臣兴言及此。更觉芒刺负背矣。臣为御史、葢尝尽忠　皇上。感悟　圣心、犬马忠诚、至今尚蒙　圣明洞鉴、辽左之役亦惟　圣明特简、　皇上知臣不可谓不深矣。故臣私心谬尝自许。亦愿捐此身以报　皇上。今　皇上以天纵至圣千古　明主。一时惑于群小言利之谋取怨天下。尽失人心。岌岌乎将为宗社深忧臣坐视不言。负义孤恩莫此为甚。况　皇上有转环之度。如日月之食。见善未尝不迁。迁未尝不速也。臣记年小臣中。有以酒色财气四箴谏　皇上者。　皇上赦之不罪。不惟不罪言者。旋且内殿罢长夜之饮。中壸彻当夕之欢、间或鞭仆左右近亦　圣性和平。三者上智所易溺也。　皇上悉能改过不吝与化俱新。此非千古英君谊辟。所绝无而难见者哉、若开采征榷流害不减三者。　皇上顾甘心乐为之。言者愈众而持亦愈坚。岂以好货无损于　圣德。酿乱未必如人言乎。不知三者害先一身故不难见而改之甚速征采害在天下似若无伤而发之更烈　皇上特未之深思耳。臣愿　皇上并此一件。力为中止。使天下晓然知　皇上原非黩货之主。前日误信佞臣之揭而举。今感悟忠谏之言而罢。如日月之更。大明中天。人皆仰之。颂　圣明于不朽。则　皇上神明神武直驾尧舜而媲美禹汤文武。陋汉唐宋诸君于下风矣。年小臣四箴。何足以诬　圣德万分之一哉区区辽左一隅。获旦夕之安。又是皇图巩固之余事耳。臣曷胜陨越恳祷之至、
　　皇明经世文编卷四百二十五终
　　皇明经世文编卷之四百二十六
　　华亭宋征璧尚木　陈子龙卧子　徐孚远闇公　吴培昌坦公选辑
　　宋存标子建参阅
　　陈玉垒奏疏（疏）
　　陈于陛
　　疏
  </div>
  <div class="pagination">
   <a href="皇明经世文编_page147.html">
    上一页
   </a>
   <span>
    ...
   </span>
   <a href="皇明经世文编_page143.html">
    143
   </a>
   <a href="皇明经世文编_page144.html">
    144
   </a>
   <a href="皇明经世文编_page145.html">
    145
   </a>
   <a href="皇明经世文编_page146.html">
    146
   </a>
   <a href="皇明经世文编_page147.html">
    147
   </a>
   <span class="current-page">
    148
   </span>
   <a href="皇明经世文编_page149.html">
    149
   </a>
   <a href="皇明经世文编_page150.html">
    150
   </a>
   <a href="皇明经世文编_page151.html">
    151
   </a>
   <a href="皇明经世文编_page152.html">
    152
   </a>
   <a href="皇明经世文编_page153.html">
    153
   </a>
   <span>
    ...
   </span>
   <a href="皇明经世文编_page149.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
