<!DOCTYPE html>
<html>
 <head>
  <meta charset="utf-8"/>
  <title>
   皇朝经世文统编 - 第 225 页/共 287 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文统编 - 第 225 页/共 287 页
  </h1>
  <div class="content">
   北洋大势拱卫　神京东北陆路通东三省则以山海关为锁钥东南海口则以天津大沽口为咽喉大沽口外周围数千里者渤海也渤海之南为山东登莱青三府东省谓之东三府其西及西北则直隶省之天津顺天永平三府地其北及东北则为奉天省诸属地奉直之交以长城为限城尽即山海关依山临海实为天险我　朝定鼎之先因前明总兵吴三桂乞师入关讨贼即此关也纵览渤海形如巨盂惟有东南一隅独缺如钏之有端如囊之有口奉省旅顺一城孤悬海中形如葫芦南与山东登州相对天然门户中隔二百余里而有北城隍岛南城皇岛小钦岛大钦岛砣矶岛高山岛候鸡岛长山岛庙岛小黑山岛大黑山岛诸岛连相望如斥堠然浅礁甚多轮舶经此必俟潮满始可畅行故旅顺为北洋第一险要若以海程顺道而论则传相由大沽口展轮最近莫如大连湾次或由登州遵海至威海卫或由登州对渡旅顺乃今则由大沽口径至旅顺者良以形势为缓急非以海程为次序不仅因定军宪候于旅顺故先至会阅也查旅顺一口向南西岸为旅顺城东岸为故旅顺城口外有旅顺山又有黄金白玉二山偏东为老铁山旅顺即古肃慎之转韵亦与女贞字音相近城中旧设城守尉盛京将军节制自海氛告警当事者设防筑垒规画近二十年屹然遂为重镇有毅军铭军及东西岸亲庆军水雷各营口内为澳沿澳有大船小船传相座船即泊大船东行台在督工局其东西岸炮台则阅威远炮台及蛮子营馒头山城头山等处炮台打靶并演放鱼雷此旅顺口之形势也传相会同定军宪等由旅顺赴大连湾查大连湾一口在山东莱州府海口北向口外有三山岛所有南北洋广东各兵轮至此停泊帅船则泊口内老龙头俟登岸阅防营及徐家山炮台后回舟驶登三山岛阅炮台打靶并演放鱼雷此大连湾之形势也后由大连湾至威海卫查威海卫地属山东登州府由大连湾遵海过台至此帅节登岸阅防营操及海军陆路枪炮阵法其水师学堂则在刘公岛岛在口外东北应派员前往考校此威海卫之形势也若由威海卫至胶州系驶过成山劳山折向西南约近海程千里入胶州口中间大小岛屿星罗棋布胶州地与莱州相背口向正南随潮出进至由胶州回至台则在登州之东威海卫之西高山临海登莱青道驻此为东省通商要口有嵩武军等营岿岱山通神冈诸炮台一切阅操章程大同前过此即驶赴山海关是为由渤海东南直驶西北至关后帅节登岸轮舶由此销差山海关形势详前帅节于此阅视铁路工程后分道扬镳传相当回　京覆　命军宪或西回奉天是役也往返兼旬计程将近万里北洋形势尽在于斯嗣后遵奉奏定章程三年一大阅行见鲸波永靖狼燧不惊为　圣天子上镜清砥平之颂也猗欤

　　论英相防俄出黑海
前英国杞相对众宣言如土耳其准别国战舰出入黑海我英国亦必同享此利权等说是说也英特为防俄而言所谓别国者非专指俄国而言乎前数十年俄土交绥英法澳意各国起兵助土不准俄国战舰出黑海经有约章藏在盟府然后准俄讨索土国赔偿是时土之疲于奔命可知矣昨闻土国偿款未完俄又藉端再肆咆哮此事恐未妥办俄将复有支节之生今杞相为是言者非若泛泛之谈不中时事者也查黑海之区为欧洲防俄门户界于土国之间又为地中海毘连俄国战舰不得出黑海终难生觊觎欧土之心俄非不欲以势压土而无如欧洲各雄国屏力以抗俄俄之不出黑海职是之故英国巨舰常川驻守地中海者非加意而防俄乎俄虽陆地与德为邻德之戍边劲旅未尝一日懈于防守俄之不能得志于欧洲即不能逞强于天下俄岂一日忘之耶倘今日者法与俄盟将或法人寻仇于德抑开衅于英俄必以一旅之师助法法胜则俄必均沾其利法不胜则俄表里山河亦无害也然而欧洲从此多事矣今春法人割据暹地设使稍为妨碍英人必不袖手旁观窃恐两国争雄不无颉顽顷闻英法于暹罗一事今欲联中国共为暹之保护主现未悉我　国如何裁夺果能如是英法可臻两俱无猜而暹亦由此而得长治久安矣杞相又谓人言欲在东方得一屯兵储之所以备不虞此说英廷绝未有闻又谓俄人不特无是事亦无是心等语于此可知英人之于俄时刻皆有防备断无百密一疏总之俄之举动英必悉心访查预为之计必不使俄人出其不意攻其无备也或谓俄固贪黩之国恒存虎视蚕食之心乃何以欧洲各国不共刻意防俄独于英而必为是致意于防俄者何居不知欧洲各国土无多不必防筑綦严聊固吾圉可矣惟英则不然英之属土棋布星罗散于五洲以俄之雄而又加以常怀侵蚀之志得不加意杜渐防微乎印度为英财赋之区南洋亦英东方要着澳大利亚洲实英外藩之地脱令水军失势则防不胜防兵法曰能致人不为致于人英能深味乎其言也故在在皆策其先着而俄实阴为英所掣前数年欲俄加兵于阿富汗英人出而阻之几与俄有交绥之举阿富汗为印度防俄门户势不得不与之争当时龃龉方兴英已分调战舰炮船随处蹑俄船之无稍远离其右又预筹食倘有事兵戎一举手而兵皆备咄嗟可至其神速有如此者英之于俄岂肯一日或忘哉然吾闻欧洲各国皆恐俄之侵占而未闻有谋俄之心俄居北鄙地当苦寒国境半不毛得之如获石田耳故人无谋俄之心祇有防俄之意而已俄之兵士夙称雄悍英德澳意则合从以拒之而法则连横以快其大欲然则助桀者其法人乎将见俄人入欧洲寔为法人导之也
 
　 
卷八十一　经武部十二　海军

　　上李伯相复议何学士如璋奏设水师书　　　　　
马建忠

中国自古以海洋为大防自轮舟制兴海外数万里之国莫不以师舶梭我海疆出入我口澳布伏我肘腋窥伺我虚实于是向之恃为大防者今则处处设防谈国是者始抵掌而言水师矣然水师之亟宜讲求亟宜整顿之故原奏已历历言之至酌设水师事宜分条为六尤以设立水师衙门为重诚深得整顿中国水师之要领查欧美诸国始创水师均兵部其员弁与陆营可互相升调嗣以水师职事至专且繁精而推步测算粗而升火添煤废一则不举水师器械至多且赜小自绳索水管大至帆樯炮位缺一则不良苟权无专属事无统宗必至精粗大小之事纷无纪律则虽有人有船而用违其才与无才同器不适用与无器同平时无以振声威临事无以济缓急于是乃设海部以总之其人员则自统帅总领以至舵工火夫其工程则自笵合绳墨之始基以至气表远近之美备均属焉近来日本讲求水师立海军卿即师此意窃惟中国自筹办水师以来统计大小兵轮自制与购成者已有四十余号徒以分省设防画疆而守遇有事变拨调他省师舰以为接济而号令不齐衣械不一平日既无统属之分临时难收臂指之效朝鲜之役南北洋师舰相遇且不能以旗号通语更何望其合操布阵南北洋不能一律已如此而他省可知矣论者方且祖述前明戚继光俞大猷所论海防之绪余以为南北沿海设立水师提督分三镇守防以时会哨为海防上策是徒知风颿之利而不知轮船之捷也伏查　国家经制凡一切关系数省者则责成一人以督理之故各省漕务则立有漕督长江五省水师则立有长江水师提督拟援此例如原奏所请请　旨特设水师衙门以知兵重臣领之职掌机要总庶务凡各省之大小兵轮及沿海机器船政一军政司二典选司三广储司四粮糈司五会计司先遴选练达正直之员领其事俟水师人才辈出择其尤者以轮补之并拟设立议事处稽察使凡事大而不能遽者则询议事处以献替可否地远而不能猝至者则派稽察使以廉知得失夫然后纲举目张水师之能事毕矣伏维我中堂殚精竭虑整备水师立有机器支应船各局规模亦已略备然问途必于已经立法贵求至善英法刱立水师百有余年至于今举数十万水师之将士而人皆自爱事尽称职举数万万之帑金而无丝缕之虚縻无分毫之浮报者夫岂以外洋之人贤于中国哉亦法制使然也以中堂之才力威望整理海防絜领提纲原无取拘泥成法惟中国水师创制伊始非得一大有力者将一切制度为之厘定俾得张弛因革悉协机宜以垂百世令典将继起者何以为萧规曹随哉水师衙门既设然后何学士所陈六事可以贯行谨次第其先后权衡其缓急分条缕为我中堂陈之

一原奏勤训练一条以储人才勤教练为水师第一急务诚至当不易之论水师莫急于制船莫难于选士师船之值最巨者多则二三百万小者亦不下数十万价值虽昂使有项克期亦可蒇事若水师将士非召募可集非立谈可至自入学至管驾竭心力以求少则十年多至十余年方可称职此人才当储之说也欧美水师之分强弱不在船而在兵以俄国之大船富兵多乃黑海之战战舰四十五号英法师船未及其半而俄卒不敢犯之其攻土尔基也以铁甲巨舰五十余艘闯入黑海海口英遣师船侦之仅十余艘俄遂未敢跬步离海澳何哉俄兵多而未练将少而未教此教练当勤之说也查英法师船数足相埒法之官员学问每优于英而英反甲于法者以法兵之精者无逾十万英兵之精者乃可四十万其教练然也美国之师船少于欧洲各国而滨东西太平两洋之间居民胜兵者数十万指顾可集精锐实不亚于英故南北花旗之战卒收水师之效至今谈水师者莫能轩轾英美此将宜练而兵尤宜多练之说也练将之法自学院始练兵之法自练船始其目有五一曰分设小学以广收罗现在天津已有水师学堂矣沿海各省不乏英俊子弟或因路途间隔以致裹足不前诚如折内所虑造就之途太隘成材或恐不多若各口设一水师学院经费既虑不支而日后各学造就之士志趣未能一律则共事难望和衷拟请仿照西国章程于沿海省分如广州福州天津上洋等处设立水师小学学内选取十四五岁幼童以五十人为额专取身家清白五官无病汉文稍通者充之入学一年课以英语九事并用华语课以算学先取几何之浅近立数十题试之旁及经书中之言兵事者课以论说每岁由水师衙门派员临学按程考试中程者送入大学院每学院取送十五名四学所取岁计六十名各学由水师衙门派监督一派洋文兼算学教习各一派汉文教习二幼童年及十五岁考不取者黜之未及十五岁可留学再考幼童入学由监督选补岁中中取者不及十五责在监督滥取者责在考官二曰设立大学院以专造就水师所需人材至不一矣然今日聚之一学之中他日即分为各舟之用故宜齐其心思一其志趣方可取同舟共济之效拟仿西国章程于水师衙门左近设一大学院定为年限分立各科凡由小学送入幼童即教以英国文字以华语教以几何八线审面重力流热光电以至天文舆图及格致诸学之浅近者圈读中国史鉴以博其识趣诵览外国史书以广其见闻如是者二年而后考考六十取五十以身干雄伟心静胆壮者三十名送入学生练船专学驾驶以精于算理者十名专学制造又以五名学医事五名学会计学制造医事会计者仍留大学院分门而课如是者又二年各以所学比校其入格者习制造则为考工生派员各厂以执艺事习会计则为支应生派入各舰稽核兼习公法以司文案习医事则为医学生派入医院以资阅历以上各科宜先请外洋专门教习各一初入学院之幼童约派教习六人以教之学院必课英文者欲其异日通晓外洋专门新旧书籍不至故步自封也必以华语讲解各种学问者取其口耳熟习易于进境并易于化俗也外洋诸国学院皆以本国语言讲解各种学问现在总署同文馆所课算学亦用汉文此其明验碻证惟专门之学如制造医事等项初创学院中国人才未出故拟先请洋教习以英语教之此时学生已读英文三年可无扞格不通之病矣但外洋重力格致诸学名目繁多迩年所翻译者义理未能明晰名目尤无画一拟乘立学之时令各院教习采取古今书籍内相当名目厘定成书奉为典则庶无泥古背今同名异义之虞至船上各色口令尤宜准定颁诸练船师船奉为定式此虽细事然一或不慎贻害匪浅数年前德国甲舰二艘驶近英法峡海口令不一舵工误听以致二船相击人船俱沈可为殷鉴外附水雷学堂一由水师之佐领应选专习制造演放各种水雷一一使之明体达用计入学六月可竣事再更番选充所储益广三曰设学生练船以知驾驶水师人员依船为命必须衽席风涛方可任驾驶之选英国水师学生年十三岁即入练船法国学生年十六岁他国学生至迟亦无过十七岁者若如以上所拟幼童年十五岁入大学院二年后考送练船则已十七岁矣拟请于旅顺口置一大练船舱可容八十余人岁由大学院考送三十名简派专门教习初次开办似宜专用洋员教以测量星象推算经纬运用仪器演习帆蓬运舵掉艇结绳升桅探水演试枪舞剑之法为之口讲指画不厌不倦其颖异者进以讲解汽机火之体用测绘海图之浅深旁采各史所载用兵制胜之条以水战为主而海防及外国各史所记战事为尤重反复而辨难之暇则令之温习学院所课各学如是者二年而考考取者派入各舰为少从若额外外委之属再派帆船二艘附于练船使学生轮班出洋自行驾驶外附管轮练船一凡各小学与大学院未经录取其有富膂力擅巧思者再严汰而妙选之使专习折配机轮布绘图式之事其轮机制作之精亦稍稍与之论及如是者岁取二十人年终考取者派入各舰为管轮生至各项练船可由水师衙门调取他省木身轮船以改之而经费可省矣四曰分设练船以练兵卒中国沿海七省之民虽风气各殊刚柔不一而募为水师兵卒适可相济为用拟于粤之南澳闽之北馆浙之定海奉之旅顺设练船各一艘就近招募十五岁以上约身高五尺一寸胸围二尺六寸者岁四百人派入练船教以操演步伐枪刀剑量水罗经荡浆水卷篷运舵结绳接索缝纫各事口令皆用北音以便他日南北各船互调不致有隔阂之病年终由水师衙门派员考演技艺全者录取取额每船不过三百练船四艘岁取千二百名派入各舰充当下卒若古之羡卒管火管轮亦由练船分年挑选教习技艺岁取二十人共八十人派入各舰充当下等火夫轮夫若今之长夫如是行之九年后可练劲卒万余人五曰设卒长练船以精技艺一船之内号令者将领也奔走者兵卒也而承上启下厥有卒长卒长得人则一船理矣拟请于旅顺设一卒长练船凡派入各船充当下卒者以次考升上卒中卒后即由各舰管领拔其尤者岁送若干名分门教演准操作帆舵传语绘图工作日记各事统计各舰选送无过百名越六阅月而考考取者分派各舰充当长队长艺长之副岁约八十名其技艺精到者即挑作兵卒练船之教习语曰一人善射百夫拾又曰一人学战教成百人百人学战教成千人故卒长多多益善也考之英国水师督领五十人管领一百五十人佐领六百人英国战舰既多需材自伙中国初设水师但得督领十人管领五十人佐领二百人已可应用不匮约计督领之材至少养至十五年可成管领之材养至十二年可成佐领之材养至九年可成若按照以上拟请各条办理九年之后约可得佐领二百人而今之为佐领为管领者再加淘练淬厉之功已可升为管领督领矣再以九年之中各练船践更递换新旧相参则可练兵卒万余人可练卒长五六百人此中国水师之根本也

一原奏有精选拔一条内称严行科简信赏必罚官则较优劣别勤惰限年以为迁转兵则定格挑补等语夫御将之道贵黜陟明将兵之道贵赏罚明而后将能用命卒皆死百战百胜此养陆军之术也水师亦何独不然惟水师之与陆军其险夷劳逸固殊而其学问技能胥由积累而至其选择有倍难于陆军者何以言之陆军列屯出戍步步立营训练勤奋纪律严明即可以成劲旅水师以船为家出没风涛或台飓起而朦朣掀簸或雨雪至而肢体皲瘃昼夜宣力寒暑靡间此平时劳逸之不同也陆军出战可进可退心有所恃胆气自豪水师迎战于汪洋巨浸之中一遇敌船轰发雷倘使机釜船舵偶一中伤全船覆没长平坑卒无此惨烈此战时夷险之不同也而陆营兵卒演枪准各有专属骑士材官立有专营但求步伐整齐号令不乱初无委折繁重之事水师训练兵卒事多且精使之升桅则如猱之捷使之泅水则如之安使之操演枪则必如由基之射一绳一索考据精详一杠一帆体用明习此水陆兵卒技能之不同也陆军之将所长者骑射所精者击刺其于地理之阨塞险易古今之阴谋韬略精研舆道晓畅戎机者古今名将代不数觏其或搴旗斩将建树奇勋类恃其血气之勇听将率之发踪指示非必尺籍什伍人尽知兵若水师之将卒其入学也既已稍通文义及其肄习各事莫不殚极精微于算学则阐员锥曲线之微于格致则极分化体质之细于制造则尽机轴相箝轻重互配之理于公例则晓局内局外主战主和之机而弹药之疾徐铁钢之坚韧水火之分度礁砂之隐显风信之征验桅舵之将迎皆其分所研究至通晓外国语言文字以资临事之应对以阐未发之阴符又其余事此水陆将官学问之不同也综此数端难易立判知其不同而无以异之则激励无由真才不出且重其不同而无以私之则恩义不笃竭力难期所以异之私之之术亦有三焉一拟请别立名目稍崇体制也西国仕途武重于文能武者必能文而能文者未必能武合文于武故第以武名而武重矣是以西国水师有以王子王孙之贵结发入学而跻升统帅者有千把外委之微秩而与国之相臣抗礼者其优异可知矣中国初设水师官员多居武职以其职掌武事故也夫因其职掌武事而授以武职可也授以武职而令文武兼全之才士同于引重挽强之粗人不可也中国重文轻武之风积重难返凡居武职者不复问其才学若何即睥而不屑为伍甚有以数年充当管驾之员一二语与长官龃龉立受杖责反不如从九未入班者其习俗使然也查外洋水师人员有督领管领佐领三等各分三级凡督理一军事务率领一队战舰可独当一面者则曰督领有统帅副帅偏帅之别此即水师之提镇其领舰之多寡不一而品级以差焉凡责任管驾治理全舰之事者则曰管领有总领副领参领之别即水师副参游之类因其领舰大小不一而官阶以差焉凡佐各舰管领分治一舰之事者则曰佐领有正佐副佐参佐之别即水师千把之类三佐之官阶不一各以其服官之资格为差焉凡自练船派入师舰之学生则曰少从次于三佐之下又查外国水师官员视品级相当之丈官与陆路之武官体制仪注则加一等相待以表优异又凡水师官员洊升督领者可充当各口海疆使之任兼治地方事务而海部尚书与外藩督抚各缺惟用水师督领任之至出使各国头等公使多有以之充当者今中国整水师应照成例仍归武途惟事属初刱而欲延揽兼通文武之才则品级宜加详定恩礼宜极优崇方足以昭激劝拟请参酌西国水师官员命名之义别立名目其已经保请各项武职悉改作相称职守之名并请次其品级如督领可当一二品管领可当三四品佐领可当五六七品其位至督领者仿照都统副都统与长江水师提督之例文武兼放至出使外洋大臣专为交涉而设亦可以督领之长于专对者充当其选凡水师官员所有一切体制均按品级相当之文官办理如是以武官治武事仍合文武两途之义立名目以称职守则顾名既可思义而轻视武弁之成见可除且体制既与文官相同又悬一文武转升之格以待之则异人杰士莫不踊跃奋兴而人材不可胜取矣使必以水师人员与持弓挟矢之流等量齐观是等颇牧于贲育伍良平于灌也且无论异日无智勇兼备之才足任海疆之寄即今日水师学堂之召其投笔而应者势必无人彼将用其才力专为帖括章句小楷之技以攫高第而显秩又谁肯入学堂练船攻苦四五年航海数十年仍不免笞杖之辱哉此乃转移风会之枢纽厘正水师之关键故不觉其言之长也

一水师人员拟请明立升格核定俸银也西洋水师官员并非差使即以所居之职为其官守不复他迁严定升格以杜幸进之弊水师之才半由学问半由阅历其学问已于学堂练船屡考而知至阅历必须俟以年岁学问虽优而阅历未深者犹难胜任故于每级详定居职年限限满到班者方可推升凡少从升参佐参佐升副佐而每级务必须派入师船供职二年方准递升副佐副佐须历远洋扣足二年方准转升正佐正佐在职四年内二年曾历远洋者方准转升参领参领或居职三年内一年管带小号师船曾历远洋或居职四年内二年曾经署理副领管带中号师船者方准转升副领副领或居职三年内一年管带中号师船曾历远洋或居职四年内二年曾经署理总领管带大号师船者方可转升总领总领必须居职三年管理大号师船出远洋或居职四年内二年曾经统领师船三艘以上出外洋卓著可超升偏帅偏帅须督领师船一队出外洋扣足二年方准拔升副帅副帅或曾督一军身经海战或出外洋卓著勋劳方可洊升统帅以上系一定资格惟自少从以至副领责任稍轻年力方壮班次轮至不升者准其控告或班次未到而有真才者亦可破格选拔此则其权操之自上若自副领升总领以至偏帅副帅偏帅既按班次还须待拔有班次既到而未迁者无班升未到而遽简者良以总领以上之职皆可督理一军更非器识宏深者不足当此重任至统帅之职每国不过三四人凡督领年逾六十五岁即当辞职此外洋水师官员升迁之大略也至俸银之数视其官阶既升此官即食此官应有之俸惟有供职不供职之别供职有陆居行海之别行海者食全俸陆居者有远近之分近调海部以及海疆使下当差者则食全俸十之八遣往外藩当差者则食全俸此供职食俸之大约章程也年内告假不过三旬准不扣俸告假过三旬者则食全俸三之二续假者则食其半凡洋二年回国准假期三月其有因事撤差因案调审者则食半俸此不供职食俸之大约章程也至兼办他职则兼食其半俸调往他处则有房饭津贴在舰供职则有饭食津贴种种俸银之数各有一定则例不相混淆凡计全俸必以到差供职之日为始其减俸亦以离差之日为始此外洋水师人员俸银之大略也中国各省自设水师以来所有一切管领佐领之职不过零派之差使且有同一差使各省薪水丰俭不一既为差使而不按资格则举不称职者有之矣既曰薪水而数无定额则去此适彼者有之矣开幸进之风长钻营之习莫此为甚今既拟请更定水师官员品级即以所有品级为所居之官阶拟请依照外洋水师官员升转之格详定每级年限不得越级超升惟刱始之时人才不多似宜从宽如年限二年者减为年半三年者减为二年至轮班选拔亦宜酌照外洋之例较为实在若着有战功劳绩之员仿照外洋水师赏给星之例赐以蓝翎花翎勇号准食翎俸勇号俸视军需则例所载约减若干以昭宠异万不可因其一时之功越限超升酬庸之典与器使之权不容或淆也至学制造支应医事管轮者外洋亦皆定有品级升格俸银与水师官员无异亦宜详加考订以示鼓励

一水师兵卒拟请别其等第定其口粮也外洋水师则例有上卒中卒下卒之分又拔其尤者以为长队长翼长长各有副其自下卒升中卒中卒升上卒少则六月或技艺平常或操作不勤者虽一二年不得挑升其口粮则视上中下三等以分多寡至各长之副非派入卒长练船专习一事技艺精到者不得充补自副长以充正长试看一年方可转升正副长于口粮外各有加粮以为表异轮夫火失亦分三等亦立正副长挑升之法如前其余详细则例具有成书每卒各领一本后有空白若干页每月发粮呈送领粮划押旁记每月所习之事与其勤惰另存副本于支应处以便稽核若有抢险立功者则赏给功牌随加口粮以为鼓励兵卒转至队长而止终不得超迁佐领此即学成而上艺成而下之义也查北洋水师设有练船各船兵卒亦分头二三等至各等如何挑升与各长如何挑补似宜酌照外洋水师则例一一厘定而口粮之多寡亦由此分则兵卒知有挑补定章莫不奋发以勤操作矣又原奏内称兵卒定格调补年十五至二十募之学成授兵五十休之募新者以补其缺其休者籍为余兵酌给粮四分之一注籍听调又在营之兵弁皆须终年住船不得上岸三年予假换班遣归等语查外洋水师兵卒自十三岁上船练习至二十五岁则役限已满限满而该卒情愿仍留水师者不得续加口粮良以水师操作勤苦壮年方可承受其航海或在水师或在商船历三十五者则给赡老口粮因公受伤者亦在此例中国水师拟请召募十五岁以上之童子逾十八岁不得应募应募之时须保五年非有大故不得擅离兵籍五年后复愿充当者再保五年另加口粮若干如是者须四十岁而止若历年操作勤奋并未犯有大过者可派入沿海机器各厂充当丁惟外洋水师有赡恤口粮故兵卒皆情愿出海力赡恤入项目无多无论官商人丁以及沿海渔户所得薪工悉扣若干其余逃卒未领之口粮亡卒所遗之什物以及战时攫取敌船财货关上抄出禁物悉归该库存储中国初创水师必难兼顾及此然非此亦不足以鼓励故往往练成水手一旦远出即有逃亡者无事如此则有事可知矣拟请仿照中国海关华人放差七年后则多给一年薪工之例凡兵卒已役五年则多给半年口粮已役十年则多给十年口粮出洋后二年准其告假三月食半口粮其屯住口内不在舰上执役者亦食半口粮卒长洋回口例准告假不领口粮又拟请仿照外洋水师设立孤子学堂以恤其后凡兵卒受伤或因公死亡准其子入学专习卒长之事学二年派往练船始给口粮学有孤子定额不足然后选及卒长与卒中执役最勤之子无子亦准以亲戚人选又宜酌定功牌格式另加口粮若干以赏异常出力者如冒险救人救火等事此即原奏所谓其余赏恤等项亦条别而为之制之意以上各皆须参酌外洋成例妥定一不苛不滥之细章而后兵卒皆乐于执役矣

一原奏办船等一条内有凡沿海各口先必测量水道审度地形揣其何式为宜量行购置等语查西洋师船共分三种曰甲舰曰快舰曰防舰三种之舰功用不同即制法不一有因地者有应变者何为因地中国滨海七省港汊纷歧水道不深异英法吃水稍深之船艰于出入前读美国海部制造司员泾士所著二十二国师船通考之言曰美国水师亟宜制造新船以防海疆要害拟请造钢体木底头号快船速率一小时行逾十五海里前镶冲锋后安巨者二十余艘中等铁胁快舰二十余艘三号钢身快舰速率须在十八海里以上者亦二十余艘船身每吨应配两匹马力吃水必浅以便出入港汊海防之利器备于是矣谨按地里美国海岸之纡曲环与中国相埒泾士以制造擅名游历欧西二年专考各国师船之利弊研究美国海岸之形势所论各节诚有得之言纵令外国专门名家为我借箸亦不外此数语此因地之说也何谓应变泾士所请制造三号快舰祇能近防不能攻远攻远之船以甲舰为最而仍宜配用快舰防舰雷艇方足应变西国水师公会尝论之曰近有谓甲舰快舰防舰三种宜分用无配用者不知三种之船功用虽异而以之应变缺一不可凡海洋哨当有头二号甲舰数艘外有快舰十余艘携带雷艇数十只更有水台式之防舰数艘尾之海洋迎敌则甲舰居中其快舰雷艇进则冲锋陷阵退则左右甲舰并力攻击水台常随甲舰远发巨以补快舰之不逮夫水师之有快舰防舰甲舰犹陆军之有步队马队队互有功用其名虽异其效实同此应变之说也至于制船之法有三事焉曰船式曰机器曰身请分论之泰西水师公会之论船式曰轮船之制始用木继用铁今则钢轻于铁有以钢易铁之说快舰与雷艇二者非钢不足以致用头号甲舰笨重非常运舵不灵而驶行不速甲板虽厚而弹力日加各国已逐渐停制近议专制小号甲舰以载重八千余吨身长二百八十英尺速率约行十四五海里为度中置百吨重二尊旁置十四生的迈特口径十尊中腰带铁板厚一尺六七寸船首置机以放水雷数者俱备斯最利之甲舰矣至快舰约以载重三千余吨行驶十六海里为度至防舰与雷艇之式议论纷纭莫衷一是船身则造隔堵以防敌弹为宜此船身大略之情形也机器则以康邦双推轮为最汽釜则因船而施少则四釜多则十二其机器之长短大小配合匀称方见功效即如英国新式之快舰曰依利斯长三百尺宽四十余尺载重三千七百吨马力七千匹置双推轮于后初制时推算家皆谓此船成后可行十八海里及下水试行止行十六海里半又几经改制几经试验终未行至十七海里后以其初所制四页推轮去其二页复杀之以减阻力然后行至十八海里半而所费已不资矣故机器式样必须试验多次者乃可无弊断不可以他国未经试用者漫为尝试机器如此船身亦然此机器大略之情形也外洋近年考最精每以能穿钢铁甲为程序其大之制则以威德活为最克虏伯次之阿蒙士壮又次之威德活弹中铁甲斜角小至十八度力犹贯甲此则阿蒙士壮弹所不及其制之法以流质压成钢体浑坚缜密以克阿二厂之较之瞠乎后矣其式则后膛胜于前膛无待拟议德法美俄新式战舰悉用后膛而英国狃于成见乃创为小利用后膛大利用前膛之说另树一帜比及珊德尔船以八十吨装双弹炸裂死伤甚多脱用后膛则前弹未出后弹奚由而入然后方悔其欺人适贻自欺之今将水师大改为后膛其经费讵可计耶至于连珠小以击雷艇现以乐登裴为最捷此身大略之情形也验之功用既如彼考之制法又如此是中国水师应添师船之数与应配师船之式不言可明惟西国师船之强弱不在多寡而在坚窳英国甲舰号称五十一中惟二十六艘为新式意国甲舰号称一十七中惟八艘为可用德国甲舰号称二十五中惟九艘为可用其余则自桧以下概以铁皮木质之船充数使听者不察徒震惊夫各国甲舰之多欲令中国步其后多制战舰势必有所不能统计中国海疆绵之长四倍于英六倍于法十倍于德几埒于美而弱于俄至少约需铁甲六艘大中小三号快舰各十二艘一切船身机器式约如前议除已订铁甲二艘已购中号快舰二艘以及闽厂制成铁胁船三艘外尚甲舰四艘价约六百万大号快舰十二艘价约一千二百万中号快舰七艘价约四百二十万小号快舰十二艘价约三百六十万统计二千五百八十万两以九年分计每岁制造经费二百八十六万两有奇尚不及英法德俄各国每年续添新船经费四分之一然而计臣束手小儒咋舌矣

一原奏立营制一条有分大海定为六营等语查西国水师建阃择地其要有六水深不冻往来无间一也山立屏幛以避风飓二也路连腹地以运糗粮三也土无积淤可建坞澳四也口滨大洋以勤操作五也地出海中以阨要害六也原奏所拟天津崇明南澳台湾各口按之六要缺憾尚多天津拦江沙朔望潮汐深不过十三尺有奇不特巨舰难进虽小号兵船亦有进退维谷之势崇明弹丸之地讲地学者谓为长江逐淤所成兵船断难停泊南澳三面受敌亦非驻船胜地台湾周岸巨浪山涌终年如是且当风飓之冲不利泊焉间尝细考滨海各口海势与六要相合者北惟旅顺南惟北馆可以设营可以建澳可以造坞诚足为水师之重镇他如澎湖可以阨守闽广台湾定海胶州澳足可顾及江浙庙岛威海卫可为旅顺犄角海洋岛东可控制朝鲜西可屏蔽辽海至朝鲜全罗道之巨文岛尤当仿照英国据有地中海玛尔岛之意设防驻泊以为防御俄倭往来之路查巨文岛十余年前英国水师已遣人图其形势测其浅深曩于役朝鲜曾上书拟请师船规为我有者不料去岁春英人借口与俄人有隙即假巨文岛泊其师船树其国帜意殆久假不归欤惜哉此皆天造地设以卫我东南数万里海疆要害之区诚能次第经营于各处稍稍布置建台设水雷预屯煤斤子药即有一夫当关之势若不及时经营万一如庚申之变至法船泊庙英船泊大连湾海洋岛而定海一岛为其后路方恨卧榻为人鼾睡则迟矣晚矣然而设防有次第焉兴工有先后焉辰下开办水师以北洋为最要而北洋水师以旅顺为归宿是宜竭力经营九年之间先使旅顺屹然成一重镇则北洋之门户可固海洋岛庙岛威海卫三处亦宜及时布置继及北馆澎湖终及定海胶州至洋人垂涎之巨文岛尤当早为之计此设防之次第也开办旅顺工程繁多似宜改派深明外洋水师工程之员饬令通盘筹算画一全图估计需若干复派一公明正直之大员以督理之而后权其缓急自开浚口门浅泓而挑淤而建坞而甃澳以及设塔灯安水雷置台建药库摊分九年则帑项不竭成功有效此兴工之先后也至长江吴淞虎门南澳等处统由水师衙门按季轮派兵舶梭以其余力则分年拨派甲舰快舰先往近岛国继往欧美各国环游东西大洋以彰　国威以练将士计无有逾于此者

一原奏编舰队一条内有泰西舰队约分三等宜略仿其意定为若干队而择其尤者为舰长等语查外洋水师有甲舰以攻敌有快舰以迎敌有水台以防敌三者当因地制宜随机应变功用既异分合难拘则舰队有无容先编者水师之船既经分镇各口所之舰即可成队合操水师之鱼贯雁行即陆军之步伐止齐此合操时则有然者平时师船洋亦分队伍海上相逢亦应逐队而行官不相等自应统于所尊若相等则推资格深者为长一切号令凭其施发虽无实派舰长之人而常得舰长之用是舰队可大可小可分可合并无一定成例又外洋各国水师官员每岁将各官员之资格官阶以及所居之职详刻一书如搢绅录之类师船或于海上相逢或于口内寄椗皆知谁为舰长既不纷争亦不相让至海上用兵舰长受伤出缺他员立即按格升补使各舰知所统属不致张皇无主

一原奏请并省一条有沿海额设水师亟宜裁省等语查裁撤各省艇船与裁汰额设水师此说屡经入告无如各省碍于成例犹恋此不能航海之船不习操舟之人以为羊存之顾惜故至今各处之罾舵长龙依然岁修岁造搁置沙岸无人看守甚有以蓬索杠具变卖以入私囊者客秋中堂试驭快船至旅顺目击金州水师废弛罾艇搁朽情形入奏请撤与何学士所议并省之意相合窃思各省旧设水师以不得不裁不若宽以设法自裁之为愈也水师衙门既设各省轮船尽归统辖惟闽沪所制兵轮除四五艘外其余祇可以供缉不足以振军威拟请将该兵轮仍发各省为洋之用至各船员弁兵卒仍由水师衙门训练派委以备有事调用可期号令一律其一切养船经费即由各省岁减修造艇船之费填补是各省虽裁艇船而仍得梭实效此渐裁修造艇船经费之法也沿海额设水师为数不少概行裁汰失业者多查外洋水师每船俱配陆兵数百名专为登岸守口以及远藩战守之用往年台湾之役今年朝鲜之役倘令我船配有陆兵则师船一至水火即泯无他先声夺人办理自易也拟请查明各省水师兵籍由水师衙门派员前往挑选其精壮者每营约抽几成另立营伍操练归并水师仿照绿营改归练军之法养兵经费即以旧有口粮扣拨老弱者悉行裁汰惟准送其子侄于以上各口所设兵卒练船补额以示优此裁汰额设水师之法也至沿海五省汊港林立易于藏奸而又水浅不受兵轮难于缉惟有改用浅水小号轮船裁并桨艇十号以养一号小轮船而小轮船一号可抵二十号桨艇梭之用似亦并省之一法更有请者各处制造局船政局亦当仿照外洋海部之例归入水师衙门一手经理其利有二师船之大小不一即子弹不一苟无一人分饬制造且不时派人稽查势必有多弹少少弹多即不然或有弹式不称药力不齐之弊诚得一人以统理之则平时各厂有分造之责临事各船有应用之资而各厂滥委经费所省有不计者其利一中国惟船政局可制轮船前者上海机器局所造者率皆不良于行今已停造惟船政局独当一面不与南北洋海防联为一气势必所造非所用且自沈文肃公后领其事者艰于筹款难于任巨遇事每多掣肘诚使将船政局归并水师衙门节制则可催有之经费造有用之兵轮不能造者始向外洋购办而分并机器与裁汰人员所省之经费又有不计者其利二又查西国水师其建阃之地船澳则寄泊各色空船员弁撤去只派丁看守一时有警立可调配出洋中国水师俟甲舰快舰陆续造齐其时旅顺工程亦可完竣每年可酌派数十舰停泊澳内至蚊子各船专供防口之用尤可概行寄泊惟留一二号蚊船轮派员弁上船操习则养船之经费可省至九年后练成之佐领管领以及小卒卒长其数必浮于用即可撤往旅顺营内惟食半俸则养兵之费可省此乃水师已成后应办之事谨因论并省而连类及之

以上六条以勤训练精选[拔](技)为得人之始基以办船等立营制为简器之实用皆就何学士原奏参以西国水师之法规模略具窃计九年之中以之训将可得三百人以之练兵可得万余人以之制船可得四十余号以之设防可得要害五六处本三年求艾之深心为十年教训之远略未有不能称雄海上者或谓英法各国其君若相讲求水师垂数百年始克臻此美备以德国之精心果力以俄国之地大物阜历四五十年创办水师犹未敢与英法争长而谓中国能称雄于九年之后不亦诬乎不知帆力废而用汽机前膛废而用螺旋未闻用汽机者必先习帆力用螺旋者必先习前膛此所谓善作者不必善成而善因者易于善创也今以各国讲求船身机器位之精实课训将练兵用人之效固已登峰造极无美不收中国当此初创席其智谋祛其胶固其能事半而功倍也何疑器械精者仿而用之不必问其为德为英章程善者采而行之不必问其为中为外非浮慕也非浅尝也不惟致力于本原而必宅心以坚忍故勾践之困也卧薪尝胆十余年然后一举而沼吴汉高之于项籍也亦降心抑志屡避其锋而后垓下之战不劳而定惟其能忍于始故能成于终忍者非懵然漠然为唾面自干之说也是必困心衡虑百折不回阴求夫所以制胜之道不惜货财以利其用不避艰险以要其成无欲速无见小庶几谋出万全冀得一当者也今之论者则不问可否不计成败惟战是求至问其所以能战所以求胜之具亦不过掇拾三代之遗文补葺汉唐之故事以为区区之论可鞭倭俄而笞英法甚有老成宿将探讨夫人己之长短事理之曲直不敢逞意气之私不敢为孤注之掷委曲求全亟欲养元气以维大局而好为名高者方幸得遂其虚憍之气放言高论务为骇世师船尚未备也则哗然而起曰何不一逞于东将士尚未练也则又哗然而起曰何不一逞于西局外之訾议横生即局中之牵掣日甚今日辟一议明日进一辞阅数十年仍无成效抑何不思之甚哉而难者曰果如所议以创水师则制造新船岁费约三百万工程岁费约三十万将卒粮饷岁费先后扯计五十万学堂练船岁费约十五万各处机器船政局与各船添修岁费约百万杂项公款岁费约五万是统计岁费约五百万计九年之费须四千五百余万乃能举办然而我国家前曾下理财之　诏矣而直省所节者无逾百万前曾有筹拨海防经费岁四百万之　旨矣而到处协解者亦无逾百万今则关卡林立悉索已空监漕岁入只有此数而犹欲筹如此巨也能乎不能曰非不能也是不为也夫欧美各国其民人不及中国之众其土地不及中国之广其物产不及中国之丰而水师岁费英国约银四千万两法国二千八百万两德国八百余万两俄国一千四百余万两美国亦一千四百余万两岂中国反不能筹五百万两之项乎又查我　朝用饷之数则大小金川首尾五年至七千万川楚逾万万准回两部三千三百余万其时尚无洋关厘金自发捻内讧人民凋敝之余耗项近数万万而自壬寅以来历次赔亦积至五千万岂今日承平反不能筹此巨乎抑曩时患气已形故应为力罗掘今日患犹未见不妨姑事因循乎然则曰不能者非不能也是不为也苟欲有为则中国何事不可筹亦何在不可筹请举四事以概之

鸦片土岁征八万余箱漏税者岁率二万余箱今使与印度立包揽统购之法则漏税之二万箱可绝以每箱三十两正税计之则岁盈六十万矧可加税至百余两则所盈者可至千余万此事之可为者一也水烟旱烟饥不可粟寒不可衣前明本在例禁近日吸者不论男女十有六七统计天下户口扯计大县不下百万中小者约五六十万今从至少科计每县吸食以十万人计每人日捐钱半文一县得钱五十千一年得钱一万八千串通各直省一千三百余州县计一年约可得钱二千余万串惟抽之于吸烟之人未免苦其繁杂若按就地抽征之法以税出之地各省罂粟概以此例则岁可盈银至少亦二千余万西国重征旱而不征食盐食盐为贫富所用故弛其禁若水旱非日用所需故征析秋毫查英国岁收税二千余万法国近四千余万其它各国少亦至数百万此事之可为者二也中国以银锭为币平色不一若今仿西藏鼓铸银钱之例由官自铸大小银钱凡一切关税赋课拨解项均以银钱兑纳约可税省平余火耗至少二三百万而镕铸渗铜之盈余有不计也且银钱既由国库开铸务使轻重画一则民间易于乐用即可由官库造为楮币以代之约库存银四千万可出楮币六千万此英法二国之楮币不胫而行于环海者也如是周转又可盈数千万更有进者东西各大国专用银币者惟中国与印度耳外洋兼用金银故银日多银日多则价益贱数年前磅价值三两三今则昂至三两七八矣以银易磅耗折日巨查印度岁入之银约值六千万磅而每岁输纳英国以银易金岁折二百万磅约银七百余万两是亦一巨也中国既与外洋互市亟宜参用金币使子母相权无畸轻之弊是如可暗弥折耗之费亦至少千万惟此患未经觉察人不之信然将来水尽山穷之时必有起而行之者此事之可行者三也中国各省驿站之费一巨也今若改仿外洋邮政局之法不惟可以省经费且亦可以便官商而岁入之虽不及英国税一千三百余万法国二千五百万之多然于国帑亦可少补矣此事之可行者四也然而议者然起矣不曰殊乖政体即曰有碍成例哗者一人和者百人矣甚有指议行各事无非亡国所为今若立地创行日后流弊滋甚于是倡者一人挠者千人矣不知天下无有利无弊之事知有利而因循坐误则利源日消知有弊而立法预防则弊窦自绝泰西各国之征榷无一非亡国之政其税工艺之印票即王莽医卜方技自占之法也其税质剂之券即南朝输估散估之法也其征坐肆之税即魏明帝差分店税五等之意也其按屋征抽即唐行间架之意也他如酒酤有榷舆马有税即汉之榷酒算车也举凡民间所用之物无不搜括殆尽然而民生日裕国用益饶者何也取于民者还为民用民有利不能生即以所取者生之民有害不能去即以所取者去之立法无中饱之弊涓滴归公上下之情通而君民一体之道得焉尔今际此生民未有之创局徒为一二钻研故纸浮议所阻龂龂然以往事为可鉴不齐其本徒循其末不求其治徒忧其弊是无异惩色荒而禁昏姻恶禽荒而废搜狩也则天下尚有何事可为又岂特包鸦片烟税征水旱税铸银钱设邮政四事也哉又岂能筹饷项以经理海防也哉故曰非不能也是不为也

　　重振海军论
中国居亚洲之中素称强大物产之丰人民之众土地之广文物之盛不特中国自恃为富强即海外各邦亦莫不以富强目中国乃自通商以后交涉以来所谓富强者竟不如泰西之远甚于是谈时务者或谓泰西重商战因富而致强故中国而欲自强也宜先重商或谓泰西重兵备因强而致富故中国而欲谋富也宜先讲武要知二者并行不背不能偏倚然以今日之时势论之谋富之策固不可缓而自强之策似更急于谋富列国争雄强邻虎视若俄若英若法若德若美若日本无不欲思蚕食中国为所蚕食者已藩篱尽撤譬之如蟹螯足已为咀嚼殆尽岂有不垂涎及于尖团者乎在中国非不虑其蚕食故练兵设防孜孜不倦且知练兵设防之仅足以靖内忧而不足以御外侮起而仿行西法知西人之所恃者兵舰之坚器械之利教练之精于是从而购之购之不足又设局以制造之延请教习以训练之建署以统率之谓从此可争雄海上不虞为邻邦所欺侮矣不谓事甫创造而马江一役所丧良多然收拾余烬尚可有为至前岁日人启衅非但畏惧不前而且尽送于庸臣之手致一无所恃割地求和至今中国人民怀耻抱恨愤激之流且以为有船不如无船有器不如无器与其以数百万金钱掷诸虚牝何如撙节帑项为长治久安之计之为得乎为此说者可谓知其一不知其二者矣欲图长治久安之计必内忧不作外患不侵而后可然安能终无内忧外患之不起就目前而论外患更重于内忧一旦衅起兵轮云集将何以应故欲策治安必先筹御侮之策而御侮之策不外重振海军欲振海军不能不再购兵舰且不能不购极坚之舰极利之械前车之覆后车之鉴前此之失虽皆归咎于不得其人然利钝迟速之分未始无优绌于其间失之东隅者安知不能收之桑榆耶其何能因噎废食而不为忘羊补牢之计也初六日本报纪南洋新加坡叻报云中国自与日本战后　君臣上下靡不以讲求西法鼓舞人才预备军械为整顿海军计客冬向美国定造钢甲二艘各重四千五百墩每一下钟行三十二海里每艘需银三十四万余两以十八阅月为期又向德国定造鱼雷船四艘各重二百五十墩每一下钟行三十二海里每艘需银三十四万余两以十三阅月为期其由　皇太后助之复有贷款五百万贮于英国俟办有成效陆续再添约添至二十三四艘为度俾得自成一队不患不敷调遣执笔人阅之不禁为之额手谁谓中国之积弱竟不可以复振哉大抵人不经阅历不知艰难事不经创惩不知利钝外洋铁舰有重至一万数千墩者各船有多至数十百艘者是以纵横海上莫敢谁何中国而不立海军则已立则必求其备不购船械则已购则必求其精西人制造层出不穷日新月异昨报纪伦敦有某格致士格得新法谓船在海中碰撞可以不使沉溺已制小铁轮舟演试其法在舱内制轻气球无事空其气失事时即运其电气其船遂浮既可施之于小舟者当不难施之于钢舰且自无不可施之于鱼雷炮艇矣此法一行则将来洪涛巨浪之中不更有恃而无恐哉以此观之中国重整海军何可稍缓张香帅奏疏有云今日无论如何艰难终宜复设海军以南洋北洋闽洋粤洋各设一枝为正办若限于物力太巨则南北两枝断不可少可谓老成之见不事因循现在虽经购办为数尚少苟能竭筹款项一气呼成则两洋之制何难复我旧观倘一存惜费之见不特不敷调用且恐船械不精则今日之海军亦犹之昔日道如此则金钱不能谓之不虚掷也至于用人则在当轴者惩前毖后则自无不当矣

　　书重振海军后
防守之道陆重乎抑海重乎则一言以蔽之曰当随地而施相时而动敌之注意在陆而故纵兵轮往来游弋以扰我海口此所谓声东击西之计我若未烛其奸不重陆防反重海防彼乃得以乘虚而入是我之不备者为彼所算而我之所备者竟至等于虚设谁谓陆防不当重哉易地以观则海防亦何可不重世之论者每谓中国之兵长于陆战而拙于海战二三十年来设立船厂自造铁甲海等船又设制造厂自铸枪炮以为未足不惜重赀或电致外洋吏署令选稳妥精练之人向名厂购买或令熟谙船械情形及洋厂伎俩者精心选购不惮以数千数百万之赀财捆载而往购舰以来当十余年前已革北洋水师提督丁汝昌统率师船扬威东海其时日本武备未精所有兵舰枪炮之属皆未讲求一见　王师威武怵于军容之盛殷勤接礼貌有加此诚足以壮中国之威作海军之气矣中国之为此举岂不谓亚洲之国中为大日次之以中国之兵力正宜乘时而起示之以威结之以信庶使两国有唇齿辅车之谊而外人之以侵轶边境为事者知中日两国之谊敦洽比不敢轻涉东海扰乱亚洲升平之局谋深虑远发愤自雄苟能从此砥砺日进无疆中日之邦交常合东海之兵气永清何难持数十年数百年而不敝万不料自此以后日本以区区之国惩前毖后君臣上下合力同心惟以整顿武备为事改革旧章变用新法十年以来无日不以图中雪耻为事倘使不发一舰不调一兵则雍容坐镇者方谓日本畏威怀德断不敢轻举妄动日本乃得乘中国矣备时借番衅以扰台湾欺弱小以取琉球得陇望蜀遂俨然以蚕食朝鲜为事一举不利乃再举至去夏五月彼见朝鲜东学党作乱有隙可乘又见中国外强中干将庸兵劣遂借口于往日所立条约两国调兵赴朝须互相咨照等语一见叶志超之军既到彼即厚集兵力迅赴戎机如狂风猛雨之骤至彼则争先我乃步步落后名城屡失要口不守陆军固未见得手而偾事之尤甚者莫如海军竭二十余年之力费数千百万之财宜若可供御侮之用矣苟统领得人则当日舰之未来即率各船分列队伍各有汛守之地若者左右犄角若者前后策应务合南北洋为一气无此疆尔界之分扫别户分门之见闻警则互相援应遇险则各运机谋如此守御敌舰自不得公然闯入即使偶有疏虞致被闯入亦不难合众力以困之驱众舰以擒之何以敌未来则逐队游行以侦探为名或行三四十里或行七八十里而回敌既至则先期引遁几入无何有之乡坐使雄关峻垒拱手而让诸他人究其归束则竟出人意外甘心降敌举无数坚船利械悉以供媚敌之资将才如此然则有船又如无船也有枪炮仍与无枪炮同也此　天威之所以赫怒降　旨将海军衙门裁撤也惟是中国海面北自鸭绿江口起南至琼州不下九千里此皆滨海之地也既滨海则炮台不可以代兵船敌舰胜则炮台难守而彼兵即可登岸炮台胜则敌舰远去而炮台不能冲波而击敌故各国泰西之滨海者无不以兵船为保国之本计英之立国也仅伦敦爱尔兰苏格仑三岛耳恃其兵船之多炮械之利训练之精遂能长驾远驭旁溢侧出开辟属地日多一日以印度为外府国用因之充裕而近来香港新加坡及迤南岛亦皆为英抚而有之属地愈广物产愈丰轮舶往来愈便而商路由此大开各国属地无如英国之广者即各国兵船亦无如英国之多者有属地而后贸迁有无沿途皆可停驻其有利于兵商各船者不少有兵轮而后声威常壮凡属地所在视其地方之大小以定驻泊之多少更调往来程以期限卧榻之侧不容他人鼾睡故兵力厚而商民愈得安业中国虽不欲广开属埠然以之自保海口则为目前必不可缓之图故因重整海军一事而纵论及之惟望此后痛惩前失力图自强勿饬外观务求实际是则中国之大幸也夫

　　论重设海军亟宜变通整顿
前论海军不可不设既设之后必当大加整顿购船置械随在需赀姑无论已铁甲兵轮相辅而行当合南北洋为一家毋区畛域呼吸通灵有如指臂之相助腹心之相护南北两洋当区为四一曰辽东之旅顺牛庄二曰直隶之天津山东之台威海三曰江苏之吴淞浙江之宁波镇海四曰广东之广州福建之福州厦门查沿海各口为外洋入华要道如广东之虎门汕头福建之五虎门东口高山耸峙港道纡窄最得形势防守较易天津之大姑口虽无甚险峻口外有拦江浮沙一道轮船至此未能畅行尚属可恃若浙江之宁波温州江苏之崇明吴淞山东之台地势平衍毫无扼要之处非得重兵断难固守此外小口尚多港道浅狭敌船未能驶入所虑者山东沿边各处海岸平坦倘径登陆拦入内地百密仍恐其一疏惟有岛屿之间扼要抵御庶可补守口者所不及必当相度形势令素练各军分布驻札今应请练海军为五大枝北洋以旅顺为尤亟以一枝专驻其地据奉直之隘大沽一带皆可联络台突出海面正与旅顺对峙当彼此相为犄角天津为畿辅重地是宜多置铁甲兵轮驻泊各隘一遇事变随时飞调以一枝驻长江口外江浙洋面属焉吴淞一口最关紧要为南北咽喉江浙门户泰西通商之重地按照万国公法外人即有兵事亦不得无端闯入自可无虑然备于不虞古之善教也自当预备兵轮散布于吴淞无事守界有事出战并可协助浙邻以资接应为直北之声援而杜日东之觊觎宁波海口虽不可恃然当有事之秋当密布兵轮于山坳以备内外夹击设伏出奇蔑有不济台湾为七省门户所关非细今既弃之如遗姑置勿论澎湖虽与毗连非可守之地宜以厦门金门设险固拒为我屏蔽粤省华洋杂处为日最久居民皆深悉洋情今宜以一枝驻虎门遥制琼州如是则闽粤之洋防固矣于闽粤两省整顿水师讲求海道最为要着且其人习练风涛明谙水道日与鲸波鳄浪相狎为水手舵工人才之所出沿海口岸三千余里地与南越犬牙相错设使一旦他族有事调集兵舰来华必取道于闽粤法当迎头截击毋使片帆飞渡惟是附近香港澳门两处中有英葡租界侵入粤东界内虽按其所绘地界限划然而不知者多以船捕盗往往逾界以致龃龉若使异日他族或有兵事来华之船见有邀集必至英葡租界趋避此则较之他省更为掣肘将来重订和约之时此事必当致意按以万国公法两国有事不得偏助若假道一节似可与之辨论如援陆路之例两国兵士官弁临战之时有退入他国境内者鎗器械须尽交出方始可入此泰西成例之可援者也西人于中土通商各口驻泊兵轮保护商民我国何不可行之宜以一枝分往通商各国游历并遣各属生徒之明干者随同前往外洋有事可往观战名为游历实探敌情且商民可资保护公使可壮声援生徒可增识见一举而数善备焉其为切要何如哉次年更调驻守之军前往循环迭遣则于各国之水道浅深程途远近隘口险夷防守疏密兵力厚薄无不审悉矣常驻之船必须按时会操无令其一日懈惰废弛枪之光滑船舶之洁凈须与西国相同勿令彼此比较生鄙夷心凡地方迎送转运毋得擅调海军每军备铁甲四艘台船二艘此外佐以炮船快船鱼雷船蚊子船相为辅翼以后经费充裕由渐酌增并计不得过三千人额既不多务求其精必择操演娴熟胆略充壮者优予粮俸老弱疲惫删汰务尽庶可以少胜多而海军方非虚设海军之所重首在得人而已统将职任所关尤大一船之安危一战之胜负系焉目下求才匪易应就文武大员中择其确有经猷才识兼著者任之勿资格以观其效而亦必以熟谙海舶战务者佐理其间请以重赀延聘西员导其先路庶几于整顿一道有实济焉

　　论太平洋海军　　　　　
日人阙名附

明治二十六年日本上下有增广海军议特于议会提议此事而比较海军势力之论遂渐兴及明年有中国之事此论益风行虽儿童走卒亦好言此以至今矣曰英舰在东洋者若干吨曰俄舰据有海参葳者几十艘我欲与之抗行则不得不增多我舰队以二倍之或三倍之也曰英海军以能抗衡二敌国海军制其必胜为政策则我海军政策亦宜仿之由是增多海军为二十万吨之说已暗动于明治二十六年矣越至二十九年议院遂赞成增多海军为二十五万吨之议有时会默运于其间也夫寡固不可以敌众小固不可以敌大而多算者必胜少算者必败又兵之常道也则比较势力固有国界者所不可已之谋略也前既欲增广为二十万吨矣后又欲加至二十五万吨议者纷纷多左袒后说然不深维国家既增广之后其所关系果如何及将何所施设以处将来吾人不能无疑于居枢轴人所为也请试论之夫如法美及德等向少争霸于东洋之志故姑置焉若英俄两国舰队之在东洋者已不为少矣当往年战役之初英国在中国舰队大小有十九艘为四万二千余吨俄国之太平洋舰队亦有十只为二万五千吨两国所定之标准必以我日本海军相为较量也当是之时我海军虽共二十八艘约五万八千余吨其可以临战足争雌雄于海上者不过十三只约四万二千余吨也中国海军有五十二只约七万吨然其战舰合南北洋及广东尚不过十九只约四万九千吨之数然则英舰队拥十九只四万二千吨每游弋于东洋岂非取标准于我国及中国以为率哉俄舰队吨数所以较少者以但就守势取标准之故耳然其数既有十只二万五千余吨亦足以抗日中英等之一国而绰有余裕也何也以攻守之势异也日本既胜中国没其海军夺其坚舰以并诸其国于是乎在东洋海军之力遂独推日本自俄法德干涉辽东之事而日本之人引以为耻敌忾之心愈益激发迩日急欲增扩海军频造坚舰不出数年将见日本海军声威极其殷盛列国环其形各存备患之意于是乎英国增多其中国舰队为二十四只约六万四千余吨俄亦增多其太平洋舰队为十六只五万五千余吨英俄所以增多其在东洋舰队亦未尝不取标准于我也我海军虽将以四十五只十万九千吨计算而精选其战舰堪以应用者仍不过十九只六万余吨也由是观之英俄所以增多在东洋舰队之意亦自了然近时俄国变其政策易守势而为攻势欲树霸于东洋亦自昭著在人耳目间近者我新造坚舰二只各一万二千六百八十七吨工则竣矣则我国增多战舰即为二十一只八万五千余吨也我日本拥此海军力欲以称雄于东洋已不言而喻列国亦岂能默视而止乎英俄近报云英国战舰在中国者有铁甲船一只号安达虫民的得同此式者共有七只前已将其三只调来中国今又将举所余之四只属之于该舰队以壮军力诸舰皆载五千六百吨又九十五年即前年所造之的利伯儿舰亦将属之于该舰队此舰载一万四千四百七十五吨实为第一等舰也近又将以驱逐水雷舰四只属之中国舰队云云由是观之则英国之中国舰队已及二十九只载十万吨矣以比较我舰队势力则且将凌驾我而上也又闻俄亦将简派铁甲舰鲁肆腌一万二千百三十吨殁懦马苦五千七百九十六吨舰鬼利耶苦九百六十三吨等于东洋舰队中此信果实则其舰队将至十九只约七万五千吨亦足与我抗衡也近年列国欲伸扩其海军基本之地英则自前年以来用力于军港之修筑近时又将新筑一大船坞于新加坡查英国之中国舰队北自白令海峡南至新加坡数千里皆其管辖区域而以香港及新加坡两埠为握要之地向来皆以香港为第一等基地以新加坡为第二等基地自俄日争雄东方多事俄法德三国舰队来往东方必经由新加坡此地当东西两洋之咽喉故近来英国将以为一等基地出全力以据守此也此议本由狠礼龟儿伯儿考查而得至近时始有成议遂由其海军本部提出辨理云如此则将筑造一大新船埠于彼阿公司及香港船渠公司之间意者早晚必见之于实事不仅托诸空言也顷有一报云英国又占据配尔墨哀拉岛此岛在太平洋中距布哇不远此举虽未知出于何意英国久欲得贮蓄煤炭所于太平洋非一日之故矣今忽为此无惑乎内外海军有识之士以彼国实行其志也

英所设施已如此而俄国所自为谋之业亦颇举焉自明治四年移尼哥剌斯克军港于海参岁厥后汲汲防备之不怠复筑一大船坞经阅七年之久本年六月始竣工颇称巩固但此港每年秋后即结厚船舰出入颇难昨年曾用碎冰船名死拉者碎冰结以开船路本年五月更派大碎冰船至该埠以备今年冬季之用其船力能碎厚至十五英尺之冰俄舰进出虽从此可望自在然终不如天然不冻之港之便也且海参崴地僻在北方俄欲振威力于中国海面志在图南则安可不得南方一良港也俄之为俄岂尝臾忘良港于中国及朝鲜两国之沿岸哉求吾大欲郁郁未伸不知数年于兹矣中国胶州湾首为俄人所垂涎现时虽未能全夺其地然亦将如赴壑之蛇也虽欲使该湾永为中国之属以今日情形论之岂可得哉近时又有一报云俄借朝鲜绝影岛为贮藏煤炭所查该岛在对马海峡之边本属朝鲜者也夫久假不归俄之惯技则借该岛之一事尤不可视若等闲者矣

英俄之于东洋其势如此固已有谓法美德三国因之亦生觊觎之心者自余观之法实有然夫法以安南之西贡为舰队基本之地久矣若欲称雄于东洋此则不免恨其僻在西方也故自干涉辽东以来即有觊觎中国之雷州半岛及琼州岛之意本年五月有法国东洋舰队旗舰名曰白马儿者突进中国俞秝刚湾测量湾内及陆地近而去于是此地之中外国人等齐云其地早晚应属三色旗下也三色旗是法旗章也德国亦于往岁之役后四倍其亚细亚舰队之势力为七只一万二千吨而德人每以不有海军基地在东方为憾自干涉辽东以来颇以为有德于中国乃欲得海军基地于中国沿岸所垂涎者厦门之金门岛已屡次测量其形势矣至近时将复要求福州近之一岛于中国政府意者异时必竟为所得也美国欲创霸于太平洋稍异诸国所为美国以合并布哇为志非始于今日也唯日本海军之增广似使美国亟生合并布哇之念矣美亦将以布哇为海军之基地也

列国欲树威于太平洋面既如此之剧矣虽然其所以致此者何也夫我国欲增广海军本期出乎诸国之右也然我一增广海军则列国亦增广其海军我能增多一万吨则彼等亦增多其数我期十年增多二十五万吨则彼等亦必增多二十五万吨以万敌万犹以一敌一耳夫既同为二十五万吨则安在独优于彼等哉虽然我能增广海军亦是一策耳彼等如增多三十万吨则我亦可以增多三十万吨彼等如为四十万则我亦可增至四十万以上未肯多让也倘我增多四十万而彼不能及此数则我之增多讵不善欤虽然奈财不继何且夫英国之所以增多其海军而称雄于列国之上者其以富甲于列国也然则富不若英国而欲增多海军不亦难哉我国现立此策以增多海军为务我发之而列国应焉恐自今以往二十年中彼此相增势必至三四十万吨而后已当此之时骑虎难下则思我国将来果何所底止乎且增广海军不仅增多其舰队已也列国现筑军港修贮煤所犹必置驿传立兵站以集我近海则我亦须开筑军港修贮煤所以固吾圉也按我国海军之制别全国为五区每一区置镇守府然此分法为台地未归我国以前所定若论今日情形不能不置一镇守府于台地台地之形势北控中国南引澳州而东则连日本本国且扼太平洋之咽喉其为要险之地不待论而自明矣其它要港宜修筑者极多不暇一一开列焉我国欲增广军备其端绪之多如此然综论我国之所为是犹在英国之地位而欲兼法德之实者也英以海军为主法德以陆军为主无如返顾我国赀财难继由是观之我国实未能骤然增多海军也世人动言太平洋之形势故姑论及之

　　海军善后议
前者恭邸等诸王大臣集议联衔具奏以中日交战为时未久而北洋水师已为该提督丁汝昌纳降于敌舰械兵沦亡殆尽目下海军既无可恃则海军衙门几同虚设与其任令司员行所无事每岁坐糜巨不若径予裁撤将此经费移俾陆军之用恳请施行云云　皇上当饬各部院大臣会议而诸大臣意见佥同复陈之后已于二月二十四日将海军衙门裁撤该衙门新之水师学堂当亦概予停罢所有亏空责成历任总办帮办等分成拟赔余成项则悉交户部收管此说见诸西报各华报亦皆译登予于是不禁痛恨丁汝昌之失机偾事溺职辜恩虽以一死塞责而不能宽死后之诛也　国家之刱海军不知竭几许之心力耗若干之赀财乃经营缔造如此之难捐弃消磨如彼之易用是五中愤激着为论说列入前报矣既而思之尚有不能已于言者夫海军之收效如是则有海军不如无海军海军可无则海军衙门何必其有不裁撤之留作何用今海军既无可恃诚不如裁撤海军衙门节省经费以备别项要需之为善也虽然既开海禁不得不严海防既严海防不得不预备海战预备海战不得不简练海军此尽人而知者今海战不能制胜而海防愈益加严惟其未可进攻尤当图退守然则安得以海战不利并废及海防哉海防既不可废则海战亦有时而难免审是海军虽沦亡殆尽然应若何善其后者仍宜亟亟讲求也且海军之有衙门初不过遥相统属揽其事权而已业已几同虚设而裁撤之本无足惜特恐有此衙门则海军得所遵循无此衙门而海军因之散漫一张一弛斯为可惜耳昔子贡欲去告朔之饩羊而孔子以为不可齐宣王欲毁明堂而孟子以为不可何者恐此礼之遂付阙如也则于海军尚且不可不致其惓惓焉今既已裁撤矣嗣是厥后则试问海军竟可以不用乎曰不能不能则何以有此举曰此举究得之传闻未知确否即使果确亦仍无害余容款项悉交户部收管则此后海军征解事宜并归户部可知户部本为兵饷之源以此归之是亦删繁就简因时制宜之道耳他日气象重新又何难使合者复分乎故虽有此举不过去一闲旷之衙门并非并海军而裁撤之也中国自南暨北历闽粤苏浙山东直隶以迄乎盛京在在皆系海疆地面者皆需海军今虽失地丧师而天堑形胜亦未尝尽畀敌人和议条虽有割辽东台湾之语然民心既已不服各西国从而龃龉大为代抱不平至有欲以兵力为之遏阻者故旅顺威海澎湖等处纵已为倭所得想亦不能任其久踞也此等重地在西人视为公同出入之途物归原主理有固然然则残破海疆已有恢复之望矣矧日本非完善者乎惩于前者必毖于后矣夫是则海军经费虽并归户部兼管而若何置舰若何购械若何招募人才正当再筹良法次第举办乌可效因噎而废食之愚见乎且北洋师船沦亡殆尽而南洋则初未接一仗损一艘虽积弊甚重是在人有以整顿之耳一经整顿亦未有不可用者至于应如何善后之处非数语所能尽条陈其事请俟异日可也

　　中国重建海军宜多储战舰变通章程议
中国自设立海军以来一创于法越之役再创于日高之役曩日之坚船巨舰悉成灰烬尽付东流费　国家数百千万之内帑经营垂二十年非徒不足以取威乃反以之增辱激者遂以海军为无用徒取内府之金钱充专阃之囊橐不如一扫而空之转足以撙节糜费渐谋自强是说也所谓因噎而废食也夫使中国果能闭关自守则虽又立海军犹之可也如其不能试问二十行省中海口林立敌船处处可入我万不能于各海口随处严设重防密张罗网而敌船则出没于洪涛巨浪中瞬息千里声东击西倏忽可至无论其登岸与否而我之惫于奔命已不堪其扰矣是故处今日之势而论中国之不能不重立海军诚哉先务之为急矣是海军当立而购造战舰则不得不多南北洋规制亦须略为变通不可仍守旧法自贻伊戚查泰西各国海军所储大小兵舰少必数十艘多或数百英国李提摩太君于一千八百九十暨九十一两年间尝博稽各国战舰着为图说以今考之又几易寒燠日新月异谅必各有所增日前本报载李傅相游历英国适值海军会操英相沙俟及海部各大臣邀请傅相往观计聚大小战舰共一百零五艘尚有载带文书快船装运军火火食等船十余艘驻扎地中海兵船三十余艘英海二十余艘均不在内总计其数几及二百故英国海军之强为各国最而其兵舰之多亦为各国最考英国本地不及我中国远甚即统其所属各国计之亦未能过我中国而兵舰之多如此中国与泰西通商未久向来拘牵成法不相联络孤立于亚细亚一洲海口之多又较他国为甚环而相逼者星罗棋布无不欲剪取边陲以逞其志一旦祸机猝发敌人鼓轮而来而我无战舰以御之不至徒手受缚也几希李傅相有见于此闻在英国某厂定造铁甲船数艘老谋深识思患预防非眼光如豆徒见目前安而不知后日之祸者可比然一英也而已有战船二百艘设或与他国连桅东下区区铁甲数艘以之自守门户尚形不足何能与敌人鍪战于大海之中虽以韩信将兵之能不必果取于多多益善而以一服八则亦有彼众我寡之虞是非设法广筹经费多造战舰不足以制敌而固吾围也顾海军战舰即以当今　国库之支绌尚不难于多购多造所最难者在统将中国南北两洋绵万余里向来以北洋归直隶督臣以南洋归两江督臣以南北相隔窵远听命于一人殊有鞭长不及之势责之两督臣统摄其事固是善法然海战与陆战异陆战则运筹帷幄之中胜千里之外海战则非亲历其境不能指挥如意华兵习于陆战而不习于水战今之老成宿将亦皆未涉风涛之险海洋战法茫乎未知不得已乃以一切战守事宜委之于海军提督责任艰巨偶失其选丧师辱国一败如灰窃以为南北可分两洋而统帅宜归一手如彭刚直公阅长江水师之例慎选将材畀以重任南北洋海军统归节制庶两处呼吸相通互为策应南洋有事北洋不至袖手而旁观北洋有事南洋不至借口于防堵昔年粤匪之起各省督府祇分疆别界各自为计遂至蔓延十余省酿成大患迨中兴诸名臣起不分畛域彼此照应不数年间遂成伟业前事可师当以为鉴也又查各国兵船从无尽停泊于口内取壮观瞻者必饬至各国海口游历更委替调则海洋之风波沙堑皆能熟悉各国之远近虚实以及军政之强弱船炮之坚利皆无不了然于心然后临敌方收其效中国昔年海军各战舰不过停泊于旅顺燕台威海卫一带从未闻有一船至各国游历者宜乎不能知己知彼有海军直如无海军等至于海军统帅之选今时尚无其人无已则仍借材异地请邦交之最敦睦谊者代为训练优其廪禄一其事权使悉心教授练成劲旅更与外洋各国熟商派聪颖子弟至其兵舰专门学习海战之法十年之后我中国海军庶有豸乎

　　论欲立海军宜先讲求制造
西人讲求制造均借机器火力精益求精而于轮舶兵器更不遗余力务出新奇中国购而用之踵而效之非不欲与西人争胜也故轮舶则购之枪炮则购之购之不足又设局以仿造之似西人之所有者我皆无不有也不知我之所有者西人已先我而有者也使所造亦如西人亦不足与西人等而未必能尽如耶机器之法规矩虽同而灵巧各别非自出心裁断不能出奇制胜如兵船以铁甲快船雷艇为最而铁甲快船雷艇亦大小不同迟速各别式样不等至于枪炮弹子火药则更日新月异而岁不同若仅步其后尘而欲思取胜于临时不亦乎难哉在泰西各国亦各自争奇不肯苟同所以各国皆未敢轻于用兵也官书局汇报纪巧制雷艇云英国水师官相传现在有人出一新船样绘图贴说呈递英国海部采择允行以造小雷艇一庶可兴用异常速率能使该船每点钟可行四十海里据云此船素用电气趱行船中灯光一切亦燃电气船下所安螺轮亦非常式之置于船尾乃于船之横腰后面距腰最近之处安双螺轮此船或能全体浸入水中或浸半体入水除船壳外几无他物缠累壳外亦无装饰其所以创此新式者因水师名家久已欲于极小船身之内求得异常之速率能献出奇之战力以与体质极大之甲舰等抗衡争胜故特造此以试耳又英国博紫马伍斯港试放水中炮弹洵为海军未有之利器用以防守炮台船坞其功实在水雷之上试用之法俟潮退时将阿母斯敦龙古炮安置海滩前面远置二十一寸厚坚木板木板后再置三寸厚铁板铁板后再置窳朽军舰一艘俟潮涨时海水越过炮上六尺之际用电气向水中点放轰然一声除穿过木铁两板外将军舰之下部两侧击穿两孔以此制敌实敌舰所不能预防也现在各国无事则已有事则从海道居多故各处水师重于陆师水战要于陆战皆从海中用事则铁甲快船鱼雷等船不能不备且不能仅恃旧式时务报译英国公论报纪海底行船之法云美国鲍尔铁漠船厂新造一船可在水中行驶正在工作尚未告竣此船在水中深六十尺处每点钟能驶八海里或九海里在水面时运动之力用烧煤油之锅炉发热气至三倍涨力机器其器可有马力一千八百匹船上并配有储电之具及电池等器船进水中筒缩小紧封至不漏气遂运动使用电力船上人所需养气另有气柜供给柜中之气用气盘更换气盘与浮在水面之树胶管相接观此知泰西制造之法真可谓层出不穷矣前此藉水火之力以运机器以为无以加于此者矣乃自电学家得收电之法则较水火为愈速较水火为愈便虽有不能尽舍水火而水火得电之助而其用更灵愈制愈精愈推愈广吾知将来寻常行载之轮船亦必用电气以行之矣中国海军废于一旦然欲为将来御侮之计不能不重整规模欲立海军不能不备铁甲快船鱼雷枪炮等器然欲备船炮仍不能不购之外洋吾恐西人新法迭兴吾之所购即彼之所遗吾其不受愚也几希故中国不设海军则已欲设海军须先讲求制造现在水陆师学堂迭设鉴于前之有器无人致败于日人之手故亟亟于培养人才人才固为急务若有人而无器弊亦与有器无人等则中国讲求制造其可缓乎哉

　　北洋全军考略
萃五洲大小各国兵车战舰出入于重洋巨海沙漠长途水陆通行瞬息千里人才愈养而愈众武备愈修而愈精智慧愈求而愈出交涉不慎兵祸立开虎视鹰瞵各怀大欲此非力争智角之秋乎夫欲以力争则力薄者必馁欲以智角则智浅者无成当此时事张皇大局悉变而欲守故常讲公理守仁义法圣贤是犹与夏虫语醢鸡论味非独无识抑亦太迂昔者中法之役马江一击战舰卒沈法人何尝讲公法哉刻下朝鲜有事中日生嫌当道智烛几先不能不鉴其覆辙李傅相胸有成竹早派助战之兵诚以事不可知非先发制人不足以慑耽耽之视惟兵凶战危须统筹全局能守而后能战能战而后能和今中国武备虽未必争胜泰西然较之数十年前已为大胜爵相钧衡在握力图振作以冀自新前者与定军帅亲赴海军阅兵不肯稍安迁就今高丽叛乱日本生心交涉之间几有不可终日之势本馆昨接电报谓北洋水军已均赴朝鲜靖难其兵数若干虽未尽知而船艘则有可约计者按北洋海军各船均归丁禹廷军门统带军门奉饬后即飞驶前往查北洋水师今有铁甲战船及木质各船共十八艘一曰定远铁甲兵船双页暗轮能运七千三百三十五吨机器马力六千匹上置大炮尊重皆二十余墩格林快炮二十余尊管带官为水师右翼总兵刘子香总戎步蟾此即水师提督丁禹廷军门之坐船也曰镇远铁甲兵船管驾者为林开士总戎泰曾曰经远铁甲兵船双页暗轮能运二千九百墩机器马力五千五百匹上置大炮四尊各重二十余墩快炮二十余尊管带者为林寿山协戎曰来远铁甲快船双页暗轮制与济远经远同管带官为邱彪臣协戎仁曰平远铁甲快船能运二千八百墩机器马力四千匹管带官为李游戎和曰济远钢甲快船双页暗轮能运二千三百墩马力二千八百匹上置大炮三尊重各三十余墩快炮二十余尊管带官为方协戎曰致远钢甲快船能运二千三百墎机器马力七千六百匹上置大炮五尊重各二十余墩快炮二十余尊管带官为邓正卿协戎世昌曰靖远钢甲快船制度炮位与致远同管带官为叶协戎祖圭曰扬威钢快船能运一千三百五十墩机器马力二千四百匹上置大炮二尊重皆二十五墩快炮七尊管带官林君曰超勇钢甲快船制度炮位与扬威同管带官林君曰康济木轮水雷练船制与威远同管带官萨君曰操江木轮文书邮船能运五百墩机器马力四百匹管带官王君曰敏捷为水师练兵之用管带官未详外有蚊虫钢炮船四艘一曰镇东二曰镇西三曰镇北四曰镇边能运各四百四十墩机器马力三百五十匹每船巨炮一尊重二十六墩十二磅钢弹快炮二尊以上各船惟定远镇远经远来远平远济远致远靖远扬威超勇多系钢甲为海军大队可以出洋威远操江则专为邮船康济敏捷则供水师学生练技未能于洋海交锋蚊船四艘则专护旅顺威海各口船身甚小亦难出洋其南洋各船一曰南琛管带官左翼长头品顶戴提督袁鹤亭军门九皋一曰南瑞管带官协戎叶君一曰开济管带官右翼长徐吉云军门传龙一曰寰泰管带官董斌南总戎一曰镜清管带官何镜秋协戎心川一曰保民管带官吴坤山副戎克威其余又有蚊船二艘中国南北洋水军如此雄壮日本即欲成功亦非易易日本欺藐中国已非一端各国公论相同皆谓日人太过倘一旦兵戎相见必当袖手旁观我中国师出有名并非勉强夫师直为壮曲为老中国简练亦精而谓犹不能与日本争雄吾不信也
 
　 
卷八十二　经武部十三　船政

　　船政筹洋刍议　　　　　
薛福成

今将乘时势规远图修利器上之固我藩篱成军于海峤次之兴我贸易藏富于商民则整理船政其急务矣自闽沪设厂仿造轮船以来迄于今日华匠能以机器造机器华人能通西法作船主功效不为不着然造船愈多则养船之费愈重闽厂以经费支绌告者屡矣局外不察从而议之至谓工厂可撤轮船可废不知西人每造一器成一艺其劳费倍蓰于中国先难后获凡事皆然天为之而旋辍不如为勿为掷十百万之巨忽弃已成之功灰志士之心长敌人之气失策莫甚于此矣虽然欲理船政必先筹费船政日渐扩充而专待公家之帑项其势固有所不支往岁议定华商雇买轮船章程然自招商局外并无商人在厂租造轮船者何则中国商务既未甚兴即有一二购船之商亦远赴外洋各厂以洋厂购船之价较廉于华厂造船之价也然则中国之船政欲广招徕莫如研求厂务俾船价与外洋相等必无舍近图远之人欲谋持久莫如经营商务俾用船与外洋相等必有日新月盛之象况商船既多则入厂修船者迭至而不穷而租船造船之商皆事势所必有他日由一厂分为数厂而公家之帑项可毋甚费且商船既盛而兵船不患无养之之资是论今日之船政舍振兴商务无他术矣若夫目前补救之策如直隶奉天山东浙江等省已各调轮船一二号为洋捕盗之用而供其岁费所以稍纾船厂之力也然于此仍费于彼亦非可久之道是宜察沿海水师之可减者若红单艇船若头舢板各裁去数十号或分防陆勇裁去数百人均可养兵轮船一号在各省大吏相其形势而酌剂之而轮船之分隶各省者又当得精研洋学闳达沈毅知兵之大帅统归节制以壹号令每岁会操一二次各察统将之勤惰能否而进退之庶中国多造一船可多得一船之用矣虽然犹未也闻华民之寓居外洋也往往以势孤气馁为他国之人所轻侮西洋通例虽二三等之国莫不有兵船历外埠名为保护商人曩者扬武练船游阅东南洋各岛而吕宋旅居华民喜色相庆至于感泣以为百年未有之光宠一埠如此他埠可知间尝取海外华人之数合佣工商并计之吕宋一岛约四五万人新加坡及槟榔屿诸岛约十万美国旧金山及其近埠约十四万流寓越南及西贡等处约三十万古巴秘鲁各十余万其它若日本若新金山若太平洋之檀香岛厥数或逾万或不及万凡华人聚居之处莫不有会馆有经董彼皆愿集赀引领以望华官之至也久矣而兵船抑无论也养一兵船岁费不过二万两以一埠六万人计之每三人蠲费一两尚易为力况其中必有殷实商人为之倡者彼略有所费而藉华船保护稍张声势便足与诸洋人齿偶有交涉隐受无穷之益此必华民所乐闻者也为今之计宜告驻札各国公使如各埠华民有愿得中国兵船以壮声威者宜自筹岁费报明领事领事请公使咨船政船政酌度拨遣或一年调还或半年调还再选他船更番前往藉资游练如一埠不能养一船者或数埠共养一船使之往来于其间中国有事则悉数召归以备调遣夫如是船厂无养船之费而护捍御之资兵船无坐食之名而有历练之实商贾佣王蠲费不多颇沾利益公使领事权力虽弱亦倚声势一举而数善备焉而中国之船之远适他邦未始不以此为之嚆矢是又振兴商务之要端也夫

　　轮船工竣并陈机器局情形疏同治七年九月　　　　　
曾国藩

窃中国试造轮船之议臣于咸丰十一年七月覆奏购买船折内即有此说同治元二年间驻扎安庆设局试造洋器全用汉人未雇洋匠虽造成一小轮而行驶迟钝不甚得法二年冬间派令候补同知容闳出洋购买机器渐有扩充之意湖广督臣李鸿章自初任苏抚即留心外洋军械维时丁日昌在上海道任内彼此讲求御侮之策制造之方四年五月在沪购买机器一座派委知府冯焌光沈保靖等开设铁厂适容闳所购之器亦于是时运到归并一局始以攻剿方殷专造枪亦因经费支绌难兴船工至六年四月臣奏请拨留洋税二成以一成为专造轮船之用仰蒙　圣慈允准于是拨款渐裕购料渐多苏松太道应时及冯焌光沈葆靖等朝夕讨论期于必成查制造轮船以滊炉机器船三项为大宗从前上海洋厂自制轮船其滊炉机器均系购自外洋带至内地装配船从未有自构式样造成重大机器滊炉全具者此次创办之始考究图说自出机杼本年闰四月间臣赴上海察看已有端绪七月初旬第一号工竣臣命名曰恬吉轮船意取四海波恬厂务安吉也其滊炉船两项均系厂中自造机器则购买旧者修整参用船身长十八丈五尺阔二丈七尺二寸先在吴淞口试行由铜沙直出大洋至浙江舟山而旋覆于八月十三日驶至金陵臣亲自登舟试行至采石矶每一时工水行七十里下水行一百二十余里尚属坚致灵便可以涉历重洋原议拟造四号今第一号系属明轮此后即续造暗轮将来渐推渐广即二十余丈之大船可伸可缩之筩可高可低之轮轴亦可苦思而得之上年试办以来臣深恐日久无成未敢率尔具奏仰赖　朝廷不惜巨款不责速效得以从容集事中国自强之道或基于此各委责苦心经营其劳勋亦不可没也溯自上海初立铁厂迄今已逾三年先后筹办情形请为　皇上陈其梗概开局之初军事孔亟李鸿章饬令先造枪两项以应急需惟制造枪必先有制造枪之器乃能举办查原购铁厂修船之器居多造之器甚少各委员详考图说以点线面体之法求方圆平旁通造成大小机器三十余座即用此器以铸炉高三丈围逾一丈以风轮火（日羽）炽火力去滓存液一气铸成先铸实心母生子触类再用机器车刮旋挖使之外光如镜内滑如脂油制造开花田等配备车炸弹药引木心等物皆与外洋所造者足相匹敌至洋枪一项需用机器尤多如碾卷枪筒车剖外光钻挖内膛旋造斜棱等事各有精器巧式百出枪成之后亦与购自外洋者无异此四五年间先造枪兼造制器之器之情形也该局向在上海虹口暂租洋厂中外错处诸多不便且机器日增厂地狭窄不能安置六年夏间乃于上海城南兴建新厂购地七十余亩修造公所其已成者曰滊炉厂曰机器厂曰熟铁厂曰洋枪楼曰木工厂曰铸铜铁厂曰火箭厂曰库房栈房煤房文案房工务厅中外工匠住居之室房屋颇多规矩亦肃其未成者尚须速开船坞以整破舟酌建瓦棚以储木料另立学以习翻译翻译一事系制造之根本洋人制器出于算学其中奥妙皆有图说可寻特以彼此文义扞格不通故虽日习其器究不明夫用器与制器之所以然本年局中委员于翻译甚为究心先后订请英国伟烈亚力美国傅兰雅玛高温三名专择有裨制造之书详细翻出现已译成汽机发轫汽机问答运规约指西采煤图说四种拟俟学建成即选聪明子弟随同学习妥立课课程先从图说入手切实研究庶几物理融贯不必假手洋人亦可引伸另勒成书此又择地迁厂及添建翻译之情形也兹因轮船初成之际理合一并附奏

　　第一号轮船下水并续办各情形疏同治八年五月　　　　　
沈葆桢

窃臣于七年十二月二十六日业将船政一切工程奏明在案本年正月起广召钻各匠黏灰穿孔塞罅沤钉铁匠打镶铁梁铁胁铁条等件两月之久始行蒇事三月初旬船匠始得刓雕梁座拢机器车治舵桅铁匠折移轮机水缸等件工船配合嵌泡钉螺饼兼制铜管气筒尾轮铁辊等事如是者复一月有奇四月以后船内之匠则造舱堵战枰桅架椗车板等件船外之匠则赶包龙骨铜皮分造重辋凹槽下水托辋等件内外完备乃如垩洋油联铃铜板如是者复二十日有奇四月之杪日意格禀称船上大小工程一切告竣请期下水臣饬监工员绅覆无异因诹五月初一日乘午潮涨满纵船入江先期一日用巨镬煮牛膏豕脂胰皂油等物数十斛灌入船底凹槽凝厚寸许将船台初迭之木节节掇下另垫木楔使船身低倚两旁托架附萼相衔留船旁撑柱数十根以支之期臣躬率提调周开锡及各员绅致祭　天后江神土神船神向午潮平日意格督匠作人等尽拔撑柱将船头所衔木楔众斧齐敲使船势全力趋下再将船头托车冈锯断甫过半船砉然自行一瞬之间离岸数十丈船上人乘势下椗抛泊江心万斛艨艟自陆入水微波不溅江岸无声中外欢呼诧为神助辰下方升桅竿系帆缆安爨添旗帜制号衣整械以备出港适提调道员胡光墉同管驾官副将衔游击贝锦泉续募通晓轮机之中国舵工水手八十余人到工伏念新船如生马非衔辔均调遣恐不相习且一律用中国人驾驶初试风涛尤当慎益加慎因饬该管驾等就船上加紧练习由近渐远七月间当可径出大洋驶赴津门请　旨简派大臣勘此第一号下水之情形也第二号之船自开工以来匠作等驾轻就熟工程较速现边板已封三分之一再有两三月亦可下水第三号船台底椿俱如法钉齐全架一成便可兴造木料一节日意格所购者年内已到五起业经臣等奏明在案本年二月初十日第六起报到二月二十八日第七起报到三月初十日第八起报到三月二十九日第九起报到四月十二日第十起报到凡五起计统装曲直木及楢板六万六千六百四十六幅地去年委员刘国泰往南洋所办者于二月十七日报到船名曰法苏甲里凡载楢木铁抄打马车加辘武结口梨啷峇蚋等木一千八百四十余节石来椵二千七百八十余片其中可供铁厂横梁之用者不少目下良材至船工自易图成惟机器之出专由铁厂闽省春夏阴雨连绵版筑不易监工员绅披蓑荷笠号召泥滓之中数月以来车瓦垣石槛石檐一律完竣楶梲杗桷亦皆裁量如式而铸匠方赶造各种船上器具未遑兼铸铁柱是以栋宇未得观成现首船下水铸工稍松当饬刻期暹罗采办楢木据报于三月初一日安抵口食叻派游击吴世忠举人蒋锡璠等先赴暹罗叶文澜先将口食叻所办木料雇船起运亦于四月初六日前赴暹罗矣第一号船拟名曰万年清第二号船拟名曰湄云暂资号召应俟抵津勘再恳　恩旨宠锡嘉名以光海宇其万年清谨委游击贝锦泉管驾湄云谨委游击吴世忠管驾贝锦泉原驾之华福委都司衔贝珊泉管驾以责专成

　　请创设外海兵轮水师疏光绪十一年　　　　　
张佩纶

臣维泰西各国所以纵横海上难与争锋者船坚利而已二十年来中外既通商定约矣而各国钢船钢制作日新月盛其鹰跱狼贪注目垂涎于亚洲之心固路人所共知也　国家即令大治水师犹惧不敌若复彷徨审顾不为自强根本之计试恐海上之警殆无已时查中国海岸东暨奉锦南讫琼廉延袤万有余里各省海口多者数十处本属防不胜防而俄据海崴以混同倭袭琉球以伺台澎英取香港法取越南葡萄牙取澳门以逼粤三路此为大海之险与彼共之矣西洋各国复辟红海以趋快捷方式设海以达军书一旦有事彼航海三万里而征调应期馈轮不绝排重溟之险可以直叩门我惟自扼海口集陆路以御之进则有利退亦无害客之势转逸主之势转劳此固论兵者所深忌而筹海者所宜知者也自粤捻既平中国稍稍治船厂购机器以立兵轮水师权舆饷力之不充人才之不出水旱灾沴之不时内外议论之不一至今外海师船未改旧章各省轮船未垂定制无警则南北洋之经费关关欠解有警则南北之经费省省截留仍此不变而欲沿海水师足备攻援足资战守亦已难矣同治年间丁日昌请设三洋水师提督左宗棠谓洋防一水可通轮船闻警可赴北东南三洋各驻师船常川会哨自有常山击蛇之势若兼分三洋转生畛域李鸿章亦谓沿海口岸林立处处宿以重兵所费浩繁意在以全力扼要害而尤戒散漫分防其后沈葆桢乃有轮船聚操上海之奏臣考之西洋兵制水师均专设海部兵柄极重英人赫德曾在译署献议亦以请设总海防司为言深惟二三老成之筹谋参以五六海国之新制水师之宜合不宜分宜整不宜散利弊亦略可矣然则欲求制敌之法非创设外海兵轮水师不可欲收横海之功非设立水师衙门不可

水师政要约有四端曰审形势曰练将才曰治师船曰考工用海防之事督抚不能不问而各省既分疆域即不能尽化町畦若责成重臣举海口岸分别要冲次冲何处可屯铁船何处可建台何处可修船坞何处可伏水雷将帅一家水陆一气始能血脉贯注骨节灵通虽海口之奓狭潮汐之往来泛质之韧礁沙之厚薄断非一耳目所能周一手足所能举而备多用分之弊除斯集思广益之效着则相地之任宜专也陆军宿将强令海固恐迁地勿良即向带内江长龙舳板之楚将不习风涛海径向带红单艇船之粤将不习机器测量理法亦未敢轻于相委南北洋轮船近多寡用洋员延以重资临敌请退终难收客卿蕃将之益欲求水师将材惟出洋学徒庶几中选然非师船时时游弋时时聚操则技艺日就荒唐心志亦终归骄惰无能者或以奔竞而腊迁多艺者或以朴拙而淹滞陶镕鼓舞胥赖帅臣则驭将之任宜专也海上战守莫要于师船粤省之船河海两绌闽厂之船兵船两绌即赫德订购之船机露重底平行迟长于守港难于涉海亦非水师利用今定远侪远镇远等铁舰既未来华惟北洋超勇两艘南洋开济五艘号称新式耳然而中外条议或谓艇船仍不可裁或谓帆船亦不可去或谓中国安置铁船之口岸甚多或谓南洋水性过热海虫水艹足为铁船之害非有深谙军事熟悉洋情者详为考核购船既受其欺驻船未得其地皆足启侮损威至于罗经海线考查宜精鱼尾雁行阵法宜讲尤非专心一志不能日起有功则治船之任宜专也购外洋军火有年惟南洋北洋有克虏伯及各种精枪而滇粤各军求口云士得士乃得之枪尚为奇货可居则各省之风气未开也置外洋机器有年而因陋就简与规矩不能与巧至今造船之材料造枪之钢铁均购自外洋则机器之大原未立也诚得专员经理南北采木之法别其性质以代洋木炼铁链钢之法宜先探其本然后轮机配定何式枪择定何种用不杂而兵精工不杂而艺精其它水雷渔雷行军需用之器择地择人通筹兼顾军火既免于缺乏饷需亦免于虚縻则简器之任宜专也惟是七省水师特派重臣经画创办之始必须持款千余万办成之后必须有经费数百万统筹国用亦知财力难胜然以水师一军应七省之防即以七省筹水师一军之用各督抚通力合作挹彼注兹当不致束手坐视而水军以渐扩充远或七年近或五年积蓄经营殚精竭虑或可有成夫以中国之大　圣诏之宏畏　天恤民讲信修睦苟彼族渐濡德礼岂不宜诈虞悉泯怀我好音乃十年之中丰大业之案甫定而日本构兵马嘉利之案甫弭而俄人要约东失中山而南又挫又交海何哉彼以水师火器为长技挟兵以卫商挟战弹以要和而我犹狃于旧船旧不知改弦更张徒欲将士以血肉相薄文臣以口舌相穷亦常不及之势矣反复思维自今遴选将帅经画水师在法事为后事在海防为先着应请专派大臣将沿海七省水师改为兵轮垂为经制俾各省船厂机局均归调度以专责成内政作而外虞纾庶几收惩病蓄艾尝卧薪之效乎应如筹定饷项建立衙门请派大员之处伏恳　敕下军机大臣总理各国事务衙门大臣会同户部妥议具奏

　　请拓增船大厂疏光绪十一年　　　　　
大学士左宗棠

窃惟防海以船为先船厂以自制为便此一定不易之理臣于同治五年奏设船政局于福建仿造外国兵船甫蒙　谕允即拜西征之　命一切制造经历任船政大臣斟酌办理所制各船多仿半兵半商旧式近年虽造铁胁快船较旧式为稍利然仿之外洋铁甲仍觉强弱悬殊船中枪概然购配较外洋兵船所用又有多寡利钝之分所以夷衅一开皆谓水战不足恃也夫中国之地东南滨海外有台澎金厦琼州定海崇明各岛屿之散布内有长江津沪闽粤各港口之洪通敌船一来处处皆为危地战固为难守亦非易现今守口之率购自外洋子弹火药形色杂出各炮各弹南北洋虽能配补而身枪管久必损缺各国既守公法一概停卖将来由杂而少由少而无诚有不堪设想者臣去冬布置闽粤海防务亲历长门金牌察看台饬将马江被敌击沉之起出配粗足自固然位少而海口多陆师仍不能省兵多饷巨司库难支不得已而有商借洋之举夫借必还且耗巨息幸而军务顺手尚不失为权宜倘夷焰日张海防日棘而徒剜肉医疮勉强支持何以抑强寇而靖海疆臣愚以为攘夷之策断宜先战后和修战之备不可因陋就简彼挟所长以凌我我必谋所以制之因于船政局旧班出洋学生内询考制大略称据泰西厂不一当以法华士厂克虏伯厂安蒙士唐厂好雨莺厂四处为最法克两厂身筒箍皆炼成全钢安蒙士唐厂筒用精钢身用熟铁好雨莺厂筒匝用精钢身用铸铁皆擅专长然半钢半铁制费虽减惟有用久裂缝之虞不如钝用全钢价虽贵而无弊参观比较仍以德国克虏伯英国法华士作法为妙故中外各国用该局厂之为最多中国欲兴政必于此两厂择一取法雇其上等工匠定购制机就船政造船旧厂开拓加增克日兴工铸造虽经始之费需银五六十万两而从此不向外洋买即以买经费津贴厂当亦有赢无绌惟制之铁与常用铁器炼法不同必须另开大矿添机炼治始免向外洋购铁查福州穆源矿苗极佳闽中官民屡议开采以销路不旺而止若用以制取之甚便如能筹得二三百万金矿并举不惟可自制推之铁甲兵船与夫火车铁路一切大政皆可次第开办较向外洋购买终岁以银易铁得失显然泰西各强国于此等工程断不贪购买之便而自省烦劳良有以也各等语禀由船政局提调道员周懋琦转禀前来臣查西洋各国二十年前尚无铁舰所有兵船与中国船政局现制相符即位药弹亦多前膛笨重之物论其昔年兵力物力本非能与我为难熟料该夷逐渐讲求日新月异兵船铁甲至厚一尺有余更以一二尺厚之阴丁鲁泊如象皮胶者贴衬其里以故刚柔摩荡坚实异常其后膛巨全重能力突过从前上海制造局所译克虏伯准心法及兵船海岸位架图说言之甚详申报所载英国新造巨可受药弹一千余磅之重能洞穿五尺余厚不过与南琛南瑞等船争快徒以二三铁甲纵横闽淅洋面马江之役七船同沈石浦之役五船俱退虽管船者不得其之铁甲闻者莫不咋舌而自泰西各国视之亦寻常工作耳该夷修明武备不惜财力至于如此此法夷犯顺游奕重洋不过恃其船坚利而我以船悬殊之故匪独不能海上交绥即台湾数百里水程亦苦难于渡涉及待开厂制办补牢顾大已觉其迟若更畏难惜费不思振作何以自谋强而息外患耶穆源铁矿臣接见闽省官绅均谓便于开采似应委员试办并拓马江船厂兴工铸臣又闻江南徐州铁矿矿苗之旺甲五大洲若能筹开办即于楚吴交界之处择要设立船政厂专造铁甲兵船后膛巨实　国家武备第一要义臣老矣无深谋至计可分　圣主忧劳目睹时艰不胜愧愤惟急开铁矿制船各节事虽重大实系刻不容缓理合请　旨敕下内外臣工迅速妥议具奏仍乞　宸衷独断期于必行天下幸甚

　　请拨款制船疏光绪十一年　　　　　
署福建船政大臣裴荫森

窃查同治十三年倭兵扰台前总理船政臣沈葆桢迭次商办铁甲兵船在事官绅有婉辞讽止者有直言驳辩者而沈葆桢与洋将言之曰有铁甲而兵轮乃得用其长无铁甲而兵轮终恐失所恃议者谓其虑患之深不遽信其谋兵之善也迨上年法人犯顺各处新报开列法国兵船综计不足三十号而差遣转运各船亦充其数至上等船不过与福胜福建胜等船争猛上等兵船人而虚声所播士胆先靡要皆无铁甲而兵轮失所恃之明证也然则惩前毖后之计整顿海军必须造办铁甲时势所趋无庸再者矣查有船政出洋学生同知衔魏瀚参将衔游击陈兆翱都司郑清濂等在洋肄业时逾七年曾经委令监造德国铁甲兵船阅历颇深据称法国于光绪十一年创造双机钢甲兵船名柯袭得士迪克士飞礼则唐等三船计船身长中尺十七丈三尺九寸船腰阔四丈船旁钢甲厚八寸舱面钢厚二寸每时可行中国海道八十里配用新式康邦卧机计算实马力一千七百匹较北洋德国订造之定远铁甲船身较小与济远铁甲马力稍轻而驾驶较易费用较减除位鱼雷电灯另购外每船工料估银须四十万两两船并造须二十八月可成三船同造三十六月即竣闽省若得有此等钢甲兵船三数号船快船得所护卫胆壮则气扬法船断不敢轻率启衅兹禀由提调道员周懋琦绘图转禀请示并据试造双机钢甲以魏瀚郑清濂吴德章监造船身陈兆翱李寿田杨廉臣监造船机确有把握如果虚縻工费甘与该学生等一同科罪等语臣等复查疆臣议办铁甲十有余年或因吃水动逾二丈三四尺中国海口较浅出入不能自如所可虑者一闽粤等省船坞过小修理不能胜载所可虑者二船身滞重转掉未灵管驾不能如法所可虑者三该道员周懋琦等所呈总分船图据开全船墩载一千八百墩吃水止深一丈二尺二寸沿海各口均可驶行则出入不难矣船政前为南洋承办开济等项快船实马力二千四百匹本勘定附厂红山山麓另造砌石大坞预备修理南北洋快兵船铁甲船之用核估工料需银一十万两三四月可以工竣现将次第造办则修理不难矣三届出洋学生另请案加展年限每年在外国兵船阅历须扣足六个月为期船政又另购夹板复设练船为出洋训练学生水手之用则管驾亦不难矣自来兵家有恃乃可无恐先声足以夺人南北洋筹办水师颇费财力援闽之师久而不出出则迟回观望葨葸不前法人得窥其微遂乃截商阻漕以欺中国铁甲未成兵船无护不敢轻于尝试得以大肆要求幸而谅山复为我克台澎不能安踞孤又伏冥诛饷绌民华暂时就范然而法人岂能一日忘台澎耶该道员久官闽台该学生等籍地福省均无希图名利之心祗以马江死事诸人非其亲故即为乡邻以报仇雪愤之心寄于监作考工之事其成效必有可观至所需制船经费一百三十余万两或在洋关酌拨抑或另筹协济现虽经费异常支绌然必需之款臣等不敢稍有畏难应俟奉　旨后臣昌浚等随时妥筹办理所有船政试造双机铁甲兵船缘由理合会同驰奏抑臣等更有请者欧洲大局已成连横之势中国若再拘于成见情形岌岌可危除制造船教将练兵别无自强之道然不开矿炼铁购机造炉事事购自外洋财源益出军火之费较之洋药漏厄尤为繁巨臣宗棠日前拓增船大厂一疏仍求　宸衷独断天下幸甚此折系臣荫森主稿臣宗棠臣图善臣昌浚臣兆栋会商意见相同谨恭折附轮船到沪交上海县由驿五百里驰陈
  </div>
  <div class="pagination">
   <a href="皇朝经世文统编_page224.html">
    上一页
   </a>
   <span>
    ...
   </span>
   <a href="皇朝经世文统编_page220.html">
    220
   </a>
   <a href="皇朝经世文统编_page221.html">
    221
   </a>
   <a href="皇朝经世文统编_page222.html">
    222
   </a>
   <a href="皇朝经世文统编_page223.html">
    223
   </a>
   <a href="皇朝经世文统编_page224.html">
    224
   </a>
   <span class="current-page">
    225
   </span>
   <a href="皇朝经世文统编_page226.html">
    226
   </a>
   <a href="皇朝经世文统编_page227.html">
    227
   </a>
   <a href="皇朝经世文统编_page228.html">
    228
   </a>
   <a href="皇朝经世文统编_page229.html">
    229
   </a>
   <a href="皇朝经世文统编_page230.html">
    230
   </a>
   <span>
    ...
   </span>
   <a href="皇朝经世文统编_page226.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
