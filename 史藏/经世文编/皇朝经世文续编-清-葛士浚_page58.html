<!DOCTYPE html>
<html>
<head>
    <meta charset="UTF-8">
    <title>皇朝经世文续编-清-葛士浚 - 第 58 页/共 103 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇朝经世文续编-清-葛士浚 - 第 58 页/共 103 页</h1>
    <div class="content">粮饷处掌关防司员一员帮办三员专管钱粮支发文案及年终造册报销并关涉户工二部事件一切稿案俱由粮饷处承办内由京派来司员一员由京废员赏给职衔派来者二员本处保陞主事职衔一员
驼马处掌关防司员一员帮办一员专管各部落牧放孳生牛马册籍及哈萨克贸易牲等事由京废员赏给职衔派来一员本处保陞主事职衔一员
管仓粮员四员分驻惠甯城固尔札绥定城塔尔奇城四处专司各仓收放粮石或请由京废员赏衔派来更换或由现任伊犁粮饷驼马等处当差之已赏职衔废员内奏请调补遗缺仍请由京补派以上共十二员由京派来者九员年满时请派京员更换本处保陞者三员缺出仍与本处笔帖式拣选奏请补用本处如不得人仍请京员
管粮同知一员由陕甘同知官内调取管理仓库钱粮绸缎布疋各项收放等事三年更换
笔帖式四员内印房二员粮饷处一员驼马处一员俱由本处笔帖式内挑补三年期满愿进京者以部缺用愿留本处者以骁骑校用如本处笔帖式内保陞主事职衔委署章京及七年期满愿进京者引　见以部缺用愿留本处者以防御用其由主事职衔保陞本处同知者七年期满送部引　见开缺另行奏补
委笔帖式八员内营务处二员满营档房二员印房二员粮饷处一员驼马处一员南北台站七员俱由本处满兵帖写内挑补报部准戴六品顶五年期满保列一等者以骁骑校用二等者撤回本营当差
卡伦侍卫十五员除在城营务处酌留一二员余俱分拨卡伦即带各营官兵驻守俱系由京侍卫章京派来三年更换
抚民同知一员管理九城牲畜煤税赋并房租地租钱局厂工及一切商民绿营命盗词讼案件
理事同知一员管理两城满营各部落回子等一切命盗脱逃各案及旗民交涉事件
巡检四员内惠远城一员专司监狱惠甯绥定霍尔果斯三城各一员俱由陕甘现任内调补三年俸满调员更换俟新任到后协办半年回至本地候陞
干隆二十九年起三十一年止调热河凉州庄浪满兵蒙古官兵携眷移驻惠远城
协领八员　　佐领四十员　　防御四十名　　骁骑校四十员内空蓝翎八员
世袭恩骑尉二员　　催总四十员　　领催一百二十名　　前锋三百二十名内委金顶蓝翎前锋校四十名小旗四十名另由佐领内选委前锋翼长二员以为前锋统辖又由佐领防御内选委前锋章京八员各管一旗前锋马甲二千八百名内八旗共委前锋二百名炮手四十名步甲六百名　　匠役八十名　　养育兵二百四十名　五十五年将军保甯奏明添鸟枪步甲四百名
干隆三十五年起三十六年止调西安满洲蒙古官兵携眷移驻惠甯城设领队大臣一员专管
协领四员　佐领十六员　　防御十六员　　骁骑校十六员内空蓝翎四员
世袭恩骑尉三员　　委笔帖式二员　　催总十六名　　领催六十四名　　前锋一百六十名内委金顶蓝翎前锋校十六名小旗十六名由佐领选委前锋翼长一员以为前锋统辖又由佐领防御内选委前锋章京四员每员专管两旗前锋马甲一千四百五十六名内八旗共委前锋四十名炮手十六名　　匠役四十八名　　养育兵六十四名
干隆三十年自　盛京调锡伯营官兵一千户移驻设领队大臣一员专管
总管一员　　副总管一员　　佐领八员　　骁骑校八员　　委蓝翎侍卫四员由领催披甲内挑补轮住卡伦委笔帖式二员　　领催三十二名　　兵九百六十八名
以上锡伯营官兵现在伊犁河南驻牧屯种自食随时操演鸟枪骑射
干隆二十九年调黑龙江索伦达虎尔官兵一千户移驻设领队大臣一员专管
总管一员　　副总管一员　　佐领八员　　骁骑校八员　　委蓝翎侍卫四员由前锋领催内挑补轮住卡伦委笔帖式二员　　前锋校四名　　前锋三十六名　　领催三十二名　　兵九百六十八名　　养育兵二百名
以上索伦官兵在奎屯萨玛尔地方游牧种地自食达虎尔官兵在霍果尔斯科河一带建盖房屋居种地自食随时操演鸟枪骑射
干隆二十九年自张家口外移驻察哈尔八旗官兵一千八百户三十二年将军阿桂奏明分八旗左右翼每翼九百员名设领队大臣一员专管
左翼
总管一员　　副总管一员　　佐领八员　　骁骑校八员　　委蓝翎侍卫三员由领催披甲内挑补轮住卡伦委笔帖式一员　　领催三十二名　　兵八百六十八名
右翼
总管一员　　副总管一员　　佐领八员　　骁骑校八员　　委蓝翎侍卫三员由领催披甲内挑补轮住卡伦委笔帖式一员　　领催三十二名　　兵八百六十八名
前因该营闲散幼丁甚少不敷挑补甲缺于干隆三十八四十四五十五等年奏明由厄鲁特营闲散内三次拨入察哈尔营四百二十户
以上察哈尔左右两翼官兵现在博罗塔拉哈布塔海赛里木淖尔一带地方游牧种地自食并分司官马牛羊牧厂随时操演矛杆鸟枪闲习骑射
干隆二十九年自热河携眷移驻达什达瓦厄鲁特官兵五百员名编为左翼除设总管佐领骁骑校等官原设领催兵丁五百名
干隆二十五年起陆续招抚厄鲁特及由哈萨克布鲁特陆续投出厄鲁特编为右翼除设总管佐领骁骑校等官原设领催兵丁七百名
干隆三十三年将军阿桂奏明左翼列为上三旗右翼列为下五旗各总管一员副总管一员每旗佐领一员骁骑校一员管辖自二十九年移驻热河厄鲁特后三十年设领队大臣一员专管
干隆三十七年将军舒赫海奏言投诚土尔扈特内安插伊犁之沙毕纳尔人等共八百六十七名归入下五旗厄鲁特添设副总管佐领骁骑校等官管束钦奉
恩旨伊犁厄鲁特生齿日繁又有随土尔扈特投来沙毕纳尔人等着加恩给赏钱粮以资养赡等因钦此经将军舒赫德奏明上三旗添给五钱钱粮一百九十六分下五旗添给五钱钱粮二百三十八分沙毕纳尔添给五钱钱粮二百六十七分
干隆六十年将军保甯因伊犁厄鲁特闲散人等出差鞍马等项俱系自备不能官为办给奏奉　谕旨上三旗加添钱粮四百六十八分下五旗加添钱粮七百六十分沙毕纳尔加添钱粮三百零四分
上三旗
总管一员　　副总管一员　　佐领六员　　骁骑校六员　　委蓝翎侍卫三员此缺在兵数内食二两领催二十四名　　食一两五钱披甲三名　　食一两披甲四百七十三名　　食五钱披甲六百六十四名　领催披甲共一千一百六十四名内有笔帖式一员又世袭云骑尉三员　　头等台吉一员　　四等台吉三员
下五旗
总管一员　　副总管一员　　佐总十员　　骁骑校十员　　委蓝翎侍卫三员此缺在兵数食二两领催四十名　　食一两披甲五百名　　食五钱披甲一千零七十七名　　领催披甲共一千六百一十七名
又世袭云骑尉二员　　现存拜唐阿二名
沙毕纳尔营此项官兵俱属下五旗总管副总管所辖
副总管一员　　佐领四员　　骁骑校四员　　食二两领催十六名　　食一两委领催十六名食五钱披甲五百七十一名　　领催披甲共六百零三名　　又土尔扈特三等台吉一员
以上厄鲁特官兵上三旗在特克斯察林塔玛哈一带地方游牧种地自食下五旗在霍诺海崆吉斯一带地方种地自食并分司官马牛羊驼只牧厂随时操演矛杆鸟枪闲习骑射
干隆二十五年起陆续调拨绿营兵三千名驻守伊犁屯田按期更换四十三年将军伊勒图奏明将屯田兵改为携眷移驻额缺三千名以一千八百名种地一千二百名当差随时操演设屯镇总兵管辖
总兵一员专理屯田及兵丁操防等事
中营驻绥定城
游击一员　　守备一员　　千总二员　　把总四员　　经制外委六员　　额设外委六员　　马步兵各三百名
左营驻广仁城
游击一员　　守备一员　　千总二员　　把总四员　　经制外委六员　　额设外委六员　　马步兵各三百名
右营驻瞻德城
都司一员　　守备一员　　千总二员　　把总四员　　经制外委六员　　额设外委六员　　马步兵各三百名
霍尔果斯营驻拱宸城
参将一员　　守备一员　　千总二员　　把总四员　　经制外委六员　　额设外委六员　　马步兵各三百五十名
巴彦岱营驻熙春城
都司一员　　千总一员　　把总二员　　经制外委三员　　额设外委三员　　马步兵各一百五十名
塔尔奇营驻塔尔奇城霍尔斯果营参将兼辖
守备一员　　千总一员　　把总一员　　经制外委二员　　额设外委二员　　马步兵各一百名
干隆五十五年署将军永保奏准设北关汛稽查盗贼派拨守备一员把总一员外委二员兵丁一百名驻北关汛地
嘉庆十年将军松筠奏明惠远城北关汛原派兵一百名不足以资巡防请于中左右等六营抽拨差兵一百移赴北关汛一同驻守原设守备员弁照料难周并请于镇标左右营内添拨把总一员经制外委额设外委各一员移驻弹压奉　朱批知道了钦此
附额设兵书向例由凉州西甯各镇选派三年期满咨调更换其办事奋勉者再留一年移咨陕督以经制外委补用嗣经将军伊勒图奏明准照部院繁缺书吏年满免考以各项微员选用嘉庆五年接准部咨准照新疆书吏五年役满咨部掣签未入流职衔发给执照令其承领如遇该书吏办事勤谨留驻二年于年满时出具考语咨部请照新疆议叙书吏年满之例归于双月陞选十缺之后选用驻册若再留二年始终奋勉期满咨部照例即选嘉庆五年将军保甯奏明伊犁印房粮驼马三处原设额缺书识十四名向例由内地凉州西甯二镇营调派六名作为三年更换其余八名俱在伊犁屯田兵丁内挑派顶补伊犁自干隆四十四五等年移驻镇标携眷兵丁以来迄今二十余年该营幼丁习学文字者日渐增多书算颇不乏人况由内地拨书识自本营起程例得骡价安家等项银两及至出口又须乘骑台马支食盐菜口粮殊多糜费今本处兵丁既书算得人其内由内地调拨书识六名似可停其咨调以节糜费倘日久遇有缺出伊犁一时实在顶补乏人再为照例由内地调派等因遵行在案
　　八旗兵制考　　　　　　　　　　
姚文栋
国家龙兴之初初立八旗八旗兵凡六万人合满洲蒙古汉军为一天聪间分蒙古为八旗兵万六千八百四十崇德间又分汉军为八旗兵二万四千五十自后归附日众生齿日繁兵亦日增无定额顺治元年　世祖章皇帝定都燕京各八旗兵从龙入关者不下二十万其时都统准塔征山东英王征陕西豫王征江淮每路兵各五六万而京师宿卫之兵及内大臣和洛辉留守　盛京者亦各数万盖不啻再倍于从前矣天下既定乃别八旗之色而定其方位于所胜之方正黄镶黄位北方正白镶白位东方正红镶红位西方正蓝镶蓝位南方位蓝于南方者以蓝代黑故也今考干隆嘉庆来八旗之兵制大略有二端曰禁旅曰驻防京师禁旅分隶于八都统八都统者八旗各一满蒙汉都统所统曰骁骑营其隶骁骑营者曰马甲马甲之优者选以司档册俸饷曰领催领催马甲之外掌治军器者曰匠役凡满蒙汉领催马甲共三万四千六百二十七匠役名目不一有弓匠铁匠鞍匠锬匠铜匠及箭匠骹头匠之别共千三百九十一皆属于八都统其不属八都统者曰前锋营曰护军营又有　圆明园护军别为营曰火器营曰健锐营各隶于统领及总统大臣与领侍卫内大臣所属之亲军皆司宿卫扈警跸焉前锋护军八旗之精锐亲军惟上三旗有之健锐即云梯兵亦为前锋火器亦即护军所属有甲有鸟枪护军统计亲军前锋各千七百七十护军万五千四十五健锐二千甲鸟枪护军六千一百九十五之万七千七百十人者皆满洲蒙古兵汉军不得与而汉军骁骑营所附设之甲三百二十人藤牌兵八百人舁鹿角兵二千一百六十八人亦满洲蒙古骁骑营所无惟步军营领催步军二万一千一百五十人则合满蒙汉以为营与骁骑营同而别隶于统领他如虎枪营兵六百人善扑营勇士三百人各简大臣以统之此八旗禁旅之大略也八旗兵之驻防在外者其制与禁旅不同禁旅满蒙汉各为营而驻防则合满蒙汉以为营也驻防之地畿辅凡二十五东三省各城凡四十四各省凡二十新疆等处凡八大抵受治于城守尉防守尉而统之将军都统及副都统其新疆之伊犁乌噜木齐则以领队大臣治之如城守尉防守尉之制东三省盛京吉林黑龙江以及福州广州乍浦皆于骑步外别设水师营吉林黑龙江又有火器亦别为营凡驻防畿辅兵八千七百五十八新疆兵万五千一百四十东三省兵三万五千三百六十各省兵四万五千五百四十此外则有守陵寝守围场守边门之兵二千九百七十总计边腹地驻防兵十万七百有奇与禁旅数略相同焉若夫打牲游牧之隶八旗者除吉林三姓城打牲壮丁不编佐领外黑龙江打牲九十七佐领及察哈尔呼伦贝尔游牧诸旗百七十佐领共兵万五千有奇此八旗驻防之大略也夫开　国以来涵濡休养者二百余年八旗佐领丁壮当愈增而兵则有定额故嘉庆来会典所载　京师满洲佐领六百八十一蒙古佐领二百有四汉军佐领二百六十六驻防佐领八百四十共二千佐领之数当有壮丁三十万驻防佐领之外又有防御所辖者亦不下数万而中外禁旅驻防额兵常不过二十万人此外惟养育兵二万七千有奇着有定额计旗人闲散无口粮者尚不啻十万有余其人不能为农工商贾而朝廷又无以给其欲而遂其求则其事育无资俯仰皆窘固可见当事者所当量为变通而汲汲然为谋生计也若夫八旗左右翼之界限上下包衣之次序不详着云按魏源撰圣武记在道光季年述称八旗兵二十万而咸丰元年曾文正疏言八旗兵三十五万两人时代甚近所言各殊意曾据佐领数言之而魏举兵额实数也
　　简练军实疏咸丰元年　　　　　
曾国藩
臣窃维天下之大患盖有二端一曰国用不足一曰兵伍不精兵伍之情状各省不一漳泉悍卒以千百械为常黔蜀冗兵以勾结盗贼为业其他吸食鸦片聚开赌场各省皆然大抵无事则游手恣睢有事则雇无赖之人代充见贼则望风奔溃贼去则杀民以邀功章奏屡陈　谕旨屡饬不能稍变锢习至于财用之不足内外臣工人人忧虑自庚子以至甲辰五年之间一耗于夷务再耗于库案三耗于河决固已不胜其浩繁矣乙巳以后奏豫两年之旱东南六省之水计每岁歉收恒在千万以外又发帑数百万以赈救之天下财产安得不绌　宣宗成皇帝每与臣下言及开捐一事未尝不咨嗟太息憾宦途之滥杂悔取财之非计也臣尝即　国家岁入之数与岁出之数而通筹之一岁本可余二三百万然水旱偏灾尧汤不免以去年之丰稔而江浙以大风而灾广西以兵事而缓计额内之歉收已不下百余万设更有额外之浮出其将何以待之今虽捐例暂停而不别筹一久远之策恐将来仍不免于开捐以天下之大而无三年之蓄汲汲乎惟朝夕之图而贻　君父之忧此亦为臣子者所深耻也当此之时欲于岁入常额之外别求生财之道则搜括一分民受一分之害诚不可以妄议矣至于岁出之数兵饷为一大宗臣尝考　本朝绿营之兵制窃见干隆四十七年增兵之案实为兵饷赢绌一大转关请即为我　皇上陈之自康熙以来武官即有空名坐粮雍正八年因定为例提督空名粮八十分总兵六十分副将而下以次而减下至千总五分把总四分各有名粮又修制军械有所谓公费银者红白各事有所谓赏银者亦皆取给于名粮故自雍正至干隆四十五年以前绿营兵数虽名为六十四万而其实缺额常六七万至四十六年增兵之议起武职坐粮另行添设养廉公费赏另行开销正项向之所谓空名者悉令挑补实额一举而添兵六万有奇于是费银每年二百余万此臣所谓饷项赢绌一大转关者也是时海内殷实兵革不作普免天下钱粮已经四次而户部尚余银七千八百万　高宗规模闳远不惜散财以增兵力其时大学士阿桂即上疏陈论以为　国家经费骤加不觉其多岁支则难为继此项新添兵饷岁近三百万统计二十余年即须用七千万请毋庸增旋以廷臣议驳卒从增设至嘉庆十九年　仁宗帑藏之大绌思阿桂之远虑慨增兵之仍无实效　特诏裁汰于是各省次第裁兵一万四千有奇　宣宗即位又　诏抽裁冗兵于是又裁二千有奇干隆之增兵一举而加六万五千嘉庆道光之减兵两次仅一万六千　国家经费耗之如彼其多且易也节之如此其少且难也臣今冒昧之见欲请汰兵五万仍复干隆四十六年以前之旧骤而裁之或恐生变惟缺出而不募补则可徐徐行之而万无一失医者之治疮痈甚者必剜其腐肉而生其新肉今日之劣弁赢兵盖亦当量为简汰以剜其腐者痛加训练以生其新者不循此二道则武备之弛殆不知所底止自古开国之初恒兵少而国强其后兵愈多则力愈弱饷愈多则国愈贫北宋中叶兵常百二十五万南渡以后养兵百六十万而军益不竞明代养兵百三十万末年又加练兵十八万而孱弱日甚我　朝神武开国本不藉绿营之力康熙以后绿营屡立战功然如三藩准部之大勋回疆金川之殊烈皆在四十六年以前至四十七年增兵以后如川楚之师英夷之役兵力反远逊于前则兵贵精而不贵多尤为明效大验也
八旗劲旅古无敌然其额数常不过二十五万以强半翊京师以少半驻防天下而山海要隘往往布满　国初至今未尝增加今即汰绿营五万尚存汉兵五十余万较之八旗且将两倍权衡乎本末较量乎古今诚不知其不可也近者广西军兴纷纷征调外兵该省额兵二万三千土兵一万四千闻竟无一人足用者粤省如此他省可知言念及此可胜长虑臣闻各省之兵稍有名者如湖南之镇筸江南之寿春浙江之处州天下不过数镇裁汰之法或精强之镇不动而多裁劣营或边要之区不动而多裁腹地或营制太破归而并之或汛防太散撤而聚之是在兵部之精审督抚之体察未可卤莽以从事耳诚使行臣之说缺出不补不过六年五万可以裁毕以一马二步计之每年可省饷银一百二十万十年以外于经费大有裨益此项银两不轻动用督抚岁终奏解户部另行封存专备救荒之款永塞开捐之路养兵为民也备荒亦为民也塞捐以清仕途尤爱民之大者也一分一毫　天子无所私利于其间岂非三代公心贤于后世搜括之术万万者哉若夫训练之道则全视乎　皇上精神之所属臣考　本朝以来大阅之典举行凡二十余次或于南苑或于西厂或于芦沟桥玉泉山　天弧亲御外藩从观军容一肃藩部破胆自嘉庆十七年至今不举大阅者四十年矣凡兵以劳而强以逸而弱承平日久京营之兵既不经战陈之事又不见蒐狩之典筋力日懈势所必然伏求　皇上于三年之后行大阅之礼明降　谕旨早示定期练习三年京营必大有起色外省营伍势难遽求　皇上先注意数处物色将才分布天下要害之地但使七十一镇之中有十余镇可为腹心五十余万之中有十余万可为长城则缓急之际隐然可恃　天子之精神一振山泽之猛士云兴在我　皇上加意而已昔宋臣庞籍汰庆历兵八万人遂以大苏边储明臣戚继光练金华兵三千人遂以荡平倭寇臣书生愚见以为今日论兵正宜法此二事谨抄录干隆增兵嘉庆道光减兵三案进呈伏乞　饬下九卿科道详议斯道甚大臣鲜阅历不胜悚惶待　命之至
　　论直隶添设六军疏稿　　　　　　　　　　
倭仁
前闻户部尚书罗惇衍以直隶添设六军有十可虑一疏奉　旨交总理各国事务衙门王大臣妥议具奏臣不知该衙门如何议覆惟事关军国大计虽不与议不能默默窃以直隶练兵以扞卫京师诚至计也然利与害相权与其藉外援以资声势而流弊滋多不如练京兵以固本根而缓急可恃练京兵约有数利请为我　皇上陈之军兴以来饷糈折减旗兵艰苦异常若月益五万之饷得资养赡不至流为盗贼利一加惠旗仆可以固结其心益知亲上之义利二近在辇毂之下仓卒有事一呼可至利三旗兵各有身家不比招募游民易聚难散利四按期操演之外仍可在家休息别作生理并非长年戍守或扰居民利五外省拨项或有缺乏亦可轮流操练不至恃众鼓噪别滋事端利六强干弱支无尾大不掉之患利七京师岁得数十万饷银既可以实库储兼可以济民生利八至于兵得实用饷不虚糜要在乎得人而理否则有练兵之名无练兵之实折冲御侮仍不足恃京师与直隶其弊一也
　　答刘霞仙茂才书　　　　　　　　　　
江忠源
兵政二兵制中
　　会议长江水师营制疏同治四年　　　　　　　　　
曾国藩
窃臣曾国藩同治元年二月覆奏安徽省城仍建安庆案内请设长江水师堤督及总兵以下各官奉　旨交军机大臣会同该部议奏旋经吏部等于五月二十三日定议具奏准其设立长江水师而于总兵副参以至千把应设几缺暨分汛修舰各事宜令臣体察情形再行详核议奏三年四月奉　旨以淮扬镇总兵黄翼升补授长江提督之缺六月克复金陵滨江五省战事大定即应将前募之水勇改为经制之水兵核定章程会议具奏特以勇丁之口粮较多额兵之口粮极少相去悬绝难于酌中定议展转筹思是以覆奏稍迟臣曾国藩于咸丰二年冬初招乡勇维时长沙甫经解围各路兵勇往来湖南络绎不绝臣查向章参差不齐惟张国梁之勇每月五两四钱江忠源之勇每月四两五钱该两军最为有名于时逮三年夏间胜保奏请招募陆勇月饷四两五钱户部议准江南大营循而行之遂定为报销之常例臣于三年冬间招募水陆两军陆勇酌减为每月四两四钱而亲兵什长稍有增加水勇酌减为每月三两六钱而手舵工稍有增加厥后银价日贱米价日昂咸丰十一年杨载福等请将水勇每月加为三两九钱至今未改臣复详加询访除山东河南饷章渐少外其余楚闽浙等十省勇饷均系四两有奇目下各路招募陆勇纷纷未已若将军饷骤为大减则人皆去为陆勇谁愿复充水兵故臣所议章程于兵饷一案暂从其优俟军务告竣再行酌量核减审时度势有不能不出于此者非敢与陆勇战守粮额故示悬殊也自古养兵本无善政南宋之招财晚明之增饷皆为兵多所累识者病之我　朝绿营兵丁五十余万较之宋明已极少然干隆四十六年议增缺额名粮大学士阿桂曾上疏力争臣国藩亦于咸丰元年疏请裁兵五万户部初未议准后乃通行各省酌办溯自洪杨倡乱捻回继变军兴十余年惟向荣和春大营用兵稍多其余皆倚勇丁以集事　国家养兵之费岁逾二十万当此多事之秋乃未闻绿营立一奇功出一良将今各省勇丁合计约在三十万以外而昔年经制之兵仍未能议裁减且守战各兵在营之坐粮虽少而出征外省加以盐折夫价余丁等款每兵一名月支亦在五两上下平日有粮少之名临事无省费之实百年受养兵之累临急无破寇之效统筹全局殊非长策臣愚以为军务全竣后仍当综核名实裁减陆兵其必不可裁者即当增加口粮此又因今日设立水营而即预为异日陆营之地也谨议事宜三十条营制二十四条分缮二摺恭呈　御览计战船七百七十四号除提督已颁关防外新设总兵四员拨出兼隶之总兵一员副参游三项营官二十四员都守千把外委等哨官七十四员兵数一万二千余人兵饷船价廉俸杂费修舰之费约计每月五万有余凡选将练兵饷项捕务暨考核教演之设莫不严定章程冀垂令典请　旨饬下军机大臣会同吏户兵工等部暨总理衙门核议施行所有会议长江水师营制事宜缘由谨会同漕运督臣吴棠护江苏巡抚臣刘郇膏安徽巡抚臣乔松年江西巡抚臣刘坤一湖北巡抚臣郑敦谨湖南巡抚臣李瀚章恭摺由驿具奏
　　长江水师事宜三十条　　　
曾国藩
第一条提督建衙芜湖
长江水师提督驻扎原议在于芜湖建立衙署查芜湖内河甚小冬令水涸不能安泊战舰若泊大江之中则洪涛巨浸其患莫测查江南太平府河外通江内通湖可扎战船数十营右达皖南甯国府南漪固城诸湖左达江苏高溧水两县石臼丹阳诸湖兼可扼东坝之要隘拟以提督驻扎太平府设立衙署
第二条提督立行署于岳州
长江水师提督管辖之地上自荆州岳州下至江苏崇明两岸支河内湖均归统辖计程近五千余里分列五省若仅驻扎太平府恐其照料难周拟于岳州府设立行署该提督分月轮驻以半年驻下江太平府以半年驻上江岳州府每年周历巡查驻上江则巡阅至洞庭湖荆州止驻下江则巡阅至狼山止
第三条提督单衔奏事
长江水师提督统辖较远责任甚重拟请单衔奏事以专责成如遇有与各省地方公事及陆营交涉之件则会商该省督抚分别奏咨办理如地方公事及陆营有与水师交涉之件该省督抚亦会商长江提督分别奏咨办理提督之官其初本系文职明末李如松始以武臣而为提督初尚文武兼用后乃专用武职惟九门提督一缺尚是文臣兼领江皖晋豫等省提督之缺尚以巡抚兼领略存旧制今长江提督一缺拟请文武兼用盖缘长江通商处处与外国交接朝夕相见必须提督平日稍有威权乃足以资弹压该提督仍归两江总督湖广总督节制
第四条长江共立六标
长江水师共立六标提督驻扎太平府所辖提标五营岳州设一总兵所辖镇标四营汉阳设一总兵所辖镇标四营湖口设一总兵所辖镇标五营瓜洲设一总兵所辖镇标四营狼山镇总兵兼隶长江所辖镇标二营通共二十四营
第五条长江与各省水面分界
长江水师与各省河湖交界之处应即画分界限各有汛地以专责成湖北除江面千余里全归长江提督外其自荆州以上泝江至宜昌巴东汉阳以上泝汉至襄阳郧阳及各支河湖汊应由湖北另行设防归湖广总督湖北提督统辖湖南除江面及洞庭湖归长江提督外其湘沅二水应由湖南另行设防归湖南巡抚湖南提督统辖江西除江面及鄱阳湖归长江提督外其吴城以上省河及东西支河应由江西另行设防归江西巡抚统辖安徽除江面与傍江之湖归长江提督外其淮河自正阳关以下至洪泽湖止并接连苏属之支河湖荡应另设淮扬水师归淮扬镇总兵统带两江总督漕运总督安徽巡抚兼辖江苏除江面归长江提督外其自镇江以东凡江南之支河湖荡应另设太湖水师归两江总督江苏巡抚江南提督统辖其旧设海口之狼山福山苏松二镇除福山苏松二镇悉仍其旧外拟以狼山镇兼隶长江提督标下仍听两江总督江南提督节制
第六条副参游沿江建衙
副将参将游击各有专营自应设立衙署惟长江水师营汛其责任专重在水面并无防守城池弹压市镇之责其立汛建署须择有港汊内河可收泊战舰者庶免风涛覆溺之患虽孤洲野岸亦可修造衙署宜距城市稍远乃为妥善
第七条都司以下不立衙署
水师官兵皆宜以船为家不准登岸居住如违例住岸上者官即革职兵即革粮自都司以下皆系哨官即以哨船为办公之所不准建衙陆居至长江提镇除例给坐船外各给督阵舢板二号每船额设守备哨官一员兵二十名内柁兵一名头兵一名兵二名桨兵十六名凡提镇衙门巡捕跟丁执事人等皆轮流派此船之人值班听差下班仍以船为家不准在岸居住副参游督阵舢板各一号悉如之
第八条营制船数
副将营制战船四十三号内长龙船二号舢板船四十号督阵大舢板船一号参将营制战船三十三号内长龙船二号舢板船三十号督阵大舢板船一号游击营制战船二十三号内长龙船二号舢板船二十号督阵大舢板船一号其虽系游击营制而用船三十三号者惟岳州汉阳二营凡专立之营皆以都司二员管驾长龙为领哨其各散哨员弁均受约束左领哨专管本营钱粮右领哨专管本营船军装及一切差遣巡查诸务其舢板之以守备充哨官者为副领哨每守备率领船十号
第九条战船人数
长江水师额兵副将营督阵舢板船一号兵二十名长龙船二号每船二十五人共兵五十名舢板船四十号每船十四人共兵五百六十名稿书书识十四名共额兵六百三十名共哨官四十三员参将营督阵舢板船一号兵二十名长龙船二号每船二十五人共兵五十名舢板船三十号每船十四人共兵四百二十名共额兵四百九十名共哨官三十三员游击营督阵舢板船一号兵二十名长龙船二号每船二十五人共兵五十名舢板船二十号每船十四人共兵二百八十名共额兵三百五十名共哨官二十三员其游击营亦有用三十三船者全仿参将营之例稿书书识均不在内
第十条都司于本船之外另有打仗舢板
领哨都司除长龙战船一号有兵外另给无兵之舢板船一号如遇出兵入小河港汊恐长龙迟滞则由长龙拨兵归此舢板乘坐领哨出队以期便捷
第十一条设立书吏
长江水师提督用稿书四名书识八名总兵用稿书二名书识六名副参游皆用稿书二名书识四名都司用稿书一名书识二名守备用书识二名千把各用书识一名
</div>
    <div class="pagination">
<a href="皇朝经世文续编-清-葛士浚_page57.html">上一页</a><span>...</span><a href="皇朝经世文续编-清-葛士浚_page53.html">53</a><a href="皇朝经世文续编-清-葛士浚_page54.html">54</a><a href="皇朝经世文续编-清-葛士浚_page55.html">55</a><a href="皇朝经世文续编-清-葛士浚_page56.html">56</a><a href="皇朝经世文续编-清-葛士浚_page57.html">57</a><span class="current-page">58</span><a href="皇朝经世文续编-清-葛士浚_page59.html">59</a><a href="皇朝经世文续编-清-葛士浚_page60.html">60</a><a href="皇朝经世文续编-清-葛士浚_page61.html">61</a><a href="皇朝经世文续编-清-葛士浚_page62.html">62</a><a href="皇朝经世文续编-清-葛士浚_page63.html">63</a><span>...</span><a href="皇朝经世文续编-清-葛士浚_page59.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
