<!DOCTYPE html>
<html>
 <head>
  <meta charset="utf-8"/>
  <title>
   皇朝经世文统编 - 第 159 页/共 287 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文统编 - 第 159 页/共 287 页
  </h1>
  <div class="content">
   论俄土争战事
俄土之战今已数月矣以俄之大攻土之小以俄之强攻土之弱以俄之明攻土之昧以俄之富攻土之贫宜其无战不胜无攻不克矣乃犹先胜而后败先克而复失何也或曰土虽小弱昧贫主也俄虽强大明富客也主逸客劳攻难守易故虽屡战胜负并形得失互见也然此犹显焉者也其中尚有隐情焉土虽贪暴残忍为欧洲各大国之所深恶然未尝得罪于欧洲各大国者也即欲令土除其弊兴其利同为等伦之国但当喻之以理不可制之以威故各大国尚皆按兵不动而俄罗斯戒首自居此岂各大国之所愿乎又土耳其一国为欧罗巴东之屏藩亚欧两洲之枢纽乎且苏士河又在其邻近前开此河先则法任其劳后则英费其财英法两国岂能听其蹂躏而不保护乎此河为欧洲各国来中国必由之道即各国亦不愿此河之有事故而致阻碍也现俄人虽因各国均愿为局外之人不得已约将此河亦为局外之地以揜饰刻下之情形倘一旦至铤而走险急何能择之时能保不将此河为战场乎否则土地日削俄地日增能保俄之兵民不将此河为利薮乎故不但英法常有戒备即各大国亦难免不生戒心也俄人岂犹不见及此与然则俄人之兴斯师也果欲救土人于水火与抑别有所图也予则以为俄之此举初则伸大义于各国曰吾将为土人除贪暴也不知己之贪暴更甚于土各国岂不知之亦因其名正言顺故皆忍耐旁观任俄姑妄言之己则姑妄听之暂作局外之国以为壁上之观而已乃浸假而诱土之属国叛土矣不知土亦能诱属国叛己也浸假而幸土之与国无助土者不料埃及等国或助以兵或助以饷己反无国相助故致屡败之后令本国中预集民兵二十余万名先借兵饷百五十万磅矣刻下胜负不分得失未判各国均甘居局外作观壁上俄独不思前事乎一旦俄胜土负俄得土失各国必有起而调停者从中听之则素愿不能偿不听则将与各国战矣俄虽兵精粮足船坚利恐亦难与各国争也余向不识西字且老而忘故于西国战争诸事但能耳食不能目览然于中国诸事尚能言一二且俄人亦多识中国文字者姑举一二以俟采择汤武以至仁伐纣桀之至不仁而汤犹使伊尹五就桀以救正其失武亦观兵者数望纣改行桀纣如故始举兵以伐之而世犹有以暴易暴不知其非之诮何土之不仁尚不至如桀纣而俄之至仁亦不能及汤武乎且劳师袭远皆知其难又争一洲至要之地而各国有不起而保全之者乎试观苻秦之欲取晋金亮之欲取宋晋宋尚无与国为之救援仅用晋宋之兵已能使苻坚金亮师亡身死隋帝既已一统中华又兼臣服关外西域各国复欲东征高丽以遂其左宜右有顾盼自雄前代帝王皆莫予及之心卒至困于辽海区区一小高丽使之身弒国亡不亦悲乎即如近年普法之战法若能从各国之言又何至一败涂地如此盖无端而欲夺人之家国墟人之社稷非徒国不能甘心即皇天亦不能从欲也谁无唇亡齿寒之惧与而敢令俄独有土国也土并非硗瘠之地欧洲各国孰不欲取而有之而卒无一国敢为祸始者实恐各国议其后也乃欧洲各国均不敢为而俄远在数千里外竟敢毅然为之亦未必即能得其地即能得之而谓各国能安然听为俄有吾恐无其事也然则俄犹复贸然而攻土何为乎曷不效秦穆悔过收兵以回国也然俄之心必不止此也俄之计断不出此也方今俄人将欲先并欧洲再并亚洲渐次而并及亚非利加南北亚墨利加三洲称为五洲之大皇帝而后遂其大欲也无如天不从之人不从之何盖土在欧洲虽为弱小昧贫之国而其余各国皆强大明富之国也若俄胜土英法必援旧例以存之俄能得土各国必起以攻之恐为拿坡仑之继也语曰两虎相对必有一伤鹬蚌相持渔人获利故今俄土相争恐必有俟其伤而享其利者矣俄人若能念及乎此自必废然而返不图土国之地亦不召各国之兵也

　　论俄日事
从前中日未交兵之前日廷豫算每年国用不及银货一百兆圆目下计臣以清账送交议政院开列本年国用至三百余兆圆之多其中一百五十兆左右为增兵之费往岁议院中议及国用诸议员必逐一细加辩驳独今岁则不然虽所算用若此之巨而诸议员唯唯诺诺无辩驳之词祗上议院各贵绅请将各部冗员稍加淘汰下议院中人则事事遵从人问日本现值承平何必骤增兵额我曾深思而知其故矣第一辽东一役日本朝野上下尚未忘情深怪俄人为　中朝仗义执言索回已割之地必暗中布置以冀日后仍将其地占之第二俄人在东鄙经营之事日本洞知底蕴较胜英人并知俄人务欲于太平洋之北雄视一时其由黑龙江渐渐进步直趋满洲及高丽者盖默俟中国将来气机不振必遂其鲸吞虎噬之谋当此之时举凡与俄为邻者皆不能高枕而卧今者机会虽尚未至而俄人已先注意于高丽以阻日本之权使不得推行于西鄙之外即太平洋之北日本亦不能执牛耳盟在袖手旁观者每谓日本无术御俄人嘻此犹盲人闭目妄言不知咫尺间事鄙意日本如欲御欧洲之国事实良难今在东方御俄人诚不知鹿死谁手盖两国之势力不甚悬殊也倘俄日竟出于战争其开仗必在海面目下黑龙江铁路尚未告藏俄人所有在陆军士不能多调至东洋即铁路已成转运甚速而越国鄙远亦多棘手堪虞且日本臣民罔不愿效死报国俄人如用兵于日本务须多调精兵今者两国倘有兵事俄人不能藉铁路之利势必多用兵船虽俄之兵船多于日本且皆坚利无匹可以在海上横行然亦万不能悉数调出若全赴太平洋之北则国内空虚岂不有开门揖盗之忧乎目下除珲春一路外俄人于东方别无可以驻足之区即珲春亦未设大船及泊船之澳管地水师事务之局每年四阅月冰凌不化兵船不能行驶自如日本则通国中有数处利于行船且有船可以兴修有公局可以支应交战之后兵船损坏修之自易于为功观此情形是日本实占俄人之上俄人既无有此便利必思以一战雌雄日本则必俟冬令珲春冻合时乘机举事然无独力以并俄人之理必查得俄船之所在逐渐损坏俟俄船次第凋零殆尽然后致力于高丽将高丽各处岩疆分投扼守迨俄人将陆兵调至而相隔已数月之久锐气全消矣仆以为以一百十三兆人之国而欲与四十二兆人之国争为雄长事亦无足为异缘一百十三兆人散居各地不及四十二兆人合居一岛呼应效灵矧前者曾以四十二兆人胜三百兆人之国观此则日本诚何患人数之不多哉至日本之所以能胜中国者以中国官凡事皆极冗滥故能一鼓作气所向无前今观俄人亦不无此弊一离森彼得罗堡即至弊窦即至以致黑龙江铁路工程迄今尚不能竣事一旦俄兵船与他国开战窃恐因贪惏之故诸多减以致不能取胜于汪洋巨浸之中回忆中日未交战之数年前日本已深知中国兵船之窳败兹者俄人在东方之强弱日本亦能了然于胸中俄人亦以此法施之分派多人诇察日本近政有人默观时事谓三年之后俄日必启兵端因日本设法增兵迟至三年其强可较目今倍之且三倍之也日前日本因高丽之故与俄人议立和约旁人揣测咸谓此约深不足恃日后必致寒盟即中日交争亦未始不由寒盟而起窃以为日本所以不能称强者由于库之匮乏中国既已偿银二万三千万两而仍不免左支右绌此次虽筹议增兵而兵费恐无从筹出计臣欲向欧洲称贷乃改而以金为货俾称贷不致为难然国中工务及出口货物必致因用金而反为不便欲更章厚敛又恐民怨沸腾久之恐所征少而所用多渐成外强中干之势不知日后能因府库之空而免与俄人启衅否惟是日人素性好义往往万众一心如能不忧府库之空而一力阻遏俄人不致夷日本为郡县则日人之幸也

　　论英俄两国机谋
俄人于中亚细亚日肆其蚕食之谋时蓄其鲸吞之势恃其兵力凭凌各部唇亡齿寒势必及于印度知不能逞其西封则必思勤其东略势亦必及于高丽假保护之虚名而收侵夺之实效此泰西诸邦翦灭人国之长技也土国相臣曾虑及此驰书告英请为之先期设备一旦他人入室及我卧榻之旁虽欲晏然高枕其可得乎前者俄国大臣洛斯条陈时事有云俄英两雄并立欲从而削弱之必先取土耳机去其枝叶则根本伤矣既略定土国分裂其地俄则取君士但丁罗马尼亚那伯以埃及属法余地属德举号召各国威无不加矣而后建大将旗鼓将十万之众假道波斯驱士马入印度何物英人直以马棰笞走之耳此固俄志也然英人早已逆料及之矣俄岂能乘间而发哉俄人贪而无信天下共知一千八百六十九年曾与英约不事侵削小邦誓墨未干已括数百里之地入于版籍矣七十一年大举伐机洼恐英有责言出师之日遣使告英曰兵临机洼以讨不服取盟而还非土地是利乃使臣甫归而阿梅大雅河右已非复机洼所有矣巴黎立约禁俄之兵舶及于黑海旋以法师挠败俄盟遂寒视禁约如废纸拉杂摧烧之耳黑海兵船往来如织矣俄人反复若此惟利是视岂其顾盟阿弗干尼土坦为亚细亚英俄之界英宜时简重臣驻札其地承朝廷之肺腑司边塞之咽喉嘉惠黎民绥辑商旅以广招徕为收拾人心之计疆场之邑一彼一此背俄则英矣背英则俄矣英之厚俄之薄也英宜优待印度土王以羁縻之驾驭远人贵结其心而已今按英属印度之境计八十三万一千九百六十三英方里居民一百八十四兆岁入之五十兆磅戍兵十八万七千土王所辖之境计五十六万五千一百有六英方里居民四十八兆岁入之十五兆磅兵丁三十一万五千人五千三百尊土王军内所用火药弹子斯时鎗后开门自开自造者所练之兵亦饶精锐至纳税贡金土王较诸直于英者更形踊跃然则印度岂小弱哉俄人未必敢遽形窥伺也所虑者俄人纵行反间阴肆煽诱遣人入印度说诸土王背英自立则众乱难平恐失印度之利然英人亦必早为之计或有论英俄两国强弱众寡之势者谓俄之民数实众于英而智勇之士英倍于俄且英制器造器悉用汽机俄国机器之良专事农具恐难执梃以挞英之坚甲利兵也乎强兵之术首先富国往者助土攻俄之役英俄相持于黑海英虽所费不赀而国有余财境内商民几忘大役则库藏匮竭民不聊生元气凋伤于时殆尽俄之困穷今亦犹昔也安能调数十万众暴诸境上裹粮樵苏以与英众相抗乎哉且俄军虽众其势常分分则见少西境强大之德国牵制其兵设戍置屯资为重镇不克并力以骛于东用防德乘虚袭之以扰其后非助英也恐一旦印度折而入于俄则俄势益强成偏重之形坏均平之局德亦有所不利焉又按俄之幅员辽自里海之东至俄属中亚细亚极边行军登程须历十有八月若里海以西轮路行军至咸海乘轮船入阿梅大雅河或西耳大雅河以抵亚洲边境仅数旬耳俄之执政力主是议事在必行以中亚细亚回部各小国不愿他教为之盟主兵事屡生蕞尔之国虽无能为而各国同教或谋并力拒俄蜂虿有毒困兽犹斗何国乎苟轮路通则军旅捷回部不足乎矣计俄国今日之利莫大于开路通商英人恒思由缅甸之巴漠通开轮路以达云南俄人亦思属土由其与筑铁道径抵辽东夫英国通商以洋为路犹欲改易道途筑轮路通中国俄国商旅之途多出于陆者乎由此观之俄人之所争岂祇在印度一隅哉俄欲掌其筦钥而扼其咽喉者其意别有所在盖欲在天山南北通亚细亚商旅之途耳俄人所据亚细亚之境土瘠不毛屯田置戍岁糜国帑其计似近于迂而远大之图实甚于是盖欲推边际以握中衡商税之利岂有穷乎顷者俄属中亚细亚商务日兴即其明英于中亚细亚亦有属疆仅堪与之争利无如转运之路必出俄疆俄之税则于本国取百之二五于英取百之四十其利微矣俄复禁印度英茶售于俄境防范綦严不使英人攘夺其利俄日强盛英人之忧而亦中国之忧也俄之逞其狼贪眈其虎视者不在印度即在高丽就今日事势而观印度难而高丽易俄人当必舍难而就易则中国之忧尤为切近矣或谓当用先发制人之举我先用兵以保护高丽则我可有辞于俄人而俄人不得复逞其喙狡谋自当寝息矣然我谓非先结英德美以制俄不为功观于英俄两国之机谋而知英之足以御俄也

　　英俄两国猜忌日深说
合全球各国而说其名不能更仆数也而啧啧在人口者曰英曰法曰俄曰德之数国者国之大小力之强弱财之贫富虽各不同而其思争雄长之心则一也中国土地恢广物产富饶五金之利未尽于地商贾之车辐于市富甲全球而孱弱亦甚盖几几乎与波斯印度相类矣原其致弱之故则以在上者拘牵成法在下者怠惰自安有利不知兴有财不知举而内外大小文武诸臣尤无不以舞弊为事掩[饰](饬)拥蔽贪心若狼朘削百姓之脂膏侵吞　朝廷之帑藏用是政治败坏变故迭生海外英法俄德美诸强国无不思脔割一隅厚其部落惟美之立国不务攘外而与亚洲相去又遥故通商之心虽无已时而收地之心尚不在意法与德皆有鹰瞵鸮顾鲸吞蚕食之心而国之大既不如俄其富又去英远此所以不能与之相抗而全球大势遂尽在英俄独是两国既势力均敌欲执牛耳必有发难争端中国为所垂涎两国衅端必因此而起英之言曰俄不志于土耳其阿富汗及波斯海湾乃构西伯利亚铁路不减海口又因辽东之役得修东三省之铁路中国遂入其彀中而骎骎乎有执亚细亚之势全权俄之言曰英人之亡印度先之以商今又以之饵中国其语言通行于五洲将潜执五洲之大权也英俄两国相忌若此而皆以中国为辞可知我二十一行省之地为两国所注意者固已久矣今中国以旅顺大连湾之地让之于俄英人闻之大不满意于是奋袂而起思遏其侵食之心莫非有爱中国之土地也乎俄既得志于中国[英](俄)之不利者甚大夫英与中国通商以来中国之利半为所得今中国一旦以地授与俄人则英于中国所沾之利必有所损是以俄欲逞志英必为之阻挠使俄人不得展其雄然俄之志欲求囊括中国成大一统之规模虽未必果能成功而其存心未尝不作如是之谬想倘中国之利仍授权于英人则俄人于中国之事诸多掣肘不能长驾远驭大有所为故英于中国掌握诸事俄亦心焉嫉之顾两国虽互相猜忌而皆不敢为戎首裂邦交盖两国势力相敌互相嫉亦互相畏也昔者德相俾思麦之论欧洲形势曰今日英国大势必有与俄法干戈相见者其故以法欲必得苏丹俄欲必得印度英于此时欲守苏丹及印度必不可不先守埃及欲守埃及则与俄法两国不能出于战争又有英国爵臣德沸令者为欧洲之能臣亦尝诫英国宜防俄法其言曰年来英不愿与各国联盟其所办之事亦不愿与各国会商俄国见其孤立无援遂在欧洲广大其权势即此一端英俄迟早必以干戈相见其时以俄法合谋必有侵占埃及之意故德沸令惴惴然忧之然东方时事各国皆视中国为碪上之肉英与俄犹眈眈虎视皆思攫而取之此所以不发难于印度而当启衅于中国或曰俄瑙伏司替报谓英俄自夸辣米一役之后并无要事争论所怀仇怨之心俄国早已消灭两国土地均属寥尤应以弭兵为事以地势而论英固胜俄英所有属地均能控制海上俄所有在欧亚两洲之地实无出路可通俄虽有此形势亦何足忌之有或谓俄皇及皇后游英英主接见于办尔木来尔地方并不与国事相涉实则此游虽无关于国事当能藉解英俄相忌之误会夫英俄本无如德法之争果何所忌哉瑙伏可替报之说虽如此然观俄人论英国海外政策阐发英人之心事几无遗蕴苟不存雄猜之见何以直揭英人之隐倾倒而出之哉今我中国之弱视昔犹甚英与俄皆欲于中国求逞其志而相忌遂日益深独以我不能自振之中国其将何以处两大国逐逐之欲哉噫

　　论英俄将开战祸
俄占旅顺口英占大连湾事已显露嗣又接来消息谓英俄将有事于高丽更足骇人听闻事缘英兵在韩城中为俄军逐出以故英国急派战船北上以保声威此事虽属风传英占该处尚未深知详细然俄人既占旅顺英人必占附近以抵之如此措施将来必然生事细查旅顺地居辽东之末管辖直海湾门户形胜大生至于大连湾系一海口之湾离旅顺东北五十英里相距非遥旅顺一口俄人久思割据此固不须置喙而局外咸知盖因该口四季不见霜且属要隘水师陆军均堪屯守大连湾海口即前者中英之役为英人首先夺据作进兵地步当时英国曾借此地屯煤置戍其要可知今日所闻之事若真则我英人深幸获此额外可靠之地前接华海信息云英之战船均已调集香港中一切机宜早经预备一俟令下即可出洋夫大连湾之占英非一时意施行外务府早知俄国阴谋已有秘计授意水师提督若大连湾既遭英占则于俄人之占旅顺大有互相抵敌情形目下日本如日方中正思曝湿草作干薪之用谅彼必将山东之威海卫终行据守该处与旅顺斜对前之占此系因借作索赔军费之质而然也英京泰晤士报曾云我国家事事不宜退居人后务宜捷足先登缘英在东方利权甚大断不能容一大国在华京以威力相恐吓遂甘默尔而息也中国之事不能以理喻宜以势迫此其故数年前各国固已知之英亦知之久矣英国若得大连湾则诸事异常活动将来筹度尚可再占舟山日后扬子江一带英之商务脉络贯通无一国足以搀夺将来各国大队水师聚而相向虎视眈眈或竟弄成战局事未可知然使战事若开英宜未雨绸缪预备一切相与驰逐于惊涛骇浪中无所怯也惟美国家于中华土宇无甚关系故祗求自保权利不预他谋俄于英国曾经允许不割高丽寸土今则明白显露已收高入版图且在高丽又复开设银行代高管理进支项试观俄将户部英员勿郎辞退一节其据已呈独有法人此际尚无动静不须力经营一俟何国有图及中国之南然后起而争夺然则法人终亦不能无事也俄人有所作为法必允悦如法得越南之役不知用尽许多心力正如上加负重可知占马达加斯加岛在法人观之不知耗去若干兵费乃得此地实亦得不偿失如以贵价而购贱物殊形不值也英今诸凡准备必在东方显出极大利权使人共观共晓近又派出包亚夫战轮已抵高浪雾少停即速赴中华此船添在东方舰队中甚为得力一旦猝开边衅自能海上称雄云云西报之言如此窃谓英国海军之盛久已名播五洲惟其船艘旧制甚多似不及俄法之新坚且速倘不幸而戎衣相见正不知鹿死谁手耳第恐彼争此夺均借中国为战其祸害奚堪设想尚望当世外交家早联弭兵之约庶不致陷生民于锋镝之中岂惟英俄之幸亦天下之大幸也环顾列邦不禁馨香祝之矣

　　俄有大志说
英俄战务据中外各日报所述其势盖已岌岌几乎不可遏制矣俄为疆土最大之国横欧亚两洲之北境包括北极洋而其属地如亚洲之西北利部苦寒荒确耕种畜牧两不相宜故俄人犹以为未足每思南下寻间他国以取其地中国新疆北界以及迤东满洲旧属以外界石潜移卡伦毁弃皆俄人南牧之形也惟俄国之南中国之北蒙古属藩东至黑龙江外兴安岭界内地势虽渐踞黑道以南黄道以北然沙漠万里不同内地之膏腴俄人纵乘中国之隙窃取其地亦无裨于国中之财赋故取舍尚在两可虽尝与边吏龃龉而　中朝恩信相孚和好无间一经解说即已消瓦释不致顿起端左侯相暴师关外逆回既靖伊犁故地遂肯见还与诸大臣经营东三省置戍设官开埠通商凡在同光年间之事俄人并不甚觊觎者亦明知地土恶劣欲得膏腴尚相隔数千里兼并之功漫无所施也至于欧洲境内俄之西偏则土脉物产无异欧之诸大国其国势因此而重西偏区画部落缕析条分民人聚居货物充牣第其国中所有仅供国中之用黑海口岸土耳其蔽之于前地中海一路又皆为欧洲各国权税设关久难与争商货之利迄无所得因是处心积虑欲去土耳其以畅黑海之轮路而出地中海既不逞于土国则又变计欲以陆路通商收亚洲西面之利权于是欲去阿富汗以通印度西藏之往来俄人之亟亟于西偏者固非其经营东部沙漠可比也夫阿富汗与波斯俾路芝错[壤](坏)于中国西偏回部之外三国之西又为天方共称回部四大国政教乖乱民俗兽处盖自唐时摩呵默创为异教蛊惑居民远近闻风相率归附北至欧洲南境西度红海至阿非东土南入印度东流西藏渐及内地骎骎乎跨三洲而奉之其教弃礼灭伦以视野番风俗无所区别假在中土其不行而三洲之人竟至如是向应殆亦有气数焉土耳其阿富汗崇奉其教君与臣民无有远图膏腴勿治商贾勿通俄人艳羡不置必于二国之中求其一逞不能夺欧洲各国海道口岸之利权亦当开亚洲西偏陆路通商之利源前者乘回人之叛占有伊犁设中国弗向索还岂不能由此抵西藏窥印度然雪山岭飞越为难道远且艰无可措手若阿富汗之通印度仅于西南隔俾路属芝地阿既得手俾亦易与而印度已全在掌握之中故其由中国属地以窥印又不若阿富汗以图印之为较易也道光季年粤东失睦致军务倥中外情势当事者十分留意彼时华字新闻纸绝无仅有而粤东偶得一纸以达宪辕内有一条纪俄人欲得印度发兵于阿富汗境内之事然则俄人之于印蓄谋定计盖已将届五十年主易三朝执政之更替更不知凡几而开疆拓土之志确不可易其性情之坚忍为可惧已夫当时中国自前明葡人租澳门片土创设市建造行馆招徕欧商坐收其税英人以印度鸦片贩卖东来流毒内地吸食虽多然皆潜滋暗长不若今日之明收税项也当事建议禁绝截留烧毁因而失和当兵祸孔亟之际中国之禁在人意中其后和约既成不提禁专许赔银实出英人意外是印度税即为巨彼时尚不能必其可收更不能料收数之倍蓰于今日则俄人亦复何所希冀而沾沾焉谋取印度哉由此观之俄人盖欲得一海岸以揽天下之大势争于欧洲而不得辟于亚东而不能总观球形莫如印度以俄在极北苟得印度是南北直达矣故俄即不全有印度但使用兵取阿英不能敌于阿境中建筑一路以通印度内地而尽于南海俄已足以称雄天下而莫之能禁也何也欧洲各国疆土狭小即有他洲属地势不相联而中国之幅员方长者自古相传政教风俗不可改易以之经营内地则优而以之规画海外则绌目前虽欲仿效泰西不肯遽贬其国体与各国争间地尚望其与俄国争印度耶英人以印度为根本闻俄人之举动即已秣马厉兵筹资造械以俄之广远与英之富强相角俄或知所畏惧但今日幸不开端而俄之筹度于五十年前者终必取偿于一旦至于法人之句通日本之联络则皆各有所图于俄之大势不相关即于俄人之大志不能喻而俄亦藉其辅助之力非真为合纵之谋者也纵论及之令人不能无憾于地球之太大也

　　论俄人护鲜
古所谓兴灭国继绝世而天下之民归心者其今日俄人之谓乎当朝鲜之困于日本也国君出奔民人离散社稷之存亡百姓之安危悉系于日人一反手间大国莫袒庇小国不救视我中国亦自顾不遑不能顾以大事小之义一任其凌夷而莫可如何当此之时日人固诩诩焉以为朝鲜为我有矣鲜君亦窃窃焉以为今而后不得复为中国藩服矣而不谓俄人旁观不平奋袂而起声色不动而复鲜君之位苏鲜民之困鲜之土地不许日占鲜之国政不与日闻日舰之泊鲜海者驱而逐之日兵之在鲜境者屏而斥之转辗保护百般妥协务使日人敢怒不敢言可望不可即而后己未发一兵不折一矢而朝鲜一国竟赖以安国中人莫不以手加额感俄人再造之恩而局外之关心时事者亦不禁为朝鲜庆而颂俄人之德不衰呜呼俄之于鲜正所谓起死人而回白骨者也不诚为一时之义举而可以传千古之荣名哉然我谓俄之所以护鲜者非为鲜也为俄计也亦非为俄今日计为俄将来开疆拓土计也奚以明其然耶俄于五洲中幅最广而偏居北方不便南向得朝鲜则水师有屯地他日有事南下可以因利乘便惟所欲为盖其属意于此者久已时限于公法不便起事迟至今日始得托护鲜之名以遂其欲也不然台湾蓄产饶裕久为各国垂涎今亦为日人割踞何不此之护而犹汲汲于朝鲜一国哉由是言之可知朝鲜苟无益于俄虽被日人蹂躏俄必不护即有益于俄而无日人首先发难亦欲护而不遽护是则鲜之被害于日不啻让利于俄而日人之平定鲜乱今为自主者适为俄人驱除地也其设心不亦狡哉然则奚不护之于鲜党作乱之初而必护之于日人既得之后也曰所以服民心也当东学党倡乱朝鲜求援于我斯时鲜人意中所望者中国也及我屡战屡北节节失守而鲜之望始绝而鲜之困于日人者其苦亦无可愬乃于呼吁无门之际忽有仗义而兴者为之出水火而登席则其心悦诚服当何如乎谓饥者易为食渴者易为饮俄人所以迟之又久而后出而护之者盖为此也顾我于是为日本笑笑其肆行无忌藐视一切以为从此可以压服中国雄峙亚洲而不知适堕俄人之计也我又于是为中国叹叹其不能自强反以东三省之既失复得德俄人而不知俄将以此为借口恐前不为日踞后仍为俄有也我更于是为欧洲诸大强国惜惜其图利而不知图名袖手局外甘以恤小美名让俄人恐名之不立其权亦将自此而失也然则俄国将来之为盟主创霸业而为国家开疆拓土计者皆自今日之护鲜始其所系不綦重哉虽然俄之心如此俄之计如此俄其遂克逞志于亚洲乎未也即克逞亦非俄之福也盖国小则民寡民寡则其势聚而约束得以自主国大则民众民众则其势分而驾驭有所不周今以俄地计之东西绵延几二万里亦可天下之雄国矣乃犹不以为足意欲使亚洲诸国尽为其臣服我恐盈之极即衰之始而得者将终于一无所得也独不见昔之秦乎恃其强兼并六国将以图章王万世之安卒之甫及二世而豪杰起土崩瓦解并当日所据崤函之固亦不克保而谓合五洲之大竟无有如陈涉项羽汉高其人者崛起其间乎　国既发愤为雄力图丕变泰西诸国又各以其土地甲兵相角胜争雄竞长皆有各不相下之势谓俄人护鲜一举即为将来开疆拓土计者不过作意外之虑而未必其事之果可成也特就目前观之似觉其气焰方张浍险不测诚不能不为之思患耳故我愿俄人鉴强秦之亡而知所敛尤愿亚洲诸国鉴六国之亡至知所惧

　　论献策图韩事
高丽臣服　中朝二百余年虽远在海外而实为屏蔽前岁日人起而图之　中朝不忍坐视起而与争兵士不力致败于日人之手非但不能保护邻邦而失地偿人民共愤议和之后无不以为高丽之事日人可[为](惟)所欲为矣万国公法虽无灭国之例而削其土地役其人民握其利权使弱国之君几同守府所谓政由宁氏祭则寡人国祚虽存夫亦同饩羊之告朔矣日人以高丽为自主之国其实欲以高丽为外府耳聚全力以争俱然唾手而得不谓俄人之分其利争其权也初则皆以保护为名而现在彼此情形毕露在日人费尽心力安肯然舍去而俄人亦处心积虑不肯稍让就形势而言日本断不能敌俄若在中东未事之先我意俄人早已开衅现因日本兵势方张俄人不肯轻举妄动且英日联盟之后英日有相倚之势俄日若有举动英国必不肯袖手俄之所以惧日者非惧日也实惧英也然其谋高丽之事与日终有不能两立之势观于日本之严于武备兵舰则年增一年兵额则日增一日若谓其不为俄备而为谁备耶若是乎日本不能忘俄俄亦不能忘日本者其实皆不能忘高丽耳伦敦朝邮报访事人由俄京圣彼得[堡](稿)来稿云某俄字报载驻朝鲜汉城来书谓高丽土人多有思从日本者乃自进其策于俄廷教其何策能破日本之计其策一在高丽港口各处多设领事官又多设军兵保护领事署二整顿银行事务可渐握高丽税务及度支之权三黜遂一切别国人干预高丽之政事四开设俄文学校又在汉城建设西腊教堂使其宏丽不让于天主教堂五招集高丽俊秀往俄国学习工艺而以开矿筑路为要旨六为满洲铁路宜接至平壤因此处已有法公司承筑铁路至汉城添两条一南一北南通至釜山北通至箭山并须立法不须日人沾手于此诸事其结语则云高丽物产丰厚俄既有志大振威权不妨先耗资本以经营之也以此观之俄人之处心积虑于高丽已非朝夕此虽进策者之言安知俄君臣不早存此心乎易地以观安知日本亦不存此见两国现在虽未见高下后日两雄相争必有一伤总之高丽将来不属于俄定属于日惟未知鹿死谁守耳现在地球之上惟俄为强大人皆谓为虎狼之秦无不惮之忌之然此外如英法德诸大国等亦皆不弱于俄邻邦之有孱弱者亦莫不欲如俄人之策高丽其始以通商为名至商务起色遂得步进步土地之可僭者则僭之利权之可揽者则揽之人心之可收拾者则无不收拾之于是被其削者则土地日促被其揽者则利权日衰被其收拾者则人心日弛卒至束手无策势不至臣服不止夫人之弱人国也犹之无赖之局赌始则诱之赌稍予以利继则取其本使无所藉手终则资其本复收其利不使其人倾家荡产不止其居心之狠毒无以加于此矣惜乎受其诱者终梦梦焉不知也说者谓人贵自立诱亦何伤不观之日本乎日本当日受侮于英法几至不国一切之事无不藉外人之权惟能克自振拔不二十年而独断独行近更有雄视之势朝鲜虽介于两大进退维谷若能阳则忍受阴求自强则今之高丽亦昔之日本耳安知将来高丽不如今日之日本乎然高丽其小焉者也虽曰物产丰饶而究限于幅恐俄之欲得志于亚洲者尚不止此也且欲得志于亚洲者不至一俄也纵论及此不禁感慨系之矣

　　日本高丽持久不战考
前读欧洲某报高丽约日本交战之书词气愤激岌岌乎有不能不战之势乃迟至三年两国卒无影响昨阅寰区报而得其所以不战之故矣高丽即朝鲜国殷之仁人箕子受封之地也在亚细亚之东纬线自赤道北三十四度起至四十三度止经纬中国北京偏东八度起至十八度止绵□九百余里广远五百里总计三十余万里民约有一百余万[人](里)其俗有仁厚之风若日本系四座海岛其地在亚细亚之东纬线自赤道北二十九度起至四十四度止经纬中国北京偏东十四度起至三十度止统计周围七十余万里其民约有二千余万之众盖海外雄国也初日本攻岫岛之中有一城名拿革沙基者为中国荷兰朝鲜通商之地而国本通和好后有花旗海船遇风触石而坏流至日本国人侮慢花旗人愤怒返国后用兵船驶入日本胁令和服日本恐惧遂议和好旋因花旗人和厚堪亲遂加有埠头数处为通商之地然则日本前责高丽之岁币意者自亲花旗人之后国势日强而施蚕食之谋未可定也今按高丽之地不及日本十之五人民又多寡不同而观其辞意之间几有灭此朝食之势乃日本竟包忍含容不动声色者何哉盖日本风俗志中以气力强健绝少争二语括之夫以强健之人而绝少争斗之事非胸有学问者不能观此则日本之屈服于高丽也可知总之二国皆以信义为本异强悍之俗非如秦吕相一书遂兴兵于麻隧也不然天下事有激则起岂有迟至三年而仍相持不发哉

　　论各国不宜挟土以长戎首
兵凶器也战危事也是故尼山所慎战与斋疾同称诚以兵刃一开祸无了日必使无辜赤子惨罹锋镝血染戎衣既伤天地之和且有覆亡之祸即使幸而获胜逐北追奔其如一将功成能枯万骨诵可怜无定河边骨犹是深闺梦里人之诗不禁为苍生流涕也渔也生长承平自齿以迄壮年不闻兵革然试为之矌观六合横览列邦其遥遥远代者无论矣特以欧洲近世之变而言实始自普鲁自称霸日耳曼联邦大破奥斯马加遂启欧西战祸事缘西历一千八百四十八年奥有革命之变意有匪徒之乱普王维廉乘间出师往攻丹麦掠其呵儿老士单唔犯其士来士毁谷俄皇尼哥拉西恶普乱欧洲和局出而干预以助丹一千八百五十二年订约伦敦乃反丹境其变一也一千八百五十三年英法因俄欲灭土国合兵败俄干苦利美亚其变二也普之兵部大臣芬陇总揽枢密才越五州大将毛奇专统师干士气大振前相俾斯麦老谋深算使俄而归径与丹麦启衅兵占呵罗士打影又进侵士那士耳骨致丹王骑劳士将第九弃两州为奥普公地其变三也一千八百六十九年普将蛮自非儿出令禁人公宣舆论奥士呵罗士打影之民大愤集议示威普相俾公以奥人助乱为[词](伺)偪请奥皇对答为皇所斥遂与开仗鏖战于杀罗亚大败奥军索赔军饷又割泗来使亦谷呵罗士打影两地法俄坐视不救其变四也一千八百七十年法与普战败绩普师勒令法献两府地而赔重费自是普改为德而称皇法削皇位而改为民主其变五也有此五变数十年中民死于兵者二百万有奇今则朝鲜之乱中东之战马达加斯加之灭埃及之争古巴之乱生民涂炭屈指难稽天生烝民奈何使血肉之躯置诸弹雨枪林之内有不血飞肉薄绝脰糜肝也哉矧乎鎗炮之制日精戕杀之机更速强大诸邦有鉴于此虽使日增一轮月增一械扩充军额训练师徒皆有引弓欲射之心尚不敢甘为戎首即使曩者中东事起亦得言归于好以玉帛而化干戈而地处绝东纵使祸结兵连亦不敢摇动欧洲全局惟是泰西人士数年前即已互相传说栗栗自危咸言兵祸将临如在眉睫其意亦谓英法德俄四雄之国各怀虎视而又积不相能一旦弃好寻仇其祸伊于胡底不意燎原星火竟不在万乘之国而在蕞尔小邦如希土之役是矣夫土政之不纲亦已久矣庙堂之上威令不行文荒武嬉日以剥民为事至其最贻列邦口实者则[由](田)戕杀教士以致闹教之案书不胜书盖因民凶且愚除回教外一概斥为异端时加杀害一千八百五十六年各国曾立条约皆可干预阿米尼亚内政而为藩属一节为护教民也自为俄败以来二十年中不知发政施仁整军经武而又徒招外怨未靖内奸欧西强国倘有奋袂而起声其罪而讨之土将何以御侮惟希腊非吊民伐罪之邦而属唇齿相依之国也初马牙尼亚布加利亚塞尔斐亚与希腊四国本皆土属后因土势日弱各大将及总督据地自擅寖至尾大不掉列为附庸一千八百二十一年希乃背土一千八百二十二年立为自主而土不承认直至一千八百二十九年英德法出而干预土乃允从三国当两国大战时市镇城垣所毁无算抽饷不足所出希欠国债二十余兆金镑有奇今虽事过情迁正宜痛定思痛惊定思惊借旧事作前车之鉴胡乃不度德不量力乘土属吉力之乱便思伺隙而起从事疆场尚幸土政虽衰兵心未涣一战再战胜负已分今且逼写降文索偿军费希之君若臣处此能无悔等噬脐耶乃闻英德法诸大国合议多谓土人凌希太甚将出而阻之且前曾致书两国不论何国战胜均不能独沾利益此语盖欲息其争胜之心实无袒护何国之意今希既居戎首妄逞干戈曲直已分其咎有属尚望堂堂上国秉理调停重订林之约希之府库虽空无如土国无辜耗此巨费是当责希力所能偿者偿之否则割地以抵之又复趁此机缘大会诸邦订立弭兵和约有渝此盟者各友邦合力以击之即借希人为众警如是则太平可保军旅可裁外患不虞人心自定非然者以兴戎为无罪谓国小而可欺后患方长隐忧曷极留心时务者请志今日之言以将来之局庶不以丰干为饶舌耳

　　论土希近事
土耳其之奉天方教者时时滋事刻又在克拉脱岛称戈作乱杀害希腊教中人事闻于希腊朝廷急调水陆各兵保护且意欲久屯此岛不复撤回土耳其国家恐此岛日后被希人所夺因之惶恐异常各国虑从此大动干戈靡有宁宇因之各调兵船互相环伺并每国辅以陆师六百人既而各国水师提督集议欲立克拉脱岛为自主之国希廷尚未允许不知以后如何此近日西报所纪情形本馆昨曾译登于报者也执笔人阅之不禁喟然而叹曰土耳其殆将不国矣乎考土耳其疆域跨亚细亚欧罗巴阿非利加三洲在亚洲者有六十六万六百七十方英里在欧洲者有二十万七千四百三十八方英里在阿洲者有九十四万三千七百四十方英里连属地计之共得一百八十一万二千四十八方英里人民多至三百八十万名口其国不可谓之不大矣顾其人种类不一曰阿多曼种曰希腊种曰阿米尼阿种曰犹太种曰斯拉夫种曰罗马尼亚种曰阿培尼亚种曰鞑种曰阿刺伯种曰西里亚加而迭种曰特鲁西种曰科尔特种曰脱鲁革曼种曰圾不息种虽其人同一颀而长黑如黝而既属门分类别自各怀忌嫉之心其蠢蠢欲动之情盖早已蓄之于平日彼希腊者地祗一万九千九百四十一方英里人民祗一百四十五万七千余名口互相比较优绌显然古语云牛虽瘠愤于豚上其畏不死以希当土其殆如卵之投石有立见其破碎不完已耳虽然土之疆域如此其广而地利未辟田尽污莱也土之人民如此其多而教养未施性多游惰也虽有利兵巨舰足以横行于水陆之交而与欧西诸大国絜短较长犹自觉瞠乎在后当光绪三年与俄人搏战所以不致宗社倾覆者有英人遥树之声援也今者希腊虽疆域不及土之广人民不及土之多兵刃亦不及土之坚且利而土既甘为戎首杀害其教民希人苟万众一心誓同生死中原逐鹿正不知鹿死谁手有各国互相环伺其不致一败涂地者几希矣或曰土向有各国以为之庇护故敢恣睢暴戾鹗瞬鹰瞵今苟败于希腊人手中各国安有不出而襄助者殊不知曩者英之助土非有爱于土也实欲藉土以屏障俄人耳俄人夙具雄心常欲出黑海而直达欧罗巴境惟赖土横梗于黑海之上俄人是以不轻越鸿沟若改由剔去能力土绕出勃黑士经波斯湾折而至拉塞耳哈特角亚丁湾迤逦抵欧洲道里迂回越国鄙远俄人心知其计不得遂是以欲行又止观望不前英人恐俄人一旦贯土境而通道于欧将于己大有不利故阳为庇护夫土阴实遏抑夫俄俄人亦心焉知之于是息西顾之心转而经营东境竭力兴西卑利亚铁路以冀海即失其权利陆犹可独辟程途英人衡量于心遂不复黑海之咽喉以相抗拒英既不思拒俄于黑海之上彼土耳其者特教化半开之国耳与英有何交谊而必尽力以扶持之哉试观各国水师提督皆欲割土之克拉脱岛立其酋以自主之固已明明鄙薄夫土人而不屑曲为之卵翼矣土人何尚未豁然觉悟而不思息事以安民耶然则此一役也希腊果有利乎曰何利之有希腊国小而土瘠俗野而民贫岁入惟英金二百二十一万余磅陆兵祗一万一千人兵船不足三十号君若臣祗醉心教务从未留意于富国强兵今纵有各国环伺其旁者未必竟遭土耳其之荼毒而他日者国政日渐疲苶帑藏日渐空虚暮气既深终必被大邦所蚕食数千年文教之国子孙其何以保全希人虽尚在梦中而旁观者早已明若观火矣然则各国何为而必调兵环伺曰此非助战实藉是以镇压之也土希苟起兵端俄人岂肯不效尸祝之越俄既出而与其事恐从此海氛渐恶祸结兵连故思有以镇压之俾土希既不敢雪耻寻仇俄人自无从乘机而作也各国不具有深心哉谓予不信请静以观之

　　论土希战务论土希战事
客曰报纪希兵战而不胜渐渐退至笃木哥地方深沟高垒以便与土兵背城借一各大国闻之咸愿出为劝止意者土希一役与各大国大局有关与抑有碍于各大国之商务与否则如风马牛之不相及何为不惜唇舌愿作调人也曰此事与各大国有何关涉哉夫土草昧未开之国也其地大而硗其民愚而悍朝野上下惟知异教者之是攻绝不思力致富强以与诸国齐驱并驾希虽数千年来望国声名文物照耀海西近亦几几乎孱弱不复振矣境地日削兵甲不修惟是博带宽衣岸然效儒者之气象今兹与土互相抟战譬之蛮触斗于蜗牛之角直微末事耳乌足以劳各大国之关心其所以愿作调人者实以兵凶战危古有明训断不忍坐视生民之涂炭且使希腊自古相传之文教一旦荡焉无存故为是度势揆时进以止戈为武之说耳且子不闻迩来各国联为弭兵会之事乎弭兵会亦曰万国太平会其议起于英国传教士厥后各国皆遵而行之如某国与他国积有违言例得请局外之国评其曲直以泯争端当夫各国商订和约之时必先将此条增入约中如中美两国条约若他国有何不公轻藐之事一经知照必须相助从中善为调处是也即两国兵衅已开亦必妙于转圜使之仍易干戈为玉帛计自联会时起迄今已阅第二十次会期若俄若德若奥若荷若美凡著名之王公士庶无不列名会中诚以耀德不观兵古人言原非欺我各大国既已素着义声于海表乌可坐视赤子之肝脑涂地不思设法以挽回兹之劝令休兵其殆即创兴弭兵会之初意乎客曰今者土希兵祸已成非若积有违言时犹可以口舌之功劝阻矣于此而欲使重归和好不知各大国将何法以处之曰处之之法有数端仆尝读英儒费利摩罗巴德所箸各国交涉公法论矣其第五百十四节谓无论何人可以首先讲和如敌国中之一国是或局外之国与两国交好从中调处亦可第局外之国调处有二法从中调处一也偪勒议和二也此二法必须分别清楚因第一法系两国情愿调处至第二法则或两国皆不乐为或一国不乐为也更有两国相争愿准局外人偪勒议和而不准其从中调处如西历一千七百七十二年俄瑞之役法国始欲从中调处而俄人不允反愿其偪勒议和者兹者土希交土既多胜少败节节进取希又不忍势穷力竭依然欲一角雌雄观其虎视眈眈皆未肯降心相就是从中调处一法恐未得行意者必偪勒议和始免再以戎车相见也客曰仆观泰西各国英为富俄为强英力以持盈保泰为心俄则锐厉无前几如猛虎之出柙俄与希本同教土则与俄为世今苟由俄国出为调停窃恐希虽败而未必终受亏土虽胜而未免一无所获我子以为然否曰俄亦岂能独执牛耳哉此会既为各大国所公共则各大国必秉公商万不能任俄人狎主齐盟意惟是推原此难之发自何人然后持平定断有不允者则加之以武力否则必尽力扶助务使如衡物者之五雀六燕各得其半庶几两国皆释然于怀烽永息盖所谓偪勒者特偪勒其不再以干戈从事非偪勒之使此国之俯首帖耳而任彼国之跋扈鸱张也弭兵会之大旨其在斯乎

　　续论希土和战近情或作　续论土希和战情形
吾人持三寸管而论争战事苟非明时局颇谙戎机知兵力之重轻识地势之平险不至张口结舌默无一言即将人云亦云隔靴搔痒或且事后言智鸡已失晨局外盲猜蠡犹测海凡此皆不足与谈天下事也渔于希土之役甫经起衅即之曰希小国也且与土邻今兹骤动干戈或亦俄人暗中挑拨使为先路之导矣今则接电音乃悉俄果给马国以火鎗使之转为希助此吾言已中也及其兵刃既接渔复之曰陆则土胜水则希胜今译来电又悉土之战船不特不堪一战抑且不敢出头希则曾遣小轮毁勃里沙台一座此吾言又中也凡此先几之皆曾录报中惟是此祸方长军情万变苟非再三拟议乌能洞悉机宜良宵多暇再续前说而申论之欲知时务者谅亦以先睹为快也目下两国战场系在希之东北里沙省鲁尼加海湾一带未战之始希已早为布置周密异常知土兵若来必攻吗鲁那之险隘因此处可通马施罗领大路土如从此得手便可直入地沙里附近一带矣西三月中旬两国即在吗鲁那高崖之处各屯重兵互相窥伺且又多藏过山大炮以备轰击之需迨至两军交锋鏖战至三十点钟之久者即吗鲁那之地也刻下土能占此险隘欲攻里沙及地沙里之平阳甚属易事以上各境均属东方此东一路争战情形也若论希国之西地形更险良由崇山巨岭几如蜀道难行土欲攻卑纽士山谷口恐非易易于他大山希有炮台在温尼欲保守那马施之要隘是以西方诸险地纵使千军万马亦难径渡是土于西路曾遭小挫未足云奇路险故也希军既获小胜即攻其西北土属之伊卑腊士省及惹里那镇附近亚湾领湖等处惟土亦已预备增兵及拨马梯尼来复鎗约万杆赶赴前敌今人观其大势咸料此战不久便平因见俄廷曾谕马国及布加利亚塞尔斐亚三国不得干预已经应允各无外援自难久战所见岂无故哉土兵得志于吗鲁那之险要早在希人意计之中诚以此地系属要区为土必争之道惟西方一带始难进攻耳若以目前而论是土挫于西而胜于东矣当启衅时吗鲁那及某某两隘附近地沙里之顶土先占其上游希则占其下游已失兵家要惟希人欲使此地坚固耐守因之遍设土垒以阻土军至于希之东北里沙亦已力谋保障预运奄土当大炮于山上以扼其冲一月之前土在边境有兵三万大炮一百五十门希则有兵四万而大炮甚少然则若论炮兵马队土似胜于希人已里沙之北打里武镇离边三英里战时希兵攻此甚急因知此为土人进兵之路故先发以阻其冲也土既占吗鲁那并希人保守诸境希军遂退驻打里武镇该镇有民万口土以巨炮力攻今尚相持未下希以兵力不足又调差佐之是已情危势绌为此俄人通布各邦静候何国事急来求始可出为调处然希曾慷慨誓师务与土人一死战是以土兵虽胜亦不敢作穷寇之追防为困兽所斗也不意土方得手之时忽出一可骇可惊之事盖缘马国乍思蠢动勒土许派五神甫于马施罗领以本月念三日为期便须断否则当发强兵往袭土兵之后土国苏丹闻此刻尚未能覆以从违此事不无棘手当未战之先马已与希亲热逾恒希亦倚为爪牙彼此暗行通好所以各国默窥其隐当战务甫兴之日即预戒马国不得扛岂知马主花里兰早思自主居恒为贡土一事常有怨心为此贡久不依期且多积欠至今日机会已来纵教各国止之恐难袖手惟是马国一动则土力必分土力既分则护土者自必奋袂而起此时五洲雄国各援所与以逞兵戈欧洲全局恐至此而又将一变是以欲保承平之令主甚不欲土希为唇齿之争翘首两邦杞忧殊切

　　论希土交争实兆欧亚战祸
迩来欧西人士莫不窃窃自危每谓欧洲战祸之兴已形朕兆留心国是者爰创弭兵之说实欲绸缪于未雨消患于无形非无故也俄图印利东向则铁路已成法念德仇西争则两府思复英既添兵增舰欲保商权德亦虎视鹰瞵只求辟口是故英德联盟而法惧中俄修好而英猜苟一旦不言玉帛有事疆场共逞船坚炮利之雄贮见尸阜血河之惨识时俊杰早已无俟蓍龟矣惟是各国引弓欲发之时又值保泰持盈之日少有不洽与国是调纵使或怀新或忆旧仇亦防师出无名未敢轻于一试而争战之苦今昔天渊尝考同治十三年德人攻法每分钟时鎗十余光绪三年俄人攻土每分钟时鎗三十余至曩岁日人犯我每分钟发鎗至六十余之多制械愈[精]则伤人愈众良由火器盛行以后日出日新于是德有得来斯鎗毛瑟枪法有沙士枪英有亨利马梯尼枪美有哈乞开司枪林明敦枪秘薄马地尼枪俄有俾尔达枪而近者英之黎姆斯枪为尤精炮自克肤伯炮嘉立炮外近有毒开花炮空气黄药大炮及暗炮台水底自行船机器飞车御弹戎衣测炮子表至于日本亦能自制苗也理枪以故普法之役师丹土蔑之战一日死十万余人土俄之役加布里之战一刻死三万二千人三十年来泰西所纪民死于兵者二百余万亚欧雄国鉴此前车纵有争城掠地之心尚未忍甘为戎首不谓起风波于平地流毒祸于苍生启两州争战之基有如今日希土之争者斯虽出人意外然亦在我意中矣夫土耳其自为俄败土宇分崩以今之人地考之弹丸黑子国耳其得以巍然尚存于欧亚间者则以英人遥为保护故然英岂有厚爱于土哉不过土邻黑海足以制俄俄人师船若出以图欧西必经土之昆士但丁峡即波斯福尔峡西人称为金角谓天下第一都城英法曾与土约如俄兵船出黑海而犯友邦土援公法守局外例不许过峡偷度则发炮击之峡之两岸均有炮台可以对轰且礁多湍急只可鱼贯而过不能方舟并行此天之设险所以限俄也而今则非昔比俄船已出黑海矣土政不纲人心思乱戕杀教民之案日有所闻即此一端已是败亡之道如英如法悉有厌心土之宗社坵墟不难立待又俄怀土怨已非一夕一朝今何幸假手于希为之先导俄将奋袂继起以吊民伐罪为名欲覆土邦易同反掌土君若臣有作秦庭之哭者必请援师于英人于时英联德意奥日以拒俄俄联中法以自翼先侵印度以分英势次又借中国用武以扰英商务事势若此将如俄何此祸若成不特非希土之益抑亦两洲之害也考土旧有胜兵六十万素奉回教每逢开仗必令牧师饮以符水使之勇往直前即枪炮不能击而今已矣或谓希亦小国且与土为唇齿之邦毛羽未丰未敢侵人土地将毋为俄唆使令作前驱以启欧亚战祸耶此则未见明文乌容妄揣转以质诸洞明时局者以观厥后以或言

　　论机列士兵为土耳其所败事
基列地向为土耳其藩属犹中国之高丽也嗣因土廷政事日非渐致不振基列地之乱党相煽惑与土国为难土之君臣虽饬兵靖乱而鞭长不及乱党之势遂张几有不可收拾之概而机利士与彼相近犹高丽之与日本为邻乃从而生心导以背向楚之计乱党乐于得附藉作奥援叛土之心不可终日机廷亦甘于启衅自为戎首干预其间拟作渔人收鹬蚌相争之利虽各大国责以大义劝其勿动干戈而机廷不恤也既而各大国会商以兵轮封其港口庶机廷知众怒难犯不敢强而机廷仍不恤也夫机利士幅不甚广以之敌土国犹不知鹿死谁手而各大国均仗义执言以为土护者耶而机廷敢抗之志在必战彼之所恃固不待智者而后知也机之君臣宁不将大局思维然后出此盖土既积弱机又恃有暗为助我之人于焉交战常操胜算而不谓一战再战机虽获有小胜厥后苦战六日顿至大败复在大里和地而为土所乘不可收拾然则以刻下计则机非土敌矣以土国之弱属土之民且叛之其不能慑机利士之军心使望而生畏可知也乃能奋其力以取胜此何故耶或曰各大国有以助之似亦近理而再为忖度则未见其然缘现在土机相敌谁为机助尚未强为出头各大国亦不便鲁莽从事不过遥为之应而已以事势而论使土与机各自为斗无从旁窥伺者则各大国当守局外之议仅上壁上观谁弱谁强谁胜谁负不烦代为欣戚所虑者有从而助机者矣今此之战殆土与机对垒不假外求各大国未尝与力者乎由是言之机兵之败由土耳其败之也素为机之轻卒能克敌致果以视中国之竟为日本所挫其相去为何如当韩事孔亟之时叶志超驻守牙山尽可一战乃讳败为胜以致兵力单薄为敌所图殆调将添兵而后继者为卫汝贵遂致平壤之失一败涂地华军望风而逃退回华疆被日军紧蹑其后旅顺威海卫刘公岛一带次第失陷卒之赔补军费割让台湾始得马关求和之约成自石拱献燕云以来无此奇丑者土耳其之地万不及中国之广土耳其之兵万不及中国之多且基列地之民则叛之而高丽之民则附中国乃土能制其乱党挫走机兵而我则轻弃屏藩贿和自免彼此相较能毋慨然尝举中国积弊而默计之一由于徒有其表地虽广而生财之术不通兵虽多而游涣之师无济徒曰我地大物博是何异ˉ然之长耳公耶一由于官粉饰太平祗计目前不顾后害苟可将就终其位无兵端便是平生素愿知有己而不知有国政事安得不日坏也哉夫国大而无用官私而不忠而犹可以御外侮之乘奠金汤之固者伊古以来未之或有然则中东之役已在敌人胜算之中故毅然兴戎借韩起衅苟不及时振奋将前此之陋习一廓而清之开财源厚兵饷修军政汰佞臣诚恐有继日本而窘我者则割不胜割贿不胜贿五湖之乱在目前矣明知不祥之语不宜先事预言又恐有处士横议之咎惟昨闻土机战事不禁有感于中振笔直书未免言之过激所望当道有以转圜耳盖中国厚泽深仁国脉人心皆有可恃而盛衰相极之道又宜转流未必大梦不能醒终为外人所料也当道者其有意乎

　　论美国拟助古巴土人
公法书载凡两国交绥无论孰是孰非别国祗得作局外旁观两不相助是为通例然则预人国事犹且不可乱党乎今美国欲古巴土人自立为国果于美有何裨益美廷之为是事竟不惜与西班牙颉颃推其意无非以古巴处于美洲之中与美为邻不欲欧人有此属岛耳美人久不欲欧人在美洲有寸土非一日矣而未能一意行祗以无瑕可蹈且清议虽逃故伺隙而动今古巴乱久未平美得以借口夫雄强之国论势力不论义理岂独美国为然蚕食鲸吞司空见惯今美之于古巴虽非如檀香山之人版图然将来受美帡幪当自此始古巴土人之所以思变者由西班牙政繁赋重人不堪其忧故思有以脱虎苛久矣第兵力不足以敌其大外援久未得其人隐忍以至今日一旦揭竿顿起变出非常想古巴土人必抵死不欲再受西班牙统辖美国因其解体乘势利导西班牙其奈之何溯西班牙自属土沦亡后美洲内祗留硕果之存者一古巴岛耳美人欲其视若弁髦势不可也西班牙虽力不足敌美然挺[而](鹿)走险美亦寝馈难安若英法德俄起而议其后欧美太平之局得毋裂乎美洲无事欧洲强国孰敢觊觎若衅端一开恐亦狡然思逞盖美洲地土膏腴欧人垂涎已久美欲保美洲而杜绝欧人若保古巴以拒西班牙必反导欧人转生眈视而使美洲受无穷之患时事变更岂能逆料哉俄法德合盟近之则图英远之则窥美以强敌强以众凌寡天下大局不又为之一变再变耶前数日英京伦敦电报载驻西班牙美国使臣奉美廷命查探欧洲各国意见能许美国与西班牙为难否英相勉之法相拒之而驻德国之美使臣知不可与西班牙失睦致启兵戎不惟不将助古巴之事与德国政府相谈且力劝驻法驻西之两美使不可以此事商诸法国且当以优礼待西班牙然该国两使奉美廷之命而行恐美使不能阻止倘西班牙径遣使臣揭其覆瓿而责其悖戾美将何词以对讵西班牙廷臣意见参商各怀异志而计不出此上月二十一号西班牙议院聚会其外部大臣铁图安宣言于众曰议员萨夏腾论及美国以古巴叛党为战胜雄师一语词涉偏袒殊属非是武员潘多曰此皆由廷臣不知振作所致都察院某员疾声大呼曰姑勿以萨议员之说为论铁大臣怒甚拳击都察院某员仆地其时某员之子在旁助父反击铁大臣各议员中之素与铁大臣挟嫌怨者乘时而起大肆咆哮铁大臣被殴伤甚越时始苏旋缮折乞请开缺可知廷臣不和非国之福今用兵古巴日久不能敉平未始非因不和而致此也美国知西班牙不足与有为故欲助古巴乱党自立在美以为得计而英俄德法均有属土倘起而效法美之所为互相挑衅此风一开天下从此多事矣切思欧洲之国富强莫如英美[洲]之国富强又莫如美美因西班牙势力寖弱遂助古巴以抗之倘俄法德合力以为西班牙援手乘瑕抵隙以分美洲美果何策以御之耶即不然俄法步美后尘逐英出埃及又不然俄人唆动印人与英相抗俄从而收渔人之利何尝不因美国此举开其端吾恐欧美两洲必无长治久安之策也今各国频修聘问声言欲保太平实则各存顾忌之心各怀机诈之谋今俄法德三国谋合拒英显然若揭美若助古巴以开衅端则不特欧洲莫保太平即美洲亦受无穷之祸矣

　　论美国购还古巴岛
古巴一岛在南北亚墨利加两土联接之海湾间其地湾长内向横约有二千余里纵直则三四百里五六百里不等如亚细亚之台湾其初亚墨利加獉狉未启南北两土皆为土番部落各拥广土不与他洲相通古巴亦从其俗而荒秽过之盖自开辟以来海外诸土不若中国之代出圣人故制度文物一无所有而物产亦属无多土人猛鸷异常性复愚蠢猎兽为食剥皮为衣不知耕作不事蚕织数千年来风气不能自变然地脉之肥硗判于日轮附行之远近竟就北亚墨利加言之迤北荒寒土性瘠薄南境固极肥沃与亚细亚之中国十八行省相埒而古巴亦与海外之台湾无异以日球所行之赤道相去尚远既不若北境之在北黑道之间又不若极南之在赤道以下故天时和暖草木畅茂物产有特多于他处者惜土人无智能有地利而不知取耳西班牙于前明时大拓疆土驾巨舰以西行其时舟船之制不及今日之火轮但有夹板船泛于海中数阅月始抵亚墨利加之海湾得古巴一土土人见而骇走西人遂登岸相度留以经营开设埠头自是国中之船来者愈多而欧洲各国闻之亦先后踵至数十年顿成繁盛之区为海外贸易第一大埠各国乃由古巴附近搜寻新地因而亚墨利加两土为欧人所占而附连古巴之海地大岛及其余小岛亦日益垦辟广莫之土变为腴壤而欧洲顿成富强之国夫以数万里之土历数千年而转治于他洲之人此关乎气运之事也相传土人当西班牙初至之日哗然惊异疑为从天而降西人初不敢存喧宾奔主之意迨窥见土人愚蠢乃以兵力略定其地然其时欧人亦不知地球之形势骤得古巴以为至五印度故至今犹有小印度之称盖印度之名由西域诸回部传述至于欧洲欧西仅闻其名不知其处一旦探得海外之地遂欣然意足不暇计印度之在海东与在海西殊可笑也乃自明迄今将五百年西班牙之收利于古巴虽不若英人之辖北墨其利最大然飨物产之丰以致富强之效实惟此岛是赖乃前日西报所述现在美国拟将古巴全岛向西班牙购还愿出银一百兆已派员前赴西国商议在事者有前总统格兰脱等语此信若确夫乃知美国之振兴未有艾也夫古巴海外荒地虽在墨洲海湾而境土绝不相连且美之立国由于华盛顿以前则为英人所辖如古巴之于西班牙者亦阅三百年英人辖治墨洲其所利全在今之合众国若北境之荒地迄今日犹未垦辟可见华盛顿立国之后英实无所取于墨洲赖五印度之物产税银稍偿不足得失之相准然后舍美而使为自主之国美以立法之良故百年以来强盛遂比于诸欧然西班牙之有古巴实不关于英美争地之事即美置而不问于合众之势亦无所损何必索还乃得体耶顾美人亦有深意也大凡滨海立国者附近海地必有余地以成拱卫之势中国之台湾以为沿海门户之巨镇前明海警实惟台湾为逋逃薮海盗出入接应外寇最为可虑故　国朝收复全台当时犹有以贾捐之请弃珠崖之说进者而秉钧者以为不可日本三岛毗连国势褊小开拓之谋无可措手乃独不忘夫琉球借口夺取夷而为县可知国既滨海拱卫之势不可失也古巴属西班牙者已数百年美人不得以民争亦不能以辞说惟用银购还尚可与之商议盖美自华盛顿立国之后法度井然政教一新而西人之治古巴未尝竭意经营即如前十年中国初派钦使出洋查办古巴华佣一事所讯佣人供词均谓虐待无人理糖寮主人役使佣人有每日作工二十点钟始得休息鞭笞之惨不堪卒言佣人出洋本立合同写其年限乃有限满托故展缓者即如限放出者可以自谋生活而主人又以逃亡报官随地拘禁必使毫无生路不得还乡而后已即此一端而土人之狡悍性成西官之治理无法已可概见今美国忽创此议或有鉴于西政之苛而亟思改革以为地方造福与特未知西国享利已久肯以一百兆之故一旦恝然舍去否也

　　论美日失和事
美国与西班牙失和事缘古巴而起夫古巴之于西班牙久矣尝考西班牙古名爱斯卑利又名意卑利其曰意斯拜尼即今西班牙之译音也亦译日斯巴尼亚在欧罗巴之西南西界葡萄牙北背大西洋东北与法兰西接壤东南临地中海纵自北纬三十六度二十分至四十三度六十分约一千四百里横最处一千九百里最狭处八百二十里得地一百六十一万九千一百五十七方里视中国中等之省三通国分四十七省京城居其中曰马达利自中国隋以前属罗马唐之中叶属峨特后属回回野番各部分裂扰攘七百余里至明宏治八年西女主意撒盘耳时国始合一女主秉性聪颖有断时有渐那伐人名克利斯夫哥仑波者年十四善操舟比长业益精思地体既圆则欧洲之外当有旷土径至葡萄牙白其事葡王漫应之复至英法说书数上而卒不报乃至西班牙女主信之与以大舰三艘不数月探得古巴及意斯伯尼哇拉各国徙国人实其中继复行至阿美利加洲得墨西哥秘鲁智利等处剿抚互用尽为藩属其地多五金矿产西班牙因以致富国势日强奄有细细利沙耳代尼两岛及意大利之南省传至费立第二在明嘉靖三十六年以葡萄牙传位无人遂并其地暨其所属此为西国最强之时嗣后立举国奉天主教有不从者杀之回民四下奔逃数十万人资釜乏绝以掳掠为生盗贼于是纵横为商旅患而贸易顿衰而嗣王复好武频年争战养兵过多帑藏空虚国势日弱终为法士拿破仑所败自嘉庆二十二年以后阿美利加之各属不愿归附皆自立为国而古巴则至今为藩属现今古巴有自立之意而美人又从而主之西美龃龉由是而起夫古巴虽一隅地颇繁富旧分三省今改为六省其省会曰复槐恒共岛居民有一百五十二万六百八十四人内西班牙人九十七万七千七百九十二人华人四万三千八百十一人白人约一万人黑人约四十九万人电线长八千一百五十里铁路二千九百里土产以糖与叶为大宗常年进约一千九百四十四万两此系十年前之核算至今当有增无减故古巴为西国所必争无如美人从而左之恐美非西敌也前报纪美国驻东方各战舰久已在香港荟萃以便乘隙而动南下攻击小吕宋而飞猎边官探知美船举动亦整顿边防在吕宋港口置放水雷并添置六寸口大炮数尊扼守险要然闻西军因土匪之乱军火消耗现须添补否则恐难敷军中之用至于美国战船势力甚厚加以购买南山火船又购买新旗昌行之沙飞路火船目下美国在港之战船五艘皆已预备首途并闻美国明言开战之期当由上月二十三日本月初三日接伦敦电音悉美日已经开战屈指计之与美人开战之期止在此时而以两国之势力观之西班牙在力绌之时美国在富强之日古巴恐终非为西有惟美国自华盛顿永垂不准开拓土地之戒故美国与邻封罕开兵衅何今日于从事想古巴商务日有起色美人欲独专其利港报曾纪美国并无占踞土地之心祗欲阻截西班牙船不得侵扰东方美国商务而已在西方开辟土地之国以西班牙为最先而今乃日促一日恐此后商务更当衰败并有土匪在内作应西班牙必败于美人之手若无鲁仲连其人能出而解纷于其间则必至兵连祸结无已时也

　　论美班战祸
美班之战人谓在乎意中我谓出乎意外何则盖美自南北花旗之战兵连祸结者三年一旦大难削平民方喜兵气既消重见尧天舜日以故惩前毖后国中兵额无多且具独处一洲久不欲预人家国事班则自遭丧败国威既捐士气日凋故昔则御英御法而有余今则平一古巴而不足加以库帑支绌筹维艰之二国者似宜各保承平断不致以干戈而易玉帛即使苟有交涉不平之事亦应布告各国请为调停又何必相见戎衣务欲生民涂炭耶今者兵既开在海面交锋者已有两次一在大西洋一在太平洋刻虽美国捕水雷船为班国炮船所败而美在华舰队现已联穑并进往攻闽尼更得该处乱魁与之同行则闽地乱众必为内应此时此际班诚大费踌躇然则美若攻闽不难得手虽曰目前班之舰队亦已出口迎敌不俟其来惟其陆军心志张皇视乱党如虎豹一旦外攻内乱班将何以处此乎第美在大西洋西印度则不甚得力盖缘法意今虽声明为局外之国然而细观大局恐亦俟隙为耳美总统宣战之文上下议院均经批准英亦喜居局外早有明言故尝阻止美在科儿谋之水雷船不得他往以此而论美国水师队里水雷船大欠指挥班水师则水雷船甚形得力故往解夏湾拿之围者系以大队水师班廷先示美船三十日离他口岸美亦如之刻下美总统已设公署为核赏前后所捕敌船之员弁地步事因此次截获班船甚伙其最后所捕者即常州大西洋之巴拿马轮船也至云该船由纽约往古巴一言恐亦电报传闻之耳凡此情形悉属近来消息惟是吾人论事贵烛先几试详述两国盛衰沿革与兵力之厚薄民志之从违然后预将来胜败之机以作他时左券可乎尝考美利坚亦名合众又号花旗雄占北美利加洲北连英属加那大南接墨西哥海东西俱尽大洋纵约三千五百六十里横约七千三百里共得廿四兆九十三万八百方里立国之始无从考核惟知西班牙命科仑布探得新地欧人继之纷纷前往久之反客为主如英如荷如法分辟各部幅日广民志日开富庶之机亦蒸蒸而日上我朝康熙三十一年加那大法人又辟美之西南境及开英的爱纳蜜司雪彼诸部英人伎之乾隆十九年英军卒发法人大败遂收加那大及新苏格兰等其后十年英主若耳治第三在位政猛而苛拟在美国强增玻璃等税商民大怨虽经各部绅耆联监守大臣乞其转奏英王收回成命而王弗能谅且复胁以兵威至乾隆三十八年各部之桀黠者乘隙诱民思叛然犹未敢揭竿又二年政暴如民不能堪会众于费拉特费公举华盛顿为帅以拒英阅明年七月初四檄告诸部立为自主之邦不归英辖英竟无如之何听其所为且与立约此美利坚创国之情形也

　　欧洲战祸已亟说
自古本无长治久安之国叔世每生拨乱反正之才国固赖才而始安才亦因乱而益显欧洲之人才诚广矣欧洲之安闲亦久矣具卓识者试为之预事机觉前则战祸已萌今则战祸已亟殊未得谓持盈保泰遂可长享承平也何以言之我中国所谓人才者为其致君为尧舜之君泽民为尧舜之民大则论道经邦小则茧丝保障耳若欧洲则不然举凡束带立朝者无日不以富强为急务夫既欲富国必先强兵盖无兵不足以卫商也既欲强兵尤先富国盖无粮不足以聚兵也然而兵凶器也战危事也使以父生母鞠之躯而当弹雨枪林之地有不应弦饮羽肉薄血飞者哉是故有人核计三十年来欧州之民死于兵者不下三百余万吁谁无父母谁非人子忍使含灵负性之徒供我夺地争城之用草菅人命是诚何心而欧州之人才有不得不然者则曰为富国强兵计良以欧州诸国互相雄长互逞机谋此富则彼防贫此强则彼防弱势同骑虎有不得不然者在也时至于今战舰日增兵军日盛竭数十年之心力耗千百万之赀财始能炮利船坚兵强将勇苟其徒为防边之计不为拓地之谋西人虽愚断不出此然炮已利矣船已坚矣兵既强矣将既勇矣而犹引矢鸾弓未敢遽发者则以己固利炮而船坚人亦兵强而将勇为此审机观变尚待踌躇耳而今则何时哉俄通铁路于东方法辟口岸于滇省英人驻师于埃及美人助乱于古巴是诚控弦将发之时厝火积薪之候事机一至箭发火燃近年来西国人士静观时局旷览寰区无不栗栗然惶惶然一若战祸之开即在睫间者讵无所见而徒吃虚惊哉无已先乎俄俄地大于中国南与满洲蒙古相连及新疆黑龙江等处东南至珲春止与高丽毗连人民少于中国而能尽地力有李斯商鞅之风地虽斥卤沙漠往往用以致富国中广设铁路由俄京直达珲春顺治康熙间扰我北境用兵经年始画定疆圻咸丰季年复乘发捻之乱夺黑龙江以北乌苏里江以东旋于伊犁之役周折多端比年来节节侵占其心叵测可想俄之始念尚因土耳其之役为英所扼师船不能出黑海北是马首欲东今则时事日非前约已毁西伯里之铁路远接东方前建此路本限十年嗣因旦夕加工是以成之不日尝考附近西伯里五金之矿甚多如阿尔泰山译即金山东北两干纵横数千里山重水复处处有金俄人得此可裕利源兼以游牧山场牛马得所垦田运米各适其宜且路成则有北美利一带货物昔由轮船以达欧州今由铁路以往欧州其利悉为俄夺今者复在亚州之东屯聚水师营经口岸有事则调兵运饷朝发夕至一旦长驱直进何难成破竹之形英护印度而保南洋利权盖为此耳不知俄人心志即在争印度以复英仇倘果一着戎衣即足摇动欧州全局此俄之足虑者一也法国自为普挫三府之地不归废主之仇未复君若臣卧薪已非一夕一朝德亦晨夕堤防无懈可攻法人傍偟四顾自觉地无多有事疆场谁资接济因之数年前夺安南割暹土深愿广其土宇厚我赀粮今更开口岸于滇黔其志非小且观日前法京消息言有法日报论谓英德会盟于法不利法廷当早设法勿遽依从使成辅车之势等语以英德联盟则法人之在中阿非利加州者必将遭其屏逐而迹其报德之念夫岂须臾或忘哉德之卑相已老矣法之师旅已强矣此时不战兵日以衰年费巨赀恐诚画饼虽成败之数难知而势必出于一战此法之足虑者二也英近五十年得地之盛莫与比伦兹当志得意满之时似非远交近攻之日无如雄师雾集猛将云屯谁不欲为国驰驱立功异域是故埃人内乱越国请师英遂立发大兵为除小丑跳梁既灭戍卒不归而不知法之冷眼旁观早已仗言执义劝英早退驻埃之卒英人不顾法怒更深迩来添饷增兵磨拳擦掌一有触动如火自燃而况新开图暹之隙乎此英之足虑者三也美人立国未久地无多考其兵制平日额兵合马步炮计约二万四千名各项武营员弁则有二万五千零四员各处团练兵十万二千九百十二名团官九千二百七十八员若有战事调集民兵可得八百五十万名虽常年饷需无多而兵皆节制惟其独立一州之内素未轻举妄动有利人土地之心由南北花旗战事甫停因之偃武修文与民更始耳近因西班牙所古巴土民揭竿为乱欲叛西廷美即暗助军将衣许其为自主之国西人衔美潜以兵轮截获美船内载军火甚多系欲助与古巴者西官查悉立将美船人等尽数杀死从兹西美结怨日深两国廷臣各怀嫌隙夫美于西何怨于古何恩始之助古以拒西实欲古巴民感其恩或冀舍西而向美耳一子之错满盘俱输争锋对垒为患无穷此美之足虑者四也今日者不但战事萌而战祸亟矣孰主弭兵之会执牛耳而号列邦使欧州无限生灵不至惨遭兵革哉先事预防是在大国

　　论兵端相寻恐在于欧不在于亚
中国自开关通商之后君若臣之无用已为外人窥知所忌者人民之固志耳顾自中日之役华民多有为日向导且作朱序之呼者然则于穷檐聚之语时似有忠愤填膺拔欲泣但一为利所动即忘君父之雠比有兵端方自计便宜之不暇那有义兵骤起作仓葛之呼乎哉可知君既寡谋臣复庸懦而中原赤子又不以易有新主为嫌一无所凭何以为战其视中国之疆土如砧上之肉囊中之物也势所必然矣中国瓦裂以大势而论当为期匪遥若说国运未终天命未改此故自慰之说非鲰生所忍道亦非君上所乐闻也虽然兵燹之祸中国百姓尽可免之所忧者其所欧洲难保太平之局请将是说一为丰于饶舌可乎夫中国被窘非一国为然彼有所图此有所霸中国力弱志馁亦未必敢与为难求则偿之夺则与之而已既不相抗何至交馁此所谓中国不被兵祸但于各国分占之后必不相能也均以厚晋为嫌思有以兼并恐有因睚小怨即酿成大故者一山两虎且不相容虎聚于一处者乎将见各有所援亦各有所忌兵衅一起即穷黩而不可骤散则势均力敌不知解释于何时兵短则民补之恐蚩蚩者氓亦须执干戈以卫社稷此所谓欧洲或被兵祸也不宁惟是既各据中国土地则各自为政各护商权求其如昔时无所窒碍者将渺不可得行见心有所怨嫌疑顿生蛮触之争正念虑间所难免之事至亚洲大局或未能洗甲天河按而度之其惟日本乎日本于明治以来君臣粹励其不可一世之概已于韩事骤起之日可望而知然彼虽作自大之夜郎而他国视之固无有也中国业既瓜分豆剖无以瓦存则唇亡齿寒必波及日本而东瀛之祸将从此始矣然于华民无预也诚如是仍谓为中国无兵燹谁曰不宜则有酒盈樽有肉在其可行吾所好不作杞人之忧耶又非也同此含生又何忍视其涂炭用以陈陈相因之语为与国之有力者可为中国调停言之可乎夫高丽一小国耳于欧洲各大国固无所关涉也乃自中日战后俄欲得而庇护之势力所呈日本不便过问中山近魏无可垂涎论时事者方疑俄日之交或至有碍英亦因摈用该国人员之事怦怦于中与韩为难即争端未泯卒因敦好讲睦各释嫌疑近阅劳打电章谓俄日英之交殊无龃龉大局已定相好如初高丽无通商之利权英且为之奠定矧在中国为英贫富所关者与胡不仗义执词从中理处能保一日之宁静即保一日之商场似为中国谋实为一己计原不可隔膜视之也弭兵弥祸系属善心天地之德在于好生人能知之仰承此意天必眷顾有以玉成夫如是又何乐而不为以致欧亚两洲不保太平之局哉且人之恐以结怨为患者以无端干涉则人或反唇相稽耳若于己果有不便之处出而转圜即似抱不平仍有词以自解英国最计大局又君明臣良谅不为壁上观使向日通商之利权由兹渐阻也忆当德国据胶之日英国日报尚有谓此举为无足怪者而近日则悉反前词矣英雄所见大抵相同中国陆沈断非英国之福一再思议当知袖手旁观之非计者噫求人者畏人受人求者骄人中国以堂堂大邦乃作孺子之呼吁此种羞辱谁其贻之衮衮诸公其亦思之汗下乎哉
 
　 
卷五十四　外交部九　教案

　　猾夏之渐中西纪事
亚西亚洲之西曰如德亚国西方天主降生之国也天主何人耶稣也耶稣何以名华言救世主也其生以西汉哀帝元寿二年庚申凡在世三十三年宣扬教化五印度之人悉宗之及其教西行入大秦则欧罗巴洲之人悉奉之于是大西洋各国皆以天主诞生之年起数不自立年号也初西人奉释氏之教自佛灭度后六百年而耶稣生以为人生一大事首在敬天爰追寻初祖上溯鸿蒙判十字以定四方合气水火土四行之精肇生万物天外无神故无偶像旡祈祷凡立庙设位陈牲酒施鼓乐赞颂神名者皆外道也耶稣以天为父自称神子厌世上仙代众生受苦以救万世故其死也西人以天主称之然自唐以前不闻于中国迨太宗贞观间有大秦上德阿罗本远将经像来献上京太宗诏立大秦寺度僧二十一人世阅七朝当代宗之建宗二年有大秦寺僧景净述其缘起撰景教流行中国碑后儒遂以是为天主教入中土之滥觞唯其所贡经二十七部无可考而所贡之像则三一妙身一尢元真主阿罗诃又有三一分身景尊弥施阿则三一妙身之母碑中所云室女诞圣于大秦者也一时中国又有三夷寺大秦一也祅神二也末尼三也解者曰大秦称其国祅神着其所祀之神若末尼则西女之入中国者三教悉渊源于中国而祅神之即天主遂为西人假托以为彼教之流行中土盖千年于兹矣当大秦经像之既东也时又有为天方教者出于西印度之阿丹国主其教者曰穆罕[默](黔)德生于耶稣后六百年而辞世于隋开皇之十四年至唐而其徒日盛遂以回纥朝贡之期挟摩尼即末尼俱至京师私创邸第佛祠朝廷弗能禁其教专辟大秦故自回回教行而大秦之教遂替宋元以来寂寂无闻直至明万历九年有大西洋之意大里国人利玛窦泛海九万里至粤东又二十年始至京师中官马堂以其方物进献内有所贡天主及天主母图又有神仙骨诸物礼部奏言其自称大西洋人而会典无大西洋之名其真伪不可知又寄居二十年方行进贡则与远方慕义特来献琛者不同且其所贡天主及天主母图既属不经而所携又有神仙骨诸物则唐韩愈所谓凶秽之余不宜令入宫禁者也况此等方物未经臣部译验径行进献则内臣混进之非与臣等溺职之罪俱有不容辞者及奉旨送部乃不赴部审译而私寓僧舍臣等不知其何意乞给赐冠带还国勿令居两京与中人交往别生事端不报帝以利玛窦慕义远来假授餐给赐优厚卒不遣而公卿以下感重其人利亦安之遂久留不去卒于京邸自利玛窦东来其徒先后至者日益众时值历官推日食多舛乃有五官正周子愚言大西洋归化人庞迪我熊三拔等深明历法其所历书有中国载籍所未及者请令仿洪武初设回回历科之例许迪我等入局测验

于是西人之入中国者以推算为名而阴行其天主教法遂有王丰肃者居南京专以天主教惑众士大夫暨里巷小民间为所诱礼部郎中徐如珂恶之其徒又自夸风土人物远胜中华如珂乃召两人授以笔札令各书所记忆悉舛谬不相合乃倡议驱斥遂于万历四十四年与侍郎沈给事中晏文辉等合疏斥其邪说惑众且疑其为佛郎机假托乞亟行驱逐礼科给事中余楙孳亦言自利玛窦东来而中国复有天主之教乃留都王丰肃阳玛诺等煽惑众不下万人朔望朝拜动以千计夫通审左道并有禁令公然夜聚晓散一如白莲无为诸教且往来濠境与澳中诸番通谋而所司不为遣斥国家禁令安在帝纳其言是年十二月始令王丰肃庞迪我等俱遣赴广东听还本国令下久之迁延不行所司亦不为督发四十六年四月迪我等奏臣与先臣利玛窦十余人涉海九万里观光上国叨食大官十有七年近南北参劾议行屏斥窃念臣等焚修学道尊奉天主岂有邪谋敢堕恶业惟圣明垂怜候风便还国若寄居海屿益滋猜疑乞并南都诸处部臣一体宽假而不报乃怏怏西去丰肃寻变姓名复入南京行教如故朝士莫能察也自明万历九年至此皆明史意大里亚传文当明之季天主教入中国士大夫翕然从之者徐光启为首李之藻李天经冯应京樊良枢等相与附和耳为之润色其文词故其行日益广时又有西土汤望若者进天主书像图说朝士相与提唱援引于是自畿辅开堂蔓延各省京师则宣武门之内东华门之东阜城门之西山东则济南江南则淮安杨州镇江江苏江常熟上海浙江则杭州兰溪金华闽则福州建延平汀州江右则南昌建昌赣州东粤则广州西粤则桂林楚则武昌秦则西安蜀则重庆保晋则太原绛州豫则开封凡十三省三十处皆有天主堂以上据杨光先不得已书自明万历以后　国初康熙以前其教不胫而走矣大秦之名始见于范蔚宗后汉书传乃中国所称谓者大西洋人之不知也自利玛窦入中土得与徐光启交自谓渊源于东汉继以艾儒略得见景教碑遂援以证天主乃作西学凡一卷考其时代源流汤若望又述耶稣之神灵异迹及其受刑十字架上代民赎罪之颠末图写流布于是耶稣及天主之名遂大传于世国初之主持天主教者为汤若望其廓然辞而辟之者则杨光先也汤若望者大西洋人从利玛窦至中国以推步之学与罗雅谷并以崇祯三年奉诏供事历局徐光先奏请令其以西洋新法与中国大通历较其疏密纂修新法算书一百卷由光先进之于朝值干戈扰攘又牵制于廷臣之门户不果行十七年诏李建泰平三晋以汤若望随行任火攻水利遭甲申三月之变而止值我　朝定鼎若望遂以顺治二年至京师上书言新法有并进西洋仪器得　旨试行特命西洋人汤若望南怀仁入为钦天监官乃照西人新法造时宪书颁行直省

时有歙之新安人杨光先者世习畴人之学爰具呈礼科谓宪书面上不应用依西洋新法五字不报旋于康熙三年状告礼部摘其推算本年十二月戊午朔日食交会之误奏闻　旨交吏部审遂黜汤若望等授杨光先为监副寻转监正光先自以但明推步之理不明推步之数凡五请解职不许六年以推闰失实方请更正则宪书业已颁行即遂下光先于狱拟大辟秋审缓决乃议遣戍遇赦归自是复用汤若望南怀仁为钦天监正副官一时士大夫言天学者无不右汤而左杨光先自愤其先忧之隐不白于天下后世爰箸不得已书攻其教法其略曰自利玛窦入中国以来其徒党皆藉历法以阴行其天主教于中土今开堂京师宣武门外及各省凡三十窟穴而广东之香山澳盈数万人盘踞其间成一大都会以暗地送往迎来而棋布党羽于　大清十三省要害之地其意欲何为乎其日食天象验篇曰汤若望之历法其推验康熙三年十二月戊午朔之日食人人有目难尽掩也而世方以其不合天象之交食为准而附和之是以西洋邪教为中国不可无之人而欲招来之援引之自贻伊戚一尢论其交食不准之甚即准矣而　大清国卧榻之旁岂容若辈鼾睡从古至今有不奉彼国差来朝贡而可度越我疆界者不有入贡陪臣不回本国而呼朋引类煽惑我人民者不江统[徙](徒)戎论盖蚤烛于几先以为毛羽既丰不至破坏人之天下不已兹著书显言东西万国及我伏戏与中国之初人尽是邪教子孙其辱我天下之人至不可言喻而人直受之而不辞异日者设有蠢动还是子弟拒父兄乎还是子弟卫父兄乎卫之义既不可拒之力又不能请问天下之人何居焉光先之愚见可使中国无好历法不可使中国有西洋人无好历法不过如汉家不知合朔法日食多在晦日而犹高四百年之国[祚](诈)有西洋人吾惧其挥金以收拾我天下之人心如抱火于积薪而祸至之无日也其辟邪上篇曰天主教不许供君亲牌位不许祀祖先父母真率天下而无君父者也而傅会其说者曰二氏终其身于君臣父子而莫识其所谓天即儒者或不能无弊噫是何言也二氏寺观供奉龙牌是尚识君臣佛经言供养干辟支佛不如孝堂上二亲是尚识父子况吾儒以天秩天主教乎惟耶稣以犯其国法钉死是莫识君臣耶稣之母玛利亚有夫名瑟而曰耶稣不由父生及皈依彼教人人不得供奉祖父神主是莫识父子夫杨墨之害道也孟子拒之恐人至于无父无君今天主之为教也恐人至于有父有君呜呼妄矣徐光启以历法荐利玛窦等于朝以数万里不朝贡之人来而弗稽其所从来去而弗究其所从去行不监押之止不关防之十三省之山川形势兵马钱粮靡不收归图籍而莫之禁古今有此玩待外国人之政不　大清因明之待西洋如此习以为常不察伏戎于莽万一窃发百余年后将有知予言之不得已者

又其下篇曰问耶稣为谁曰即天主问天主宰天地万物者也何为下生人世曰天主悯亚当造罪其说言天始造人男女各一男名亚当女名厄袜以为人类之初祖祸延世世苗裔许躬自降生救赎于五千年中或遣天神下告或托前知之口降生期至天神报童女玛利亚胎孕天主玛利亚欣然允从遂生子名曰耶稣故玛利亚为天主之母童身尚犹未坏问生于何代时曰生于汉哀帝元寿二年庚申噫荒唐怪诞一至此哉夫天果有天主则覆载之内四海万物一尢非一天主之所宰制必无独主如德亚一国之理且既称天主则天上地下四海万物待以宰制今天主下生三十三年谁代宰制之天地既无主宰则天亦不运行地亦不长养而人物万类亦几息矣天主下生救世宜过化存神型仁讲让登一世于雍熙乃仅以瘳人之疾起人之死又安能锡一世之云礽以还造化之固有哉天堂地狱释氏以善恶分乃彼教则但崇事耶稣母子者即升之天堂不奉者即下之地狱使奉者皆善人不奉者皆恶人犹可言也苟奉者皆恶人不奉者皆善人不已颠倒赏罚乎谓佛堕地狱中永不得出谁则见之而耶稣生钉十字架则现身剑树苦海岂有主宰天地万物之人而不能自主其一身之性命乎以造化世界之上帝而世人能戕之戮之者乎剽窃释氏天堂地狱之唾余而反唇谤佛又援儒而谤儒历引六经之上帝而断章以证其为天主问其救世之功则以瘳人之病起人之死无论不足为主宰万物之功即以此为功则何如不令人病不令人死之功则更大也且利玛窦之书止载耶稣救世功毕复升归天而讳其死于王难汤若望黠不若利玛窦乃并其钉死十字架上图写而直布之其去黄巾五斗米之张道陵几何而世或以其制器之精而喜之或以其不婚不宦而重之不知其仪器精者兵械亦精适足为我隐患也不婚不宦者其志不在小乃在诱吾民而去之如图日本取吕宋之已事可鉴也诗曰相彼雨雪先集为霰又传曰鹰化为鸠君子犹恶其眼今者海氛未靖讥察当严揖盗开门后患宜毖使今日詈子为妒口毋使异日神子为前知是则中国之厚幸也夫光先既遇赦归行至山东为欧罗巴人毒死又以重价购其不得已书板毁之自钦天监复用西洋人遂为定例而汤若望南怀仁等皆以台职终卒于京邸于是西洋人之相继入中国者浸浸乎以推步入台为开堂之快捷方式矣

直省开堂之禁始于康熙八年是时钦天监复用西洋人又因南怀仁推闰得实奉　仁庙特旨许西洋人在京师者自行其教惟不准传教于中国及直省开堂者禁之然明季至国初各省私设之天主教堂未奉追毁而西人方以得自行其教恃为护符互相容匿于是开堂传教之风久而愈炽五十六年广东碣石镇总兵官陈昂奏言天主一教各省开堂聚众在广州城内外者尤多加以洋船所汇同类引招恐滋事端乞循康熙八年例再行严禁毋使滋蔓从之五十七年两广总督杨琳疏言西洋人开堂设教其风未息请循五十六年例再行禁止五十九年西洋人德里克以妄行陈奏获罪从禁锢雍正元年　恩诏赦归时闽浙总督觉罗满保疏言西洋于内地行教闻见渐淆请除送京力人员外俱安置澳门其天主堂改为公廨奏入得　旨远人住居各省年久今令其迁移可给限半年委官照看毋使地方扰累沿途劳苦二年十二月两广总督孔毓珣疏言西洋人先后来粤者若尽送澳门安置滨海地窄难容亦无便舟回国请令暂居广州城内天主堂有年壮愿回者附洋舶归国年老有疾不能归者听惟不许妄自行走倡衍教说其外府之天主堂悉改为公廨内地人民入其教者出之三年二月毓珣又疏言广东香山澳有西洋人来居此二百余年户口日繁至三千余丁请着为定额多者悉令随舶回国俱报可乾隆间西洋人私赴各省传教者日益众经湖广省查拏究出直隶山东山西陕西四川等省俱有私自传教之犯奏闻奉　旨交刑部审拟永远监禁嗣于五十年十月奉谕前因西洋巴亚里央等私入内地传教经湖广省究出各省传教之犯业据刑部审拟监禁第思此等人犯不过意在传教尚无别项不法情事且究系外洋不谙国法永禁囹圄情殊可悯俱着加恩释放交京城天主堂分居安住如情愿回洋者着该部派司员押送回粤以示柔远至意钦此以上据　皇清通考四裔门初大西洋人之入中国者意大里亚之人为多以利玛窦系其国人方以类聚也自新法之行其徒日广继以　国初许其设堂京师自相传教于是踵门受廛之辈皆以入京当差为名而推步之学亦惟大西洋人独擅之故欧罗巴洲之各国闻风而来足迹遂于天下然其在官之人则　国朝自有定制凡西洋人愿入监当差者准先赴澳门呈请然后由督抚咨送到部部臣查验得实留京效用自后即遵用　天朝服色安置京师天主堂内生于是馆死于是殡不准复还本国自传教者私往各省交结民人往来自便封圻大臣漫无觉察其知者又恐别生事端容隐不发因而此辈久居中土绘图测镜消息通虽　列圣怀柔示以大公不疑其别有不法情事而觊觎之渐萌于此矣维时英吉利之国王雅治者欲藉以通好　天朝乃遣其使臣　海修贡乾隆五十八年英使入都奉其国王表文求请贸易各并乞援俄罗斯往例遣人寄住京师未及传教之事意在驰禁以示中外一体华洋相安按表文无此语盖使臣在部呈请之词奉　纯庙敕谕尔国留人在京言语不通衣服殊制无地可以安置若必似来京当差之西洋人令其一体改易服色则天朝从不肯强以所难至于尔国所奉之天主教原系西洋各国向奉之教天朝自开辟以来圣帝明王垂教创法四方亿兆率由有素不敢惑于异说即在京当差之西洋人等居住在堂亦不准与中国民人交结妄行传教所请尤不可行英使礼毕告归　纯庙亦以礼遣之寻将赐答该国王　敕谕前后二道　颁付粤东疆臣载入档案以上据魏源海国图志所采粤中档案盖　圣人防微杜渐之深意也英国王所请不行复于六十年由商舶赴粤附具书币交粤督陈奏又于嘉庆二十一年再遣使臣修贡中国而其使臣初入粤东即争谒见仪注入　觐之日又以彼国素奉天主法无跪礼　睿庙郄其币而遣之自此始有觖望意而其求在中国贸易及寄居京师澳门等处之畜念不少衰一时私赴各省传教之徒希冀禁网稍疏益无顾忌其教按七日致斋入庙礼拜大都黑夜相传杂以符咒之说愚民被惑奸民乘之于是家供十字之架人持七日之斋蔓延各省不可究诘而白莲天理等教之变从此起矣

白莲教即末尼之支派唐人所称三西寺之一与大秦同入中国者也其后回回教至挟摩尼俱来故其教介于天主天方二教之间明之徐鸿儒乱山东已有白莲教匪之目至我朝乾隆之末　纯庙训政授受礼成是为嘉庆元年时则苗寇未平湖南四川教匪继起蔓及河南陕甘等省其教以白莲为名大兵且剿且抚凡八年而后定嘉庆十八年河南滑县李文成直隶大兴林清复以邪教煽动四省约期内外相应遂有是年九月十五日之变其教曰天理曰八卦首尾五阅月首从以次受擒而是时愚民被惑持斋诵经咒者率以七七为名遂有不跨十字架食豕肉之禁回教不食豕肉末尼宗之而不跨十字架则天主之专教与回部无涉方嘉庆中叶广缉白莲教匪时百相国龄总督两江缉得教头方荣升等先期鞫之堂下令从其教者但跨十字架复予豕肉一块吞之即可免死而方荣升及一女尼朱二姑娘者但求速决俾生西方乐土卒不肯跨食遂以越日正典刑方鞫是狱时先名宦公之在江实亲见之归语其事则是时天主教已入中土矣皆出自中土无赖之奸民藉拜会敛钱以聚众谋逆又以同财同色为其教法之纲领与传教之大西洋人无涉也然大秦回回末尼三教同源而其教法亦大略相等愚民受其左道之惑者转相仿效自立名目故自嘉庆以后直省教匪谋逆之案至今不息又自英人内犯其所刊耶稣书传布中土则奸民奉为枕秘壬寅议抚越三年而有佛郎西人在粤呈请弛禁部臣不敢诘于是各省会匪无不藉拜会为名归宿于天主之教驯至粤西起事金田结盟而其教益不可收拾盖履霜坚冰所由来渐者也

道光二十二年白门抚议成议内所列传教一言耶稣天主教原系为善之道待人如己自后有传教者渐至中国各省须一体保护地方官不得刻待禁阻等语然但言传教之人加意保护未尝许华人之习其教者亦一律宽容盖康熙八年以后之档案具在也至五口通商亦无许其增设教堂聚徒讲教之明文而白门议定自英人佛郎西弥利坚皆不与焉其后二国商船赴粤相继陈请佛郎西货船之至中国者少而私赴各省之传教者为多颇不便于中国之禁而思有以变通之二十五年佛郎西商船赴粤寻诣总督衙门呈称天主教劝人为善并非邪教请弛汉人习天主教之禁时相国耆英方任两广总督据以奏闻奉　旨交部议准海口设立天主教堂华人入教者听之惟不许奸诱妇女及诳骗病人眼睛违者仍治罪自此外洋人寄居五港口者皆设天主教堂按房虚昴星躔度之期以七日一宣教法洋商于是日停止贸易入庙礼拜谓之安息日遂以为当然海口人民不服其教者亦以此屡起衅端官吏调停中立而已咸丰八年天津之役英人纠集佛郎西弥利坚俄罗斯三国复请增定条约饬赴沪中由　钦派大学士桂良尚书花沙纳等至沪会商而佛郎西意在传教故其八内开凡法国人照旧约在通商各口地方或长住或往来应听其在附近处所散步动作毋庸领照其上文言领执照者专指通商之船只言一如内地民人无异又十三内开凡按第八条约入内地传教之人地方官员务宜厚待保护凡中国人愿崇信天主教而循规蹈矩者毫无查禁皆免惩治向来所有或写或刻奉禁天主堂各明文无论何处行宽免时因广西西林知县张鸣凤将佛国传教之马神父神父者法人尊其教主之称论法处死由该国控诉入京并请于续增条约将西林知县革职缘由知照该国大臣载入邸报自此传教习教之徒虽在华民亦张胆明目恃外洋领事为护符益弁髦官吏矣

沪中议定维时钦差大臣桂良等方奏请　圣裁令四国使臣先后入都换约未几英人以背约闯入大沽口毁我防具遂有踰年五月之师西人败归沪议亦寝而外洋已将奏准天津新议刊入西人通书中十年英人由天津入寇　上狩滦阳恭亲王奕欣留守京师遂于是年九月十一十二十七等日与英法等国交换和约又于天津新议外续增若干颁示各省督抚将军遵照办理于是法人又请增补专谓应如道光二十六年正月二十五日　上谕即行颁示凡各省军民人等传习天主教许其会合讲道建堂礼拜且将滥行查拏者予以应得处分又将前禁天主教时毁为公廨之天主教堂坟茔田土等件应即查明交还法国驻京之使转交该处奉教之人照旧收执并听法国传教之士在于各省租买田地房屋悉由自便等因当八年沪议甫定法人即于其年之冬以传教为名游于江浙间或数月或半年皆与大吏分庭抗礼至是奉到新议条款许其传教各省及交还旧毁之教堂地基等件于是法人前赴总理衙门请给护照游历各省一时华人之从教者恃外洋为护符藉以凌虐军民胁制官吏复　奉上谕总理各国事务衙门奏习教人众请分别良莠饬令地方官妥为办理等语据称法国条约内载天主教劝人为善业经准行惟近来各省习教之人与不习教者往往彼此龃龉嗣后各省地方官务须查明根由持平办理如习教者果能安分自爱自当一体抚字倘或倚恃教民作奸犯科亦必照例治罪等因时则有湖广江西拆毁教堂之役详后卷中此天主教兴废之本末也

　按西人新法入中国汤若望罗雅谷等已于明季供事历局而　国初因之然台官之狱一时士大夫欲讲求中西同异骤擢西士入台遂为畴人子弟所集矢先师汪衡斋先生莱以嘉庆戊辰入　国史馆纂修天文时宪志其稿本藏于家予谨阅首卷即及杨光先与汤若望交讼事至其不得已书之大略具见于王渔洋池北偶谈及阮仪征畴人传中后在新安又得其残本读之窃谓争新法者不过沿明季门户之见偶摘其日食交食之谬即起而攻之不足以关西人之口而夺其气惟光先自谓明理不明数五请解职未尝以推步自许也言中国可无好历法不可有西洋人亦未尝极诋新法也若其著书自称不得已比于孟子之距杨墨是则光先所攻攻其西法非新法也其言孟子之距杨墨恐人至于无父无君今天主之为教恐人至于有父有君可谓辞严而义正矣光先讼不胜卒为西人所害后来言推步者遂谓其于天学全无所解比之妄人乃至王尚书阮相国采录其词亦以此为中西争新法之关键岂得谓知言哉夫其苦口危言不幸亿中伏莽有先几之识开门无远虑之人封疆大吏不务绸缪当国老谋视同癣疥遂梗祸阶于今日反推先觉于畴人良可慨已今英吉利要抚白门欲弛传教之禁不数年而佛兰西在粤陈请遂并华人之习教者而亦弛之部臣不能援引档案以间执其口而鳃鳃焉惧误抚局从权照覆不知当　国初时西人之在京师者　仁庙许自行其教不过示以戎柔远之至意所谓修其教不易其俗齐其政不易其宜乃我　朝不欲以中国之教强外邦而西人乃得以外邦之教煽中国是贾生所谓倒悬之势也然则光先所论固已烛其几于二百年之前矣当雍正元二年间因闽粤督臣请毁天主教堂拨为公廨时有湖北黄冈吴德芝记其事云自西洋人设立天主堂细民有归教者必先自斧其祖先神主及五祀神位而后主教者受之名曰吃教人按一名与白银四两榜其门以赤纸上画一长圈中列十字架刀锥钩槊皆具或曰其所奉神以磔死故门画磔器也每月朔望男女齐集堂中阖门诵经至暮始散有疾病不得如常医药必其教中人来施针灸妇女亦裸体受治死时主者遣人来敛尽驱死者血属无一人在前方扃门行敛敛毕以膏药二纸掩尸目后裹以红布囊白衣胞纫其项以入棺或曰借敛事以刳死人睛作炼银药生前与银四两正为此也故死时若不使闻知不听其敛法者谓之叛教即令多人至其家凌辱百计权四两之子母而索之穷民惑于此每堕其术中而士大夫之嗜利无耻者皆几其炼术可得相与尊信之称之曰西儒而其主如所在地方必与其长吏相结厚馈遗有事则官长徇庇之以故其教益张所刻口铎一书其说极狂悖工绘画虽刻本亦绝一帧中烟云人物备诸幻态而寻其理皆世俗横陈图也又能制物为裸妇人肌肤骸骨耳目齿舌阴窍无一不具初折如衣物以气吹之则柔软温暖如美人可拥以交接如人道其巧而丧心如此

康熙中黄冈令刘公泽普深恶之议毁其庙逐其人胥吏有从其教者惩以重典不旬日而上官檄下反责以多事盖钱可通神也雍正二年浙江制府满公名见上上言其恶朝廷纳之礼部议覆奉　旨西洋人除留京办事人员外其散处直隶各省者着该督抚转饬各地方官除起送至京效用人员外余俱遣至澳门安插其所造天主堂令皆改为公廨凡误入其教者严为禁谕令其改行如有仍前聚众诵经者从重治罪地方官若不实心禁饬或隐藏不报如之三月奉通檄尽逐其人以其堂为义学公所百年污秽一旦洗濯因喜书其事如此按此书见采于梁中丞章巨所著浪迹丛谈言此事在雍正初至今刚踰百年而其焰复张甚为可恨云又魏源海国图志天主堂条下云查西洋之天主不可知若中国之天主教则其方入教也有吞受丸药领银三次之事有扫除祖先神主之事其同教者男女共宿一堂之事其病终有本师来取目睛之事凡入教者给银一百三十两为贸易资本亏折复领领至三次则不复给仍赡之终身而受教者先令吞丸一枚归则毁祖先神主一心奉教至死不移有泄其术者服下药见中有物蠕动洗视之则女形寸许目如生诘之本师曰此乃天主圣母也入教久则手抱人心终身信向不改教矣凡入教人病将死必报其师师至则妻子皆跽室外不许入良久气绝则教师以白布囊死人之首不许解视盖目睛已被取去矣有伪入教者欲试其教乃佯病数日不食报其师至果持小刀近前收取睛其人奋起夺击之乃踉跄遁闻泰西中国铅百斤可煎纹银八两其余九十二斤仍可卖还原价惟其银必以华人睛点之乃可用而西洋人之睛不济事也按默深所论与黄冈吴君大略相同而吞受丸药则传教者得手之初恃此以为左券之握盖药性初发状类癫狂因有劈毁祖先神主之事迨药性既下则心如魔醉不但礼拜吃斋乐于从命即使裸体受辱亦所甘心是则所谓手抱人心终身不改必有妖物凭之者矣又闻传教之士周历各省凡深山穷谷靡所不至有不信其教者则于其入堂讲劝之际暗使此药于茶饵中不踰时而本性潜移皈依不二矣至同教男女共宿一堂何以有黑夜传情之事则以本师预目其妇人之白者临时投以药饵受者不悟而吞之能令有女怀春雉鸣求牡盖即世春方之品正所谓鸩可以为媒者也然则部议所云奸诱妇女诳骗病人眼睛者不能拔其传教之根株而举此暧昧无凭之端以示惩警是犹闭男女于一室而禁之交媾遇屠人于市中而劝之戒杀岂非掩耳而盗铃者欤

　汉之黄巾五斗米其教匪之滥觞乎明之白莲无为其天主教之伥使乎我　朝干嘉之际直省教匪公行一时传其教者谓之七七教而考其教法则不出吴魏二君所记之数事是虽未尝操入室之戈而卧榻之旁已被西人鼾睡矣自英人请立传教之条佛人请弛习教之禁于是各省拜会无不藉天主为名即非天主教者亦假托之粤西军兴则有冯云山洪秀[全](泉)杨秀清等共结金田拜上帝之会谓上帝为天父谓耶稣为救世主又杜譔赞美经谓天父鸿恩广大无边不惜太子遣降凡间捐命代赎大都剽窃耶稣书中说以诱民从之愚民令每饭诵之迨咸丰三年粤匪攻踞江宁则有上海不肖之外洋领事欲藉以徼利径乘舟由海道至江宁与之联教通款遂酿是年八月上海刘丽川之案时又有粤东红棍贼者据曾中丞望颜奏折内言近来粤中大吏不许人提及会匪二字因而该匪等毫无顾忌谓大宪并不禁人拜会我等乐结得拜遂至蔓延通省及于广西今竟祸连吴楚当二十四年有外匪来至臣籍之香山在于港口隆都各乡诱人入会始犹数十人于夜间结拜后则千百为行之白昼其结拜之处凡有路口俱用枪把守以防官兵围拏凡入会者每人敛钱三百其党引得一人入会者则分钱二十文其已结拜后再看人结拜者谓之看戏亦得分钱十文结拜之时设一纸帐城城上所供未知何牌位旁坐一白衣白帽者谓之亚妈入会之人俱穿刀门而入跽听亚妈教授隐语各以缝针针其指头出血血水一锺各饮一口亚妈乃高声念悖逆之语众皆齐声答应而起云云按西人崇事天主有亚尼玛之学亚尼玛者华言灵性也天主之母曰玛利亚义亦如此此皆袭西人之唾余而张皇其教法者至血水一锺各饮一口其应如响此必杂以符咒方药如传天主教者吞丸一粒即终身信向类也予以为必有灵物凭之者以近年之所见知之当壬寅抚议定后踰年而发棺之狱起徽宁一带惑形家言久厝不葬猝传其事相与戒严然其所发皆新丧衣物无所取惟死者之脑辄遭斧凿疑其取脑髓也一时乡里无赖之徒遂乘其间以发富家贵人窆圹窃其珠玉襚衣乃有歙县程侍郎及泾县潘河帅之先茔事发奏请勒限严缉而残尸之真盗无所得时大吏通檄各州县以为青莲匪党然绝无左证阅三年而有浙江萧山小儿之案方其急病而死数日之间传染数十家无识之者有某户偶寻视其小儿瘗处被人掘发斧其脑骨传之比户无不皆然方悟其为妖术也贫家小儿嬉于门外有过者投以瓜果寘鸩其中有顷小儿晕仆在地适有善医者过视曰此谜药也儿实不死奈何弃之遂传解谜方如其法急救而苏者全活无算然一二月间流毒南北各省及于畿辅辇毂之下御史奏请严缉而各州县系狱鞫治者率多流佣走丐卖方操卜之徒即偶有刑逼认供者亦卒不能得其情实予意邪教中符咒方药欲藉人身精气之灵而脑中之髓又其精灵之最聚者此辈以左道惑人预为魔蛊之用初取新死者之髓不验乃谋取其生者故以谜药投之小儿使其醉不至死待其弃之漏泽则如探丸囊底得珠颔下不啻取诸其怀而生致之矣然操其术行数千里而不败露者岂真鬼蜮之技能遁其形而胥吏因缘文网疏纵欲以图猛虎于决蹯之后制螫蛇于断腕之时不已难乎此道光二十六年事是年当丙午阳亢之运又其事起于午未之月予以告里中父老谓东南数年之后必有大狱未几而粤西告变矣西人自弛禁之后传教入中国者佛兰西之人尤多近年来始有传其取婴儿脑髓室女红丸之事播入人口盖又于天主堂后兼设育婴会也道家修炼其下者流入采补此固邪教中必有之事附记于此

　　　附西人教法异同考
　佛灭度六百年后而有耶稣是为天主耶稣治世又六百年后而有穆罕默德是为天方教此三教之先后消长升降于西土者也佛生于中天竺而天主天方皆生于西天竺此三教者皆在亚细亚洲之界与极西之大秦无涉也然佛教之行自西而东故由天竺而至中土天主教之行自东而西由波斯而入大秦若天方者值罗马之衰遂并其东土之西印度诸国自立一教有不服者辄以兵胁之故始行于葱岭之东西遂及于震旦之南北惟欧罗巴人与之为仇故二教虽并踞西土已分水火之局而考其所自来则皆婆罗门之支流余裔也佛经有波罗门天祠斥为外道而唐陈元奘使域西经历各国之奉祀天神者皆以为婆罗门种是其教起于佛氏未出以前而再盛于佛教既衰以后若天主之变至为天方则又其最后者观其削顶留须七日礼拜与夫分水土为地体之二行作十字为天方之交此其拾天主教之糟粕且不必论而合二教之书论之天方古史称阿丹为治世之初祖传二千年后洪水泛滥有大圣努海受命使其徒四方治水云云此全袭泰西创世记中语曰阿丹治世即记所云天遣亚当下世肇生人类者也曰努海治水即记中所云挪亚避洪水之难率其子孙散处四方者也摩西本以色列之族为耶稣之远祖而以其受十诫于西奈山则言阿剌伯亦本之西奈山在阿剌伯境内回部之首也波斯本条支之地为回部之祖国而以为大秦经像之所自出则言景教者亦宗之至考其渊源之所自则二教实皆本耶稣而言天方者独讳之盖天方之教起自尔撒至穆罕默德集其成故回人以尔撒大圣穆罕默德为至圣而尔撒之生正与耶稣并世吾友俞理初正燮谓尔撒者即耶稣之对音余为之证以天方古史言阿丹传施师师传努海海传易卜剌欣欣传司马仪仪传母撒撒传达五德德传尔撒尔撒不得其传六百年而后穆罕默德生西人纪年以耶稣之降生起故回部纪年以默罕默德之辞世起数梅宣城据回回历以推穆罕默德辞世之年在隋文帝开皇十四年甲寅上距汉哀帝元寿二年庚申天主降生正合六百年之限是则尔撒耶稣之非二人毫无疑义理初又引回人干尔塞经塞与撒音之转言尔撒圣人者亦阿丹之后立教敬天为主传徒繁盛战胜攻克或通其妻求异术尔撒告妻畏人缚发妻于是夜暗系其发仇至遭擒便被杀害其徒愤天不垂佑乃奉天主不复事天云云此与汤若望所记耶稣被害钉死十字架上同一无稽之野语而被擒死于非命大略相同其时已称尔撒为天主尤是一非二之确证盖自二教既分驯至数典忘祖同室操戈于是西人主耶稣而奴尔撒回人主尔撒而奴耶稣实不悟其为一人即有知者亦讳不欲言乃自于其六百年一语供证确凿然后知天主天方固自一家眷属也杭世骏续景教考既混天方于大秦钱大昕跋景教碑尾谓耶稣生当隋开皇之世又误以穆罕默德辞世之年当之总缘二教争胜皆援唐碑景教之文故考据家不能别其同异要知天主本非大秦之产大秦亦与回部无涉此不足与之辩但据其后来之教法论之则天主教固拾佛氏之唾余而天方教又拾天主之唾余也非独二教自分门户即天主本教欧罗巴人所奉亦不尽同其总名曰克力斯顿教后遂演其派为三一曰加特力教即旧天主教今意大里亚佛兰西等国所行者是也一曰额利教今俄罗斯所行者是也一曰婆罗特士顿教士顿即斯丹一曰算滩皆转音对音也今英吉利荷兰弥利坚等国所行者是也婆罗特士顿者英人谓之耶稣教始于明时日耳曼人路得所立遂与天主之旧教分今英制国主将嗣位则大臣咸集巴厘满衙门会议必新主背加特力教而崇婆罗特士顿教乃共立之然则天主耶稣以一人而分二教遂亦如水火柄凿之不相能此又何说故曰六合之外圣人存而不论可也

　　江楚黜教中西纪事
西人之入中国也藉传教游历各省则出之法兰西者盖十之九自壬寅议抚通商越三年而法人在粤请弛华民传教之禁部议允行具详第二卷中己未天津议抚载入法约第十三款内然与在粤所请大略相同迨十年换约续增第六款内开华人无论军民有传习天主教会集讲道建堂礼拜者地方官不得妄行查拏违者予以应得处分又将前谋害天主教时所充之天主堂学堂坟茔地方等件应赔还法国驻京公使转给该地方奉教者并任法国传教之士在各租租买地土建造自便等语查旧档康熙雍正间因西洋传教之风日炽大吏请申康熙八年直省开堂之禁奏请各省及粤东外府县之天主教堂悉撤为公廨历经查办在案法人所索赔还之地基盖即指此而中国传教之奸民互相煽引滋扰无休江西抚州门外有法人在义冢之旁租赁房屋一区常以黑夜传教亦不敢自立教堂名目其它如抚建袁瑞临吉等处亦多似此惟吴城东菜园地方设立教堂多历年所道光间新建知县某援禁撤毁嗣又于望湖楼下改设一区咸丰五年水师统领今兵部侍郎彭玉麟复率兵勇毁之以其地为龙王庙时天津新议未行法人及传教之士不敢阻也京师换约之踰年法人请赴各省传教由总理衙门给与执照有法士罗安当者来至江右舟泊九江遣其副方安之赴省向南昌府衙门呈递照会约期晋省时江西巡抚毓科会商善后总局派委予及前署德化知县张国经充接伴使前赴抚州门外晤方安之方固广东南海县人也据称罗教士现已自浔起程带有总理衙门咨文面见大府商请一切事件并据方安之称省城内快子巷有法国新置一区以为育婴公会内养女婴十余人请入视之约以暮归禀之大府诺焉时十一年十一月也踰月十八日罗安当至省由方安之先期照会请代通报爰稽张令会同南昌新建知县约相见于公所罗行免冠礼遂同入城自抚军以下皆按平行礼接待坐间面呈恭邸咨文一角则赔还吴城教堂事也时已岁暮法士请在城内育婴公会过年抚军许之初罗安当将至江抚传询相见仪注予因检天津新议法约第四内称两国官员办公人等因公往来各随名位高下准用平行之礼法国大宪与中国京内京外大宪公文往来俱用照会法国二等官礼等语与中国省中大宪公文往来用申陈中国大宪用札行其两国平等官员照相并之员详其文义所称彼国大宪指全权公使而言中国京外大宪指京师之王大臣及外省督抚而言若所称二等官员则彼国之总领事及正副领事以下也又检英约内开该国正领事与中国道台同品副领事翻译官与知府同品凡衙署相见会晤文移均用平行礼又英人在沪照复桂相援法国二等官员类推领事官既与道台同品总领事应与藩臬同品今统核二国之约必彼国有全权官衔者始得与京内之王大臣互外之督抚平行明矣查罗安当不过彼国一传教之士本无官职可比例而据其前次来柬称海国总理江西传教事务则与现在九江领事自称总理江西通商事务者同九江领事既与九江监督同品来往文移悉用平行仪注则其行文抚宪须用申陈与道员行文抚宪之称详称禀者同而其来往谒见亦当如司道见督抚之仪辕门外下舆由角门进督抚迎送如见司道仪今罗安当比照九江领事官例已属优待谨摘录条约缮具清折呈送核行等因抚军是之及罗至省二次柬内忽增入代理全权大臣字样予方请中丞驳回而中丞已传谕升炮开中门如督抚相见之仪江省绅民闻而骇之罗既出有识之曰者此二十余年前潜匿庙巷中庙巷即其旧天主堂地名被前抚吴文节公驱逐出境者也又有识方安之者以为即江西之抚州人适罗安当携其传教告示请饬地方官张帖众议汹汹踰年而难端作

当法人之请领执照也分遣传教之士游行各省将至楚楚南长沙湘潭一带传教之奸民相与夸耀其事以为吐气扬复见天日楚之绅士闻而恶之乃譔为公檄议出天主教有畀屋居住者火之有容留诡寄者执之有习其教者宗族不齿子弟永远不准应试大谓其藉宣讲为名裸淫妇女设女婴之会采取红丸其它种种奸恶描写尽致流传入江正罗安当持照赴省逗留不去时值试期将及江省巨绅大集于豫章书院则有告归之翰林院检讨夏廷在籍之甘肃臬司刘于浔等将楚南公檄鸠赀付梓一日夜刷印数万张揭省城内外通衢法人闻之请诘主会者同治改元江抚内召受代者为沈幼丹中丞葆桢未至督粮道李黻堂观察桓文恭子也时方升任藩司护抚篆乃以五日京兆辞迨中丞至赴愬不面往拜矙亡于是教士益失望而时值南昌郡试之期学使之按临者亦及焉二月十七日予在郡署校阅日晡王霞轩太守必达南昌孙雪筠大令家铎急走语予曰顷见外间揭帖期以明日午刻拆毁天主堂教倘激而生变非但地方官未便即委员亦未便也予曰为之奈何二人曰检讨主讲豫章虽不预谋可以止之予曰检讨日饮无何杜门谢客惟儿子识其小阮数人请往觇之归寓呼儿子策骑疾去甫出门而罗方之谍者至告曰婴堂已被主人幸无恙今疾趋出抚州门矣然女婴已失势将及城外教堂不识能保全否也予乃借张令亟趋郡署则两首县皆在焉遂回诣快子巷除育婴会被毁外又拆从教之店屋民房数十间漏初下城门已扃归告中丞中丞叹曰西人逞志于我久矣不虞吾民之藉手以报也虽然办理不善之咎我辈自任之幸勿作缉捕论也爰据实入告自请严议而地方官及委员之接伴者皆不及于劾典十八日再毁法国城外之旧天主堂又毁教士坐船一只皆夜毁之也罗安当之逸而出也与方安之分道而走方至瑞州罗至抚州中途息于从教陈姓之宅是日予探得城内及城外散失之女婴共二十余人皆在南昌之荏港与进贤接界盖教士之谍者告之也予以语雪筠曰女婴之在荏港有乳妇领之将送至抚州该洋人育婴会中然省中事起沿途皆以逐天主教为名若女婴被彼固何罪尤恐教士之有以借口也雪筠乃选派妥役自茌港截回逐名点验连乳妇共二十七人以舟送入抚州果有南昌进贤两界之居民以搜[捕](补)罗安当不得连劫陈姓数家罗逃入浔由浔至沪遂达总理衙门旋准恭邸函致中丞意欲仍照赔还完案议以五千两偿其教堂婴堂及酌贴从教被毁之房屋中丞派委予至浔回议而罗安当闻委员将至避入上海由上海总领事控诉该国骇京公使来文内称连年各处被亏及现在省城进贤两处房屋器用经典等项共计估值七万两又欲索抚州门外之丁家山及九江西门外之琵琶亭空地以备该国教士随时建造房屋教堂坟茔之用交罗安当承管由总理衙门咨照在案踰年罗安当方安之复乘舟赴省理论方泊滕王阁下见河干竖一大旗禁止法人入城随有抛击砖石飞中其舟始解缆下驶中[丞](氶)派员前往谕以迅速赴浔由九江关督会商办理其人始稍稍敛戢卒以二万金议结完案又索九江城外琵琶亭空地若干亩即美界外之余址也法人在浔既无贸易亦无领事而以传教兴波占立马头余地故英美二国商人亦阴惎之谓其为不商不贾之游民皆约中游历二字启之也

方教堂事之发也江省绅士以由揭帖公檄转相号召遂为拆毁者口实相与汹惧嗣闻江抚办理此案不株连绅士不牵涉地方官乃由检讨夏廷呈送骨殖一包铜管一具血膏一合向江抚面称骨殖起自该洋人教堂院中铜管系取睛所用血膏系婴儿精髓合成中丞以其言多不经亦无根据发交南昌府县查办经南新二县按蒸检法检验该骨数具并无伤痕其铜管血膏似系外洋之物亦不识其所用因详称奉发各件在该绅等虽非确有所见而地方官实已先有所闻除骨殖业已验明应无庸议外其铜管血膏究系外洋所用无从辨认一经传播便骇听闻亦似非无因而起应将原件缴呈请即咨照总理衙门转向驻京法使查诘咨会来江以释绅民疑团以敦中外和好等情由江抚咨行在案继以此案仍照赔款议结其事遂寝
  </div>
  <div class="pagination">
   <a href="皇朝经世文统编_page158.html">
    上一页
   </a>
   <span>
    ...
   </span>
   <a href="皇朝经世文统编_page154.html">
    154
   </a>
   <a href="皇朝经世文统编_page155.html">
    155
   </a>
   <a href="皇朝经世文统编_page156.html">
    156
   </a>
   <a href="皇朝经世文统编_page157.html">
    157
   </a>
   <a href="皇朝经世文统编_page158.html">
    158
   </a>
   <span class="current-page">
    159
   </span>
   <a href="皇朝经世文统编_page160.html">
    160
   </a>
   <a href="皇朝经世文统编_page161.html">
    161
   </a>
   <a href="皇朝经世文统编_page162.html">
    162
   </a>
   <a href="皇朝经世文统编_page163.html">
    163
   </a>
   <a href="皇朝经世文统编_page164.html">
    164
   </a>
   <span>
    ...
   </span>
   <a href="皇朝经世文统编_page160.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
