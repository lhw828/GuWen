<!DOCTYPE html>
<html>
<head>
    <meta charset="UTF-8">
    <title>皇朝经世文新编 - 第 40 页/共 101 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇朝经世文新编 - 第 40 页/共 101 页</h1>
    <div class="content">
　　人工与机器论　　　　　　　　　　
美人阙名

以机器为工人之仇敌自昔然矣迄今制造日新而袭是论者踵相接出一新法可以裁省人工若干姑置不问而必悬为之禁曰一厂兴众工废当纺织轮车收乂缝纫排印诸机器初出之时无不执是说以相阻挠彼其自命为先几妄矣而或罪以造言亦苛也直一无真识者耳知利赖之偏者而忘其普者耳故织机一而可兼数工工必怨曰是夺我织工之业也不知布价廉而用者广用广则需工奚啻十倍初史退分生轨铁路驾火车便行旅利挽运而向之恃车马旅以为生者哗然曰是夺我口中之食也无几而食于铁道者国中人以百万数转运速则制造益多而暗中所增工业又十百于此佥知爱利亚豪其缝纫器与缝工较一以当五而昧于综核者又鳃鳃然虑千万缝工之失业而今不且多于无缝器之时乎是皆信而可征有册籍可稽者也大抵新法机器其制物也纵以速且多而价愈廉至夺一人一业之工而所增者恒五十倍近今街谈巷议见国中贸易之衰失业之众归咎于机器之夺人工信乎否乎我纽约国人当愚不至此吾不敢与当世争公是公非但不忍坐听机器被诬机士见阻则吾讲学会不得不辞而辟之以期有利于国人顷者某当道复以机器夺人工之说宣言于众殆欲使众无知者如昔日之毁维忒南纱厂至毁其半乎机器原所以代人工代之适以废之不废亦无为贵机器矣然而废者一而用者十他业之缘是以兴者且百焉且同一佣也而佣于机器者值多倍蓰同一物也而物以机器者价少倍蓰因之男女百工富于曩日者倍蓰而衣食起居侈于曩日者亦倍蓰非不知自有机器而物产价值异于古昔每行一新法而百工之操作顿变其故常有如某邑街车舍马之用而用电于是善诬机器者抵巇而言曰曩之为马蹄铁者释其手中锤灭其炉中火而嗟咨改业者且二百有九人此二百有九人者诚为可悯而彼发电力御电气与夫造作缮缉之人多于失业者数十倍而美利亦数十倍独非犹是工人也乎故增一新法即增一丰美之生涯其为工之母也必矣而又举国之人皆便利之此独不可喜乎使无新法抑何以跻吾国于文明而臻工商之盛业第使无火车之络绎彼作力役者将何由朝出暮归散处于近郭之居高塽之垲以享其有生之乐近今五十年服用之华阅报之易几于人手一报而知识日开此独非隐受新法之福者乎就令新法有害害于一人一业一时一处而已矣其普永久之美利亦大足以相偿云前十年商务之盛已极至前四年而商务渐衰至今已极其源甚深非可以寻常之法补救之必如吾党所见到者乃可畅行畅行于将来可于既往操之券也如第归罪于新法之增添吾得预为之判曰以今日机器创新之盛赫于合众国之史册者往日不受其诬他日亦不受其诬也

　　书工商核给凭单之例　　　　　　　　　　　　　　
薛福成

西洋制造之精以汽学重学化学电学为本原人人用力格致实事求是斯其体也国家定例凡创一器者得报官核给凭单专享其利斯其用也夫开物成务之功如火轮舟车暨传电炼钢诸大端非一人一时智力所骤致必有集众能研绝学穷年累世始获变通尽利者其用费则虽斥私财贷巨债而不惜也其用力则虽积祖孙父子之创述而不倦也国家既给凭单之后凡购物之费大较制器价者什八创法价者什二故或有以窭人崛起或家财素裕因攻新艺而致贫困俄复富儗王侯者其君若相必从而宾异之旌以显爵如是则虽积数世之耗财竭智有所不惮矣中国则不然此兴一艺而彼效之此营一业而彼夺之往往有缔造者大受折阅摹袭者转获便利者矣而一二千年以来亦竟无一人研精阐微为斯民辟妙用为天下扩美利者此无他政权不足以鼓舞之也一镜于彼之所以得则知此之所以失矣西俗又有创一良法鬻与他人者则必先报其法于官官为核定其价卖者获价后概不訾省买者鸠资经营专享其息余于初抵伦敦时见一美国之士潭思得然灯妙法因本国售价不高特赴英工部献其术工部为之核价英金三万五千镑未及五旬挈金如数以归评之者有定程购之者无疑志吁此其所以能率数十百万人之心思才力以窥造化之灵机而尚无穷期也

　　论中国工艺　　　　　　　　　　　
德人阙名

东方诸国工艺初兴机器亦渐推广迩来织纺之机器自泰西运往东方者日加多观时局则知天下兴衰又为一变其关系殊非轻也今年中日二国所用之纺纱机将不下二百万副初兴之势如此其盛试思中华之大人民之众若能各事殷勤弃旧从新广用机器则西国人不能无虑彼华人之进境正未可量纺纱机其已然者也又因银贱而金贵西工更难与东工争胜不独今日为然将来亦无不然也何也机器之用彼已植其根矣且闻中朝新定之例宽待创用机器之人纳税从轻然则机器不能不增盛于彼矣中国自有志振兴以来货价低落西国造货凡事从俭工人薪水亦大减勿谓东方振兴工艺不无大碍于西商也有占尾臣君着论中国新兴工艺与棉布厂之情形预料其将来进止谓纺织之业必靠棉花棉花实中国之土产必无欠乏之患近扬子江口之地均属肥美极宜于栽植棉花现在棉田固不少然尚可增益无穷一千八百九十五年中华棉花出口共重一百二十兆磅而运往日本者多又同年进口之棉纱共重一百四十兆磅多来自印度之孟买一千八百九十六年进口棉纱共重二百兆磅观其一出一入之巨数则知就地自纺其纱必有余利矣试将出口之花与入口之纱各一百二十兆磅而比较其价则差至六十万余磅约合华银四百万两则见每三十磅棉花获利银一两为工费与商本所同沾可谓厚利矣若中国能自将其棉纺为纱则可得之也去年中国由日本运来棉纱共重十二兆磅前年祗得二百五十万磅故去年比前年增多四五倍另由日本运来洋布手巾面巾之类亦不少然所增不如棉纱之多也凡此诸项皆足令华商起更变之念且华商之志在与各国争利而非在本国争利也至于煤铁与造船诸事未若棉布厂之兴盛故洋人久涎中国矿产而尚未得间然已知煤铁之矿之多也使掺权大吏稍知变更则矿务之兴必不逊于织造也日本土产远逊中国彼能自制火车自造轮船无待于外且煤矿虽薄而东方各处所用之煤均自彼出锡兰以东之地罕有用及英国之煤者也昔者东方所用之煤炭多来自澳洲今则鲜矣日煤之时价每墩三圆约值英金六丝零往者则值十二丝零六篇士因银价昔贵而今贱也若中国肯货其煤于各国固能出产无限而价亦可更廉于日本也若金银之值能久如今日则中国将能发卖其土产比天下万国尤廉不特日本已也日本之兴大有赖于银价之贱一千八百八十八年日本袛有纺纱机器一十一万三千副每年纺棉纱一十三兆磅一千八百九十五年其纺纱机器增至八十八万三千副纺棉纱一百五十兆磅今年日本有纺纱机器若干本报未能详悉但约计已有一百二十五万副又查一千八百八十三年织绸棉布共为二十五兆码每码合华尺二尺四寸并无出口至八百九十三年织绸棉布增至六百零五兆码出口者得值三兆余镑又查一千八百八十六年其商务之出入合计值银八十六兆圆至一千八百九十六年增至二百八十九兆圆以金价算之亦加倍于前可见日本之兴适当银价低落之时然则银价之贱正为彼国之益未见有害于彼也

　　中日近年制造情形考　　　　　　　
英人阙名附

近日纺纱锭子织布机器出口至用银之国算至本年为止约有二兆锭子之多此事所关甚巨中国当纺织伊始所需锭子已伙以彼幅员之广生齿之繁素为白人所畏今若此异日更未可量其故由于金贵银贱昔日中国所用之纱布购自外洋以银价较金价耗折殊多一旦自设机器制造或可转绌为赢不然未必汲汲于是即有志兴造亦俟诸异日今此事中国已植其基将来必有渐推渐广之势国家更薄其税敛以鼓励之现彼所出纱布夺我利权尚微即数年内或不致有碍商务如此巨业不能奏功于旦夕也譬如植木当其始枝叶未臻蕃衍然济以人力需以天时其茂盛实可预卜吾国倘因此时夺利尚微视为无足轻重之事则过矣驻札中国英领事哲美森论中国纺织并推其扩充之道谓中国出棉本多沿扬子江下流一带其土宜于植棉现虽未善其法以后考核精详所出必更繁盛一千八百九十五年中国出口棉花一百二十兆磅大半运至日本而中国进口棉纱一百四十兆磅大半皆来自孟买此在一千八百九十五年至一千八百九十六年进口棉纱不止二百兆磅中国以棉易纱诚多往返之劳今归自纺其便可知况出口棉花一百二十兆磅进口棉纱一百四十兆磅两数相较余利约有英金六十万磅以余利偿工价必有所羡故此事中国大可为也一千八百九十五年中国向日本购运棉纱袛有二兆磅而去年多至十二兆磅所购布及手巾为数亦不甚少以此观之东方有振作之机矣中国纺织虽兴而煤铁制舰仍不若纺织之盛亦不准西人向内地开矿中国所产煤铁甚富因执政者短于智怯于心故开垦之法不讲而货终弃于地矣现在东方所用之煤皆出自日本锡兰以东用英国所出之煤者甚少即出自奥大利亚者亦不概见昔轮舶居民咸用奥大利亚之煤今利权为日本所夺日本煤每吨价银三圆合之现在镑价系英金六仙令合之以前镑价十二仙令六本士中国诚能广兴矿务较之日本其产更富其值更廉倘金贵银贱习以为常不特日本不能及即诸大国亦瞠乎后矣前十年日本振兴皆由银贱所致欧西金价甚贵购煤者皆向日本而日本因之获利一千八百八十八年日本袛有十一万三千锭子每年出棉纱十三兆镑一千八百九十五年有八十八万三千锭子至其机上织成之货若绸布等一千八百八十三年出有二十五兆码皆消于本国一千八百九十三年出有六百零五兆码其出口之货价值获三兆磅日本与外国通商一千八百八十六年进出口货值银八十六兆圆至一千八百九十六年增至银二百八十九兆圆当此金贵银贱之时日本独深明用银之利所获甚巨亦可谓烛于先机矣

　　论日本宜以工业为国本　　　　　　

日人阙名附

日本自古以农为本一切财务咸资赖焉曩昔以锁国为主未交通西洋诸国之时即令人口增多或欲变更政治亦必取以为准的迨于今风气一开与地球各国互市贸易已非复前日可比然则当今之时观我国土之位置幅员之广狭人口之多寡又察人民生业之情形教育之优绌智识之长短以定是否宜维持前时之农本抑宜变更往日之旧观是为治国为政之要务也故标准一定则各种行政法令亦必由是而出请详论之一曰国土之位置及国民之秉性如何尝观我邦立国于东洋近接乎中土与西伯利亚又澳洲南洋诸岛印度等亦一苇可航此等诸地皆以农为业又东有美洲亦以务农著名凡环绕我邦者无非诸农业国然则采工业要之材料足擅此等诸地之利矣苟如此则不独补我所不给且足以防外货输进不特足防外货输进且将输出东南洋各口而犹有余也由是观之我国地势可谓天眷独隆矣我国工业要之材料亦不为蒶也现如国内所产出煤炭工业需用已销十中之八夫煤者西人所称为工业之父也然富饶若此比诸德法两国取煤外国以充工用则其利便与否固非可同日语也我国水力之利甚多西人称水为工业之母则利用各处悬瀑或装置水力电气足以大兴工业且台湾新隶版图工业要之材料增加更多则工业大兴何不利之有又观我国人民质性素裕工业之天才脑力眼力手力均慧敏巧捷故欧美称我邦工业为不可及如丹青诗歌音乐雕刻工艺等洵凌驾欧美之上矣虽工价不如中国朝鲜之廉贱比诸欧美工价则廉贱过之用廉贱工价制出各种工业物品以输出东南洋诸国则天锡美利足以制胜于海外贸易也由是观之日本位置民性似并以工业为本方为妥当二曰幅员及人口如何日本幅员不过仅十四万七千六百五十五方英里合算台湾新土地幅员一万三千三百方里亦不过十六万九百五十五英里然人口稠密实在比利时荷兰二国之下试即人数开列如左

国 名 在 一 方 英 里 内 人 口 数 国 名 在 一 方 英 里 内 人 口 数  
俄 罗 斯 八 十 人 瑙 威 九 十 五 人 
美 国 百 五 人 土 耳 其 百 四 十 三 人 
瑞 典 百 六 十 四 人 希 腊 五 百 十 四 人 
中 国 五 百 六 十 二 人 葡 萄 牙 八 百 四 十 二 人 
丹 麦 八 百 四 十 二 人 奥 大 利 亚 匈 牙 利 千 十 人 
瑞 士 千 七 十 四 人 法 兰 西 千 百 九 人 
德 意 志 千 三 百 九 十 三 人 意 大 利 千 六 百 三 十 四 人 
日 本 千 六 百 四 十 九 人 荷 兰 二 千 二 百 一 人 
比 利 时 三 千 二 百 四 十 人 　 　 

日本版图狭小而所居人口如此之多倘谓国民以农为本遂乃改革农务变通耕作开拓未辟之地多费资本别改良图亦恐未能奏功也何则地力有穷收获有限我国幅员狭小多山川起伏之处欲以农为国本决非今日之事也人口逐岁月而增多故欲以收获养我人口亦不可得焉则安可以农为本哉世人或为说曰殖民于海外是国人所素视为贱业而不屑就则岂足以医土地人口不相当之一法哉三曰人民生意之程度如何国人生意程度日益长进维新之后大有变改由奢侈日增也文化既进其生意亦与之俱进可无论已何则生意之程度足以观人民之嗜好与期望如何而所谓人生之幸福者亦存于此间也凡人生嗜好与期望必由粗入精自微贱而至高尚故宜以人力补天工是以工业当益兴也工业者本补助天工加工于其粗以致精也我邦欲以弹丸黑子之地而伍于欧美诸强国间同享受文明之泽岂可不磨励工业以为国本哉四曰文明教育及人智进步如何我国今日文化之盛不许国人独以农为本业兀兀终年于农圃试观彼粗知时务之才果能守祖宗遗业处僻壤遐陬以从事于耕耘乎吾知必不能安居故土势必出就文明之地以谋有利之业也且夫国家所以教育人民者亦欲使邑无不学之人家无不学之子也故教育普洽渐被四方彼才俊子弟即不复蛰伏山泽之间与猿鹤为伍执耒锄以自足此亦一定之情也既知增殖财源舍旧谋新之有利谁则肯墨守故业乎且又有银行之设假借资本实便宜故工业之盛都鄙林立焉如造船业制铁局等无非工业观今日之现情实知将来大势所趋必以工业为富国之本也即我国气运亦方趋向于此也五曰与各国定条约如何夫我邦已与各国更订条约将于后三年施行按新立条约云外国人在我邦振兴工业与国民一体亦有专卖之特权夫国民智识学问虽日益长进至工业之发达未能无愧色于欧美之人吾恐施行新条约之日我邦利益或为彼所垄断也我国人动云利权绝不想到实利实益之事工业之关于实利实益非鲜少也则宜盛兴工业以杜塞外人垄断利益之渐矣即此数者观之我邦宜以工业为国本固不待赘言往年中日之役方罢国人佥曰宜增扩军备宜奖励事业今军备既有端绪而未见振兴事业岂非一大缺憾乎若夫造就工业学徒法及工业试验局工人护生法等吾将有所细论焉

　　美人论日本工艺　　　　　　　　　
美人阙名

日本之于工艺将来能造至若何地步能扩充至若何局面此故与其它可以辩驳之事相同故发为议论则意见各歧凡论之有类于是者本必登诸报中以供众览其所以必登者意在助启我英制造之人及机匠等使所出之器物可以适合东方之用场勿因不知该处现在情形致失其可得之利也日本之争赛商务后将作何景状美国人之与此有关者大为议论而美国现行之保护章程颇有偏利之处是故国人有谓日人之为此争赛者殆故意恐吓我美工艺之人其意将使我公举某党而从其议耳或又谓此意即出自兰甘斯夏主金银党之人虑东方纱厂将侵夺其大宗生意故思莫妙于亦通用银庶使向来用银之国所得之格外利益亦将从此绝望距今未久美之工程局于官报中所登之事复经英国商务局照登数节甚有意味所宜细心研究者按其事为口铁斯所论述此人曾在日本目情形论中虽有数处与我意见未合然所述类皆实事殊无可疑伊首述日人之工艺善能改变显为指出凡供日人所用必不可缺而常藉求诸各国者今且所求渐少矣其自造之物技巧而器精溯从彼国维新之后其商民皆能考究于素有技能之国视彼所长之中每国择取一件必与己合用而有益者以是在瑞士取一件焉在瑞典国又取一件焉或求之于英者或选之于德者余如法美等国亦俱有所得而萃为效法之本且舍彼之无用而习彼之有益者其所弃之决亦犹所取之速也口君意谓日之工人竟无一不能其巧思敏悟诚为罕异即与以奇难之机器若时辰表也若传电器也皆能确如其式而成之虽无人为之指教亦能自悟其法无论习何法则仿何花样随其所学无不确合而极精工比诸天下无论何处之人尤为灵巧有此技能故其国之进步得以若是之速意彼不久即可列于制造最大之国矣考其工艺之善变正与三十余年之前其国政之更改如出一辙亦最有关于天下各国也其国中直至近时凡操制造之业者始不在家工作然细工之流百人中尚有九十五人虽至今犹工作于家中且与他国做工受值之人情形有异此非指工艺之厂而言也若此等厂工近来大有进步工价现亦大涨但较诸英国类是之工价尚有减焉从前在家做工之古法现既易用机器其古法宜即可废然老于手工者每泥古而拒今无论如何开导犹不肯离旧时织布之机打铁之墩也惟近时一辈之人已知机器有省工之益处独能猛省各处现皆设厂于纺纱织布尤多进境在机器工艺之中亦推广甚大四年以内俟新和约施行之后各国之人即可在日本畅作制造之生意届时各国商人之资本阅历定可振兴机器之工业而日本出产之数加增之速当亦较甚于今矣口君又述棉花工业开广之事本不复多赘惟撮其最要之总论录于兹其言曰日人之所用所衣者可冀自供其乏当在即矣食物所需更不待各国为之接济迨至彼时伊固非添买机器物料不可而需买之中尤以棉花及铁为最各国货物之销场大概不外乎此至销机器之市面仅不过一时耳再阅数年凡能省工夫之器具日人或尚采购惟伊现能自造机器此等机器不久亦将无求于各国矣

尚有极要之一事如日人专买一种机器仿其造法将来即可自供其用其仿造之禁至新约施行之后方能照办届时外国之派吞脱已见第十五册当可享保护之益而日人始不能仿造也口君所论固实在情形而半亦自抒其意见试举抛脱之言证之抛君所言各法欲使美之人民得以知此情节且谓日人现在各处商务皆踊跃异常但观官报中所载出口数目即可知矣因着为一表将一千八百八十五年及一千八百九十五年此两年中出口货物之最要几项列次于表以便核较极为醒目此表内皆银洋数目其式如左

一 千 八 百 八 十 五 年
一 千 八 百 九 十 五 年
 织 成 之 各 种 货 物 计 五 十 一 万 一 千 九 百 九 十 元
计 二 十 二 兆 十 七 万 七 千 六 百 廿 六 元
 
同 丝 计 十 四 兆 四 十 七 万 三 千 三 百 九 十 五 元
计 五 十 兆 九 十 二 万 八 千 四 百 四 十 元
 
同 五 谷 及 食 物 类 计 四 兆 五 十 一 万 四 千 八 百 四 十 三 元
计 十 二 兆 七 十 二 万 三 千 七 百 七 十 一 元
 
同 五 金 货 计 二 兆 十 一 万 二 千 九 百 九 十 七 元
计 六 兆 五 十 三 万 八 千 二 百 二 十 元
 
同 药 料硫 磺 樟 脑 亦 在 内 计 一 兆 八 万 九 千 五 百 十 三 元
计 三 兆 七 万 八 千 三 百 五 十 七 元
 
同 书 籍 及 纸 张 计 十 五 万 三 十 二 元
计 四 十 八 万 八 千 三 百 五 十 八 元
 
同 茶 计 六 兆 八 十 五 万 四 千 一 百 二 十 元
计 八 兆 八 十 七 万 九 千 二 百 四 十 二 元
 
同 火 柴 计 六 万 五 百 六 十 五 元
计 四 兆 六 十 七 万 七 千 八 百 六 十 一 元
 
同 草 帽 边 未 登 记
计 一 兆 三 十 八 万 七 千 四 百 六 十 三 元
 
同 铺 地 之 席 计 九 百 三 十 五 元
计 三 兆 四 十 六 万 一 千 三 百 六 十 九 元
 
同 洋 伞 计 一 千 七 百 六 十 五 元
计 七 十 三 万 五 千 二 百 七 元
 
同 磁 器 古 玩 及 杂 物 计 二 兆 七 十 八 万 六 千 八 百 七 十 六 元
计 十 一 兆 六 十 二 万 四 千 七 百 一 元 

　
 


抛君首论推广棉货工业并参述己意诚宜照登之曰棉货工业将来必以日本及中国为首虽极少亦可供亚洲之销路就棉货生意而论英国必至落后而无一策可以补救有持金银并用可为挽救之说者要亦无济大及上海纱厂之增既多且速袛须有数年阅历即可睹将来两处之中当以何处为最吾于物料价目逐细考察之后决知必为日本而观其纺织数目之长进暨所织棉货之高低亦可知日本需用棉花分数必愈较多故日本公司船现有两家拟今年开行专走日美之间其出口之棉布运至中国高丽者值价五十兆元若由此而迄于一千九百年则此数犹未足为多也抛君之论如是顾其意则以为日本倘制造绒货一如其制棉货则直可使欧洲及美国咸相惊异即曾谓日本于此不足为异之人亦将骇然诧绝如果奥大利有便宜之羊毛陆续可供日本之用则日人所为定能到斯地步观其棉货及所衣所戴各料物之情状即可知其于此等货物将来亦能与制造棉货及丝行一格式也抛君复引日本农商务次官之意见矣其意见云何以日人之敏悟为天下人所不能及直将思之可畏若果无实在情形为之表证则吾将谓其国人或故自夸张耳今乃知似此敏悟在日人诚为不乏即尝苛论夫日人者亦岂能指为无稽之言哉抛君又从而决之曰近时机器假使日人能全有之则天下之工业当于日本首屈一指云云此语似涉于推许过当然据所述之实情及核其实数殊足证日本争赛商务之事势固非似或人所云不足为异者也

　　陜西创用机器织布公启附集股说　　　　　　
刘光蕡

公启者吾陜为文献旧邦伊古以来人材最胜近自兵燹频仍迥不如前矣岂天之降材尔殊固时运有所限耶抑亦培植者之无其具耶夫圣门论政先富后教衣食足而后礼义兴也关中古称上腴自井田湮水利废地力遂因之日削迩者土产所出粟麦而外惟棉为大宗自余日用之需半取给于南省而广布一项岁费至四五百万金视丁粮过之今以全陜而论家鲜千仓之资地无五金之矿年复一年所出愈巨乌得而不贫且窘也然以昔日言之我失其资而楚受其益利源犹在中国硁硁自守未为不可顷自倭人通明订约章有准其自运机器至各内地制造土货一条夫曰内地则非专指通商埔头言也曰制造又非仅为互市有无计也沿海长江各口彼族既率其丑类盘踞而生殖之矣则今之夙夜觊觎者舍晋之煤铁甘之皮毛与吾陜之花布亦奚所求学使赵惄焉忧之爰有创设织布局之议以为陜俗患贫儒鲜真修奖励无资圣教将灭则害在士终年胼胝体不蔽肤尺布寸金难谋衣褐则害在农器物苦窳技巧日拙货殖不通生计益困则害在工异族聚居长袖善舞垄断自营利权尽失则害尤在商使非及时图维合官绅商之全力以持之其后患有不可胜言者不以某等为不材而咨询及之以冀挽回全局吾陜人士类能审时变而达大体者倘肯集众力而举之则不惟获利之丰如掺左券将来办有成效上之足以培　国家之元气下之足以发桑梓之人材当亦蒙诸君子所心许也一俟事有成基再由学使会同当道　奏明厘订章程妥为办理谨先条陈其略幸赐鉴焉此启

附集股说略

一此次办理机器织布拟官绅商同心合力一气共举商管银钱账项买卖各事绅管学习机器教训学徒各事官则主持保护而不侵利权即有事涉衙门有绅承当决不致贻累商民无可疑惧

</div>
    <div class="pagination">
<a href="皇朝经世文新编_page39.html">上一页</a><span>...</span><a href="皇朝经世文新编_page35.html">35</a><a href="皇朝经世文新编_page36.html">36</a><a href="皇朝经世文新编_page37.html">37</a><a href="皇朝经世文新编_page38.html">38</a><a href="皇朝经世文新编_page39.html">39</a><span class="current-page">40</span><a href="皇朝经世文新编_page41.html">41</a><a href="皇朝经世文新编_page42.html">42</a><a href="皇朝经世文新编_page43.html">43</a><a href="皇朝经世文新编_page44.html">44</a><a href="皇朝经世文新编_page45.html">45</a><span>...</span><a href="皇朝经世文新编_page41.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
