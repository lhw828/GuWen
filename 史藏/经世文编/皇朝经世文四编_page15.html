<!DOCTYPE html>
<html>
<head>
    <meta charset="UTF-8">
    <title>皇朝经世文四编 - 第 15 页/共 29 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇朝经世文四编 - 第 15 页/共 29 页</h1>
    <div class="content">厘捐之法创于乌程诸生钱东平上其议于雷侍郎以诚创行于扬属流衍于各省盖是时当粤逆大乱各处蔓延绿兵既不足平朝廷乃多募勇营以资剿洗饷需浩大准设厘捐虽明知其病民病商而亦不能不为急救目前之计迨后巨憝伏法军事肃清而善后事繁如海防洋务各事宜又随在需因是厘捐非特不能去且又从而加密焉综计岁入之数多时可得二千万少时亦可得一千五六百万比较海关所收洋税数目少约三四分之一当同治年间曾奉上谕各督抚体察情形酌留大宗撤去分局而迄今各省不尽遵行非果欲留此为民生之累也亦以厘金一项部库指拨各省岁协督抚外销几视与正供无异势不能不求其充溢也于是岁有比较季有比较甚至一月一旬亦有比较比较愈多掊克愈甚商民愈困而厘捐遂为中国之蠹政说者谓初设厘捐时都用士人管理后乃不用士人而用委员委员又假手于丁役丁役固无一善良委员亦半多贪黩留难索诈重困商民种种獘端皆由此起故莫如用绅商包厘之法为便包厘之法必比较往年少减捐额令包者亦有微利可沾虽可免商人节节稽征而绅商起争包事殊纷扰且商民剥削之獘亦终不能尽除是仍未足为妥善也故愚以为莫如裁撤厘捐而用印花税考泰西印花税始自荷兰继起于法盛行于英吉利今则海外各国几于无不行之所谓印花税者盖令民间买国家所制之印花黏于各项契券字据之上以为纳税之证也查英设立印花税时所取之数至多不过四十先令次不过五先令二先令一先令而止再次不过六本士一本士而止取之既少民不伤财初限四年限满即止后以其法之善遂永着为令计先时岁收只五千磅迨一千八百九十五年即光绪二十一年而所收之数共有十四兆五十八万七千六百八十四磅今昔相较不啻倍蓰盖一因英国商务日益兴旺也二因前此免纳印花税者后皆一律征收也三因文凭字据前只收四十先令而止后皆按其事之轻重核算增收也四因印花税虽有裁有增究竟裁之数少而增之数多也英国印花税之利既如此则以我中国之大仿行此法其为获益必更不赀虽裁撤厘捐而国家所收之数非特足与相敌且更过之亦何惮而不为乎且更有说者洋人入口之货不允值百抽十每藉口于中国之有厘捐尝谓中国能将厘捐悉行裁去值百抽十之议不难照行我中国不遽允之盖恐裁去厘金而加值百抽十之洋税其数尚不能相抵也今若尽裁厘捐仿行印花税洋人尚有何说而值百抽十之议必可与之熟商我既得印花税之利又得值百抽十之利而谓尚与厘金一项其数不能抵制吾未之信也印花税虽取之于我民而值百抽十之税则取之于洋人是洋人有受损之处而于我中国之民则无损而但有益也孰善孰不善极为浅显易知奈何当轴者终不议及裁撤厘捐耶此真索解人而不得矣
仕商名利颠倒说
有客谓予曰子阅西字报乎曰阅之客曰子知洋药加捐之事乎曰知之此事见于港报缘有华商谓漏捐私土甚多请诸官专为缉私而于税厘并征每箱一百一十两之外再加二十两以作缉私经费者也但此事恐外官不便擅专闻官意虽允尚须商诸总理衙门其果行与否尚未见其必准也客曰所欲加捐者不止洋药一项子知之乎余曰知之五月初一日西字报内载有四月廾五日华商禀词一纸略言近有不肖商人朦禀官长谓广东棉花棉纱本皆以本地所产给本地之用近因洋棉纱洋棉花贩运来者甚多遂致本地所产之棉花及本地所制之棉纱皆因之减色无人购用有害于人间请将外洋之棉纱棉花一例抽捐棉纱则每抽捐银七钱五分棉花则每收捐银五钱请为包办六年每年输于官者十五万两等语此事殊可深诧自洋棉纱入口以来用者无不称便且其价实较廉于本地棉纱然则又何足为患若此项一经抽捐则彼贩运者捐安出仍出之于买客而已其价必且高其用转多不便故请弗予加捐云云然外洋货税自有则例恐亦非外官可以擅专亦须商之总署准否又未可必也客曰前者以法事故需饷孔急故各项增捐旋以事定酌量裁减者有之今若再有加捐恐商人不免于怨咨夫是以华商竟欲得西商以为之助由是言之加捐之事其不便于商也甚矣夫国家当有事之秋取饷于捐商人初无敢怨曰以为国也若当无事而亦捐之则怨已滋若当无事之时不但不能免减前此所已捐而反欲增收以前所未捐则怨更甚商人者国家之所以储富设当有需缓急所恃以为固者也又安可任意朘削也乎西字报之登此于牍尾殆亦所以示民心之弗顺与且夫此等捐上加捐与夫从前未捐而今日加捐岂皆出自朝廷之意哉即其所获之捐项盈千累万又岂朝廷所实获哉大都不过借此以为名而瘠商以肥官已耳自古求名者于朝求利者于市官居朝者也皆求名者也商居市者也皆求利者也居市者求利则居朝者即不应求利乃至今日则直将名利二字颠倒求利之人或尚知有顾名之义求名之人竟至于无利不搜何以言之商人之开铺子贩货物本为利也然当其为利之时必先自立牌子必诚必信弗使其牌子稍有所歉致贻人以口实或有害于生意此则计利之中而尚有好名之心虽其所以好名者仍是为利而究不得不谓之非三代以下之所重至今日之所谓居朝者则反是矣所谓名者不过功名而已功名一经到手即以为从此可以名利双收渐焉而利之心浸胜又渐焉而名之念浸忘又渐焉名与利互战于其中而名不胜利久焉名与利相持于其外而利竟胜名于是乎一举一动一行一言无日不心存乎利一若舍利无以为言舍利无以为行舍利无以为举动登左右望而罔市利垄断之术昔时属之贱丈夫者今且属之士大夫若是者天下滔滔莫不皆是故无论事之是非一动以利而是者可以为非非者可以为是无论情之曲直一动于利而直者可以为曲曲者可以为直非必曰苞苴直达也非必曰贿赂公行也苟其以利存心则凡举一念行一事大抵近乎利一边者多此子舆氏所为有何必曰利之对而宣圣所以有放利多怨之训也夫至今日而必欲责人以去利怀仁义人将议之曰迂顾明知为利亦必视乎利之可取与否取此利而人之心能甘服与否如其甘也则虽取之而不为过若或不甘虽锱铢亦不可取何则利也者怨之府也奸商罔利而以言餂官长官信之是为利所诱也有阻之者且将仇视之矣抑知国家之所以取于民者不得已而为之者也国家不得已而取之民民弗敢怨官即藉以为罗掘之计是不惟竭泽而渔必有尽之一日而且显然与民争利也岂士大夫之所为也哉吾故曰仕与商名利颠倒非谓商人之不求利独怪士大夫之不惜名也吾子以为何如余轩渠而起曰名者虚物也利者实惠也夫人孰不欲避虚以击实苟能名实相兼固妙二者不可得兼则必舍虚而取实岂独官而已哉又岂独一处官而已哉姑录客谈以质世之善自择者
皇朝经世文四编卷十九户政
赋税
请因时制赋疏同治二年
潘祖荫
奏为因时制赋酌定新章以实京仓以固民志仰祈圣鉴事窃维国家政务积重则难返虽良吏难变旧章因时以制宜即愚民可与更始凡事皆然而征赋其尤甚者也伏查江南漕赋之重甲于天下自南宋有藉没官田之租元明以来即准此以为赋额嘉靖中将官田民田均派摊科官田虽减民田反增苏松两府官田甚多故赋额独重太仓次之常镇又次之周梦颜财赋考谓明比宋多十倍比元多七倍其大较也我朝平定江南初承明额顺治十八年奉上谕前明雠怨地方或一处加粮甚重我朝并无雠怨何可踵行此等情由详悉具奏仰见圣恩浩荡必酌损益之宜其时江西袁瑞等府得以减额而苏未减又于康熙年间经江苏抚韩世琦等屡次请减浮粮格于部议迨雍正二年经怡贤亲王奏请酌减苏松浮粮奉旨苏松两府蠲免四十五万两干隆二年又奉特旨再加恩免银二十万两恩纶叠沛民力稍纾矣而额征之粮则虽屡经议筹而迄今未减臣尝推其故非向之大吏不肯为民请命亦非向之部议必欲为上屯膏也盖时值承平变更匪易东南民力虽绌而苏松为繁富之区即使迫于催科民犹可以卖丝籴谷之方为剜肉补疮之计且京仓仰给于漕运外有额征之粮即内有额支之米粮苟或减于旧米即无项可支此所以部议再三而皆以正供不可减为定论也臣窃见前江苏抚臣林则徐奏疏有云江南漕赋独重苏松常镇太仓四府一州之地延袤仅五百余里岁征地丁漕项正耗额银二百数十万两漕白正耗米一百五十余万石又漕赠行月南屯局恤等米三十余万石比较浙省征粮多至一倍较江西则三倍较湖广且十余倍在米贱之年一百八九十万之石即合银五百数十万两若米价昂即暗增一二百万两而人不觉有一石之米即有一石之费无非百姓脂膏自道光三年以来岁无上稔十一年又经大水民力愈殚近年漕欠极多地方官愈多亏空据此以观可知征赋虽不减而永无足额之时逋欠虽在民而终归豁免之例盖已不啻岁减之矣曩特以积重难返惮而莫为今则江南数郡兵燹频经苏常至今未复不于此时酌减旧赋更定新章将来照常征收上持空名民受重困以残破之余虽求如道光年间寔征之数且不可得而欲其符乎定额尽数起征是虽使刘晏督漕况钟征粮臣亦知其必不能也且自军兴以来民遭蹂躏转徙流离其丁壮孑遗或被裹胁而为贼或充兵勇而投营愚贱何知习俗易染御一人而夺其货其利百倍于为农无室家保聚之思则不能久于其土无耕凿相安之业则不得自安其愚此虽薄赋轻徭劳农劝相且恐有辍耕而叹者迫以急征暴歛而欲其终岁勤苦竭力耕田以完税课臣知天心之仁固有不忍而民力之瘁亦断不能也臣闻湖北漕额经前抚臣胡林翼裁减清厘不独民生利赖国课亦且大赢此时江南郡邑渐就荡平因时制宜寔事求是与民更始酌定额粮抚字之恩加于荡析之后则戴德者愈深离之众返诸畎亩之中则弭变者甚大臣亦知国家度支万分支绌且籍隶江苏何敢滥乞天恩不筹财赋惟江南州郡年来沦陷京仓应支各项于无可措发之时亦俱通融办理此际无所牵掣则乘时较易更张合无请旨饬下两江督臣曾国藩江苏抚李鸿章详求利獘妥议章程切寔清厘务使征粮既无溢额即粒米俱寔京仓赶紧会议奏定一面刊刻誊黄宣布中外江南之民必皆踊跃引领自拔来归庶于国计民生两有裨益伏乞圣鉴
论赋役
吴铤
自汉时立算赋曰卒更曰践更曰过更古者正卒无常人迭为之一月一更是为卒更当值者出钱雇民是为践更天下民皆直戍边三日不可人人自行一岁一更诸不行者出钱三百入官以给戍者是为过更汉以二十为正丁晋自十六以上宋自十七唐自二十一以上明自十六以上惟元以户出赋唐时定庸钱一也后并入两税而差役复不免二也宋时令民出输钱免役后复不给雇役钱三也边事有免夫之令四也后世力役之征凡取其四则民安得聚欲民之聚则必使之各聚于其乡则田野辟经界正民皆务本而舍末斯官府之中狱讼不兴辇毂之下宾旅罕至虽欲无恒心而不可得也且夫户口之盛固国家休养之机然大乱往往由此而兴人与地争利朝与野争民金与粟争贵举天下之大不足以容乃听其自生自息于其间而莫为之所斯乱之所由生也当其始也物力未尽绌人情未尽嚣犹可张皇补苴于数十年之间及上下交绌物产衰耗力役之征又不足以上供民安得不逃亡故户口与国运相终始必思所以维持之算赋之法自以唐庸钱为善取其正赋而不苛责其差役若恐游民逃户累及乡里而以庸钱并入田赋则后必有以议复算赋进者适长厚歛之獘故力役之征宜因户口之衰旺而酌其平又必为之所使无旷土游民之害若舍本而治末吾恐张皇补苴终非长久之计也
举行亩捐论
窃尝思之亩捐之法最为简便最不扰民国家欲筹库款法无有善于此者请试言之各省富民未必皆因乎业田之多然有田者虽仅数亩数十亩岁收租息完纳钱所赢皆余利也若而人者养赡身家本须自谋生业非尽取资于田故即捐其什一亦尚无害此亩捐之可以举行者一也诸凡辨捐皆可舞獘皆有偏枯惟亩捐则无虞乎此核定捐数每亩应捐若干按亩征收不能增甲而损乙有一亩之田者捐一亩之田有百亩之田捐百亩之田推而至于千至于万均平画一上不能徇随意增减之情下亦不能肆有心藏匿之獘法最公平不虞烦扰此亩捐之可以举行者二也大凡有田者均系良民与无室家无生理之莠民迥乎有别即使田不富饶家不充裕而际此时艰孔急帑藏空虚偿款浩繁司农仰屋必能激于大义乐为捐输无待三令五申自然顺从弗梗此亩捐之可以举行者三也且更有说者南省各田亩类多膏腴江东浙西数百里之地及苏松常嘉湖五郡尤为天下财赋之区计田一亩除完赋外瘠者可余洋银一元或一元余肥者可余洋银二元或二元余米价昂贵时尚不止此数今按其所入每亩捐钱若干文在小民则所捐无几而在朝廷则所得甚多何至重累吾民病为苛政此亩捐之可以举行者四也昔年江苏田赋本推极重我朝列圣仁泽覃敷屡次减赋今苏松太三属粮额较之明初相悬天壤吾民沐于皇仁幸而得此田租所入赢余实多略捐锱铢断无怨谤此亩捐之可以举行者五也难者谓我朝祖训永远不得加赋今日所谓亩捐者虽无加赋之名而有加赋之实国帑宜筹而祖制亦不可背似不宜行不知加赋则着为令甲历久未免病民亩捐则蹔济目前数年即可罢去故不可加赋而不妨行亩捐难者又谓南省之田多丰腴收租既多欲行亩捐不为病北方之田多瘠薄收租无几故行亩捐即为苛不知租息虽薄而额甚轻核计一亩之田总有赢余可得在上者果能分别南北于南则捐数略重于北则捐数略轻务使有利可沾不致尽入公家致有田与无田等则民间具有急公好义之意又何患此法之不可举行乎夫房捐所收甚少丁税厥獘滋多而在上者尚欲行之则此亩捐者不愈于房捐丁税二项而转谓不能行于通国耶仆所以略为指陈速其举办也
漕运
条陈下漕利獘疏光绪十年
王邦玺
窃维丁漕乃国家维正之供百姓践土食毛相安耕凿急公纳赋分所宜然我朝二百余年厚泽深仁沦浃已久想皇太后皇上爱育黎元超越前古闾阎感戴莫不有捐糜顶踵之思试观军兴以来继以灾歉二三十年之中筹饷筹赈无不藉资民力凡兹绅富商旅均能踊跃输将同殷报矧于丁漕正赋有不欲及时完纳者乎虽疲户之玩延劣衿之刁抗向亦间有不免然此等情形究无多而征收所以短绌之故寔不系乎此臣尝窃观博访察目前之情势考积欠之来由而知丁漕一节有五獘三难五宜三不可州县弗肯推求疆吏未加体究徒使户口多无形之消耗朝廷有岁入之短亏治本弗探而催科是责讵有当乎谨为我皇太后皇上缕晰陈之
一利于钱漕之速完者官也利于钱漕之多欠者差也一县之中承催钱漕之差名目甚多有总头有总总头有都差有图差有保差有帮办之差有垫办之差有比较上堂代受枷责之假差如此等众皆指望百姓积欠丁漕以养身者也图保差下乡催征先饱索贿赂名曰包儿钱包儿到手公项即可央缓其有豪富骤穷之户积欠较多则总头亲临多方催取华服乘轿随从多人勒索包儿动至数十千而公项亦仍可央缓迨卯限已满完纳不旺堂上官照例比较则钱雇倩无赖之人上堂领扑或枷以警众而总头图头等差无恙焉且更挟枷责以为索诈之具其獘一
一开征之初书差择中上家产能自完纳之花户代为裁串完粮然后持票向本户加倍勒还入己名曰代票其稍贫乏户无费可噬者则不肯代也地方官明知其为民害而利其垫解亦不之禁其獘二
一书吏征收钱粮必先索房费而后开票如此一图之房费未即交清各甲花户有持钱完粮者不收纳一稽延间其钱或因他事用去不能再行措办遂致拖欠其獘三
一绅衿持符抗欠不过自占便宜且愿他人及早完纳藉以抵塞卯限其无故挺身为一村包抗者尚无其事惟有一种刁横武断渔肉乡里之人交结衙蠹包揽丁漕每向愚懦花户骗钱入己不为完纳而差役仍向本户追索者真侵赋害民之滑徒然非与胥吏通同作獘欺压诳弄其势必不能行地方官每为所朦蔽未能详察而严究也其獘四
一征收漕米本色之处及今改折色前收本色之时无论每石加耗至一倍有余之多更有永远不遵定章之州县每年祗开仓三日或继日为止花户之强而有力者争先交米往往拥挤践踏伤人过此即行封仓概收折色每石定价七八千有多至十余千者而百姓之完纳愈难朘削愈苦矣此獘之在官大吏从未有觉察者其獘五
一花户急公向多立有协图又谓之义图每年轮一甲充当总催择本甲勤干之人为之名曰现年按户粮多寡派钱数十百千不等交给现年作为辛俸并打点书差之用名曰甲费有现年之图甲差役不得上门祗向现年催取现年恐所领之钱不敷差贿不得不勤加催追而花户亦各体贴现年惧其受累不得不极力措完此协图所以少积欠也嗣因发逆踞城分设伪官无完粮之事而总催轮充一定之年分遂紊如乙年已轮之二甲令停歇二年论戊年应轮五甲接充而五甲以三四等甲寔未轮接理应补充彼此推诿而协图遂多废搁而不行其难一
一承管粮业之家其地亩多系佃与农人耕种近因迭遭兵燹水旱瘟疫各大人民损伤无数更兼生计艰难丁壮及岁往往不能婚娶产生女婴率多溺毙是以闾阎生齿遂不逮从前之繁庶约计一村之中向有百人业耕者今祗得五六十人而此五六十人中吸食鸦片惰于农事者又约有二三十人其间晴雨不时粪力不足收成多半歉薄而世风日降人亦心未能近古粮户收取租谷甚为不易即以城乡而论自咸丰以后所收或七八分或五六分三十年之中虽逢稔岁从未闻有完全租者瘠薄之田竟至白送与人承粮而不肯受此种或三四分情形推之他省何莫不然其难二
一民间光景既形萧索每遇丰年谷石又苦不能得价如有田百亩计应收租谷二百五十石按今土风时值虽大稔之岁至多不过收租八分得谷仅二百石如逢谷价极贱之时每石止能籴钱四五百文除厘金外得钱不满百千完纳丁漕需其大半所留余以事父母畜妻子者几何不必有胥吏之苛索而急公已觉吃力其难三
一干隆嘉庆以前民俗直朴丁漕户口均系本身的名近来率多别撰字样一人而有数户差役每以无从查传为词若有人充当现年即能逐户清追亦可备官传问协图之所以为良其无现年者谓之涣图又谓之烂图协图之花户有巧取者往往别立户名隐寄于涣图以冀拖欠又协图轮充现年必派甲费其粮少之甲派费较难又有取巧者亦往往别立户名隐寄于粮多之甲以图规避此则近日民情之谲也地方官若于协图一法废者能为之兴涣者能为之聚巧者能为之设法以杜其獘则于催科之道思过半矣其宜一
一差役得钱包蔽总以不令欠户见官为秘术前上元令袁枚有言择民欠粮多者召花户而欲见之未有真花户到而粮不纳者又前庐陵令杨晓畇署安福篆时催征必令花户亲到比较必令总头受责其图保差下乡虽赂以钱而不敢受一时风动四境即极疲之户亦无不争先完纳此已着之明验其宜二
一向例征收非上忙满半下忙全完概不准纳钱给票小民铢积锱累未免一票之数而催粮之役至索赂以去辄耗其所积之半如此屡积屡耗赂役之费往往多于正供数倍而粮终不能纳闻昔有一令准其分两次完钱完钱先给小票为据俟限完满换给串票民间因大称便征收更有起色此亦讲求催科者当知所变通也至一人而分数户亦恐粮数过多一时措钱非易若准其分票完纳则此獘可除免至户口纷繁茫无稽考其宜三
一前有一令于民间呈递状词除命盗伦纪重案外如因口角钱债细故兴讼者先令开明本身花户钱漕若干查核按户清完方与准理此与考童互结声明并无抗粮方准与考同一办法一可以清顽户之欠一可以遏渎讼之风似为一举而两善备其宜四
一收纳钱粮必用官枚大钱市间日用常行之钱概不准收花户率以市钱一千向铺商易大钱九百迨完纳后署中以此钱易银每串可加钱色数十文愚民不无吝啬致多延欠地方官既任听境内通行市钱何不可通融收纳以本处之钱于本官原无所损似不必拘定大钱致令征收减色其宜五
一乡闾之有殷寔官民均可恃以为缓急宜保护不宜扰害近来地方官听信丁役怂恿辄将本甲或本村积欠勒令殷实代完丁役又复从中索诈富民既苦侵削顽户更多拖欠从此征收愈不易办其不可一
一州县以催科为考成坐署治事之日少下乡催粮之日多所到之处传唤在庠生员写立限状责令每卯催完若干动以详革恐吓不知寒士笔耕为业家无恒产者十人而九本身既不欠粮又无总催之责何可强以不应为并不能为之事且反令欠户置身事外更滋玩延其不可二
一近年各州县更有委派官亲家丁带领勇役下乡分催钱漕倚势作威异常骚扰牵累架诬明勒暗索甚至偪毙人命饰弥缝本官受其欺朦鲜能觉察其家丁并擅用名片投谒绅衿尤为不成事体其不可三
以上所陈十六条各省互有异同臣籍江西较为详悉虽丁漕之利獘不尽于斯而户口耗伤情形略可想见拟请谕饬各督抚臣悉心体察督率所州县寔力兴除去其害而适得其利便于民而不损于官总计国计民生两有裨益夫抚字心劳催科政拙千古传为美谈方今库支绌丁漕一项原不得视为缓图但能寓抚字于催科之中使赋课常登乡闾不扰官吏全抉烛天之獘小民不虚献曝之忱而施善政以培养生机励官常以挽回风气多行寔事勿托空言则所以裕国用而固邦本探原之治不外是矣
南漕改折摺
为南漕改折有益无损仍请饬下疆臣妥议施行毋循故事以期湔除积獘裨佐时艰恭摺仰期圣鉴事窃奴才伏惟人臣以身事主当时时存利国家之念不可执偏私而误公朝大臣奉上竭忠当事事以和衷共济为公不可分畛域而胶成见向来朝廷有所敷施外省有所举动往往言官以为可行部议必与之扞格疆吏以为可办廷臣每斥其更张意见参差是非纷纠虽有良法美意一误再误支吾绊掣必至废辍不行而后已此即在太平全盛安然无事之时犹必牵率循隐酿异时之患而国家多事之秋哉即如南漕改折一事张之洞在署两江督任内奉旨筹议力请全改可谓公忠体国独任其难部臣明知公议所在人人以为可行不能悍然而阻之也于是试为游移两可之辞得过且过之计藉词推诿辗转宕延并守一定切寔办法及奴才续行条陈奉旨交议闻初议亦谓可行已将具摺奏准嗣以尚书敬信瞻徇回护力科不可与同官意见不合仍复中止以钦奉上谕谓应及时举办者而尚不能行朝廷每有变法自强之端必且多方阻挠同归于废弃败坏而不为挽救以此叹易辙改弦更非易易也嗣张之洞于交卸回任时复以改折有利无獘专摺覆陈不知该部如何定议夫以国家岁转南漕百余万石船运至京关系数十万人计口授食之需向使轮船未通奴才亦何敢冒昧上陈力言改折今则海道畅行有如席南来包米盈溢市廛官运朝更商贩夕涌顾必苦守旧章牢不可破坐令百万金钱耗蠹于官吏户胥之囊而不思变计岂不可惜且自咸丰以来湖北折漕而官民称便湖南江西河南安徽等省折漕而官民亦无不称便何于两江独不可行以苏而论全完本色者不过数县余皆统收折色若松常镇太等府州虽有本折兼完之说而完本者更不及三折至江藩司所州县向来即系全完折色是则本色早非定章河运已无寔际今昔情形迥有不同部臣职大农岂于河漕利獘茫无所知盖亦徒恃气矜并未平心体察耳迩者部库艰难度支告匮借用洋费舌敝唇焦之力犹且金磅扣头折阅巨万抵押重息亏耗多端何如取数百余万中饱而归诸公家之为愈哉应请饬下两江总督江苏抚再行妥议请旨施行勿以锢习而志在苟安勿以内重而意存迁就俾多年积弊渐次可除或于时艰稍补万一区区之愚是否有当谨具摺沥陈伏乞皇上圣鉴谨奏
又片再奴才正摺所请改折南漕如蒙宸衷独断特旨施行不特监兑押运各费可裁即仓漕粮等官并可酌汰每年约可省银五六百万两米既改折州县自无从浮收所存于民者其利尤大固非沾沾守旧一孔之见者所能知也外此尚有弁屯田一项再能裁撤归并认真整顿改由地方官征租计一岁所入又可收回中饱银七八万之数理财大宗无逾于此如圣明以为可行奴才再当详细具奏谨先附陈大情形伏乞圣鉴谨奏
又片再南漕既议改折有漕省分均应一律办理京仓自难任其空虚应由户部每年预提折价银两就近于津通一带购买好米以十万石为率逐年收放以寔仓庾所有采运存储一切事寔当留仓场侍郎一员督办又漕米向有白粮一项上供玉食自应循旧敬谨解京至王公及三品以上大员俸米应否酌定若干着为定额既由各该省专员齎解抑或一律改折应请饬下户部一并核议谨附片具陈伏乞圣鉴谨奏
漕运论
钱宝琛
天下之弊莫患乎上下相蒙奸猾得以中饱而上与下交受其困今漕獘甚矣有司苦重费矣然恐不足以应弁丁之取求而益多取民上官议减费矣然恐有司不足以应弁丁之取求而重累则听其益多取民而不之禁夫费有数耳有名耳其可言者费也其不可言者可裁者也试即开行以后计之淮以南无所为费也费自闸坝始有添闻之费有启板之费有漕委供给之费一皆取足于夫头夫头浮其数以责之伍长伍长益浮其数以科之散丁至起驳交兑皆然散丁之愿者竭以应其黠者贫无赖者有借帑已耳有逋粮已耳有揭债已耳问其所借者曰新运抵补也所逋者曰发南追北也所揭者曰随帮守取也而其前所恣意取求于有司者散丁什不得一二也利尽归于伍长而伍长中又止一二人焉专其利此一二者视为傥来鲜衣怒马酒楼歌馆举百万金钱荡而化为灰烬盖什而八九也其势不日敝一日不止故总漕之大要有三曰汰冗员除役蠹慎委运汰冗员之目有三曰减催趱省随从申约束除役蠹之目有三曰核关缆禁需索绝馈送慎委运之目有三曰重更调戒递署息奔竞粮道之大要有三曰稽帮弁察运丁严水手稽帮弁之目有三曰黜贪劣去奢华退老疾察运丁之目有三曰杜亏缺谨风水节淫用严水手之目有三曰斥游帮遏争衅责保结朝廷择清严望重之大臣而之总漕总漕择监司之廉能精敏而任之粮道粮道择帮弁之勤谨练达者委之漕运运丁之老成明干者派之水次而俱秉成于总漕上下一心协力不苟异同行之一年而不少效者未之有也然后总核其出入之数以定次年之漕费彼有司所出既少而不轻减其赋以纾倒悬之赤子者亦未之有也若夫杨村之驳运通坝之兑收俱视南漕为轻重夺其所可欲而临之以严威其亦可以次第而受治也夫
论漕运
或曰国家岁办漕运举由东南诸省征解以实京仓则转输之道尚焉而转输之法则有二道光以前专行河运各省办理漕务悉有成例可援道光以后河海兼运而海运则试办嗣后军务迭兴运道梗塞江浙漕米全归海运历届办理均无贻费轻运远着有成效近数年复由招商局轮船分运愈妥愈速厥效尤彰当道以妥办有年向无贻事关重大不敢轻议更张且深知河运漕船一时断难议复虽近年试行河运亦祗转江北之漕但恐海运沙船未能全臻妥协又不能将江浙漕米全交轮船转运以故有漕省分虽有转输之诚或难免望洋之叹况近来漕运有海运而海运中有沙船有轮船虽不敢擅议更张似宜由朝廷定一画一章程庶免由河运者徒延时日议海运者胶执定章耳余曰子不见前苏抚丁雨生中丞奏疏乎请妥筹漕运而综计其得失言兵燹以来有漕州县折收减耗从前一概裁汰欲复河运必须加费小民计较锱铢减漕之惠彼既习焉相安骤议加增恐多疑虑且流氓甫集疮痍未复正宜曲为休息加意体恤不宜多取以耗民则河运未易复者一也近来帮船罕有存者屯籍旗丁亦已各散欲复河运必须另造漕船数千艘招觅旗丁水手数万人公私耗费无有既极此时帑储库两未充裕骤添巨筹拨无从则河运未易复者二也黄河北徙运道久矣失修同治四年曾试行河运回空之船因沿途淤塞并无片帆南下欲复河运必须疏泉浚河乃可蓄水济运目下燕齐之间元气未复骤兴大役供亿烦苛则河运未易复者三也河运既难议复势必妥筹海运然前有沙船三四千号海运可无缺乏之虞今则减至四五百即苏浙漕粮尚且不敷周转更难接济他省而天津东卫等船船身宽大本可运漕第与沙船有畛域之分且苦厘捐之重年来至者亦颇寥寥计惟以夹板分运载货之余兼以运米否或以轮船分运防海而外兼以运漕或照章租赁而许其兼带货物量减税厘或由苏闽各制造局派拨而津贴经费兼檄巡防以夹板轮船辅沙船之不及藉济全漕各省临江沿海处所及天津收漕之处分别建设漕仓随到随收随收随运务使转运各船免停泊而速输转则各省全漕均可渐次起运且可源源转输各等因老臣谋国洞悉机宜远虑深谋兴利除獘读公奏疏者无不钦佩敬服然愚谓沿江临海处所分建漕仓随到随收随收随运固属便输将而捷转运第有漕地方或临江沿海之地相距窵远则运迟漕米之始运费仍属不资且恐米色耗折各有参差则官吏可藉口需索而承运者尤不堪其累不如查核每年应输全漕若干折价稽征足额复核定运费加费若干全数兑交沿海沿江各海运局代办米石陆续起运似更省冗累而免延今江督刘岘庄制府抚江右时已有采办米石以济漕运之请且由招商局代办代运一手经理尤为便利捷速法良意美无微不至既免催征时逃选米色之烦则官吏无可苛索复免缴米时辗转承运之累则小民不苦烦苛而江省无须委员帮办亦省设局经费沪地由轮船转运更不稍事迁延裕国便民允推至计所愿有漕省分之近于沪地者则照章运米来沪收起运其有漕省分之远于沪地者则援例折价由沪采办起运此近时漕运最捷之良法也至运漕之法前闻李傅相奏准各直省分别购置轮船计共二十八艘统交招商局分派转运复有招商局原有轮船十数艘若将全漕檄令接运则行驶捷回空速装储广输转易而船数亦不虞不敷前东抚丁中丞议浚运河拟复河运工程浩大几逾十年迄今始暂试行然祗运江北之漕而已按近年江浙漕粮仍由沙船轮船分装由海运津夫果浚深运河不复有淤浅之患则由招商局另行购置浅水轮船由运河衔尾北上亦足以济海运而复河运且可垂久远而易海运为河运此又将漕运最妥之良法也所谓定一画一章程者其在斯乎惟如何广筹经费如何妥定新章及如何安顿沙船则因时制宜以俟相机审视时势之君子
筹漕篇上
魏源
道光五年夏运舟陆处南士北卿匪漕莫语先筹民力乃及天庾一壶中流敢告幕府作筹漕篇
客曰仆伏东海之壖隶贡赋之乡今者淮决湖涸千里连樯积如山冈蓄清则无及由陆则财伤航海则非常然东南之果终不可不登于太仓窃耳当事之议欲借引夫黄河盖不得已用之庶权宜济急之一方或者其可行乎对曰非下士敢议也然窃闻之利多害少智者为之害多利少审时施之有害靡利无时而宜之今者堰虽决矣河未病也清虽泄矣可徐盛也漕虽亟矣策未罄也智者因祸而为功未闻加患而益甚若之何用河而河病助清而清病济漕而漕病夫黄宜合不宜分分则力弱而沙沈清宜鬯不宜淤淤则倒灌而患深将姑为济运计乎窃恐运河浅狭岂容浊泥数日而胶旬日而夷衔尾磨浅有如曳龟进退触籓计当安施幸蚤图之毋悔噬脐
客曰江淮二渎皆濒于海淮为河夺故道未改赣榆沙船运货吴淞来往为恒未尝失风是沿海可行也嘉庆中开减坝夺盐河淮北之商载盐海航由福山入江行千五百之内洋是江口可通河北也今者粮艘扼于清口进退两难盍令由江下海入于云梯之关逆溯而至中河奚必濡滞乎河干曰是康熙中所会议而河臣张鹏翮格之未行者也夫赣榆之浅船无过二百石故可载轻以涉沙讵可行千余石之重艘乎盐运自北而南可进乎江口粮艘自南而北必上乎黄河鸿流喷薄百里为激荡两岸绝纤道岂能效逆上之鱼乎改由海舟费且无益矧在漕舟十无一济如之何可行也
客曰古之漕运皆用转船沿水治仓递输于官江舟不入淮淮舟不入汴汴舟不入河河舟不入渭自宋崇甯中始改为直达纲今清口龃龉漕舟不能入黄则盍仿建仓之意截留滞粟于淮扬或仿转般之法集河北山东河南之船于北岸接运乎清江二策居一可否其行曰兹所策者将以暂行乎抑永行乎其以济全漕乎抑半漕乎南漕正耗四百万石以一仓贮万石必四百余仓木必坚厚地必高燥费钜时旷其未成以前截留之粟无所贮将粜卖以易新乎则出入之间贵贱两伤折耗百出将修以备将来不时之急乎则不遗力以造仓仓成而河运通仍归无用将不建仓而第接运乎则河南山东直隶额设之官拨船二千百有五十艘每船止受二百五十石仅可运米五十余万纵尽签商民之船勿顾怨咨亦不过百余万石尚不足济南漕之半必更增造五百石之船数千艘为费数百万而清江过坝每日仅能过二万石非二百日不能竣必误抵通之期且唐宋漕运皆以民不以军也今循明代之军运而用唐宋之转般则自黄河以北其仍用屯丁乎不用屯丁乎用屯丁则虽转般而依然直达且本艘之回空莫顾拨之兼辖难周如不用屯丁而至淮即还则接运北上者民乎官乎沿途稽察谁司通仓勒索谁给米色耗坏谁任乎夫唐代沿途置仓递相灌注已有斗钱运斗米之言今不革数百年之运军与百余年之仓獘而漫议永行者左也无素备之仓廒与一定之成宪而仓卒暂试者尤左也子言师古吾见其滞今也
客曰旧漕变价新漕折价可乎曰太仓之储非下士所敢测其数可否停运议俟庙堂且以数百万米易银银必贵以数百万银易米米必贵出入皆耗是变价之累在于秋成谷贱之时而责以纳银则贱愈贱于浮收积獘之后而责以敛银则浮愈浮是折色之累在民正供有定河患无恒停运其可常乎是仓储之虞并在国以策之又未见其可也
客曰救急之图苟且之计固皆踬矣请舍一时之谋商异日之画亦有二议或可久远乎曰愿闻其说客曰古言运道必曰汴渠托始鸿沟大辟于隋起荥泽引河入汴达于淮曰通济渠又因沁水南连河北通涿开以济运曰永济渠唐宋以来皆因之是古运道本出于河淮之上也自元浚会通河而汴道遂废然其东支入涡者上流虽塞而其南支合颍名贾鲁河者仍上受京索须郑诸水由祥符之朱仙镇周家口至颍州以注于淮商舟辐辏焉若再施开浚引漕舟由洪泽溯淮而上入汴以抵于河则祥符之对岸即为阳武钜卫河仅六十里又上游之沁河旧本入卫近改由武陟入河仍可分流入卫使由此泝之则其南由淮入汴者即今日商舟通行之水其北由沁卫达天津者即今日通漕之水不大烦穿凿而运道出于河淮之上游不复与清口相犯高堰之水可以毋蓄而淮扬下河之水患可免矣微山蜀山诸河可以毋蓄而山东之涝旱可免矣曰若子之说是移清口于河南以邻为壑者也病河病漕以之直达固不行以之转般亦不行者也隋之去今千有余载河底深通视今数倍然且旋开旋闭唐刘晏等即已改用转般不能直达宋都汴京南漕本不入河其北漕甚少已岁虞河之倒灌故尝塞河引洛循广武以入汴及河啮广武而运废宋室南迁金源河徙诸渠淤废是以元人改开会通河岂不知汴沁自然之利甘凿空劳费之役哉况今又五百余载河高地下势同吸注引贼入室建瓴必溃南决入汴则必无开封北决入卫则必无卫辉且南河有减水坝而东河无之者盖建坝必依石山而藉胶泥自东河以上地坦土疏即灭坝尚虞其夺溜引河通运乎若欲泝汴而上由郑水以至河阴与武陟对岸以截河而入沁则郑水涓浅不可以舟且沁性浊悍岁虞横决而欲以人力操纵之使七分入黄三分入卫沁必全势北趋不必河蹑其后矣若即于阳武元人陆运之道车载六十里而至卫河则昔人所运不过数万至十万石今以数百万之漕而三易其舟两般其堤劳费尚可问乎且两岸之仓接运之船不与前议同獘乎是以卫运则中滦淇县之挽陈州新乡之运元明偶试之而不恒也汴沁则胡世甯建议于嘉靖范守己贡策于万历而皆不用也
客曰然则黄河者运河之贼乎故漕与河不双行舍河用海事有元明易安以危世复望洋窃极愤恌之思欲去两短集两长则盍舍运河开胶莱河辟外洋从内洋愚者千虑必有一当请为子陈其详夫江南之与北直接壤海壖里距不远也而山东之登莱二州斗出海中长如箕舌由南赴北舟行必绕出其外故元人海运三道皆放黑水大洋趋成山绕至天津远者万余里近者四五千里诚由胶至莱凿通故道三百里则漕舟出射阳湖之庙湾入海三百八十里至山东入胶河至莱州海仓口复入海四百里至直沽凡舟行千有四百余里而沿海洋中不过六百里内免黄流之隔外辟黑水之险以海运之名有漕河之实计莫便此矣曰元初之故蹟刘应节崔旦之遗说仆亦尝考之马家峡之难开分水岭之难凿两海口之潮沙难去潍沽河之水势难引吾子谅亦闻之今不更端矣且即使沙石天开海潮神助扬帆莫御而抑知有不可行不必行者乎夫海舟不畏深而畏浅不患风浪而患沙礁江南沿海横亘五大沙舟行所最畏元初沿海求屿逾年始至旋辟其险径放大洋而旬余即达今黄河云梯关外复涨千里长沙皆舟行必避之险若由胶莱故道则舟当何出乎将北出淮河口则今已为黄河所夺将南出射阳湖则口若仰盂不可以通大艘断不能不出商船所由之福山吴淞二口矣既出福山吴淞则由崇明十直放大洋必绕逾大沙暗礁二千余里而至山东但再行内洋千里即天津矣岂有已过险远之外洋反辟平恬之内海而折入胶莱之小河是不知地利江舟不可以行海海舟不可以入胶而胶河拨舟又不可以泛直沽将必一米而三易其载一运而三增其费是不审人事惩会通之穿凿而复以穿凿易之辟大洋之险远而更以险远益之舍径即迂求奇反拙尤未见其可行也
客曰海运其可行乎曰天下势而已矣国初都海与前代都河都汴异江浙滨海与他省远海者异是之谓地势元明海道官开之本朝海道商开之海人习海犹河人习河是之谓事势河运通则渎以为常河运梗则海以为变是之谓时势因势之法如何道不待访也舟不更造也丁不再募费不别筹也因商道为运道因商舟为运舟因商估为运丁因漕贾为海运费其道一出于因语详贺方伯复魏制府书中其大旨曰海运之利有三曰国计曰民生曰海商所不利者亦有三曰海关税侩曰通州仓胥曰屯丁水手而此三者之人所挟海为难者亦有三曰风涛曰盗贼曰黦湿此三难者但以商运为海运一言廓之而有余故曰为千金之裘毋与狐谋其皮筑数板之室毋于道谋其疑众人以败事圣人以决机苟非其人法不虚创功不虚施时乎时乎智者争之
筹漕篇下
魏源
道光七年夏减坝既筑御坝仍不启黄高于清漕舟复舣天子命相臣行河难复起作筹漕篇下
客曰尔者海运则既行矣顾所欲海运者为河漕不能兼治故欲停运以治河也河通而漕复故则海运何所用之其将河海并行乎抑将以海易河乎曰此河臣明于河不明于漕之言也又但知治江西湖广之漕而不知治江浙之漕之言内河之患在国计漕之患在民生国家岁出数百万帑金以治河官民岁出数百万帮费以办漕河患即有时息帮费而无时免孰谓河治而漕即治乎全漕即不由河河未必因此而治况江浙之漕即由海运而湖广江西之漕断不能不改河运孰谓海运行而河即可无事乎江楚赋轻而船重抵淮迟汛涨辄虞堵闭故言漕事易而运道则难江苏赋重而船轻抵淮蚤汛前尚可筹渡故言运道则易而漕事则难海运有所以救江苏漕务之穷非徒以通河运之变也且河运帮费既不可去海运亦需雇舟而谓帮费可尽去者何哉屯艘行数千里之运河过浅过闸有费督运催儹有费淮安通坝验米有费丁不得不转索于官官不得不取赢于民合计公私所费几数两而致一石尚何暇去帮费海运则不由闸河不经层饱不馈仓胥凡运苏松常镇太仓五州郡百六十万石之粮而南北支用经费止百有二十万以苏藩司岁给屯丁银米折价给之而有余是漕项正帑已足办漕尚何取乎帮费无帮费则可无浮勒无浮勒则民与吏欢然一家然后可筹吏之策或将江浙两省地丁钱粮向例收钱者奏改收银以免火耗申解之赔累以剂一切办公之需费视收漕之浮勒不及其半舍重就轻民必乐从吏无少绌故海运于治河无毫发之裨海运既行则可专力治河不必兼顾运道一切借黄蓄清之策不致牵掣为患所裨甚大此语殊失当而于治漕有邱山之益较河运则有霄壤之殊舍是而徒斤斤补救议八折议丁禁包户禁浮收皆不揣其本而齐其末也即不然名议海运仅斤斤于河道之通塞而不计东南民力之苏困吏治之澄浊亦见其轼不见其啑也客曰海运为苏松漕计则得矣浙江淮扬仿此可识矣湖广江西之漕其无可筹乎曰内河之贡道天庾之正供其不能全归于海运明矣越重湖大江千余里而至淮安则屯丁屯船不可裁亦明矣然江楚赋轻则输纳之困差缓于江苏江楚船重则闸河之累亦甚于江苏赋重者既于其赋捄之船重者亦于其船治之而已人知黄河横南北使吴越一之漕莫能达而不知运河横亘东西使山东河北之水无所归人知帮费之累极于本省而不知运河之累则及封蓄柜淹田则病潦括泉济运则病旱行旅壅塞则病商起拨守冻则病丁捞浚催儹则病官私货私盐则病榷恃众骚扰则病民皆由于船大而载重夫大与重岂例应尔哉会典所载各卫所运粮之船名曰浅船毋逾丈深毋逾四尺约受正耗米五百石入水毋过三尺过淮验烙有不如式者罪之必使船力胜米力水力胜船力虽河浅闸急亦可卫尾遄进而无阻曩惟江南河南山东之船尚不逾制其江西湖广浙江之船则嵬然如山隆然如楼又船数不足摊带票粮入水多至五尺以外于是每大艘复二三拨船以随之是以渡黄则碍黄入运则胶运遇闸则阻闸一程之隔积至数程北上之后复滞回空而迩日山东江南之船亦复仿效逾制继长增高日甚一日其实所载额米仍不过六百石余悉为揽盐揽货之地沿途贩售所至辄留稍加督催辄称胶浅夫既知大而窒碍何不使小而便行诚使严敕有漕各省每遇更造之年力申违式之令凡粮艘至大以千石为度以六百受正供百石受行月口粮余三百石许其载货不出数年悉改小矣夫然而旗丁之困穷可以帮费之浮甚可以轻何则丁之苦累者五曰遇浅拨载之费过闸缴关之费回空守冻之费屯弁押运之费委员催儹之费今既改小则不胶不拨遇闸提溜通力合作勒索无由而费省十之一二矣抵通不逾六月回空不逾十月而费省十之三矣各帮惟迟重难行故本帮千总领运而外复委押重押空各一人沿途文武催儹而外复有漕委河委督抚委其员数百每船浮费其金又数百今既载轻行速冗滥尽裁而费省十之五六矣所省各费即足应通仓之胥规而所余尚半大益于本漕者以此夫然而泉河灌引之禁可以弛诸湖淹田之害可以损山东微山诸湖为济运水柜例蓄水丈有一尺后加至丈有四尺河员惟恐误运复例外蓄至丈有六七尺于是环湖诸州县尽为泽国而遇旱需水之年则又尽括七十二泉源涓滴不容灌溉是以山东之水惟许害民不许利民旱则益旱涝则益涝人事实然天则何咎今漕改小入水仅三四尺则湖可少蓄而民田之涸出者无算旱可分引而运河之捞浚亦可纾大益于邻封者以此
客曰会通之河非第运粮亦以通货今漕艘不许多载则京师百物踊贵而水手工食不敷且江楚船数不足每多洒带今改小既不敷分载增造又费将安出越洞庭彭蠡涉长江非重大其能御风而压浪乎粮舟三载小修五载大修十载拆造如必逐年渐改则势不画一一舟不前千艘皆滞安能望十年之迂效而救目前之急难乎曰贱货必在通商通商必在利行未开旅滞而物集途通而货壅船既遄行则荆杨豫之货循运河而上江浙之货附海漕而北物价必贱于前且船大则水手必多多则不得不各贩私以裨工食今则向用数十人者止用十数人利散见少专则见多赢绌较然矣船大则造费亦大故不能足数若以二千石之船改归千石则即使二船造三亦有赢无绌矣四川湖广贩米贩货之船穿巫峡历洞庭而下者或五六百石至千石而止往还无失知船之胜风涛在完固善操驾不在钜观矣是三难者皆不足虑至逐年渐改之期则二船改三计之江西十三帮但[改](收)六百艘已足九百艘之数六年而始画一湖广六帮但改二百七十艘巳足四百余艘之数三年而始画一若求易简速效之方尤有一举两利之策考江苏一省漕最大船最多而较浙楚为制最小江苏既全归海运则所余空艘即足以受浙楚三省之粮诚使江广重运至瓜州即卸粮于吴船仍令原省屯丁水手接连北上易船而不易人如江浙未归海运则并将吴船移至杭嘉湖受载亦易船而不易人其浙楚三省重船售与大江运盐贩货之巨商变价归官以安置江苏水手如浙漕亦归海运则估变浙艘亦即以安置浙江水手是一转移间而江广重运为轻运岂必求三年之艾始捄七年之病耶
客曰南漕固不可全归海运而河患难必万一江西湖广之漕灌塘亦不能济庸遂无策以筹之曰海运独除江楚安徽者为经久计非不可为权宜计也且河运所难于江广非独船重亦以途遥夏汛启坝恒虞倒灌至海商豆麦之利则在春秋冬三季其时船价皆增而夏季则北方缺货船价亦减此时江广重运正抵瓜洲顺风赴北至平至速是海运反以江广为便谚云五月南风水接天海船朝北是神仙如使河运中梗漕艘不能飞渡原可兼前策而暂行之令海船春季则举江浙之漕一运而至津夏季而举江广淮扬之漕接运而赴北俟河运既鬯则仍罢海运归故道权宜变通夫奚不可且当事所难于江广之海运者有二一则漕费已给旗丁而海舟雇价无从出也二则瓜洲至福山口二百里粮船不熟水道海船又不肯就兑也不知重船既不北上尽省闸河通仓之费独收沿江售货回空迅速之利且非江浙永行海运尽废漕丁者比则但酌给帮费已大懽忭而其未给之漕项银米移归海运乘夏季海船价减之时每石尚可酌省当无不足江广漕项不及苏松之宽裕故必节省方足至扬子江下汔福山口水道则崇明买米之船可至江甯安庆岂不可至瓜洲而其自上而下者尚有焦湖之米船镇江之红船或熟于沙线国初海寇张名振郑成功皆以海艘直闯金焦往返如户闼谁谓海艘不可入江者但令沙船三月未齐集福山口先雇米船数十向导海船往返试行一次使沙礁洞然即催各帮海船泝至京口受兑计江广百万之漕但用海门通州崇明三帮已足其沿江弹压则有通州狼山镇而京口南北两岸可泊数千艘天时地利皆出十全以海受江可经可权谁谓宜吴船而不宜楚船也虽然此议暂行则南货多由南通州附载不尽由上海于海牙关侩又有不利焉显阻阴挠势所必至吾故总策运事而始终断之曰苟非其人法不虚行
海河并运论
朱其昂
谨案论漕运者非主复河运即主仍海运治河运者恪守旧章而未善复之之法仍海运者董收近效而未睹仍之之害虽言皆有本其实非万全之策也夫海河形势今昔迥殊控制机宜关系尤大惟因时以制宜乃变通而尽善在历代海河兴废惟利弊是论在当今变置措施直安危攸系与其临渴而掘井何如未雨而绸缪职道滥竽飞挽二十二年比来办招商局务粗观成效幸免陨越之虞与负委任之意兹以历年承办运务见闻所及而有得者着为海河并运制机器内河造小轮船承运之说不揣愚昧敬谨录呈惟执事者采择焉主复河运者其意良是但运河节节淤塞军船片板靡存处不能骤复之时而持不可不复之议于是藉良窳不齐之民船为军船凑各处无源之水通运道旷日持久而得主于通州尚属幸事若张秋一带淤塞成陆之处粮船至其地待水渡黄而伏汛不发雨水不多迨至七八月河底依然枯涸不得已而换船陆运辗转递剥费尽无穷之力而运至静海天津等处运河已冻米色已霉起囤无仓回空无日如同治十年之河运不特疲民伤财且几贻误正供此所谓未善复之之法一之为甚不可再试者也主仍海运者谓自道光六年咸丰三年江浙漕粮相继改归海运以来抵津早而交仓速脚费省而折耗轻公私称便虽比年沙甯船生意寖衰船只渐少往往不敷承运且船身较逊米色亦间有蒸变之虞然有招商局轮船协运以补沙甯船之不足而利便过之海防日有起色洋面尚属安靖循而行之足以持久何必去易就难舍便捷之海运复艰难之河运哉不知天下事无远虑必有近忧患须防于未形机须见于先事今海防虽备洋面虽安万一洋面不靖海防戒严纵不至防无可防靖终不靖而当不靖之时严防之际京仓岂可一日空虚兹固百年未必有之事而一日不可无斯虑者此所谓未睹仍之之害规小利而忘大患者也窃意为今之计趁洋面安靖畅行海运之时试行河运办有成效或以十分之五或以三分之二拨归河运无事则海河并运有事则专归河运此为最便但欲行河运宜先治河欲治河宜先讲治河之法治河之难非狃于成见即误于因循今运河虽多阻滞究不至全行淤塞若再耽延必至无从下手现在淤塞成陆之处如张秋至临清南北数百里干见河底尚可用人工挑挖惟浅阻有水之处河身较长既不能戽水开浚又不能带水疏通见效殊非易易至军船既已无存自应用民船转运然米数少尚可招雇米数一多万难应手势不能不由官添造粮船若旧例是循不但花销太大费用浩繁而且夙昔之弊端百出可考而知又往返稽延不能备缓急之用故狃于成见无济也惟有制机器以治河造小轮船以承运智力兼施河漕并治经费省而阅时速似为说实可程功
河道既通轮船既备即从江北以试其端江北有漕州县半滨运河如高邮邵伯宝应汜水仙女庙一带类皆产米之区迩年江北运漕均在该处买米兑装起运视江浙等省尤为便捷俟江北漕粮全归河运然后继之以湖广分之以江浙由近及远自少至多南北脉络贯通江河周流无滞将见运河商贾渐集两岸居民日增如是则河运日益多海运日益少河运多则内地盛海运少则海口衰海口衰则外人无可希冀海防亦由是固矣惟是治河造船在在需费值此饷项支绌势难二者兼筹而治河造船相为表里既不能一气呵成又不能二者偏举惟有于有漕省分按漕数先行借垫或于各新关二成洋税项下借拨若干通融济用其河运规模仿照招商局协运章程先造兵商兼用新式小轮船十只每船力胜二百墩吃水三四尺堪装米二千石一日夜行五百里一月运二次每年自二月至九月可运米三四十万石回空货物以北方煤铁为主运漕之暇协助防务即以水脚为浇里奏派妥员予以事权俾资展布不数年必能船米递增若造船至百号则米可运三四百万石辘轳转运梭织巡防南北数省若身之使臂臂之使指内防愈密外防愈坚且江海往来货物已有招商局大轮船以分其势又设小轮船以揽其全不独海防有事有备无患且洋商生意不难使之徒手而返矣至有漕省分起运之处有通州交米之处均应设立公局由小轮船往运赴通一杜搀米之獘端一省转剥之周折较现在海运由津转运者更为利便或谓此事不难于造船起运而难于治河利运运河绵二千九百余里既限于地轴高低浅深不一复梗以黄河险阻泛顺靡常又运河自临清州南门重启闭有时而轮船往来利于迅速若节节等则耽延时日若随到随启则水源不敷且下水而放犹易上水而盘更难此皆老生常谈世俗泛论实未尝深长思也夫自清江至临清为六十有一拚以三日耽延便可过虽多何碍于道至于河浅之处可浚以深之来源不敷之处可引支流以足之黄河水涸之际可开渠以通之汛涨之际其势汹涌在他船不能截流而过以轮船机器之猛利船身之坚固行动之灵便又何难一二时辰克期飞渡耶第河以北地形卑下势处下流若开浚运河之口而不为堤防一旦黄流陡涨横注北趋则自阳谷荏平而下其患不可胜言然亦有以制其患者开利津铁门关外四十里淤塞之海口以畅其下流而高其北岸堤塍坚其运河坝则桃花之浪竹箭之流俱无虑矣
或又谓复河运而用轮船能保外人不因端藉口启其通商运道之心乎不知彼族惟利是图从前各口之利权为其占去者内无轮船以制其先遂致为其所夺现在兴内地之利先有轮船以制之即使欲争而我以运漕为名明杜其争之之口以防江为义强戢其争之之心斯外人初则不可争继则不敢争者也闻东洋内地皆设有小轮船故西人火轮船至东洋通商止于海口往来不入内河驾驶非若入我中国既得通商江汉又欲驰骤川滇也此其明证或又谓外人窥伺边境如云贵四川等省或驾轮船或开铁路彼方狡焉思逞日出不穷而我徒沾沾于小轮船殊非当务之急不知事有似缓而实急似小而实大者彼族之宽我边境其志固不在边境也按沿海各口久非净土所恃者内地耳然自汉口通商以后天堑之雄已为穿破若云贵四川再开铁路衣带之势全归无用表里山河大半为其牵制一朝有事防不胜防守不胜守矣今设小轮船以通河运使东南财赋可以由运河输至京师固其根本然后设版于海江要隘寓兵滇蜀咽喉南北无隔阂之虞飞挽有自如之势声色不动而形势已成夫岂非当务之急者哉或又谓设小轮船恐碍招商局大轮船生意是知其一而不知其二者夫大轮船尽有海运可支即使他日尽改河运尚可赴南北各埠争复利权招商局以揽载为大宗未尝专恃运漕为生活亦复何碍或又谓海运改则沙甯船生意绝河运用轮船则运河民船生业皆有关于华商元气殊不知沙甯船倚藉运漕原近年来不得不然之计若各口轮船渐少则沙甯船生意渐复运漕之利有限贸易之利无穷何至于绝小轮船往来装载货物以漕米煤铁为宗本非运河民船生意即稍有侵占通运道之支河别港口岸甚多亦足以为生计又何至失业乎或又谓如是恐新关税项减色然新关减色一分常关起色二分但须改常关平时完纳之条从新关见百抽五之例截长补短并无损益于公家苟能挹彼注兹固不必因噎而废食也洋商之入中华也由南及北串入长江追原其故未始非河运废弛内地巨商大贾懋迁海口于是各口渐旺而洋商乘机渐入置金帛于门外使窃儿生心此慢藏诲盗之所由来而前代海禁之严亦以有见及于此也诚能复内地之利即分海口之利分海口之利即分洋商之利自北及南渐渐利皆归我得泻子补母之法行见熙熙攘攘尽我得也国势由是而强元气由是而复而数十年外来之患亦可消弭于无形矣总之外人以通商为名窥我中土我即以运漕为名制其叵测此中枢纽不待明言但非常之举即大难之端若任用非人则罕有成效是惟任人不疑疑人莫任专其职事假其便宜不以一眚见嗔不以言转念傥号令朝更而暮改等筑室于道旁则经权所系成败攸关不可或忽者也治河运漕章程十条附例于左
一治河宜总计全河形势分别办理也按运河北自通州石坝起南至扬州瓜州口止长二千八百八十二里四分河形曲直不一河道通塞不一地势起伏不一水流顺逆不一堤位险夷不一座完废不一须节节勘视处处丈量洞达全河形势然后绘图估工画清段落酌定限期或用人工挑筑或用机器开浚派员分途办理同时并举庶冀克期蒇事工费不致虚糜
一治运河宜兼治黄河以免冲决之患也按运河自戴家庙至安山穿黄河而过当河水安流船只固可利济即水枯之际尚可开通支河引汶水以渡惟汛涨之时奔流涌北岸辄有泛滥冲决之虞若仅高堤坚扞御是论虽为不可少之工程尚非治本之意查黄河泛滥皆由下流淤塞不能容纳消导所致是宜开浚东河以下黄河淤浅之区与利津铁门关外四十里淤阻之海口以畅其入海之流则顺轨可期自不至为患矣
一小轮船式样要兵商兼用以期适用也将来制造小轮船宜双暗轮铁壳兵商兼用式样以期无事运漕有事调用并拟每船兼造有机器跟剥一只查海江辽行剥大小皆宜运河则河面窄狭座较多门仅二丈二尺船面限于丈尺船身本小便于兵商兼用然装米之外不能多载客货多趁搭客而运河一通轮船南北货物沿途搭客势必应接不暇故宜兼造跟剥多设客位以便装载平时祗须拖带以省煤费若遇江湖坝水溜之处亦可生火开轮或拖或剥相辅而行免有阻滞如是则造船之资本既轻又适于用运河轮船法制略尽于此矣舵工水手概用华人不准雇用洋人一免骇内地之见闻别开罅隙一以杜外人之经历致启譸张至船上起货起椗及往来盘俱用机器之转移取其省力而利便事半而功倍也
一制造机器宜斟酌变通格外灵巧也运河狭浅坝较多若机器大而河身小则不但有难容之势抑且多转折之碍必须相度河道浅深门狭向外洋定造开挖内河之灵小机器议立合同如不合于用说明包退包换以期利器善事费不浪掷也
一拟请添设运河常关照新关则例榷税以补新关之绌也运河既通轮船南北搭装货物必多内河货多则海口货少海口货少洋关税项必减而现在要需半资关税一朝减色窒碍殊多是以必须添设运河常关以补新关之绌然常关税则所征甚轻若照常关税则抽收仍复无几故又须援新关见百抽五之条照常完纳以期关市之征有益无损惟轮船运漕北上装载货物仍须遵照旧章免予二成输税如二成以外及回空装载货物概令纳税不准遗漏丝毫其所收税项亦应照新关章程以八成解部二成留存以备不虞之用
一治河造船宜先筹款也治河之费拟请于各新关二成洋税项下陆续借垫或于有漕省分按漕数先行拨借以便将河道设法疏浚一面制造小轮船禀请派漕试运以观厥成
一海运渐归河运拟请将所省运通剥费拨为治河经费也查海运米石由天津转运通州每米一石需剥船水脚银一钱六七分毛米八合食米一升一合五勺合计每万石应需水脚银一千六七百两米一百九十五合若用小轮船径运赴通前二项俱可节省若小轮船承运至百万石则年可节省银十六七万两米一万九千五百石应请将此项节省经费拨归河治项下以还借垫之款其银即与承运水脚银两一并按数支发无须另文领解以归简便而省繁文
一拟筹岁修运河经费以垂久远也河运复河道通必须设有常经筹定岁修经费以便随时疏浚修筑河道无淤塞之虞堤无倒塌之虑查海江轮船装载货物之外尚可搭趁客位此项小轮船举行既可通内地数省之商贾又可免外洋艰险之风波货物搭客自必日见兴旺拟于装货搭客水脚项下由局照九五扣例扣提河道经费其河工坝一切夫役岁修经费皆由此项开支傥有要大工程经费不敷再行禀请于二成税项之下动拨庶费有所出永无废弛之患
一试办河运宜除去从前河运积习也查河运经费名目甚多现既拟用小轮船则在南受兑在北交兑并承运水脚二成免税一切均应照近年招商局协运苏浙漕粮章程办理即办漕省分通坝正杂各项均须奏咨立案仿照海运成案办理以归画一而杜弊端
一小轮船装卸漕米地方拟请设立公局也轮船承运漕粮一切交兑事宜头绪纷繁内应派人照料拟请于轮船受兑之处与通州交米之处设立公局专派员董经理其事以昭慎重而有责成
论海运之益
海运之利赖至今日而益着矣然其缘始之难则不可不知也溯自元至元九年始命上海总管罗璧朱清张瑄等造作平底海船六十艘运粮六千余石从海至京师然创行海洋沿山求明年始至直沽二十年罢新开河颇事海运立万户府二二十四年又增置万户府二总为四府二十八年并四府为都漕运万户府二令朱清张瑄掌之其有千户百户等官分为各翼以督岁运又按元史载海运之道初由平江刘家港入海经扬州海门县黄连沙头万里长滩开洋沿山而行抵淮安路盐域县历西海州海甯密州胶州界放灵山洋投东北路多浅沙行月余始抵成山计其水程自上海至杨村马头凡一万三千六百五十里至元二十九年朱清等言其路险恶复开生道自刘家港关洋至撑船沙转沙嘴至三沙洋于江过匾担沙大洪又过万里长滩放大洋至清水洋又经黑水洋至成山过刘岛至之罘沙门二岛放莱州大洋抵界河口其道差为径直明年千户殷明又开新道从刘家港入海至崇明州三沙放洋向东行入黑水大洋取成山转西至刘家岛又至登州沙门岛于莱州大洋入界河当舟行风信有时乘顺直至京师不过旬日而已视前二道为便云明初海运因元之旧海运不给以陆济之永乐十二年海运粮四十八万四千八百一十石于通州又卫河儹运粮四十五万二千七百七十六石于北京所谓海陆兼运者此也一由江入海直出活口由白河运至通州谓之海运一由江入淮黄河至阳武县陆运至卫辉府由卫河运至苏州谓之河运十三年会通河成遂罢海运天启以后徐鸿儒李青山相继作乱运道梗塞沈廷扬议复海运然亦不能行也国朝雍正嘉庆间屡有以兼用海运为请者然造船设官所费甚钜故终格不行道光五年以运河淤塞漕米阻滞大学士英和疏请暂由海运得以专治内河复经两江总督琦善江苏巡抚陶澍藩司贺长龄等先后妥议海运章程疏请试行于是雇用商船酌给水银两合苏松常镇五府州属起运漕米一百四十二万九千石有奇并白粮八万一千五百石有奇巡抚陶澍亲自赴沪督办设局于大东门外龙王庙苏松太道潘恭常等帮同办理以本邑熟习船务之绅士董其事自五年冬至六年六月初旬兑竣共装沙蛋各船一千五百六十二号先后抵津交卸风帆稳利商情踊跃上下称便嗣后复归河运至二十七年运河溃复准江浙两省新漕援照六年成案仍于上海续行海运咸丰三年上海城匪扰议改于太仓州之浏河口举办兑运五年县城克复由上海交兑起运以海防同知主其事举派员董有差遵守成规至于今无数浙省自于小南门外购地建房为江浙海运总局每岁由浙江巡抚派员来沪兑运于此自本省创制轮船特关招商局以来又议将江浙两省漕米分拨数十万石装入轮船一同运津轮船受装既多驶行又速官赖之而商不称便则以频年以来各商沙船皆恃漕水为利益若漕米亦与货客一例同用轮船势必无以为生而各船尽废此所以屡屡历情上诉而主持大局者亦未便遽议更张也试为国家默筹度支之全局自行海运以来其省于河运之费者若何而运河一带省去岁支之费者又若何吾故曰海运之利赖至今日而益着矣
皇朝经世文四编卷二十户政
盐课
请更定盐法疏道光九年
王赠芳
奏为谨陈盐务经久之法以除枭害而便民生仰祈圣鉴事窃惟盐者天地所生以养民者也盐法者国家所立以便民者也我朝盐法计口以配引分地以签商俾民无转运之劳课有均输之额立法本为周备乃行既久积獘日深而两淮为尤甚其致獘之由补救之法臣前摺已详陈之诚以疏引必在遴商剔奸乃能裕课惟清厘乎全局可收效于目前然只为裕课计则所以为民生计者固有未尽也何也天下之利不在国必在民其实利在民则国未有不利者也今之盐利不在国亦并不在民而其利归于商然商擅其利而官吏争制其短长则其费必重商役财以结官吏而擅其独市之利则其价必昂商以卤杂短称之盐又经水贩子店之手偷窃搀和而民乃受之价以递增而愈多盐以递转而愈丑于是枭徒乘机逐利与商争权小民出官盐之半价得洁白之净盐远于官而近于私地利之所便人情之所趋固非严法竣刑之所能禁也查淮盐引地最广盐价最贵而侵灌者亦最多潞芦闽浙川粤之私皆越境以充之枭徒亦夹杂其中而淮南北之枭又私贩于场以灌腹内其为首者有大仗头副仗头之目赀本多至数十万大伙以数千计小者二三百为位枪矛刀戟鞭鎚之器毕具所过关隘辄鸣钲施枪衔尾飞渡凡安徽之颍亳庐凤江苏之徐邳河南之南光山东之曹州湖北之襄阳江西之南赣吉红须教匪捻匪会匪以及粮船水手皆其党类处处充斥阻坏盐法扰害地方今开江广等口岸存盐至二百余万引按现在月销计之须至道光十一年方可销竣此私畅引滞之明证也而兵役缉私者于枭徒大伙即有惧心兼且利其规贿私行卖放转将肩挑背负之盐向来不在禁例者概行缉捕以市德于商人以邀功于上官男女老幼皆陷缧絏情殊可悯又况僻乡险隘名虽淮盐引地有终身未见淮盐者其间私枭横行夺淫掠何所顾忌呼号无路隐忍吞声同为朝廷赤子官商固公行夹带私枭亦幸逃法网惟此小民官盐还莫能致私盐又干厉禁既受兵役扰累兼被私枭凶横民重困矣其何以堪夫天下有不产盐之地无不食盐之人伏查引额定自国初承平积百八十余年户口滋生何啻十倍而销数翻致短绌岂天下有如许淡食之人乎引盐尽数不敷民食十分之一盐不出于官必出于私势固然也大凡止獘之道贵治其源百货之在天下自然流通无獘者听民自为谋而不分官私也盐有官必有私有私盐则官盐必壅滞而不行臣愚以为欲除盐獘以便民生莫若课归场任户商贩自相交易使与百货同流通于天下应请由督抚盐政确查数令以额盐余盐具报场官场官查核籍记比照引课酌定额盐课数均匀摊征以余盐作为盐课不论富商小贩均得向户买盐户即于售盐时纳课以免拖欠追呼听民地运销不分畛域如是则人人可以买盐处处可以行盐课无壅滞逋欠之虞官无筹销堵缉之累商人购运与否均可听便不致竭蹶误公而数十万私枭不禁自绝且得货盐小贩皆化而为良民本轻利多人自乐为贩日广盐价日贱往时食贵之民莫不有含哺鼓腹之乐民利溥而民害尽除矣
或谓户勾通民贩恐卖盐之数以多报少臣思向来煎除盐所以匿报售私者以商专其利而与民两病也今与民自相交易民无虑高价而短称无虑扣价而取赢纳课之数甚轻透漏之罪甚重冒重罪而逃轻课常情所不为也况有火伏之法可知出盐之数积查之责专在场官宜慎择廉能之员设立火伏簿扇查明各盘以核煎实数有定额一一日夜煎盐一有定筋名曰火伏令户五家互保有隐漏者察出本人与保人分别严惩驱逐各场之课以出盐旺澹之月互相比较按出盐按盐计课按课定限按限批解运库照州县地丁例尽征尽解如征解迟延亏隐课项即照州县例严参治罪其着有成效者优加鼓励法令简肃赏罚严明则场积獘一朝扫除矣此法行不惟额盐有课余盐亦复多羡统昔之官盐私盐皆输国课较之行引课数必当大有增加臣伏念我皇上御极以来轸念盐务疲乏每次豁免辄至数百余万恩旨谆切本不言利但使商持引以销盐官督商以办课引足岁额课清年而商与民安枭不为民害则成法具在何敢妄请更张无如法久獘深不但国课日亏坐使小民重困即今设法补救取效目前或能恤商裕课难免枭炽民殃若不及今改图诚恐私枭得盐利则必拒捕不得盐利则必流为盗贼迟之又久其患不仅在盐务而在地方臣不敢言兴利窃愿为民除害且不仅除一方之害窃愿除天下之害也惟臣所陈者因淮纲关系甚钜用敢特言其略至直省行盐情形不同原难概论伏查各省盐务有停颁引盐听民自行煎卖者有盐课改归地丁听民自便者有改为煎卖民运民销者有盐无引额由小贩担负零卖者或因枭盗日多或因民食不足或因欠逋课均经陆续请改章程是各省盐务疲乏亦复大略相同而淮纲累深未闻议改盖因商人欠帑至四千余万之多应商人分年带纳若不任商则此项全归无是以未敢轻议臣思分年带纳即在盐价之中并非商人自出己赀分三十纲既须三十年又展限者屡矣年复一年何所底止且商日裕饶或可续归旧今疲乏日甚旧欠之外难保其不新亏积欠太多带纳无期此事势之必然者任商而帑仍虚悬征而课归实获以今日之课补昔时之商通且商人故业具在仍可购盐运销时措缴通盘筹画似属有裨伏乞饬下直省督抚盐政悉心酌议详定章程令一体遵行经久无獘商课改为场课私盐尽属官盐养民便民奸宄潜消斯诚以美利利天下不言所利而利大者也臣愚昧之见是否有当恭摺奏闻仰祈皇上圣鉴
论盐一
以天地自然之利利民而国亦赖其利者盐也虽然大利之中大害伏焉古之榷盐不一官自煮之而自鬻之者汉之武帝明帝宋之艺祖元之顺帝也立官司而收其税者陈之文帝北魏之宣武后周之文帝也召商输银票于京与边给以所在盐者宋之天圣明之洪武也商输银运司买引赴场支盐者元之至大明之宏治以后与今制也自汉至今榷盐之法时损益法之兴也愈繁则獘之出也愈滋善为法者以民之利散之于民制其出入不务与民争利而其利究归于国家人第知厉禁之为禁不知不禁之禁为无形也知多取之为取不知薄取之取为无穷也宋咸平中度支使梁鼎请官自鬻解盐于边内殿崇班杜承审言往者鄜延环应仪渭等州禁青盐令商人刍粟运解盐于边直与青盐不远是以蕃部青盐欲售而无从今官运解盐欲与内地同价边民必入蕃贩盐徼利而居者亦乐其价廉与之市是助寇而结民怨也事乃已其后河决运艰增江淮两浙荆湖盐价两浙转运使沈立言本路盐课缗钱岁增七十九万官估高而私贩转炽诚恤亭户裁官估令人得诣场取盐则盐善而价平人不冒禁私售帝纳其言而岁课视旧额倍增元至大延佑间盐一引增至钞一百五十贯积而不售明初开中之制凡引准银八分商贾少利厚边粟不可胜食夫禁蕃部之私与禁内地之私其难易可知而宋之所以绝之者惟在于平价增课以给用人之所知也乃官估裁而岁入转溢于旧元之一百五十贯而不售明之八分而边饟充由是观之榷盐利者岂在严禁防而重征敛哉夫谷与盐皆民之所以生而不可一日阙者也五谷无地不生盐亦无地不产有天下者制田为赋五谷之籴粜未尝有禁而盐独有官私之别昼之地以限之又欲其流行而无壅此于理则不顺于情则不协于势则不便无怪乎法变事棼心徒劳而政弥拙也宋蔡京罢转般之法囊括四方之钱入都以为羡令商输钱提举司先至者增支以示劝东南之盐利厚而商困矣明之开中于边本良法也久之以商所应支之盐别之为常股为存积倍存积之价越次收支存积行而常股次叶淇又从而变之不输粟而输银不于边而于运司始之准八分而致一引者益之至于数倍虽骤增帑百万而边储大坏终明之世竭天下之力备边卒亡其国淇之变开中与京之废转般其用意同也京之先至增支与存积之越次收支其用意亦同也罔天下之利而巧为法以取盈京既祸宋淇亦祸明传言与其有聚敛之臣甯有盗臣岂虚也哉立天下之法必要于简易使其民易知而易从后世盐法所以不行而滋獘者太难与太繁之故也原其意非是无以笼其利而无遗然至于格而不行吾未见其利之安在也其为计亦左矣唐刘晏论盐法谓多官则民扰惟于出盐之乡置吏及亭户收盐转鬻任其所之晏之言非唐一代之法百世之法也仁哲之君察民物之情循天地之理鉴古今之蹟因势利道而为之法其必有道与
论盐二
治天下之獘当求其獘之始终得其所由生与其所终极去之而利自见天下产盐之地曰两淮曰两浙曰长芦曰福建曰广东曰河东曰甘肃曰云南曰四川淮南岁引一百三十九万五千五百有十课银五百八十余万两淮北岁引二十九万六千九百八十有二课银二十七万二千两有奇两浙岁引八十万五千三百九十有七课银二十九万两有奇长芦岁引九十六万六千四十有六课银一百五十六万两有奇福建岁引五十四万五千六十有三课银三十万二千六百两有奇广东岁引八十一万四千五百有十课银六十四万七千五百两有奇河东岁引三十三万三千四百四十有二课银五十八万一千六百两甘肃花马池岁引七万二千六百八十有六课银一万四千五百两有奇云南无引岁额以筋计者三千九百四十二万七千一百课银三十七万六千二百两有奇四川无额视一岁所售之数请引于部而备余引凡五千盖盐课居天下财赋四之一两淮最钜其獘亦最甚为盐之策者亦独繁要其归则缉私也恤也裕商也为缉私之说者曰天下无不食盐之人生齿之息今倍于昔盐之售反绌于昔则病盐者实私盐也彼塞则此通矣其说诚是也然私果安出乎私之途非一船私者出于商船之船户漕私者出于回空之军船邻私者出于邻境之商枭私者出于所在之私贩以其慓鸷也而谓之枭功私者出于商所捕得之私盐而莫盛于商所自贩之私商贿吏而以卤耗为名溢于额引者倍其售也先私而后官私无课而官有课也虽然商之贩私非商之故课重使之然也课之重非课之故吏黩使之然也顺治初始定纲数淮南之引一百四万二千三百九十淮北二十二万九千一百二十有二今淮南之引增三十五万三千百有二十淮北之引增六万七千八十有六矣引目既增商未受盐而先输课输课之外岁有贡贡之数五十万在公之费又七八十万其间大工大师旅则有加价有加筋商又辄献银以佐国家之急常一二百万产盐之地自场吏以上行盐之地自卒役以上至于文武之大吏莫不有赂而又责之贷钱船户以造船出财募人以捕私其为用之繁且广如是定制凡引课银八钱三分及一两一钱七分而商非银二三两不能运一引其后向之二者增而四三者增而五鬻一纲之盐才得三百万而所费殆二千万欲毋贩私得乎故虽贩而吏不问也商私行而官引滞矣总船私漕私邻私枭私之数不敌商私船私漕私私枭私可以法戢而商私不能禁故缉私之说掩耳盗铃之说也
夫盐产于场场不私鬻私盐安出禁之所贩之地不若禁之所产之地清其源而流自绝于是有议稽火伏以禁场私者矣火伏者所稽煮盐之数也一为一历一昼夜一之得盐若干有定数起止皆场官监之然诸场广袤数百里火伏之时有先后逐逐而视之不能之势也且夫计口授盐度天下之丁制为引之数引之数有限而盐之产恒有余积有用之盐于无用之地欲禁朝不及夕之丁使毋私鬻禁嗜利之商与枭使毋私可乎禁之必收余盐以恤丁丁有余力场无余盐私不缉自止此缉私先恤之说也虽然是余盐者委之无吏之场商收之乎委之积困之纲商收之乎课逋帑绌欲仰于官而官又不能故恤之说亦画饼以止儿也不收余盐无以恤不纾商力则不能收余盐然则裕商其恤之本乎于是榷盐之使司计之臣请蠲玉贡矣请免积逋矣请带征滞课矣请展纲限矣请加价加筋而免其课矣又有封轮散轮之法以剂其盈虚有借底马之法以资其转运凡所以为商计者无弗至而商之困不苏额入之课累岁而可逋官吏之费依时而无爽故裕商之说亦朝三暮四之说也原其所由始而极其所终其利獘之所在了然矣往者陶文毅督两江当淮北积獘之后纲商尽散乃更其法为民运官给票而收其税命曰票盐行之而效蠲一切之费其税则视商运才损三之一而运盐者已获厚利积年之滞盐顿空亦宋沈立裁官估而岁额转增之证也后十余年淮南之商益困陆监利以文毅为之而效也如淮北之法行之而纲法始尽坏未几东南用兵两淮之引地戎马交驰盐法益扫地无余而獘亦之荡然尽矣数穷理极向之带盘坚如锢山纷如积丝数十百年庙堂之上劳心焦思以图之闳识之士竭智毕虑以谋之局而不可排障而不可开者一旦决去如转石于千仞之冈而坠之渊也虽人事为之抑岂非天哉
论盐三
孙鼎臣
往者亭林顾氏善刘晏之法而称李雯之言亭林之说后人习闻之举之达于朝谂于当事之吏胥而不行则所谓盐利之不可兴由于盐吏之不可罢也当道光之九年御史王赠芳尝以课归场请矣襄平蒋相国与盐政福森駮之越二年华阳卓相国太仆寺卿梁中靖翰林侍讲学士顾又以是请安化陶文毅駮之今观其駮议之言则虑场地之广而漏税也户之贫而逋税也盐之税增价也商之争竞居奇也远地之不得盐也场不能置库而场官之辇运烦也场官之职卑而稽察不能周也地之被灾而病税也根窝裁而失业者多也根窝之说后卒裁之亦无甚害惧地之不能无灾则制田赋者亦岂能必天之无水旱哉是数说者皆未尝就其事之理而熟思之为之法而详处之也诚着为法以场商之有亭池自煮盐者为盐户予以执照编之册其有亭池煮盐之丁愿为盐户者告官一例予照编册其贫无力以亭池鬻于富民而自为丁者听命督抚举廉能州县官为场官而优其品秩税银之征解考成视地丁钱粮例运司总其成余官皆罢其税则通核一岁旧征正课之数与各场一岁产盐之数均之而酌其中每百斤定数若干必画一毋畸轻畸重其旧征之杂项勿计盐户自煮盐盐成告官开市场官稽其数而监其买卖按所卖之盐依税则纳银税毕官给税票贩商运盐出场关津票而行不问所贩之地贩商不问何人先于所在州县领照赴场买盐无照者禁州县每三月具其数上之运司盐之价毋官定税则必画一者均轻重以绝趋避也勿计羡者有盐即有税盐溢税亦溢盐无所为余则税无所羡也许贫丁以亭池鬻之富民者通贫富以重盐户顺丁之情勿强也举州县为场官者吏选慎然后盐政清刘晏用士人之意也罢余官而总于运司者一事权塞利孔也场官给税票者利商旅讥盗鬻也贩盐必领照而具其数上之运司者稽匿漏防侵欺也盐无定价者产有衰王物有高下市易之道不可以法齐也天下无无税之盐而私贩不必缉盐出税入逋课不必督大商小贾人人得出财自运盐而盐无地不通垄断不必虑淡食不必忧官少而费省价轻而售易盐之利尽归于场不必优恤而盐户自饶不必厉禁多取而岁入自倍诸獘去诸利兴因利利民而国亦赖焉者此也道光之初纲法犹未甚坏食盐之利者众税征于场国利民利商利而官不与焉故虽以襄平之忠安化之才不能不挠于众多之势时之未至虽贤者无所用其力欤两淮之纲既废引地之禁亦尽弛东南民食之盐莫可究诘其直不减于昔之纲盐民不食贱而国失数百万之课利权旁落皆中饱于奸民盐法之更宜莫便于此时矣于是当事之吏始思往者之言谋征场税而不立法不择官自咸丰五年至七年七月税银止八万六千五百余两偷漏侵渔皆所不免或者遂谓海滨地为盐不尽受场吏约束势必设兵重刑而彼亡命无不通盗虽贤能有难制且盐官之不能尽罢犹河吏之不能尽裁以为场税果不可行信能从吾言盐户立矣犹有不受约束者乎盐利尽归于场犹有通盗鬻私者乎定场官之考成而精其选犹有侵欺者乎传有之疑事无成建非常之原而蹈常习故之见牵于中以此而责成功也难哉
盐论
盐之为利大矣夏时已有盐絺之贡周礼又有形盐之制可知煮海为盐不自管夷吾治齐始特先时盐之利尚未溥至管子则推而广之以尽利齐国以富后世咸乐道之以为是管子之功盖古时即兴盐务亦惟以利民为事初无所谓禁也后世设官以领盐铁于是乎盐之利愈广而盐之獘亦多既而设巡盐御史于各省又渐而归并于督抚而其下则有盐运司运判运同其无运司省分则有盐法道盐库大使经历知事以及各处大使自出盐之地起以至分销督销莫不以官领之说者以为国家将以此尽收盐之利而不知反以此大失盐之利盖自有官盐名目以来地皆官盐亦地皆私盐夫官者别乎私而言之也当从前无官盐名目之时人间煮海以自食或转售于人由近及远各得其利卖焉者无所为私买焉者亦不得为私也一经名之曰官盐而私盐之名从此出矣私盐之祸从此烈矣至于今日海滨斥卤之地往往为私枭出没之所目之为枭则其为害于人也可知然其所以为害者则不过欲自食其力而有所不能遂挺而走险也其盐有由于晒成者有由于熬成者其晒盐者谓之板其熬盐者谓之盘浙江有所谓铁盘盐有所谓篾盘盐铁盘者以铁为锅而注盐卤于其中用火煎熬而成盐篾盘者以篾为盘其大如簟编竹为之眼稀疏盛水必漏而以此盛卤架火煎之极易成盐而且较铁盘盐更色白味亦鲜美其篾盘孔中稍有滴下者为火所逼烧成黑色刮取研碎用以腌肉及菜其味甚佳其价更贵于盐此则工人之利主人不得过而问焉滨海之地莫不熬盐一日之所出以供天下人食用当亦适如其数而以各守地界故江南人不得食淮盐江北人不得食浙盐每票几何每引若干定之以盐纲拘之以盐法则出盐之少者或不敷食用出盐之多者或不能销售而彼灶纷歧港汊杂出丁灶户类皆穷苦小民虽竭心竭力求其销路之便捷而广阔于是乎争以贩私为事彼民间食盐者但知乘便购食又孰肯因其私盐而拒而不纳官盐价贵私盐价贱谁则肯舍贱而用贵者此私盐之所以多即官盐销路之所以滞也盐务之官虽多究亦安能到处而防之时时而察之而彼贩私之流则专以此为生活故蹈间乘隙防不胜防于是乎又创设缉私之局盐捕盐快到处布满巡盐哨船船上有枪有炮不啻韩文公祭鳄鱼文所谓操强弓毒矢以与之从事而私贩之人遂不自居于人类而甘以枭名夫至自居于枭而其祸乃更无穷矣故吾尝谓盐枭之所以为盐枭有迫之使然者也夫以盐枭之拒捕伤人横行无忌其罪固不容于诛又何必曲为之庇顾亦思彼之先初非生而为枭也煮海贩盐亦食力之一端官则禁之更加以盐捕等狐假虎威动如鱼肉设为所见人则吊打私刑盐则悉数夺去其先枭寡而捕众枭弱而捕强屡为所摧折而气不得伸继而枭亦呼引类各树其党各传之翼盐捕之势反不如枭则又见枭而遁逃惟恐不及官府责问则拿街上肩荷背负之小轻纪不过贩盐之数斤沿门卖以资餬口者指之为枭而捉将官里去以塞厥责而彼真正私枭白昼横行莫敢谁何而盐课之盛衰盐务之关系皆不在乎此近来私枭之党愈盛甚至有假枭之名以恐吓乡愚者有藉其势以开诱赌者而且枭党中皆有洋枪手枪船中并带大炮其势愈盛其力愈足其恶愈甚其祸愈烈而推原其故则皆以官盐私盐泾渭太分所致为今之计如欲除官盐之名则断断乎有所不可如欲宽私盐之禁则更断断乎有所不能然则将任其江河日下而莫之救耶校邠庐抗议曾有四法一曰廓清窠臼一曰平减赋则一曰制造洋船一曰广建盐仓此四法者实于盐务大有裨益可以照而行之盐务果能振兴则官盐之价可以从廉必使官价与私价无所轩轾则民间买食者亦孰肯舍官而就私以至自干法网彼私贩枭党既无所利又孰不自思变计也哉
筹鹾篇
魏源
利出三孔者民贫利出二孔者国贫曷以便国而便民作筹鹾篇
自昔筦山海之利以归国家者必出其阳而闭其阴有阴阳即有官私故鹾政之要不出化私为官而缉私不与焉自古有缉私之法无缉私之法私惟有减价敌之而已减价之要先减轻其商本而已议者动曰减之又减安能敌无课之私此混邻私于场私场私无课而邻私有课议者又曰淮盐引地受浙川粤之四灌其课或不及淮南三之一安能减三分以敌一分此又不知私盐课轻而费重关津规例多于课本故遇官盐减价之年邻私立阻而不行提价之年邻私虽缉而无益此已事之明效或又谓道光十载奏裁浮费以来淮课减存四两食岸每引三两加以价坝费改捆费每引成本十二两略符干隆中阿文成公所奏之数安能再减不知干隆中银钱之价以两兑千是昔时十二两仅抵今日六两之价讵可以名而例实淮盐十载以来江南湖广大吏整饬又整饬弥缝又弥缝而银价愈昂私充愈甚官销愈滞岸复积存三纲之盐去冬甫请对折行盐今冬复请两纲展缓如寠夫之患债如逋户之畏赋如垂病之日延一日如穷邻之月攘以待来年天下无数百年不獘之法无穷极不变之法无不除獘而能兴利之法无不易简而能变通之法与其使利出三孔二孔病国病民曷若尽收中饱蠹蚀之权使利出于一孔出一孔之法如何曰非减价曷以敌私非轻本曷以减价非裁费曷以轻本非变法曷以裁费夫推其本以齐其末君子穷原之学也宜民者无迂途实效者无虚议大人化裁通变之事也欲出一孔无外四端一曰额课减而不减淮南盐课正杂钱粮旧不过三百数十万以额引百四十万计引止二两数钱自帑利匣费并入引课又加外支杂费遂引至四两有奇今淮北既岁拨溢课协贴七十万是南引可缩至三两有奇淮南盐课号甲天下其实每年何曾运足百四十万引之盐征足四五百万之课杂缓纳动欠数纲奏销虚报并欠正课计一纲之全课数年尚未完清是无减额之名而有减额之实也计淮南纲食盐共完入奏销正杂银二百万两外加帑利盐规匣费院司节省办贡办公外支杂费外加参价十六万两仓谷八万余两共每纲银四百七十七万两除淮北代纳协贴七十余万外每纲计三百九十余万两额行百四十万引计每引征银二两九钱应请作为定额每年一纲以外无论提行溢销若干摊课而不增课假如溢销至四分之一即每引钱粮可摊减至二两有奇若谓邻省川粤浙潞课额悬殊恐减价仍难敌销则请征以二事道光十一年三月汉岸跌价即销九万五六千引每月额销祗六万引及四月提价即仅销五万引使尽如季春一月内减价之销数每年当销百有十万余引川粤潞私全行敌退即一楚岸已应溢销三十余万引何江西安徽皆同各岸私盐尽退岂有引不溢额课不足额之理是有减课之名而有溢课之实者一又若淮北试行票盐之初亦惟恐不逮额乃每年皆行两纲之盐收再倍之课岁贴淮南七十余万是名为每引征课二两实已每引摊足三四两之额此又有减课之名而有溢课之实者二故曰额课减而不减
二曰价平而不平淮南各有商亭亭半商半之别又有盐色售价高下之差商亭产皆商置丁皆商招其所煎之盐照计火归垣每桶二百斤两桶成引每桶给价钱百文至八百文止盐价例无长落即有丁借欠调剂通计每桶约加百文而止半商半者穷借垣商工本煎盐桶价与商亭等此皆利在商垣商者亭则产皆丁自置其盐销售各垣其价时长落每桶贱则五六百文贵则二千余文不等此利在丁者大抵商十居五六垣商与亭各居十二其盐色上白者销湖广次者湖广江西通行惟极下之市盐销江西安庆不销湖广故桶价高下迥异又有堆贮捆运之费暨宫私规草价长落之异每引盐本至少约九钱一两多者一两四五钱及售与运商均送泰坝交易总视岸销畅滞为高下每遇岸盐获利则价预提由至坝仅百里一季往返数次而商每引得二三两之利运商即每引暗增二三两之本故变法而不先定价则只供商之垄断若道光十三年至十六年南盐价大长上盐每引至六两有奇中盐五两有奇下盐亦四两有奇再加百斤带残复一两有余较之目前平市每引相去二三两夫行盐原欲使商获利特未可使不纳一课不行一引之商坐收倍利淮北先定价始能改票南盐何独不同如欲变法轻本应就目前平市定为永制再裁规费平草价以轻商之成本或仿淮北官局派买或兼许各食岸融运北盐则南场自不居奇且畅销提行盐尽煎尽售有溢无壅则商亦将倍利故曰价平而不平三曰坝工捆工裁而不裁南场分通州泰州两路通属之盐由一水过坝无须转般换船费省期速泰属则运二河中隔一坝般剥偷撤其獘甚大近年运商愿仿通属之例津贴商银两改出孔家涵口直达运河终为各坝工役所格其累运本者一南盐五百斤出到仪征改捆子包江西七斤四两湖广八斤四两其耗斤縻费透私济匪更数倍泰坝若谓岸销小包始便何以邻私皆百斤大包畅行无阻而官盐反为壅滞可见子包改捆并无益于岸销只足为官役把持偷耗之地其累运本者二从前淮北纲盐则三次捆成大包千有三四百斤淮南纲盐复改捆子包七斤八斤其大无外其小无内皆绝不可解之制今欲轻运本速运期应照食盐百斤出之例分设局逐包掣定无论通泰皆一水直达运河及至仪征但有掣而无改捆其仪征捆工仍令扛舁船行仍令揽载市不易肆人不失业而泰坝距扬伊迩转移执事所在需人何患安置之无地泰坝委员移驻孔家涵仿淮北大伊山抽验之法仪征监掣同知仿淮北西坝过载查之法仍令总掣全纲但无改捆偷漏何患稽察之不周故曰坝工捆工裁而不裁
四曰各岸浮费不裁而裁盐为利薮官为盐蠹而其蠹之尤甚者为江西湖广方其赴场重盐也每票千引需七屯船前后牵制不能分折且钱粮分四次完纳又有窝单有请单有照票有引目有护照有桅封有水程有院司监掣批子盐五次公文委曲烦重徒稽守候而滋规费大獘一及商盐到岸也有各衙投文之费有委员盘包较砠之费有查河烙印编号之费守候经年然后请旗开封又有南北两局员换给水程之费三关委员截票放行之费名色百出不可胜胪例费岁七十万每引约计一两江西则不问盐之多寡例费四十余万安徽三府食盐官费亦三十余万两每引皆摊二两屡奏裁汰有名无实大獘二今为变通易简计移湖广埠岸九江奏委总辨大员专司其事扼三省运道之枢耳为江督所节制之地其钱粮一次总纳以百引起票其票先盖院司之印持票赴捆盐过局过坝抵仪过掣皆止加印截角而无改给自仪开江沿途过关亦止加印加钤而无改给湖广江西专设盐道之由由纲盐均在省埠发卖凡定价值报销数催补缓纳课银改给民贩水程皆盐道专责今轻本减售则不烦定价以到数为销数则不责考成钱粮在扬全纳则不烦提课盐票既指明口岸票商在楚发贩者亦可将百引之票转给水贩毋庸改给水程到岸销竣缴票亦仿淮北之法听其自便毋庸州县催缴勒索且九江既设总局司每纲奏销考程则江广盐道可改地方巡道淮南课重地广纵使减价畅销亦止能恢复引地断无侵越川粤潞浙之理亦断无转灌淮北之事应请令江运八岸仍运北盐外其江甘食盐不许过江安池太食盐不许赴湖广江西湖广江西岸盐不许售于食岸共分四大界其在四界内者如所指州县盐过壅滞许其就地呈明改运岸尽荡烦苛与时消息而盐如百货之通流矣江西湖广粮船货船回空皆可买载有课之盐千金数百金皆可辨百引之票云趋雾集而船私皆变正课矣夫以十余疲乏之纲商勉支全局何如合十数省散商之财力众擎易举以一纲商任百十厮伙船户之侵蚀何如众散商各自经理之核实以纲埠店设口岸而规费无从遥制何如散商势涣无可指索以纲商本重势重力不敌邻私而反增夹带之私何如散商本轻费轻力足胜邻私且化本省之私此皆淮北已事无劳多喙至地方官吏既无行销之责又无私枭之虞考成轻案牍省阴受化私为官之益如淮北皖豫行票各州县之成效小损而大益何顾口岸之阻挠故曰各岸浮费不裁而裁以上四条计省科则四十余万坝浮费百余万在在岸官费二百余万共计减轻成本约四百万然后就其所轻之本核其所减之价约其所余之利而通计之湖广盐每引四百斤钱粮三两盐价二两七钱此据上色真梁盐价其次色盐价递减自至仪船价八钱在仪栈费及摃包关钞共六钱四分抵岸船价七钱各处辛工店用八钱计每引盐四百斤需成本银八两四钱四分江西盐价更少一两惟加到省驳费一钱五分共成本银七两五钱九分较目前湖广江西盐本十二两有余者已减省四两数钱轻重相去远矣计减去钱粮一两一钱盐价一两一钱扬费仪河等费二钱五分岸费九钱又江船到售无烦守住一年省桅封加戳等费亦减去八钱共约减四两几钱若提行溢销钱粮摊减近二两则成本不过七两有奇目前子包岸价楚盐上者售银二钱八分江西二钱五分今但依道光辛卯春减售之价已可招贩敌私然辛卯减岸价而未大轻盐本故运商无利不久即提价滞销今成本减轻到销一岁往返二三次则每包再酌减数分而仍有数分之余利岂尚不敌川粤之私此犹仅据定额而言若试行之始即并提行溢销而计之将钱粮摊减至二两以外使本更轻销更速其效尚有不仅如是者而其扼要则在以九江总局夺江广岸吏挟制需索之权故可庆十全而无一患淮鹾明而浙粤芦潞之利害皆明淮鹾效而浙粤芦潞之推行皆效故曰天下无兴利之法去其獘则利自兴矣鹾政无缉私之法化私为官则官自畅矣衣垢必澣身垢必浴畴不知之为千金之裘而必与狐谋其皮为百金之馔而必与兔谋其羞何待挠格而始疑之故法必可行者其事必不果行
盐法利弊
论盐法历代之利弊弗论论国朝之利弊以历代之利弊通考诸书及户部盐法志金锁盐法考言之已详也国朝人之论国朝利弊亦甚多如朱文端之请定盐法疏曹一士之盐法论郭起元之酌盐法吕星垣之盐法议如此之类言利弊亦已详且尽矣而今皆不赘引请言近今之利弊庶规时而非肤论乎今之盐法天下皆行票盐而行票盐始于道光时故今言利弊始于道光迄于光绪考道光中因纲盐之弊改票盐之利包慎伯策之郑梦伯议之陶文毅行之慎伯之淮盐三策上策行票盐中下策行纲盐中策查火伏烙官船下策缉私枭言纲盐之弊票盐之利详矣郑梦白为两淮运使撰更盐法议亦备言纲盐之弊票盐之利请仿刘晏之古法复滇黔之旧制改行票盐于是陶文毅入告裁盐商行票盐因大利也而今则弊亦见矣夫纲盐之利商销而纳课利归于国此其利也而流弊则盐商亏课重价病民垄断专利且出于弊在偷漏夹带验于监掣弊在掌称捆包运于中途弊在换驳改包行于口岸弊在卤耗加带售于水贩弊在搀和轻称以及船户商厮交相钩串江湖险阻报淹消弊滋多矣纲盐积弊始于商成于运商上则亏课而病国下则加价而病民而私枭遂日众私盐遂日多论私盐之名目极多有官商夹带之私有船私有潞私有川私有粤私有闽私有庐私有浙私有漕私有功私有枭私私盐愈多官盐愈绌而盐商之亏国课遂愈钜此纲盐之弊大也至票盐行化天下之私盐为官盐以盐商既裁不论何人皆可买票行盐不拘引地皆可运盐销售则私枭亦可买票行盐化天下之私盐皆为官盐矣此其利也至国课则按场给票就地定课纳课如地丁听商民就场售卖并其课于盐价而给以官票不拘引地随时转运所在关津票放行岁终缴票汇销此票盐之善法也国课随盐价以征无盐商亏课之獘此票盐之利也而今票盐亦有弊者今道途之厘卡既多厘金多则成本贵则折阅多以致商民裹足不前盐票无人肯卖盐引积滞不销江南之淮盐如此山西之池盐亦然新旧滞压国课日绌夫纲盐有盐商销滞尚可责之垫缴课亏尚可加以追偿今票盐既无定人不买则不能强之使买不销则不能强之使销滞引则日积日多国课则日征日绌此则票盐之弊也至同治时刘侍御毓楠尝奏陈淮北票盐之弊矣淮北初行票盐岁销四十余万引课银百余万至同治时仅销一二十万引票商则完纳无资场则晒扫失业乃条陈利弊六条约举大其一为裁厘捐以裕引课谓厘卡太多每处按包或捐数百文或捐千余文各营弁勇管理交纳稍迟鞭笞立至商贩畏惧不前营弁征十报一故请裁以招徕商贩也其二为禁私盐以广销路谓营弁捆运饷盐买私带运包庇枭贩漏卡闯关一引饷盐数引私盐名为饷盐实则私盐应请除弊也其三为汰冗员以免扰累谓票盐初行板浦等设四局新关等设各卡委员稽查乃日久弊生竟有挂号请秤查舱截角诸名目每引黑费至钱数千宜裁撤去弊也其四为减经费以轻成本谓淮北票盐旧有经费一随正收银嗣改收盐包壬戌年海州运判于例提盐包之外每百引加征银数两加征至二万余两宜速停止也五为定盐价以恤丁谓丁盐价駮价每引例定九钱嗣后屡减屡复每一运判到任必先详请运使核减盐价恐吓商民迨至贿足始行详复宜照定价永远遵行也六为疏河道以利挽运谓海州运盐河道常患淤塞商贩旧有河捐每引捐银二分足额年分捐银八千余两存运判库以备挑河乃从未兴挑河身日淤挽运多阻十余年捐已逾数万商贩请挑运判谓库存无应确查速挑以利捆运也此刘侍御历陈之弊也
</div>
    <div class="pagination">
<a href="皇朝经世文四编_page14.html">上一页</a><span>...</span><a href="皇朝经世文四编_page10.html">10</a><a href="皇朝经世文四编_page11.html">11</a><a href="皇朝经世文四编_page12.html">12</a><a href="皇朝经世文四编_page13.html">13</a><a href="皇朝经世文四编_page14.html">14</a><span class="current-page">15</span><a href="皇朝经世文四编_page16.html">16</a><a href="皇朝经世文四编_page17.html">17</a><a href="皇朝经世文四编_page18.html">18</a><a href="皇朝经世文四编_page19.html">19</a><a href="皇朝经世文四编_page20.html">20</a><span>...</span><a href="皇朝经世文四编_page16.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
