<!DOCTYPE html>
<html>
 <head>
  <meta charset="utf-8"/>
  <title>
   皇朝经世文统编 - 第 138 页/共 287 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文统编 - 第 138 页/共 287 页
  </h1>
  <div class="content">
   阅光绪二十一年通商各关华洋贸易总册撮其大略系之以论
中国自与泰西通商以后西人之载货出口及运货进口定税则载入条约惟收西人之税不能不参用西法既参西法不能不用西人于是各口设立洋关每关以税务司总其成总税务司常驻京师各关之税务司调遣黜陟皆归其主政焉说者谓中国利权皆归外人操纵恐不免太阿倒持之患不知当初立之时无论华人断不能与西人交涉且办事不能如西人之认真而出入亦不能如西人之无弊所以国家乐用西人渐及反客为主而华人转听命与西人也虽有榷使是其专职而关务一切皆须西人签字为凭榷使一若专司其出而不司其入也者楚材用于税务不能无裨焉焉承上海新关惠赠光绪二十一年通商各关华洋贸易总册分门别类出入井然其第一款自光绪十四年至二十一年列为年表凡进口出口之正税复进口之半税以及船钞内地半税洋药金逐年挨次比较每年盈余某年短绌可一览而知其第二款又按年而更按关核总数焉俾知某年某关之盈绌其第三款又将各关出口进口及复进口半税船钞洋药各税分华洋而总核之俾知华洋分税之盈绌即可知华洋贸易之盛衰计关二十有四曰牛庄曰天津曰之罘曰重庆曰宜昌曰汉口曰九江曰芜湖曰镇江曰上海曰宁波曰温州曰福州曰淡水曰台湾曰门曰汕头曰广州曰九龙曰栱化曰琼州曰北海曰龙州曰蒙自每关税务司呈报且各系以论或各抒所见凡盛衰兴旺盈虚消长之理不啻了如指掌征税之法必视货之价值以为衡每年收税多少按之价值即知货之多少册中以洋货进口土货出口按年总核列之第四款中亦以光绪十四年起至二十一年止分列为表以资比较焉然此犹为总核之数若欲知各关盛衰则又自各关洋货进口土货出口以及土货进口之价值每关分核列之第六款中其由东西洋径行进口出口亦按关分核价值列之第五款中然此犹但核在华之税与价值中国贸易之盛衰兴旺耳而各国贸易之盛衰尚无考证也册又将东西洋各国往来贸易总核而分列诸第七款计凡二十一处曰英焉香港焉印度焉新加坡等处新金山钮西兰焉大浪山嘴焉干阿达焉美国焉南美国焉欧罗巴焉俄国焉而俄国又分两项一由水路一由陆路图们江北亦俄地而又分为一项此外又有日本焉朝鲜焉澳门与吕宋以及安南暹罗爪哇埃及等国进出之货价值分核挨登惟仅列本年以备比较盈虚若将逐年比较则有逐年之册本册自当删繁就简而眉目自清固不必以多为贵也

税之多少既视货之价值而货之价值又须权其轻重册中又将各关与各国贸易进口船数每年每国共若干只货物共若干吨税钞之数又附于其下出口如之此为第八款其各关互相贸易船只吨数亦如第八款之例为第九款而又分为华洋分为内地凡税值价值船只吨数均朗若列眉并洋货运入之发给税单土货运出之发给报单亦以各国分核总数洋药金则别为一项附于其下此第十款之帐略也自一款至九款皆条分缕晰而又将统各国之来往船只以及进出次数货物价值税钞吨数等均分为成数以一万成为率某国得若干成则各国贸易之兴衰盈绌可以一目了然此为通商之大纲出入之要领而为一册中最不可少者也因又推及各国之洋行各国之人丁皆有总数不特西商人丁皆有总数凡通商口岸二十余处之华人亦皆核有总数可谓留心时务毫无遗漏矣此第一节十款之大略也至于第二节则共分为三款其第一款将进口之货分门别类注明出自某处价值亦附于其下先之以洋药类棉布类次列绒毛布类杂样布类又次以铜铁类杂货类每类有数项有数十项不等向来进口之货以洋药洋布为大宗只此二项已为中国之极大漏而后更人情好异无人不喜洋货故杂货一类名目繁多但就本年而论杂货进口共沽价值七千八百三十万四千三百十四两 棉货进口共沽价值五千三百七万四千一百六十四两 杂货反较棉货多至一千余万两人情之所尚利权之外溢不亦可见一斑耶洋药尚次于棉货进口价值共沽价值二千九百十六万四千八百两铜铁又次于洋药共沽价值二千十八万九千四百九两 绒毛货又次于洋药共沽价值三百七十二万三千四百四十六两杂样布又次于绒毛货共沽价值二十四万七百三十二两 统计是年进口洋货价值一万七千一百六十九万六千七百十五两 是为中国一年出款之大宗若第二款则专列出口之土货并不分类而其中究以丝茶为大宗丝则有白丝黄丝野蚕丝机器丝缫蚕茧乱丝头之分白丝是年出口估价一千九百十三万九千四百七十 七两机器缫丝沽价一千一百二十一万一百六十七两 下此则二三百一二百万不等矣茶则有红茶绿茶茶末红茶砖绿茶砖小京茶砖各种而其中以红茶为最是年出口沽价二千三百十万九千五百十二两 下此则三四百万三四十万不等矣尚有进口而转运出洋者其分类亦如进口之例共沽价值八百二十五万二百四十五两 列于第三款此第二节三款所记之大略也其第三节第一款则专列洋药进口花色总数就花色而论则小土倍于大土其次新土其次金花而又将各关除转运别口外提岸土销实数列为年表自光绪十三年起至本年为止按年而论则十三年各关共销七万三千八百七十七担十四年共销八万二千六百十二担十五十六十七十八四年各共销七万六千担十九二十两 年则减至六万八千六万三千余担本年则更减至五万一千三百余担较之前二年少一万余担再较之前四年则少二万余担再较之十四年则少三万余担约合银数可节一千余万洋药之漏似可稍塞

无如土货日甚一日进口之货虽少而中国烟害终未必能消除也按关而论则以上海消场为最自十三年起每年皆在一万六七千担左右本年仅销一万四千余担其次广州亦逐年递减至本年仅销五千九百九十二担以外各口自四五千至二三百担不等宜昌重庆有仅销一担者并有一担而无者川土之甚亦可知矣若出口之货丝之外以茶为大宗列为第二款红茶砖茶茶末为一项绿茶为一项运销各国红茶砖茶茶末以俄为最统计由水道者二十万四千七百四十七担由陆路经恰克图者五十六万六千六百八十担其次则推英本年亦销二十万三千八百五十四担若绿茶则又以英为最是年共消四万六千六百六十担其余各国所销自十余万担至十余担不等而按年较之则光绪二十年红茶砖茶茶末共销二百二万四千三百六十五担递减至二十一年仅销一百六十二万一千四百七十八担若绿茶本年共运出口二十四万四千二百二担较之十九二十两 年增八九千担较之十二年至十八年则增三四万五六万不等绿茶之盈虽不敌红茶之绌然尚不无小补以总数计之十二年共销二百二十一万七千二百九十五担本年共销一百八十六万五千六百八十担连年有减无增茶务所以不能起色也其第三款则总核各国来往船只之数并运货吨数合各国而比较之自光绪十八年至二十一年且分年而比较之其中以英为最多十八年往来船只共计一万八千九百七十三只共运货物一千九百三十一万六千八百十五吨其次则中国洋式之船八千二百四十六只共运货物六百三十万八千五百二十三吨华式之船六千二百八十六只共运货物二十五万二千六百六十七吨其次则丹与德也又其次则法与美其余则数十只数只不等逐年比较皆不离乎此数惟二十年为较多耳上海为通商众汇之区虽有径赴别口径运出洋者而进口出口之货总以上海为最多故更别列一条为第四款以核本年江海关之总数焉计本年洋货由各国进口者共沽价值九千八百六十三万九千六百九两 由别口运进者十九万三千二百十八两除转运出口五百九十二万九千八百二十一两 转运别口六千九百三万八千七百二十一两外共计实银净数二千三百八十六万四千二百八十五两 若土货进口虽亚于洋货而价值亦有五千八百二十六万七千九百七十四两之多其中有转运出洋者三千四十九万八千七十二两 转运别口一千八百二十七万六千三百二十七两实销净数祇九百四十九万三千五百七十五两 尚有本口土货径运出洋者有径运别口者共沽价值六千一百六十三万二千四百八十二两此第三节四款之大略也

总册之所以能如此之该而详者皆以各税务司所报之能赅而详也一关有一关之情形一关有一关之出入阅一关之论略即知一关商务之盛衰阅各关之论略即知各关商务之盈绌而总核其出入并可知天下之商务何者为利何者为弊何年为盛何年为衰何国有盛而无衰何国由衰而之盛何国已盛莫与京何国将衰莫能振此册非但可以觇一国利权之厚薄且可以觇天下国运之盛衰此各口情形论略所以断不可少者也中国金关税以及各州县钱漕征杂各款亦按年造册报消然所谓报消者不过上详耳达部耳而民间则罕有见之罕有知之者不特民间不得见不得知即问之士大夫一国每年之出入每省之盈虚恐亦未必能尽知此上下蒙蔽之习所以相成而国家利益之图终难振作也譬之居家出入大权虽操之家长而家人父子亦宜使知所入若干所出若干则自无浪用浮费之患否则坐食者不知艰难谋食者无能为继其家必至于衰败即小可以喻大也若西人则一国之人务令使知一国之事不但使知一国之事并欲使知天下之事而后可与天下争能此西人胜于华人处也中国自设立洋关概用西人执事西人亦不肯稍形苟且观册中所论事事求实在在留心但愿华人不存嫉之心而谓利权之外属须存奋勇之念以为前事之可师将见风气日开消除蒙蔽共戒侵吞之弊咸存划一之规行之十年而国犹不能富不能强者我不信也是年呈报之税务司天津则德君崔琳台则裴君式模重庆则吴君得禄宜昌则余君德汉口则穆君和德九江则马君根芜湖则班君模上海则贺君璧理宁波则李君士理温州则那君威勇福州则爱君格尔淡水则马君士台南则司君必立门则贾君雅格汕头则辛君盛广州则法君来格九龙则义君理迩拱北则阿君理文琼州则史君纳探北海则穆君好士龙州则客君纳格蒙自则柯君尔乐亚东则好君博逊论世贵乎知人故登之以供众览焉自兹以往台湾为日人所有中国又少若干进项令人不能无今昔之感矣

　　书光绪二十年通商各关警船灯浮桩总册后
自古舟行之险无如涉江航海江则莫测风涛海则茫无涯岸故乘长风破万里浪虽曰男儿壮志而惊心悸魄有屡濒于危者海禁既开五洲贸易诸国各驾巨舰远涉重洋先则夹板船最耐风浪未几火轮船出瞬息千里速而且稳造化机缄至此几于尽泄焉虽然驶行稳速固以轮船为首而驾驶稍或不慎其危险乃比寻常船舶为尤甚何则轮船船身重大入水甚深自数尺至一二丈不等汪洋巨浪中飞行绝迹原不致有搁浅之虞而海中沙线迁徙靡常或长或消本无定所误行其间即遭搁滞始不过略有欹侧久之而船身暗损出险颇难非有他船施救实有难于设想者若夫礁石嵯砑潜伏水底外望之固万顷平波毫无窒碍也苟驾驶稍不经心与之碰撞则其危险比诸搁浅尤甚不特身处者等性命于鸿毛即局外谈之犹为色变一船所载货物多至百万金少亦不下数万金搭客多至千余人少亦不下百十人安可轻于一掷而不为之未雨绸缪乎　国家怀柔远人既允开江海通商口岸互相贸易立税务司以稽征洋税复设各口巡工司以稽查险要其职皆以西人充之取其素所习也于是自北海关起至琼粤潮台淡闽瓯浙江东津山海及镇江芜湖九江江汉宜昌等凡十九关分划界限按其所属海道分晰经纬度数设灯塔灯船以志标准设警船浮桥船桩以示向避灯有常明放焰渐明渐灭乍明乍灭凹镜透镜之不同大都以光之大小远近为次分为八等派人守护遇有大雾则或放炮或鸣风笙以示舟行之所向浮则分别所饰之色凡应行浮之左者饰以红旗应行浮之右者饰以黑应傍浮行驶者饰以红黑横线中有沙礁应远离者饰以红黑线洋面有礁饰以红黑方格进口有险处应行浮之左者饰以红白方格行浮之右者饰以黑白方格下有沈船者饰以绿色大率亦分八类桩则但有红黑白三色厥类惟六其指示行船之路标识险要之准与浮无异至于增减迁移则以随时查报及沙岸坍涨为衡每年中历十二月由各口巡工司具报总税务司翻译华文明年正月刷印颁行俾华洋官商轮船咸奉一册以为利涉之南针夫而后双轮驶履险如夷更无有意外之虑皆此册之功也是举也始于同治季年至今光绪二十年计第二十有二次内凡新入册者粤海关增塔灯一镇江关移置灯一江海关设浮一撤浮一又移浮三九江关移置灯三山海关增塔灯一粤海关设浮一淡水关改浮一东海关向设塔灯添置风笙一又各口另查出暗礁未设浮者六处合之总数则止海关浮三琼海关浮四粤海关灯二十三浮七桩七潮海关灯五浮四桩一门关灯四浮一桩一台南关灯二浮五淡水关灯二桩一闽海关灯四浮十一桩四瓯海关桩七浙海关灯三浮二桩四江海关灯十三灯船二浮二十八桩十镇江关灯十一浮一芜湖关浮一九江关灯十六桩一江汉关灯十四浮九桩四宜昌关无东海关灯八桩一津海关灯一灯船一浮四桩六山海关灯船一浮三桩五综十八关口岸凡灯浮桩二百六十八处布置可谓密矣夫千古行舟之捷诀至今日而尽其上窥天度下测海程环行地球九万里亦复计日可达中国沿江沿海十一行省乎而仆所不能已于言者则以我中国风气久开人才辈出识时务通测算之士应运而起又开水师学堂以教练行海诸要诀度于沙礁险要皆已了如指掌何以各口税务司巡工司诸职竟不使华人一其列岂尽才不足用乎抑未能躬任劳怨乎窃愿当轴者变通陈法储才备用务于数年之后一切驾驶官商轮船与夫布置各口岸灯塔浮桩专用华人不必借才异地而自能满志踌躇则吾中国富强之效可矣岂但漏之塞云尔哉

　　阅光绪八年招商局帐略书后
余阅光绪八年招商局帐略而不禁慨然有感焉曰中国举事与泰西不同泰西人作一事必有众人为之襄助中国人作一事则必有众人为之阻挠是以西人之事易集而华人之功难成也中国之有招商局创从古未有之其先亦借资于官款目下则官款逐次拔还股分票日见涨价有轮船三十余艘用之往来于津海长江间亦远至外洋其势蒸蒸日上是固为中国第一可喜之事中国之人宜如何协力襄助以资其成即不烦众人襄助之力亦应如何欣喜赞赏以慰创办诸君之心而无如中国之人心实有不可解者即如帐略后称有人误会招商系官局亦欲来谋事者有欲受干修者有欲叨免水者有欲乞借盘川者未遂所欲则布散谣言而当道者或受人所愚徇情泄怨竟以为办理局务者可藉此以发财噫是何见之陋也夫中国之见弱于外洋也久矣外洋之所有皆中国之所无中国之所利皆外洋之所钝得有人焉为之振兴不惜劳瘁殚心竭力以与外洋诸国相颉颃合计现在招商局所有诸船较之外洋合之则尚见少分之则殊见多外洋之所以近来不敢藐视中国者实招商之力居多是招商一局其有益于国家者大也即在商贾诸人向来止有外洋轮船行海行江利源独擅而中国商贾莫不仰洋人之鼻息附搭轮船颇受欺侮自招商局创设以来中国轮船日多不但足以分西人之利而且有以便华商之用往来于江海间莫不称便是招商局之有益于商贾者亦多也边陲有事载兵前往迅速便利不难捷足之登即如台湾山海关及目前高丽一役明效具在海运漕粮上以备　天庾之正供者亦较便于河运速而且稳漕米无潮湿霉蒸之患即仕宦行旌以及计偕公交车现皆舍陆从舟而接轸连樯迅捷无比其所益实有不胜指屈者而众人乃犹欲之忌之毁之谤之是诚何心哉至于所云有一等假充京官之人间见局中有友入京辄称折稿出示并云现有人欲参商局并有假充京官之人每到上海寄居客寓暗中使人播散谣言云系大宪派来密查招商局事若此者则实系诓骗者流假充官场招谣撞骗其实则不妨指控地方官从严讯办以儆其余此等招谣撞骗本属有干例禁即非有关于招商局亦当送官惩办以靖地方其折稿等件皆可据以为招谣之证其又将何所逞辨乎至于实系官或怀忌之心竟恣簧鼓虽于局务未必有妨而实足令主其事者心灰意懒若辈不知其中曲折未识其中底蕴而逞其臆说以自快于一时主局务者心意坦然虽有萋菲何足为虑特悠悠之口入于耳不能不愤于心耳华人之所为其不顾大局往往如此实不免为外邦人所笑若此者不仅招商一局而已也先年董子珊司马创造气船赴金陵验收曾有人从旁毁之遂不能见收于大宪夫气船之成不但开中国之实足新西人之目中国有此人宜如何策励而襄助使得竟其所长以出而制胜而乃反从中谤毁而阻挠此何故耶故吾以为中国人之举事殊难于外洋外洋之心一中国之心散是岂国家之福也哉招商之被谤其害犹小人心之不能齐一其害实大苟能使中国之人亦以外洋之心为心必欲使本国有振兴之机而绝无嫉忌妨害之意岂不美哉是在有以感而化之矣

　　湖南开通商口岸得失评议
天地有自然之利不可深藏乾坤有渐辟之机难以久窒中国自皇古以迄元明最严中外之限闭关绝市各守岩疆利源无自流通声教尤难远讫自本　　朝与泰西各国立约互市江海各口商贾云集货贿星繁彼此往来益形便捷惟内地各省界限尚严洋商之以货物贩运者例不准越雷池一步前岁中日和议告成日人于赔偿兵费外复请辟通商口岸四处嗣是苏杭等府皆开关设埠竭力经营中外商民咸称利便至于湖南一省锺毓富厚土产充盈外人垂涎已非一日无如衡岳间民风刚劲且素着守旧之名以是未敢轻于尝试迩年英国因贷款一事索增口岸　中朝已允开埠于湖南沅州惟以湘省风气未开须迟之二年再为筹办窃尝论之通商者彼此以货流通并无损益于其间也惟利源未辟土货不多则外人得以彼之货物易我之银钱滔滔漏诚不可不塞若湖南则出产之富久已擅名三湘七泽间所出米粮除本境自用外向皆销售各省煤炭一项所产尤多洞庭湖中运煤炭者帆墙如林终岁不绝近来讲求开矿更日精一日前由总局矿师查勘芷江一处之煤当产三百万墩常宁铅矿自前岁始每日可出砂八九百石或千余石不等又安的摩尼一宗经亨达利洋行订就合同每岁[销](消)售三万墩至新设之和丰火柴公司善成机器制造公司均次第开厂工作日兴夫货产之多厂肆之盛既已蒸蒸日上若不及时设法流通则货弃于地未免可惜窃查英国近年来制造日众需煤甚多英伦三岛开采渐有告竭之虞而兵轮之在东方海面者用尤不赀日前曾阅西国某报中载一事云英国水师官员由欧洲至东方沿途所经各口岸凡有上等煤即行揽买别国战舰之奉命东来者亦须添购以是煤价飞涨新加坡每墩贵至洋三十二元夫彼之相需也如此其殷此之待沽也又如此其盛若使互相流通则利益何可言喻顾或者曰湘省民气之刚非他处可比泰西传教士迹几遍天下惟湘中则无人敢于问津前者议设电杆亦为土人毁坏虽大吏亦无如之何今若大张晓喻辟为通商口岸恐民居之仗义而起者动与外人为难将交涉之事自此日繁而外人更得藉词要挟此在　朝诸臣所以徘徊审顾而不敢遽为应允则谨应之曰此实谋国者之过虑也夫湘人守旧之习固较他省为深然其一意孤行悍然不肯稍变者亦或有所激而然今者旷观时变知气机之开有非人力所能阻遏于是幡然知变竭力从事于西法此实深得古人以通为塞之论倘使商埠之辟果成窃意湘之人士必壹意经营留心商务思何以广土货之销思何以杜洋货之来路漏不致外溢而利源可以挽回是则湖南通商实中国之利而非西人之利也嗟乎中国至今日疲弱之形诚不忍言矣与邻国稍有衅端则以添索口岸为辞中国亦若万不得已委曲隐忍而姑从其请广西梧州之通商英人既已如愿而偿矣兹又觊觎湘省思擅利权外人屡逞无厌之求中国难不情之请踌躇满志莫可如何然亦思通商者非夺我土地我货贿不过彼此以有易无而已中国但使土货日多制造日众则不特可筹抵制抑且可获盈余吾知数十年后中国咸以通商为利而断不以通商为害矣西人虽狡其亦奈之何哉

　　美人论大连湾通商事
英人所要求于中国者法之不以为然在南宁之通商与滇蜀之铁路南宁如通商则英之轮船必将由梧州达浔州以抵南宁西据龙州之上游如此则法人龙州新造之铁路其利益必大为减色而红河之商务亦将虑为英人所侵蚀此法人之所以不悦也俄之不以为然在于大连湾之通商俄承大彼得之遗策欲经营一出海自由之口岸西不能专权于波罗的南不能得志于黑海而地中海南头一为直布罗陀一为苏彝士又皆为英人重兵之所在幸得海参威一口而又守冻四五月近方与中国亲睦其西北利铁轨之出路已假道于满洲而又乘德人占据胶澳之机会遂使鹫形之旗得高悬于旅顺之口将来由吉林修一支路直达辽东海股以抵于旅顺俄之怀此志也久矣今若大连湾作为通商口岸则是俄方欲张其口而英已先绝其吭是其数十年缔造之苦心败于一旦俄人之所以大恐也然则中国于此将何以自为谋乎仆尝为中国筹矣夫奉天者大清国发祥之地也奉锦视旅顺为安危而旅顺以金州为得失大连湾与金州澳南北陆路相隔仅一二里若使敌人陆兵越鸭绿江循黄海北岸西趋金州而海军入大连湾断南北之冲则旅顺为绝地而海军不能支甚至奉锦破胆榆津震动甲午日本之役正是如此此诚北洋锁钥非但谋辽东者所当守也然以周围数百里孤悬入海三面受敌之地而今日中国国家财力既不能力筹大队海军以为外护又不能添设炮台多置巨炮以为内守一旦有事欲求旅顺一口不为外人所夺亦难矣今若将大连湾作为通商口岸则以各国安业之商杜诸国觊觎之念明与各国一口岸以通商务隐实借各国兴商务以固险要是为不费之守无形之防保辽东海股以保奉锦而即以巩北洋之门户为中国计计无有善于此者矣夫英之所要求于中国者其利权固不为小然中国若拒英而借款于俄则地丁抵押之外吾恐俄之所要求者如东三省开矿修铁路至不冻口岸并以后总税务司之用俄人度亦必振振有词是其所要求之利权英固为大俄亦未为小也果如是也则各国惧有于平权之局势必将有利益均沾之请试思德之借胶州也实因归还辽东中国厚报俄法薄待德人之故今若再厚待一国则东方有十万墩海军之英其不甘默尔而止也必矣日前路透电报载英国某大臣演说有云如他国于中国关闭贸易之门户吾英必出与之战云云此其意之所指有心时事者亦可以恍然悟矣即吾美人向不干预他洲之事然若与吾商务有所阻挠损失则吾政府亦不能置之不论不议之列也

　　论东洋渐夺西洋之利
东洋之国以日本为较大向与中国通商贸易不自今日始矣其交易之货则以红铜为大宗其它甚属寥寥既无甚关乎国计亦无甚益于民生故沾我中土之利者殊觉有限洎泰西各国通商互市以来除鸦片土一宗沾我之利最巨外目前则铜铁铅煤皆属大宗而军械火药一门尤称恢廓此外则洋布呢羽等货各呈其奇心斗角钟表玩器等物五花八门层出不竭即极之于家常动用之什物妇女装饰之零星莫不捆载而来不遗余力其中利市三倍自不待言我中国人民惊骇异情为之移争爱其物之美而饰其观又慕其制之巧而适用转憎我中土之物朴而不华嫌我中土所制拙而不巧争先购取万众从风上自　朝堂下迄牧几几乎咸存一舍其新是谋之心焉日本国人此获利之厚也自既与泰西各国一律通商遂乃大变其国俗政令悉取法乎西国是则是效日积月累虽不能并驾而齐驱直可称同土而异曲西洋造一器焉东洋亦依样为之西洋出一货焉东洋亦接踵继之且可会通其意别出心裁以争而角胜中土之人钦其物之美也几不判夫东西又贪其价之廉也而遂忘其脆薄其取值之廉于西洋也则以东洋去中国不过三四千里路途既近船价遂轻行程既捷转轮自便非若西洋之去中土动辄四五万里海洋既远水遂大行程既滞往返需时此中大有不同之势故隐隐可以擅攘夺之权人以为人之力吾以为地之利耳然其人心原与中土不同而与西洋可合何也西洋之人以坚忍精进存心东洋之人亦能以坚忍精进为务不似中土之人畏难苟安浅尝中辍虎头蛇尾有始鲜终故百事难成而于效法西洋也则更有凿枘之患焉此其所以不能取利于他邦而专让他邦沾利于我国或者曰此特风气未开之故耳风气若开自然人人自奋造器成物日见新久之又久何难夺利于东洋且亦何难夺利于西洋哉欲开风气必先设博物院分布各省再散布于各府州县一如西人之法举凡制器精良成物巧妙者必呈诸朝廷置诸博物院优加励准其擅利若干年不许他人争夺将见人人考求家家研究格致之理层出不穷会悟之心类推无极讵甘让西洋之独擅其又何难黜东洋而驾乎其上然而中国固断不能行此政令也既不能行此政令则亦何能改此国俗而东洋乃得计矣而东洋乃获利矣或又曰东洋挟其心思智力以沾中国之利中国固无如之何矣而东洋凭其路近期短以夺西洋之利西洋不将日形减色乎则答之曰古人有言物生于东而成于西西方实成物之所东方则转而效之耳必西方有一物之成而东方乃有一物之效是凡物皆必让西人之先获其利也明矣既已让西洋之先获其利则东洋之渐夺其利尚不足为西洋患聊可为东洋幸耳然抑知东洋之大利则在其国君悉变西法举从前之弊政一概黜之不留形朝廷之上干纲独断不似从前之听命将军军国之事议院特开不似从前之壅于上达铁路日益广机器日益备军政则极意揣摩矿务则多方研究举凡一切有益于国有益于民之事莫不追步西人以睥乎我中国我中土之人蒙蒙懂懂抱虑担忧徒以其制器造物将渐夺西洋之利以交困夫我国殊不知此等夺利之事尚属隐忧之次者而其日臻富庶日渐横强视我中国之贫弱凡西洋之所以利于我国者彼亦将逡巡而夺之奋勉而争之噫彼之所利不即为我之所不利乎谋国者其审诸

　　策高丽通商事宜开矿第一
凡山多之处地必厚其下蕴藏之物不可以浅深多寡计地球之上浮出水面者为土土中固宜有产然水亦在地上水底与无水之土不殊水下之土亦能生物惟人力所取于水中者皆水气结成之动物而地中热气所成之物以其不能通道于水底是以不见于世顾地中之气亦流行而无滞所生之物能运转迁徙而水底者往往归并于山中譬如水面有物经波澜推荡风力吹摄辄渐近岸也故地多山者矿固不少而多山且近水者其矿更多于他处高丽通国皆山南北二千里其山自北而来直接关外之兴安岭至于俄部西伯利之乌拉岭可谓远矣北境山虽有势而塞外杂以沙漠东西袤广三万里而遥左瞰东海稍近其半而已界北冰洋终年恒结寒气偏盛水中与水底生物不及他海若右枕欧亚分界之地中海则相去本远水底之归聚颇难虽有黑海咸海里海诸水不通大洋周匝里数亦不甚广此高丽以北之地所以不见生物之盛也自与吉林分壤地形直出东海山势延蔓如人身之脊骨寸节相连至南境入海始尽纵有二千里横三四五六百里不等东西皆海崇山峻岭与波涛相吞啮水底之物产亦渐归聚于此而其国中向无取之之法有不日积月多者乎日本近与为心窃羡慕以其地与己国中相似目下日本大试开采之法煤之多可售于他国铁之多悉用于陶冶物产之盛明着大效推之高丽自无轩轾故汲汲焉欲与通商也夫地中之物岁有所产多取则生之者迟有至于匮乏者泰西列邦至大不过拓地五千里百余年来煤铁金银其用太骤地中热气之酝酿郁结不得遽复其初近来甚有需乎他国之材而用之可见用之则渐有不足不用则常留有余吾乡东近剡山山多出石人家造屋取作地平围墙多而且贱然历久犹不觉其缺少至同治年间海塘工程大需石料山中斧凿日夜不停巨舰装之尽付诸洪流之中不及十年而石将用罄山之西面七穿八洞望之欲颓乃知造筑之用不及修塘之半此虽至微可以喻大今高丽地中所有元气浑然苟得及时采之其用岂有限量哉惜乎国俗獉狉人情朴质既不知开授之法而又无纠合之资目前虽曰通商而拘执之见未化欲彼都人士之有志于此尚不知在何日顾吾谓不通商则已既经通商则不必内地皆有布置但举所择之鲸山釜山诸埠言之四洲各国之人聚而居此条约所言原有租地之举在商人不难经营其事使从古浑陋之风一变而为富庶繁华之象第高丽为中国附庸与各国往来一切平行悉准同盟之礼岂能如南洋番族阿洲黑人当西洋跨海建埠之时望尘走不改猎兽穴居之俗而一任他人之建置造作不敢过问哉且高丽本无利行之船如各国既来亦当有商人贸易于重洋与使臣远驻乎他国此第一需钱之事乎海防不可不防练军教士制器造船何事不动费百十万其通国之库储商本不值一事之需其它通商地面所以与各国合力经营者又不可少是惟开矿乃可骤获大宗之利以济此大款之用否则计将安出特恐高人有此美矿而不得其法且无其本故吾以为有赖乎中国之助也中国矿务近来开办数处渐见成效股票之贵不谋而合虽不过数年中之功用而华人之能知开矿之利与争出股本乐于从事之心即谓华人于矿务实已诣乎其极而其余力能为高丽代谋可也天不爱地道不爱自然之利天下可共夫以西人之明矿务者于他国有矿之地他国不能自采则与议定代办公分其利原不尽为属国也高为中属事事求助于我何至有越俎代谋之诮且中国内地开矿原非以本处之人收本处之利则同是纠股兴办与高人分之何异与内地人分之而谓不免舍己芸人者是又拘儒之见矣

　　策高丽通商事宜设官第二
高丽通商大局今日之意而议速者其君臣有同心同德之谊因日本人在彼始信通商之有利于国与通商之国愈多则通商之利愈广是以幡然变计尽改从前之积习而又经中国互为筹劝然后其志坚定而其事可以速成也然此特其朝廷之主见耳若其通国之民情则未必一旦改革也马观察伴美员赴高成约同去之人或为公事或因生意起见皆欲相其地势察其人情庶一切稍有准绳乃诸君抵高之后所见闻者大略从同虽浃旬而返勾留未久无自探访其究竟然如所云见美船泊于海口不敢与船上人往来英法弁兵登岸见者颇有不悦妇人一见西人竞相奔避等情可知其君臣于通商而民间尚不满意也至其风俗之朴陋人物之古野起居日用之俭啬尤非可与谋大事兴大利者故论者谓约虽签换而办理犹须一二年也夫积重难返之势凡事类然其君守附庸之职尔不我诈我自无虞二百年来无甚举动朝野相安遂成习俗俭之过则近于陋安之过则流于惰非一朝一夕之故也目前定计更张所难者民情不从一有梗议诸多掣肘取外邦笑而贻本国羞为之奈何事有因势利导之法迎机而解不必强人所难而自无违言闻高人居处饮食俭不中礼八道二千里幅之广古诸侯所无而富户绝少平居安分乐业不知非分之谋者以其见闻狭隘故也今口岸数处并开万商云集建华屋而辟坦途游处其间者四洲富商皆有豪侈气象不经见者为之咋舌吾知高人必有羡慕欣动之心因而自惭形秽力求致富之术于是国中应兴之事应取之利上下一心相助为理原不难蒸蒸日上然必待至此时而高人始有经营未免太晚顾民间之成见牢不可破即在上者劝谕交加而无能为力譬如中国二十年前都人士耻言洋务痛诋西人以时势局面古今异同之说曲譬罕谕终不肯信甚至以言者为汉奸为洋奴京员子弟有入同文馆者同乡辄鄙贱之其去海口较远之处更不知外洋几国地球几里今高人之所见夫亦犹是第目前定此大计全赖中国主持高人有不满意于政府必无不满意于中朝华官至彼迎送之礼不敢阙略而道左观瞻鹄立者以俟尤觉礼意之诚可知尊奉中朝已成国俗苟华官为之经理通商自必事事如命而向之以为不便者从此异喙不鸣矣由高官自理不如华官之代理者以高之君臣初亦执意不行今遽变计其于通商事宜固未亲操其权明着其效民间必有藉为口实者若由中国派员以往则皆熟悉洋务之人在中国而欲大收通商之利权或有所不行赴高丽而令粗定通商之局规画不患其不周迨布置既备高人之耳目已觉一新由是历验诸事而渐知其益眼界为之一开风气为之一转而国中致富致强之效胥于是在矣夫洋关收税为通商利益之大宗拘儒之见高谈世务一及中外交涉之事每为人之忧谓徒见中国之财为外洋人赚而去也彼岂料通商以来有今日之大利益乎然中国自知积弊不能遽除海关税务特用西人经理乃能事事整饬岁收数百万之款当时定章岂谓中国官员独不胜海关之任者亦以事未经办有不相宜者在也然则中国之事尚有需人经理之处今如高丽通商之始既为之核定约款相度机宜揆诸事大字小之义固无不合而其君民上下之间犹有扞格不通之情正赖中国熟知洋务之员有以善谋其始而大变其俗哉故曰此因势利导之功也

　　策高丽通商事宜招商第三
每届贡使回国之时中华货物载往高丽出贸于国中其货以绸为大宗而历来以所带高丽参纸布等物相易多寡自有定数格于例限一切新贵品不能备置故即绸亦无佳者国中民人无力贸之仅市诸王公贵官而已中华商人每岁亦有赴高丽贩货往来者然由陆路而去自京至奉天东抵吉林入义州境关隘之严商旅过者必加察问是以一岁不过数次且非尽人可往必由吉林将军衙门给领护照而后可所贩之货民间亦大都勿买而回货除参纸布诸种外罕有值钱内地并不适用故关禁严而商旅恒少也若高人之贩货来华者更不经见商贾之事业与国家财用之源流互相维系其民情若是朴拙无怪国用之不能裕矣顾国中虽无经商于外之人而四民之业各有所习岂无日中为市之徒其才足以权子母易有无者所惜者资本不多能经营于里闬中而不思谋利于海外也目前事事创始其商民拘执成见若者可以与西商交易若者可以使国人经营通盘计算尚无头绪苟因循岁月以待风气之渐自变革则通商条约几成虚设而各国觉其无甚利益可致久之亦意兴索然如此而欲马头之兴旺其可得乎夫日本与高丽立约于今四五年矣徒见日人之至高而不见高人之至日日本之货固自日人贩来各国之物亦皆系日人转运乃高丽土货则又由日人载回而高人不能自运出口此可见高人之不长于贸易也日本思属高丽汲汲通商论者谓其本意不在通商将别有所图焉然即以商货之利否言之数年来亦殊欠生色一则外货之销少一则土货之出产稀出入均无所利也窃谓今日之势不止一日本之往来四洲之上行将同为与国踵事增华必使通商之处日见繁庶然后有利于己国而无贻笑于外邦乃合通国之中并无著名富商可以创业而兴利其将奈何近来中国商民于纠股合业之事颇能踊跃某矿某公司股票买卖或加半而始得或倍本而争求较之十数年前风气为之一变如高丽开建埠头事由中国派官经理虽在高丽如在本国吾意华人闻风争赴其情尤切于往新加坡旧金山等处以高丽为我属国一洋之隔便于门七洲洋之外计更数程而至南洋诸岛也且其民情尊礼中国与之相处自无土番仇杀之患与近来美人之议阻议逐而事方创始利必争先其意惟恐他人之奔赴而己反落后故中国之商人有不待招而至者所患者高人不知贸易之法华人虽以创业兴利为心而无人与之通力合作耳招外来之商易招国中之人难计惟有一策焉高人之所绌者非竟不知经营特见闻狭小规模卑陋志向迂拘财力短促即有善于经商之才苦于无所藉手故也国家岁入之财额限既不可增民间存储之资挹注又虑其竭罄目前之所有不足以创一业是非仿西法以开银行不可也夫高人虽无现存之财亦有世守之产今有人焉以银揭借之则万金之产即可以应万金之用而由此或自谋其事或合兴其利流通既广转运无难小之如通商处所一切布置自可逐事整顿其大者如筑轮路通电报开各矿制造船炮等项致富致强胥在是矣然目前开设银行以便高人正惟华人为之而其理始顺各国与高立约所择诸埠商人既往贸易必便其地繁盛而后与沾利益彼见高丽贫瘠殊甚商民绌于贸易之法竞设银行以揭借之则已占华人之先着而或者办理一切之际高人所不经惯者又从而赞成之明则为高人之助而阴实侵高人之权积渐既久敌体往来之局一变而成强弱相役之形是安南缅甸之继矣岂非中国之大患哉高人与美立约之时请于美廷谓高丽向为中国之属如与中国交涉美国不必过问此亦思深虑远之一端逆知将来必有流弊故预先及此然则高人尚知自虑而谓中国所以助之者可以让他人之我先乎

　　策高丽通商事宜置戍第四
俄罗斯拓地之广横跨欧亚两洲以球形视之如揭圆器之上大有俯瞰一切之势且周遭尽海故能四通八达惟偏据北方天气冷土旷人稀道平而还虽有长驾远驭之谋而地利所限莫能大逞其志不然如中国东三省　本朝初兴之际兵力强盛不过数十年即已定鼎中原发祥故地不复经营俾与直省图治以致数千里广土弃为瓯脱而适与俄之西伯利部乌拉岭南北一片荒土相接承平既久东三省防兵疲弱已甚外藩蒙古亦复不振而俄方大启雄图亟谋吞并东道之通岂不可虑故俄之不能得志中国之幸也中国之幸即高丽之幸也顾俄不能由东部直达中国而初未尝忘情于中国也界石之移莫售其奸逆回之叛终弥其隙然后舍陆谋海以为土地虽大东面惜无通商之口岸于是经营王车春焉夫其经营王车春岂不曰同是通商之国葡之澳门英之香港中国之地居然治之则俄仅通商于王车奚不可者而不知其事从同其情大异也彼其往来珲春仍以轮舟西出波罗的海溯红海以达印度洋而东京日本再北行抵也水程数万里不惮纡远以争此埠头果何为耶其与日本如此亲信船则屯矣器则储矣修理接济之役则代任矣此皆往事谓曩者与中国实有违言无怪有是举动乃近者又以兵船游奕南洋东洋欲何为耶其谋于陆者不成转而谋于海也中国知其谋矣特简大臣经营东三省练兵于黑龙江寍古塔等处招商放垦于奉吉两属厚其防而边陲清实其地而根本固以绝俄人陆路之谋而于珲春一埠则与俄人并事整顿以完和好通商彼此沾利之局彼以贸易来我亦曰志在贸易而已而直隶山东辽东各口节节布置皆顿重兵者止以防于未然耳顾吉林与高丽接壤自陆路而入吉林先当其冲而后及于高丽今陆路之谋既绝则高不必更设其备所亟宜筹者高丽三面临海从前未开口岸惧敌人之焂乘今者各国通商又患敌人之渐入高丽之兵长衣大袖阔斧大刀岂堪今日之用素无水师兵舰口岸严封商船尚不可多得以云海防诚不知为何事中国即不为通商之局应亦为高丽谋之以其于海则势成逼近于陆则地更毗连设有不虞匪惟高丽之患而亦中国之累故仅自固其防而其谋未尽善也日本窥伺高丽已非一日今见各国立约通商并为高丽与国其心已有所忌又见高丽事事请命于中国其意更多不悦观于美员在高签押之时日官之驻高者独往独来欲与闻其事而不得见者比之闲云孤鹤夫其不得与闻者正有不肯不与闻者在焉自后通商事宜逐渐筹办或利于高丽或利于各国在日本不过同盟之中一近之国而已其欲如往者独与高丽通商欺高人无熟悉外务之人事事占其便宜其势有所不能积忿成仇积渐则又思逞而诸国之中强而且大者莫如俄苟阴结于俄以图高丽以日本一国之力或不能渝各国之盟以日俄两国之谋未始不可坏通商之局然欲高丽整军经武处处设防则国用既无所出造船制炮之需尚待通商数年之后财源渐旺始可次第兴办而现存兵伍类皆拘执古法疲弱生疏之辈即使参用西法赶紧学习窃恐缓不济急故吾以为中国既以藩属之故事事为之经理则派设官员以资督率尤当分拨兵舰以为奥援天津上海福州广东等处次第造船加以购自外洋之铁皮炮船其数不为不多然目前海疆安谧所有船只停泊于海口者岁縻数百十万闲暇则性情骄惰安逸则技艺生疏而终年湾泊轮机不动船中器具朽坏堪虞与其费如许帑银而置诸无用孰若使巡历海中而长为外援也要之俄与日本不能忘高丽即其不能忘中国中国而能卫高丽即其所以自卫安得谓向无置戍藩属之例而以此举为越俎之谋也哉

　　策高丽通商事宜化俗第五
自道光二十年以来中外交涉于今垂四十年惟通商各埠头与泰西商民相习一切交涉事宜亦既识其性情悉其风俗有各出资本相助以经营者有中国之事各国互赞其成者有西国之事各国相辅而行而中国亦其间者习之已久渐觉相安无惊骇诧异之概诚以现在中外之势以通商为本务地则散处于四大洲国则并立为数十国与中国古时中外之常局南北之分[壤](坏)乎不侔不过通商之意主乎谋利利之所在人必争趋其国或不能自立有利不兴而他国艳羡之夺取之而已然其意在利仍不在利利出于地他国据之以兴利方且欲常保其地而不使他人有之若必得其地以为己有则相去国都或数万里而不能联络或数千里而仍隔海洋故近来如英之于印度西班牙之于南洋以及阿非利加亚墨利加各国所建埠头其利可以图而其地则不可以得且所为者利亦尝设兵置戍大费其资本而后岁有所获也凡此地中之利为他国人所有者亦以其地之君臣商民不能自立振兴之法委靡苟且以至于兵力亦不相敌而后他国得而乘之也假如五印度其初不受佛教虚无寂灭之害其后又不被回教放诞邪乱之祸拓地数千里居东半球之中联五国之势而为一统之尊兵强国富亦何致积成衰弱而为英人所蚕食哉他若墨州之荒土风气未开阿洲之炎熇物产甚劣亦若地气之所限天乃特举以授泰西诸国者使墨洲早有华盛顿其人阿洲亦出圣人则非今日之局矣南洋诸岛土番狠陋不能自立为国固其地之狭小所致然苏禄三岛竟能自守则亦不尽在地之大小也可见泰西各国之所至果皆自知振兴虽轮船火器之利亦难奏效相持既久不过同为与国一律通商而普天之下无非自主之国断无有如今日之守府者也顾目前之大局经验而后见而古史之事迹诵读而忽忘一言外国佥曰此中国之害也试观中国幅如此其广而四十年来知泰西之志向与通商之利益者如各直省中能有几处之人粤东与洋人相交最久近则闽浙江南之人稍稍知其利害得失然去海口千里以外而外国人或有传教而致其地者与游猎而经其处者则里巷父老市井小儿犹哗然以为怪民情如是官长亦然前年马嘉利探路至云南为腾越野人戕害外人纷纷有言该处总兵实主使者又谓省中大吏授意者揆情度理此案亦有不能置办者少见多怪人情类然虽阅四十年而亦不能免也然则以中国之往事而例诸今日之高丽又可想见矣夫高丽从古不通他国势穷计绝而后与日本往来因与日本往来而始知通商之利是仅通日本而日本未必为高丽福不仅通日本而日本乃不足以为高丽祸则今日之请命中国与美法英诸国立约通商正为高丽兴废存亡之机关系不可谓不大其君若臣汲汲于通商之务其随中国之后而为各国之奥国也明矣为各国之与国其必不至为印度南洋与阿墨二洲之荒土又可知矣顾其君若臣立意已而其八道之民则未能与其君臣同志此后次第兴办其能胥餍乎民心者乎以中国朝廷之权与通商之既久而内地之民犹若是则以高丽之国势与国俗言之其可恃乎夫为人君者有一事不合乎民情已足以致乱若通商之后改者宜改兴者宜兴岂一二事之可赅者故宜其有乱人潜谋弒逆也去岁季裁仁之案高廷严办痛惩而乱党卒未尽绝现复有江道源赵灵天等阴为不轨虽此等人不知远谋徒执成见即尽捕其党而诛之于高丽初无所损于通商亦无所挠第当此事事整顿之际而内乱屡作亦殊非计窃谓高丽幅直不过二千里横则六七百里不等三面距海其内地无有去海口甚远如中国之腹地者扩其志趣恢其见闻较之中国尚属易事民之所好在利苟通商之后能使国中大开利源君民共沾转移自是迅速然目前未能遽兴大利似犹需乎条教号令之烦意者高人尊重中国或由中国多派员弁为之经理一切则国人庶无烦言而拘迂之俗乃得渐化云尔

　　策高丽通商事宜兴学第六
就高丽目前大势言之诸事皆关紧要而所以能收通商之利扩通商之局者尤以化俗为本务国家虽有仿效泰西之意力求富国强兵之策知富强之本实在通商急急与各国立约并请中国派员前往相度情形为之经理而民间仍狃于成见动以结交外国为疑于他国船之进口则畏避而不敢与通往来见他国人之登岸则惊疑而不敢近前逼视其弊百出而其事并足以兆祸夫他国之船进口人登岸者以有约款在也约既各签诸字则来者坦然无疑矣乃国中之人有此大惊小怪之情状能使远人安居否乎既不安居则于商务安望起色哉然欲俗之化而其势有所不能遽也朝廷既不能日颁条告官府又不能逐人劝谕即使中国之员驻其地久习与土人往来开诚布公家喻户晓然止能在海口作风声之树而不能入内地为木铎之巡然则如之何而后可曰非兴学以教之则终拘执不化耳高之君臣本意未尝不及此事曾有派赴日本之学生及至天津各局习学一切之人不可谓有无意于西法也窃谓高人见闻狭隘其于西法诸事毫无门径可寻其国僻在东瀛泰西柬来言苏彝士河未开之前取道阿洲由西而南及红海既通轮舟至彼并不须过大西洋惟由欧至美横放大西洋以抵墨洲东境诸国若太平洋则自日本通商之后始为自日达美要道十余年来轮帆始盛行于东瀛而高人方得见之至日本通商于高然后西洋货物尽入高人之目顾亦粗见大略不知精微今骤令高人学习一切制造运用之法殊觉扞格不入耳试思中国南洋诸岛自明以来已大半为泰西所占闽属之人贸易所到泰西人情物产造作之法经营之道久为所知然中国通商于今三十年矣一切举办犹觉未甚得手则以素不经见之高人一旦而求速效庸有益乎鄙意派人出外学习不如先在中国设立学校广购西书使精于翻译者译成中国文字而以中国通达世务谙练一切之人分门别类以教之俾以华文读西书知西俗之朴厚识西人之精勤见西器之利用与夫一国之律例万国之通律通商交易之条约往来贸易之利弊驶船行海之章程皆能熟识于心然后教以西语西文以求变通之法于是通商一事国之人知为立国之要策利民之本务庶几出而任事皆可专心致志求其所谓大利大益而无苟且因循之见其志量恢远身家殷实体质强壮者则又选择多人专使出洋历览以见闻之实事补诵读之空言俾与任事者商确详明和衷共济为商为国美利均沾如此而有不蒸蒸日上者乎前者中国选派学生出洋有不及期而归者有展期而归者其人皆沾染外国习气回华之后不能不能任一切事即饮食起居亦多不惯充其所学或一知半解可翻译而不通华文或制器造船明一端而未知全体十年来经费浩繁以为培养人才而适成此无益之举南北洋分派位置颇觉其难可知舍本逐末之为终归无益高丽派选学徒不遽往英美等国而先赴中国东洋且不拘定幼童似乎弊不至此然与其出外学习不若于国中设教先使见闻恢廓志趣远大一改从前迂拘朴陋之习使国中之人咸知通商为富强要务习见他国之人而熟闻他国之事必有救时振俗之才出乎其中然后令出洋学习辅其不成而底于有成此则循序渐进之效不可以旦夕几者也高丽人分三等最贵者国王戚族世为官长次则前王族戚亦异齐民若编氓则世习渔樵工贾即有材能亦难上达窃谓国中设学之后似宜稍为变通使草泽之中人材蔚起皆为国家之用则庶几兼收并蓄而民情兴起其才不可胜用也已

　　论日本及美洲西部商务情形
往岁游历诸人皆谓日本中国亚洲东方诸国与美洲东方诸国与美洲诸邦必将跨越太平洋而大兴商务云云观近日情形所言诚不爽矣查八年前太平洋商务其贩运往来只由一家公司包办绝无阻挠惟以振兴商务为事也一千八百八十年火轮往来开辟新路与彼时新造加拿大太平洋铁路相接一千八百九十二年北太平洋轮船公司又辟一道径接北太平洋铁路之由大口马起造者后又有美国阿力根邦亚洲轮船公司特辟新道直连砵兰此皆轮船经太平洋往来日美之道也美洲大北铁路其结束在华盛顿邦西特勒地方惟此一处尚未与轮船相接不日该铁路公司必将与日本轮船公司特辟新道以相连属足使日本与美国大邦往来之路利便妥适往者轮船由横滨渡太平洋开往美洲滨海之区极速亦须二十五日自多辟数路以来水程减至十五日往纽约仅须二十日往伦敦仅二十七日耳邮递经美国往欧洲不及三十日现在邮递每五日比较必觉加速将来自当递减可知每年中环游地球观是邦特艺之盛者或来或往多由太平洋轮路经苏彝士河虽辽远平坦如夷人乐趋之夫开辟新路游人循之贸易往来亦即因之古语云转运利便贸易以旺诚商务之至理也以近年贸易兴盛观之足证斯言之有效太平洋各路以去岁货物而论仅资常川来往轮船已属不敷转运所由须租赁别路船只帮同转运日本将为太平洋滨麦面之大售主不独本国为然即他国亦资贩卖如高丽等是也西伯利亚上海两处销尤广日本会社轮船转运货物分赴邻近口岸极其迅速日商因以大获其利日本纺棉各厂将贩美国棉花广为贸易缘美棉细美他国愿得也美棉入日本口岁计五千吨今岁清单其数遂有增长运棉之路亦只经过太平洋各道而已华盛顿邦所产木板材料足为日本及东方诸国之大宗华盛顿邦素号常青之国以其林木相望出产松杉柚之属茂畅蕃盛数百年雨润日暄林木蟠生所值遂不可数计且有高树无数竟有高逾三百尺周围逾二十七尺者产上等木材之区广二百万亩其丈尺小树日益蕃多将来之出产自必无穷去岁美洲货物运往日本者只有四种以后转运日益加速则今年明年之间可冀日有起色入口货物当不止此附近西特勒地方炼铁炼钢等厂正拟开设将来必须推广凡滨太平洋诸邦皆得一律开办亦俟日本及东方诸国铁路盛行当可推广也横滨商务局上届清册论及太平洋海滨各厂所出铁丝钉运入口者又谓铁丝钉不能兴盛缘美国工值较昂实不敌欧洲工价之贱则为利无几矣然既有机器造钉工价之多寡可不必计也美国始创电气不必为燃灯之用抑且为机器之需凡街衢铁路解木厂机器厂等处皆取资焉良由取之甚廉用之甚便实足以代汽机也美国电机视他国为佳值亦微细然视其与机器合宜则为用亦较他处电机不无少异华盛顿邦西境牧畜极繁盛向资以转运载者今以电机盛行马值遂为少减上等调良马匹运到日本需银八十元牛肉亦可畅销华盛顿及附近伊达贺诸邦向称牧畜之地足以供日本之用较之他国尤为便利此日美通商之大概也
 
　 

卷四十八　外交部三　遣使

　　重专对议　　　　　
冯桂芬

春秋时以善辞令为学问之一端若臧文仲子产之类代有其人夫子论士品以使于四方不辱君命居于孝弟信果之上又曰诵诗三百不能专对虽多亦奚以为可见当时专对之重列国以后此学遂废闲有如富弼曹利用诸人止一人一事艳为美谈不为专才久矣今海外诸夷一春秋时之列国也不特形势同即风气亦相近焉势力相高而言必称理谲诈相尚而口必道信两军交战不废通使一旦渝平居然与国亦复大侵小强陵弱而必有其借口之端不闻有不论理不论信如战国时事者然则居今日而言经济应对之才又曷可少哉如吉尔杭阿公甲寅上海之事官军攻刘丽川于上海军洋泾西营卒俄洋泾杀夷女二卒亦伤二人其明日夷从贼攻我八营溃余布政使吉尔杭公十有一营未动抵暮一赫蹄来言弁兵某等百许人犯吾界杀人尽今夕缚以来不者诘朝且踹若十有一营百许人者皆我良将劲兵也公以示刘君存厚曰今日事可见是不可战吾欲法汾阳单骑见虏事以理争之彼平日相见动辄称理宜得当万一不然君能帅偏师毁夷场吾死不恨刘君曰能次晨公从四骑抵理事官阿里国门阿里国相不见强之而后出便申询语公曰安有我　大皇帝兵勇而可无放杀之者乎独杀吉某则可吾戴吾头来矣延颈作就杀状阿里国大笑曰何至是公因曰兵勇犯若界曲在我若以一介之使索此罪人敢不从命今与逆贼比而攻我曲在若矣贵国不惟曲直之是讲天鉴之非吉某所长也有战而已胜负何常之有阿里国无以对卒定约通好而还咸丰四年三月十日事也佥曰是役也大军获全苏省安堵皆吉公一言之力也通商二十年善驭夷者莫如吉公若戊午津门之议一有吉公必不至是是专对得人之效也昔汉武帝诏察茂才异等可使绝国于古有征于今尤亟应请　特诏中外大臣各举所知有口辩气机牙肆应之人时赐诏对以之量予差遣以试之用备他日通商大臣之选庶几折冲樽俎毋致陨越贻羞矣

　　条陈出使外洋事宜疏总署王大臣
窃查前因储才出使条议臣衙门先后奏请　简派英美日秘等国使臣奉　上谕候补侍郎郭嵩焘候补道许钤身着出使英国候补三四品京堂陈兰彬同知容闳着出使美国日国秘国等因钦此现在滇案已经议结直隶督臣李鸿章与英国使臣议定条内有　简派使臣赍奉　玺书前往英国表明惋惜一条是前派出使英国使臣亟须期出洋其美日秘鲁等国既经派定亦应前往所有出使经费自应酌核定数以便开支查同治四年臣衙门奏派斌椿并同文馆学生等游历外洋暨同治六年奏派志刚孙家谷及蒲安臣等出使各国均因事属创始所需经费毋由核定先由总税务司赫德垫发俟出使事竣动用三成船钞及轮船变价银两分别支销同治九年臣崇厚出使法国虽经查照前次出使费用动支关津八分经费亦系酌量给发并未议有定章此次使臣常驻各国事期经久与历情形有异现经臣衙门奏准动用各海关六成洋税尤宜撙节动支以昭核实查泰西各国派驻中国人员向系分别使臣及参翻译领事等官支给薪水现在出使外洋自应分别差等核给臣等公同商酌定拟除往来轮船车船租赁公馆寄信费用公会公宴一切公件难以豫计应准随时酌核作正开销外所有使臣并随带各员每月应需火食包车雇车价值跟役工价饭食等项分别月给俸薪自二百两至一千四百两不等谨拟清单恭呈　御览俟奉　旨后即照奏　准日期开支仍于年终核寔造报

　　谨拟给出使各员俸薪银数清单
钦差大臣头等一二品充月给俸薪一千四百两二等二三品充月给俸薪一千二百两三等三四品充三品月给俸薪一千两四品八百两署任月给俸薪六百两总领事官月给俸薪六百两正领事官月给俸薪五百两副领事官月给俸薪四百两署领事官月给俸薪四百两头等参官月给俸薪五百两二等参赞官月给俸薪四百两三等参官月给俸薪三百两头等翻译官月给俸薪四百两二等翻译官月给俸薪三百两三等翻译官月给俸薪二百两领事处翻译官月给俸薪三百两钦差大臣处随员医官月给俸薪二百两以上本员火食包车雇车价跟役工价饭食在内此外一切公用作正开销其余武弁供事学生每月每人约须百两以内由出使大臣时酌定准数作正开销如有未尽事宜统由随时核寔办理

再臣衙门前因出使各国每年俸薪等项约需银五六十万两拟请于各关六成洋税项下提拨等因于本年八月初九日会同户部具奏奉　旨依议钦此十三日臣衙门又将出使俸薪等项酌定银数开单具奏并经声明即照奏　准日期开支奉　旨依议钦此钦遵各在案臣等查此次　简派使臣分驻各国统率参领事等官办理一切交涉事件责任既甚重大经费尤觉繁多且事属创始并无成案可循自应明定章程以资遵守而昭核寔臣等公同商酌谨拟出使章程并于前奏稍为通变共十二条缮卑恭呈　御览

　　谨拟出使章程十二条
一拟由礼部铸造铜关防颁发出使各国大臣各一颗以昭信守其文曰　大清钦差出使大臣关防其未颁发以前先刊木质关防行用

一出使各国大臣拟自到某国之日起约以三年为期期满之前由臣衙门预请　简派大臣接办各国副使亦一律办理

一出使各国大臣分头二三等名目此次办理伊始所有现在业经　派出各国大臣拟请均暂作为二等

一出使各国大臣所带参领事翻译等员应由该大臣酌定人数开列姓名等项知照臣衙门查核各该员亦随同出使大臣以三年为期年满奏奖如有堪留用者应由接办大臣酌留倘不能得力亦即撤回

一出使各国大臣到各国后除紧要事件时陈奏外其寻常事件函咨臣衙门转为入奏

一出使各国大臣有兼摄数国事务者应如何分驻之处由该大臣酌定知照臣衙门查核

一出使各国大臣月给俸薪请照现在寔职官阶支给惟原拟二三品充二等　钦差者月给俸薪一千二百两三四品充三等　钦差者三品一千两四品八百两其四品充二等者未经议及今酌中定拟月给一千两至各国副使俸薪拟月给银七百两

一出使各国大臣有兼摄数国事务者月给俸薪毋庸另加各国副使亦一律办理

一出使各国大臣及副使以下各员月给俸薪自到某国之日起各按应得银数支给扣足三年为期期满停支俸薪如接办大臣尚未能到满期大臣尚未交卸应按照在任日期算给俟接办大臣到后住支副使以下各员亦一律办理其参领事翻译等员如经接办大臣留用者俸薪即从年满日期接算支给

一出使各国大臣及副使以下各员由中国起程及由差次回华行装归装均须整顿所有往返两项整顿拟各按照三个月俸薪银数支给均由臣衙门前拨各关六成洋税内动支

一出使各国大臣等每年俸薪及往返盘费驻各国一切经费等项由该大臣按年分晰造报臣衙门查核

一出使各国大臣等俸薪及往返盘费驻各国一切经费等项由江海关汇齐按年汇寄应如何分别汇寄之处由臣衙门札知总税务司遵照办理

　　遵　旨议奏疏总署王大臣
钦差大臣署礼部左侍郎郭嵩焘等奏出使英国酌带员折一件单一件光绪二年九月十五日军机大臣面奉　谕旨着该衙门议奏钦此钦遵由军机抄交臣衙门据原奏内称此次遣派公使寔为创行之典请酌定参二员翻译四员其余文案武弁医生均应分别调派谨开清单恭呈　御览并请　饬下江苏湖南各抚分别知照各该员赶速料理随同出洋英国三岛并无华商贸易无从设立领事而所辖南洋沿海地方如新加坡孟加拉国槟榔屿锡兰等处华民流至数十万人应否设立领事须俟察有情形所带参文案各员皆可斟酌委派奏明请　旨其应用工役并由公使携带不别开支经费等语臣等伏查本年八月初三日臣衙门开单具奏出使各国经费分别酌定数目折内声明头等参官月给俸薪五百两二等月给俸薪四百两三等月给三百两头等翻译官月给俸薪四百两二等月给三百两三等月给二百两随员医官月给俸薪二百两其余武弁供事学生每月每人约百两以内由出使大臣时酌定准数作正开销又于九月十二日臣衙门奏陈出使章程十二条内声明出使各国大臣所带参领事翻译等员应酌定人数开列姓名等项知照臣衙门查核各该员亦同出使大臣以三年为期年满奏奖倘不能得力亦即随时撤回其月给俸薪自到某国之日起各按应得银数支给扣足三年为期期满停支俸薪由中国起程及由差次回华行装归装均按三个月俸薪银数支给等因先后奏准行知各该大臣遵照在案今据出使英国大臣郭嵩焘等奏请酌定参翻译等员名数并声明给发薪水应否分别等第等因臣等公同商酌请将该大臣等派充参之布政使衔贵州候补道张自牧作为二等参官江苏候补知县黎庶昌作为三等参官派充翻译之兵部候补员外郎德明户部候补员外郎凤仪均作为三等翻译官此外如有应用外国翻译应由该大臣等随时酌定连中国翻译在内不得过该大臣等所定四员之数以示限制至该大臣所请将刑部主事汪树堂候选通判张斯栒广东候选知县李荆门候选县丞罗世琨等四员派充文案臣等查臣衙门前奏出使经费折内祗有员医官并无文案名目应请将该大臣等随带之文案四员作为随员各按月给俸薪二百两之数支给此外自无须另行咨调人员以节縻费至该大臣等奏称英国三岛无从设立领事而所辖南洋新加坡等处华民流寓数十万人倘应设立领事所携参赞等员内皆可斟酌委派奏明请　旨等因应如所拟办理时人数或有不敷再由该大臣等酌度分别咨奏调往如蒙　俞允即由臣衙门行知该大臣等遵照并咨令在京各衙门及该督抚等转饬各该员即日束装起程探明该大臣等行抵何处星速前赴随同出洋毋得稍延其各该员出洋时应得行装银两准其查照臣衙门奏定章程各按三个月俸薪银数支给俾利遄行如有不能得力及缘事未能同前往者该员所得行装银两应由该大臣饬令缴回以重项奉　旨依议

再查前奉　派出使日本国大臣升用翰林院侍讲何如璋出使德国大臣光禄寺少卿刘锡鸿均应遵照上年九月间奏定出使章程作为二等又查奏定章程内开出使各国大臣月给薪水请照现在寔职官阶支给二三品充二等　钦差者月给俸薪一千二百两四品充二等者月给一千两各等因惟于五品充二等　钦差人员未经议及今何如璋刘锡鸿俱系五品官阶其每月应支俸薪臣等公同商酌拟请均照四品充二等者月给银一千两以示体恤如蒙　俞允仍应遵照臣衙门上年奏定章程自到某国之日起各按应得银数支给嗣后遇有奉　派出使前项品级人员均按照此次奏案办理所有臣等酌拟支给五品出使大臣俸薪银两缘由理合附片陈明奉　旨依议

再出使各国带人员翻译官关系紧要臣衙门上年奏定出使章程内载头等翻译官月给俸薪四百两二等月给三百两三等月给二百两整装归装均各按三个月俸薪支给嗣于议复出使英国大臣郭嵩焘等奏带员折内奏明将该大臣派充翻译之兵部候补员外郎德明户部候补员外郎凤仪均作为三等翻译官本年八月出使德国臣刘锡鸿奏请派同文馆学生赓音泰荫昌为翻译官四等以该学生学习德文虽通门径而于翻译汉洋文字恐尚未能精通添派学生庆常一同前往以备任使先后奏准行知该大臣等遵照并于学生庆常赓音泰荫昌等由京起程之时援照德明凤仪等成案均作为三等翻译官照章给予整装银各六百两各在案查德明等五员均由同文馆学生先后派充出使英德两国翻译官惟赓音泰荫昌二员查其在同文馆充当学生年分较浅翻译工夫视庆常德明凤仪三员亦逊若一律照章支给俸薪似不足以示区别臣等公同商酌拟将赓音泰荫昌二员作为四等翻译官每月定为俸薪一百五十两俟到国之日起支其以前照三等翻译官给过整装银两暂免追缴以示体恤嗣后所有派充各国之四等翻译官一切整装归装仍各按应得俸薪银数核给如蒙　俞允臣衙门应即分别咨行出使各国大臣并札知总税务司等一体遵照办理为此附片陈明

再臣衙门奏定出使章程内载出使各国大臣及副使以下各员均自到某国之日起以三年为期由中国起程及由差次回华行装归装各按照三个月俸薪银数支给往返盘费驻各国一切经费等项由该大臣按年分晰造报臣衙门查核嗣于议复出使英国大臣郭嵩焘等奏带员一折声明各该员出洋所得行装银两如有不能得力及缘事未能同前往者由该大臣饬令缴回各等因奏准行知遵照在案臣等查出使各国大臣等自到某国以后照章应俟三年期满始能回华给予归装银两惟其中倘因各项事故未能俟至三年者自应分别办理臣等公同商酌除缘事撤回因病开缺人员未满三年回华毋庸支给归装银两外如有丁忧身故之员归装一项照期满者给领其回华盘费无论已未三年期满均准一体开支以示体恤所有副使以下各员并准一律查照办理至各国出使大臣等自到某国后除本员火食车价跟役工食系由该各员月给俸薪项下自行支给此外一切公用作正开销其余随带武弁出洋之供事学生每月每人约百两以内由出使大臣时酌定准数作正开销等因经臣衙门奏准在案此次遣使两洋事属创始一切作正开销项自难预定然亦事事核寔樽节以免虚縻应请　饬下东西洋各国出使大臣等将出洋盘费及到某国后一切经费凡系作正开销之务遵照奏章俟一年期满后即行分晰逐造报臣衙门查核毋得迟延臣衙门各按其每年应用项若干再行酌中定额奏明办理

再前因筹议海防事宜据李鸿章李宗羲王凯泰等先后条陈以各国宜选明白洋务之人随时遣使以宣威信通情各国如何情形时驰报庶几耳目较灵不致中外隔阂等因各在案是出使一事凡有关系交涉事件及各国风土人情该使臣当详细记载随时咨报数年以后各国事机中国人员可以洞悉即办理一切似不至漫无把握臣等查外洋各国虚寔一切惟出使者亲历其地始能笔之于书日记并无一定体裁办理此等事件自当尽心竭力以期有益于国倘一概隐而不宣窃恐中国情形永远隔阂而出使之职亦同虚设可否　饬下东西洋出使各国大臣务将小大事件逐日详细登记仍按月汇成一册咨送臣衙门备案查核即翻译外洋书籍新闻纸等件内有关系交涉事宜者亦即一并随时咨送以资考证臣等理合附片具　奏

再臣衙门奏定出使章程内开出使各国大臣自到某国之日起以三年为期所带参领事翻译等员亦随同以三年为期年满奏奖如有堪留用者由接办大臣酌留等因此章系指三年任满者而言如有出使各国大臣未历三年即行更换者所带参等员除由臣衙门派往之同文馆学生充当翻译官者应令仍在各国同接办大臣当差外其原带之参赞领事洋翻译各员是否堪以留用仍由接办大臣自行酌定其留用各员准其自原带到某国之日起算扣至三年期满由接办大臣察看如果当差毋分别奏奖毋庸俟接办大臣三年任满后始后奖叙以示鼓励倘或留用以后始勤终惰即由接办大臣随时撤回臣衙门派往之同文馆学生充当翻译官者亦准其一律查照办理至出使大臣奉　旨有特办事件而回华未满三年者所带参等员不必拘定三年奏奖期限又未满三年回华之出使各国大臣任内一切事件统令俟接办大臣到后当面交代清楚始准束装起程其支销各项经费如一年期满应行报销之时接办大臣未到仍令原经手大臣自行逐分晰造报以免轇轕出使各国大臣及所带参赞各员未满三年回华者所有应得俸薪均自该大臣卸任之日住支仍令遵照奏章如非丁忧身故只准开支回华盘费不得给予归装银两以严限制为此附片谨　奏
  </div>
  <div class="pagination">
   <a href="皇朝经世文统编_page137.html">
    上一页
   </a>
   <span>
    ...
   </span>
   <a href="皇朝经世文统编_page133.html">
    133
   </a>
   <a href="皇朝经世文统编_page134.html">
    134
   </a>
   <a href="皇朝经世文统编_page135.html">
    135
   </a>
   <a href="皇朝经世文统编_page136.html">
    136
   </a>
   <a href="皇朝经世文统编_page137.html">
    137
   </a>
   <span class="current-page">
    138
   </span>
   <a href="皇朝经世文统编_page139.html">
    139
   </a>
   <a href="皇朝经世文统编_page140.html">
    140
   </a>
   <a href="皇朝经世文统编_page141.html">
    141
   </a>
   <a href="皇朝经世文统编_page142.html">
    142
   </a>
   <a href="皇朝经世文统编_page143.html">
    143
   </a>
   <span>
    ...
   </span>
   <a href="皇朝经世文统编_page139.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
