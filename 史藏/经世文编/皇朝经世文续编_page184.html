<!DOCTYPE html>
<html>
 <head>
  <meta charset="utf-8"/>
  <title>
   皇朝经世文续编 - 第 184 页/共 192 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文续编 - 第 184 页/共 192 页
  </h1>
  <div class="content">
   上李伯相论畿南水患书　　　　　　　
王炳燮

永定河仅恃堤工。久失疏浚。以至受病日深。河身高仰。非得实心任事熟悉河务之人。精详测视。澈底施工。诚不足为一劳永逸之计。然畿南水患。不徒在永定一河也。盖水之为物。必有所蓄泄。斯不患其涨溢。假使各处淀泺。一一深通。各州县多有沟渠。虽遇暴水。下游不及宣泄。而水有所容。亦不至泛滥为害。纵泛滥亦不至害若今之甚也。昔陆清献宰灵寿。多开沟渠。人非议之。后值水发。独不为灾。是其已事。某向曾经过西淀。见淀水淤浅。多有占种茭芦芋栗等物。居民无知贪利。致沙停水浅。滩涨日多。恐各淀亦皆不免同此情形。似宜俟水势退落。周视各淀泺。择其淤浅尤关紧要处所。大加疏浚。以工代赈。目前救活饥民无算。而日后庶免垫溢之灾。当今要务。似无逾此。至各州县离淀泺较远之区。亦宜及时多开沟渠。设立涵洞。平时蓄水以资灌溉水。多开放有所宣泄。民闲耕种不至全恃天时。所谓收水之利。即可以免水之害。亦在人设诚致行之耳。夫子痌瘝在抱。为民请命。不惜多方筹划。为奠绥黎庶之谋。至诚感格。天心助顺。不独消弭灾沴。即意外非常之虑。亦当消遁于无形。是可为苍生庆幸者也。蒙谕勘视大悲院地基。昨往周视。其处前扼三汊河口。白河水绕出其西。东南有贾家沟。北有塌河淀。建城为守御计。似得形便。惟现在积水未消。西南干地。较西沽为多。而东北洼坑处所。水深有至丈余者。平地水亦深至三五尺不等。其下土肉坚疏厚薄何如。将来筑基圈建是否合宜。均难悬揣。请俟水退后派员详细察视为妥。愚昧之见。未知是否。统候钧裁。

　　上李伯相论旧运河修防书　　　　　　
王炳燮

本月十六日。面奉钧谕。于北运办工。就便查勘张家湾旧运河堤情形。据实禀复。并蒙掷交通州武清河道图一纸。俾令按照查勘。某遵于二十二日。由南蔡村泝查向北西路。经新庄小幼庄张冈庄刘庄厅上伏头牙虎寨东丁西丁杨房田户等处。一路访问村人。佥称该处上下数十村庄。连年被张家湾决水灌入。淹没田地。颗粒无收。居民饥毙不少。察验民情。实多瘠苦。其河西务安平马头数处。询之土人。多不了然。盖东傍运河。地势略高。故受害亦微也。二十三日。查至张家湾烧酒巷里二泗一带。里二泗临旧运河。有佑民观一所。规制宏敞。建自胜朝。有康熙三十九年仓督石公碑文。述奉命修堤事。现存堤。高止四五尺。宽仅丈余。上年决口六处。约二百丈。正在修堵。查该处河身浅窄。上受马驹桥南新闸两路来水。下通运河。每当伏汛。不独上源洊至。即运河水亦足倒灌为害。北岸村落无多。且沙阜树木。所在林立。尚堪护御。南岸堤卑薄。最易冲决。虽有凤河当其西南。无如淤浅不足容纳。决入之水。泛滥无归。遂至百数十村田庐。胥遭浸溺。数十里利害攸关。诚宜任令及时修防以资保护者也。窃思行水当使其通流。而救弊务求其要害。该处上游南北两堤。相距甚宽。自三四十丈至七八十丈不等。至上店村南筑有横。偪入河身。接筑长堤百数十丈。南北相距不及十丈。当盛涨下趋。浩瀚之势。至此窄束。不获畅行。必至旁溢。此里二泗以上堤所由以次溃决也。北岸居民。不利南堤。是固然矣。议者或谓伏秋盛涨。得此旁泄。北运转保无患。是殆不然。我　国家爱育黎元。河漕并重。从无不恤民瘼之事。况漕运利病。全不系此。又岂有坐视病民而弗救者乎。今于人情偏执之中。求平允两全之计。莫若令上店村里二泗南北两。各展让一二十丈。使河道宽阔。水得畅流。不与水争地庶几水不为害。南北两岸。均可无虞也。愚昧之见。未识当否。伏候钧裁。

　　与吴清卿论治永定河书　　　　　　　　
王炳燮

永定河复遭漫决。虽曰天灾。亦历来专务堤防之积弊。胜朝以前。本名无定河。发源太原之天池。过马邑会雁云诸水而东趋。两山夹之。至石景山东。地平土疏。势遂冲激。明以前惟芦沟有石堤数百丈而已。芦沟以东。任其冲流荡漾于五淀。合清河奔汊口以达海。小民知其迁徙靡常。南北数十里闲。咸让而不居。无敢与水争地者。虽有盛涨冲漫。为害尚希。自　国朝于襄勤以后。接筑大堤。至乾隆年闲。凡四次而后长堤外束。二百余里闲。水不得逞。然始犹疏防兼施。至嘉庆闲。节挑河岁费归堤岸。而疏浚之工遂废。迨兹五六十年。芦沟以上。愈冲而愈深。下游沙土。愈淤而愈高。每遇汛涨。下游不及消泄。漫溢冲决。几于无岁不然。又民居附近堤岸百数十年。生齿已繁。垦种无隙。忽遇水灾。害患尤亟。今欲举百数十年淤积沙土。一律挑使深通。非运沙土至两堤以外。一遇水涨出槽。挑出之沙。仍随水势荡入河槽之内。虽挑与未挑同。徒费多金。无益于事。然欲运至堤外。则两堤相距自数十丈至一二百丈不等。上下百数十里。安得如许金钱。以供挑力。故议者每以改流之策。为当今治永定河急务也。于南堤之外。平地挑河。即以所出之土。创筑新南堤。而以已前南堤作为北堤。顺水之性。导使下趋。浑流之害。庶稍纾乎。计其所费有六七十万金亦可集事。第民田冢墓所在。浮议易起。非出自　宸断。别筹款项以给小民。终无能任其事者耳。

　　荅吴六符问东明事宜　　　　　　　　
徐志导

一不可轻易下埽。以免岁修多费。盖埽未有不坐蛰者。平蛰则愈蛰愈实。傥蛰而前高后低或前低后高。则将走矣。

一砖坝最好。即系前人碎石坦坡之法。砖虽不如石。然亦可用。山东屡试皆得力。用以偪溜。顷刻可成。惟溜刷此处。须在此处上游相度形势。将砖抛作坝形。又必须直出河心。方能掣溜。用以保护埽根亦妙。回溜大漩。最易搜根。亦宜抛砖御之。

一溜势偶尔偪城。城有坐蛰之处。亦属无妨。盖既坐蛰。则又实矣。但设法偪开紧溜。立刻挂淤。无足虑也。

一溜势不紧。岸旁微有冲刷。则用挂柳之法即佳。法用带叶柳枝钉桩。挂于岸边。浮于水面。以次排比。水力即柔。

一但见对岸坐湾。则溜必斜趋此岸。情形吃重。将对岸坐湾之下游沙嘴挖去。则溜自直。亦一法也。

一御溜之法有三。曰埽。曰挑水坝。曰引河。然引河有十挑九不成之谚。断断不可轻举。

一或谓东明每年水浸。城根已酥。此说非也。防河者相传。年年水到堤根。此堤断然无事。又或在水内坝取土。其工价例定较旱工加倍。盖土性无水即松。浸水转结也。未达物性而轻持论。可乎哉。

一或谓河淤逐岁加高。城必日见卑矮。终不可保。此说亦似是而非。去年盛涨之时。以篙测量中泓约深三丈。安得谓河身垫高乎。且以水平较准盛涨时。外水高于城内平地三尺余。此可试验。非托空谈。至于岸旁积淤。更属求之不得。岂反为害乎。或又谓前年未淹之地。去年乃淹。是垫高之明证。不知垫高之处。虽然有之。乃因此处垫高。则水势不趋此而趋彼。故未淹之地忽淹。系属彼盈此绌。并非一律加高耳。况河性善变。其未决以前。在堤内行驶。本系月异而岁不同也。总而言之。即使经费不充。城多塌陷。则盛涨之时。水乃入城。小户土墙。自有摊坏。居民必渐迁移。一二年后。因势利导。无力者资助之。无归者安插之。斯可议迁耳。盖城内住屋皆高于街道二三尺不等。西门则地基更高。断无陡决灌城淹毙人命之事。此可以水平旱平如法比量。非同臆说也。

　

卷一百十一　工政八运河上

　　淮黄济运议
沈兆霖

黄河从古为中国患。然自宋以前。不过治河而已。至宋则分为二。曰河。曰淮。明复分为三。曰河。曰淮。曰运河。夫上世专去其害。因收其利。犹且利不胜害。今则去害兴利并为一事。欲去其害。难乎为利。欲留其利。难乎为害。而究其弊。则运河病在河。河病在合淮。而淮又病在合河以入海。夫古之河道。东北达于海。其由淮入海者。惟汴泗之水耳。然禹犹疏九河以分其势。而水患始定。殷之世。河圮矣。犹未徙也。周定王时。河徙矣。犹未决也。汉文帝武帝时。始决酸枣瓠子。河决矣。然始趋东南。继仍归东北入海也。东汉修汴筑堤。从荥阳至千乘海口。计千余里。河复由东北入海。合禹治河故道。于是东汉至唐无河患。至宋仁宗时。河决大名。神宗时。河决澶州。北流断绝。河渐南徙。至元明闲而河全入于淮矣。礼曰。四渎视诸侯。渎者独也。以其独入于海。故江淮河济皆名以渎焉。若以一淮而受黄河之水。是合二渎而为一也。然今既资以利漕矣。则往者贾让诸人随时制宜诸策。在当时虽或可行。而今日未必皆便。非惟不敢导之使北。抑且必欲捍之使南。捍之使南。则漕安而河流愈不可测。若导之使北。则虽与河合入于海。而忧又在漕。故古之河患小。今之河患大。古之治河易。今之治河难也。然则治之之法当奈何。曰。治运河之法莫急于浚。治河之法莫妙于分。治淮之法莫善于导。夫运河三百余里。西受淮水。水清无害也。若北受黄水。东泄于江。则由天妃闸而入。水一石。沙五斗。汹涌急泻。其沙尽入运河。河狭水缓。欲不淤塞而不可得。积淤成板。河身日高。则必有泛溢之势。宜及时疏浚。使河底不致壅积。沙淤。庶可受以清刷浊之利。而输挽得以不阻。此治运河之法也。若治河。则前朝河臣因黄水暴涨。阻遏清口。致淮水不能入闸济运。尽泛溢于高家堰。堰势告危。高宝诸湖横溢。议于清河县黄家嘴地方。挑开支河。以分黄势。淮遂顺流入闸。不为高宝害。具有成效。故宋濂之言曰。河流合则势悍。分则力弱。譬犹百人为一队。则其力全。若以百分而为十。则顿损。又以十各分为十。则全屈矣。由此论之。窃谓治河莫如分。然上流治而下流未治也。必使淮趋清口。会大河入云梯海口。然后无虑。而海口为潮汐往来之地。万不可浚。惟有善固堤防。如平江伯筑堰。起武家墩经大小。以悍淮东侵。筑堤。起清江浦沿池山柳湾浦。以制河南溢。使河不得不入淮。淮不得不会河入海。而淮始治。是治淮又以导淮为急。夫水之所击。不能不溃。溃则泛滥。土之所淤。不得不塞。塞则迁徙。此必然之势也。今以奔流之黄河。而尽藉淮为注泻之区。淮复合泗沂诸水以同入于海。欲运河不受其害得乎。故治运河者。唯在以时疏瀹使不淤而已。治之之法皆在河淮。河淮治。则运道自不致于见夺矣。若夫前朝之制。天妃闸本有漕行则开过则闭之策。用水之利而免沙淤。计诚深远。苟能参而行之。不更善哉。

　　与友人论不宜引黄济运书
陈文述

高堰溃。洪湖涸。运河无来源。粮艘无以资浮送。客有自浦来者。言有引黄水入运河济运之说。以愚度之。窃曰未可。黄水入运河。即往日之倒灌也。倒灌之弊。小则扪塞河口。大则淤垫河身。万一掣溜。其患更巨。是以每年重运过后。即堵闭御黄坝。上年河帅获咎。即以失此机宜也。夫黄水入运。淤垫河身。清河畅行。亦资冲刷。乃河工习见之事。独所隔碍者粮艘耳。嘉庆丁卯。夏久不雨。淮水弱。黄水入。运河壅焉。其时江浙粮艘咸渡黄。未过者江广尾帮七百余艘。停泊运河。不能牵挽。秋初犹舳舻相望。不得已。乃议截留归江省州县平粜。次年搭运。江省州县因此增累。竭数年之力。始能弥补。此当日所目击者。然此不过全漕十分之一二。所累者。不过江省州县耳。通仓度支。尚不因此过形支绌也。今则全漕数千艘。胥赖此河运送。虽有节节收束之议。然水性弥常。恐不可恃。似宜别为未雨绸缪之计。海运之议。事亦易行。惟事属创举。恐无此力肩巨任之人。则莫若即引黄济运之说而变通之。夫山天然诸闸。所以泄黄助清。即以助清济运也。创于靳文襄。非至急不得妄开。今日情形。亦云急矣。赶紧修复石工以蓄清水。三四月闲。清水足用。固甚善矣。否则酌量形势开之。沿途停蓄。澄清入湖。尚不致过于淤垫也。助清济运不犹愈于引黄入运之流弊更重乎。刍荛之言。是否有当。伏候采择。

　此甲申冬闻引黄济运作也。乙酉春至浦上。知开御黄坝黄水入运。束清坝首当其冲。工不固。坝溃。大溜入洪泽湖。新挑五道引河被淤。幸即抢筑堵闭。而太平引河河面宽阔。河溜曲折不定。溜不至处即浅阻。粮艘多与浅值。乃自御黄坝内。筑对头坝以束溜者百余处。用料约三千垛。河溜始束直。风亦顺。舟得畅行。予于三月初八日返棹。连日过船百余。窃幸风水顺利。当计日可毕。孰知风汛如故。而河水骤长骤落。长则沙随水长。落则水落而沙不落。淤倍易。至四月杪。过船二千八百余艘。未过者尚千八百余艘。夏至节届。御黄坝不能不堵。且河底淤平。即不堵。而黄水无从入运河矣。自清江至高邮二百余里。粮船衔尾停泊。陷泥淖中。不得已。于高邮筑坝蓄湖水以养船。而上游河底淤高。湖水不能至。不得已。车水入坝以养之。夫以百数十里之河身。藉水车之力以济之。其无益也明矣。既无水以养船。则船身燥裂。米多霉烂。昔之议从高头驳运者。今改为从高邮驳运。暑雨不常。陆路转运百余里。劳人费帑。得不偿失。且下河各县插莳之际。仰给运河之水。今涓滴不能下注。坐误种植。赤地千里。米不得进。船不得退。田不得种。河不得挑。未来之患。作何情形。尚不可知。此不特非当局诸大府意计所及。亦非旁观意计所及也。及今思之。即决计不行海运。江广粮船暂泊瓜洲以观形势。似亦进退较便。乃并力催趱。衔尾接舳。相率而坐待损坏焉。事后追悔。已属无及。而前事之失。后事之师也。爰详着之以待后之人有所鉴焉。乙酉五月记。

　　前因时论二十四高堰
吴铤

昔陈登为广陵守。筑高家堰。盖将以御淮也。至黄河南趋以注于淮。而高堰遂并以御河矣。以一淮受黄河之冲。清口又合汴泗水以入于淮。其势必不能支。然淮之所以奠安。而不至东侵者。以高堰为之蔽也。盖淮水势广。故波急而易冲。身高。故势险而下注。自　国家引河济运。每岁至冬时。蓄水洪泽湖。以为济运之计。且黄河挟淤沙以行。易为壅滞。亦必得淮水以刷之。至引浊入清。深不满丈。故淮水不至泛溢而无害。而高堰亦可恃以无恐。夫高堰为千余年不拔之基。至万历时。淮水由黄河清口决入。故潘季驯因陈登旧基以修之。而淮扬以南。不至受淮水之害者。恃有此也。昔季驯修高家堰。凡三年而后成。每铸一石。俟其坚燥。然后以次递加。故其力倍艰。其功倍远。若以数千丈之石工。而克期于旦夕。则所历之时省于古。然季驯始筑时。建议停运。俟堰成功而后复。若以漕运为不可久罢。而欲堰之速成。措诸盘石而永固。则所求之功大于古。且季驯藉陈登之基。因而仍之。无事改作之劳。然其难如此。若旧基已坏。当渐成之。筑之使坚则不溃。辟之使广则不动。积之使厚则不隳。故所处之势难于古。苟能得其道以修之。则淮流既有所障蔽。而黄流亦或有赖与。

　　高堰建二堆议　　　
陈文述

自黄河南徙。黄夺淮流。而洪泽始潴为湖。自汉陈登筑爱敬塘以障淮流。淮潴为湖。而塘日加高。于是始有高家堰。自黄流入湖。高堰溃决。靳文襄停运经营数载。筑滚水坝以泄之。于是始有五坝。夫以四百里洪湖。停潴上游。而淮扬两郡高宝兴泰七邑之民在其下。恃一长堤以为之障。亦甚危矣。高堰石工本坚实。自乾隆中拆卸重筑。工程已不如旧。数十年来。湖水东注。隆冬不涸。拆修石工。不能圈筑月坝。清底修治。仅于水中施工。暗中摸索。名曰摸砌。既不加桩。又不用料。根既不固。出水之工。虽坚何益。则石工之不足恃也审矣。堰土本坚实。而数十年来。石工汕刷重修。多用客土填筑。非原土胶粘者可比。则土工之不足恃也又审矣。夫以七邑之地。田庐坟墓。以至濒海盐场。何止千里。人民户口。何止百万。而托命于不可恃之工。则思患预防之计。其曷可缓。考高堰后身。有随塘河一道。名曰二河。是当日取土筑塘所开。而今藉以运料物者也。二河以外。有土堆一道。名曰二堆。是积土所遗。亦藉以作重门之固者。然地势逼近。堤身卑薄。不足恃也。欲为重门之固。必须另建二堆。请于二河以东一百丈外。作为基址。将二河展宽五十丈。以开河之土。为筑堆之用。堤身之高。堤面之宽。与高堰相同。而堤基必须数倍高堰。两面作为坦坡。以游衍水势。逐层硪筑。外面一层。用灰糯三和。舂筑坚实。则不必用石而有石工之固。堤身之外。仍开随塘河。既便取土。亦便运料也。述前有另建五坝之议。如果议行。则终年蓄泄。既无盛涨。不致溃堤。再得此堤作为保障。庶可有备无患。迤东一带隙地尚多。　国家经费充足。再于二堆之外。远筑三堆。若河工缕堤之外。又有遥堤者然。则上可为洪湖受分泄之水。下可代下游受横决之水。加以立法周详。倚任得人。或亦未雨绸缪之一助焉。谨议。

　　查勘堰盱石工筹议大概情形疏
严烺

窃臣等承准军机大臣字寄。道光五年六月二十八日。奉　　上谕。琦善奏预筹漕运章程等语据称洪泽湖石工现在已届七分以上出水六尺有余约计八月中旬可以完竣惟明岁海运尚不敷全漕之半自应及早筹划收蓄清水期于漕粮全数抵通严烺身任河督河务是其专责着即详细履勘就现在情形是否可将清水收足以资敌黄济运抑或另行设法筹办务期来年漕粮全数尽抵通仓不致临时急遽并着琦善会同悉心妥议具奏将此谕令知之钦此。臣等钦遵会同前赴堰盱两厅。将洪泽湖石工周历履勘。计工程已有九分。八月中旬定可完竣。惟洪湖上承淮泗七十二山溪之水。汇为四百余里之巨浸。全赖一单堤。为之捍御。东则淮扬两郡。保障攸资。北则济运敌黄。机宜最要。所有蓄水事宜。关系至为重大。臣等钦承　恩命。具有天良。敢不竭力筹维。但就本年黄河之水势。现在河工之情形。实有不能不披肝沥胆。直陈于　君父之前者。查石工形如壁立。湖面宽广。一遇西北大风。浪若排山。涌高堤顶。迥非人力所能抢护。从前所以保固无虞者。皆由黄河之底低深。故洪湖收水数尺。即可外注。水浅则浪微。堤工自可不致着重。溯查嘉庆七年。洪湖底水仅存二尺五寸。重运尚可畅行。自嘉庆八年至十七年。河口淤高。黄水倒灌。黄运两河漫口多处。以致漕粮艰滞。糜帑殃民。若非十八年豫省睢工失事。全黄澄清入湖。畅出清口。一载有余。将河底积淤刷涤深通。弊将不可复救。又焉能至道光元年。洪湖存水八尺一寸。尚高于黄河六尺有余。得以敌黄而济运。虽以上游之失事。藉刷下游之积淤。其言似属不经。而实在情形。则有在工年老之官弁可询。现在黄河淤垫日高。存水日大。且无清水外出。淤垫祗有日增。断不能转冀日减。即以上年霜降后石工未经掣通以前。顺黄坝存水三丈三尺而计。除去洪湖地势较高黄河一丈六尺外。必将湖水收至二丈。始能建瓴而刷黄。夫以二丈之石堤。捍御平堤之湖水。以冬令数月之久。安能保其必无西北大风不致溃决。如上年湖水积至一丈七尺二寸。即致失事。至今河漕两敝。可为前鉴。傥冀幸风暴不作。勉力多收。恐未收刷黄济运之功。先受溃堤误运之害。则黄运两河。受病更深。求如今岁艰滞情形。且不可得。是刻下洪湖堤工。清水万难蓄足。若第为明岁漕粮已分海运。并非全由内河。强令收蓄。以备敌黄。而不顾后年全漕之贻误。又不顾此后黄运两河之巨害。在臣等全不足惜。其如漕运国帑。与淮扬数百万生灵何。

伏念明年海运。事在必行。则御坝即当坚守不放。以洪湖所存之水。全力刷涤运河。庶可渐次复旧。毋庸大加兴挑以节糜费。但海运祗可暂行。而河漕必须久计。臣等通盘筹议。非仿照成法。于洪湖石堤之外筑做碎石坦坡。即须择海口较近之处。另导黄河入海。盖蓄水必须保堤。碎石坦坡。可保湖堤不塌。非独济运刷沙兼收其益。即淮扬两郡亦可乂安。惟碎石护堤。工长一万七千余丈。需银约六百万两之多。又须分年办理。不能一年完工。其未完之年。石堤遇风。仍难保无掣卸。至海口较近之处。查有海州所管之灌河口。在黄河北岸盐河下游。如于王营减坝一带。导黄下注。则迤东山海等厅二百里淤垫梗阻之河道。不复经行。而河口黄水。亦必以新海口掣溜迅急。渐次落低。即湖水亦无庸多收。不惟畅出清口。可以敌黄济运。且水未多蓄。石堤亦可保全。惟改移海口。筑堤挑河。需费若干。民田场。有无高仰窒碍。甫经派员往查。尚难仓猝定议。总之清口淤高。河漕交病。欲去其病。惟有蓄清减黄二法。而碎石护堤所以蓄清。改移海口所以减黄。容俟臣等确切查明。于二者之中。从长计较。孰费孰省。孰难孰易。详慎妥筹。另行具奏。值此河漕兼敝之后。万分艰巨之时。本非万全之势。实无万全之策。臣严烺由道员骤升总河。复由东河调任南河。仰沐　殊恩。至优极渥。不独职所专司。责无旁贷。而涓埃未。循分难安。凡心力之所能为。即捐糜亦所弗惜。臣琦善世受　国恩。历任封圻。复蒙　　皇上于斥退孙玉庭等之后。　特畀重任。不能较诸臣别筹良法。问心已堪自愧。若再患得患失。迁就游移。祗顾漕而不顾河。计图苟且于目前。一旦河漕重坏于臣琦善之手。则辜　恩溺职之罪。更无可逭。臣等惟有于补救之中。权其利害之轻重。计其保之久暂。俾河漕两项。得复旧规。以冀上纾　宵旰。稍酬　高厚鸿慈于万一。谨将通盘筹议大概情形。先行合词恭折具奏。

　　停办里扬运河挑工疏
严烺

窃照本年引黄济运。致运河闲段淤浅。较之往年河底。垫高一丈有余。自御黄坝至淮城以上。仅存一线河漕。经前督臣魏元煜会同臣严烺估需挑河切滩银四万三千五百余两。奏明赶办。其淮城以下长河。因漕船阻塞。难以估挑。声明随后再行酌办。嗣臣琦善抵任。将黄运两河淤垫及帮船浅滞各缘由。据实奏闻奉　　上谕。孙玉庭颜检俱着不准回籍交琦善督令将运河淤垫之处一律挑挖深通所需挑费着落孙玉庭魏元煜颜检分赔等因钦此。钦遵在案。伏查彼时运河存水。不过三四尺。甚至一尺有余。大小船只。胶滞拥塞。是以亟议挑浚。冀利运行。乃自御黄坝堵闭以后。运河淤垫。既不致复有增高。而洪湖清水。现蓄至一丈二尺八寸。由束清坝下注运河。渐刷渐深。测量水势。深处至一丈有余。浅处亦有四尺余寸。漕粮铜铅各船。尚资浮送。虽河底之淤垫未能尽除。而前后情形固自各异。如果经费充裕。时日宽闲。仍当确估挑浚。俾复旧规。原不应仅恃目前。稍有延待。而臣等审度形势。再四熟商。实不敢冒昧兴挑。转致无益有损。不得不将实在情形。直陈于　　圣主之前。查里扬运河淤垫处所。计长一百余里。河身俱属窄狭。今须挑深一丈有余。则两岸形如壁立。直同甬道。不能容集多人。且沿河民居稠密。并无隙地可以堆积淤泥。必得远道运送。势难克期完竣。至夫役移改信桩。偷减土方。贴边垫。无弊不有。而工员中又少可信之人。此惟期限稍宽。尚可随时详察弊端。督令重挑。刻下江广等省漕船。虽已回空南下。而运京铜铅盘坝后。空船南下。须俟九月杪方能腾空河身。如至彼时始行煞坝。赶将河水耗干。一面委员逐段估计。领银兴办。在在需时。已值天寒土冻。挑挖维艰。而来年二月。即届新漕入运。以一百余里淤垫之运河。欲于冬末春初数十日闲。一律挑浚宽深。是非停船待水。有误漕行。必致草率完工。徒糜帑项。其误漕之患在目前。而误河之患又在日后。此因期迫而不敢挑者一也。挑浚工费。约计至省亦在百万以外。为数甚巨。如孙玉庭等奉　旨分赔。得能先期缴出。则以赔项作为工用。即有虚糜。尚非正帑。况察看孙玉庭等罄其所有。断无如许家资。势不能不先行借款垫办。将来亦难缴纳。是名为分赔。实与动项无异。当此经费支绌之际。无论似此巨款。筹备为难。而以百万帑金。任听工员夫役。草率偷减。臣等身受　殊恩。明知于运河无益。亦复昧心从事。清夜自思。负疚何地。此因费多而不敢挑者二也。

黄水现存三丈五尺有余。较上年此时尚大二尺余寸。必得清水蓄至二丈。方可敌黄。正当惜水如金。不使稍有耗费。乃因挑浚积淤。先将运河存水掣干。以工完之后。再将洪湖清水。放入运河。以为济漕之计。则清水消耗过多。不能及早蓄足。实为可惜。此于河运无益而于清水有损者三也。更可虑者。欲浚运河。必先堵闭束清坝。阻绝来源。而后下游之水。可以涸底挑办。现在洪湖水势。下注运河。极为湍急。束清坝内外。跌塘甚深。又系清水。不能挂淤闭气。设运河正在挑办。而束清坝臌开。则挑工费于半途。钱粮俱归虚掷。或坝工坚守不患。而沿湖堤岸。万一水势阻塞。刷塌旁趋。无所节制。运河不能容纳。于淮扬一带民田庐舍。受害实多。阻运误漕。更恐不无贻患。是臣等上无以对　君父。下无以民生。即置臣等于重谴。仍于湖河一无补救。虽属意外之虑。实亦不可不防。此不但无益于运河。而并有损于湖运两河者四也。伏读七月二十三日　　上谕。明年盘坝接运既可使漕粮悉数抵通而御黄坝不开亦可免河湖受病黄水不倒灌入运即可并力东驱以收刷沙之益彼时湖潴亦当充裕俾专刷运河之淤以济漕行明年若能如此办理庶河漕两有裨益等因钦此。仰见　　圣主于河湖情形。烛照靡遗。训示明切。钦服下忱。莫可言喻。臣等愚昧之见。以运河之应否兴挑。当视漕行之有无浅滞。而来年新漕之是否阻碍。即以本年之船只行走为证凭。本年江广各帮重船。自高邮上挽。皆系直抵坝头。并未起剥。即铜铅重笨之船。照例剥运。亦可拽挽到坝。是其明验。再加冬春两季清水刷涤。运河自必日益畅深。来岁新漕。定可通行无阻。臣等曾将应否挑办情形。札询该管道将。旋据禀复。俱与臣等所见。不谋而同相应据实奏闻。请将里扬运河挑工停办。以免草率而节糜费。臣等亦明知人情动好浮言。此后或有浅涩。必将归咎于现在之停挑。然现在虽系停挑。尚可收清水刷涤之功。于运河有益无损。傥竟率行估办。图免一时之口实。虚糜百万之帑金。欲利运而运河仍未深通。欲束清而清水转形消耗。此不独敌黄济运旧规未能骤复。即明年之盘坝接运。亦虞有所难行。溺职辜　恩。莫此为甚。臣等所以反复思维不敢冒昧请挑之实在情形也。至运河既请停挑。孙玉庭等即无分赔之项。应请　旨将本年估挑淮城以上河道动用银四万三千五百余两。即于孙玉庭颜检及已故前督臣魏元煜家属各名下分赔。不准开销以示惩儆。所有运河挑工停办及酌议分赔缘由。谨合词恭折具奏。伏乞　　圣鉴训示。

　　筹办通漕要道疏
江苏巡抚林则徐

奏为筹办通漕要道。将练湖堤坝。劝谕民修。运河闸工。由官捐办。俾漕运长资利益。恭折奏祈　　圣鉴事。窃照镇江为漕运咽喉。江浙两省粮船。皆所必由之路。而每年重空往返。挑浚河道。蓄水提船。一切机宜。则惟镇江道府县营责成为重。其挑河例价不敷。并须江苏各属州县捐资协贴。一遇江潮低落。设法推挽。劳费尤倍于平时。揆其致病之由。总因该处运河。本系凿山通道。并无水原。祗恃引江入河。以资浮送。而江水本不宜过大。若运河灌输盈满。于行舟固为顺利。而沿江田地早已被淹。如江水落低。则利于洲田。又不利于漕运。两者相较。固系农田为本。而运道则须随时尽力。以图补救之方。臣陶澍于嘉庆二十一年巡视南漕。即以修整闸座浚治练湖等事。缕晰陈奏。道光七年九年在巡抚任内。复节次奏明筹办闸坝堤埂。以资收蓄。诚以江潮长落靡常。缓急仍难尽恃。练湖开于晋代。在运河之西。为长骊诸山众水所注。唐宋元明皆治之以济运。其上接丹徒境者。谓之上练湖。下接丹阳城者。谓之下练湖。上湖高于下湖。下湖又高于运河。以节节传送。有湖水放一寸运河增一尺之谚。与山东运河之有南旺南阳微山诸湖情形相仿。明季湖禁渐弛。居民占垦。遂致就湮。我　朝康熙十九年。始定以上练湖改田升科。下练湖留资蓄水。然湮塞已久。所蓄究属无多。而浚湖筑堤。经费太巨。是以屡议屡寝。臣陶澍在巡抚任内。奏修闸座。亦系先其所急。将黄泥闸移于张官渡。以当湖之下游。俾得擎托湖流。使之回漾。稍济江潮之不逮。每于重运回空经过。闭板蓄水。曾着成效。然全湖堤坝。久已损坏。水来则直冲而易决。水去又一泄而无余。臣林则徐于道光十二年秋闲。亲历履勘。因议择要筑坝以利节宣。迨十四年四月臣陶澍阅兵过彼。亦经覆勘。意见相同。遂即定议筹办。并经附片奏明在案。随饬常镇道李彦章相度机宜。在于该湖顶冲之黄金坝及东冈一带。先作两重蓄水坝。加培圩埂二千八百八十丈零。使山水皆得入湖。不令散漫。又恐水势暴猛。或虞冲决。因于湖之东堤添建减水石坝两座。如遇暴涨有所分泄。可以保堤。其通入运河之处。勘得有念七家古涵。较旧浚之范家沟。机势更顺。因修复古涵以作水门。就近建设济运石闸一座。于运送军船时。放水接济。漕过之后。用土填筑。留一涵洞。以灌堤外民田。是不特济运有资。即农民亦咸沾其利。臣等当即饬道督县劝谕得沾水利之业佃。或出力。或出资。令其举董经理。官为督率。舆情咸知利益。踊跃急公。自夏至冬。工程陆续报竣。适值是冬丹徒水涸。回空全进横闸。臣林则徐亲驻镇江。督催提挽。饬委该道李彦章试放济运新闸。由念七家涵引水而出。竟能倒漾上行至数十里之远。连放数次。军船得以衔尾南行。其效颇为显著。此道光十四年劝谕民闲捐筑练湖蓄水减水诸坝。暨修复古涵改建济运闸之情形也。

复查下游张官渡一闸。为漕船经过要津。前将黄泥闸移建该处。原以引截练湖。使资擎托。时经七载。固限早逾。第年来溜势时有变迁。河形渐形湾曲。每遇夏秋盛涨。疏泄不及。金门难免逼溜。即恐有碍舟行。臣等复往返札商。今昔情形既殊。自须变通尽利。欲其顺溜取直。莫若因地制宜。随勘得该闸迤上相距二百丈之处。溜势渐形平缓。而其地段仍在练湖济运闸之下游。迭经督匠相度。佥谓宜将该闸移建于此。但旧闸只有一座金门。而舟楫经由络绎不绝。欲议改建。尚须另筹行船之路。始可截坝兴工。因思移地建闸。原欲以杀水势。莫若改为正闸越闸两座尤灵。遂于所勘改建之地。先就南岸一边。开出越河。将地势加倍展宽。俾可容矶心双孔之闸。即于越河圈筑拦坝一道。仍留靠北一半河路。俾得照常行船。其在拦坝以内者。即可施工先建越闸。俟越闸工竣。放水通舟。然后拆去靠南之坝圈。于靠北一边以建正闸。如此倒换办理。往来船只。既无阻滞之虞。而双孔闸成。又免涌激之患。将来设遇修理。亦可不碍漕行。但一闸改为两闸。中添矶心一道。所需工料倍多。而经费有常。仍不敢遽请动帑。查挑办徒阳运河。向由各属捐资协贴。本系历有旧章。若果闸座钤束得宜。即挑费亦可期节省。是以改建该闸。仍归官捐办理。各州县中急公从事者。尚不乏人。自上年秋间集项购料兴工。至十二月内先将越闸办竣。工料均称坚固。维时回空南下。又值潮枯水涸之时。当即放出湖潴。将该闸下板拦蓄。愈得倒漾之力。江浙回空约三千艘。无不由该闸而下。更为济运之明效。旋即接手砌办正闸。不日亦可告成。此自上年至今。建改张官渡正越两闸官捐办理之情形也。惟思张官渡之下游。尚须重门收束。遇水浅时上下拗板此启彼闭。始能呼吸相通。即练湖圩埂坝涵。虽已择要劝民修办。而残缺之处尚多。仍须设法筹维。期湖水多蓄一分。即运河多得一分之益。查张官渡迤下六十里。有吕城闸。建自宋元佑四年。其地势正当扼要。我　朝雍正年闲。就旧基重建正越两闸。嗣是越闸堙塞。粮船祗由正闸经行。嘉庆二十二年。曾经估修。旋又议缓。上年该闸金刚墙渐坍到底。坍下之石。堵至金门。重运经临。几为所阻。经丹阳县督率吕城巡检集夫捞。始得通舟。此时勘估兴修。实属刻不容缓。惟该闸越河。久为瓦砾填壅。越闸石料剥损尤多。今既议兴修。仍须两闸办。不便偏废。现照张官渡章程。先行挑浚越河。赶修越闸。已于正月兴工。此时粮船正在北行。仍令经由正闸。俟越闸修竣。得以通舟。再将正闸接手开砌。所需经费。亦归本省官捐项下撙节办理。概不敢请动款项。至练湖堤身单薄之处。西南两面尤甚。其蓄水旧制。本以湖心二尺八寸为度。因湖底既淤。堤埂又缺。遂致不能多蓄。欲筹束水。不外培堤。但湖面正宽。即以下湖而言。周围已四十里。势难全行围筑。前于湖东一带。酌建蓄水减水各坝。并筑圩埂二千八百余丈。来源已有归宿。不至旁溢斜分。今再劝谕民闲。于湖之西南两面。就近挑挖湖淤。即以挑出之土。培筑堤埂。照旧制高一丈二尺。面宽四尺。两边二五收分。更足以资拦蓄。该处近湖民居。有一百八十三村。计田四万六百八十余亩。查历修水利。本有按田出夫业食佃力之章程。兹复由该道李彦章督同镇江府龚文焕分别出示。覆加劝谕。农民均各乐从。臣等已饬陆续兴挑。即令印委各员常川驻工。稽查督办。务使逐一核实。迅速蒇事。俾运河长资利益。漕事年胜一年。以期仰副　　圣主利运便民之至意。

　　查明运河水志情形疏
曾国藩

窃臣等承准军机大臣字寄。同治七年闰四月初六日。奉　　上谕。都察院奏江苏举人蔡则澐等遣抱以坝水频年被淹请复旧志等词赴该衙门呈诉据称现在改志原为保堤而设但运河存水常行在一丈以外今减为一丈四尺势必连年开坝民力均属抛荒仍请水志遵行一丈六尺立秋后始准开车逻坝处暑后始准开中新等坝成案等语该举人等所称各情应如何因时制宜仍复旧案以民生之处着曾国藩张之万丁日昌悉心会商妥为[办](辨)理原呈均着钞给阅看等因钦此。伏查运河水志。前经臣之万会同前署督臣李鸿章参酌成案。议定立秋节前。高邮志桩。长至一丈四尺。启放车逻坝。仍每加四寸。递行接启南中新坝。如逾立秋。则照一丈二尺八寸按章递启等因。于五年十一月初十日奏明在案。兹据举人蔡则澐等。呈请仍复志桩旧案。查呈内所称旧案。有水志一丈六尺始行开坝之说。督臣衙门案卷全失。无可稽考。饬据淮扬道钞录成案。前后参观。并无水志以一丈六尺为度之说。自系该举人等得自传述。并非有案可稽。至所请立秋处暑节后始行开坝一节。查各坝迟开一日。则下河受益一日。自是正办。然水势长落。每年迟早不同。若必待立秋以后。且必限定志桩一丈六尺。始放车逻坝。万一盛涨溃决。则运河之启坝稍迟。下河之受害更大。且志桩尺寸。虽经奏定。臣等总以得守且守。督饬工员。细心体察。断无专顾堤工。急于开坝之事。查五年奏定章程以后。六年七月十五日始开车逻坝。已在立秋之后。本年水势较小。现在处暑已逾半月。并未开放各坝。如果他年并无异常盛涨。则终岁不必开坝。更为尽善。总之里下河之居民。以运河之两堤为命脉。十余年来。久未兴修。险工林立。本年春闲拨钱十余万串。派员将最险之马棚湾一段修整。九月闲尚拟筹款续修小罗堡一段。拟于二三年内。将东西两堤全行修筑。务期格外高厚坚实。能使水志过于一丈四尺尚不开坝。则捍有资。保全更大。臣等愚见以为堤工加一分。则里下河受一分之益。若徒争开坝之尺寸。较时日之早迟。则放坝之际浩瀚奔注。立成泽国。虽比诸溃决之祸稍轻。而其有伤于农田则一也。五年奏定之案。甫经二年。行之无弊。未便遽议更张。该举人蔡则澐呈请改定志桩尺寸之处。应毋庸议。

　　议修扬属运河东堤疏光绪四年
沈葆桢

窃运河东西两堤。为淮扬各属民田保障。西堤御高宝诸湖之水。东堤御运河上游之水。情形同一吃重。然非东堤完固。则沂泗来源骤发。里下河民田。已岌岌可危。非西堤加高培宽。重关屹立。则湖河联成一片。西风当令。骇浪横击。东堤亦独力难支。前督臣曾国藩马新贻迭议按年匀修。而经费竭于外输。更无余力顾及根本。两堤坍塌。日甚一日。东堤虽险工林立。形尚存。西堤则闲段在水中央。有并无可寻之基址者矣。本年盛涨。淮扬海道庞际云驻工抢险。坚持十数昼夜。俾里下河农民。将半熟之早稻抢割。乃次第开坝。西风不起。赖以保全。此天幸其何可恃也。江北出米。里下河独多。其丰歉关全省元气。堤工失险。将颗粒俱付波涛。臣昼夜焦思。极拟将东西两堤全修。为一劳永逸之计。经藩司孙衣言周谘博访。迄无长策。盖办工最要者数端。曰集夫。曰购石。曰取土。两岸同时举。熟悉河工之夫役。何能骤集数万人。碎石惟栖霞山老子山有之。凿山取石。按日转运数万方。断难咄嗟立办。取土则两岸向无隙地。西堤两面皆水。所用之土。须于东堤之东民田中购用。既翻一堤。又隔一水。往返重滞。日得几何。且民闲惜土如金。又未便强不愿售者取之。取土愈远。费亦愈繁。或曰挑河土以筑堤。岂不一举两得。不知河底淤泥。必须晒干之后。方能层坯层硪。若湿未尽去。久将内溃。石无所附。贻祸更烈。缘堤无可摊晒。若运往他处晒干。再行运回。则运费过于购土之费矣。臣以为夫役不足。可以兵勇济之。土石不足。可以重价招之。数百万生灵性命关头。何敢锱铢计较。所独难者巨帑耳。淮扬海道庞际云条陈三策。通盘筹划。需四十万余两。次需二十万余两。即专顾明年万不可缓之工。亦需十五万余两。臣函商漕臣文彬。准其覆称。经费如此艰难。请臣移西堤财力。先办东堤。其实应上讫徐州。则漕臣任之。臣谆饬藩司孙衣言竭力筹款。事关民命。不得以京协各饷为辞。倘使里下河成灾。即京协饷源亦断。该司搜索累日仅得三万五千金。此外实埽地无余。则专事东堤犹未足也。臣祗得责成运司欧阳正墉。无论何款。照筹三万五千两。合成七万。照漕臣所议。尽力先办东堤。自宝应以南一百六十余里。卑者高之。薄者厚之。渗水窨潮者搜其根而坚筑之。为之坦坡以护之。候补道张富年熟悉河工。心精力果。臣饬令会同淮扬海道庞际云亲历勘估。并将石料先期分途采购。俾免临事周章。此后如再有款可筹。即将西堤最不可缓之邵家沟一带千余丈。先行营建。如东堤有可节省之费。亦必入西堤。以后再递年节节为之。庶几捍御有资。沾体涂足之民。不至心摇摇而无所恃。虽明年秋汛。未敢谓确有把握。而尽一分人事。冀藉　　　旰宵慈荫。足以上迓　　　天庥。除宝应上讫徐州。应如何施工。由漕臣察看切实情形具奏外。合将择要赶修扬属运堤以保农田而顾根本缘由。谨会同漕运督臣文彬江苏抚臣吴元炳恭折具陈。伏乞　　圣鉴。

　　覆黎湛溪河帅书　　
陶澍

前承寄到行水金鉴。当经肃谢。昨复蒙赐书。并覆奏镇江运河折一件。诸纫存注。敬维吾兄以闲世之才。肩重巨之任。为秀才而不忘天下。居高位而有若寒儒。平日之所讲求。临期之所规画。灼有神解。粲若眉列。前岁趱运京江。偶逢涸辙。旁观者既策穷于束手。当事者或丝棼于乱麻。徒劳往复。祗类道谋。己乃于旧中拾读吾兄修理练湖一书。不禁慨然太息。以为地方守牧。能如此用心者罕矣。如此用心。而又能练达通明卓然可见之施行者。则尤仅见也。因是思所以变通之。为将来之利。其抽埢出土之法。则亲聆之吾兄。阅古人所议。亦无计及于此者。今既订期兴工。无穷之利。实赖嘉谟矣。惟是横越二闸为全河收蓄要害之区。若来源疏通而此处关拦不住。亦属无益。必得闸底拨高。下膀长于上膀。庶潮洄不至掣退。而可以回激猪婆滩之上。今乃仍归木商修理。窃恐有名无实。利于下行。而不利于上济。此事业已定议。谅难更改。惟在司事者认真照料。不可徒听之商人耳。见孙制军时尚乞详悉陈之。区区过虑之言。亦刍荛献议之意也。

　　上淮军统帅请疏通运河书
陈锦
  </div>
  <div class="pagination">
   <a href="皇朝经世文续编_page183.html">
    上一页
   </a>
   <span>
    ...
   </span>
   <a href="皇朝经世文续编_page179.html">
    179
   </a>
   <a href="皇朝经世文续编_page180.html">
    180
   </a>
   <a href="皇朝经世文续编_page181.html">
    181
   </a>
   <a href="皇朝经世文续编_page182.html">
    182
   </a>
   <a href="皇朝经世文续编_page183.html">
    183
   </a>
   <span class="current-page">
    184
   </span>
   <a href="皇朝经世文续编_page185.html">
    185
   </a>
   <a href="皇朝经世文续编_page186.html">
    186
   </a>
   <a href="皇朝经世文续编_page187.html">
    187
   </a>
   <a href="皇朝经世文续编_page188.html">
    188
   </a>
   <a href="皇朝经世文续编_page189.html">
    189
   </a>
   <span>
    ...
   </span>
   <a href="皇朝经世文续编_page185.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
