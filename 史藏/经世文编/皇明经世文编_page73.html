<!DOCTYPE html>
<html>
<head>
    <meta charset="UTF-8">
    <title>皇明经世文编 - 第 73 页/共 172 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇明经世文编 - 第 73 页/共 172 页</h1>
    <div class="content">　　重经筵以养　圣德疏【重经筵】
　　臣闻自古人君守成业而致盛治者、莫如周成王、成王所以作圣者、亦惟辅养之有道焉耳、是故周公在前、史佚在后、太公在左、召公在右、则承弼之有人也有师以道之教训、有傅以傅之德义、有保以保其身体、则辅导之有方也、日就月将学有缉熙于光明、则积累之有渐也、故成王用能嗣守文武大训以笃周祜。其辅养君德有此具也。恭惟　皇帝陛下、春秋鼎盛、睿知夙成、日　御经筵、缉熙典学、此大有为之基也、曾子有言、尊其所闻、则高明矣、行其所知、则光大矣、高明光大、不在乎他、在　陛下加之意而已、所谓加意者无他。惟在以周成王为法而已。臣待罪谏垣思效涓埃、莫补崇深夙夜思惟、谨以切于经筵者三事条陈于左、伏惟　圣明裁察幸甚、　一讲读之官、莫难于得贤、古之人君、急于得贤也、咨询岳牧、明扬侧陋、乃至假梦卜以求之、矧近者乎、窃见南京吏部尚书今起复罗钦顺国子监祭酒今养病鲁铎、翰林院修撰今谪官吕柟道德深纯、经学蕴藉、皆负海内重望、或累荐而未起、或迁谪而未还、士类莫不惜之、乞　敕吏部、亟加起用、俾以旧衔日侍　经帏、使得尽其论思启沃之忠其有巧言令色、便僻侧媚者、愿陛下速斥而远之、无得为善类之蠹、则左右前后、莫非正人、书所谓小木之臣、咸怀忠良、以旦夕承弼厥辟、此之谓也、　一学问之功。莫先于论辩。臣闻　太祖时。宋濂等讲经义从容赐坐。咨及时事。　太宗时。杨士奇等日造　扆前承　顾问。漏下十数刻始退。孝宗御　经筵。每有疑难。曲加延访。吏部尚书王恕至以　圣躬过劳为言。今　经筵讲读数行。俨然而退。情意略不相接。而望辅养之益。不亦难哉乞于进讲之际。　圣心有所疑者。无耻下问。或　宫中所看书史　所陈者圣意有未透彻处即　赐延访夫治乱存亡。备在史书。为万世人君鉴戒。今讲官讲治不讲乱讲存不讲亡人主何所儆省。乞　命讲官临文讲诵。无有隐讳。如汉文帝以崇俭守法听言宽征而治。成哀帝以溺酒色弃忠贤近便佞任外戚而亡。光武以崇儒纳谏而兴。桓灵以锢善类亲小人而替。隋炀帝以任刑罚拒忠谏兴土木穷征伐而烕。唐太宗以任德教纳忠谏息营建宽征徭而盛。玄宗初年任姚崇宋璟张九龄韩休则治。末年任李林甫杨国忠则乱。大要于一代之中。某君如何而治。某君如何而乱。一君之中。某事如何致治。某事如何致乱。下至闾阎艰难。生民疾苦。务令详究敷陈。使治乱存亡之迹。常触于目。儆于心。自然知所鉴戒。中庸所谓好问好察。执其两端。用其中于民者。此之谓也。　一学问之功。莫贵于有恒。切见　孝宗皇帝御　经筵至十二月方纔传免近年率以十月传免。夫天理人欲。不容并立。日与圣贤相对。则道心常存。而鉴戒企慕之念自生。日与贤士相亲。则敬心常存。而规诲弼直之语时闻。即此心而充之。则可以参天地赞化育而合德　祖宗矣。今天时尚未甚寒。伏愿不必传免。或别于　便殿温和去处令讲官日逐进讲既得以调摄　圣躬。又得以辅养　圣德。使天下晓然知　陛下好学乐善崇儒重道之意。出于天性。非徒循故事崇虚文而巳。大学所谓苟日新日日新又日新。此之谓也。
　　韦大理奏议（奏疏）
　　韦商臣
　　奏疏
　　应诏陈言平大狱疏
　　应　诏陈言平大狱疏【陈言平狱】
　　臣惟古司刑官有士师、即今之大理是也、夫理也者。理其情之是非。罪之轻重而巳矣。有廷尉平。即今之评事是也。夫评也者。评其是非之当。轻重之宜而巳矣。古廷尉平专掌平决诏狱。故铨曹参注。必以才望清高。标格孤秀者署之臣之庸腐、愧非其人、而误蒙陛下之钦除者、则其职也、职在与闻刑狱、请得以狱之大者一一为　陛下评之、臣自授官以来、窃见以大礼事、羣臣伏　阙号泣以诤、触犯　圣怒、大臣调任者、吏部左侍郎何孟春一人、其余以为首充军者学士丰熙等凡八人、决杖病创死者、编修汪思等凡十七人、以送迎忤使臣而拏问者、副使刘秉监知府罗玉等凡几人、以织造抗使臣而拏问者、布政马卿知府查仲道等凡几人、以失仪下狱者、御史叶奇主事蔡干前后凡五人、以京堂官为所属讦奏下狱者、御史任洛副使任忠凡二人、此皆　国家大狱。上干天象。下骇民俗。关系甚巨者也。臣不敢爱死、妄议以为伏　阙诸臣、狂直之罪、信有之矣、然其当宥者犹有三焉。葢虽巳往。情犹可推。其初不过欲　陛下持重　大宗。崇奉正统。为　宗庙社稷计至深且远。若诸为首者。又特以职衘在先。故名次亦先之耳。如本寺奏疏。虽左寺正毋德纯为之首。然臣在病中。犹署名焉。实微忠所不容巳也。彼岂能迫之使从耶。观此则其它可知矣。此当宥者一也。古昔圣王得万国之欢心以事其先王。今　陛下行孝。似先失廷臣之欢心。臣夙闻　献皇帝宽明仁圣。使其有灵。恐不能安其祭也。此当宥者二也。　先帝朝罪谪者。　陛下悉起而用之。天下至今以为美谈。今日贬黜者。安知后日无优恤之者乎。可谓正言无忌是　陛下自安其过。而逊其美以遗后人也。惟自今失之。自今复之。则天下万世。皆谓陛下前日之赫然怒者。犹日月之食。人皆见之者也。今日之释然悟者。犹日月之更。人皆仰之者也。岂非圣明之盛事耶。此当宥者三也。臣愿　陛下大奋明断。凡去位远戍。悉复其官。不幸死者。悉录其子孙。庶几犹不失钦恤之意尔。以送迎及织造逮系诸臣、其疏戅之罪、容有之矣、然其当宥者犹有四焉。葢太监赖义以奉迎　神主、经过顺德地方、副使刘秉监等送迎馆谷、礼也、顾因驿逓之传报失悞、仓卒不及候迎、因院宇之规模相似、因循不及更易、其迹诚若可恶、然皆一时小过。所谓人有不及。可以情恕者也。且不免窘辱于当时。拏问于今日。亦足以赎其罪矣。此当宥者一也。布政马卿等受藩宣之寄、为　陛下保障一方者、太监吴勋奉织造之　敕、或失安静之旨、故卿等少为钳制以安其民。是知有　陛下之民而不知有使臣也命使且然。则其它豪强不得以扰民可知矣为　陛下守土者皆若人也。天下何患其不治耶。此当宥者二也。刘秉监马卿等及赖义吴勋等。虽远近不同。均之臣子也。勋等一言。遂不辩其是非曲直。而钦等遽有拏问之辱。臣恐宣力四方者。莫不闻而解体也。此当宥者三也。　先帝朝内使四出。罕闻有此。今　陛下在上。顾反有之者。立言有体必当时畏权奸之故今日恃　陛下为甚厚而敬　陛下为甚大也此当宥者四也。臣愿　陛下广昭仁恕。释其囚。尽复其官。庶几犹不失明允之意尔。诸臣以失仪下狱者、罪固不可逭矣、然臣愚以为臣子之微、或失仪于　君父之前、断非敬之不至。乃其敬之过甚所致耳。是过也。非故也。故书曰宥过无大、刑故无小、且　陛下往岁亦尝行之矣。何独至今日而异之。或曰失仪者拏问。亦　祖宗之法也。臣窃谓　祖宗良法美意。尤有大于此者。诚能举其大。不拘其小。得其意。不尽其法。则所谓善继人之志善述人之事者矣。臣愿自兹以后、侍臣于失仪者、必从而紏之、所以尽其职。　陛下于既纠者、或从而宥之。所以广其量。上下交尽。夫谁谓之不可耶。以京堂宪台为所属小民讦奏下狱者、罪固有所归矣、然臣愚以为诸臣不足惜。所惜者朝廷之大体尔。夫天子所以为至尊。而天下之人仰之如天。敬之如神明者。特以等级明白。截然不可踰体统森严。澟然不可犯尔。故曰廉远地则堂高。又曰体统正而朝廷尊。今所属得以奏去其堂官。小民得以奏去其方面。是等级可踰。体统可犯也。是岂　陛下之福耶。且陈彦章所奏。宪臣方囚首垢面系累于法司。而彦章何人顾偃然得宁家以去。乐頀等刑部鞫之于前。大理评之于后。法律具在。谁敢容私于其间。而　内批降级调任。亦莫知所由。臣闻之道路。凡此皆非　陛下本意。或有左右其间尔。臣谓此　先帝朝权奸播弄威福之所为。而谓　圣明之世。亦有之乎。倘有之则前车之覆。后车之戒。彼独不见前日播弄威福者之祸耶。况西虏跳梁。正日夜占验天象之时。而少知天文者。使之不在左右。恐亦非计之得者。北边军士反侧。议者犹欲添注官司以备之。易州兵备。岂可遽议裁革。故当时兵部之执奏。科道之交章。殆有见矣。　陛下尝得一一省览否乎。臣愿复诸臣之官。正妄奏者之罪以存大体。或有拟除。令吏部考其贤否而为之黜陟焉。庶乎用刑用人。各得其当也。臣与前项诸臣三四人、鲜有桑梓之好、筮仕之始、亦寡平生之交、但念臣前疾虽已渐平、弱质终难久待苟不及时少尽微忠、万或填委沟壑、则负　陛下擢用之绩则负臣父训育之恩、则负师友化诲之功、臣安敢避嫌远罪而不一尽其愚耶、昔有虞皋陶为大理、天下无虐刑、其称舜曰临下以简、御众以宽、罪疑惟轻、功疑惟重、唐戴冑至大理、犯颜据正、参处法意、有罪当流者、太宗欲置之死冑曰、法者布大信于人、言乃一时喜怒所发、陛下以一朝忿将杀之、既知不可而置诸此、忍小忿、存大信也太宗从其言、夫虞舜皋陶、二圣交孚、太宗戴冑、两贤相得、惠泽流于当时、声誉垂于万世、凡有道之君、有志之士、莫不嗟叹企服于无穷、今臣位微力劣、固不敢望戴冑之贤于万一、况皋陶之圣乎、然　陛下宽信之德、则上追虞舜而下视唐宗者矣、臣敢曰吾君不能从、付诸太息而已哉、况迩者水旱疠疫、风雹星陨、地震山崩、泉　蝗蝻之灾、迨遍天下、又西戎犯顺、说者谓应春首五星聚于营室之变、有识多为之寒心、臣以为消弭备御之道、固自有在、然平反刑狱、亦一事也、葢刑狱不失其平、然后下得人和、以上致天和、近得内宁以远消外忧尔、其转移斡运之机、亦非此疏所能尽者、伏乞　圣明揆狂夫之言。举蒙瞽之意、下臣言法司议果前项诸臣、其情可原、请从肆赦、以昭　陛下之仁、如臣所言于律有碍、情甘显戮以彰　陛下之义、拳拳忠恳、不胜待罪之至、【疏上以沽名渎奏降调】
　　皇明经世文编卷之二百八终
　　皇明经世文编卷之二百九
　　华亭陈子龙卧子　徐孚远闇公　宋征璧尚木　李雯舒章选辑
　　郁汝子衡参阅
　　李司农集（疏）
　　李士翱
　　疏
　　钦奉敕旨陈言民情疏
　　预陈边计以备虏患疏
　　及时修武攘夷安夏疏
　　钦奉　敕旨陈言民情疏【蕃畜牧宽力役】
　　一曰致畜牧之盛臣尝经过南北直隶河南山东地方、每见膏腴之田率多荒芜、乃问百姓、何不耕种、皆曰、缺少牛力、继言买牛者、升户当差、又见荒田之中、所牧有马、问之百姓、民耶、官耶、皆曰、近来人家少得有马、此多是官马我百姓苦受马累、幸遇　圣明、常折解马价、非此仁政、相继迯亡矣、臣窃惟天下大事。在于兵农。而利农之具。莫先于牛。利兵之具。莫急于马。往时牛马有余民乐于耕。而污莱田少。兵勇于战。而备用马多。近年以来。北地差役繁重。有司审编均徭。立例杂出以为能。旧矢见侵失而不顾。如百姓之家。有田数亩。买牛一只者。里书报为有力。随量升户则。有家颇过买马一匹者。里书指为殷实随超升户则。致使里有欲耕之民。野有可种之地。卒不胜其科役。乃不敢买牛以召差。田多荒芜。粮多拖欠。无怪其然也。又民马既畏私养之累。垧野岂有生息之蕃。故官马倒损。既无从以买补。征解备用。始从宜而解价。亦其势有不得不然者也。以臣之愚私忧过计、以为今值大造黄册之年、图惟宽恤培养之道、问国之富数马以对亦古制也或可具数于黄册。但验　国家之富盛。不可登载于均徭。徒为闾阎之骚扰。宜示禁例。凡牛马之畜。私养于百姓者。任其多寡。均徭不以此升户则。编派不以此科差役。里书不许告讦以生骗。官府不许立例以沽名。至于私宰私贩之例。又申明而必行之。如是数年之后。生养蕃息。牛足于耕。出作有其具。南亩无惰农矣。马足于乘。缓急非所忧北塞有精兵矣。
　　二曰宽力役之征、臣尝延访南北直隶以及各省地方均徭、其审编之法、有一年一编者。有二年一编者。有三年一编者。皆因时地之不同繁减之不一。轻重之不等。固难执一隅而议拟也。其大约相似有不均者、曾得闻之于各地方或士夫之论、或官职之谈、或小民之口、皆曰均徭差役、在州县者易当、在府运者难当、在三司者尤难当、葢在下之差、居家应役、使用既少、且不妨耕、在上之差、使用浩大、既解正身、又要雇人、未经着役、勒出扯拦挂脚顶头等项银两、既巳满役、扣除帮补公使、不得领给一半、与其人银俱亏、不若解银雇人、是一差费银数十两、重者累及二三年、又每见一衙门一官府、皂隶名数太多、其它如库斗门禁各项杂差、亦多冗滥、百姓受均徭之累、巳重并矣、夫民事紧要有四、钱粮里甲军需均徭是也、钱粮有定数、里甲有定役矣、惟军需均徭、在南方者、军需自军需。均徭自均徭。在北方者均徭有料价。即军需之别名。是北方均徭。有庸有调。一事两并。法行巳久间不容议、谨以民情不堪均徭通天下者而推广之是欲其定官皂之数。革顶头之银。出雇直之价。皆有便于民而不便于官。皆以损乎上而以益乎下。臣尝伏覩　大明会典所载正统年间定内外衙门皆如其数、夫何在外都布按三司以及府运州县、其公使皂隶之数。不知几倍于昔矣。就司中一官而论、更有一名而四五人充之者徒限名数无益须良吏自清之有二十六人者、有二十四人者、有二十二人二十人者、虽少亦不减十八人十六人、夫掌印之官。居常在司。而廵守之职。又时历地方。要之虽少。亦足用矣。不知徒多抑何为也。此法久人玩、而事之在所更定者。且近年议减官以节财。所惠有限。孰若通行各官崇俭不夺人。其惠无穷。乞勑下户工二部从长公议、某衙门共该若干名、某官职合用若干名、皆当经画一之矢见、立久大之法、其各该司府等处如库斗门禁等项杂差、亦行抚按官公同会议、应该节省者量为裁减、仍将各处裁减过数目、具造纲目文册送部查照、固不可使缺人以废事。亦不可太滥以靡财。徒为民病焉、至于顶头挂脚等银、尤为病民之甚者、葢小民轮当均徭、旧者既满、新者替至、此言北方之役乃勒出银数十两以为前项名色。是虑其迯走。以此为之防也。且民之先事而去者。既巳无从科派。而尽并于见在人户矣。今彼既巳执役。而一日之差未当。乃先办空虗不用之银。此苛事害民而法之在所必革者。又百姓之情。随其差役。愿出雇值。大抵差役之重。北方至今尚行差役多是有田之家愿秉耒耜。不愿走卒。宁甘雇替之倍价。不甘咆哮之音声。其情如此。如差之在州县者。或雇人。或自役。听从其便。如差之在司府者。温公废雇役而子瞻争之甚力诚达情之论推不欲之情。立适中之法。酌其役之重轻。定其价之多寡。各该州县征收在官、先事之期、差人类解、或径解各该衙门。听其处雇。或解之该省府分。代为之雇。凡事干钱粮主守者。仍用正身。非系紧要事务者。俱从酌处。夫如是一则可不夺于耕夫。一则可收养乎闲民。一则不劳州县之勾扰。一则不待三司之督催。是一举而四美集焉。亦似乎其可行也。臣尝考之　大明会典所载弘治初令、凡两京公使并仓库秤子等役、不愿应当者。每名岁出工食银十两。至今行之。百姓官府。皆两便焉。臣以为差之在内者。犹其在外也。立法亦不容以大异也。或曰差用正身以防积年作弊者。噫使果用正身。固无容议矣。究竟田夫野人岂能承应官府仍为积猾利薮耳乃解正身为雇人之地。出顶头之银耳。其终亦何所容乎且惯熟之辈虽难防。而控制之法则有要。历来京中此辈亦多。又事弊丛生。各官皆能约束之。堤防之。顾衙门之在外者。关节界限。尤宜谨严。反不能治之而以是为辞。使民喑然甘受重并之役哉。
　　预陈边计以备虏患疏【预防守足兵粮】
　　窃念防边之计。大要有二。数语中枢所宜知其一封疆之臣。彼此相防。不能自处者。必须　朝廷之上。为之力主。其二地方之事。因革随时。不可悬断者。必须封疆之臣。自行裁酌。若事当由中处者。不为之处。则往返奏请。坐失事机。不当由中制者。强为之处。则动难遵循。反成文具。臣等待罪本兵、不敢繁文复辞、止以来岁紧关事宜、条议上　闻于该镇应行者、行令各镇自行区处、伏乞　圣明省览、　敕下臣等钦遵施行等因题奉　圣旨、这预陈御边事宜、具见用心区处、都依拟行、钦此钦遵备咨行臣议照宁夏即古之朔方、我　朝有其地、初立为府、寻罢置卫谪戍筑城、先年胡虏衰微、边陲靖谧、自弘治十四年、火筛入盗、遗留种落、住牧贺兰山后、时出侵扰、而套中贼虏又秋则浮水、冬则踏氷、往来为寇、宁夏受患、葢非一日、及查本镇地方、东自花马池永安墩起。西至横城堡黄河岸。大约二百余里。止以边墙为限。中间沙鹻低薄。铺墩疏塌。常居其半。自横城河岸马头墩迤北。则有黄河为险。泝流二。百余里、至镇远关。而墙之北。河之东。皆为胡虏之巢穴矣。自镇远关河岸至贺兰山脚。仅有七八里以北为沙漠。乃胡虏往来通衢。先年据此。崇冈峻岭。建置镇远一带营堡墩台。森密防守。得控咽喉之地。实助山河之险又北自贺兰山宁朔墩起。南至中卫岔口墩止。约有五百余里。但北虽以山为险。冈阜脊薄。而隘口且多。南又在黄河北岸。边墙坍坏。而与贼为邻。是三面受敌。延袤千里。以实在三万有余之兵。拒猖獗出没不次之虏。臣等职守封疆忧惶莫措近准部咨、条陈款目若地方事务、因革随时、本镇可以酌处者、恊和公议行之、其间如火器马匹、有所不足、墙隘应该增修边关在所当复、分布合冲僻之宜、操练得攻守之利、是皆重且大者、逐一随款详议、开立前件、条陈上　请裁察、
　　一千里征兵、原非得巳、比因山西虏患异常、选调延宁辽固人马陆枝俱于四月内到边、至今九月尽始议发回、半年供费、无虑数十余万、太仓所积有限、岂能常继、且兵马一调。在我则此实彼虗。在虏则避实击虗。如近日延绥虽幸而成功、深可为鉴、合无将来岁兵马、备行各该总督镇廵官、五月以后、各差乖觉人役、出边远哨、如果虏欲侵犯本镇、将该镇人马尽力设备、仍查临境地方果无别警、差人克期征调应援、如延绥应援山西、宣府应援大同、宁夏应援延绥、固原应援宁夏之类、大率往来止以五百里为期。其邻境官员、一闻警报、不必候其移文调取、一面发兵、一面具启行日期、并军马数目、火速奏知、如敢自分彼此、躭误机听本部查参、从重治罪、
　　一切照本镇三面邻贼、出没不常、而战守异势、缓急异时、夏秋为备稍易、冬春为备实难、葢以镇城跨河山之险。上自广武。下至平虏。中有汉唐二渠。导引河水溉田。东西南北三百余里。益见屯田之有利于守边宁夏所称塞北江南也沟洫沮洳。驰骋未便。兼以关隘谨严胡骑难以并进。惟是冬春河冻。及春秋花马池一带。以至镇远关。往往达贼逼近边陲。若出兵远袭。角胜绝漠之外。非计之得也。必以守备为本。不以攻战为先。故先年建议自六月以后、主客兵马、约有三万、会集压境、分布防守、然守之之道、不过预备粮刍充足缮完墙堡坚固、增置墩台铺舍、锋利火药器械、金鼓旗帜森列、军士川涌林立、将令刑严赏重、而又上下亲睦、日相警戒、贼势大至、则强弓劲弩以射之、鎗铳郎机以击之、使在我无可乘之隙、在彼有丧胆之阻、旬日之间、胡马俱困、自将奔突窜伏、此以全取胜守策之要也、又虑犬羊之众、动号数万、若如风雨飘忽、并攻不备、入我边境、斯时斯际、以战为主、要必先明斥堠、谨严烽火、收敛人畜、坚壁清野、随即分布选练主客各枝兵马、截其向往、扼其险隘、可列为伍、大阵、各去数里、营垒相望、刁斗相闻、以为犄角之势、以观锐惰之气、贼若拥众而来。必分兵拒我。彼贼既分。其势必寡。我军奋勇大击。彼必遭挫。彼若并势来攻。我之别阵。速来应援。贼必不能相顾而败走。散兵肆掠。我之分布军马。又先于山谷村落中。伏精锐以待之。且料散掠之贼。仓皇无所顾虑。寡弱必可征剿。我之兵马或夹攻以挫其锋。或出奇以蹑其后。或随机以乘其弊。使散无所掠。聚不能战。进无所攻。退不能守。旬日之间。自速败亡。此则良将战胜之大略也。然边镇之道、不外战守、而熟思过计、可以安边保民者、有二道焉、以今观之、沿边墙内、设有营堡、俱委各卫所指挥千百户前去管理。守兵更番则人无定志此弊道或数月一换、拨差各卫军人及新募军丁前去防守、又名数不足、况在堡之军、多无室家、旋复迯亡、孰有恋土之心、管堡之官、视如传舍、每事剥削、皆无固边之志、为今之计、若查其营堡大小、军数众寡、地方缓急远近。应改为守御千户所者。每所足官军若干员名。必勾摆边防守之数。如近年改兴武营为守御千户所、比而行之、将见数年之后、生养蕃息、官军自为家室计、而守边无不固者、此亦宋之范仲淹经畧西夏。筑一城堡。设两指挥防守以拒元昊之故智也。又查得近边营堡、地土广阔、俱无税粮、堪以垦辟耕种、中间田坂沟渠河道、又可疏浚积水、以资灌溉。今皆鞠为茂草。所以本镇草束。不难为备。况近奉　敕谕军民人等。但有各边抛荒堪种地土。自来无人开垦者。听其尽力开垦。定为巳业。永不起科。但在边官军人等、未见乐于趋事、葢困极之余。各堡官军。缘无定居。所以招之不至。设若官军各有职业。在边住守。官为之分拨开垦。又代之出办牛犋种子。夏秋勤为劝课。使之自食其力。足供一家俯仰之用。凡冬衣布花毛袄之类。必先自守边官军给散之将见官军无不足之家。边境无不固之处而腹里亦得以安枕矣。此亦汉之赵充国镇守金城。充拓营田以实塞下边氓。坐困先零之旧计也。
　　一兵粮二事、论者甚多、要之国初俱有定额、延至今日。兵不足。则粮应有余。粮不足则兵应有余乃今二者俱乏。当求其故。兵之不足不过迯绝。粮之不足。或由虗费。兵无虗额则武弁何以为自阔之计故清伍以择将为本放粮之时。止据旧册。平时未曾清查。按伏之时。止论一枝。临行未及查点。军有虗数。故粮有虗费。加以灾伤拖欠、禄米增添、益见其不足矣、合无通行将各卫官军、逐一清查、凡系食粮。人人可以赴敌。凡耗粮之事。如放支按伏之类通行禁革。
　　及时修武攘夷安夏疏【宁夏营堡】
　　看得筑塞墙以拒守、迭敌台以便攻、开暗门以利军官往来哨探、出奇设伏、皆御虏之长策也、但查宁夏河东沿边营堡九处、延袤二百余里、止花马池安定兴武清水四处暗门、各相距六七十里。且又直冲虏套。在彼易肆窥隙。在此未见胜筭。而高平永清毛卜剌红山横城五处。俱未开有暗门。宜当添置。及询访先年贼虏攻墙。铁锹数少。不过一二百贼。奔来掏挖。其余千百为群。在旧沟壕堑之外。用箭射退摆墙之军葢由知暗门隔远又无按伏精兵出而掩击所以每得凭陵之志今则墙垣既固、敌台既筑而于暗门之为用。暗门之设即府镇大城皆宜多置出奇制胜之策也必明迂直之计。必设奇伏之兵。庶于伐谋伐交之策。斯得其万全矣、为今之计。合待防秋大兵云集屯边。胡虏星散远套。防备既固。经营可施。或于高平永清毛卜剌红山横城五堡。邻近边墙高阜去处。比照花马池等营堡。各开暗门一座。仍各加铁叶闸板一扇。防护门墙。其上用划车秤架。以时启闭。再于各暗门之外。增筑月城。如花马池可屯兵一千。其余可屯兵四五百。就于月城东向相对敌台处所。重开暗门一座而门之内两头各置铁裹闸板一扇。亦置划车秤放。如无事之时。责之参恊操守等官执掌锁钥严明门闸重关之禁、稽查哨探投降之人、倘或贼虏近边、瞭望得实、一面分布在墙、在台军士齐执火器弓弩。以伺攻打骑射之贼。一面拣选精兵在月城内按伏。俟其步贼过壕穵墙度其可胜。官军奋臂疾驱。贼势仓皇。必就擒斩。则是循墙拒守者既获其力而从傍横击者克致其捷矣然或众寡不敌。必在于守。而所守之中。又当寓战之机也。先将旧墙暗门闸板闭放完固。次将铁蒺藜徧布月城地下。却将新开暗门大开。而内外闸板亦俱秤起高悬。仍号令摆墙敌台军士。各持火器弓弩等件。相机齐发。贼见暗门既开。若暗门既开贼知有计何肯轻人必不攻墙。争驰而进。待贼进十数骑。官军即将划车悬起闸板一齐放下。但见未进之贼。被墙上攻打。必退伏奔走。而既进之贼。人马为蒺藜刺伤、在墙官军。又环围投落矢石飞炬。则贼如在釜中。必速灭亡。是门墙用地利之险。而攻守有合一之筭矣其添筑暗门月城计筭夫工粮犒物料等项、大约用银二千余两、本镇查有在库无碍赃罚、堪以动用若能并工一月之间、迄成不世之防、自绝胡虏窥伺之心矣、臣等又看得边墙之外、先年根脚固实、壕堑深广堪以阻御、延今年久、淤漫将平、利于驰突、亦俟防秋之日。随宜相度修浚。及看得壕堑之外。地势眇茫。若遇大虏临边官军不料远近每将火器矢弩妄发亦宜酌量每于相对敌台墙外。此法宜行并可疑贼约有二百步之上竖立六七尺土堆一个。如贼至此堆则用攻打极远神炮。无敌铳手。把炮头朗机等器以膺击之。又约有一百五十步之上。又立五六尺土堆一个。如贼至此堆。则用攻打次远神鎗神铳二朗机七眼鎗等器以膺击之。再约有一百步内。再立四五尺土堆一个。如贼至此堆。则用射远神臂强弩弓矢火箭及三眼鎗佛朗机等器一齐而并击之。则射打无不中之器。无不伤之虏。将见胡贼自奔突窜伏。而不敢窥伺我之边疆矣。
　　皇明经世文编卷之二百九终
　　皇明经世文编卷之二百十
　　华亭陈子龙卧子　宋征璧尚木　徐孚远闇公　李雯舒章选辑
　　董云申士开参阅
　　方侍御奏疏（疏）
　　方日干
　　疏
　　抚恤屯田官军疏
　　兴利救弊以裨屯政疏
　　抚恤屯田官军疏【南畿屯政】
　　一曰召佃　看得各卫屯种军余。近年以来。苦于赔补。相继逃亡。抛下田亩荒芜。间有暂荒之田。易于开垦。非无人领佃也。但以我　朝屯法。太祖时卫所军田以急于派数肥瘠宽狭不得其宜者有之不特圩维远也以故军士赔累不堪渐有逃亡者矣每军一名。给田五十亩。其田四散。一军之名。或跨数圩。一圩之田。又分数处屯官旗甲。不知事体。或有锄种一二亩者。便率全粮。彼欲兼领。又患窵远。孰贪一二亩之便。而任数十亩之劳。图数亩之地。而赔五十亩之税哉。人视荒田。畏如蛇蝎。以致荒者日荒。赔者愈赔。患不得息。自非　朝廷宽恩停税。设法召佃。则此荒田。迄无可耕之期矣。今将抛荒屯田。不拘军民僧道之家。听其各择所便开耕。具告本衙门。计亩定税。给帖承耕。免其二年租税。不许屯田官分外科扰。候三年成熟。方许征纳。深为有见、蒙本院备札、到职切惟前项荒田零坵、隔远则不便于全领。荒芜则不望其收成。非听令择便。则人苦于四散而不肯佃。非量停租税。则人惮于赔粮而不敢佃。即今勘得南京和阳镇南等卫。近年抛荒田亩。共计三百三十顷九十七亩。尽堪耕辟。乞听本衙门多方招人佃种。不拘全分。随其所便开坐亩。告领户由。开垦耕种。佃五亩者纳五亩之税。十亩者纳十亩之税。非见佃之田。一毫不许妄征量宽二年税粮。以为牛犋种子之费。候三年成效。一体征纳。成熟之后。若有新军补役逃户复业。亦不许告争。待十年之后。另为区处。如无补役复业之军。则永为已业。如是则承佃之人。既不苦于全领。又不患于赔粮。虽一二年间。未必有收。亦肯舍力向前以图长远之利。近荒之田。刻期可熟。税额不患于亏欠矣
　　一曰蠲逋　查得南京和阳等卫、拖欠嘉靖四年分屯粮、共一万五百石。各卫掌印官、并管屯官员、俱各住俸、至今参照前项屯粮、不系灾伤应免之数、各官征收不完、合应住俸、但见今勘得各卫抛荒田地、动经数百余顷、访得前项无征粮税。每年俱系各户包补。如丰成之际。犹隐忍代赔。至薄收之年。仅可自完本户钱粮。谁肯鬻妻典子。为人赔纳。此葢拖欠之由也。今各官俸粮住支巳久、彼拖欠数少者、犹望丰成处置赔足、如南京和阳一卫、欠下五千余石、纵得丰年、亦无赔纳之计、若各官俸粮。再无关支之望矣。今南京户科等衙门给事中林士元等官、奏要将各官住过俸粮。通行扣算。抵补嘉靖六年以前拖欠屯粮之数。其有未足。待二年之后、财力稍舒补完、蒙本院备札到职、窃惟各官所住之俸、已系在官、今复以之准抵逋粮、揆诸事体、恐亦未安、合无照各年分豁灾伤事例、查各卫见今勘实土册荒田地若干。所欠屯粮悉为蠲免。此外若有未完。的系拖欠。俱照原欠多寡数目。分作三分。严立程限。先完一分。暂准开俸。其余二分续征。取通关缴报。如二年之后不完。仍旧住俸。庶几人心有所遵循。渐次补完。否则各官之俸可住。所欠之粮终不得完。且禄以养廉。士人尚资于此。军职之中。求其甘贫守职者。不多得也。今俸粮久住。日用无措。未免侵克屯军。屯军既穷。未免复欠子粒。计所亏损仍在正额不若宽以处之之为愈也如蒙乞赐施行、非惟屯官有资生之庆、而屯军亦无侵扰之虞矣、
　　一曰薄征　照得屯田之则有三、曰比较、曰改科、曰新增、比较之田、每亩纳粮一斗二升。改科则减其半。每亩五升三合五勺。新增每亩纳银一分六厘。葢又轻矣。看得比较之田、屯军一名、佃五十亩、每岁纳粮一十八石、内准十二石准作月粮、实纳粮六石、岂得为重、但　先朝末年、频岁凶歉、嘉靖三年加以时疫流行、人死过半、以致前项屯田。无人耕种。如南京镇南等卫。坐落江浦等屯。行数十里。俱是旷地。葮莽极目。不胜凄凉。此项无征粮税。所司因循不与区豁。逐年俱系众户赔补。赔补愈重。逃亡愈多。逃亡赔补。反复相因。势不能巳。屯政之弊。至今极矣。今南京户科等衙门给事中林士元等官、奏欲将三则之内。一项停免、候年丰人众、方议并复、又欲通查三项田地、见种若干顷亩、照常输纳、见荒田顷亩若干、姑且停免以待召佃成効、一体征收、无非悯时救弊之意也、蒙本院备札到职、看得田有常额、额有常税、前三项屯田、俱系在册正额、遂欲除额一项、恐亦有碍、如云将见荒田亩、姑且停征、待召佃成効、一体征收、切恐法亦未备、葢停征而不召佃则征之停者何时可复召佃而不设法则召之佃者何人敢承查得嘉靖六等年曾经总督南京粮储右副都御史杭淮、巡视屯田监察御史唐勋王世爵等、累次题请欲通查各卫土册荒田若干顷亩。坍江者悉与除豁。抛荒者俱作改科所缺额粮。将各卫新增田内。每亩加银分厘。通融处补。以足原额亏欠之数。酌量事体。似为永久可行之规。询访舆情。俱各称便。今大约计算勘实各卫坍江田地四十五顷二十一亩一分。委实崩坍。合应除豁抛荒。比较田地四百七十亩的系久荒。难于开垦。若非薄税改科。必无愿佃之人矣。合无照依都御史杭淮等官所议、将前项坍江田亩、悉为除豁、比较荒田、俱减作改科、计缺额粮共三千五百余石、通卫新增田地三千四十八顷、每亩加银五厘、共加出一千五百二十四两、每粮一石、折银五钱、准备欠额粮米三千四十石、又查三则之外、有三升二合等项之田、此项田地、俱系成熟年久、俱当升作五升三合五勺、共升出粮四百七十五石、足以抵补原额、而无亏欠、然后出给晓谕、不拘军民僧道之家。听其择便开坐亩段。俱赴本衙门告领户由。开垦耕种。永为巳业量宽二年租税。待三年之后。田巳成熟。一体征收。如此则有力之家贪图轻税庶几出力承佃矣再照中间有等田地、坐落和州等屯、荒废久远、措力极难、则虽薄征改科、人未必愿、佃者又不可不预为之计、查得红牌事例、承佃故军田地户由。每户不过二分。近年以来。各卫故军好田。槩被军官户内舍余侵领。每户领户由十纸二十纸者有之。硗瘠不堪之田。俱着贫军领佃赔补税粮。最为作弊。合无通查卫所户由。每户多领二纸以上。此亦通融荒熟之法每三纸者着领久荒田一分务要立限开完回报。如不愿开者。即将户由退出另召有力之人承佃每三分户由。带领荒田一分。将见得三分熟田而领一分荒田未有不愿承佃者矣如此。则前项久荒之田。俱可耕辟。待十年之后。成熟巳久。仍当复作比较。国税可增。人心亦愿。如蒙采择施行、则屯无旷土、军有余粮、屯弊庶几可清矣、
　　兴利救弊以裨屯政疏【南畿屯政】
　　钦命巡按南京应天凤阳滁和等府州县清理锦衣等四十二卫屯田照依清军事例、三年满日、差官更替、自揣微才、莫胜重寄、奉命以来、已经三年、计日虽多、全无寸补、用心徒切、寔有余惭、但巡历久而风土浸达、咨询遍而利病颇知、得于目击耳闻、未敢修分缕析、姑以至切要者言之、夫兴利莫先于赈济、补弊莫急于坍江、赈济预则饥年不至于逃窜、坍江补则穷军不苦于包赔、屯务最切要者、宜无有过于此也、谨以便宜二事具本奏陈、如蒙采纳、实军民之福也、
　　一曰备赈济　臣惟南京各卫操备驾船运粮、各项军役、固皆贫苦、然未有如屯军贫苦为最甚者。葢各项军役。俱有月粮可资。屯军则自食其力输粮于公。牛具种子。备不及时。收成鲜薄。仅足为纳粮赡家之用。一遭荒歉。辄至流移。宣德成化年间、屯所饥荒、陆续借过应天府常平仓粮四万余石、赈济军士、赖以存活、自此以后、历弘治正德至今五十余年、饥荒累见、不复闻有赈恤之举、葢由本衙门自无蓄积。饥荒之际。欲频借贷。势固难为。奉职之臣、坐视军士离散再无别处、至于弘治年间、巡屯御史亦曾建议、欲于各屯设立仓廒、将本衙门一应问过词讼赃罚纸价银两买谷上仓。以备赈济。亦一策也。但各卫三十六屯、地方四散、若葢草廒、约有数十余所、土木工力、先难措办、且无均徭斗级看守人役、谋议疏阔、事寝不行、臣看得各卫屯所、俱杂处应天等府州县地面、臣奉命以来、问过赃罚纸米赎罪等项价银纸价以十分为率、八分除解南京都察院作正支销、二分本衙门公用外、查得罚银尚有一千七百余两、赎罪稻谷三千二百余石、见贮各府州县仓库、趁今丰成之际动支前项银两、差委廉能官员、照依时价收买好谷并原赎罪谷石、俱仍贮各仓、自此以后、但问过赃罚纸价、逐年查考、收买谷石贮积、各收仓廒、若遇有大荒之年、审实极贫军余、各就该地方仓廒支领造册奏缴、庶仓廒无创立之烦、关支有附近之便、深为便益、再照南京总督衙门、总理屯务、各年批发各司词状赃罚纸札赎罪、谷石数多、亦俱贮各府州县库仓、如蒙一并存留、以备屯田赈济、如此则稻谷益多、赈贷有赖、屯军不致失所矣、
　　一曰处坍江　臣惟南京各卫所屯田、大半附江、原无高堤捍御江流、只靠沿堤。栽插柳树、潮水一涨。漫不可支。年复一年江形渐移附近田土。渐次坍没。其未没者。江潮往来。亦成废地。近年子粒俱系各军包赔。甚可怜悯、臣于嘉靖八年、巳经遵命处补坍江田三十九顷余亩。由是以来。又经三年。近岁江湖尤为横暴滨江处所。复多坍没。本年正月内、据和阳等卫、陆续呈报坍江田亩数目、并各军赔粮情状到臣、最为困苦、查得臣先年处补荒田、剩有余粮七百一十余石、及升科过营房等地余粮、约有二百余石皆系额外听补坍江之数、今据该卫呈报前情、除一面委官踏勘外、窃惟田去粮存。实系弊政。屯种贫军。难以包赔。极贫之户。未免卖房鬻子。偿纳前银。若不极为分豁。诚恐赔纳税粮不堪。逃亡相继。成熟田土。亦转抛荒。如蒙乞敕户部转行南京户部、委官一员、会同踏勘、果系坍没、量与分豁、额粮亏缺、即将前项积出余粮、补足原数、如此则国课不缺、穷军亦裕矣、
　　皇明经世文编卷之二百十终
　　皇明经世文编卷之二百十一
　　华亭徐孚远闇公　宋征璧尚木　陈子龙卧子　顾开雍伟南选辑
　　宋存棐端木参阅
　　吕司马奏疏（疏）　龚□□集（说）
　　吕司马奏疏（疏）
　　吕光洵
　　疏
　　修水利以保财赋重地疏
　　修水利以保财赋重地疏【江南水利】
　　今天下大计。在西北莫重于军旅。在东南莫重于财赋。而苏松等府地方。不过数百里。岁计其财赋所入。乃畧当天下三分之一。由其地阻江湖。民得擅水之利。而修耕稼之业故也。近岁水路渐湮。有司者既不以时奏　闻。而民间又不肯自出其力。随处修治。遂至于大坏。而潴泄之法。皆失其常。自嘉靖十八年以来频遭水患而去年尤剧、今年又值旱灾、其始高阜槁枯、至七八月间河浦绝流、虽素称沃壤之田、皆荒落不治、而耕稼之民、困饿流离。无以为命、伏蒙　皇上怜其疾苦、　诏蠲常税数十万石、又令郡县发廪以赈之、恩泽甚厚、田野父老、莫不感激泣下、然困者未苏、饥者未饱、而公私储蓄、已告空竭矣、万一来岁雨旸少愆其候、民复告饥、又将何以继之、此臣之所以私忧而过计也、臣闻善治病者。必攻其本。善救患者。必探其源。水利之兴废。乃吴民利病之源也。蠲赈优矣。而水利不修。是犹治病者专疗其标。而不攻其本。未有能生者也。臣愚以为莫若两利而并举之。此标本兼治之方也。臣尝廵历各该地方、相视高下、询问父老、颇得其说、辄敢条为五事、仰俟　圣明裁择、一曰广疏浚以备潴泄。二曰修圩岸以固横流。三曰复板闸以防淤淀。四曰量缓急以处工费。五曰专委任以责成功。　何谓广疏浚以备潴泄、葢三吴之地。古称泽国。其西南翕受太湖阳城诸水。形势尤毕。而东北际海冈陇之地。视西南特高。大抵高者其田常苦旱。卑者其田常苦涝。昔人治之。高下曲尽其制。既于下流之地。疏为塘浦。导诸湖之水。由北以入于江。由东以入于海。而又亩引江潮。流行于冈陇之外。是以潴泄有法。而水旱皆不为患。近年以来。纵浦横塘。多湮塞不治。惟二江颇通。一曰黄浦。二曰刘家河。然太湖诸水源多而势盛。二江不足以泄之。而冈陇支河。又多壅绝。无以资灌溉。于是上下俱病。而岁常告灾。臣据各府所报河浦湮塞之处。在下流者以百计。而其大者六七所。在上流者亦以百计。而其大者十余所。治之之法。当自要害者始。宜先治淀山等处一带茭芦之地。导引太湖之水。散入阳城昆承三泖等湖。又开吴淞江并大石赵屯等浦。泄淀山之水以达于海。浚白泖港并鲇鱼口等处。泄昆承之水以注于江。开七浦盐铁等塘。泄阳城之水以达于江。又导田间之水。悉入于小浦。小浦之水悉入于大浦使流者皆有所归而潴皆有所泄则下流之地治而涝无所忧矣乃浚臧村等港以溉金坛。浚澡港等河以溉武进。浚艾祁通波以溉青浦。浚顾浦吴塘以溉嘉定。浚大瓦等浦以溉昆山之东浚许浦等塘以溉常熟之北。凡冈陇支河。湮塞不治者。皆浚之深广。使复其旧。则上流之地亦治而旱无所忧矣此三吴水利之大经也。　何谓修圩岸以固横流、葢四府最居东南下流、而苏松又居常镇下流、其水易潴而难泄。虽导河浚浦引注于江海吾乡有塘长之役昔以修塘也今仅以浚河耳而每遇秋淋泛涨风涛相薄则河浦之水。逆行田间。冲啮为患。宋转运使王纯臣常令苏湖作田塍御水。民甚便之而司农丞郏亶亦云治河以治田为本。其说多可实行。臣尝询问故老。以为二三十年以前。民间足食无事。岁时得因其余力。营治圩岸。而田益完美近年空乏勤苦。救死不赡。不暇修缮。故田圩渐坏。方之田水旱无备者止以无沟洫圩岸故耳而岁多水灾是吴下之田以圩岸为存亡也失今不治则坍没日甚。而农桒日蹙矣。宜令民间如往年故事每岁农隙。各出其力以治圩岸。圩岸高则田自固。虽有霖涝。不能为害且足以制诸湖之水不得漫行而咸归于河浦则河浦之水自高于江江之水自高于海不待决泄自然湍流而冈陇之地亦因江水稍高又得亩引以资灌溉葢不但利于低田而□　何谓复板闸以防淤淀、河浦之水。皆自平原流入江海。水漫而潮急。沙随浪涌。其势易淤。不数年即菹茹成陆岁修之则不胜其费。昔人权其优宜。去江海十余里或七八里。夹流而为闸。平时随潮启闭以御淤沙。岁旱则闭而不启以蓄其流。岁涝则启而不闭以宣其溢。志称置闸有三利。葢谓此也。而宋臣郏侨亦云钱氏循汉唐遗事。自松江而东至于海。又遵海而北至于杨子江。又沿江而西至于江阴界。一河一浦。大者皆有闸。小者皆有堰。臣按郡志。葢与侨之言颇合。然多湮废。唯常熟县福山闸尚存。正德间廵按御史谢琛议复吴塘等闸而不果即今金坛县议复庄家闸。江阴县议复桃花闸。嘉定县议于横沥练塘等处各置闸如旧。臣访诸故老。皆以为优。以是推之。凡河浦入海之地。皆宜置闸。然后可以久而不壅。葢不独数处为然也。　何谓量缓急以处工费、夫经畧得宜。则事易集。施为有渐。则民不烦。往岁凡有兴作皆并役于一时。是以功未成而财食告匮。为今之计。宜令所在有司检勘某水利害大。某水利害小。某水最急。某水差缓。其最大而急者。则今岁修之。次者明年修之。次者又明年修之。则兴作有序。民不知劳。而其工费之资。亦可以先时而集矣。但方今岁时荒歉。公私俱绌。既不可加敛于民。而　内帑又不敢望。乞将见查节年未完钱粮。系粮解大户侵欺者。此项在今日又不可□矣督令有司设法清追自嘉靖二十四年以后者照旧起解。二十三年以前者。量支数十余万两。存留在官。畧仿宋臣范仲淹以官粮募饥民。修水利之法。行令有司查审应赈人数。籍其老病无力者为一等。壮徤有力者为一等。无力者日给米一升。听其自便。有力者日给米三升。就令开浚。通将前项官银及赈济钱粮。一体通融给散。各另造册查考。则官不徒费。民不徒劳。所谓一举而两利者也。以后年分每于冬月募民兴作。至次年二月而罢。其费用皆取于侵欺。不足则继之以赃赎。大约三四年而止。通计所费。不过三四万。而水利大治矣。夫计利害者。必权轻重。四府所入。岁不下数百万。而今年一遇灾伤。放免者即三四十万。他日荒亡逋负不能追征者。又不知几十万。以疏浚之费。准其凶荒阴耗之实。其孰得孰失。孰多孰寡。不待较而知也。　何谓专委任以责成功、夫论事非难。而建事为难。建事非难。而成事为难。臣尝仰稽　先朝大臣奉　命经理吴中者。凡数十余人。其有功于水者。殆不过数人。惟正统间。廵抚侍郎周忱功効最着吴民至今思之此时东南物力尚饶可供文襄挥霍夫忱之才固有过人者。葢亦　先朝委任特专而历年又久故忱得以尽行其志近来江南数被水患。常遣大臣疏治。多欲以岁月成功。故虽贤者亦不暇为　国远虑。此臣所谓成事之难也。臣愿申明　先朝委任周忱事例。特敕抚臣。务为长久之计。凡一应钱粮夫役。与夫疏治经畧之宜。工成缓急之序。听其以便宜从事。而责成功焉。其府州县有司官员。凡遇升迁行取给由者皆必考其水利有効。方许离任。其迁延玩愒。及处置乖方。费财而偾事。仍听臣等随事纠治。以惩不恪。如是则事有定规。人有定志。而成功可期矣。此五者治水之要也。臣尝会集苏州府知府范庆、松江府知府何继之常州府知府符验、镇江府知府林华、嘉定县知县张重、昆山县知县宋伊、吴县知县张思诚、青浦县知县杨垚、丹徒县知县茅坤、金坛县知县黄缙等、面议可否、皆以为便、臣又精思累月、乃敢昧死　上闻然臣犹有三虑焉、臣闻羣志难集、浮言易兴、是以事每阻于旁挠、功多毁于垂成、臣窃见上流喉咽之地。淤淀丰衍。士大夫浮议必□矣多为民间所据一旦欲取而疏之。是必游扬其说。以为兴作不便。此臣之所虑者一也。工役之费。出于侵欺、而善侵者类多豪猾。凭借根连。坚不可破。臣甞廉治二十余人。而有司皆畏其口语。莫敢穷竟。今欲悉其类而清之。亦必游扬其说。以为兴作不便。此臣之所虑者二也。郡县有司。咸受约束。而责以成功。其志在于生民者。固皆欣然乐于从事矣。而其因循观望。随俗俯仰。以规速化者。亦必游扬其说以为兴作不便此臣之所虑者三也。臣愚以屏此三者而后五事之功可成也。伏乞　皇上仁明独断、敕下该部详议施行、民生幸甚、
　　龚□□集（说）
　　龚辉
　　说
　　采运说
　　采运说【川蜀采木】
　　公奉命采木营仁寿宫故作此说
　　谨按全蜀古梁益之地、险厄四塞、独冠天下、唐杜李二子形诸咏歌、至称天以拟之、固以见非人世所宜有也、乃若采取所由、特异内壤、人迹不到、魑魅魍魉之区其山则有若青冈黑荡古嘴磨角偏脚坎顶薄刀棺木杀人剐脑猿猴菩萨峻虎陷鬼蛇退马鞍之类。其水则有若龙吼鱼□羊角鸡肝臊虎喂贼落眉结髟火雷鸣混阵瓮柄剪刀阎王老虎帚节鬼门。以至眼号穿钱。路名鬼错。滩成八害。崕目万人之类。顾名思义。险实与俱。第不幸而不遇二子、寂寥无闻、其亦幸而未经品题、不拒人于千里自分终弃之材、犹得以登庙堂之用也、作山川险恶、寒岩氷壑、崎岖万状攀木缘崖、索桥伛偻、升之则跻于九天之上、降之则入于九地之下、怵目骇心、神云鬼飞越、作跋踄艰危、尝闻蚺蛇吞象、三年而出其骨、禽兽偪人、自古为然而况深山穷谷、老箐荒林、固其所窟穴哉、作蛇虎纵横道里之远、程以千计、夫役之众、日以百计、供顿之繁岁以万计、栉风沐雨、水陆疲劳、虽鸡犬亦有不宁者作采运困顿断岸千尺、下临无际结构重叠、绵亘数里、作飞桥度险、梁栋美材、天地固秘藏之、重以频年采取之故、所遗无几、崇冈叠巘、限隔高下、其为力且百倍于曩时、作悬木吊崖、人日食米一升一夫负米五斗。往返之期有七日。自给之外。仅足以给二人。万一变生不测。趋赴少后缓急将何所济。作饥饿流离、轻生嗜利、夷虏之常、以逸待劳、以众暴寡、昏夜乘间将何所不至哉、作焚刼暴戾、天灾流行、世所必有、加以蛮烟瘴雨之所侵滛、饥渴劳瘁之所摇夺、鲜不及矣、作疫疠时行、至若滩高水落。为力尤难。筑堤壅泉。架木飞挽。若辘轳之汲井然。游移前却日不能以一里。作天车越涧波涛泛涨、冲激四出挽留无计仰天太息要之水旱俱病。惟川蜀为然。作巨浸飘流、上自藩臬以至若府州县、转相督责、抚字之心诚劳、而职业固然、不敢怠废、矧无知犯法、小民之恒性哉、作追呼逮治、山林材木、初不必其皆良。兼之天时人事。参错不斋外直而中空者十之八。毁折而遗弃者什之九。侥幸苟且。百纔一二。宿负未偿、新逋是急。称贷不足。继以田宅。田宅不敷、继以子女。子女不给。随以妻妾、夫人孰不欲有宫室之奉、夫妻子毋之属哉、自全之道、固如是也、作鬻卖偿官、验收登记、比次成筏、连筯捩顶顾募器用之类、种种各备、每筏为木、凡六百有四。为竹凡四千四百有五。为银以两计者凡百四十有八、公私耗斁、莫可胜记、作验收找运、自蜀至京不下万里、每运为筏、以二十三十为率、每筏运夫四十、每夫日计直十分之五、大约三年、其为直殆且六万要皆生民膏、血日朘月削、其存几何、父往子来、曾无宁岁、出万死于一生、作转输疲弊、噫不身膏野草、则葬于江鱼之腹、随其所在、动若陷穽、彼青黄雕刻木之灾也、楩楠杞梓、独非生民之灾乎、夫楩楠杞梓、爱护而保全之、徒以应用营建所需之故、而伤　陛下赤子、曾楩楠杞梓之所不若、每三复苌楚之诗、为之于邑、
　　皇明经世文编卷之二百十一终
　　皇明经世文编卷之二百十二
　　华亭徐孚远闇公　宋征璧尚木　陈子龙卧子　夏允彝瑗公选辑
　　檇李沈嗣选仁举参阅
　　欧阳南野文集（疏　议　序　记）
　　欧阳铎
　　疏
　　二王禁中成婚疏
　　江西王府分管府事疏
　　中尉女授宗女宗壻名号疏
　　覆朝鲜王请收买律管疏
　　覆请勑谕倭夷疏
　　朝鲜擒获倭犯疏
　　覆交城王奏讨乐户疏
　　陜西番僧乞拨军匠护敕寺疏
　　二王禁中成婚疏【二王婚礼】
　　查得　大明会典、　亲王婚礼、洪武年间成婚在　皇城内、　妃家于亲迎前、择日将房奁床帐等物、至王府铺房、礼部预先奏　知、至日　妃家备鼓乐迎引、从午门东角门入、鼓乐止于　阙西、　妃母或亲戚入内陈设。弘治年间诸王先期移出　皇城外府第、　妃家铺房、各于其府。前项礼制、先后不一、臣等看得　亲王婚礼、关系大典、而先后异同如此者、葢缘我　太祖高皇帝、以父皇婚子。是以就　禁中戊礼。将之国而后出就外府、我　孝宗敬皇帝、以先皇婚弟是以移出外府。既成婚而后之国。仰惟　皇上德配　皇祖、　天锡纯佑、　二王睿质夙成、选婚恊吉、　皇上以父皇为子纳　妃。葢自　太祖　成祖之后。百八十余年。所仅见者。比之宣德以至弘治年间。此固当有异同皆以兄皇为弟纳妃。事体既殊。礼制自异。臣等窃惟今日　二王婚礼。似当从　皇祖之制。铺房合卺皆就禁中成礼。临当之国。乃出外府。伏乞　圣明裁定、庶臣等开拟仪注、不至错误、嘉靖三十一年十一月初四日具题、初六日、奉
　　圣旨、着于各府行礼、
　　江西王府分管府事疏【江西王府分管府事】
　　窃惟名正而后言顺、言顺而后事成、今日江西宗室之争、大要始于名分不正、若复处失其当、将来争竞大起、祸变无端、重费　朝廷处分、臣等有不得辞其罪者、故敢冐昧为　皇上陈之、照得管理府事之名、盖郡王故绝、而其府各枝宗室、不得独以其官称、如将军则必曰某郡王府、镇辅奉国将军、如中尉则必曰某郡王府、镇辅奉国中尉、其府之名不可革、其府之印不可毁、乃推将军中尉一人、授以管理府事名目、一切名封等项、得行使该府印信、启请　亲王转奏其署衘则称某郡王府管理府事镇国将军某。此臣等所谓名正而言顺、于事理宜然者也、且各枝宗室、悉受　亲王约束、而管理者、止是承行启奏、其分不失、其防微虑远之意甚深。故得以息其觊觎之争。久而愈定。若亲王府。则事体与郡王万万相悬。而江西之事。则又有大不同者。缘宸濠既以谋反伏诛、其国应除、其宝已毁、其爵永不应袭、其府名巳不复存、一时宗室郡王、据其各相攻讦、虽与反者干涉各有浅深、而皆不能无染、为宁藩所污者朝廷曲赦巳叨旷恩不当复为假借以启其觊觎也荷蒙　皇上赦除其罪、复其爵禄、各得掌其印信、以其爵自达于　朝、非若将军中尉之官。必系郡王府名。而不得独以其官称者。当时本部以兵部题行、抚按勘议、遂定管理府事名目、而不敢复冠某府二字于上。亦以为得权宜之道矣。但既云管理府事。则所管理者。为何府之事。是显除其国而阴存其名也。至于防微虑远。仓卒之际。未及详议。遂便管理者。以郡王钤束郡王。事体几与　亲王无异。是不与其名而显与其实也此臣等所谓名不正而言不顺、事理未宜者也。夫阴存其名。焉知不有循名以责实者。显与其实。焉知不有据实以求名者。今纔一易世。遂竞起而争。虽以管理为说。窃恐意不徒在于管理。非分之望。或根于心矣。故彼则恐此之久据。而多方以摇之。此则恐彼之倾夺。而多方以持之。此臣等所谓将来争竞大起。祸变无端。重费　朝廷处分者也。夫始议成于仓卒。其失犹有可诿。今事势巳定。事机又可测知。且　郡王既得以其爵自达于朝。而爵同者。欲其承受钤束。势必难久。又事理之显然者。臣等不言则始一误而今再误罪诚有不得辞矣。伏望　皇上俯采愚虑、及抚按三司等官翁漙萧端蒙等、勘报之议、革去管理府事名目。比照　交城　襄垣　庆成等府事例。将　建安　乐安　弋阳三府。有郡王者。宗仪人等。各听该府管束。及奏　请名封等项。其冠带　石城王未奉　明旨复爵。难遽比照　郡王行事。当与　瑞昌等四府。一体照支属远近。分附三府。今据其宗派则　锺陵与建安为近。临川宜春瑞昌石城四府。与乐安弋阳为近。合无将　锺陵一府。分附　建安　石城。　瑞昌二府。分附　乐安。　临川　宜春二府分附　弋阳。一应该奏请事务。附府转奏。拜进　表笺。庆　贺救护。随府行礼。其三府迎接　诏勑。则轮逓从尊。庶觊觎之渐可杜。大竞之端可息矣。及照　献惠二王。大宗庙祀本非小宗支子。所得专主。合无每一易世。请奏　钦定一王。奉祀　宗庙、礼以义起而制命自君既不得专管亦不许专擅轮逓庶于事体为顺。再照各该府并分附府分各　宗室仪宾、仍乞降　勑一道、俱照嘉靖十五年题　准事例、朔望赴各府画押、听各　郡王钤束关防。其　乐安　建安二府。止照原降印信行事。　弋阳王府管理府事印信。行令缴　进。另行具奏铸造。　弋阳王印。候　册封之日再行颁给。中间尚有未尽事宜。仍令抚按官逐一议处停当。作速回奏。以凭题　请施行。臣等再三参详、各官陈奏之词、似谓彼中人情事势、无以易此、但事　　宗室予夺出自　朝廷。臣等未敢擅拟。伏乞　圣裁。嘉靖三十一年十一月十九日具题、二十一日奉　圣旨是、这事情你每既议拟停当、着各府分管、不许再来扰奏、
　　中尉女授宗女宗壻名号疏【宗女】
　　切惟　国家大事、　祖宗之制、所当申明。时势之穷、所当变通。二者议政之大经也、照得　郡王孙男、　祖训有六世以下、世授奉国中尉之文、孙女则县君乡君之号、止于曾玄、而五世不复及焉、夫　祖训于起居饮食之宜、宫室器用之制、纤悉曲尽、岂独缺畧于此、葢孙女至于五世、亲属疏远、若一槩授以封号、给以禄秩、非惟势有所不能及、而恩亦有所不能漙者、此　祖训之所以不载也、今观郡王之女。其禄米比曾孙。孙女禄米。仅比六世孙。　圣祖深远之虑、可推而知矣。况女既有止帚、则其夫家生业、足以自赡、　朝廷稍加光宠、即足为恩。固不必强势之所不能。而尽授以封号禄秩。此则　祖宗之制。所当申明者也。若以时势论之。洪武间初封亲郡王将军。纔四十九位。女纔九位。至永乐间增封亲郡王将军四十一位、女二十八位。通计百二十七位。未为多也。而当时禄米已不能全给。渖府纔本色六千石。秦府鲁府唐府各五千石。代府三千石。辽府韩府伊府各二千石。岷府一千五百石。肃府仅七百石。庆府虽七千五百石。而郡王又尝于数内分拨。俱不满万石之数。盖天派日衍。税粮有限。祖宗预计其必然。而远为之虑者如此。今各亲郡王将军中尉。计九千八百二十八位。女计九千七百八十三位。通一万九千六百一十一位。其位数多国初一百五十倍。其来者尚无纪极。而亲王本色禄米。又无不给万石者。计天下岁供京师米。四百万石。而各处禄米。凡八百五十三万石。视输京师之数。不啻倍之。皆国初所未会计者。且民间税粮有减无增。岂惟将来莫知所处即今在在巳无措矣即如山西一省。存留米麦一百五十二万石。而宗室禄米。该三百一十二万石。河南一省。存留八十四万三千石。而宗室禄米一百九十二万石。是二省之粮。即无水旱蠲免。升合俱完。犹不足以供禄米之半。况官吏俸廪。军士月粮。皆取给其中。如之何其能供。前此丰林王台瀚奏要限定郡王将军中尉子女。其限外之数。止给冠带口粮。夫台瀚亦郡王也岂其独不欲富而为此言哉。葢以宗室禄粮。虽有定额。而有司不能全供。必数怀觖望。有司缺乏。未能办给。而宗室势欲全得。必数受侵侮。政令因之阻格国计无繇充足。不若使各受冠带月粮。从其自便。各治生业为两利也。夫　祖训所载者祖宗时亦不尽足其数而丰林王尚欲为裁限况中尉之女在　祖训所不载乃当禄米无措之日而欲于　祖制之外尽授封号徧给廪禄臣等实未见其可此则时势之穷所当变通者也又查得靖江王府镇国等中尉之女。俱遵奉　祖训。例不授封。今秦晋等府。其初则与靖江府亲疏少异。既传至中尉。则其女同为　皇家袒免以下亲之女矣。伏乞　皇上推广圣祖之意。裁成昭代之制。凡各王府中尉女。及选配子弟。合无听本部题请　圣恩。授以宗女宗壻名色。仍给与冠服婚资。其冠服宗壻视文职。宗女视命妇。出镇国位下者。冠服七品并婚资共给银百两。猪羊各十只。出辅国位下者冠服八品。井婚资。共给银九十两。猪羊各八只。出奉国位下者。冠服九品。并婚资共给银八十两。猪羊各六只。俱行各该布政司关领。其宗婿就各该　王府冠带谢　恩。不必赴京。仍听其自便。不必在府随众朝参有司以礼相待。照品官例免其杂泛差役。如有志科举者。听提学官比照教官科举例考选进场。盖　郡王子孙。　祖训犹许其出仕。则宗婿可以类推矣。扩　祖宗有限之制。而漙　皇上无穷之恩。酌时势之穷。而尽变通之道。臣等愚昧不胜拳拳、其　秦府奏　请镇国等中尉秉楃等各女婚选、如蒙　皇上允臣前议、裁为定制、容臣钦遵题　请施行、嘉靖三十二□十一月初四日、具题初六日奉　圣旨、准议行、
　　覆朝鲜王请收买律管疏【属国乐器】
　　准朝鲜国王李峘、咨称议政府状启该礼曹、呈备奉常寺、申本寺、厚贮律管、俱各损旧、致使编锺等器、不相和应、又兼本寺该用各乐、原习于　中国、近来讹误居多、无从挍定、查得洪武三年二月内、该高丽恭愍王、移咨都省、乞于中国乐工内、择取精通众音者二人、发送传习、当准回咨、着将合用乐章、令习学人亲赍赴京习学、永乐三年四月内、又该本国为因宗庙社稷、乐器损旧、咨请礼部赍价、当蒙本部奏奉　太宗皇帝圣旨、乐器与他、钦此、将乐器给赐外、窃蒙屡朝　皇恩、实出寻常、即今原用律管、岁月既多、所差益甚、兼该寺讹传巳久、渐失其真、合无差委乐官前赴京师挍定等因、为此、今差乐官一员、乐师三名、赍带价布、跟随贺至陪臣、前赴京师、烦为转达特许收买、及行太常寺、选乐工挍　以同　圣朝律度量衡之制等因、备咨到部、看得朝鲜国王李峘咨称律管损旧音乐讹误乞要收买及校习各一节、为照朝鲜之事　朝廷。职贡甚谨。　朝廷之待朝鲜。恩礼素优。其所称洪武永乐年间事例。盖备述我　太祖　成祖恩遇之隆。同一属国耳观此而今昔盛衰之际使人流连以深致其庆望之意故有今日。且正朔所及。量衡必同。而况管钥音律。为礼乐之大者。岂敢不请　圣朝。擅自制作。其所据陈请。似应　俯从。合无恭候　命下、本部行移太常寺、选取精通音律乐舞生二名。与差来乐官乐师。逐一校正。其律管合无　俯从收买。惟复　特恩颁赐。以示优礼。嘉靖三十一年十二月二十二日、具题、奉　圣旨、律管着赐与、
　　覆请勑谕倭夷疏【勑谕倭寇】
　　臣等看议得圣王驭夷、因时制便、各有攸宜、日本于　国家、虽非请封受册、　颁历朝正之国、然自永乐以来、许令十年一次入、贡、至则丰其赏赉、通其互市、蒙　恩甚厚、乃今纳我逋逃、王五峯濳藏彼国、紏引夷丑、入寇沿海州县、大肆焚掠、所据廵视浙江右佥都御史王忬、南京吏科给事中张承宪、各奏请　勑旨、责谕、一则欲因其怀恩、晓以大义、使縳送叛华之贼、一则欲绝其封贡、震以　天威、使殄歼猾夏之夷、盖目覩事势急迫、多方消弭、足见诸臣悉心筹虑、但要责付朝鲜琉球传谕、须待二国使至、令通事译审、果与日本、原无仇隙、旧通往来、然后请给、庶几付而必受。受而必达。及查　祖宗朝、未有　勑付邻国宣谕之事。防微虑远。盖有深意。又日本素称贪狡。习为悖骜。　先朝数因事颁降　敕旨晓谕。俱未见输诚悔谢之奏。至嘉靖初年、贡使宗设构乱。掳我职官宋琏等以去。　圣怒赫然。阻绝其贡。既而镇廵官为之恳请。荷蒙　天度优容。不追既往。而役王亦未曾将宗设等縳解。宋琏等送还。止据夷　呈称诸人。俱巳遭风亡没。竟亦莫究的确。迹其平素如此。恐未可徒以言语化诲。而震慑之者。夷情叵测。国体攸关。臣等参详各官所请。本欲纾急目前。今倭寇既退。似可且停。合候　命下。备行廵视都御史王恀。深察此夷谲诈反复。即今但申严　祖宗备倭之法。其　敕旨宣谕一节。如此处分最为得宜付与琉球朝鲜既无旧例合待日本贡使至日酌量时势缓急另行　奏请臣等奉　命查议不敢不竭其愚、嘉靖三十二年七月十八日具题、奉　圣旨、是、
　　朝鲜擒获倭犯疏【褒奖属国】
　　该朝鲜国王李峘、奏奉　圣旨、礼兵二部、看了来说钦此、臣等、谨钦遵　查得嘉靖三十二年四月内、该　钦差提督军务廵视浙江兼管福兴泉漳地方右佥都御史王忬、题称倭寇流刼闽浙沿海地方、又该廵按山东监察御史冯荐、奏报山东靖海卫地方倭寇登岸放火杀人、等因、节该兵部题奉　钦依通行沿海地方、严加堤备去后、又查得嘉靖二年十一月内、该朝鲜国王李怿、奉称倭奴打搅　上国、仰仗　皇威、剿杀几尽、并将贼倭二俘、首级三十三颗、差刑曹参判成洗昌、赍领前来等因、奉　圣旨、倭贼构乱、惧罪奔逸、朝鲜国边臣擒贼几尽、又搜获被抢人口、国王李怿、差官押解、伴送前来、具见忠顺、写敕褒谕、奏内事情、该部看了来说、钦此、该兵部议拟国王并领兵官、俱应赏赉、其赍本押解官员人等、宴赏之外、比照各边报捷人员事例加赏等因、节该题奉
　　圣旨、是、朝鲜国王李怿、忠顺可嘉、照前旨写敕、赐银一百两、锦四、纻丝十二表里、差来陪臣成洗昌、及领兵官苏洗让李继长郑永谦吴堡黄琛孙仲暾各赏银二十两、纻丝四表里、就着成洗昌赍去、其余从人押解等项人员、着礼部查例加赏、中林等二名都察院拟罪来说、钦此、又该礼部查无外国献俘赏例、止查照本国进贡赏例议拟、题奉　钦依、各陪臣于贺至　钦赏外、刑曹参判赏织金纻丝衣一套、彩四表里、折钞绢五疋、书状通事、并押解官、俱每人赏素纻丝衣一套、彩二表里、折钞绢布各二疋、从人每人赏绢衣一套、折钞布各二疋、俱与靴袜各一双、今该前因、行据礼部主客清吏司提督会同馆主事张东周、呈称译审得朝鲜国差来陪臣二起、内一起刑曹参判李泽书状官成义国、通事安自命崔洗恊高彦名金希绪吴洗良、军官洪守让吕门望唐彦弼睦谆郑寿日冉李碾权士礼、从人朴孝钦李福龄末享石伊莫同李漠芿孙李原宗共二十二员名、系庆□贺冬至令节、顺押捉获倭犯人员、据此臣等会看得倭奴无道、寇我海滨、朝鲜国王李峘一闻　贺节陪臣传说、即令沿海地方、整点严备、预防奔逸、既擒获倭犯、及铜铳木牌等器、即差贺至陪臣管押解　献、仰候　朝廷处断、具见本王恪慎守藩、忠诚效职、伏乞　皇上降敕褒谕、仍特加赐赉、用旌奉藩之忠、领兵等官、南致勤金中烈金景赐金赟金镕李善源金仍慎之祥或指授方畧、或奋勇接战、俱各有功、与管押功曹参判李泽、相应比照嘉靖二年例、给赏银两纻丝靴袜、书状官成义国等、通事安自命等、军官洪守让等、从人朴孝钦等、俱各押解有劳、亦应比照前例、加赏绢靴袜、合候　命下礼部、开赴　内府该衙门关出银等项、先将李泽等、委官于赏房前唱名给散、其　钦赐国王、并　钦降敕书、俱付陪臣李泽赍捧回国、启王祗领、其赏赉领兵官者、亦付李泽顺带、启王　颁给、仍备将会议缘繇、一咨法司、将望古三夫罗等犯、并铜铳木牌等器、究问审验明白、径自奏　请定夺、一咨都察院、转行廵视海道都御史王忬。益严奸民私通倭奴防禁。一咨行本王知会。一体钦遵。嘉靖三十二年十一月初十日具题、十二日、奉　圣旨、是、
　　覆交城王奏讨乐户疏【王府乐户】
　　看得　交城王、奏称该府分封、另城居住、独无乐人应用、及称各乐虽解府应用、原非管束、以致随奏随迯、要奏讨管束一节、该司查据节年事例、庆成等一十一府、俱另城居住、俱是遇有公务、暂拨乐人应用、则不特　交城一府、独无拨与乐人。又本府自正统二年分封至今、一百一十余年、未见缺少乐人、废失典礼、又乐户郭义等、素隶有司、管束、亦且不免迯亡。岂有王府管束、便能使之不迯。及照各王府、设有乐户去处。往往致各　宗室纵恣淫欲。甚者花生子女。渎乱天潢。以至奏革名封。本部方欲题请议处。用图保全宗室。兼恐有等无籍乐人。利于投入王府。公行影蔽他人。躲避有司繁杂差徭。又或各王府下人。借此招引无赖。增树爪牙。张势生事。甚则窝隐盗窃赌博之徒。有司不能禁捕。俱属不便。以故本部每遇奏讨乐户。未敢轻易题覆。今本王又有此奏。必是府县有司。肆意慢忽。凡遇本府行礼之期。不以乐户人等依期拨送。以致奏请不巳。抑恐或有前项躲差。及招引等情弊。俱合查究。为此合咨贵院仰烦转行山西廵按御史、即查各乐人、如有营求、投入影蔽避差情弊。径自究治。或是本府下人。意图招引无赖。就行本府教授。启　王严加禁约。如是府县有司。不行依期拨送。亦要着落守廵该道督责。不许怠忽取罪。仍查西河阳曲二府。与交城同分封平阳府地方。见今二府迎接　诏敕拜贺节令。及寇婚丧祭等礼。合用乐人。府县作何应付。应否与交城府事同一体。希将查过缘繇回报、以凭施行、
　　陜西番僧乞拨军匠护敕寺疏【陜西敕寺】
　　该陜西都司、岷州卫大崇教寺番僧、令占恶行奏先于宣德二年、奉　钦命差太监王锦罗玉杜马林等起调陜西都布二司军民人夫、　敕建寺院一所、给与护　敕二道、　赐额大崇教寺、奉兵工二部勘合、本卫拨发军匠刘友等五十名、专一在寺看守、后成化三年、有寺前中殿被火烧毁、三十余间、后遗　銮驾等项、殿宇二百余间见存、将军匠刘友弟三十名各调城操、成化十三年七月内、奉兵部职方清吏司勘合、本卫仍拨原额军匠郭玉徐来保等二十名、在寺看守　銮驾供器等项、本卫亦不系调用人数、俱系木铁等匠、至今一百三十余年、见有勘合本卫印信帖文存照、近年以来、被本卫千户张德、军吏孙大经于文周官罗四张钞二等、不遵　朝廷敕谕　合、朦胧往往搅差军伴到寺、将原拨军匠郭玉等二十名内调去、朱友亮杨保儿原保曾义姚李加狥等六名、俱发各项当差、本寺止遗郭王徐来保等一十四名、又不时差发占用、今本寺年久、土册塌数多、缺乏人匠、无人修补、殿宇有坏　銮驾等物、是令占恶竹等众僧、倘蒙各边调遣抚化番夷、后遗　銮驾敕书等项、无人看守、系是边境、一时有失难办　望　皇上恩念　太祖旧制　銮驾等项、乞行礼部转行巩昌府廵按御史、照旧免拨差役、拨补二十名看守修理、敕建寺院、臣等僧众祝延　圣寿、抚化番夷等因、　看得大崇教寺、远在边圉、其僧素能抚化番夷、宣德成化年间、　钦赐护敕、并给军匠者、无非所以绥怀柔服之意、所据令占恶竹奏免军匠差役一节、又在彼中、本部无凭查处、为此合咨贵院烦转行彼处廵按衙门、即查该寺原拨军匠若干、是否专为看守、其千户张德等、应否差用、如无他碍、径自酌处或照旧额二十名。追给补完。或据见在十四名。淮免差拨。期在处置得宜。朝廷羁糜驾驭之术隐寓于中此亦边疆机要不失军卫之体。而又有以服番僧之心。庶争端可息。而地方亦有攸赖矣。仍将查处过缘繇转咨本部、以凭查照施行、
　　议
　　郊祀议
　　郊祀议【郊祀】
　　嘉靖九年二月十一日、钦奉　敕谕、议　郊祀大礼、令臣等各陈所见者、臣浅陋庸愚、何以对扬、窃惟二仪定位、天高而地下、先王制礼、天尊而地亲、故我　太祖皇帝、兆圜丘于钟山之阳、兆方丘于钟山之阴、用周礼也、行之十年、乃更为　大祀之殿、定合祀之仪、又行之二十余年、而　太宗皇帝承之、百十年来、论者类疑其非古、然以　太祖非无为而变、　太宗非无据而承、况土木一兴、财费不赀、事干　国典、不敢易言耳兹遇　陛下博稽古典臣工、何容异议虽然、古不可悖、亦不可泥、参之酌之、与时宜之是在　陛下圣明而巳、况周礼固有不可知者、臣请先举其畧、而后效其愚、谨按周礼冬至圜丘。夏至方丘。可以见天地之分祀矣。然未知其兆于南郊欤。抑南北二郊欤。不可考也。及考大宗伯掌建邦礼。则禋祀祀天血祭祭社。而无祭地之礼。小宗伯掌建神位。则右社稷。左宗庙。五帝四郊而无地祗之位。司服则祀天大裘。祭社希冕。而无祭地之服。乃若大宗伯苍璧礼天。黄琮礼地。圭璋琥璜礼四方。则无礼社之玉。典瑞四圭祀天。两圭祀地。璋邸射祀山川。则无祀社之圭。何其阙畧如此耶。或谓天子之社。非诸侯各祭一方者比。古无北郊。社以祭地也。故尊与郊等。亲与庙并。故武王伐商。类于上帝。即宜于冢土。成王迁洛。用牲于郊。即社于新邑。周礼盖言地。即不言社。言社即不言地耳。信斯言也。则既谓右社稷。又曰泽中方丘。何其乖错如此耶。意者国门之内。除地为泽。而筑丘祭社如古者坛墠之制欤。或社稷在国都之右。因泽为丘。不必于门内欤。是又未可考也。臣故曰古不可悖。亦不可泥。得其意。不践其迹。时之为贵可也。臣请备言之、臣按圜丘方丘。周礼之文也。南郊北郊。则汉儒之说也。不屋而坛。虞夏之礼也。明堂祀帝。则周人之制也。周人不能尽用夏殷之故。汉儒不能尽明周礼之义。后世又安可尽以为据也哉。若此则不必纷然聚讼臣惟地配天而无疆者也。上下阴阳之辨耳故异郊可也同郊亦可也天无往而不在者也惟精禋馨香之格耳故于丘可也于屋亦可也况　大祀殿。盖取诸明堂。且又　圣祖巳成之制也。　　陛下孝子慈孙之心。宜未忍有他议。　圣意惓惓者。独以合祀非古。亦非　圣祖之初耳。虽然。古者茅茨土阶。扫地而祭。简朴之道尚难尽复矣。而　圣祖更定古制。固将来为可继也。臣愚何足以知之。无巳则请仍　大祀殿以祀天。而日月等天神为坛以从。改山川坛以祀地。而山川等地祗各为坛以从。至于各有庙食者。各归其庙。不在祀典者不秩其祀。庶几事简易从。古礼不悖。而　圣祖之制亦不废矣。议者以为祭于屋。亲之也。人道也。于帝则可。于天则不可。臣窃谓天帝一也。书言类于上帝。诗言上帝居歆。皆天之所称也。其谓郊祀后稷以配天。宗祀文王以配上帝者。盖周人报本之祭。则于郊。因事而祭则于明堂。异其名号。以为识别耳。况笾豆璧帛。莫非人道矣。屋何为其不可。且明堂乃国门之内。听政之所。犹可以祀帝。今　殿以专祀。不以听政。而且远在郊外。亦何害其为尊。臣伏覩　圣祖有云。今之不可为古。犹古之不能为今。礼顺人情。可以义起。所贵斟酌得宜。必有损益。大哉言也微臣愿　陛下率　圣祖斟酌损益之道。垂百世可继之统耳。议者又以为仍　大祀殿以祀帝。而别兆圜丘以祀天。臣以为嫌二坛也。夫祭莫尊于天。莫亲于祖。亲者之祭。尚不欲数。而况于尊者乎。祀祖不可以异庙。祀天可以二坛乎。周之明堂。王者之堂也。而因用以祀。犹之国学以教也。而飬国老于是。释奠于是。献酋或于是。故无二坛之嫌耳。臣伏覩洪武二年。翰林院学士朱升议斋戒之期。　圣祖谕之曰。斋戒之期。大祀以七日。中祀以五日。不无太久。大抵人心久则易怠。怠心一萌。反为不敬。可于临祭斋三日。务致精专。庶几可以感格神明。大哉言也。七日尚恐其久而易怠。二坛不虑其黩而不精乎。臣愿　　陛下法　圣祖防怠致精之意。垂百世可继之统耳。议者又以为冬至祀圜丘。季秋享明堂。周礼也。今从其明堂之享。则用冬至也何居。臣窃谓　大祀殿。非明堂也。稽明堂用屋之义耳。况冬至亦据一时言之也。记曰郊之用辛也。周之始郊。日以至。夫周始用至。则古者各从其始。不必皆用至矣。记又有卜郊作龟之礼。春秋有卜郊不从之文。盖周人始用至而遇辛。其后则用辛而卜吉。然则继周者。卜日而祀。可也。抑周之用至也。十一月为岁首也。敬事也。然则继周者。卜岁首之吉可也。况今祭器祭服祭乐。皆非周礼。独至日从周乎哉。臣伏覩圣祖有云。祭于岁首。正三阳交泰之时。大哉言也微臣愿　陛下法　圣祖通变从时之意。垂百世可继之统耳。议者又谓山川之有坛。古也。今改以祀地。则遂废矣。臣窃谓山川从祀于地。有专坛焉。恶得谓之废。日月山川一也。我　圣祖初有朝日夕月之礼。后以既从祀矣。遂皆罢祭。则亦谓之废乎。且山川之专祀。臣固疑之矣。疑古者社以祭地也。而在国内。山川不得望也。故别为坛也。今既望矣。而复专祀。不巳繁乎。书曰礼烦则乱。事神则难。我　圣祖亦云。自洪武十年。更定社稷于阙右比前人之所以礼殊式异。去繁就简。大哉言也微臣愿　陛下法　圣祖去繁就简之意。垂百世可继之统耳。臣又闻时损则二簋可享。时绌则举赢非宜今　陛下视今为绌耶。赢耶。损耶益耶。夫敬　天莫大于勤民。崇礼莫要于修政。仰惟吾　皇上究心民瘼。恫瘝在身。　皇天享德。勿问可知。惟愿吾　皇上益修勤民之政。上克当于　天心。深致举赢之戒。下不伤于民财。则成周之仪文不必备。而三代之治功可复见矣。臣愚不胜惓切恐惧之至、
</div>
    <div class="pagination">
<a href="皇明经世文编_page72.html">上一页</a><span>...</span><a href="皇明经世文编_page68.html">68</a><a href="皇明经世文编_page69.html">69</a><a href="皇明经世文编_page70.html">70</a><a href="皇明经世文编_page71.html">71</a><a href="皇明经世文编_page72.html">72</a><span class="current-page">73</span><a href="皇明经世文编_page74.html">74</a><a href="皇明经世文编_page75.html">75</a><a href="皇明经世文编_page76.html">76</a><a href="皇明经世文编_page77.html">77</a><a href="皇明经世文编_page78.html">78</a><span>...</span><a href="皇明经世文编_page74.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
