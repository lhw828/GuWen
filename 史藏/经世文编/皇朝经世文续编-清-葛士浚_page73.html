<!DOCTYPE html>
<html>
 <head>
  <meta charset="utf-8"/>
  <title>
   皇朝经世文续编-清-葛士浚 - 第 73 页/共 103 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文续编-清-葛士浚 - 第 73 页/共 103 页
  </h1>
  <div class="content">
   一约城镇城镇之民主客各半其情必贰贰者盗之乘也客财多浮思卷而趋主人弗恤与客龃龉虽有秦越之人不亲于盗贼乎虽有仇隙之家不恩于盗贼乎奉约八属城镇之人破除彼此之怀庶得同舟之济
一约乡野小村并大村堑而守之小堡并大堡堑而守之五里一小聚十里一大聚聚少百家多及千户昼获于野暮藏于室丁壮处外妇子处内警至鸣鼓连聚毕集不集者罚聚必有长苦乐必均饥寒必恤出入必察恩分相得贼之散而之乡必非大众也四面而攻之无类矣以上八约备矣尤有请者国家休养二百年　朝廷旰食近三载自粤贼踞桂管破湖湘走九江下皖桐陷金陵虏维扬前后兴师十万屡经创艾而其烽未熸者节镇有追剿之师郡县无堵截之力逐西则走东攻南则窜北犄角之势未备而守令之权散也计贼大众不过数千并其裹胁不过数万总其数不能敌一大县江甯分其一镇江分其一扬州分其一临淮又分其一其势已散力已孤今向大臣围金陵战江南琦大臣围广陵战江北漏而出者仅数千人诚使郡县各守其疆连城相应则立时散破迁延日久滋蔓可忧棠不自揆敬与守土八属僚友遥申歃血之约共指天日之誓贼至一县四县应之贼至一府府属诸县应之其或不应鬼诛神殛既上不以忧贻　君父而下以安其民业流福子孙不亦美乎麦熟急刈麦禾熟急刈禾杀贼所获恣取从我者生背我者死吴棠谨约

葛士浚《皇朝经世文续编》卷

皇朝经世文续编卷八十二
　兵政二十一剿匪中
　　上琦中堂书癸丑冬贼陷仪邑　　　　　　　　　　　　　　　　　　　　　
徐鼒
前因饷银阻滞诸营乏食鼒与本县温令熟计筹出漕米一款接济兵食另筹他款籴买麦面芦柴及马草等件叠次由温令禀报在案嗣因仪征失守贼氛逼近又复添调土团乡勇驻扎要口昼夜巡防一切火药器械灯烛之费需用不赀均由鼒与温令竭力筹办职分应为复何渎告惟是仪六两邑为江扬两郡咽喉右臂之区贼窥伺半年而未能逞欲者以两城犄角诸营星罗碁布能扼其吭而掣其肘也贼若于仪邑要隘筑垒屯守分众出扰非特六邑为唇亡齿寒之惧即扬州大营有腹背受敌之虞且恐六合不支则凤泗滁州诸属势将瓦解于大局关系匪浅鼒愚以为仪城坍毁贼虽得之而不能守也冬寒土冻筑垒亦必不坚若能于大营选锐师进讨鼒与温令督带土勇堵御西窜之路贼势不支必将弃仪而走如此则克复不难仪征复则扬州大营既不虑其袭击后路且可断贼江扬往来之路而为我凤泗一带屏蔽之资此举于目下情形似为切要惟中堂恕其狂瞽列诸刍荛之采鼒虽孱弱书生窃愿缚先驱稍效尺寸
　　定海兵乱记　　　　　　　　　　　　　　　　　　　　　　　　　　
李尚暲
定海屹立东海中为四明屏蔽明季倭屡犯境民无孑遗实为征战屯聚之地康熙二十七年建县道光二十年英圭黎两陷城焚毁殆尽旋即修治升直隶厅地当海会之冲巡防特重故设水陆额兵三千六百名移镇海总兵于此及中左右三营统之巡洋缉盗岁久废弛城中兵多于民民安耕凿无游惰无嚣凌熙熙皞皞有太古风兵则游手亡命桀骜不驯挟持官长为常即所辖营弁亦莫敢问凡工商胥隶无不隶名营籍以为荣者迩年军事旁午饷糈竭蹶浙抚　奏请凡坐粮皆给以半兵不满意又以给发不时日思为乱时同知蒋斯彦宰斯土闻之募勇数十名自卫己未八月初四日众兵聚集城中之祖印寺鸣钟号召得千余人富绅薪米牛羊就寺饱食讫入厅署借饷蒋杖其鸣金者一人兵退启军装局尽夺刀矛枪炮复入署藉口于文员无杖兵例又谓乡勇之设将图我也上堂矛刺蒋腰际又梃击伤颅蒋晕仆救护得免勇已纷散惟一人抵敌被杀剖腹出肠血肉狼藉又欲得其主计仆而甘心焉不可得总兵袁君荣懦不敢左右袒闻乱解救亦受伤于是绅耆公捐钱数百缗分给事乃寝蒋以是撤回省委同知陈绳武摄篆八月陈至折狱平允士绅感悦时奉催科严令税课已为前令征其七不得已追比旧逋而抗欠者兵居八九衔之祖印寺大钟非晨昏不击昼必兵火十一月二十七日午后闻钟兵六七百人复啸聚一呼百应掳劫富室如前罢市闭城署内外数十兵昼夜环守又恐运资寄顿出署者皆搜查卒亦无所得二十八日申刻蜂拥至署曰闻征收有万两请无解司而以之给饷陈以所征所解册示之实收二千余两解省无存乃无言而譁噪不已将掖陈诣祖印寺会议至仪门绅数十人入止之就署中议兵守于外至中夜仍议以公捐散给兵乃退约初二日领钱米矣而三千人中良莠不齐乱者不过数百其守分者聚谋曰是役也吾曹不与设若辈酿成大事上台率师剿讨玉石俱焚矣盍禽以自白于是设保安太平局聚集盟会凡数百人乘夜持械擒获数十名首恶野猪大王闻风由水关泅水逃缉不得获其妾及次日又获数名解署陈谓此辈犷悍性成目无法纪久矣不治以法后不可问且诸绅公捐息事力亦难继非杀以儆之不可同僚绅士佥曰然讯得为首三人兵二一厅吏而兵也陈曰吏则吾为政兵非请命镇戎不可备文移营营不得已亦画诺初五日将三人正法及西市厅吏贿役而逃翼日获于镇海楼亦杀之枭示于祖印寺前余薄责释放赏保安太平局兵若干人先是乱兵聚市作饭有血腥识者决其必败余客陈幕目击其事十二月朔日将归以此留阻至初六日乃启行
会匪纪略
孙衣言
金钱会匪起于咸丰八年有卖笔者金华周兆荣流寓青田粗识字能卜卦娶妻于青田小溪以妖术教人吃菜入其教者出钱二百五十投沸汤中焚以符咒取汤饮之刀棒不能伤谓之铜钱壮聚于永嘉青田之山中是时粤贼已陷处州村民惧引寇一夕纠众掩之毁其巢而青田令亦名捕兆荣甚急兆荣遂走温州流转至平阳钱仓镇易名曰周荣赵起者钱仓埠役设店以寓客尝以结盟拜会聚诸恶少年既而周荣至复谋聚众敛钱自云得金钱七于山中后当贵于是与奸民朱秀三谢公达缪元张元孔广珍刘汝凤等八人合谋为金钱会而先诱钱仓汛外委朱鸣邦使入会依托钱仓山庙神以惑众入会者纳钱五百于会首则诣庙神誓无负约人给大铜钱一枚红帖条约一纸无少长老幼皆相呼曰兄弟其钱文曰金钱义记其帖分八卦卦以三千人起数至五六千人以张声势又自言贼渠白老三者平阳人阴授以号令入会者无贼祸于是从者日众平阳商贾富民至以贿购伪钱平阳县知县翟惟本不能制亦不敢言贼状其明年党渐众瑞安金谷山小篁竹等处奸民皆附之金谷山小篁竹者瑞安江上流去城六十里民多业椎埋赵起谋结为己用令其党谢秀球持大钱数千以来生员潘英林景澜郑日芳奸民黄孔标林福瑞黄梅宇等皆入会益四出诱胁渐蔓延瑞安西北乡于是予弟锵鸣方以翰林侍读奉　命在籍团练睹乱萌乃言之署巡道志勳署知府黄惟诰谓粤贼在括而奸民啸聚启寇心且内乱起益无以扞贼宜及初起痛惩之可无烦兵力而道府以为地方官无言贼者殊不为意铜匠王秀锦者故会党为赵起散伪钱颇获利乃益自铸钱散之平阳东乡赵起恶其攘利也倡言屏之而平阳贡生程殿英亦与秀锦合谋散钱其子方系平阳狱殿英谋篡取之翟惟本惧朱鸣邦以语赵起赵起方与秀锦殿英隙且欲假官以立威遂纠党数千人入平阳城捕殿英烧其屋秀锦乃自首于官愿出会赵起之入平阳城也旗帜甚盛起与其党朱秀三谢公达握剑指挥入则踞坐试士院平阳人大骇而惟本甚德之重犒以去于是势益张民犯法即投入会益敛民财置器械自平阳城循江以南至南北港循河以东至瑞安多通贼时咸丰十年也赵起之入平阳城平阳人有言之道府者道府颇以为疑其明年二月起党有冯阿三者潜入郡被获搜得各城门钥道府惧以诘惟本惟本自以首先召贼益讳贼遂谓冯阿三秀锦党也无与赵起事会奸人某者谋调停为两利议假贼以团练名言之惟本谓贼愿改会为练违本喜言之道府道府以为然使县给牒为团练于是赵起竖旗平阳城南逼平阳知县翟惟本平阳副将王显龙共祭旗民以为官皆从贼也争受贼伪钱而道府谓贼真为练不复言办贼贼益不可制锵鸣复力争之道府曰赵起周荣等人人知其为贼正其为贼乃可办今妄谓之团练使贼有所藉以胁民而民反无辞以抗贼是官殴民从贼也祸且不救且团练者各团其乡今贼方遣党四出播伪钱结营弁衙投及郡邑小人其意果何为而官谓之团练此淮南北覆辙也不可不深思而道府先入惟本言谓贼当渐解是时王壮愍公有龄来抚浙锵鸣复寓书陈之王公王公以诘道府而道府果言贼已改团练王公知其伪责悉献伪钱乃听为练道府噤不敢复言而贼之散伪钱益甚锵鸣谓官不可恃乃谋益治团务逐乡以为团凡入团者无入会冀渐披贼党瑞安民稍稍出会求入团
贡生陈安澜者林洋富民也方受县牒团江南案而林洋奸民金子蓉郭巷奸民陈丙式等皆会党不利林洋团练遂仇陈安澜纠其党拔团练旗树贼帜安澜诉之郡郡遣县丞罗敦樛往侦获匪党郑步高以归赵起闻之怒纠其党二千余人聚钱仓平阳民告变于翟惟本王显龙请诘以所为惟本显龙皆不省安澜亦请于郡县求得官兵助民团郡县亦不省贼遂以六月廿六日劫林洋焚陈氏及谢氏贼数千人建旗鼓往来平阳城惟本显龙不敢问亦不实言状陈安澜既被焚诉其事于郡锵鸣复力言之道府于是总兵叶炳忠议拨温州营兵四百瑞安营兵一百往剿贼而瑞安奸人□□□者故通贼受贼指沮之副将赵振昌谓赵起众甚盛且已为团练矣胡用兵复为贼党造私书痛诋团练因幕客某以达惟诰又因振昌以达炳忠益为贼游说巡道志勳与惟诰炳忠本畏贼得此书益谓赵起真不反反以咎团练遂不复言拨兵七月四日郡檄前永嘉令高梁材赴平阳察林洋事梁材先诣锵鸣问计锵鸣告以无他计但幸以实闻梁材至平阳惟本招赵起等来置酒梁材惟本与贼饮甚欢及返瑞安遂为抚议谓赵起愿出金子蓉等以易步高而与官约无得深罪子蓉子蓉等延不出而赵起复焚雷渎温氏温氏平阳大姓丁壮数千人所居渔塘雷渎逼钱仓而誓不入会生员温和钧和锵亦皆受牒为团长贼恨甚至是袭焚温氏屋和钧和锵来告急锵鸣来挈以赴郡与俱见道府具言贼履焚劫不治将益肆然贼乌合初起无枪炮但得官兵数百助民团可一击散而道府皆以兵力不及辞刑部主事黄体立复力请之惟诰惟诰亦辞且曰杀人放火报复之常祸皆由团练无与郡县事而贼党蔡惟屏者方在郡侦具以告贼贼益横八月九日高梁材复自郡至瑞安因□□□以议抚而赵起已约期大举树帅字旗钱仓江上陈安澜等益惧乃谋自以团练击贼倾赀募台州船三十艘令武举游飞鹏督以行而与温氏团约水陆夹攻贼十六日台州船航海薄钱仓时贼方昼夜鸣鼓谋举事见台船至仓猝四散船上勇争上岸焚贼屋赵起与其党奔钱仓山麾旗以集众众不应起惧谋自尽其党有止之者而温氏团误师期贼稍稍逸去先是游飞鹏既以台船行又密募闽勇二百由陆攻钱仓高梁材即永嘉令陈宝善以道府意阴沮之故水师无援然贼方谓官兵至惧甚其党或纳伪钱以求免既而知台船非官意乃复聚台船既退贼知雷渎夹攻之谋遂以十九日攻雷渎温和钧与其父儒业妻陈氏皆死之而先一日平阳民获贼谍搜得贼书二函其一约江西各乡贼攻平阳其一约金谷山小篁竹各乡贼攻瑞安而官未之知也瑞安举人叶宝衡等复奔郡告变言之至痛哭而知府惟诰怒谓瑞安人好事仍不省府吏有通贼者复以语贼贼喜高梁材往来议抚久无成愤甚遂与瑞安令孙杰谋以激变坐陈氏言之道府且谓瑞安团董曾鸿昌朱鼐等妄言剿贼梗抚议瑞安人怒相率诣县署诘梁材与贼饮酒求和状梁材匿不敢出而贼已有所闻反益急二十日金谷山贼首潘英等率其党千余人焚予安义堡屋先是瑞安人闻贼约攻城知必先及予言于孙杰赵振昌谓贼祸及孙氏则郡县皆不能无事而贼无火器团练亦无火器宜速拨枪手护孙氏及是余复告急于县令请速拨兵助民团而赵振昌复不省及予家被焚贼果谋乘胜攻瑞安以雨甚散去瑞安始戒严而高梁材犹在瑞言抚犹言赵起事止劫村庄非聚众谋逆且自辨无纳赵起赂揭示于县门瑞安人大譁梁材即日去又三日贼首朱秀三率党薄平阳焚城外游氏余氏屋连劫诸富民翟惟本犹不报瑞安人复告急道府道府亦不省于是县丞赵荣兴训导戴咸复赴郡乞援师而瑞安城守者获贼谍五人于百总杨世勳家
盖世勳久通贼而五人者谋焚药局为内应遂并世勳系之狱其明日贼首蔡华率党据屿头尽统隔江之贼逼瑞城而知府黄惟诰犹持抚议以二十七日抵瑞安为好语出示以招贼不知贼已约期攻郡也二十八日平阳贼首赵起瑞安贼首潘英蔡华等率其党二千余人分道犯郡城由三角门入入则先犯试院杀捐输委员前丽水典史许象贤署永嘉场大使王恩溥走以免失永嘉场印入道署杀一人巡道志勳与其妻子走以免失道印入府署杀数人惟诰叔父某死焉失府印入县署知县陈宝善先出免杀数人宝善叔父某亦死焉贼遂分党焚南门民居大掠城中总兵叶炳忠闻变召其乡人台勇入御贼高梁材亦召其乡人广勇入御贼枪毙贼数人而贼皆揭竿持梃闻声即惊溃夺小南门出贼之约攻郡城也瑞安人先知之以告惟诰惟诰怒告孙杰孙杰飞书告于郡郡城人知贼期者亦言之志勳志勳笑曰此自与团练何与我事且贼岂敢攻我城者念六日夜半瑞安告变书至志勳犹挟数妓纵饮饮已醉不启封总兵得书则已寝矣念七日城门甫开而贼拥以入至道署志勳犹未起闻杀人声始惊跣以出见贼即返走踰墙以逃出东门呼小舟渡江匿江心寺复逃至乐清匿乐清城中而是日贼已饱掠去贼之攻郡城也分遣二千人以窥瑞安至横山闻城上声乃亦间走趋郡比至郡南门而先至者已败去城外团练枪毙执旗贼二人遂亦溃去而瑞安守城者闻横山有贼踪相率请于惟诰求击贼惟诰笑不应瑞民怒拥惟诰至明伦堂责玩贼欲何为惟诰厉声曰赵起等好百姓也无妄言方中食复就孙杰饮酒而郡城警报至且闻家中人被戕失印信乃大惊自拊其膺以哭瑞安人恨甚争诣署求见知府知府匿不出贼既破郡城而道府自以先讳贼益不敢言贼状尽诿其咎于团练谓贼因报复抢入城印信被劫被杀者皆不报典史许象贤死亦不报也念九日瑞安复获贼谍一人鞫之则曰自郡来其党数人先匿杨世勳家世勳守北门期贼至则开门事成以代赵振昌出前获五人并鞫之语皆同遂与世勳皆磔死而是夜贼果犯瑞安以内应绝不敢近明日把总杜之才踰城遁与世勳同城守者也贼破郡城一日去永嘉令陈宝善知贼易与即返郡而志勳匿乐清三日不出乃遣人求得之逆以归然犹不敢言剿贼趣民输财治城守瑞安令孙杰副将赵振昌亦闭门图自固而贼以破郡城颇惶惧日夜相惊以官兵既侦官无出兵意于是瑞安贼复以九月初三日出桐岭焚娄桥民居明日复犯郡城勇目徐文久千总陈国泰逆击之乃退是日翟惟本复遣平阳人来议抚而赵起已遣其党取平阳营以去瑞安城东并河诸乡亦通贼初六初七日惟本连书来议抚又约瑞安人至江南岸议而是日贼分党据南岸瑞平道梗瑞安人以贼之日逼也乃复请于道府愿自雇船勇为御贼计会总督亦责温州官玩贼于是勇目于济清陈锦澜陶保登管士拱等千余人至十八日千总孙纯良率兵勇及城中义团攻南岸贼纯良不敢上岸义团遂亦败十九日千总沈作霖复率兵勇攻南岸贼击败贼党杜之才念三日兵勇义团复攻南岸贼于济清缚八十老人与一童子归孙令遣还俾持谕解散贼杀之念六日瑞人所雇广艇至瑞安江巡道志勳与前永嘉令高梁材前瑞安令孙源皆来于是知府黄惟诰在瑞安二十余日矣惟诰在瑞名办贼然犹冀以抚为讳饰言剿者辄为所沮瑞民知之姑之城中不复与计议又时讽以署中被贼事惟诰窘甚思脱去而无计会广艇有先至者民讹言巡道督兵来惟诰乃诡言往迎且计事瑞民亦谓巡道来则惟诰不足留也纵之去惟诰去六日志勳始至而志勳亦恶言剿贼以总督严檄惧得罪又闻贼所招海盗船已入江不得已来瑞督战
永嘉令陈宝善犹移书怵孙令冀卒抚而平阳贼已分党破福鼎矣志勳虽以广勇来督战而恇怯畏贼广勇亦素轻志勳无志日索饷志勳屡渡江击贼辄败贼有乘大嶨船至焦石者城西团练击走之而志勳反不知志勳以屡战不利谓广勇需重犒令知县孙杰索城中富民财杰以怒团长曾鸿昌责鸿昌赀数倍城中人皆谓鸿昌冤于是益怨志勳而翟惟本复遣平阳士人来议抚瑞人以为志勳寔召之益怒既而管士拱陶保登等以台船渡江击贼志勳所督广艇又不至台船亦怨而生员张家珍倡义于湖石以湖石团练数击破贼张家珍者家贫无藉然负气好义有胆略贼初起密遣其党招之家珍大骂不从贼谋杀家珍家珍乃与所亲林有森谢学本等谋讨贼倡团于湖石营前廪生高王风等应之于是大嶨孙山各村义民数千人皆从家珍以十月十六日杀贼祭旗连战皆胜乃遣其弟崇新与有森学本闲走青田达永嘉请于知府黄惟诰知县孙杰求拨枪手夹攻贼以分贼势守令皆不报家珍遂独往来自击贼杀贼数千人贼谋西犯泰顺家珍遏之不得于过是贼始不能倾巢出而蔡华等据江南岸者势亦孤巡道志勳在瑞安二十日未能少创贼广勇以素饷屡譁而台勇又以广勇屡误怒于是勇目陶保登等相率夫志勳闻台勇将去则与高梁材等以广艇先遁既而省檄支方濂来摄温处道台勇广勇既去瑞安城中守益单而张家珍以二十四日战死其弟崇新代领之复督以击贼贼闻瑞安守已撤而张家珍死湖石团练不足畏乃聚众平阳江口复召海盗约期攻瑞安瑞安令孙杰复告急于郡郡不应成曰孙杰乞援于永令陈宝善宝善弗为言而贼果于二十五日由屿头渡江薄焦石海盗船亦扬帆抵西门以巨攻城城上亦以巨击坏其一船是夜贼船尽聚横山下明日贼自横山来攻城焚城北民居明日贼首赵起据城东龙山分道来攻城焚西门外民居船盗亦上岸焚南门外民居复分党焚东门外民居城三面烟焰涨天城中大震已而西城大不火而发毙贼百余人贼始去明日贼复于城外遥纵火是夜城上譁言小东门守者或通贼乃以王国宝守东门寻获放火者三人杀之明日贼于龙山架巨以攻城龙山俯视全城自上而下声如霹雳飞弹如雨皆从民家屋上过副将赵振昌泣语守者谋降贼守者厉声叱之乃不复敢言贼分道来扑城复于城北新埭头水浅处架桥以渡城上毙十余人乃遁去西城上亦毙贼无数十一月初一日城中富民各出谷舂三日粮以给守陴者自初守城城中按户具饭送上城日四飧城中人无士民十六以上皆持械上城城上见贼即擂鼓鼓声作则陴闲人皆满街巷民家户皆悬一镫妇女凭户察奸人夜明如昼及是贫民家家得米守益坚明日贼列城东涌泉巷以攻城又筑炮台于城北又窥新埭头城上炮击之皆走明日龙山贼炮击伤城上团丁数人而其炮忽连炸自毙数贼其在城西开炮者自烧其药桶又毙数贼是夜贼以船载薪谋焚各水门守者运石以填门覆湿苫于石上又运水上城以备之贼不来而城中讳言□□□通贼争求杀□□□□匿以免明日贼分党断三都岭永瑞道梗贼伏城外破屋中以炮击城墙隙瓦缝中往往铅弹飞出从人左右穿而过或裂褌堕帽而不伤一人贼既退城中民踰城出尽烧城外残屋于是贼始无所藏明日闽师统领记名道张启前军至穗峰离瑞安三十里是日贼攻城益急贼扑城东洞桥城上炮击走之贼又扑吊桥边石牌楼下以炮仰击城其药桶忽自火起城上譁笑声如雷贼又潜伏西门外夜半舁梯以缘城梯重舁者自相呼守城兵觉鸣鼓警众则一梯已倚城急以鸟枪击之毙数人梯下复以大小炮三面击之贼皆弃棉遁兵丁陈镇涛跃而下斩一首复上城迟明守城人出城取所弃梯梯高于城二尺宽八尺可五人并登众为之愕然东门外亦委数梯于道众取而毁之于是贼攻城九昼夜辄败去是日悉锐攻城期必破又大败去贼知城不可得矣
贼之南焚福鼎也闽督抚亦惧乃檄福建记名道张启自金华回救永嘉前陕安镇总兵秦如虎出福鼎闽安协副将吴鸿源以水师航海援瑞安水师甫出洋风坏其船不能来而如虎以十月某日抵福鼎启以十月十九日抵温州新巡道亦由乐清抵郡皆奉督抚令剿灭贼予弟锵鸣谓事始可为乃复就启谋讨贼而启所部新挫于东阳军械缺在郡二十日不能行锵鸣谋于永嘉富民假钱四千缗以资启启乃令益造炮船至是军械始完而郡复雇台广勇约剿贼参将池惟屏以乐清兵五百勇目孙赞清及予子诒谷以台勇二百先抵穗为前锋前永嘉令高梁材亦督广艇行初六日广艇驶入飞云江贼首赵起在龙山望见广艇樯帆即率贼党由城西窜去蔡华继走城外诸贼党闻风皆溃去城东北诸乡闻官兵至城外贼走则皆起杀贼皆粉其眉以为号沿河数十里杀贼无算贼首朱秀三走死于董田生缚贼五百人送县城杀之城东小教场皆破其腹而斩之小教场贼尸如山血流入河水皆赤贼或从东山走渡江广艇复击沈其二船贼自攻城被击毙及是日被杀死溺水死者约五千人而其死党所谓兑字号者皆平阳江西悍贼被杀尤众于是贼精锐尽矣明日池惟屏等兵勇皆入城十六日张启以闽军至驻军于龙山新瑞安令黄宗贵亦入城十九日贼复窥城西屿头贼有渡江来者兵勇击走之斩一首则僧也继复擒一秃者鞫之则贼以赵起令皆薙发起败而惧其党散故诈而之自是贼益无以自脱矣二十一日北岸贼由念四都踰岭扰二都三都团练击走之是日南岸贼亦谋渡江团练截之不敢渡平阳令翟惟本复遣前县丞黄绍奎训导钦陛良来瑞安为赵起求抚而贼首缪元以十二月一日尽取平阳营枪送钱仓并絷副将王显龙都司方某以去益遣其党守平阳十二日海盗掳前巡道志勳于三盘海口志勳投水死经历陈德元从之亦死志勳既褫职寄居城外民家郡人颇诮让之不自安乃谋航海去而海盗知其橐中装故及于难德元者志勳门生书与奸人为游说者也闽师船成十五日张启谋进剿金谷山遂令团练守龙山而别调廪生吴一勤以一都团练予子诒谷以念五都团练先行会剿祗陀山贼十六日一勤诒谷焚祗陀贼皆西走启进军次澄头而总兵秦如虎兵克水北溪十八日启破贼于桐干二十日启破贼于碧山念三日启水军焚沙洲贼巢于是金谷山贼势益孤而蔡华谋移踞仙降以通金谷山沙洋仙降民拒之遂以念四日焚仙降启遣水军追击贼贼西走而城中兵亦乘虚袭屿头蔡华遂遁去二十九日秦如虎兵至萧家渡尽焚濒江一带诸贼巢生擒贼首谢公达如虎兵连战破平阳贼乃严檄诘平阳文武责献赵起等平阳文武惶遽不知所为于是翟惟本因□□□重赂启以求解王显龙亦遣人为赵起乞反正启却惟本赂而伪许赵起降责令速来营同治元年正月一日显龙复遣人约送赵起明日显龙以赵起出平阳城行十里而闻秦如虎兵至赵起竟逸去或曰惟本显龙惧泄通贼状阴纵之也瑞安贼首蔡华亦由山路逸将走青田投粤贼至永嘉界村民获以送郡磔之并磔其弟廪生蔡岑初三日秦如虎兵收复平阳初四日张启兵破金谷山生缚贼首潘英送县碟之会匪平于是启回军澄头如虎驻军平阳各搜捕余匪责各乡捆送贼渠复杀贼数百人其胁从者贷不问自会匪起以咸丰十一年八月陷郡城同治元年正月尽灭凡六阅月平阳贼首朱秀三谢公达刘汝凤孔广珍皆先被获诛赵起逸出从粤贼复逸至玉环被获磔死瑞安贼首潘英潘国荣黄孔标林景澜林福瑞黄梅字皆被获诛蔡华逸出亦被获磔死其未获者平阳周荣张元缪元蔡焕瑞安谢秀球郑日芳等十余人而翟惟本李鸣邦孙杰赵振昌以总督左宗棠疏请治罪孙杰赵振昌已前死翟惟本李鸣邦皆从重发往新疆充当苦差黄惟诰竟得免会匪既平越一月粤贼始犯温州吴鸿源水师抵瑞安遂与启如虎共平粤贼云
　　会匪纪略书后　　　　　　　　　　　　　　　　　　　　　　　　　　
孙衣言
会匪乱后予尝欲识其始末久未遑暇既而得黄漱兰洗马所为钱虏爰书者自咸丰十年贼初起至明年春闽师平贼逐日记事言之详直不讳因综其大要参以所闻为纪略一篇使愚民可以为戒而后之仕我郡者亦有所取监焉因系之以论曰呜呼监司守令岂可不慎择其人哉苟非其人因循酿祸可以诒误天下而祸起旋灭仅仅涂炭一方犹其幸焉者矣我温州民气虽曰朴野然实畏法而敬官平时见州县役缨帽下乡即窃观私语所至家具食饮如款尊客妇女侦伺藏匿有所要索唯唯如命虽名在庠校或低首受吏胥诃斥一状入则官与吏择肥食之必餍饱而后止固民之极可怜者岂如闽之漳泉皖之凤颍藐法好乱者哉咸丰七八年间粤贼既纵横浙东西而州县挟小人困之以捐输民闲始怨然亦未尝敢与官抗也会匪之乱实自客民周荣者倡之周荣之聚青田永嘉山中瑞安前庄乡民有入其党者口语藉藉势颇张瑞令傅斯怿甫有所闻即以兵掩之焚首匪居其党遂散及其在钱仓以卜卦言命惑民复与赵启等假粤贼声势谓入会得免祸而平阳乡民为身家计者遂为所诱然非翟惟本之庸则一纸严明告示可以诃而散之其极至于遣数十健隶以往皆坐而就缚矣平阳人虽间入会而实深惧其累其愬之令长而欲得官之一怒者无日无之自翟惟木一切不问而民始折而从贼然非道府之庸惟惟本言是听其祸亦未能遂成也盖自会匪之起其始入平阳烧民居匪党非不自危惟本重犒之以幸其去而贼始知官之可玩矣其后冯阿三之被获匪党益惧惟本为之讳饰复假以团练名道府亦不复问而城始知道府之亦可欺矣至于焚林洋陈氏则显与团练为难以谓守令必怒其惧尤甚瑞平两令不敢一诣视府委员往复与贼饮酒议和而贼益知官之不肯用兵矣其后陈氏自募台船攻钱仓贼党讹言官兵且至纷纷献钱求免官诚以兵继之其势犹可散也至于闽勇之援为官所沮而雷渎渔塘之被焚官复置之不问而贼乃真知官兵之不能一战而反计决矣当其始端人正士有地方之忧者非不苦口言之至于痛哭流涕而一时官府隐与数会非衰老昏眊即少年巧滑昏眊者畏事巧滑者揣摩昏眊之意指而成之而郡邑一二奸人乐为贼用者阴结官之左右虚疑恐喝使民之情不得一达于官而官之情无不尽输于贼于是郡城首被其灾平阳遂为所据福鼎继破瑞安见围使非乌合无志之徒饱掠遽去则括贼可以顺流而下矣非张家珍团练横梗贼中则泰顺不可守而闽之东境危矣非瑞安民誓死固守则瑞城破而郡城且闻风瓦解矣非闽师水陆来援使此贼更延两月以俟粤贼之至则温州之事不可问矣呜呼洪秀全之祸前后十年蹂躏半天下广西一二大吏讳贼者酿成之也然则会匪之仅仅为祸于温州一隅岂非所谓大幸也哉夫温州之民非不可治之民也秀者小黠而野者大愚耳岂真喜犯上而狃作乱者哉会匪之初起周荣赵启辈七八人耳其既炽潘英蔡华等数十人耳使非此昏眊巧滑之官但得如傅斯怿者及萌而折之不杀一人可也即稍炽而谋之杀十余人亦可也深讳固护颠倒错戾至于破郡城突闽岭用兵半年杀人几万仅乃无事而夷伤残破一府元气为之恭然矣然则岂独良民之死为官所陷即会匪党与其死于战死于被获诛者岂非官实误之哉呜呼罔民之罪官盖十倍于乱民矣我愿督抚大吏悯温僻远为之慎择循良而官我郡者永永以此为戒清心而寡欲束吏而亲民无恣睢自快使善良之气不得伸无姑息偷安使桀黠之徒有所恃严邪正之辨谨治乱之几温虽百年无事可也岂非吾民之福也哉
　　又书会匪记略后　　　　　　　　　　　　　　　　　　　　　　　　　　
孙衣言
同治二年衣言备兵淮上驻寿州六月有言前刑部主事孙家泰徇寿州事者衣言喟然太息曰呜呼危哉幸矣予兄弟之不为家泰之续也始苗沛霖自号团练据凤台之下蔡阴怀逆志　钦差大臣胜保欲假以拒捻而沛霖意殊不可测孙家泰治寿州团练独讼言为贼与之抗及沛霖率党逼寿州家泰与官兵闭城拒守沛霖遣数巨捻入城约官不得杀家泰因众怨杀之而先是官误用降捻徐李壮守城沛霖遂以攻李壮为名破寿州入城则稽首于帅前自言为官破捻索重犒索家泰父子杀之又索家泰所用蒙时中官即以时中畀沛霖亦见杀呜呼予兄弟之欲急剿会匪即家泰之志也而予兄弟得免于祸非所谓幸者哉嘻亦危矣虽然沛霖之初起未尝一日自居于贼也虽拥众自重而亦时为官用当时督师大臣尝屡言其功而朝廷且命为川北道加布政使衔矣则固俨然官也而其众整以强皖之兵力实亦未有以制则縻而用之犹有说也家泰策沛霖之必反急欲治之团练以抗以除地方之患不复自顾其身家可谓义士而沛霖既破寿州则力足以倾覆皖北官之祸方在旦夕其势不能复庇家泰其索时中势亦不能复与之争故濡忍目前以求解于仓卒之际其情犹可原也然沛霖卒反反不数月即诛死使其初起之时胜保等即能正其罪而讨之皖之祸何至于此然则贼固不可以玩而不正其为贼贼亦不可以治也及沛霖既灭朝廷乃知家泰父子之冤与时中之为官所误下　诏昭雪赠有加而死者不可复生矣呜呼自古豪杰之士为国家深思远虑不得稍行其志而反以身徇之者往往如此岂不可悲也哉夫苗沛霖皖北之悍贼也至如周荣赵起则真无赖奸民耳其始起即以立会通贼为名焚劫平阳潜伏郡城反亦昭昭矣及焚予居八日即袭郡城杀官吏劫印信官且身罹其祸矣而道府上贼状犹谓之团练犹谓之报复夫焚予居谓之报复可也破郡城则所报复者谁耶道府县令于贼可谓有恩矣杀其父兄劫其印信则所报复者谁耶至于福鼎之焚轶及邻省则所报复者又谁耶讳饰以酿乱乱既成则益讳饰以求自脱此不肖道府之故智也使贼势遂炽不可扑灭如苗沛霖之倔强一方则孙家泰蒙时中之故事又不肖道府之所优为也闽督抚水陆之援贼之不久即灭予兄弟亦幸而免耳然可不谓危甚乎哉呜呼人臣受国厚恩为地方生灵之计固不能有所瞻顾依违以求自便而祸乱者时之所常有也吾愿为长吏者不幸而当其变则惟及早图之无以因循迁就贻误斯民为不肖道府之所为也衣言初至安庆湘乡相国询及温州之乱衣言为备述之相国喟然曰京朝官在籍治事虽微末如典史亦与为难故团练不可为也湘乡始亦奉命团练其后倡义旅自为一军以办贼而后成功呜呼此则衣言兄弟之所不及者矣
　　陈河南捻匪情形疏　　　　　　　　　　　　　　　　　　　　　　　　　
胡林翼
窃自苏常失陷大局瓦解东南财赋之区仓储根本所系督臣抚臣驻守之地不能为一日之守凡有血气莫不忧伤我　皇上简命督臣曾国藩视师江表人望所归军威自振倘能假以便宜期以岁月厚集兵饷当可成功惟是曾国藩仅止勇丁万余人近年江南江北皖南皖北之贼数不下数十万人金陵之兵数七万一旦溃决前车可鉴曾国藩渡江须兵四路一出广信顾浙江一出祁门趋徽州一循江岸出池州每路须一二万人乃能战守兼资又须另备一路留镇祁门等处作后防而通饷道皖北顿少一万余人兵势已弱且贼计贼势定于七月西趋既已破吴既将犯楚应请　皇上谕饬两江督臣曾国藩并江西湖南各抚臣通力合作共筹兵饷若专意指调湖北之兵则吴已失而楚必随之武汉为上游之形势荆襄为南北之枢纽必保楚乃能谋吴此固不易之局也尤可忧者颍州亳州蒙城一带捻匪本年三月十三日出巢掳掠河南之祥符陈留县兰仪尉氏洧川新郑密县禹州淮府商水襄城临颍项城鹿邑柘城睢州汝阳正阳上蔡西平遂平确山汝州鲁山宝丰南召裕州叶县舞阳三十州县焚掠村庄不取城池至闰三月杪饱载而归所过之处无一兵一卒与贼接战任其纵横不知去向胜保奏报搪塞之词欺谩之状可覆按也夫　国以民为元气民以财为元气民财既空　国计自损河南之生聚不完贼将转顾而焚掠他省计近二年来每年春仲秋季两次出巢大掠河南本年秋冬将及湖北之襄阳汉阳德安等府又必扰入陕西山东山西等省再一二年浸浸而及于附畿州县矣腹心之患此为最大臣闻贼骑近万往来飘忽不仅袁甲三淮南之军不能回顾北路即胜保关保傅振邦等北路之兵当之辄靡断难破灭此贼应请　皇上特简知兵重臣于直隶山东地方择地驻扎简练马兵万人步兵一二万人不为近防而布远势不期速效而勤远谋必期于一二年间将颍亳一带贼巢一律荡平然后江淮之后路无虞而中原之本实先固臣非仅为襄阳汉阳等府作自保之计为忧危之词也臣极知所言为越分特以臣今日言之已无救于河南臣再默而不言则五省均将受害使臣言而不中则固北路五省之福也
　　现筹剿办川北巨股调集各军分途前进情形疏　　　　　　　　　　　　　
骆秉章
窃查李逆巨股现踞青神而分股窜扰眉州嘉定雅邛叙泸各属蓝逆巨股现围绵州而分股窜扰江油彰明绵竹安县梓潼等县此两股中以李党为最多而蓝党为最悍又皆分布北路难保不怀窥伺汉中之意臣自前抵顺庆筹酌情形即以先剿此股为宜既咨商署督臣崇实请以署提臣蒋玉龙督率所部兵勇牵制南路之贼俾臣得以专办蓝逆一股冀先将此股歼除然后鼓行而南以取破竹之势则李逆党羽当有望风瓦解之日臣在湖南筹军十年虽未尝躬历行阵然于用兵先后缓急之序亦颇习闻其说大率贼中渠魁既踞要地则分遣党徒到处裹胁所在掳掠而游痞奸民亦争相趋附以图快其意欲故股易分而众亦易聚官兵即能分剿剪除一股歼毙数千然所杀者大都新附之众于贼势初无所损随时啸聚不旬日又复累万盈千故贼中有杀我一百祗须一刻杀我一千祗要一天之谣剿办之要惟先攻其首逆捣其老巢苟巨魁被剿以难支则余党不攻而自破故臣近于各处警报皆有所不暇兼顾而惟以迳捣绵州为事匪惟兵力太单不敷分剿亦先后缓急之势所宜然也现据探报及署绵州唐炯蜡丸密禀称蓝逆精锐悉萃于绵州南门外之东岳庙塔子山榜山等处营垒密布而西门外之西山观北门外之龟山桑林坝东门外之云屏山贼垒参差周遭环绕臣与署督臣崇实往返函商会调湘果营总兵胡中和何胜必萧庆高等所部六千余人与臣部果毅营护军营分三路攻其南而檄游历唐友耕州判颜佐才等击其西其东路则拟檄候选道张由庚率新募之勇九百余人纠合团勇力扼桥楼场以防该逆分窜保甯之路并飞咨福济请饬卢又熊所部三千人力扼魏城驿以遏分窜梓潼剑州之路其北路拟会檄候补知府宣维礼都司姚怀玉及团绅温崇贵姜荩臣张坦等督率团练使扼中坝场安县略坪各路据险设伏狙击雕剿臣亦即日进驻潼川就近调度冀收合围聚歼之功虽贼势数倍于我众寡悬殊倘仗　皇上天威诸路如算则网罗密布该逆宜无幸脱之理至由川入陕之路一由广元以趋甯羌剑阁栈道夙称天险现有福济率师扼截万无可虞一由龙安以趋甘肃之阶文亦可旁窜汉中盖即邓艾入蜀所称阴平小道路尤奇险数百里寂无人烟一夫当关即难窜越臣已檄饬龙安府知府徐清饬团严防并令移知文县阶州一律警备但能稍加防范自可不致疏虞而臣现督师直捣老巢即使铤而走险度亦易于追蹑窜陕一节暂可无劳　圣虑崇实屡函催臣赴省商办裁汰冗兵宽筹军饷之法实属蜀中要务而臣以果毅营新失统将湘果营亦无统领之人诚虑诸将心力不齐致失事机之会不得不躬自调度冀其稍有遵循容俟布置既定然后趋赴省城共筹长策
　　　奏为生擒逆首并剿灭发逆巨股疏　　　
骆秉章
伏查伪翼王石达开在粤逆起事首恶中最为狡悍善战其蓄谋窥蜀匪伊朝夕自上年正月间由湖北利川突入川境即欲径渡大江肆其纷扰经臣调兵节节扼剿该逆沿江上下迄不得逞乃自长甯败走叙永綦江遁入黔境复由叙南来犯屯于横江双龙捧印等场绵数百里锐意渡金沙江以图侵轶腹地经臣分拨诸军面面兜剿挫其凶锋该逆两次犯蜀皆为重兵堵截不能展其驰骋旋复退入滇境而谲谋未息以中旗赖裕新一股先自甯远冒险内窜以伪宰辅李辐猷一股仍由黔境下趋以图牵缀大兵而自率大队由滇之米粮坝踵境渡金江臣抚湘十年屡因石逆用兵稔其不惮险远最善伺隙乘虚此次中旗败匪足不停趾昼夜狂奔预料石逆在后必谓我军皆已跟追中旗一股不暇回顾乘势急进使我骤不及防臣揣度既审自当以严扼险隘毋使阑入查大渡河为西南巨堑发源天全土司境内流经鱼通之瓦斯沟与泸水汇流冷边沈边至清溪以下复入夷地不惟自越巂冕甯大小两路必经之安庆坝以至万工汛沿岸二百余里渡口十三处皆应严防而上游之泸定桥以至化林坪下之湾东皆可越松林小河由此径渡以旁入天全石逆凶狡多谋一处疏漏即不足以制其死命臣当即一面飞饬署雅州府知府蔡步钟就近选募熟悉地利劲勇并调阜和营及木坪松林汉土各兵一面由温郫抽调重庆镇唐友耕一军先行驰防安庆坝以至万工汛大小两路渡口扎饬松林地土千户王应元督带头目土兵以扼松林小河防其旁窜化林坪泸定桥一带仍虑土司兵单复调云南提督胡中和所部湘果左军分布化林坪以至瓦斯沟以为声援并檄护阜和协谢国泰督本标兵驰赴磨西面猛虎岗以防窜打箭鑪之路比时中旗残匪远遁陕境臣急调总兵萧庆高何胜必湘果中右两军兼程驰赴雅郡荣经以为后劲而防奔逸并札饬邛部土司岭承恩带领夷兵将越巂大路各隘扎断逼贼使入夷地小径即从后包抄以绝回窜酌赏岭承恩王应元土夷各兵银物以昭激劝而资得力面面张罗层层设守乃三月二十五日唐友耕蔡步钟等驰至河边布置甫定而石逆果拥众三四万人绕越冕甯知越巂大路有汉夷各兵扼截遂由小路于二十七日迳奔土千户王应元所辖之紫打地是夜松林小河及大渡河水陡涨数丈势难徒涉贼众搭盖蔑棚屯聚一面赶造船筏三十日申刻贼千余人至河边窥渡被我兵施放枪炮轰毙数十人贼遂退连日隔河游弈意在疲我兵力四月初四日贼出队四五千拥至河边拖有木船竹筏数十只每只皆有悍贼数十人用攩牌护身拚命抢渡棚内众贼皆出助势隔岸呼噪声震山谷我军排列河岸屹立不动以枪连环轰击立毙执旗红衣贼目数名并将贼筏火药引燃同时炸裂贼众纷纷落水间有数筏飘至下游亦被我兵沿流击沈抢渡之贼无一生还隔岸之贼遂皆慑退是夜亥刻逆匪数百人执持火把沿河探路复被我兵隔岸轰毙者不少贼知大河难渡遂锐意图扑松林小河以冀由泸定桥直趋天全迭经土千户王应元扼河力战前后共毙贼数千人
甯越营都司庆吉委员王樽等及土司岭承恩复带夷兵于初七目由后路抄至新场一带节节攻逼十二日乘夜劫取马鞍山贼营逆匪猝不及防夷兵从上餍下杀毙贼匪数百名遂将马鞍山占踞绝贼粮道逐日雕剿狙击毙贼无算十三日逆匪数百人在下子窥探经蔡步钟派拨弁兵与土游击包良润由苏村过河杀毙百余名余匪四散我兵收队过河从此逆势日蹙粮以渐竭石逆乃以箭缚书隔河射投千户王应元啗之以利欲使让路王应元誓以死拒该逆复以利诱土司岭承恩欲使缓攻而岭承恩攻之益急石逆自知陷入绝地愤极思逞于十七日三更时尽斩向导二百余人祭旗倾巢而出分股一扑大河一扑松林小河皆被唐友耕蔡步钟及王应元隔岸枪轰击兼以水势湍急登筏者悉皆沈溺对岸之贼亦纷纷倒地该逆智穷力竭困伏贼巢杀马而食继以桑叶充饥咀嚼殆尽二十三日辰刻瞥见贼二百余人径至河岸自弃器械口称投诚唐友耕蔡步钟察其形迹可疑督令开放枪石逆亲拥大众由水陆分扑船筏二十余只被水飘没五只其余悉被击沈对岸之贼攀援崖磴鱼贯猱陞我军用火弹火箭抛射并以枪轰击维时都司谢国泰已至松林地遂与千总陈太平土千户王应元督率土兵渡过松林小河越巂营参将杨应刚都司庆吉委员王樽颜汝霖姜由范把总史国桢练目雷显发等亦同土司岭承恩从马鞍山压下两路齐进直扑紫打地将贼巢一律焚毁毙贼数千名山径险仄逃窜之贼自相拥挤汉夷兵练两面夹击枪炮如雨夷兵复登山巅用木石滚击贼众坠严落水浮尸蔽流而下者以万余计石逆仅率余党七八千人奔至老鸦漩复为夷兵所阻辎重尽失进退无路其妻妾五人抱持幼子二人携手投河其曾受伪职老贼自溺者亦复不少臣前以石逆或传其死倘能设法生擒辨认真确俾就显戮庶可以释疑当经杨应刚等以该逆无路逃生于洗马姑竖立投诚免死大旗石逆果携其一子及伪宰辅曾仕和伪中丞黄再忠伪恩丞相韦普成等并余党至洗马姑乞降杨应刚岭承恩等于二十七日将石达开等五人留在营讯明新被裹胁及老弱者发给路票遣散四千余人尚有二千余名半系该逆五标杆贼临阵用以冲锋遂派文武弁兵及土司岭承恩之弟岭承高押至大树堡复经唐友耕派都司唐大有等带队过河约会副将张福胜都司庆吉等四面驻扎弹压于五月初一日先将石达开父子及曾仕和黄再忠韦普成押令过河唐友耕派游击龚定国带队并蔡步钟所派之知县阮恩涛等护解起程来省臣前于四月二十八日得报后虑其余党歼除不尽将贻后患札饬藩司刘蓉驰往大渡河会同唐友耕等委办善后事宜乃石达开等于初三日起解蔡步钟等即密派各营于初四日过河是夜以火箭为号会合夷兵将伪官二百余名悍贼二千余名同时围杀其偶有逸出者亦被夷兵沿途截杀惟遣散老病者数百人此股巨匪实已剿洗净尽石达开父子及曾仕和黄再忠韦普成等五犯于初十日押解到省臣以石达开自宝庆败窜粤西后传闻异词前曾奉　旨饬查臣亦不敢确指该逆是否尚在贼中而察其行兵诡计实与前次窜扰江西湖南湖北无异仰赖　天威现既俘获到省自应审办确凿先令自泸姑贼营逃出曾经认识石达开者辨认的确臣会同成都将军臣威实督饬在省司道亲提该犯鞫讯石达开自供与洪秀全等自广西金田村起事即封伪王及窜扰各省情形历历如绘皆臣所素悉语皆符合且其枭桀之气见诸眉宇绝非寻常贼目等伦实为石达开正身无疑本应槛送　京师以彰　国宪惟因道途遥远着名巨憝未便久稽显戮谨援陈玉成之例当即恭请　王命将石达开极刑处死伪宰辅曾仕和黄再忠韦普成据供从贼多年受有伪职亦皆押赴市曹凌迟处死其子石定忠现年五岁例应监禁俟及岁时照例办理并将石达开原供抄录恭呈　御览
伏维石达开与洪秀全等首倡逆谋自粤西扰犯湖南湖北江西安徽窜踞金陵其间攻下名城戕害大吏不可胜计迨贼中惮其狡悍欲相屠害乃复拥众自雄由金陵屡犯安徽江西绕窜浙江福建广东边境众至数十万围攻湖南宝庆府城经大兵合剿败遁广西党羽逃散跧伏山中蹶而复起突由两湖直趋川境贼众复至十余万乃败入黔滇仍敢由甯远绕道内窜其注意川疆志在必逞臣度其狡谋处处随方布置不使少留空隙仰托　皇太后　皇上威福将弁兵勇暨土夷各兵用命逼使该逆陷入绝地粮尽术穷不惟全股剿灭无遗且将十余年着名逆首生缚到省明正典刑应即传首被害较重各省以彰　天讨而快人心惟李福猷一股前由黔境下窜臣已飞调臬司刘岳昭由叙南驰赴江津以备截剿乃此股贼匪由黔省遵义窜至绥阳正安地界适值劳崇光由川省彭水取道入黔行抵黔境之贾家寨突与贼遇田兴恕奉　旨来川带有勇丁二千名行抵绥阳闻劳崇光在贾家寨与贼相持即星驰往援将贼击退由正安败遁婺川臣已知照田兴恕约会刘岳昭两面合剿至黔省苗教各匪尤难数计在在皆与川界毗连而滇省回众情既叵测且土匪此聚彼散飘忽靡常叙南自滇粤各匪蹂躏以来遍地疮痍臣万不敢因石逆巨股殄灭稍涉大意虽于饷项万分支绌之际仍须分布兵勇以防滇黔各匪现已移调胡中和仍驻叙南并俟唐友耕所部凯旋即令驰赴江津綦江以固边隅俾川南各属之民藉资休息以仰副　朝廷眷顾西南黎元之至意

皇朝经世文读编卷八十三
　兵政二十二剿匪下
　　前赴山东剿贼疏同治四年五月　　　　　　　　　　　　　　　　　
曾国藩
窃臣钦奉同治四年四月二十九日　上谕钦差大臣协办大学士两江总督一等毅勇侯曾国藩着即前赴山东一带督兵剿贼两江总督着李鸿章暂行署理江苏巡抚着刘郇膏暂行护理钦此又准军机大臣字寄四月二十九日五月初一日叠次　上谕饬臣赶紧赴援保卫畿疆各等因臣部署一切拟于月内起程先赴徐州以徐州为老营派一良将驻扎济甯臣亦当亲赴济甯一带察看形势惟僧格林沁以督师重臣猝尔捐躯震远近之人心长逆贼之凶焰　朝廷责臣讨贼至切且速即山东官民亦望臣星速北上臣踌躇再四有万难迅速者数端请为我　皇上缕晰陈之臣自江甯起程不能不酌带楚勇数营以资护卫查臣部现有之勇除刘连捷等新调江西易开俊等分防皖南皖北外金陵未撤之兵仅存十六营人人思归三月间因御史朱镇参奏　谕旨饬令裁撤当即宣示各营饬将秦淮河淤土挑竣一律撤遣此次闻有山东之行各营纷纷求归不愿北征劝谕三日始定议裁撤者十二营北征者仅四营又新募两营合三千人作为随臣左右之亲兵此外惟刘松山甯国之军相距较近现已飞檄往调等候刘松山前来如其部卒不愿北征臣亦不复相强当酌带楚军将弁另募徐州勇丁仿臣处之营制而约束之存楚师之规模开徐兖之风气李鸿章所部之淮勇已稍习于北方矣然尚专食稻米不惯麦面若徐兖间能另出劲旅则北路数省到处相宜臣鉴于金口兵勇之祸不敢强楚勇以远征现仅刘铭传周盛波两军归臣调遣淮勇虽称劲旅人数尚少不敷分拨不得已为此迂缓之谋添募徐方之士约须三四个月乃能训练成军此其不能迅速者一也捻匪积年掳掠仗马极多此次蒙古马队溃散恐亦为贼所得现闻贼马多至万余匹驰骤平原其锋甚锐臣处昔亦有二千除拨交左宗棠李榕共三百匹外余皆拨交曾国荃鲍超两处数月以来其隶曾国荃李榕部下者业已全数遣散其隶鲍超部下者即系上杭饥噪之军尚未安抚就绪刘铭传一军添募马队甫经李鸿章于三月间奏请出口买马臣亦拟在徐州添练马队派员前赴古北口一带采买战马千匹约计往返程途至速亦须三月加以训练非再得两月断难集事若竟不佐以马队而强驱步兵以当骑贼虽贲育之勇亦将不仗自靡此其不能迅速者二也扼贼北窜惟黄河天险最为可恃防河之策自为目前第一要义臣上次摺内即拟由河南山东抚臣另造舢板仗船现在事机尤紧直隶齐豫三省均须迅速造船分列河干以壮声势据吴棠所奏江南之船与黄河水性不合与臣前奏相符所有斟酌船式采办木料招募水勇应由该三省督抚悉心筹画因地制宜惟炮位一宗北省较少金陵存留尚多臣拟拨炮三百尊分济三省派船解至济甯州由该三省派船前来迎接黄河水师办成畿辅可永无捻匪之患其事虽缓其利甚大然非有四五月功夫难期就绪此其不能迅速者三也至于刘铭传一军不宜遽入直隶宜剿贼于黄河以南臣于上次摺内陈明在案兹奉节次　寄谕严催刘铭传渡河径赴刘长佑军营果使于事有济自应设法北渡惟目前濮州范县菏泽郓城等处黄河南岸一片贼氛若非节节扫荡焉能冲过北岸若必远避贼锋绕路行走则上游须绕至河南兰仪等处下游须绕至山东县城长清等处非迂绕五六百里不能迳渡河北且该军现在南岸尚可遇贼一击若贼未北渡而该军先至北岸反置劲旅于无用之地似于军情地势均未相宜
臣昨接刘铭传来文批令在鱼台滕县附近运河之处驻扎拟俟粮运稍有把握再令进驻济甯正筹间接奉五月初三日　寄谕饬刘铭传由金乡嘉祥一带黄河南岸向西兜剿又接国瑞来咨亦欲刘铭传在黄河南岸协剿与臣暂不北渡之说相合以理势揆之黄河夏秋盛涨刘长佑亲统大军防堵河北该逆应难飞渡不特刘铭传目下不宜渡黄河也即将来事势稍定亦不宜令黄河之兵兼顾河北查河北仅有直隶一省近年捻患尚少河南有齐豫苏皖四省近年捻患尚多据臣愚见直隶宜另筹防御之兵但令分守河岸齐豫苏皖四省宜另筹防剿之师不使驰援河北盖楚勇向例每日仅行四十里黄河船少万人渡河动逾旬日若令时而北渡时而南渡我则疲于奔命贼则相去已远殊为非策此因行军不能迅速遂不能兼顾直隶者又其一端也僧格林沁之忠勇绝伦妇孺皆知华夷传诵其统兵追贼日行七八十里或百余里不等然步队不及马队驽马不及良马势必参差不齐闻僧格林沁于三月驰至汶上步队后七日始到兖州马队亦有后二日到者行走太速不能自带米粮埋锅造饭行文州县令其供支面饭兵燹困苦之余州县力难具数千人之食又或仓猝得信家丁逃匿或两县交界彼此推诿将士争先落后饥饱不均有连日不得一餐者其队伍难整在此其行军神速亦在此臣处行军之例每日扎营支帐埋锅造饭不向州县索米供应略师古法日行仅四十里少或二三十里李鸿章之淮勇亦仿楚师之法其步步稳妥在此其行军迟钝亦在此僧格林沁剿办此贼一年以来周历湖北安徽河南江苏山东五省若他人接办此贼断不能兼顾五省不特不能至湖北也即齐豫苏皖四省亦不能处处兼顾如以徐州为老营则山东祗能办兖沂曹济四郡而济东泰临以北力不逮矣河南祗能办陈归二郡而开许南汝以西力不逮矣江苏祗能办淮徐海三郡安徽祗能办庐凤颍泗四郡余属皆力不逮矣此四省十二府州者纵横千里从古四战之场历年捻匪出没最熟之区若以此责成督办之臣而以余属责成四省巡抚则泛地各有专属庶务渐有归宿此贼已成流寇飘忽靡常宜各练有定之兵乃足以制无定之贼此因行军不能迅速遂不能顾各省又其一端也方今贤帅新陨剧寇方张山东之望援急于星火而臣策仗事乃在半年以后北路之最重莫如畿辅而臣策直隶乃须另筹防兵此皆骇人听闻之言殆不免于物议纷腾交章责备然臣筹思累日非专力于捻匪最熟之十二府州不足以弭流寇之祸理合直陈刍荛备　圣主之采择
　　奉　旨覆陈疏同治四年　　　
曾国藩
窃臣于七月初五日承准军机大臣字寄六月二十九日奉　上谕现在发捻股匪聚豫疆该省兵力不敷剿办着曾国藩乔松年迅饬张得胜史念祖等军驰赴豫省会合李世玉等将赖汶洸等股匪剿除净尽并着曾国藩添派官兵并饬副都统托伦布富森保等马队星驰前赴吴昌寿军营听候调遣其春寿及乌尔图纳逊两起马队亦着曾国藩乔松年速饬赴豫助剿勿稍迟缓皖北是否尚有踞匪官军现在剿办情形若何及如何布置一切情形即着迅速驰奏此后皖鄂防剿事宜官文等当随时具奏毋得仍前濡缓致朝廷久深殷盼曾国藩并着遵奉前旨酌量情形择要前进驻扎以便就近调度等因钦此查雉河集解围以后发捻西窜分为两路其向北路者为张总愚任柱等酋由柘城太康扶沟洧川径趋而西现闻将至汝洛尚无确耗其向南路者为赖汶洸李允等酋由太和窜至沈邱蹂躏陈州周家口一带臣于半月以前已檄调直隶提督刘铭传全军驰赴周家口后接陈州知府告急之禀又添调乌尔图那逊等马队同援陈州积潦没途行走极艰然屈指计之该两军日内当已抵陈州与贼接仗矣北窜汝洛一股臣军万难追及南窜陈州一股有刘铭传等两军应足制之万一兵力尚单再派周盛波托伦布两军前往助之周盛波之步队臣批令进驻亳州以便就近援陈托伦布之马队前来谒见时臣已面嘱其整顿一切预备赴豫矣此臣酌派马步各队援剿河南之情形也　谕旨又饬富森保前赴吴昌寿军营查富森保之马队即系色尔固善所管之一起富森保现在萧县因大水阻隔患病未愈不能来营与臣一见色尔固善曾来临淮臣接见数次据称马队驰驱太久又在曹南新挫人马俱疲枪械不齐马匹多缺必须大加整顿乃可剿贼臣嘱其即在徐州认真整顿不特色尔固善一起然也又有达尔济一起系奏明由山东拨归臣处者现据阎敬铭咨称达尔济在兖州患病察哈尔官兵病者几及一半派讷穆锦带吉林官兵及马勇先到徐州现亦人困马疲急须整理又有帕克巴札普一起系新由察哈尔调来者官兵不嫺战事马之病毙者尤多是数军者若非大加整理断难驱之向敌臣本欲急赴徐州料简一切无如月余以来淮河盛涨沿河民居及臣之营垒皆在水中筑提扞御时虞溃决百物缺乏临淮屯扎重兵应储之军粮器械应修之米仓药库均未就绪大小道路处处被淹应俟晴久水涸乃可起程赴徐此马队必须整理臣尚未至徐州之情形也　谕旨又令臣酌量前进择要驻扎以便就近调度臣虽至愚岂不思步步追逼急图殄灭之方惟臣细观贼情已成流寇行径若贼流而官兵与之俱流则节节尾追着着落后假令此时追至汝洛待贼南趋光黄又折而追至光黄或贼东趋徐兖又折而追至徐兖虽终岁奔波终无大损于贼臣之愚见常欲坚持初议于捻匪必经之途驻扎重兵如刘铭传驻周家口贼若回窜扶沟鄢陵即自周口迎头击之张树声等驻徐州贼若回窜永城萧砀即自徐州迎头击之推之贼窜蒙宿则刘松山等自临淮迎头击之贼窜曹单则潘鼎新自济甯迎头击之变尾追之局为拦头之师以有定之兵制无定之寇庶几渐有归宿　皇上如以臣议为可采则于臣驻兵四处之外请　旨敕下湖北河南督抚于豫之巩洛宛邓楚之随枣黄麻各驻劲兵一枝与诸将坚约重在拦头迎剿不重在贼退尾追似亦制胜之策近人多谓捻匪并无大志旦夕可平微臣独虑捻匪或成流寇祸患方长此贼有甚似流寇者一端有不甚似流寇者一端凡流寇所以日聚日众非良民皆乐于从贼也祗因贼骑剽忽劫掠居民不得耕获百里废耕则百里之民从贼偷活千里废耕则千里之民从贼偷活今凤颍徐泗归陈等郡几于千里废耕而官兵又骚扰异常几有贼过如篦兵过如洗之惨民圩仇视官兵于贼匪反有恕词即从贼亦无愧色此甚似流寇之象证之可危者也凡流寇如无源之水听其所之而此贼尚眷恋蒙亳老巢旁县皆田荒屋毁而蒙亳尚有田庐之乐斯又不甚似流寇证之差善者也臣既于四处设立重兵以遏其流又拟查办民圩以清其源先查毫州蒙城宿州永城四属之圩分别良莠大加惩治其余有捻州县次第查办近日出有告示一件抄稿附呈　御览臣驻扎之处仍应以徐州为老营以临淮济甯周家口为行营庶于清查民圩督饬诸将两有裨益
　　平定捻匪策
程祖植
自来流寇之起也或困于饥寒或激于残暴不过赤子之弄兵潢池而捻匪不然也原于习俗之凶顽成于发贼之挑动始犹聚之则为盗贼散之则为农商今则分队立帅显与官军为敌于是时也无论贼不可抚即抚亦不受恶得不筹所以扑灭之方哉窃闻兵形象水水因地而制流兵因敌而制胜是故平捻匪之法与平发贼不同何则发贼之长技在据其穷计亦即在据其得势在分其失策亦即在分盖据则我虽艰于收复而实便于聚歼分则我虽困于备多而彼亦因而力弱若捻匪则流而不据合而不分也流则奔突无常使我疲于奔命合则人众势盛我时有兵单之患又发贼长于攻捻则不攻而乱窜发贼所恃者步捻则所恃者马其势又各有不同者哉然而贼匪之形不同而我之尾追而未能逆击徒逐而未能多杀者其失则同此其所以寇愈扑而愈炽也今就捻匪情形略筹方略则曰厚兵力曰择地利曰选轻兵曰筹饷糈曰分贼势曰刺贼眼而已矣昔王翦伐楚请兵六十万人汉高祖困项羽必俟韩信三十万师之至非王翦之怯汉高之不能战也盖多寡之数强弱之所以分即胜负之算所判由捻匪虽非楚项之比然歼大寇则必大举审其形势也某地建镇某地设防何处出奇何处置伏分其责任也谁攻击谁守御谁应援谁犄角谁迎其头谁披其腹谁扼其尾务使我军八方齐集四面兜围照应处处严密皖攻急不得溃入齐齐攻急不得溃入豫豫攻急不得溃于楚使如釜底之鱼无路逃脱庶有可歼之机若不急举大兵为一劳永逸之计恐官军惊于东而匪驰于西匪躏于前而官军蹂于后师老财溃民穷变起明季张李之祸可为前鉴所谓厚兵力者此也今夫陷虎者必以阱罝兔者必以罗善兵者必置贼于死地何以异此昔陈奇瑜困李自成于汉中车箱峡正可聚而歼旃乃以专主招抚纵贼出峡遂至燎原盖贼在深山密箐则易坐困在平原旷野则易狂奔制狂奔之贼不制之可坐困之地是犹欲遏洪水之流而不筑堤也况兵法步利于险骑利于易匪之狂奔以骑而任其处于利地何以制之昔杨武陵计驱贼入川委蜀为壑今似宜仿其意于皖齐豫楚四省择一可设阱张罗之地成诱或纵或驱使彼投吾计中设坚围坐制之用奇兵雕剿之务使既入不得复出或可克期荡平所谓择地利者此也捻匪行走趫捷若飞官军虽穷力追之每苦势不能及迨官军至匪已饱扬去矣善用兵者匿己所短而夺彼所长今似宜另置选锋挑选营中急足善行之卒别为一军又或匪系何种人即募其相类者以相制凡冲锋破敌追奔逐北以此军当之若壮健有余轻捷不足者置为后队以为正兵之用如此则夺其所长非惟使匪不得优游休息以养精蓄锐且有迎头者以截其前更可收前后夹攻之效而逼胁圩寨荼毒闾阎之患亦有所不敢逞矣所谓选轻兵者此也匪因粮于民无地无民即无地无粮官军之粮必须转运是以每多濡滞今似宜于将用兵之地预择便利险要陆通挽水通舟者置廒仓其地就附近郡邑给公平市价采买储积其中官军之至随地支给至若所置选锋与匪追逐之候宜仿古法如牛脯炒面油面之类先期制造行军之际以此给之虽奔驰千里无枵腹之虞所谓筹饷糈者此也制贼之法贼利在分我必诱之使合贼利在合我必诱之使分昔人灭寇之法或招抚贼将使为吾用或诳惑贼党使自相攻此分其党也或乘贼行之际以奇兵劲旅冲其中间截为数股或探贼散掠之时伺其纷出急以轻兵掩袭使分者不得复合庶彼力以分而弱不至如横流之不可御夫治寇犹之治水昔禹之治水分为九河盖以水势太盛不得不分其流以杀其势耳所谓分贼势者此也匪马肥捷一日可行二百里官军当其前则不能遏其冲逐其后则不能追其迹匪常以此制胜此其眼也从而制之则彼废矣夫马可陷之使毙可毒之使尽可诱之使来可骇之使奔可饵之使不能用可拒之使不得逞古法具在择其便于行者师而用之则敌骑庶或可制所谓刺贼眼者此也第赵充国曰百闻不如一见兵难遥度生未亲履行间又未读诸路文报兵情贼势讵能得乎要领但痛盗贼之侵侮我　国家涂炭我人民草茅发愤私心计画如此谨陈之以俟裁择
　　通筹滇黔大局疏同治四年　　　　　　　　　　　　　　　　　　　　　　
曾国藩
窃臣查滇省于天下为最远黔省于天下为最贫当此事局糜烂之余实有鞭长莫及之势然　圣主绍承大统虽在新疆万里之外犹且尺土在所必争一民在所必救况滇黔尚属内地岂得不力图远略规复旧基自古行军之道不一而进兵必有根本之地筹饷必有责成之人故言谋江南者必以上游为本谋西域者必以关内为本理有固然古今不易臣愚谓谋滇当以蜀为本即以筹饷责之四川总督谋黔当以湘为本即以筹饷责之湖南巡抚蜀之南多与滇邻湘之西多与黔邻进剿即所以自防势有不得已者义亦不得而辞惟既令其专谋一方则不能兼顾他省试就湖南言之近年西剿贵州东防江西本省之兵为数不少而又有东征一局以巨款解济皖吴此外又有滇捐之局黔捐之局江西捐局浙江捐局各处之筹饷愈多则本省之进款愈少断不能大有所为上年恽世临派周洪印戈监等进剿贵州连克古州都江上江天柱四城黔民已有来苏之望当时若能乘势进取北剿镇远南攻都匀即可与贵阳省城通气劳崇光等亦不至坐困若此因湖南饷项无几恽世临不敢募勇添营大举深入致负黔人之望今　皇上慨然远虑思出黔民于水火饬臣与李鸿章妥为区画新任抚臣李瀚章本在臣营六年之久又系李鸿章之胞兄金陵回湘之将苏军得力之员多与李鸿章相知相信若令选将练兵专图黔事必可次第奏功但东征局既裁之后只能酌添本省之厘以济平黔之饷不能多供甘肃更不能分济云南谋一则情专饷分则力薄此谋黔之一说也又就四川论之近年肃清本省协济外省亦已悉索敝赋杼轴久空成都去滇省近三千里万山丛杂兵多则粮运极艰兵少则回匪难制即竭蜀力以图云南尚恐无济又况川北之保甯龙安须以重兵防甘肃之贼川南之酉阳泸州须以重兵防贵州之贼其势不能专事滇境而尽弃他处然滇省孤悬南徼惟四川相距稍近昭通东川二府康熙以前本隶四川雍正年间始隶云南　皇上不忍弃滇民于化外舍蜀别无下手之方傥使四川督臣能兼督办滇省军务之衔或竟赴叙州驻扎半年调度一切每月专解滇饷四五万抚臣林鸿年进扎昭东庶几有恃无恐而文武兵勇之相从入滇者去其有往无归之惧乃可鼓其立功杀贼之心数月之后果能于昭东立定跟修明政事滇民感　天子之不弃遐陬信抚臣之足资保障相率来归共图剿回之法然后开铜厂以兴鼓铸造战船以利转运或可挽回全局此又谋滇之一说也臣亦知湘蜀两省物力有限然非湖南节节进剿则守黔省者将因援尽而终陷非四川月月馈运则进昭通者将因粮绝而仍退后此愈难措手矣张亮基欲征兵于苏皖林鸿年欲分饷于长沙其用心良苦而其成效难期傥蒙　皇上俯采臣言以黔事责之湘抚以滇事责之川督则甘肃之饷应责成江苏江西浙江湖北四省臣等均不敢有所推诿
　　进驻泾州筹办军务疏同治八年六月　　　　　　　　　　　　　　　　　　
左宗棠
窃甘肃之患为回匪为土匪而皆由陕回构祸而起回民入居中国由来已久传称骊戎则陕西之回也陆浑之戎则河南之回也山戎则直隶之回也徐戎则江南之回也商曰氐羌遏之域外周兼戎索蓄之域中然皆臣服其人未能变易其俗其人杂处诸夏旧本齐民其经典则专习天方别为气类虽新教老教有自相残杀之时东弥西弥有互相猜忌之隙然至与汉民争则攘臂纷起彼此联结一气视若公仇其声息潜通迅如邮传即如陕回肇之初云南回族即预逆谋有称普洱阿洪者尚在贼中见为戎首各省遇有调拨本地回民必先通消息俾陕回预为之备至甘肃回民久相勾结即业经就抚之灵州金积堡回马朝清即马化清水县长家川回李德或以马械粮食显与市易嗾其扰陕或以官军声势浩大劝其暂就安抚相时而动皆以同教一家隐相亲附外虽貌为恭顺无异王民内则暗肆披猖仍滋他族至如西甯之马朵三藉称就抚挟持官吏而西甯汉回兵民各务阴归其掌握名为官抚回实则回制官与滇回之包藏祸心如出一辙其党坚交固如此阴谋诡计如此若概加剿办不特诛不胜诛亦虑未变种人反侧不安致妨大局若广示包荒随宜招纳则贼心未死转瞬兵撤匪起实在意中甘肃所办抚局即前车之鉴也陕回败窜甘肃之后散布黑城子预望同心各回堡地与金积堡相近有递呈求抚者有投附河州回巢者有由中卫渡河东窜旋复败回者互相猜疑不复如前此之固结甘回恐官军进剿势将波及有预先自陈为良回者有因陕回侵掠闭拒不纳者马化亦上禀代陕回求抚臣仍以前年分别剿抚之谕示之生死祸福听其自择盖欲申明　神武不杀之德与怙恶必诛之威以期久远也刘松山一军由清以指定边花马池臣饬其先办三月军粮节节递运然后前进到花马池后小作停顿察看马化抚局及陕回离合踪迹再定进止其金顺张曜之军则已向磴口进发矣道员魏光焘进屯安化县板桥及庆阳府城提督刘端冕分屯合水县总兵张福齐进屯甯州以西提督丁贤发进正甯周兰亭驻萧金镇互相联络就近屯垦以利秦陇关键抚灾黎而裕军食臣驻军泾州瓦云驿地居庆阳汧陇之中足资控制策应檄雷正绾黄鼎两军渐进平凉固原以剿北路散踞逆回与南路之师遥相映带峙餱粮勤屯垦禁扰累戒妄杀仍檩　谕旨祗分良匪不分汉回为久远之规制贼之本尽瘁图之不敢玩寇以误戎机亦不敢求速而忘至计也自回氛起官军不能制贼民间堡寨有被回逆攻破无家可归流而为匪者有因官军诛求无厌无所控诉激而为匪者如已抚之黄福祥扈彰等见求抚之静甯州张贵即刚入镇原之孙百万等指不胜屈官军因急抚回遇有成股土匪每以翎顶优之示笼络而安反侧若辈则纠聚党伙妄立营名自刻木印私制旗帜居然以统领营官自命征粮民间藉肆剽掠无业之民趋之若骛似兵非兵似勇非勇似匪非匪似团非团泯泯棼棼徒为民害现闻臣军度陇有赴各军投效者有请助战者臣拟挑其桀黠者束以营制余均勒令归农给以赈粮籽种收其马械令各安生业毋相侵暴否则诛之此拟治逆回治土匪之大略也至甘肃兵事之坏由于饷太绌而营太多不择将而广募勇将领又势力相倾各不相下任意进止无所禀承其勇数有一营仅止二三百名仍领五百名之粮每营每日派粮八百斤而以一半折取粮价兵勇敷衍日食且犹不足将领之办公薪水则惟务取赢故勇额日有逃亡而将领鲜有乞退者亦有虽一营而数多至一倍两倍者如范铭所带之勇十二营而人数实多至一万数千则一人充勇一家随之坐食与客军之虚额相反而虚糜则同也故不能战而亦不能守臣与穆图善未尝谋面而以所闻所见言之似爱克厥威在所不免诸将非惟不知感激方且狎之穆图善非惟不加裁抑方且柔之陇事所以难于整理也臣虽渥叨　恩命谬领戎行而未接督篆以前事权不一臣于诸将苟令有不行即于穆图善爱莫能助在干州时曾恭录　谕旨咨会穆图善行抵泾州接受督篆尚未接准穆图善咨覆所有兵事饷事一切自未便轻率置议谨一并据实声明
　　分道进剿布置联络情形疏同治八年八月　　　　　　　　　　　　　　　　
左宗棠
窃兵事有一定之规模有自然之次第其先后缓急之节则必审贼势军情应之臣自进驻泾州以来熟察甘肃全局北自花马池而南少西为灵州迤南少东为环县又东南为庆阳为甯州正甯折而西南为泾州为灵台迤而西包陕西汧阳陇州北境踰山而西为清水又西为秦州清水之南为两当与徽县成县东连陕境南界蜀境而甘肃东路自北而南之路始尽以地理家飞鸟之数计之不过一千三百余里以人行之数计之则几二千余里此甘肃自北而南之地势也由花马池而西少北为甯夏又北为平罗由甯夏而西南为中卫又西为古浪古浪西北为凉州凉州北为镇番西北为永昌山丹又西北为甘州高台肃州迤西而南则嘉峪关矣此为甘肃之北路由庆阳而西为镇原为固原州由泾州而西为崇信西北为平凉府又西为隆德为静甯州又西为会甯为安定又西北达兰州兰州之西北为碾伯县为西甯府此为甘肃之中路由秦州而西为伏羌甯远西北为巩昌府又西北为渭源又西北为狄道州二百三十里达兰州秦州南为微成东为清水东南为两当西南为西和礼县又南为阶州巩昌之西南为岷州洮州及各土司地此为甘肃之南路以现在贼势言之陕甘逆回萃于甯夏所属平罗灵州中卫一带其东窜缠金之贼经张曜击之沙金托海磴口速解阿拉善定远重围穷追至广宗寺复进贺兰山距甯夏不远宋庆又击退鄂尔多斯及五胜札萨等旗之贼据张曜报金顺等马步各营又已行近磴口似边外渐可肃清刘松山全军七月十二日已由清驰抵镇靖堡将粮运后路节节布置携十二日之粮向花马池前进计此时已抵花马池进剿甯灵之贼北路兵力已厚似边内亦渐可肃清南路秦州一带河州窜回自李辉武吴士迈两军击败后六月十九日又经甘军记名提督梅开泰击之伏羌县北六十里马家岘擒斩颇多余贼全遁归巢兰州运道渐已疏通穆图善前此停运之饷均已悉数提去昨接藩司崇保来缄每月官商搭帮往来驮骡或五六百或七八百甚有转机河州踞逆近无大股出窜穆图善所派记名提督凉州镇总兵傅先宗总统喻正祥敖天印彭忠国之二十四营臣饬其分驻徽县榆树坝高桥李子园娘娘坝皂角铺以护完善之区通饷运之道俾吴士迈李耀南汤聘珍得随时往来雕剿以速戎机似南路亦渐有肃清之望其中路平凉府属固原以北陕回之畸零小户多有赴营求抚者臣饬各地方官指荒绝地亩随时安插马朝清续禀陕回有急于就抚者有顽梗如故者臣仍以分别剿抚之意示之一面调道员魏光焘进驻庆阳提督刘端冕进合水以防环县窜出之贼总兵张福齐进驻董志原之萧金镇分驻屯子镇西镇提督丁贤发由正甯进驻镇原之驿马关以遏甯灵横溢之贼一面调陕西提督雷正绾由平凉进驻固原之古城川提督周兰亭由萧金镇进驻瓦亭以扼南北之冲惟中路平凉一府古称雄镇自回逆肇以来府城三次失陷官军频年未遑剿办守令多寄居村堡力不能制土匪甚且藉土匪自固假以义旅之名任其蚕食村堡茹柔吐刚不辨良匪有盐茶厅民张贵即刚八者因忿其兄刚五枉杀之事纠聚党伙迫胁良民窃踞静甯州庄浪县丞辖境威戎镇水洛城等堡攻破静庄两属民堡五十余处其党侯得应攻破会甯通渭县黄家各堡十七处又攻破会甯县东北乡民堡四处泰安县民堡被攻破者未知其数聚众至二十八营仿官军营制旗帜器械居然齐整与镇原匪首孙百万遥相勾结拷掠之惨甚于逆回为平凉秦州一大患臣前以驿马关有贼骑突至檄黄鼎派队剿之路过镇原县时出不意擒孙百万解营代理镇原知县廖溥明亦获其弟孙百智解审臣亲提孙百万孙百智讯明攻破寨堡百余杀人不计数当即斩决传首犯事地方示众以伸　国法而快人心张贵闻知与其党谋变益急
臣前次钦奉　寄谕都察院奏工部员外郎王梦熊遣抱以贼围紧急等词赴该衙门呈诉左宗棠度师入陇着即查明该处如有贼匪窜扰即行派兵剿洗以靖地方原呈着抄给阅看钦此臣钦奉之下详察张贵罪状尚有王梦熊所未及者此贼不除各属残黎难堪毒害且所扰之静庄会甯各境本兰州中大道秦安又兰州东南孔道均未容稍有梗阻其地居甘肃南北之中甯灵之回与河狄之回往来勾结不由静庄即出秦安将欲南北分驰扫除余孽而土匪从中作梗饷道堪虞若待驻军防剿徒分兵力臣现调黄鼎率所部八成队伍由崆峒化平川径捣庄浪所辖威戎镇贼巢调臣营务处前衢州镇总兵简敬临由灵台出崇信经马颊口以捣水洛城贼巢调驻秦州之员外郎衔中书吴士迈道员李耀南汤聘珍等拨所部进秦安清水会剿防贼南窜并搜剿踞秦安神峪河另股回逆如能迅速蒇事则兰州东西一律肃清省垣仅防河州之贼无须重兵其黄鼎仍回军平凉进固原会同雷正绾进剿甯灵一带回逆秦州之军进剿河狄逆回而甘肃大局可期复振此微臣度陇规画调度由东而西之大略也穆图善前催臣进泾州接篆奉有　谕旨昨复钦奉　谕旨饬臣进扎秦州接篆比准穆图善缄咨又已具摺请　旨窃维臣由关度陇必由中路本一定之局以形势言之北可联络甯灵庆固南可联络巩秦东可屏蔽秦川西可直达皋兰也以兵事言之北路刘松山定边花马池之军距泾州虽仅数百里然兵燹之后邮传不通文报往来必须从延安绕递已非兼旬不能达臣接刘松山缄牍又须酌量调度行知北路中路诸军展转迂回已虞贻误若再移驻秦州则山谷间隔往返更多千有余里尤觉声息难通当剿抚兼施之际随宜因应事变未可预知臣驻军适中之地尚可就近料量相机应之若移驻秦州偏于南路不但北路阻隔即中路亦运掉不灵似于大局所关非小且陇中频年军事之误由于置平庆泾一道不顾专就秦安一饷道为苟安之计致匪回纵横生民荼毒如此夫岂不曰饷绌时艰宜缓匪而急回也又岂不曰宜先固根本通运道暂支危局也而其效已可臣若舍泾州而进秦州局势何以异此人之议臣者必且谓知有穆图善而不知有　国事知有兰州而不知有陕甘臣虽百喙何能辞咎此臣所为反覆筹维罔知攸措者也且以地理远近言之由泾州至兰州一千零二十里由泾州绕秦州至兰州一千一百六十里本无庸舍近而道远而以贼势言之秦州无贼静甯庄浪有贼臣未可避劳而就逸如果北路事机顺利臣当由泾州大道进平凉以赴兰州纵或兰州有急臣檄南路秦州各营为迎剿之师檄中路平凉各营为横击之师似亦易有把握至督篆交卸迟速之宜一听穆图善酌量陈奏要之甘肃兵事臣断不敢居功如有失亦断不敢以未接督篆诿过穆图善合并声明
　　复李制军书
刘蓉
顷接京口赐函欣审台候多福旌节将莅会垣阔别几年渴思一见而麋鹿之性久安山林不欲远涉尘市钦企之至帐想而已所询数端实切利病义难缄默辄据近所见闻逐件条覆以备采择湖南会匪其源盖发于蜀根株最深蔓延最广盖青莲教之余孽所谓红钱会者其头目曰帽顶总目曰大帽顶其最大者曰坐堂老帽设有管事人员各列名目不可胜纪入其会者给予牌符转相煽诱其能招聚百人者为百人头领招聚千人者为千人头领招有万人者即为万人头领各立某山某堂字号以区别之如曰龙虎山忠义堂之类自分支派不相溷淆闻今且于天下妄分五旗籍两湖江西者为白旗籍两粤闽浙者为黑旗籍皖吴河南者为蓝旗籍云贵陕甘者为红旗籍独四川者为黄旗尊其教之所自出也闻惟直隶山西两省无之山东兖沂曹济一带亦已有传染者湖南行军日久传衍尤多其目或当散勇而营官百长之资格有转出其下者昼则拜跪拱立营官百长之前及其会中有事则此为散勇者传集其党于山壑间夜升高座营官百长反从而跪拜之予杖则杖予罚则罚无敢譁者迩岁各军遣撤乃更传其教于乡谓之造台放飘各处椎埋恶少游荡无业之民往往投入其中而团规稍懈之区几于比户皆然甚至富家巨室亦被迫胁以从其教以官司未尝禁革势成孤立不得不为暂保身家之计也比年数次窃发幸其首领多在黔营乡团骤集所以旋起旋灭然所诛究不几何无损毫末以故乡村时有纵火焚屋之案了无忌畏当事者苟幸目前无事相与漠然置之属吏承风益怀观望或更粉饰其词以闻曰民间自失火耳乡团或缚匪目送官更为好言慰之曰吾知尔故良民后勿复然也解而纵之不肖者又更藉以讹索保结之费而所谓纪纲法度茫然无存亡赖不逞之徒益得纵恣横行纠结徒党以与乡团为怨湖南之必乱要不出三数年之间不待智者而知矣兹幸星轺辱询及刍荛或者天心默佑吾楚不欲令同归浩则转危为安之枢机固湖湘士民所额手同庆者也窃谓欲为消患未萌之计莫如举行王阳明十家牌法令各州县乡村编氓挨户联名互相保结如有入会为匪之人各家不肯联保即交团族查明分别轻重处治情罪重者立正典刑轻者暂听亲族保结如敢扶同徇隐日后发觉九家联坐至于联名保结之后仍令互相稽察或有一家从新入会准其首告免罪不即治以徇庇连坐之法每县选派廉明公正绅士数人会同地方官督率查办每届年终责令州县出具境内并无会匪切结归入考成以杜事后诿卸日久怠玩之弊而州县亦取具各乡绅士切结以相统系而专责成但得大府励精图治实力督率严加劝惩计不过两三年根株可以尽绝吏治亦当改观或谓此类实繁恐致激而生变不知变速则祸小变迟则祸大此古事之已然如听庸人悠谬之谈拱手熟视以酿成大乱非公忠体国之大臣所宜出也阁下深识远略迥迈时流安危之机幸熟审而急图之
　　设法严拏哥老会匪片　　　　　　　　　　　　　　　　　　　　　　　　　　
沈葆桢
臣承准军机大臣字寄光绪元年十二月二十日奉　上谕李瀚章奏匪徒设立会名全在大吏督饬地方官设法严拏毋庸另立章程饬臣体察情形悉心妥议等因钦此臣查刘坤一收标之说意在销患无形顾不特巨款难筹且恐声气潜通外匪恃内奸为护符流弊益不可问李瀚章谓宜设法严拏自是正论第哥老会安清道友由来已久比而诛之则不可胜诛只得惩首恶散胁从而各处所访头目言人人殊若凭空饬拏正恐恩怨相寻传闻不实渠魁漏网波及无辜若畏难苟安则为虺弗摧为蛇奈何发捻根株前鉴不远臣反覆再四窃以前督臣曾国藩不问其会不会只问其匪不匪二语可谓要言不烦盖此辈不能枵腹相从其势必出于盗盗得其所欲而后如兽走圹实繁有徒倘有犯必惩则彼无以为生何由聚而不散此用兵者断其粮道不击自溃之术也惟是缉捕为地方官专责而近日地方官反以缉捕为畏途即以苏省情形而论伏莽以江北为最多而地方官之缺亦以江北为最苦有极力俭啬而始免亏累者有极力俭啬而尚不免亏累者一盗案出捕役有费眼线有费其大者非捕役眼线所能为力也会营有费雇勇有费案之破不破未可知牧令之力竭矣幸而破案上司拘牵文法必令招解去省或数百里或千余里犯到省必翻供翻供必发还舟车之费不赀牧令益无以为计矣故始而讳盗继而纵盗相习成风讳盗者以为权宜纵盗者以为阴骘自有署事一年期满之例官署如传舍彼以五日京兆自待人亦以五日京兆待之谁愿以缉捕自累且兼以为后任累者盗如入无人之境而会匪之根蒂不可动摇矣臣愚以为宜慎选牧令而久任之勿狃于调剂之习使人心无所定向州县去省稍远者遇有劫案定供后督抚批饬本管道府覆讯相符即予就地正法俾人必知警牧令不致重亏营弁长于缉捕者重赏之优擢之庶几吏治振而盗风戢盗风戢而会匪自消矣
　　操练西丹备调片　　　　　　　　　　　　　　　　　　　　　
黑龙江将军丰绅
奴才等上年五月间奏请江省七城添练西丹四千名春秋传操各六十日每名日给口粮银一钱余日回屯农隙演操按月分旗调考周而复始并不再给口粮现在松花江南贼势猖獗且时值封冻偷渡尤易非厚集兵力难资防剿查新练西丹渐有起色可供驱策拟请于省城原练西丹一千二百名内练出二百于呼兰河原练西丹六百名内练出三百于巴彦苏苏原练西丹四百名内练出三百分留各该处派员朝夕训习马步枪箭刀矛等技艺就近备调击贼除该西丹额有马干毋庸另筹外拟请自本年十月初一日起来年正月底止每名日给口粮京钱二百文三处共留演西丹七百名四个月应发京钱一万六千八百吊不请正饷亦不动历年额征地租查有本年巴彦苏苏呼兰新升科租钱足供支发此项除动用外尚有赢余目下各段丈地委员因落雪尚未查清统俟清厘竣事咨部查考合并声明
　　请　准首匪投诚疏光绪九年　　　　　　　　　　　　　　　
浙江巡抚刘秉璋
窃臣秉璋于五月二十九日钦奉　上谕有人奏台匪金满乞抚经台州绅民公具保状该抚已准令投诚等语所奏各节有无其事着即行奏闻等因钦此当将办理情形附片奏明在案旋于六月十二日接据署台州府知府郭式昌禀称据管带越军中营举人王右人禀金满守龙悔过自新情愿投立功赎罪该举人于六月初二日前往点名察其悔罪情切当经逐一点验册造百名作为越军新中哨以金满为正哨弁金守龙为副哨弁以资督率该首民等感泣图报立功自赎等情经臣秉璋批饬该府会同统领温台各军　记名提督杨岐珍亲往点验后编成一哨归入越军中营交举人王右人约束操练恪守营规立功自以赎前愆并据举人王右人禀同前由六月十二日该署府郭式昌前往点名金满率同诸人沿途跪接感激涕零自愿力图报察其所留百名皆年力强壮堪以录用并据提督杨岐珍转据王右人禀称是月十七日金满派人拏获要匪程老二一名送官究办是其立功自赎具有天良等语又经批饬台州府将该犯程老二讯供惩办在案以上系办理收抚分别安置之实在情形也臣等伏查为治之道总以安辑地方俯顺舆情为最要金满一犯稔恶多年罪无可逭而人系土着民患切肤该郡绅民情关桑梓以其悔罪有心因势利导挽出廪生谢梦兰来省先赴兵部尚书彭玉麟行馆叩谒直陈允其转向臣秉璋商酌办理以彭玉麟之威信素着闻其一言许可不但谢梦兰深以为荣即台郡士民莫不欢忻鼓舞而金满投诚之说通省皆知且以上达　宸聪臣秉璋亦以彭玉麟老于军事成竹在胸此举无非为绥靖地方起见濒行函中并有未可失信之语是以不揣冒昧仰体　皇仁好生之德开其一用示法外之仁经举人王右人前山东临邑县知县贺璠武生戴荣哨官陶锦华江西候补知县徐春荣往返开导察其情真始准率众来营及时自所带之人仅止一百名业已点验入册归入越军中营加以训练俾就范围亦无他虞以后附近地方再有抢劫之案即责成金满随时缉捕以期得力现在事已就绪合无仰恳　天恩网开一面　俯准金满留营力以顺舆情而安地方实为幸甚臣等蒙　恩深重断不敢苟且目前自当随时留心察看以弭后患
　　禀办匪乡事宜　
徐赓陛
窃查卑县陈村田赤塘尾地方距城二十五里为赤坎埠上达高州雷州及入县城必经之路其地均系王姓族居丁众万余自道光季年以来鸦片禁严私贩四出该村出而截事主莫敢鸣官后遂习劫夺为故常叠犯抢重案从前地方文武屡经督饬兵役拏办而夺犯伤官及殴差殴兵之案不一而足驯至兵役不敢入乡历经卑各前县附禀有案自同治十一年经宪台以黄略麻车械斗一案亲驻卑县查办曾将该村匪徒一并严拏惩治此风稍加敛戢惟当时系因办别案就便查拏未经专办是以匪类畏罪远扬即亦不复穷究本年六月间卑县赤坎埠事主朱朝栋家出有盗一案卑职于访闻详禀后分饬兵役四路蹗缉随据线人报系陈村田着匪王亚马王那佑等纠率族匪肆劫现在海头墟分赃当即密移城守千总李大有酌带精兵数名前往密捕登获匪犯王亚马王那勇王那佑王九血等四名押解回城行抵中途突被该村匪徒王无头兴王木匠昔等数十人蜂拥出村将人犯夺去并致伤兵目陈廷兴左太阳右等处该弁回城驰报卑职登即亲诣该乡众匪闻风四散当将该族老王老福王汝佳等带县交差管押勒限责令捆送匪犯一面密禀宪台就近移拨管带恬波轮船冯都司督带轮拖船只到县扼驻华封港口杜该匪外窜出洋之路仍密禀宪台就近移拨雷州右营官兵一百五十名到县会办随于十一月初一日会同进村连日搜捕当将首犯王无头兴一名从犯王亚咸王老勒养王木匠昔王亚新等四名拏获并据该族绅耆增生王兆附生王际荣监生王汝筦乡正王郁哉等呈以该族族大人多匪类不少兹幸大兵临办恳请设法澈究务尽根株俾良莠有分从此得安生业情愿设立乡局自雇壮丁协同捕送等情据此卑职窃思该乡抗官拒捕垂三十年推溯其由实因丁族人多读书人少今既该族绅耆人等自知悛悔前非力求安良攻匪应令荡涤旧习量予自新但治乱必清其源易俗贵探其本不清其致匪之本源而徒从事于捕匪则一匪伏法一匪复生安能与之更始爰就管见所及酌拟章程其目四条一曰设公局以捕匪类二曰搜军械以遏凶萌三曰编保甲以资钤束四曰设义学以兴教化其设公局也于通村适中之地设公局一所即遴其族内诚实绅士十余名为局首一面悬赏花红购线捕匪一面分造户口册籍编立门牌所有该局公费即于该族祠堂蒸尝项下支用官为稽其数目分毫不得滥支其搜军械也该乡自制火军械甚多往往出而劫掠械斗若不严勒尽缴则贻害匪浅现已责成各房房长查明件数印以火烙勒令缴官寄库其编保甲也该族大小四五千家若不设法清厘不特良莠不分即族老亦无从觉察兹已饬令先将户口人数造列清册仍按十家为一甲立甲长一人五甲立党副一人十甲立党正一人百甲立联董一人以次递加钤束村民一经犯法以次责成捆送徇庇者查出同罪同甲十户知而不举发者按以连坐之科其设义学也该乡家祠最多各有祭产存积其平日无非用以作械斗及购买顶凶之资现经饬令该房族悉数开出田产数目每年出息若干除提给春秋祭扫外余资悉令拨作义学膏火建立义学四所每年将每学出入用款报官一次其祭产最多者为王禄士祠乃该村各房所共之支祖现今将该祠改为书院其原有公费拨为膏火花红延请邻乡经明行修之士为山长聚其子弟俊秀者肄业其中俾以诗书化其嚣淩之气以上四条或已开办未竣或现甫议举行容俟办有端倪再行禀陈宪鉴至所请雷州营兵现在搜捕弹压在在需人未便遽议裁撤其所请恬波轮船因省河琼州差务紧要未便久且现在首犯已获而近海各港口复经卑职分设巡船移拨东山水师营兵丁随时协缉自应移请冯都司督带轮拖船只先行回省销差以免延旷除再会督营兵乡勇勒限严缉遗匪务获并将现获各犯查照所犯原案分别按办外所有卑县陈村田赤塘尾王姓匪乡夺犯伤兵业经卑职禀奉移拨兵勇到县会办拏获首要各犯现仍严搜余匪布置善后各缘由理合通禀察核俯赐批示祗遵幸甚
　　通禀筹议缉捕海盗　　　　　　　　　　　　　　　　　　　　　　　　　　　
徐赓陛
赓陛遵查下游滨海各郡沿海居民在洋伺所在多有其渔船编发执照印以火烙久奉通饬举行赓陛所知半未弛懈第驾艘行劫者虽系渔船然其中固有本船渔户商允同行者亦有船主并不甘心被胁驾驶者且有掳去船只逐主登岸强盗自驾行者大率下游盗案其来源有三一曰澳门洋盗也二曰华越交界洋盗也三曰土着匪盗也其土着匪盗不难于捕而难于治弊在州县之因循何则土着之盗三五成偶乘渔船停泊掠以行劫得赃而扬其势即散若责成族邻捆送多饬勇役访拏亦属易制无如拏获到官有设言寻仇与事主互讼以掩其盗情者有贿属生监联名公保以淆惑耳目者有营求阍役播散谣言以饰其枉抑者州县执不辜甯释之文又不能当机立决往往承审一二堂不能得实则囹圄暂系不旋踵而保释逍遥或者甫经报官经亲族调处赔赃相率私和事主递具悔状州县幸其无事亦姑置之是以杀越之风习为恒事也然此犹其弊之浅者耳大抵粤东州县讳盗居多盗案十起报官未必及半而官之通报者又十不及一一案既出武营汛弁所辖捕员恐干四参首先力求讳匿倘遇州县持正又必禁格事主使其牵延不报胁之以威诱之以利无态蔑有州县见盗案之多屡干申饬恋禄者恐以去官固宠者恐以失意又见习相讳盗不至立蹈严参是以尤而效之日趋苟简名曰服水土同官寮友胥以为能其至别县破获移送归案或奉上司札发该州县不特全无愧励之萌必且展转迁延多方开脱务使纵之而后已然后摭拾供赃不确等词禀覆了事掩其讳盗之迹此土着匪盗应责成州县破除积习实心惩办者也其洋盗自澳门来者系由澳门洋人招集无赖给发本钱令其于秋夏之交下赴高廉雷琼一带游弋伺劫大抵皆船坚炮利盗悍而多沿海水师不兼带轮船者势不能敌即轮船所驻之地迨经得信往拏该匪船驶赴浅沙港口潜行避匿轮船远在水深地方可望而不可即无如之何即用随带之小舢板载兵往捕则又船小兵单反受其制其洋盗自华越交界来者系在中华越南交界地方曰狗头山曰阿婆万等处其地卑职未经亲历不能周知但迭经获盗讯供据称该处在山之中岛屿林峙海道相通绵长约数十里盗船或百余艘或数十艘集于此其中头目非一有一目而统数船者有一目而统一船者最雄黠者为陈大即阳江大为邓大仔为朱槐为高老青皆每人统七八船每遇出劫之期均由贼目招集外来流亡之人发给工赀收为党羽彼处近钦州越南交界之朦街两广游民飘流无归无不蝇聚蚁附依山亦有居户数百家半系以盗为生或赊与贼匪洋烟薪米厚取其利为餬口
刑政一刑论
　　与王咸斋太守论自新所书　　　　　　　　　　　　　　　　　　　　　　　　
张諴
邑中自新所前明公奉　上谕拆毁士民额手称庆今闻刘明府详宪议复业已兴工阖邑人情皇皇在刘明府祗因贼匪滋多起见不暇深谋远虑不知其弊有不可胜言者昔年李明府创建之时原以小窃贼匪不忍使之自外　王化故每人给钱百文令其执业习勤自餬其口不加桎梏一年无过复为良民此自新所以命名原与囹圄不同立意固甚善也其后日甚一日先之以锁链锁链之不已继之以镣靠镣靠之不已继之以木笼于是收自新所者始无异入狱矣然始而入其中者但有窃贼耳久之而争讼者亦入其中生员监生皆有时不免衣冠士族几与盗贼为伍乡党自好者屏之不齿从此永绝自新之路在创始者亦不料其流弊之至于斯也然而迭经贤有司兹土而终不能革者则皆胥吏为之蔽也盖小民一收自新所自刑房书役狱卒以至捕役皆有例钱其有财者尚可支持若赤贫无资则搒掠拘禁百般恶毒更甚于狱故民间有甯入监毋收所之谣而胥吏等视为利薮委曲隐蔽无不借盗贼为词耸其官长之听不知责成捕快有案严惩窃匪自少不在自新所之设与不设也不然何自新所未设以前与既毁以后未见盗贼之充斥也无如地方乡绅以其不甚切于己不肯直言而自新所为害之大无由达于有司之听矣諴前为明公献刍荛一得而今不为刘明府言者子夏曰信而后谏如明公之不鄙迂始能言听计从耳刘明府甫获识荆何敢未同而言然此事所关于闾阎甚大自维热肠不忍默默幸明公尚未出画敢藉大力挽回德泽何穷如蒙刘明府允从当属其即日拆成白地永断根株毋使日后兹土者重蒙胥吏之惑而辄思复兴也前日明公曰旧令尹之政必以告新令尹此其最要者矣
　　罪疑惟轻说
裕谦
余恶夫曲法者之长恶也乃作救生不救死之论以正之又为宽纵辨以申之既而有疑狱余为从轻拟之客有笑于座者曰是宽乎是纵乎抑何以异于救生不救死余曰是非所谓宽尤非所谓纵盖疑也其情暧而难明其迹似而未真以为不杀人欤则其情与迹皆疑于杀人疑于杀人而出之吾无以质死者以为杀人欤则其情与迹皆疑于不杀人疑于不杀人而入之吾无以质生者故轻之然而不得谓为宽何也夫宥过无大盖必有以信其过之大而无疑虽大而宥之则刑不滥故为宽夫刑故无小盖必有以信其故之小而无疑即小而刑之则刑亦不滥故亦为宽若夫情真罪当而曲脱之则是明知其杀人而故纵之也故宽与纵皆非疑之谓也经曰罪疑惟轻而释之曰与其杀不辜不如失不经盖圣人之慎也慎而名之曰失盖不敢托于宽正恐其流于纵也曰然则何以异于救生不救死之说曰吾惟救生者故不敢重其罪抑惟救死者故未尝脱其罪是于生与死两平也曰若是则凡犯法者皆将譸张为幻以溷有司之聪明而天下之疑狱兹繁而皆从而轻之则奸宄将无所不至毋乃非惟明克允之旨乎余曰不然夫譸张为幻者特设为可疑而非真有可疑者也吾准之以情惩之以迹曲为尽之旁为证之则其疑必破故曰明明则出入无所遁然而圣人不敢矜其明以天下固自有不可明之事也有杀人之情无杀人之迹则疑有杀人之迹无杀人之情则疑有所仇而杀之有所图而杀之有所猜嫌忌妒而杀之皆情也而未尝实见其杀之则疑或殴杀之或金刃杀之或药物水火杀之或昏夜杀之或山僻野外杀之或谋主使人杀之皆迹也而殴之伤或轻不足以致死金刃之伤最久踰辜限而死药物水火之伤或未见其所用药物水火之情状昏夜山野指为盗杀而或未尝失财指为仇杀而其仇或不止于所指之人或所指之人容貌辞气皆非能杀人之人指为谋主而其人或愚拙不足以为谋主则疑至于远年之案证据尽亡远省之案形势莫则无所不疑疑者不可得而明者也于此而欲矜其明正恐死者不得昭雪之天而生者且入黑暗之地故圣人特着之于经曰罪疑惟轻疑非明也而有以通明之穷轻非宽也而有以妙宽之用其视救生不救死之故纵人罪岂同量哉客无以对因书以识之
　　体法外之仁
宋邦
有定者法也无定者情也以有定之法准无定之情法无可宥而情实可矜可原于是有法外之仁焉如老幼废疾妇女流罪以下并准收赎亲属除谋反叛逆得相容隐犯罪自首量予宽贷死罪非常赦不原者并犯徒流者俱准留养此类殆不可殚陈其有随地随时宜加矜恕者全在问刑官留意体察庶不愧仁人之用心也
经训
书舜典金作赎刑眚灾肆赦眚谓过失灾谓不幸
周礼一宥曰不识再宥曰过失三宥曰遗忘一赦曰幼弱再赦曰耄三赦曰惷愚
　　戒滥刑　　
宋邦
非刑拷讯本干例禁即寻常扑责亦宜慎重盖无论罪犯之重轻衡情引律法自难逃若讯取供辞全在虚公详鞫真伪自分曲直自见万不容率以刑求自来冤狱未有不以锻链诬服者昔明道先生作令常于左右书视民如伤四字士大夫苟时存此心则恻隐之念生自不忍以喜怒加人矣
经训
书君陈无依势作威无倚法以削宽而有制从容以和　又尔无忿疾于顽　吕刑哀敬折狱
左传仁人之言其利溥哉晏子一言而齐侯省刑
　　慎疑狱　　
宋邦
曾子曰如得其情则哀矜而勿喜夫得情尚且哀矜岂有疑似揣摩可为定论者乎如遇疑似难明之案或姑缓核以期熟察或从末减以示矜全切勿卤莽锻链致成冤狱戒之戒之
  </div>
  <div class="pagination">
   <a href="皇朝经世文续编-清-葛士浚_page72.html">
    上一页
   </a>
   <span>
    ...
   </span>
   <a href="皇朝经世文续编-清-葛士浚_page68.html">
    68
   </a>
   <a href="皇朝经世文续编-清-葛士浚_page69.html">
    69
   </a>
   <a href="皇朝经世文续编-清-葛士浚_page70.html">
    70
   </a>
   <a href="皇朝经世文续编-清-葛士浚_page71.html">
    71
   </a>
   <a href="皇朝经世文续编-清-葛士浚_page72.html">
    72
   </a>
   <span class="current-page">
    73
   </span>
   <a href="皇朝经世文续编-清-葛士浚_page74.html">
    74
   </a>
   <a href="皇朝经世文续编-清-葛士浚_page75.html">
    75
   </a>
   <a href="皇朝经世文续编-清-葛士浚_page76.html">
    76
   </a>
   <a href="皇朝经世文续编-清-葛士浚_page77.html">
    77
   </a>
   <a href="皇朝经世文续编-清-葛士浚_page78.html">
    78
   </a>
   <span>
    ...
   </span>
   <a href="皇朝经世文续编-清-葛士浚_page74.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
