<!DOCTYPE html>
<html>
 <head>
  <meta charset="utf-8"/>
  <title>
   皇朝经世文新编 - 第 68 页/共 101 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文新编 - 第 68 页/共 101 页
  </h1>
  <div class="content">
   各国交涉源流考
于虖造物者之特于今日辟一大通之局也岂徒然哉夸父不得随日驭而遍乎一周亥不能绕坤舆而步之三匝今则环球九万重译户庭星轺四出机牙谲觚余以藐然之身穷古人未穷之变时乎时乎请得言各国交涉之源以见久蛰思启久懑思嚏殆极造化之雕万年之扃鐍始有此中外一家之地球欤考中国帝喾四十一年前二千一百八十年高加索族种类入印度西境居河滨此为欧人通印度之始夏帝芬三十四年一千八百年巴勒斯坦即犹太通商于阿非利加西班牙埃兰诸国此为斐亚交通之始夏帝九年一千六百十四年印度土民常与西来之高加索民争战此为交通致之始商盘庚十七年一千二百九十九年印度土民与高索加民讲和议婚此为交涉议和之始商武丁十二年一千二百六十三年希腊国造海舶习商务此为航海贸易之始周武王十六年一千四十六年犹太王大辟与推罗王海仑作通商条约此为两国立约之始周康王五年一千三年印度与犹太通巴勒士登与亚剌伯印度通商此为亚西各邦通商印度之始周穆王四十九年九百十四年意大利与各国立约通商此为通商各国因而立约之始周懿王元年八百九十五年巴勒士登约少法与埃兰立约相助此为彼此相助之始后来此约甚多不及缕述通商约章汇纂亦载有彼此相助门其来久矣周景王十六年五百十九年波斯立撒马司为通商口岸与各国贸迁此为贸易立口岸之始周景王二十二年五百二十三年埃及海中渔税纳于波斯此为纳税海关之始周敬王三十六年四百八十二年罗马立海关榷征商务此为设关征出进货税之始又敬王十二年印度西拉士乘舟自印度港出红海至波斯此为由东至西海道渐通之始周威烈王十五年四百十一年希腊史伯大王与波斯三次立约周安王十二年三百九十年高里得罗马京城豆尼昔乎与六加尼西立约相助说见前周显王八年三百六十一年希腊各国与波斯议和案希腊各国自周敬王时迄周显王时百余年间议战议和立约甚多此特举其大者以明印度波斯希腊为海外交涉多故之始周显王四十六年三百二十三年罗马与亚波利及六尼加两国立约罢兵周慎靓王四年三百十七年罗马与三拉地立约罢兵周赧王十年三百五年罗马又与三拉地立约罢兵同时立罢兵之约者又有希腊楷台止人之与昔西利西里亚人之与印度此为两国立罢兵约之始案立罢兵约载在公法盖凡两国交战均须先立此约然后议和此其权舆也赧王五十二年二百六十三年西鲁背楷台止与罗马合约此为诸国合约之始又赧王五十一年楷台止遣使至罗马议和此为遣使议和之始是时周衰道微七雄并争而彼中希腊罗马波斯埃及马基顿诸国亦复和议纷纭交涉条约杂扯并出气机之感中西一律异哉迄于秦汉马基顿巴勒士登罗马埃及和战尤盖难罄述是时汉亦稍务中外通商之事矣孝武朝马邑入聂翁壹出物与匈奴交易后因单于来朝许于京师互市此中外互市之始然未及岭以西也然考汉书言大夏大月氏安息罽骎骎由西域通至阿富汗俾路芝波斯诸境矣后汉书和帝永元九年甘英使大秦至安息安息即今波斯大秦即今耶路撒冷耶稣降生之地也案后汉书大秦传言其人民皆长大平正有类中国故谓之大秦又言大秦尝欲通使于汉而安息贪以汉缯采与之互市故遮阂不得自达至东汉桓帝延焘九年大秦王安敦遣使自日南徼外献象牙犀角瑁始乃一通焉此为中西交通之始地名考据不详于此者以本报另有舆地门也汉成帝建始四年二十九年罗马通商印度购蚕丝归此为丝入欧洲之始

汉成帝河平二年二十七年新罗王子天日枪归顺日本此为高丽通日本之始案以后高日交涉之事甚多而日本觊高之心亦日甚此特志其交通之始易日履霜坚冰其所由来者渐矣汉献建安二十年纪元后三[百](日)二十五年耶稣教士以腊丁文字译成教书通行泰西各国此为西人传教之始梁武帝大同十一年五百四十五年土耳其人至亚细亚洲此为土人通亚洲之始隋炀帝大业二年日本遣大礼小野妹子于隋此为日本通中国之始唐太宗贞观六年六百三十二年唐使送三田耜等至对马岛此为中国通日本之始太宗贞观二十年六百四十六年希腊引中国及土耳其攻罗马取埃及之亚历山德城又高宗永徽二年六百五十一年波斯王求援中国及土耳其以御阿喇伯不克阿喇伯遂灭波斯此为中国兵威渐播西国之始案此事不见中国史传或为西史传闻之误非也盖土耳其本突厥一声之转突厥当隋季最强至唐武德间东服契丹室韦西臣吐谷浑高昌后为铁勒所败遂衰又为李靖败于阴山漠南遂空然武后圣历间复拓地万里西史言波斯乞突厥兵正当唐时盖突厥最近唐虽屡经败兵威犹为阿喇伯所慑故波斯欲因突厥及中国以御阿喇伯也[又](及)案贞观十五年西突厥击吐火罗灭之则突境已直逾西域之大月氏故波斯因而乞援焉史称突厥为回纥灭大非盖其时见逼回纥益迁而西跨欧亚二洲之间而立国焉其旧居岭以西里海以东诸地西图犹名为威斯特土耳其斯坦故隋唐之间突厥强于北方中史能详之唐宋以降突厥强于极西中史不能详之又案唐贞观末大食击兵击波斯波斯遣使来告难高宗以路远辞之大食遂杀波斯王大食即西史之阿剌伯西史亦云波斯求援于中国不至明年阿喇伯并波斯地中西所纪若合符节不得谓其传闻之失实也高宗龙朔元年六百六十一年西域大通以波斯国都疾陵城为波斯都督府拜卑路斯为都督上元元年卑路斯来朝调露元年遣裴行俭送其子泥洹师归国此为中国遣专使至波斯之始高宗麟德二年六百六十五年遣刘德高通好日本此为中国遣专使至日本之始唐肃宗至德二年英与法王查理曼书立通商之约又与法盟此为英法立约同盟之始宋太祖开宝三年九百七十年丹麦昔里岛人根比恩寻得兀林兰新地此为西人广新地之始宋孝宗时英国更设游察各属地之官遣之四方广求学术为遣使游历之始以后西人地甚多不备述宋高宗绍兴十一年一千一百三十九年金主阿骨打伐印度此为中国用兵印度之始宁宗嘉定十四年一千二百二十四年元太祖伐俄罗斯明年又攻波斯伐印度灭之立土人为官由是全欧震慑意大利法兰西俱遣使聘问此为中国威服欧亚而西人遣使来聘之始宋理宗和三年一千二百四十三年英法立约息兵五年是时法欲与英和英不许但许息兵此为展限息兵之始案此后有息兵二年之约或息兵十年之约息兵二十年之约见西史者最多不及备述宋度宗咸九年一千二百七十五年英与法里米国立约通商此为英与远国通商之始元武宗至大元年一千三百八年英始用银钱汇票与西班牙葡萄牙通商此为英通西卜之始元仁宗延佑四年一千三百十七年荷兰贸易甚盛贩运四方是时土耳其旅于欧洲英与意大利立约通商此为荷英土意交通之始

明宪宗成化十六年一千四百八十年日耳曼即今之德意志荷兰诸国遣使于俄俄亦遣使聘问土耳[其]此为俄与各国交涉之始孝宗宏治十一年一千四百九十八年欧人至印度十七年葡人设商埠于南印度之哥陈立总督一员治之渐蔓延西边滨海地此为欧人经营印度之始是时可仑比三次出洋得亚美利加大洲为欧美交涉之始又遣使至中国征服安南之东京为觊觎安南之始宏治十四年英来孟加拉国通商二十八年英设东印度公司于孟加拉国三十年荷踵之三十七年英入中印度此为欧人合窥印度之始以后印度与诸国交涉甚多不备述武宗正德十五年一千五百二十年葡人通暹罗后二年与之通商此为欧洲通暹罗之始正德十六年葡人立埠于广东之澳门此为中西通商之始世宗嘉靖九年一千五百三十年英立商埠于美洲之白来齐此为英美交涉之始嘉靖二十一年一千五百四十二年葡人至日本丰后国传法明年遂立通商之约此为欧洲通日本之始嘉靖二十八年瑞典与荷英二国立约此为瑞典通商之始三十二年一千五百五十三年英人航海至俄俄王召见之嘉其才艺因与通商俄又遣使臣及列候十六人于英此为英俄交涉之始嘉靖四十一年英遣使臣铿金生至波斯立约此为英通波斯之始是时西班牙亦求互市波斯神宗万历二十六年一千六百年英商舶至日本此为英倭交涉之始万历四十二年荷兰通商中国此为中荷交涉之始是年俄遣使臣历聘瑞典波兰日耳曼诸国万历四十三年英法航海通商中国此为中国英法[交涉]之始四十七年日本遣使罗马教皇此为日本派使欧洲之始　国朝顺治三年一千六百四十六年法和丹瑞丹割地与法又许通商口岸此为劝和而得利益之始顺治十年一千六百五十三年荷兰人之商于印度者乃设洋行于广东省垣明年又遣使至中国此为　本朝与荷交涉之始顺治十一年俄国西皮里亚戍兵构衅中国旋附商人奏书于中国此为　本朝与俄交涉之始康熙十六年中国赐书与俄康熙七年英与荷兰瑞典合约攻法此为各国合纵之始十二年英法立彼此不助之约此为立不助之约之始康熙十九年一千六百八十年英由东方贸易公司通商澳门此为　本朝与英交涉之始康熙二十四年波兰与俄盟以弭兵之约易为和好之约此为议改约章之始康熙二十八年一千六百八十九年中国与俄在尼布楚城议定黑龙江和约六条此为中俄立约之始雍正五年又于恰克图议定恰克图界约十一条乾隆五十七年议定恰克图市约五条道光二十二年又于江宁议定和约十三条咸丰元年又议定伊犁塔尔巴哈(壹)台通商章程十七条又于爱珲城议定和约三条天津议定和约十二条十年又于京都议定续增条约十五条十一年又于黑龙江议勘分东界约记同治元年又于京都议定陆路通商章程二十一又议定续增税则三年又在塔城议定勘分西北界约记十条八年又于京都改订陆路通商章程二十二又议定科布多界约三条九年又议定乌里雅苏台界约三条及塔尔巴哈台界约三条光绪七年又议改订条约二十条陆路通商章程十七条八年又议定伊犁塔城边界三条及喀什噶尔西北界约四条九年又议定科布多界约五条互换新界条约记又议定塔城西南界约七条十年又议定喀什噶尔界约六条十二年又重勘珲春东界议定约记八则又两国交界道路记六又更正倭字那字两界牌记乾隆五十七年一千七百九十二年英遣使臣马甘尼斯当冬至此为英使来华之始中英交涉构衅事已见总说兹不赘

道光二十年一千八百四十年禁事起二十一年英人义律扰广州经美商代为讲和许偿兵费六百万并割香港一岛次年英将濮鼎查又扰闽广江苏等处兵连二载于是白门抚议成首定五口通商之约广州福州厦门宁波上海五处美法继之此为中英立约之始咸丰八年又在天津议定新约五十六在上海议定税则暨通商章程十款十年又在京都续增条约九款光绪二年又在台会议条款三端十一年又在英京议定台条约续增专款十条十二年又议定缅甸约文五条十六年又在京都议定台条约续增八条道光二十七年一千八百四十七年与瑞典挪威在广东议定和约三十三条此为中瑞立约之始后无增改中国许美通商在白门议抚之时而咸丰八年始在天津议定和约三十款在上海议定税则暨通商章程十款同治七年又在美京议定续增条约八款光绪十年又在京都议定续增条约四款另附四款法国亦于咸丰八年在天津议定和约四十二款章程补遗六款在上海议定税则暨通商章程十款十年又在京都续增条约十款同治四年又更定商船完纳船钞章程一条光绪十一年又在天津会订越南新约十款十二年又议定越南边界通商章程十九款十三年又续议越南界务五条又续议滇粤商务十条德国则于咸丰十一年始在天津议定和约四十二款税则暨通商章程十款光绪六年又在京都议定续修条约十款善后章程九款议立换续展限凭单一件丹国则于同治二年始议定和约五十五款税则暨通商章程九款后无增改荷兰亦于是年始议定和约十六后无增改西班牙官书作日斯巴尼亚则于同治三年始议定和约五十二款六年议立换文凭一件光绪三年又议定古巴华工条款十六款比国则于同治四年始议定和约四十七款税则暨通商章程九款后无增改义国则于同治五年始议定和约五十五款税则暨通商章程九款后无增改奥国则于同治八年始议定和约四十五款税则暨通商章程九款后无增改日本则于同治十年始议定修好条规十八条通商章程三十三款中国海关税则日本国海关税则去岁换约悉经更定秘鲁则于同治十三年始议定和约十九款后无增改巴西则于光绪七年始议定和约十七款后无增改最后则葡萄牙于光绪十三年始议定和约五十四款专约三款自中俄立约至此均据通商约章汇纂

至列国交涉案件自　本朝以来亦日一日凡盟会战争约誓之辞汗牛充栋悉数难终然最要者六十四次具载西史而各国交涉公法论所列成案不及百中之一兹择其中尤要者略述之一修好弭争之约如顺治三年一千六百四十八年日耳曼西班牙英法荷葡战争不已乃于威斯达非利加地方公立修好之约又康熙五十二年一千七百十三年于乌得勒支地方立约敉定西班牙又同治五年一千八百六十六年普奥二国于泼雷格地方立约彼此永弭争端此修好弭争之最要者一公约如嘉庆十九年二十年一千八百十四十五年各国因拿破仑穷兵黩武流之爱力巴岛乃于法京巴黎斯奥京维也纳及爱克斯排耳地方订立公法以保太平之局此公法之最要者一局外之约如乾隆三十年一千七百七十年俄人见各国偶有战事必有局外之邦或明攻或暗助彼此失利为累不堪乃于法国京城立局外约至今遂为公法成案此局外之例之最要者一认自主之国之约如顺治五年一千六百四十八年日耳曼应允瑞士为自主之国又西班牙应允荷兰为自主之国又康熙七年一千六百六十八年西班牙应允葡萄牙为自主之国又乾隆四十七年一千七百八十二年英美立约许美为自主之国又嘉庆六年一千八百一年各国于阿米恒司公订和约英始认法为民主之国又道光十一年一千八百三十一年南北荷兰相攻南荷兰改为[比](北)利时立自主国又光绪四年一千八百七十八年各国大会柏灵公立瓦喇加马喇达二邦为罗马尼亚国又立勒而忌里亚省及闷吞蔼竭铃省濒意大利海面之地罗美连省赛尔维阿省俱为自主小国案赛尔维阿一作赛尔裴亚与罗马尼亚自主之始均经照会中国见约章类纂及四国日记又光绪十六年一千八百九十年各国认巴西为民主国又去年西班牙认古巴为自主国此认自主之国之约之最要者一界约如乾隆四十八年一千七百八十三年英法西荷四国于佛赛勒地立约以定美洲非洲属地分画限界毋相侵越又道光二十二年一千八百四十二年英美于华盛顿京城订画属境界限以杜争端又咸丰六年一千八百五十六年英法土战胜俄国与俄画定土耳其黑海之界又咸丰七年一千八百五十九年各国于苏士利画定意大利交界之事又前年英俄始定巴马界限此界限之最要者一购地之约如道光二十八年一千八百四十八年美以洋银一千五百万购墨西哥之德撒勒与新墨西哥及上嘉厘丰尼亚各地此购地之最要者一许别国行驶兵船之约如嘉庆十八年一千八百十三年波斯应允俄国在司边海行驶兵船又咸丰四年一千八百五十六年英法诸国议定黑海除兵船外为各国商船所公同往来此兵船不得任意行驶之最要者以上所据成案不及千中之一然交涉公法之原可以略窥梗概西国公法家云人与人必有交际方能相观而善获益无穷国与国必有交涉方能渐臻上理规模宏远此乃天命所当然由是言之不明交涉公法之原而仓皇应付匪惟偾事亦且逆天偾事者绝权于天逆天者绝国于民何者交涉之法之学西国君民共之而中国仅一二办理交涉之人操之而民且茫然乃至并其国其民不能有其交涉之权而几疑天之不仁中国也呜呼惜哉昔罗马公法家西细罗云上天生人具有天良知识有此二者则有公法有公法则有分所当得者能联各国之人令天下合为一大总会而天为其主则天定律法与人定律法合而为一天下从此无战争矣旨哉言乎其诸太平世之交涉欤

　　巴黎复友人书　　　　　　　　　　　　　　　　　
马建忠

接奉九月二十六日尊诲属将有益于交涉之学业者详送核以便函达总署谨案交涉之道繁博错类皆与列国之俗尚为变迁非一二语所可尽而其因时递变之源流与夫随时达变之才识则为政治学院所考论而政治学院[孜孜](考考)所讲求者则尤为相时制变之实学也忠不揣愚陋即以平日所见闻者综其大概谨为一一陈之夫泰西政教肇自希腊而罗马踵之当希腊未辟之先其滨地中海东南诸部若范尼若埃及人民富庶流户北渡迁于希腊各据一隅专事兼并迨外寇屡侵诸部落并力死拒斐理勃王始乘时行连合之说其嗣王亚立山卒成其志于是悉起中国兵东向略地至犹太波斯印度之属绵数万里而所征国都有各不相下之心无割地请和之说交涉之道犹未起也罗马始之初地广人稀招徕流亡渐臻蕃庶然后闭关谢使禁绝外人即有至者不得与本国人民同享权利迨国势昌盛攫取希腊而收之遂奄有地中海周围诸国溯其战争之际虽无遣使立约之明文犹有不杀使臣之遗意殆即交涉之道之嚆矢欤罗玛统一泰西垂三百余年鞭笞叱远方之来贡者有之未闻讲信修睦之与国也君士但丁营造东都遂以其名命之其子劈分罗玛而东西之势解力弱历传数世北方之来寇西罗玛者始于高特而亚第辣继之西罗玛遂灭东罗玛至儒斯定王大修律例仅一时之盛及玛奥买之说行屡为回教所侵而东罗玛卒归土尔基矣此皆以势力相倾轧兼并为得志而交涉之道盖缺然已自泰西晏然无事不忧外寇而列国皆秉命于教皇教皇于各国有事则遣人以襄理之各国遇教皇继统则专使以朝贺之凡有争竞惟质衷于教皇而不以干戈事事其意大利地瓜分数十国如佛劳朗斯如维尼斯等城皆各主其主大事于教皇小事自通使问殆乱靡之后崇尚文词使臣聘会每有专对肆应之才以佛劳朗斯蕞尔一郡能折维尼士之富豪能夺法国之气焰谓非玛基亚范肋之辞令有以致之欤故玛公之著述迄今使臣奉为秘本与其相后先者有当特有贝大尔克有包加斯有奇基亚第尼诸公皆为意国文学之祖或以诗鸣或以文鸣要皆充皇华之选者也其措词执礼往往相假以仁义相袭以忠信是殆春秋时晏婴叔向公孙侨之徒欤然其所争交涉之事祇关一国之安危非系欧洲之均势也夫欧洲列国壤地毘连虽一境之文治武功由我独断然保无有狡焉思启者乘间抵隙以为与国虞于是诸列国申盟要言以强弱相恤大小相维成一均势之局即战国合纵连横之说名异而事同者也而欧洲自胜朝之末以迄于今交涉之道专主于此溯夫东罗玛既灭回教猖獗东袭翁加利西入西班牙中攻意大利教王震恐纠力抵敌回难既平国君之权益微教皇之权益固日耳曼各部长半归于教皇之手于是罗代禄首创异说自立一帜而教事以分日耳曼之北从之者如影响矣西班牙君加禄第五世阳奉教皇之命阴肆攘夺之谋恃与列国联姻遂因承继之名袭取意大利日耳曼之属尊加皇号而亚勃斯普朝之权力寖炽法国介于西班牙日耳曼之间惧其日逼构联日耳曼北之各属历三君二相以与噢大利王转战三十载而有范斯法尼之会是会也立瑞士建荷兰贬噢大利皇位承袭之分订日耳曼列邦统属之制至是均势之局大定复之为辨使臣之等威申聘问之仪制遇有嫌隙可讲信修睦无复兴兵构怨矣交涉之道焕然一新而欧洲信使之往来驻实权舆于此法王路易十四世亦既逞志于范斯法尼之会好大喜功北伐荷兰南取蒲尔公地适西班牙王加禄第二世薨而无嗣遗命传位于盎稣公名裴理勃者裴理勃路易王之孙也诸侯王方虑法国之威权日以寖大今复王西班牙是虎而翼之也

维时英国方强普国寖盛连合日耳曼荷兰沙孚亚之众与法王转战十三载至康熙五十一年而有迂特来之会是会也虽不足阻裴理勃之王有西班牙而议定法西二国不得合并为一实足弭偏重之患其许英人踞基不乐他雄镇地中海之要隘并约法王退还侵地亦足以戢法之雄心而欧洲之均势复定矣无何而普国方张俄疆大辟至乾隆十三年法国内乱十五年废其君立为民主之国那波伦以一将进攻意大利跨海而东观兵埃及既袭大位穷兵黩武所向风靡削其地绝其爵囊括欧洲而均一之势复坏及其败也列国征盟而有维也纳之会是会也还侵地正疆界立日耳曼之盟属增荷兰国之土宇而法人不复东向矣三分保兰以一俄噢普之势分四等使者以明各行人之礼其所以维系欧洲之均势者周且密矣夫均势之说创于范斯法尼之会然而与会者不过法噢瑞典西班牙暨日耳曼之属而普因北教而屏英以异教而斥故其相维之势足以联络数国不足以统属欧洲也至迂特来之会英普与焉而俄国不与是均势之盟未尽普也且范斯法尼之会诸国虽共订条章而西班牙与荷兰另有孟斯德之约日耳曼王率属邦先与瑞典有奥斯纳勃卢克之约继与法国复有孟斯德之约法国与西班牙又有比来纳山之约前后纷纭而统谓之范斯法尼之约又迂特来之会英人先与法王盟继与西班牙王盟复与他国王分盟然则是二会者祇属数国之私盟而非列邦之公约夫会者所以结同盟之信盟之者众则信益彰而守愈笃今此二会散漫无纪不能共相维持宜其不久而各国弁髦之也维也纳之会则不然俄国与约而均势之道公友邦共盟而要结之谊固然而俗尚异趣也民情异好也分疆立界而建之国其所与建者不独恃山河之险阻亦俗尚之同趣民情之同好有以结维伦而君之民之也维也纳会定各国之疆界祇求土地之均平不问民俗之向背故自有会以来比利斯分自荷兰噢大利丧其东境意大利及德意志统一属邦希腊国及罗孟里无复藩封土尔基向为局外之国近与欧洲是西土之均势虽平而东方之争端又起矣然则交涉之道始以并吞相尚而不明继以谲辩相欺而复失终以均势相维而信未孚徒恃此载在盟府一二无足重轻之虚文安足以修和于罔替夫国与国既已犬牙相错自有唇齿之依故一国之权利所在即与国之强弱攸关英人利在行商埠头遍天下矣俄人利有南境版土因以日展矣普与法势不两立而兵力愈精意若噢思复故强而营求未已故泰西之讲公法者发议盈廷非说理之不明实所利之各异以致源同派别分门别户上下数十家莫衷一是于是辨交涉者不过借口于公法以曲徇其私须知交涉之源流既已因时而递变即交涉之才识尤贵达变以应时此交涉之道所以存乎其人也方佛朗劳斯之盛使于各国者不过一介行人权不重而位不高要能以口舌之微权而系朝廷之得失及自范斯法尼以至维也纳则所遣使臣俨然身代其君矣其术以间伺为能以奢靡相尚祇求出身之贵贱不问其人之贤愚虽有专任之权要无责成之职故有以巾帼而使办交涉者矣为之国者得一二能臣坐镇于内遣使他国以窥其情伪而详报之即足以默定机宜而为之因应间有遣一使而从者数十务与彼都士夫交接善为钩距以得事情遇有大征会然后始遣一二能臣相为反复论辩可否

今也开新报之禁而清议愈多重议院之权而民情可达轮舟火道之星罗布往来便而俗尚则计日而更水汽机力之雷动风行工商裕而财源则与时递长所以辨交涉者非若昔时惟窥探一二人之心思可以坐操胜算又必洞悉他国民情之好恶俗尚之从违与夫地利之饶瘠始足以立和议设商约税则而不为人所愚弄故视昔为倍难焉余尝读鬼谷子书其驰说诸侯之国必视其人之材性贤愚刚柔缓急而因其好恶喜惧哀乐而捭阖之阳开阴塞变化无穷顾天下诸侯无不入其彀中者岂有异术哉兵法曰知彼知己交涉之道尽于是矣夫彼不必知也故阅彼新报以揣其要旨入彼议院以察其变迁上结绅衿默观动静下连商贾隐相机宜是以近今百年泰西之长于交涉者首推意之加孚尔普之璧斯玛法之大意郎俄之加且高弗英之巴末司东奥之墨代直客之数公者先皆久游列国或充公使之选或为游览之娱一旦身入机府他国之民情俗尚了如指掌复得出使之臣时传消息虽千里如一室矣已亦不易知也知我之所长尤宜知我之所短知我之所长故掩之以待时而发知我之所短故彰之可因奋而更既已知我知彼矣尤宜先定所向所向既定而后心无旁营力无旁贷所谋则济所举则成如加孚尔以一统为心璧斯玛以雄长为志加且高弗以廓辟为怀终皆克偿其愿者所向先定故也若法王那斯伦第三世始欲求逞于民则附英而攻俄继欲示好于俄则息战而英攻噢大利以沽恩于意人伐墨西哥以修睦于噢国方普人之攻丹也阴图其利及普人之入噢也转慑其威一旦普人修怨法王子然无他国一师之助者所向不定故也所向既定而后可与言交涉之道矣盖天下事众擎则易举孤掌则难鸣理之常也夫同宅寰中此强彼界而建为国则必小事大大事小忧危与共战守相援而势乃不孤故英得法助奏绩于黑海之滨意与法连逞志于绿之上西人讲公事以绿铺台为礼范斯法尼之绿犹在也尝亲见之比利斯交欢于英法自成局外之邦合众国求助于法王得行自主之政此皆邦交之实有所援也或恐邻国之袒我仇而因与之交者亦有之如普之攻噢也结法人而饵之利则噢独而危及其攻法也善俄国而申之盟则法孤而败故自均势之局定而列国安危所系莫大于邦交第交不可无而择亦宜慎英人之交惟利是图利在则友利亡则寇列国之结欢于英者大扺无实德之可图祇求其不助之助耳尝慨今之不善交者莫土人若见俄国之日强故附之而俄已三削其地矣见法人之喜功故亲之而法已两夺其权矣又见英人之己护也故私之而英几半分其国矣嗟夫当回人之灭东罗玛也辟疆展土欧西为之重足而立所来使臣动加鞭笞而莫敢谁何今则时穷势迫国内之政教财赋反为外人牵掣民贫国蹙僻守一隅几于国不其国者何也处递变之时不因时而与之俱变内无定向而知变之士穷外无友邦而应变之方少徒守此千百年前玛奥买所著高朗一书欲以应夫千百年后世道之变无惑乎日就削亡徒为天下后世多一泥古不通今之鉴可不惜哉

今夫应时达变之才识系乎用难责人以必有而相时制变之实学关乎理亦力学之可求然专论夫理者遇事每仓皇而失措泛求其用者临时转窒碍而鲜通是必理用之兼备庶可泛应而曲当当夫[事](时)之来也或拔文起例或考古证今或假公法以求全事同而情异则考其国制国律以别其微茫事异而境同则察其地理地宜以穷其竟委每有交涉立约之事所定不过数十而动涉岁年方可蒇事非此数十难以遽订亦以未订之先援公法证往事合两国之体制律例与其险阻物宜无不悉心参究以求夫至当此列国抡选使才所由以交涉实学严加考核庶几使馆无滥[竽](竿)之辈行人无辱命之虞按欧洲各国办理外务用才之例不一有内外隔绝者外为使臣参赞等员内为外部总办各司互调往往白首而专于一事是以因熟生巧此其益也然内外生嫌未免事多迟滞则其弊也有内外更调者如英国新制其外部大小司事与出使之随员及二三等参赞可由领外部大臣斟酌互调至列国之制大约参赞与随员不得内调若出使大臣有无间内外者矣其选才之法亦不一有自幼入官院专课出使学者每年有考限以年数取则派往各使署试用按班迁转此噢之制也有无官学院专课此种学业但按时报名投考限以三月之久历较所试诸端能隽者即归试用班内用六月外用十八月扣足二年由使臣出考语升为散秩三等参赞递升散秩二等参赞后升为使署参赞等员则英制之大也所有考章与法国新定者大同小异但微简耳新章详后

或有考取律科而自者亦有不考律科而征用者此各国之制之不同也惟各国录用使才类皆择其人可以应肆而家道苦寒及出身微贱者乃摈不得与法国出使之才自干嘉而后惟大意郎与基沙尤着而已余皆碌碌无闻其故有二一因议院多植党与每与执政不相能故执政既迭更而执政之心腹如头等公使势必屡易新执政更事未久遇有列国公会率贸然亲往无怪其为屡经公会熟悉公事之高且加弗壁斯玛盎得喇西等人所玩弄矣此一弊也一以收用新进祇取富豪子弟而富豪子弟性率浮躁使往与国不通语言不习风土心厌公事而不考求身拥厚赀可供酬应以此按班迁升乌能胜任间有精明领事久居异国交结士商能洞悉情伪者则又格于班次不过转调他处此又一弊也至光绪三年春公爵对加斯领外部事居职岁久灼知利弊因即同治八年所定出使章程斟酌而损益之今姑择其大凡一凡读律后生愿出使及领事者准在案卷房学习一凡已取律例格致词章各一科并能通晓两国文字者准归试用班差委一凡试用以二年为期其一年外差扣足方准部考一凡水陆兵弁暨监工师等员愿改出使及领事者能通晓两国文字即准部考无须试用二年以示优异一凡部考已取人员转升班次如下初授本部司事学习领事与三等参赞同一位进升各房总司摘由司员正领事与二等参赞同一位转升本部办总领事与头等参赞同一位凡同位者概准调补至部考条章经领国事麦玛韩行咨大臣议定如左一部考有考出使者有考领事者每岁冬季举行一次倘于年内举行须由外部先二月榜示一凡考生二次不录即行革考不准再投一考出使应由外务总办监临另派考官四人考领事应由商务总办监临另派考官四人其考官则由领外部事大臣于二等公使及本部办总办暨总领事内派出一考试章程每次先面试如式再行考问

一考试条目分六种一曰国制论欧美二洲之治体与其定律行律守律之权并特论法国各部条例与内外衙门详札事件二曰公法源流论公法家门户之别之理三曰公法新论论讲约立约准约守约废约续约之权约有和好连好之辨有遣助作保并居局外之不同有让地划界河利及赔款关提钱币铎铃邮(与刷印书)电铁道关卡商舶往来[与刷印书]籍传等事各因所约而殊者也论外国人民之律有户籍婚嫁之条有外国人民与法国官长或法国人民与外国官长彼此控告之式论列国战局有务守局外与排解两敌之条有期会公会及商办等会之式论海疆事宜有捕鱼界限有商船旗帜兵帕权利以及查舱贩禁之例有海封口追还海舶捕逐海盗以及禁贩黑奴之款论出使与领事有奉使之权利有使员之例章有使署与领事交涉之仪注有使署与领事署内所造卷册报销账目领俸之格式又驻札东方领事兼有审案之权之论四曰交涉纪上自范斯法尼下至普法交战比事属辞详论其得失五曰商务论法国商政之因革与关榷之税制而税制有通行与订约之殊稽查进出口货其税则有估价与按物抽征之别其估价有官价与时价之异凡进口货以原货外运者有趸船总栈之制以之成器物外运者有存税暂交之别论商民船只有为保护商民起见者则准其往来本国及属地埠头而于外国商船则加税旗税栈之征以苦之有为招徕行商起见者则大开口岸任人出入交争货利而舵工有短雇长雇之佣值关制有横征豁免之利獘凡此者皆隶焉六曰舆图物产论各国之经界川河之源委山谷之形势稽户口查兵额辨镇守通商之埠考兵舶商船之数论运载之利有铁道有轮舟有船坞总栈以便海航有电线邮船以通消息再各国邮船公司铁道公司有官私设之殊论各国土物地产于机器厂石某厂尤当加意[论钱币](钱论獘)有各国钱法之不一与历来求一之公论并尚论各国度支之源由借款之永暂及国债券票流行之通塞凡此种种必曲畅旁通始能应考所谓面试者分三场第一场试英普文字凡三题一译近时英普之公牍以觇其通晓否一译英普议院之论而撮其命意以观其能会通否一写英普文以叙事之要旨以试其辞达否第二场试交涉之学凡三题一公法新论一交涉纪略一或舆图或商务各一条此第考其所已知而未征诸实用故第三场授之交涉案卷令其条陈应办以知其理用兼赅否考问者分两场第一场问英普文字凡三事一令朗诵英普公牍以审其声似否继令译譒以察其融会否一考官朗诵英普公牍随令考生摘果能声入心通否一与语英普方言随令酬对试其果能肆应无方否第二场问交涉之学各数条求其应对不爽以觇其果能理用贯通否此即法国部考之新章也执是以求才庶无遗憾然而论者犹曰此治末舍本之法也谓夫与考者必试用二年考取方授职而廪饩之试用之时无微禄之沾而外差一年更须多备资斧祇足以杜寒微之士而开幸进之门盖廪饩甚微三等参赞之岁俸尚不及所费者四之一夫使身为使员而费用务省将传不盛交游不广则似危邦之陋风尤非治国之盛观凋弊寒啬为外人观笑此又执政者所不愿若欲稍从丰厚则俸不足用势必取给于家于是有志之士窘于财力而求进者少则所取不敷所使势必滥取乎使员在外多年津贴而升庸不过二等公使其外部秉政公会大员与头等公使率用议院新进之臣于出使之事素非练达而久任使员者反受其节制于是出使人员不过藉此名目以资游览相时而退鲜有老于其职者故曰治其末而舍其本也然则必如何而后可曰重禄俸以养其志严考校以求其才然后即以所取之人专办交涉无问内外悉资熟手庶几遇大事有知变应变之才足以折服众人之意气而捍卫吾国之利权矣夫处今之世轮舟铁道梭织寰中而欲自囿一隅禁绝外人往来势必不能不若因其利而利之以广我之利源推行尽善国富民殷立约修和而内平外睦四境无鸡犬之警万国消锋镝之忧谁谓交涉之学小补也哉

　　敌情　　　　　　　　　　　　　　　　　　　　　
薛福成

联泰西各邦以谋中国其势可虞分附近邻邦以合西人其势更可虞日本之依附西人妄有觊觎天下共知之矣然东西皆有约之国按之公法一国不协各国可以从中调停而今日之中国断不能得之于西人者何也彼西人之始至中国也中国未谙外交之道因应不尽合宜彼疑中国之猜防之蔑视之也又知中国之可以势迫也于是动辄要求予之以利而不知感商之以情而不即应绳之以约而不尽遵今中国虽渐知情伪而彼尚狃于故知辄思伺中国有事以图利也中国以琉球之故与日本稍有违言英德使臣虽未干预若使与闻此事彼必虚张日本之声势以胁持中国彼必代日本护其短而故评中国为非彼必稍损中国以益日本因以市恩于日本彼必反谓损中国者为助中国因以责报于中国夫西人于条约公法研之甚熟岂无真是非者哉然彼欲善自为谋势固必出于此也往者日本将废琉球之时昌言不愿各国公使与闻彼素恃西人为党援尚且如此中国亦宜用此例或逆拒于无形或昌言而布告勿使西人参与其间则进止自由可免掣肘之虞矣或曰然则中国有事各国调停之说终不可恃乎曰此其机仍在中国而已中国[能自强即邻邦启]衅各国出而调停未尝无小益中国未能自强而狡寇争雄各国因之玩侮必致有大损今驻华各使惟利是视又值修约之际蹈瑕伺间诡谋百出不豫为之防是倒持太阿以授之也至若美前总统位望较崇宅心敦厚未染虚诈之习不妨倚为排解法美荷兰三国旧与琉球有约其驻倭公使不妨联为指臂但恐倭人性情坚韧未必肯听耳若幸而转圜固有裨补即终不见纳亦无后患也或曰天下强邦皆有独亲独厚之国然后缓急足倚中国孤立久矣今诚于修约时稍让以利其可使之亲厚我乎曰相亲厚之道在布置于平日非一朝一夕之故今中国让之以利彼且谓恫喝而得之也必有得步进步之心是让之仍无益也若夫英法相亲以拒俄俄德相亲以制法德奥相亲以主欧东之政彼其先未始非仇敌也一旦释怨修好则一国顺而全局为之转移中国与美有相助之约则美可亲与俄为最旧之交则俄可亲其它若英若德若法苟可结约均宜因势而导之迎机而赴之而此中得失则以识彼性情为枢纽盖尝考西人之俗矣西人以交际与交涉判为两途中国使臣之在外洋彼皆礼貌隆洽及谈公事则截然不稍通融中国之于各使亦宜以此法治之是让以虚而不让以实也西人于练兵造船制器及一切技艺喜自耀其所长未尝秘为独得中国诚能切实讲求彼谓我有自强之道先已敬慕悦服又知我不相鄙薄不难罄中藏以相示或时以微利啖之是得其技而兼得其心也西人颇尚豪爽而又好为不情之请以绐中国中国宜择其可允者允之不可允者不妨直指利弊告以必不能之故彼亦词穷而气沮是折其非乃能折其心也得此数者以与西人从事复由驻洋公使察其隐情随宜措注但能于诸国中得其一国而诸国无不相助矣近闻日本与美议立新约美许归复日本内治之权利日本许增两口通商以酬答之夫此有所赠彼有所答是名为相让而实无所失也而有事时可得合从连横之助又何惮而不为哉且中国地博物阜西人通商所获之利十倍于日本彼于日本何所爱必厚彼而薄此哉亦在其道而已夫诚得西人以为外援彼日本区区之国将从风听命之不暇尚何桀骜之有

　　中国边事论　　　　　　　　　　　　　　　　
俄人铺加脱附

俄国陆军少将铺加脱氏驻燕京多年南船北马足迹遍四百余州即于中国军事留心考察著书极富观论中国一编已可见其用心矣不识华人读之如何感慨乎或等云过眼乎抑大为寒心乎噫今日中俄保护提恶知异日不作吴越之观哉其论云我俄国在亚细亚洲与中国接境一千五百余里盖关于邦家休戚者为不也然接壤之地非其本州岛乃长城以外之属土西起新疆东终满洲一带为边备之要地固无论已我俄之于中国如军也邦交也关系此地极为握要本论以叙中国外部军备及攻守之难易为主且并论及其内部焉北京平原指直隶省一带之地帝京所在防备严肃常集大军以备外患一朝有事则分发兵勇凡向敌之军皆自此调遣也若首都不支则中国大势可知耳以上总论北京为中国帝京其地非在国之中央实偏在北方距长城南仅一纬度西北山岭连封锁东面渤海有白河运河新黄河等贯通平原东流朝宗焉又有运河其口通白河舟楫利便天津各河水三之处迤西诸川或集注或分派到处多沼泽昔黄河之水纵横汇注于九河方今秋季淫雨不已河水泛滥溢入沼泽不堪其量自天津至保定府一带低地如在大湖之中此处平原土质肥沃天津以南至运河东洪水卷土沙不生植物西方山麓之地疲瘠不毛亦多沙砾观平原一带不得谓之富饶也然其土产养省内民人绰有余裕环帝京有八旗军将士及家眷住焉其俸禄一半给以禾谷故自古来南部诸省每岁贡米纳诸北京及通州官而后颁发永沿为例夫使兵粮给足而能行严法则大军屯北京平原者若逢战争日久亦决不见其告乏也然有司之专横放肆私窃官谷亦不顾焉累弊积年往往暴露恶迹以致军事颓败滔滔皆是除禾谷外有燃料及肉类乃此地所产西南之山地与北京平原有煤坑散在砂土或花冈石层岩下甚易采掘煤炭伙如天津东北永平地方并北京西方诸山处处皆然北部蒙古及满洲多产肉类中人本嗜豚肉膳羞必供其余所用肉品极鲜牧畜之业除养豚外不见其兴旺也北京平原大概如斯今欲蹂此平原宜审进军道途北京平原之地山周绕西北诸山能阻碍敌军前进其天险足妨大军行步山岳蜒蜿溪谷洞开有一二天门非自此路不能行军也考长城沿壁之通路如北京西北有一捷路曰南口往时路幅狭隘一鸟径羊肠耳今则加工兴筑以为广远自南口而北有溪谷曰怀来分歧东西一至塘子口一至宣化府及贡关疑即张家口之关南口东北有一狭路可出长城外道险难容车马止可徒步耳又有一狭路通承德险恶不让前者又有一路自承德南下横断长城抵北京为白马关白马关东有铁门关道路稍广军马进退游行自在昔朔北之国侵中土每由此路自铁马关至山海关一带之地峻岭高峨峨耸峙不通樵径山海关路着于史册者北人攻汉此为要冲也其余自北京经由保定柏井至山西通路以上通路伊古以来黄沙青草不识留几许铁马痕矣夫此五通路中广平坦可行大军者唯有山海关一路耳近时自天津经由永平创设铁路搬运利便亦由是路也此外虽有白河舟楫之利冬季三个月河水冰冻不可行舟虽通路有五而风雪天时诸多阻塞是亦兵家所不宜忽者矣北京平原东方一带渤海波平不闻有外寇之警何怪其无防备哉自中国政府通欧洲交涉事波涛屡惊今非复畴昔之情状盖始之者鸦片之役也次之千八百六十年英法同盟军上陆不出数旬直逼北京烧烬帝城而中国警醒旧梦始行画策防御直隶仿欧洲法式修筑要塞于是经营惨淡以辽东及山东之两半岛地势当防海要害聚全力于此以御外敌矣

盖中国军制以防帝京为重故常屯大军于此然形势一变今又配置军队在海岸各寨为兵备之要区中国军队兵勇以八旗营为最众国家所赖以安泰也环列帝都驻城郭内外其所守备不止京城凡国家军政要镇之处皆有营舍如山海关承德多伦诺尔贡关密云通州及保定府是也其筑设要塞之地如大连湾金州旅顺口威海卫芝罘营口山海关北塘及大沽是也除屯京城兵勇外尚有芦台北塘大沽新庄杨柳青天津等诸营所以防由白河之敌兵也外敌欲攻北京经由是路则行程较捷有白河自然水道以便行舟乎则诸营之镇岂偶然哉平时驻屯直隶兵勇二十四万余人北京八旗营兵十二万七千余人然能堪野战者唯镶字军一队耳防海兵勇及驻白河下流诸营兵勇皆李中堂管辖也若考其实际足以野战者不过李中堂管辖兵及八旗营兵之一部试选拔其兵勇足用者千人中仅五十人耳要之一朝战役起于直隶以外或北部海岸欲派遣军队以应危急恐不能也若派遣之则帝京防守尽为空虚适使燕京濒危耳推论其极与中国交战欲攻北京平原则中国捍卫此地势力过虚自非假援他省恶能防御敌军之进击哉唯恃畿内营兵控驭敌势可谓单弱之极矣以上论北京平原新疆隔外部支那西北隅距中国政府颇远故朝廷之威信政令往往不通翻阅近世史书可知涯然此边陲广漠之野关系俄国军事原非浅是最不可忘者矣试举近世要事以资画策焉抑此地方一带蒙古大汗尝统治之至千六百年代之季汗部分裂为二国一曰准噶尔一曰东土耳机斯坦中国官书作塔什干准噶尔取天山以北之地东土耳机斯坦领山脉以南至帕米尔西部一带中国当代开基于此势力渐增至康熙之世遂兴师远征出长城之外鏖杀噶尔丹兵于乌尔稽塔什[干](千)地寻并吞东土耳机斯坦使亡国遗民奉中朝正朔于是欲强固权势使满洲蒙古兵士挈眷移驻于新版图又迁甘肃陕西之民居于此地且整顿新图百般事业移民繁殖振兴农业或令东土耳机斯坦人民移于准噶尔以营此土然亦不见有效之美也千八百五十六年甘肃陕西肇乱北联准噶尔势极猖獗中国威令不行叛徒等据伊犁山中设独立汗汗犹君主号支丹威风残暴披靡四渐及俄境俄国不忍傍观遂出军队击退匪徒取克里雅一带地方时实千八百七十一年也尔来十易星霜秩序复旧乃还此地于中国矣东土耳机斯坦亦一治一乱我俄假力于中国给粮饷以平定之后中国出偿金九百万两于我俄国伊犁一带之地分附中华而确定俄中境界千八百八十年所订条约是也中国既恢复斯土欲专立威信而坚固根基努力于商工等业日图兴旺如盐业养蚕业制丝业皆其所推奖也又欲备内讧不虞之变设屯田之制至千八百八十五年更新就绪合喀什噶尔准噶尔为甘肃新疆省凡农民欲移住此土给与田产赀财非经三岁不收租税以谋开拓兴盛矣查华民移寓此地合前后约二千四百五十旗能纳税者百二十三万五千五百余人然以税赀偿其政费颇觉不易

中国每年补给项四百五十万两至千八百九十三年为二百五十万两盖产业渐兴而税政渐举边备军队逐年加多养给之赀亦渐增益然后综理之所用乃足亦可谓竭力矣要之中国北疆政务其于养民则至矣然教之则未也华人不能使土民心服如东干萨尔特奇尔稽思喀尔喀等目中人为蛇蝎反目猜疑不肯亲交视如仇敌动辄凌轧时起争意中国威名未足以服此也是吾人所当三思也熟察新疆之地理此地乃往古咸海后变为茫漠原野天山之脉起乎其中绵东西分别南北乌鲁木齐府以西山岳高峻直连俄国舍尾里天土克非路港天山脉北曰天山北路南曰天山南路自古以来民族迁徙出入每由此二路昔蒙古大军西征实取道于此勇猛锐进蹂欧洲尝风靡一时矣南路道里险峻至帕米儿山地难行大军仅可行骑兵纵队蒙古大军到此不能前进忽然驻兵盖为此也此外尚有亚尔泰塔尔巴哈台等山脉一带之地亦兵家所宜注意耳其余一望地区皆砂碛之原野地质硗确不可垦拓唯伊河之上流及支流为较佳自长城西端嘉峪关[入](人)蒙古以通天山南北路有二道于北路之冲有巴里坤乌鲁木齐二府为沿道要镇又西达俄属赛密坡拉廷斯克南路至喀什喀尔则狭小此二路可以行车乌鲁木齐府位置在蒙古中央当今中国以此为施政蛮境之中枢驻屯此地常备军兵总员五万据甘肃新疆总督所报告千八百九十四年有步队二十四营十八协一哨每营五百人每协三百六十人每哨百人马队四十八协各协将校百二十五人又有炮兵以三个骑兵成队各队三百七十六人统御者有上长官及兵官总共三百八十人又警察将校百二十九人武装军夫千八百十七人并马丁车夫夫等属六百五十五人又塔尔巴哈台县兵员数据北京申报千八百九十四年步队三个大队并将校士卒二千五百五十五人马队两个大队五百八十四人伊县兵员据千八百九十三年稽查书每岁稽考兵数情形之书合步队炮队十三营将校七十八人下士以下四千三百五人马队九营将校二十七人下士以下千九十八人也

此处地方尚有满洲兵及蒙古民兵驻焉即屯伊千八百二十人屯塔尔巴哈台五百十五人屯甘肃新疆二千五百四十人总计约五万人然能堪战者不过三万人甘肃新疆全省兵军沿北路南路所在都府各有屯勇以备不虞之变西自我俄境内东至嘉峪关千里云山指呼相应然兵员驻相距辽远朝廷监理不能周到其战力薄弱可察而知也然其备我境上兵力最厚据称一半兵力在我边境亦非过言也冥冥之间中国盖防我万一侵攻矣但战力薄弱势难敌强耳按中国各省屯军之数唯此处地方驻兵勇最多试以人口比例兵数于余省人口三百人中兵勇一人而此省人口四十五人中兵勇一人近时中国政府边备益修增多鎗且使征集兵勇学习战术往年帕密尔之事兴中国告警以克式野三十门山二十八门那儿的儿费儿的式机十六门小鎗一万五千杆送至此地且选拔监督将校数人由李中堂麾下以简派调遣矣又在乌鲁木齐设制造鎗火药所在克尔雅塔尔巴哈台等建立军事会议所专考兵制又架设电于新疆瞬刻之间能传帝京消息要之中国备我俄人不吝赀财孜孜不已也我俄岂轻举掠其边境哉俄与中国各分境界北自额尔齐斯河沿岸南至乌什地势东高而西低或依山河为自然之境界或建标柱而表识焉延长六百俄里在北部通贝木鲁须塔尔巴哈台等之溪间峡路在中部通道伊之溪泽间此道稍广未必阻碍行军中国严兵备于此亦有故也喀什噶尔与我赛密坡拉廷斯克两地接壤峻路羊肠萦于曲折步履颇难亦能行小军队若谓之大军通路则不可也又自喀什噶尔通我费尔干一路[虽](难)非险途而地势颇高耸拔海面者一万四千英尺周岁积雪至年半始消融开拓亦未至不足令人倾意也伊县沿伊河上流之地有一通路即准噶尔关门除此以外中国之兵即有神术亦不能窥我俄境也盖新疆地方距中国本部离隔颇远悬军万里其不利可知欲决雌雄于此一带地方则此地虽有若无也一旦有事则此地为奇货可无论矣何者新疆俗尚名为郡县奉中国正朔然一旦外警忽生则疆内匪徒乘机蜂起昭然若揭矣当此之时我俄国假名为彼定乱兴兵入境如往年伊之举指西千八百七十一年之事耳若夫在新疆境上徒戒严兵备我岂为之哉

蒙古一带之地荒野苍茫介于我西伯利亚与中国本部之间土地不毛人稀薄苟从军政上起见此处颇为要地矣然则欲知彼情形宜先审其沿革之故也当第十三世纪之初中国为成吉思汗所攻至忽必烈之时自和林格伦即今库伦也迁都于北京改号曰元国运之兴文物隆盛百度均举如开凿运河实当代之遗迹矣久之宫中风纪大紊国势凌夷不振至顺帝之时黄河泛滥岁不丰稔暴官酷吏恣意收敛匪徒蜂起海内鼎沸卒为明祖所灭而余孽遗属奔窜遁逃至太耳喀湖畔复迁至和林格伦然蒙古之族本甚慓悍骚乱相续几无宁岁明朝帝王起亲征之师率五十万人深入朔北到傲嫩河上当是之时准噶尔独立为汗其后日益分裂无能通一焉而明朝诸帝荡逸荒淫耽溺游乐威武渐衰内则官吏放肆外为他国轻侮察哈尔汗林丹者振发暴威凭凌所部于中国本部之北方独立称汗且至强使明朝纳贡未几满人遂代明朝于是大清创兴焉满人本精练兵事攻四邻以大扩版图进兵于蒙古准噶尔汗噶尔丹者能与之反抗屡苦清军然力不能久支蒙古一带之地始入中土版图中国欲驯化蒙古慓悍之俗以为游牧之民颇费功夫于此其施设得宜功绩大着与我西伯利亚一带接壤不复有干戈之警而我拓地移民之计亦大有进益矣抑蒙古一带之地与我接壤者殆二千八百俄里一俄里当日本九町四十五间西自额尔齐斯河起东至黑龙江省终以军事而论分蒙古地理为二西北为山地东北为平原而首要之处尤映我眼中者则为东部平原地何则我入中国本部此为最近捷之地也中国备兵于蒙古一带地方是果足顾虑乎意我俄国不必为此备也何则屯在此地兵勇本非我俄人之好敌手彼蒙古部落募兵非有战力者也故当有事之秋中国遣兵师于我以入我国境必自东南平原而进焉不言俄国进兵于中国而言中国进兵于俄国俄人之机智概如此类蒙古之平野盖为戈壁高原之一部拔海面者约三千七百五十英尺地质多硗确间见有混粘土及泥土人口约三百万多以游牧为业常逐水草转移其能土著者独为喇嘛教寺院所居之民也此高原一带道路实留太古之原形不见有人工开凿之意此道路当游牧民转徙时率无数之兽畜又或运搬百种器具故自成蹊径否则商队来往通行以印其足迹耳然地本砂砾硗确而踏成蹊路其坚牢往往与铁路等故大军经行亦甚便也

然行大军于此高原蹊路试问能得须要诸品不虞困乏乎如泉水也燃料也即薪煤炭等之类秣草也果能收得乎是兵家所不宜忽也称之曰军需品当行军时运搬最难又蒙古高原颇乏泉水虽有小川湖沼等然亦不甚多在戈壁沙漠中全无此种水源掘井取水沿道所在多有然井能出若干水而足养若干兵勇是关于行程之迟速进军之能否兵勇之多寡当豫筹其最大者矣故豫算水量之多寡须要精详也在此高原之井口径约一亚儿神当日本二尺三寸五分余水质不必淡或有咸水或有杂硫黄者据行旅言水面在地下约七英尺至二十英尺之间盖是不必过深也夫自地上至水际不为过深则汲之不销多时不销多时则有快给水之便于井数少处行军之次亦能掘凿新井也进军之迟速兵势之强弱与水量之多寡其关系如此而次之者粮饷也凡漠地有水源处常为游牧民所栖息而四周之地亦为牧畜之故所在秣草为此等兽畜所蹂往往不遗寸矣故当军队张野营时宜远驱马匹于有秣草之地何则有水源之处多不遗秣草也前队于有水处能得秣草而后队或不能如此者往往然矣故当行军于沙漠中又必送秣草以备马匹之用至于燃料亦然虽漠中非无灌木丛生之地亦决不多有焉倘前队亦得燃料而后列或不能得一草木苟如此则宜深入漠中以搜罗之然则当行军之时又须带燃料也要之常食品物固应带而行至若畜肉则蒙古之地所在多有得之不难即牛豚山羊之类沙漠中所到成可多因敌人之粮也然则行军于此漠地果能行若干人乎意者亦可以行十万人也考诸昔日华军征蒙古之例亦必不差又须整备器械以运搬军需诸品如彼苦路巴多锦将军即俄将尝为此种出征之例最足为龟鉴也今夫运搬诸品于蒙古之地宜用马也无论已余外宜用骆驼此兽能担荷至远一日夜间可行四五十俄里又蒙古之牛体力颇健若用两匹驾车可以当一骆驼盖是彼商队旅行沙漠者所实也则行军之法应由此地故一旦有事进军于彼地收集马匹骆驼等固自易易耳尝见蒙古人运茶于恰克图市之现情实多至七万五千匹我若行十万之兵必需二十万骆驼然聚集此等之数亦不难也既于粮饷燃料及一切行军之事无遗算矣则将出于何途以进军乎又欲作何等列队乎请试言之一曰自北京出长城经贡关赛尔乌苏等而通恰克图咸称为驿路大道也二曰自北京之[北](京)经由贡关乌达吴厄沁而通乌尔稽及[恰](哈)克图也三曰自北京经由贡关亚尔噶里及奈来哈至乌尔稽及[恰](哈)克图也四曰自北京经塘子口又由多伦诺尔乌里雅苏台等至乌尔稽及[恰](哈)克图也五曰自北京经多伦诺尔及克鲁伦至克鲁苏台站也六曰自北京沿兴安岭脉西部经多伦诺尔至土尔扈特站也今欲记诸道之远近及其崄易如何而余未遍踏其地然即一二大路亦可以知其梗概矣如上所记第一路盖中俄贸易商队每由此路且两国驿传亦取道于此自北京抵恰克图千七百七十俄里比较各路此为颇长意行军于此须分兵为小队一队约六百人以次第进行何则漠中乏水会有掘井苟水源不丰则兵气为之老矣且一日夜行程以三十俄里为率使兵不疲劳也我之行兵本入敌地然中国本熟知己国之地势风土故六道中随路皆可经行

若中国以十万兵勇发遣于六道则一路约一万六七千人亦甚易进行也然在我俄军不能有如此之利案六路之情形当悉集于乌尔稽之地而后行至恰克图也故俄之行兵大军可以至乌尔稽而此地以南不能如此至入戈壁漠中千艰百困恐于全军之势力亦少衰矣是宜分全队为小队而前队之与后队间隔三十俄里且一小队编列六百人而作二十队则全队之行旅六百俄里如行千七百俄里应销三个半月始得进入燕京行军于沙漠其困难如是则我俄进兵于彼地自非排千艰万难而鼓大勇气焉能酬素志哉往时满洲好调兵于四方其所用兵多是骑队所用兵器亦弓箭剑之类耳然今也其兵有步队其兵[器](气)有炮有弹不复如昔日且近来训练军队之法亦有改革如兵器粮饷之制亦从变更然则如康熙年间亲征噶尔丹之战争情形亦足以为鉴矣今考其战争情形盖起亲征之师先分大军为四第一军三万五千六百人取道于土拉河之上流第二军为三万五千四百人接第一军之迹第三军为三万七千七百人皇帝亲帅之自北京经由塘子口而向乌尔稽第四军号约百万人盖役夫辎重并在其中也以一千六百九十六年即康熙三十五年四月一日大军发自北京经塘子口乌里雅苏台察汉搜尔等各地以六月八日抵克鲁伦河之上流以月之十一日达绥尔非特乌此路程千二百十俄里约销七十有二日自其帝都至我俄境一日约行三十俄里此役第一军始与敌接战约出帝都第六十八日耳由是观之悬军万里疲困路程虽有已遁之敌在数里之间无复有追系掩戮之余勇兵势于是易老矣此役尝有此厄于是中国知回师之为是仅留第一军以当敌冲而悉收余军以返帝都然第一军到土拉河时其兵不出一万人而在途上散亡者为二万五千余人于是抽二千人于第二军中以补充其缺中军虽知朔北地理屡苦粮食不给或至杀马而食当是之时为敌兵所袭击战于乌尔稽接之地幸得一扫敌兵大有所获分颁士卒以慰藉其功劳若微此一捷则中军士气沮丧已久恐不免覆军于朔北之野也康熙亲征之时兵器辎重等不如今日之制颇为简易然犹有难焉今也兵制一变行军于沙漠中尤为至难也由是观之蒙古一带之地揆诸情理按其实迹盖为界在中俄之间两军争战之一大障壁也若夫西自额尔齐斯东至满洲一带百千里之国境不能为彼我争战之疆场也以上论蒙古

满洲近古以来沿革之足为后代鉴者盖甚多矣余既叙蒙古之风土又将叙满洲也满洲各部尝为诸种民族割据当十七世纪之初聪睿贝勒时征服四邻而立国与明交兵攻辽东县然直隶一带至阴山之间以防备极严不能得志者久矣聪睿贝勒实为中朝太祖也太祖第八子太宗即位屡败明军威武大振遂征服蒙古之乃蛮敖汉及喀喇沁等以察哈尔为己之属部东出兵于朝鲜征伐之更南自铁门关超长城直进袭击北京明军大败而北京陷重关之中太祖以孤军深入敌地后患难保无虞乃回兵满洲自是屡遣强悍骑队濒逼明朝出没白马关塘子口及南口等或进至山东济南然直隶一带防备犹颇坚固不易入山海关虽屡自铁门关以北之山道进兵于北京直下地方明军动辄自海岸一带而出袭彼背后于是两军对峙久之乃陷锦州城当是之时明国渐衰到处匪徒蜂起势极猖獗贼魁李自成夺黄河接近之地匪党云从遂陷北京僭号称王明帝难煤山然明大军犹在直隶西北隅吴三桂统率之三桂者明之将军本以老练刚毅见称至是通于[太](大)宗欲讨灭李自成以镇祸乱太宗容纳其请遂共逼北京歼灭反贼国号大清尔来二百年专谋扩版图西北自蒙古起东北至黑龙江乌苏里接近之地遂接壤于我俄境矣抑我俄国之接壤于中国以黑龙江乌苏里河兴凯湖均订约时所确定为界也其长实二千七百俄里亦不为短矣满洲在长城以外管盛京吉林黑龙等三省面积约二十八万英方里人口一千六百万地质稍丰饶人烟稠密之区以松花江四邻及吉林以南为最北接壤于俄境居民稀少然地质亦不恶如山间之地往往肥沃可开拓以殖民焉满洲一带地势固多高原山峦如盛京吉林两府间有长白山蜿蜒连东西山脉又远南北其最高处耸拔海面实八千英尺黑龙江省山地亦伙大小兴安岭山脉四分五歧渐西而下乃见原野青草繁茂西则一带荒碛是为戈璧之沙漠也松花江虽颇不便于行舟而艇舟底浅者可以上下至远往年华人谋用小轮船吃水三英尺者搬送货物卒不见效而遂终止矣我俄尝欲溯黑龙江自松花江更溯其上流而华人峻拒我往来立国际条约以防遏我行船矣本江水底亦无常态当雪融解之时其支流注荡土砂每岁河底概有变异嫩江自伯都讷至齐齐哈尔称利舟楫之便辽河亦可往来浅底小舟至其河口则水深最便于出入巨舶营口繁华盖因有此河水之利也鸭绿江在中韩境界溯江口六十俄里有昌城府可通小船以至此间瑚尔哈河萦回迂折人稀少之野水量不多故船舶上下亦少时见小帆船远溯上浮耳乌苏里河在中俄之界为一大河随处可行小轮船满洲川河如上所志录虽有舟楫之便时方冬季则天气冱寒坚镇水不可行舟约两个月或至四个月是为可惜耳满洲之风土在长白山以东有定期风自太平洋面而至颇多秋雨而在其西北方则以西北风剧烈之故秋无淫雨要之东南降雨甚多春秋二季淫霖数月时值秋霖则诸川泛滥浸没道路虽大道正路溢水没巷泥泞如泽断绝来往若欲行军于此地则当择霪雨始去渐入冬季之候而从事于此方为恰可至积雪皑皑之时则开通橇道而更得其利便也又山河所在位置颇得其宜土地膏腴亦见有栽殖农耕焉牧到处散布而山腹之间亦有森[林](森)其材可筑家屋农产之物有大麦小麦高梁稷米菽罂粟麻玉蜀黍等属又到其南部则产出棉类如蔬菜杏梨林禽等所在之地皆能产焉青蓝人参亦能繁植满洲之地如此故行军于此不至如在蒙古之艰苦也其粮食泉水燃料秣或有困乏至家畜之众则每岁[输](轮)进豚于中国内部者甚多最可见牧养之丰也要之欲拥十四五万兵而入满洲之野以向燕京余未见其乏肉与秣也若或有不足仅转一步于东则有韩土在焉取此品物何虑之有哉余故言此地天惠丰饶决无使大军饥饿之患矣

吉林府在满洲中部大道可通四方东至于海南直达中国本部其要路有三条一自吉林南出经奉天府新民厅锦州府及山海关至北京又有奉天府分歧经辽阳至营口南下达旅顺又有山路自辽阳通凤凰城吉林奉天两府之间有二间道一可以至法库门一可以至呼兰城滨呼兰河会入松花江处在三姓伯都讷两城之间此等诸道盖为连结中国与朝鲜一带之路也二自吉林府向我俄亦有数条路经额莫赫索罗站在宁古塔西南珠鲁多浑河滨及宁古塔达我尼里斯喀雅者在乌苏里河滨属东海滨省其一也经三姓城达兴凯湖畔图利罗格者在兴凯湖西畔白棱河口其二也依松花江达米海罗斜灭罗甫斯喀雅在松花江与黑龙江会流处滨黑龙江北岸今属阿穆尔省之水路者其三也自吉林东走直至我俄国道路最近若取道于此则自中国本部至我俄国约千五百俄里自吉林则四百五十俄里耳比年以来中国政府有见及此极力开拓又能辟地通道于是军事枢纽如三姓城宁古塔珲春等联络相贯指呼可通三自吉林经齐齐哈尔而通我国自齐齐哈尔分岐为二一经墨尔根城及爱珲城至我布拉郭威什臣斯克即海兰泡在结雅河与黑龙江会流处之西今属阿穆兰省与我爱珲城隔江相望一经呼伦贝尔城至奋托罗海自齐齐哈尔至爱珲一带道路风土形势极佳可运行辎车自北京至布拉郭威什臣斯克为二千五十俄里由吉林而至为一千俄里上所记诸道并为国道平坦广可通货车若至岐路则有难焉东方各道动辄有泥泽之患如霪雨之候绝无人马通行然在冬期则道路冻结诸路皆马车络绎有繁庶之状当冬令之期则每数里设立客舍以便行旅按满洲道路形势自然易使人生侵掠之念则此地之所关于军事最不可轻视也与我接壤固当留意焉此地古来部属相争又屡使中廷感怀边治之难故常为中廷之患者满人也又使中廷迭奏伟功亦为满人也何为满人曰八旗营兵是也是故八旗营兵之士气每与中廷盛衰相为表里然现时联络不得其宜训练亦不合至战争之术则其所最拙也于是中廷猛省近二十年来务加振作欲革新其兵制今核算兵员古式八旗营兵为三万六千八百七十五人新式营兵为一万八千八百五十一人驻屯境上兵为八千三百二十五[人](十)合计六万三千九百五十一人所谓古式八旗营兵者古来为满洲镇抚之兵也故洲中要镇重城必驻屯此兵余外又有边疆防备之兵驻屯俄韩边境上于三姓城接近二千五百人于宁古塔接近二千七十五人于珲春二千五百人于凤凰城二千五百人合计九千五百七十五人近时满洲各省首府必配置练习野战兵各府一样步队八营一营五百人马队二协一协二百五十人备二十门步队用毛瑟鎗马队用槟查斯的儿式鎗此兵数实一万三千五百人中国政府近年改革兵制每岁以现役兵之半为豫备兵谋于有事之日得大兵之策矣且每月给银一两于豫备兵一年两次点检演习观兵其意欲于满洲三省得豫备兵六万人也尚有八旗营豫备兵在奉天省所管七万人吉林省所管七万人黑龙江省所管三万人故满洲全军实多至二十三万三千九百五十一人也中廷何故在满洲接我俄境之地珲春及其它要地筑坚寨固壁垒装备克式巨炮频严防备余未解其何意也虽然彼华人于战战术未能擅长又不熟攻守城寨之技虽未足以为深忧而其意亦可推耳如彼吉林不独为坚堡固城又谋于此地建设兵器弹药制造所近聘将校于德国以实行此要图矣既于吉[林](立)设立兵器厂以推扩其规模盖欲供有事之用也如彼筑构三姓宁古塔珲春等三城以为之前哨是岂非向我乌苏里境边排列防御而何也又中国恶我尝欲溯松花江开贸易之端其意在以松花江为己有而一旦有事之日欲据以大收战利故中国尝投碍物于三姓城下江中以梗塞舟楫之便至若中国所真注意者全在那边是不须细述而知之焉虽然中国固为大至古之邦矣意者自警崛起以危害人国决其不能有为也惟欧洲使节冥冥之中常资顾问频说军备之要以搅乱其脑气筋中国于此遂欲行自家政策也秉钧之人岂其目无邻国哉为我俄人者处于此间当警醒一番矣噫岂可不觉悟哉

　　中国与俄法英关系论　　　　　　　
日人阙名附

近时中俄之关系切要尽人而知而俄国于亚细亚洲怀抱南下之雄志亦益彰着中俄密约之事登于北清日报中东西两洋喧传不已而中国政府与中俄银行合同立议将设中国东部铁路盖密约之意亦于此间可以窥见一班矣今且说该铁路条约之来历及铁路情形曰千八百八十六年俄先皇发诏云须择捷路以安设西伯利亚铁路盖自俄京至海参崴从斯土连地士奚经由满洲为最捷之路于是乎俄人以谓须用强压之策以拓地于中国会中日之役兴俄人翘足而望谓机可乘也即先开强请之端于中国中国亦窃惧俄人侵犯欲设铁路自山海关经过奉天吉林齐齐哈尔等以至俄境而阴备于北方岂意中国欲利用俄国而却为俄国所利[用]哉俄国既约敷设铁路意谓是即并吞满洲之前导于是简派官员踏勘其地且稽考其情形该官员等查毕回国复命到偶的都沙撰文登俄国新报其中有言曰现在满洲之人以中国东部铁路相聚而言用为谈柄中人等谓此铁路竣成之日必于中国商务及农业大有利益中心悦甚假如举满洲全土以属俄国版图则渠辈必悦服从命可知甚且断其辫发以归化于我俄国亦意中事耳呜呼何其言肆无忌惮之甚也俄国各新报皆传钞此论及后订铁路条约中国果为俄国所牢笼而不自顾焉岂不极可愍乎昨年八月泰晤士报访事员云某大员扬言云虽一任俄人敷试铁路本不足为忧俄人虽蓄异心于中国有并吞疆土之说亦不足恐也呜呼中国不自危而使人起哀思而代忧之如此之约岂终永为中国之利哉其必有噬脐之悔也

中国东部铁路公司将敷设之铁路足可以代西伯利亚自斯土连地士奚至洽洽鲁夫卡之铁路其间约千六百六十俄里一俄里须俄银九万留俄人初欲筑西伯利亚铁路即拟自斯土连地士奚至洽洽鲁夫卡嗣以工费浩大颇难告竣于是乎始属意于满洲盖经由满洲而筑铁路则工程稍易所须之费约五万留而足矣如此则不唯节省经费而工又能速竣盖西伯利亚铁路在中国属土内有千四百二十五俄里沿途天气既不甚寒地质亦稍丰一如松花江附近一带之地最为肥沃产出谷禾极盛足以养沿海之民也查中国东部铁路公司章程有云该公司已经明中国政府准其开凿煤矿或营商工业及矿业亦无不可噫是俄国假一公司之名筑铁路于中国地方又兼拟开矿业及商工业于中国故订此约也其远谋雄图匪夷所思盖设立该公司之任虽全托之于中俄银行其实权全在俄国掌握矣又章程有云该公司开铁路之后八十年中国始可得专管该铁路呜呼八十年后之中国果何如哉试细思中国国运思过半矣且夫该公司之设何尝不起见于俄国之利益乎成此路后俄国得利于其商务及军事之上决非少试看该铁路章程则大分明矣安见中国之利果有若干乎唯不过曰八十年之后专管该铁路耳试观中国现在情形殆为衰极之运行见埃及土耳其之覆辙即在目前谁谓八十年后之中国犹如今日哉该章程又云中国政府于三十六年后有可以购回该铁路之权信如斯言则须及今清办其赀本及各项所费之赀今中国财政极困力岂能及此哉立此条不过掩耳盗铃为空中楼阁以饰观耳某大员本以慧眼称而不能察俄人阴谋至此岂不极可怪乎

吾人拟观察东方现情以卜其将来如何须考察俄国版图及其地势何则其国接壤于中国北位蚕食邻邦拓地于亚细亚洲者三百余年矣中国焉不知设法抵御即如千八百六十年中国割与黑龙江及浦里莫斯克洲等于俄国又如千八百七十年俄人取中国属土克儿沙亚洲盖昭昭在人耳目虽质之中国大员其辞亦不能逃遁西伯利亚一带之地平原广漠气候寒冷未垦拓之地极广其面积有五百五十八万九千二百八十九方里而既垦之地不过十二分之一人口有六百五十三万九千五百三十一之多然俄种居其十分之六在黑龙江岸一带地方每年夏季三个月多淫雨不宜耕作谷不甚登在东方接境于满洲之地一岁之中多浓雾深锁湿气太重故当植物茂盛之时农民不得不远离其田圃而去如西伯利亚之地无有毛革矿山等之天然美利又俄人无放囚徒于此地之事则虽管有此地未见能收其利也唯至满洲则不似西伯利亚之瘠北边有山脉联绵可以遮断北面之烈风在十年前其人口约二千二三百万即齐齐哈尔人口约二百万吉林约八万而辽东地方则约一千二三百万人产物不独出谷禾又能产棉花蓝靛及草等盖以农产之物为主莫斯克报访事云俄国沿黑龙江岸七百五十余里凡物皆取资于满洲即如兽肉及谷禾等多系满洲所产之物而以爱珲为商货聚散之要地不得不着意于此由是观之俄人垂涎于满洲岂偶然哉盖洵不得已也 

昨年八月四日所刊泰晤士报论中国某大员有曰某大员生平得益于我英国极多盖有出于意计期望之外然我英国威信之在北京者现已失坠一半中国政府不知何以于英国则疑惑之独于俄国则深信之至诚感谢其余诸国则交情稍疏虽然倘我英国帮助中国且假以有形之具即总称赀财银币等也扶植其独立使他国无敢或侵其国权则中国必德英国威信亦必立然后庶可以驱逐列国此举诚在英国人民之手也或曰中国何尝不计及哉中国某大员到英京时语英相以此意英国上下未尝有思出此策者则其无远志可知耳中国以此种之议商之于俄则俄国家必应允意者中俄密约之端起于此乎中俄既订密约而旅顺大连等埠非复中国之有矣中国之意为求假外援故立约合同遂不觉将管有两埠之权已阴移归于俄人之手岂非愚之极乎尝读圣书曰埃索困于饥饿而不得食见其弟有面包一片欲乞得之即让弟以一家赀财中国之事何以异此夫旅顺大连两埠非在中国本部之外实属满洲也俄先时意中欲俟中国瓦解之日瓜分此大国而得其一部然须早夺此两埠为基本之地有所据依其立心不过如此今忽立此密约则俄国并吞满洲亦在其意中矣彼所谓中国东部铁路者虽名称中国铁路而其实则为俄国铁路非中国所有也俄人屯军队于铁路近纵横穿过满洲之野直到山海关即接续中国北部铁路以直到北京是举中国任俄国颐使耳且其假用胶州湾是欲举中国在黄河以北之属土尽服从己也若夫朝鲜更不足言其为俄国上之肉本非始于今日也唯中俄银行别有一种专权为俄国谋甚密异时席卷满洲归俄人之有必在是也苟俄人新得民于满洲及朝鲜是俄国新添人口约四千万也率此等之民以临极贫弱之中国责以清债问以种种口实则其势必猖獗如火燎原欧洲诸国亦岂能坐视俄人所为哉嗟乎俄人张羽翼于东方较之于土耳其及波斯更甚他日中国为俄人所蹂必有过之无不及也

俄人汲汲谋中国中国焉不知法国早见俄人所为必关系法国利害不少费瓜楼新报论云近时喧传中俄密约如此说不出于子虚乌有则俄国势力之大可为一大惊焉我法国由来称雄于四方虽卓然为列国所环视大异从前然中俄订密约之事果非谬传则所关系我国形势甚非少也我法国垂涎于中国南方日久矣曾屡逼中国政府拟为中国募公债于法国中一如俄英德人等所为北清日报在北京访事云法国公使将五条发议于中国政府其第一第二第三条即言法国为中国募公债必以法国为证保第四条云法国须监视中国关税中国宜委任法国以此事第五条云中国须允准法国设铁路于中国南部内地云云英人赫君久已总持利权于中国傥法国亦监视中国关税则现为中国总税务司者将辞其职乎英国所现有于中国之势力将任其日有减色乎如中国政府听法国所请之条则法国于中国足以握财政之权亦必与俄国无异意者法人亦必鉴故事用俄国筑中国东部铁路之例而攫取中国南部铁路之利权也必矣如此中国已为俄法两国所扼吭譬犹背深渊而前豺狼耳中国情形东西南北犹四面尽张网罗任其密布无一面可以逃出甚矣其危也中国既不能毅然拒绝法国所请之条唯允准法国东京铁路自法国境兰苏近至中国广西省龙州地方龙州为西河通航之区其商务颇殷盛于是法国非武斯里儿商会议筑铁路事盖法国据千八百九十五年六月所订之中法条约以得其利益也法人意谓夏未至而燕鸟先至法所以得利权于中国之端即启于此也自中日和议成后中国稍稍欲开矿务云南广西及广东等矿产极多欲揽其利权惟法国至便即须托法国从事此业也故法国外务大臣演说于下院云中国向假利权于外国一从旧贯至今不改有如矿业尚因袭者久矣我法国当先得其利权中国能假我法国诸公司及工业家开矿之事则我法人宜如何喜悦庆幸共浮一大白焉

中国既准俄国筑铁路于满洲又准其开矿产法国亦欲仿此例于是乎欲筑铁路自安南东京至中国南方接续而至汉口并开煤坑及铁坑某公司颇周旋其间盖中国政府必允其所请也夫法国欲并吞中国南部之地而垂涎于此久矣近闻法国军人等频建并吞中国策中国虽亦稍谍知其奸计而加警戒然何能为也德国亦雄心落落的利克路尼克儿报在德京访事云近者俄国之威势应及中国南方黄河之边英国之威势盖在扬子江沿岸及其南部我德国亦能伸张商权于黄河及扬子江之间则幸矣盖中国黄河是为俄德两国互争权力之界境也法虽见俄伸张其权力于黄河一带之地然必无欲沮之心若见英德两国树立商权于扬子江南部则必欲沮碍二国所为然则法国所以建夺云南之策者岂为无故乎盖云南一带之地实与缅甸接连则起见于此[亦](岂)岂偶然哉中国[其](共)何以待之噫

外夷内侵无已时其初必以保护为名意者中国诸省亦将假保护之名于外人也外人以中国本部诸省为中原之鹿而拟环逐者久矣英国有属地在缅甸今将欲得地于扬子江南方然有法属介在其间故英国未能联两地为一带之版图也至俄德法三国则久以中国为外府包藏阴计想异日诸国得利于中国必在英国之上矣德国政治家常谓瓜分中国莫善于使英法先相争于中国而德俄乘其弊以举渔者之利夫俄法之于中国伪友也德亦包藏祸心苟如有一国唱言曰宜分此老废国指中国而言所遗之赀产则天下诸国固莫不欲得其一分唯英则必沮碍此举耳然不独英国为然也美国之与朝鲜颇有贸易之关系又日本意大利奥士得利之与中国商务相通并为利害所关然则瓜分中国又为诸国所不愿也中国在地球之上人民最众四分地球之人数而中国有其一国中之市场天下均视以为乐土英国大藏大臣即户部尝于伯利士得儿演说云吾人向欲得好市场于文明诸国而未能如愿然今已得之他方矣指中国而言然其所以能得此者皆由吾人于地球各地之势力先进一步以扩我商业贸易之利权故于今日亦当行此政策也然则海军经费之有增多亦实不得已也由是观之可见英国以中国为贸易好市场之一班矣且夫中国境域之大物产之饶实冠地球之上且中国人民农则勤于田渔则勤于泽商家守信颇有文明之风又海岸多有良埠河川江湖并有航行之便所未足者第铁路及文明诸国均有之利器耳其所以不能一振之故则由政府纪纲不饬实尸其咎更极言之其国家所以不能富强盖由政府之未尽美善也夫以境域之广大物产之肥饶而其府库常乏一岁所入仅敷一岁所出而不复有所赢余何其财政之不讲若此也有纪纲不饬有国而不能自谋一任强邻之掣肘又何内治之不振若是也今日之中国与前三十年之日本无异日本于西历千八百八十六年维新以来变旧习行新政国势为之一振骎骎乎进于文明之域中国亦于中日讲和之时发谕示于国中以整理财政及教练军队为务冀洗从前之积弊其意则甚美矣然谕示虽勤而中国尚尊虚文事修饰上下隔绝焉能整顿国政哉泰晤士报在东洋访事曰上自北京衙门大员下至地方诸官及遐陬僻壤之卑官委靡成风偷安苟且唯知重敛厚赋以虐人民已耳夺公租富私门视为固然故其政府之所入者不过人民所贡十分之一也试以实际证之中国抽税之重实大碍其贸易每于内地重抽进口货物之税实背条约夫中国人口之众十倍于日本而与外国贸易之多寡则纔二倍于日本耳千八百九十五年中国之与外国贸易为五千二百四十九万八千镑而日本则为二千七百十五万七百三十五镑如使中国行新政仿英属印度行政及抽税之法则中国贸易之殷盛应五倍于今无疑矣夫以印度面积比较中国则犹一与一半之比例然中国岁入止八千二百万两即当千三百三十三万三千三百三十三镑比之印度岁入六千万镑岂不极少哉夫中国与印度比较之多少如此始知中国行政官及抽税官等所聚敛之赀应二倍于印度人民所贡之税也中国抽税如此之重而政府所入如此之少则为有司者非自私自利而何也现如某大员行为贪鄙人皆知之其在官也蓄富巨万以富赀闻于天下则欲以清廉表白于一世岂可得乎然则如中国大员谓之吸食生民之膏血以为生活亦岂有不可哉

中国侮蔑外国固非始于今日也故今日之中国非言语所能开其蒙唯当以干戈醒之耳往者我欲得中国之利权非干戈相见之后万无成理惟近日俄人藐称为中国谋而其实非为中国百年之计也中人不揣俄人之意遽感激其施恩现如某大员露其意于畅谈之间盖为世人所共知也往往中东一役中国沿海各省不为日本战舰所扰者盖日本守信于我英国而从英国所劝告也意者中国亦必感谢我英也然当马关讲和之时我英国独不与俄法德三国干预中日之事昨年中国某大员抵我英京颇有怨言于我是果何心也中国以某地江洪割与法国以[坏](壤)往年所订之中缅条约又俄法拟助筑东三省之铁路此二者亦使我英国之积威归于渐灭矣所幸中国既坏中缅条约而英相责问于中国遂开广东西江为通商口岸又以上部缅甸之地复归英国昨年六月三十日英国商业公所大会议云自缅甸之埠口至中国西南部地方铁路未通必须筑此一路以便我等举眉公河岸属地为一大贸易之要区此策若成则我英国制造家等可于暹罗北部及中国西南部地方争商权于法商而举铁路之利也英相以此责问中国竟能得中国允诺是使中国为万国贸易之地天下各国亦能均沾利权也意者中国南部将来商务之殷盛将倍蓰于今日也今夫俄国筑西伯利亚铁路法国筑东京铁路皆自谋其利耳不如我英国所为之公且正为万国所均利也现中国虽设税关于内地各处而一旦铁路既成其河川亦通外国商舶恶得一一征其税哉必不待数岁而废其弊法也苟翫愒因循拘泥旧制绝商务之利阻富强之基必致贫民日多盗贼日起亦何益乎今中国之行政不得其方譬犹人生脑筋不备左支右吾安能独立哉由是观之变法以齐其国政是亦不易之道也然则其法当若何曰其要在仿日本及印度等之制变其行政及收税之法吾人目击中国积衰积弱之状久矣往年中日之败亦不足怪今屡为法国所嘲笑为俄人所玩弄皆由其政法未善及官吏庸劣无能不能整治海陆之军政故也

　　论中俄情形　　　　　　　　　　　　　　　　
英人阙名附

俄国在远东举动大异从前各国甚留意窥之自中东在马关划押和约之后中俄交情甚密我英廷须常伺其旁注意俄人之动静现法总统阜利已定期往游于于俄俄必以优礼迎迓盖马关之役俄国若非法国臂助俄国不能令日本让回辽东今此地已归俄人掌握俄人已得大欲惟向未见法国在远东讨求重利以酬当日干预之劳法国独于中国告贷之图取小利耳中国经已厚待法国故竟敢背英国所立之条约欲助法国在云南振兴商务但法国一俟机缘合仍须向俄国索取利益以偿前时臂助之功想其事必由法总统阜利在俄国与俄王及中国驻俄杨钦使从中[妥](委)为酌夺德国亦望有酬赏现德国在中国东北方附近天津处得一地以屯水师之用又闻德人立一公司承筑北京汉口火车路亦属传闻未见实据但各国皆存自私自利之见德人独无情乎今俄国经已筹策将满洲一省及辽东尽归其管辖在北方拟筑之铁路数条倘能一律告成北方之商务尽归俄人掌握矣俄国又得胶洲为屯水师之区胶洲港口半年无冰结之患俄之水师由此可称雄于东方矣若俄国亦欲劝中国令其不准德国接办汉口北京之铁路则更妙绝盖德国一涉理天津北京汉口要地俄国章程必为其扰乱至于法国在北方或东北方欲取何地仍未得知故更须小心访察俄国如何行事若俄国在北方不能助法国或俄存私见不欲助之将必戒中人不准英国在云南占夺法国利益以使中国不负法国之意又比利时曾欲为中国承办建筑铁路者欲由中俄银行筹举办此银行为朝廷担保俄国自中东和议之后与中国初时承办铁路公司联合而设现比利时承办铁路公司其项亦由法国合而成此事各处所传皆相符合又闻法廷将预备担保比利时一切欠项此事亦无有辩其非者目下俄国在中国之势力如是坚固将来中国若欲与各大国交结倘不先商诸俄国盖已难矣近数年来俄之权势有进无退英因错而将此权势失诸俄国俄国既已在中国安排妥协自中东和议后俄国联络德法以抗日本俄与日之交早已见绝今与日本订立和约章程未有播扬吾人无从得悉但为日本计前已费尽心力乃得朝鲜为自主之国今一旦被俄国派兵保守日本谅难任其所为而不与之争论俄国占据朝鲜曾具保约与中国英国甚悦服之惟英与朝鲜未立和约则难知其保约如何可行因从前中国应允英国担保朝鲜勿为外国占夺彼时朝鲜尚为中国藩属而今日朝鲜则为自主又为俄国占据朝鲜王之权今已尽削英国须派员议论担保之事观目下情形俄之固守朝鲜俨如固守中国俄虽未能立刻占夺朝鲜地界然俄及日本将与朝鲜王立盟约英国得此保约亦无用俄经与日本商合俄国将来不独保全北方商务兼能保全未经寻出之地之利益再迟数年西伯利铁路已开中日俄三国设若联结盟约则须一至雄之国方得干预北方商务之利此国亦须依从此盟约之例俄国随时可启衅于中国及日本并张其权于至极之处若英欲扶持东方之商务及保全在中日两国之权须常注意北方早见其机庶乎可也

　　论中俄密约　　　　　　　　　　　
英人阙名附

西报刊论二篇论中俄密约并筑铁路谓俄人诡计始则隐而不扬终则尽夺英国东方之权利拑制中国之性命而后已遂引字林报所论中俄密约而伸明之谓中国北方已归俄人保护若由北京至汉口铁路告成则俄可拓地于扬子江矣作此论者常注意于扬子江地因恐变为俄人之地并谓此处商务必兴盛而关税之厚如操左券夫英国与俄所争衡者商务也英货每年销于中国者至二十兆镑向为中国进口货三分之二此数比较销于欧洲全境与俄美二国犹多三倍英国岂忘情耶若我英国能联合满洲使尽辟其地以公其商利于天下如俄得而联之即多设税关而拒天下之商商人必裹足不前俄则为垄断矣至东方大局将来必为四战之区不待蓍龟矣日本知此急整其军旅限期五年其步卒将增至十二大队骑兵增至能敌一万八千人且定各国船澳代制战舰此日本所以先事预防之意也若我英意见愿英与俄人相为立约保守两国商利于中华倘俄忌我占其利反欲夺我英之利而不立约我可示意于俄取一无冰口岸于太平洋之滨则俄必如我约矣忆巴路科尝谓英廷愿俄得无冰口岸于太平洋但不愿其据咽喉之地以制中国西报首论如此次论谓中俄秘约其幸成功者不过一吓字尽之盖俄国驻北京钦使卡善尼诡告华人谓中国甚危英日二国将合兵来攻于是李中堂为所惑故李中堂之往俄也卡善尼助之并其亲友助之密约之事已有成议俄亲王立便那付初到北京某亲王及总理衙门不愿与之交涉而李中堂则欣然与之画押若辈竟甘信卡善尼之言以愚弄中国而出此下策俄之计亦狡而毒矣论者又曰该约已于去年西九月盖用御宝执玺艰难非其本意然推其误入俄使彀中其故有二一则英日果合攻北京舍俄国无能保护威海旅顺要地故欲保全北京非从俄约则不可二则惟太后之命是听如违懿旨诚恐祸生不测或谓俄借英日合攻之谋恐吓煽骗事同儿戏似未必然不知密约之立确藉此以弄成也设使英国有夏利伯侯一人驻北京慎保中英之利权凡卡善尼有何举动夏侯亦有术以抵掣之则卡使虽巧终不能成是狡谋也即能成之亦易播其事于天下使知中国之愚而轻信谨守约章之英国岂肯置中华于倒悬乎卢方立曾在巴黎语人曰英人无德泽中日之事远逊于俄德法三国矣呜呼中国好自欺自愚也其朝廷上下懵蔽日深何怪其发此痴迷不醒之语耶但可诧者卢君竟信英国甘失其权利让与俄人岂入情理乎今事已如此我英国宜增修约章以囊括黑龙江吉林奉天之地毋尽为俄人所掣也夫中国于日本之役常以英为[袖](抽)手旁观不知未开仗以前英国欲联列国以销其衅纵谓此事未成仍无实据而日人不敢犯扬子江是我英之力也中国讵可忘情耶俄德法虽能代中国取回辽东之地但所得不偿所失其失于日本之手与失于俄人之手何异耶

　　论日俄将来大局　　　　　　　　　　　　　　　　
阙名附

当日本未与中国构衅之时其国家每年豫算仅一万万圆约英金一千万镑耳至今年议会豫算金则实有三万万圆之多内中以一万万五千圆为扩增军备之费先是众议院议豫算金必细考详查如有可减削之赀则务减削之至今年所开议会则不复议论相争一以酌定豫算金为主贵族院虽稍有微异亦同赞其议则政府所计划议院必乐赞成矣夫日本扩增兵备之意果何为也日本所视为敌国果何在乎请详论之曰日本岂能一日忘辽东之事哉故日本朝暮之所经营必待时而动恢复既丧之利权耳日人本知俄国所欲为远出于英人以上盖俄之所大欲者有三曰俄人之志欲树霸业于北太平洋也即谓黄海勃海朝鲜海等一带也曰现开展其手足将至西伯利亚地方至中国满洲及朝鲜等也曰俄人固豫期中国必瓦解事机一至则将乘间而起以增扩其属土窥伺四邻也此等之事日人已洞知之夫此等机会之到虽不知其在何时然将来必有一场蹂也俄人拟先乘机而掌握朝鲜使日人无西顾之念是俄之素志也

今夫以版图之广狭大小论日俄两国形势则日本岂足与俄比较哉然细思日俄之关系则二国固不得谓非劲敌也一旦若有交争则先定优劣者必由海军之强弱何如也夫俄国现情非筑成西伯利亚铁路则不能运陆军于东方至铁路既成之日亦须经千万里运送军兵与各种军需其势亦多不便且日人本具爱国之心苟见敌兵从沿海上岸则黄童皓叟亦必执杖出而御侮已可知耳诚是如也则运陆军于日本必须众多故如有日俄交战之事则非以舰队之优劣决其胜败则将何恃也俄国海军之势力固强矣然尽其全力而与日本战于东洋是俄人所不能为也俄人如全集舰队于太平洋则内顾之忧即在西方西方欧人岂肯任俄人恣其所为哉现时俄人除海参崴之外尚未有一根本之地在东洋虽海参崴为俄所有而无一造船局又未有一船坞该岛一年之中实有四个月为冰所封锁其不便可知耳日本则佳好港湾不一而足又多备船坞故日本战舰苟与敌舰战于洋上战罢则回坞修补其舰亦甚合宜即此一事亦可以知日本海军得地之利尽占强势矣俄舰既无此利故势必急雌雄于一战若日本则不必急于交战惟徐待时宜然后出而挑战乃其意之所在耳故当三冬冰结海参崴之日徐出而苦其海军于洋上运用在手或纵或收以探其虚实使敌舰疲于应战而后乘其弊盖亦策之得者矣日人既与俄舰鏖战即一面运军队于朝鲜以阨俄人南下之要路吾知俄人必势穷矣由是观之俄国人口虽有一亿三千万而日本则四千二百万两国本相匹矣日尝与四万万之国民交战而亦获胜则俄人岂在其眼中哉中国政法多弊故为日人所败俄国法政弊亦殊甚不亚中国上自高等官衙下至地方小厅其弊已极现如西伯利亚铁路久筑仍未完成皆由委任污吏纷纷暴敛其余到处多如此类故日本一旦与俄交争必如摧枯拉朽可预其实情也日本当未启衅于中国时已先探知中国之情形甚熟亦如今日日人汲汲然欲探知俄国之情形也俄人亦窥伺日本情形连派人往日本盖为是之故耳或云迟三四年后日俄之间必有战祸此亦因日本增扩军备期以三四年完成故为此言耳虽然如彼日俄专约同议朝鲜之事即是日人袭与中国订约之故智耳此约必贻争讼之端于后日也惟日本现在情形未为真富其弱处实在未富也虽获偿于中国而扩增军备不免财库告匮日人拟救济己国穷乏故变更币制思此策者知变法之利可藉外国赀本与国内各种之业然虽有利亦恐致在外国贸易者减色惟日人本具爱国之志必以俄人为将来之劲敌其意谓宁使在外国贸易者减色而必不忍为俄人之臣妾日人所以自谋盖在此也

　　俄筹中国政策　　　　　　　　　　　　　　　
英人阙名附

自往岁军兴以来俄国威势之加于中国者虽庸众亦能知之俄联合法德首倡干涉日本之说亦为世人所熟悉然其间消息则隐伏于机微之间世人未必能知也余尝屡见俄人所为又尝闻其所倡说请举以论其筹中国之政策可乎盖闻俄国经营外国其策有二曰怀柔曰立威如怀柔之策不得行则必行乎立威又或彼此互用总无有出乎二策之外者是俄人惯用之手也今中国陷其术中已为笼中物矣夫俄人之筹中国非自今日始也彼得皇之时已屡开交涉之端当是时中国极盛反视俄如藩属待之无异于朝鲜蒙古其使来中国中国常给与盘费又优奖其薪水常以恰克图商埠之开闭为操纵之妙策然俄人窥伺实本乎此是故汲汲欲通悉中国情形简派生徒于北京讲究文学有所窥伺而中国亦厚遇此等生徒为之设一俄罗斯馆以为居处之地岂知中国之祸根实伏于此也尝读中国近时名臣林则徐奏议云异日为中国之忧者必在俄国其后英法亦屡以俄为言而中国稍知俄国可惧即设总理衙门分置章京乃置俄东股盖为分掌俄国及日本之事也中国视日本如俄国其所见之误岂非太甚乎俄人稽查中国日甚一日距今约三十年前已绘自北京径张家口俄人所谓哈儿龛即是也越蒙古戈壁即漠碛地至西伯利亚及恰克图之地图即观一事亦可知俄人用意于中国洵匪夷所思矣

俄人稽查中国情形熟矣于是欲用怀柔之策以待中国谓必使中国泯其疑惧俄国之心方为要着当此之时中国方以英为可倚靠而英亦以中国为好友邦一旦有军事开衅于日本俄人拍手呼云机会已至矣能成我宿昔之志者在此时矣俄公使卡希尼颇善机谋周旋于中国政府及某大员之间试察某大员密电亦可以窥其消息如何又见某大员五月十八日所寄总理衙门电信电音及中日争端时事云余往访卡希尼且告云日本欲以兵胁我而议事其意在干涉朝鲜内政以成侵夺之谋则我中国不能允其议也卡希尼对云俄韩接境亦断不能任日人所欲为且此事系极大之事故中俄两国同心协力从从事于此又见五月十七日总理衙门所致某大员电音云昨日英公使沤昆那儿来谈云日兵在仁川必不入汉城想英使与日本少村有亲未交其言足尽信也由是观之英俄两公使之言中国政府视之轻重悬殊既如此矣然则昨日之密友指英国即为今日之损友前日之损友指俄国即为今日之益友交情益密而俄人政策乃一一中其机械呜呼是中国自招其祸也

中日构衅之时中国连战不利北京朝廷狼狈实甚而俄筹中国之策遂从此而成中历甲午七月十三日戌刻某大员发电于总理衙门云项者俄公使卡希尼遣其参赞官巴务鲁布带交俄国密谋谓俄实深念朝鲜乃起而干涉其事本无自利之念唯按照千八百八十六年即光绪十二年在天津与拉度肯所面订之约而办理此事耳俄既以此甘言中国中国以为俄必动兵而拒日本然中国倚赖于俄如此而俄人遂得行其宿志矣越至九月十四日某大员致书于总理衙门某亲王其大要云俄使卡希尼方养病于台故屡访问其参赞官参赞官云病少愈则当亟回津十二日英使沤昆那儿至津及晚会见英使云两国干戈满目同罹衰弊何时方能休至曷不相度机宜亟与讲和是我英政府之意也度英政府亦必以此意告驻日本公使也阁下以为何如余乃对云事已至此唯有战耳英使云果有何成算乎苟无成算则不如亟议和及今赔偿兵饷于日本则事息矣余对之云与其出兵饷不如以此饷费而用兵也偿以兵饷断不能也英使遂辞去观此书之意某大员轻视英使而无礼之甚见于言外矣又某大员覆书某亲王详言与俄使会谈之情形其大要云昨日卡希尼回津及本日正午来谈余谓之曰昔闻足下屡云不许他国据有朝鲜今也日本竟据有之贵国将出于何途乎比闻日兵四千弥满于元山至豆满江一带地方将逼贵国之境贵国岂坐视之乎俄使云不接本国之电音久矣日兵东侵之事恐属传者之误然朝鲜之事大局未定末由一试也如日兵或侵我境则俄兵必当力争耳不然则当守局外之例中立而已如两国讲和之后日人尚占据朝鲜则我俄亦必有办法不容日兵驻朝鲜也两国交战日久势必衰弊[迫](追)于议和夫均是议和不如及其未入疆境亟结和局余俄使[自](目)称也将以明日回北京与各公使商议现在台时亦尝与英公使议及此事要之如日本有肯和之意则宜亟议焉至若和议之法则两国自订议又或由列国公议亦随其所便耳虽然恐中国不免有所损也俄使所言如此而未明言及兵饷一事敝意如赔数过巨则中国不能从也俄使又云久仰亲王之大名待至京时定当趋谒亲王如嘉纳我言则幸甚余某大员自称也乃告俄使云某邸阅历甚深各国无不佩服如入告昌言则必能嘉纳也于是俄使到北京谒某亲王陈说和议稍动其心是实为两国讲和之源也然则俄使固隐然为中国政府所重得以筹划诸般之策矣俄使所策必中而中国多年恐惧俄国之情亦渐改变以往日亲英之情移为向俄之念盖俄国之策端赖此也及和局既定之后俄威日隆振动于京师势力日炽岂非为胚胎于中日构争之故乎俄威既加于中国于是有所谓中俄密约出焉及俄皇行加冕之礼某大员奉命出使而中俄两国宫廷益亲又中俄银行总理出使中国答拜其盛意盖俄国所惯用之怀柔政策每能奏其功矣抑中俄密约所以报酬俄国干涉日本之事也俄人由此一约得获取筑满洲铁路借用旅顺港埠修筑胶州湾之利益又创兴银行而收中国之利权俄国所获取于中国不亦多乎俄国既得此等利权而其余密约各将无不举各国环视颇欲沮碍俄人而俄人专秘密其事惟恐各国知悉故及成其效而各国始见焉靡不叹其用意之深也至若翻弄中国宫廷使其感俄廷之德岂非巧之又巧者乎其运用手之妙洵出人意外也

　　论中英近六十年交涉利弊　　　　　　　　　　
英人阙名附
  </div>
  <div class="pagination">
   <a href="皇朝经世文新编_page67.html">
    上一页
   </a>
   <span>
    ...
   </span>
   <a href="皇朝经世文新编_page63.html">
    63
   </a>
   <a href="皇朝经世文新编_page64.html">
    64
   </a>
   <a href="皇朝经世文新编_page65.html">
    65
   </a>
   <a href="皇朝经世文新编_page66.html">
    66
   </a>
   <a href="皇朝经世文新编_page67.html">
    67
   </a>
   <span class="current-page">
    68
   </span>
   <a href="皇朝经世文新编_page69.html">
    69
   </a>
   <a href="皇朝经世文新编_page70.html">
    70
   </a>
   <a href="皇朝经世文新编_page71.html">
    71
   </a>
   <a href="皇朝经世文新编_page72.html">
    72
   </a>
   <a href="皇朝经世文新编_page73.html">
    73
   </a>
   <span>
    ...
   </span>
   <a href="皇朝经世文新编_page69.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
