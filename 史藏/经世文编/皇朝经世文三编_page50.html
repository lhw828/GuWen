<!DOCTYPE html>
<html>
<head>
    <meta charset="UTF-8">
    <title>皇朝经世文三编 - 第 50 页/共 67 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇朝经世文三编 - 第 50 页/共 67 页</h1>
    <div class="content">徐时栋

道光二十一年八月西洋英吉利据宁[波](渡)府明年正月晦我师袭攻之不克是时大军屯绍兴府而舒君堂庵者以累官宁波在军中一日缚间谍至将斩之叩头乞免死舒君视其人则府之善为偷者也意哀之曰若为谍而死盍为偷而生若能窃洋人头来吾且白将军赏赉汝偷诺而去华人谓其国人曰白鬼其收刺他部落以为奴而战以为兵者为黑鬼既而偷果以洋人头献舒君介之见将军将军大喜厚赏之又既而献头者纷若乃与偷计其直黑鬼一头钱若干白鬼倍之生获又数倍之自是踰城穴隙日昏暮府中无非偷者洋人之据府城也夜必巡街巷两洋人先后行方磔格语笑后者忽无声回视之已失头而仆前者大骇僵立若槁木俄项又失其头偷儿或着西衣冠持竹杖橐橐然曳乌皮屐以来洋人近与语遽刺杀之其生致之也则以布自后扣头使不得呜而绞布两端负而趋至幽僻箝口寘诸橐捆之以缒出城或为洋人所见追之则负以趋曲巷追者迷失道又惧其害己也废然而返洋人巡视城上亦往来通夕盗数十名以长藤为环喑默候城外闻城上者过为怪声惊之洋人偶一倚堞俯视遽以藤环其头而坠既坠塞口中以物而反缚之而候之如初城上洋人谓坠者误失足且闻其颠蹶皆伸头下视思援之又尽为偷所致乃始哗然拥所获大笑以去疾如风乃城内外之以窃洋人头者[其](以)党日益盛计日益巧所获日益众其奇策秘术人莫得而详也他日偷献头于将军将军语之曰得洋兵百不如得其官一能生致之赏万金官三品不者取其头可也久之反命曰官不可得也官未尝夜出卧邃室而西军环于外吾侪趫捷善升屋者飞登其卧室密揭瓦侦之亲见其至室中脱衣冠入帐而寝既而下揭帐空榻也明夜又易室随侦之如前而空如故吾侪利其头为奇货常常夜守之终不得知卧所得官一不如得其兵百之易也当此之时洋官虽防护甚谨不可得而心常惕惕每日夕觳觫自惊警旦日而以失首报得恒数十或多至百余白人夜出暹往往晓不归其黑人无名籍者至不可算由是大惧尽率其属登舟而去之于是将军以克复宁波府入告升擢录各有差当是时偷暴当而偷长三四辈且得将军所赐功牌以五六七品冠带荣里

　　李德裕纳维州降将论　　　
薛福成

唐文宗太和五年吐蕃将悉怛谋以维州来降西川节度使李德裕遣兵据其城具奏其状下尚书省集议皆请如德裕策宰相牛僧孺谓徒弃诚信有害无利诏以维州及悉怛谋等归于吐蕃吐蕃诛之境上备极惨酷当时公论咸以快虏心绝降者尤僧孺失策涑水司马氏以义利为辨以维州与关中缓急为衡深是僧孺而非德裕致堂胡氏以维州本唐故地谓僧孺用小信妨大计德裕以大义谋国事薛子曰固哉司马公之言伟哉胡氏之识也衢有虎已踞我大门有人奋梃逐之反怒逐曰谓恐撄虎怒闯我室也暴客入富家发匮胠箧赃物累累有小盗以一物自首反执小盗及赃物归之大盗曰吾受之恐失盗驩也如是而全家不覆于盗者尟矣吐蕃为患于唐犹猛兽盗贼也素无信义以和唐侵暴已极浑瑊与盟平凉即谋执瑊以侵唐其后屡和屡入寇为唐计者自当绝和议筹全局甄拔贤将分布关中诸镇制吐蕃策之上也即或多事之秋未遑外攘亦祇宜相机度势稍以金帛縻之彼不悉反侵地无弛备寻盟之理盟亦万不足恃徒授吐蕃蹈瑕进取之机耳唐之宰相若张延赏崔植杜元颍牛僧孺辈庸琐无谋瞢于远略保禄充位仅以议和上误其君外冀强虏之见衰而稍戢寇虐拘牵文义瞠目拱手甘令坚墉奥区阨塞名关相次沦没若越人视秦人之弃敝屣于路隅漠焉无概于其心自秦陇以西讫于河暨蜀右壤悉为异域一出国门已多战垒皆庸相不事事以致之也夫德裕之复维州图国之忠谋也吐蕃阴谋三十年始得此城遂能并力内侵冯陵郭甸一旦空壁来归坐收千余里旧地非德裕奋威训戎苦心经营曷克臻此僧孺欲败其功创为不三日至咸阳桥之危辞以怖文宗不思当时南蛮震慑山西八国皆愿内属吐蕃骤失门户酋豪猜贰内变将作以德裕才略用西川之众扼其吭而拊其背使彼不自顾暇奚敢侵轶关中若云责唐败盟则前一年围唐鲁州吐蕃已自败之矣僧孺借口信义意不在信义也司马公从而和之不亦侦乎吾谓考核古人之事当论其心亦论其才德裕之心在张国势巩边防人所共知也僧孺之心不过齮龁德裕欲沮其入相之路置国计军谋于不恤亦人所知也且文宗果忧吐蕃倘召德裕而相之必能运筹决胜制驭四夷于其相武宗知之矣僧孺雍容高论玩愒岁月妨贤病国于其相穆宗文宗知之矣司马公不此之谓空为义利之辨吾不解僧孺之义谓媚戎邪豢寇邪德裕之利谓扞边邪庇民邪推是说也势不使唐之土地尽入于吐蕃不止抑吾又思之古人论古皆有所为而言司马公惩章惇种谔徐禧等之开边构衅荼毒生灵冀以正义感悟神宗胡氏睹汪黄秦桧辈之媢嫉贤臣虚张敌势胁和武国置中原于度外引孔子不徇蒲人要盟之义针砭南宋君臣言非一端各有所当然后知尚论古人者先论其世而玩尚论古人者之言亦必先论其世读书者慎毋以前儒一时之褒讥定古人之是非亦毋以尚论一事之是非概前儒之贤否则几矣

　　兵机卮言
俄法德奥各国讲究气球窥探敌营为时已久近经试验颇称合意新式来福鎗子击球被伤较轾以击中之洞大小放出之气亦少球仍浮而不落此指球之升在离地九百七十五尺者言之欲破气球惟开花子或能之经验以球升高六百五十尺至二千六百尺用开花鎗子隔九千七百五十尺至一万六千二百五十尺放去其效如下　一球离地六百五十尺俄国鎗手放开花子三十个隔一万四千尺击中二十五个　一球离地八百十二尺有奇德国鎗手放开花子二十六个隔一万六千二百五十尺击中二十个　一球升至二千六百尺隔一万六千二百五十尺放开花子六十五个仅中两个放八十个中三个上年奥国试验如此而气球所中鎗伤非皆不救以开花子所击之伤比之小口鎗子为害未必较深考各国试验所记始至气球须升至离敌兵一万六千二百五十尺又高二千六百尺庶免开花子击中之患也气球难破

中国之政治家而最有名于当世者尝游历欧美诸国洵为今世之一大奇事去苟且偷安之习忘唯我独尊之见而经洋海万里之程是岂寻常一样之观风云尔哉盖自有生民来理国政之大政治家观光于外邦者为不甚少然未有如斯人游历之可奇者也意若斯游历足使宇内形势有变异乎抑使中国改革其政度文物之弊习乎其于前程果有何施设自当细论也中国立国于亚洲之东生民聚自古以来其思想于行为未尝稍变徒拘泥古昔之教义礼法以为能事而蔑视外人不知方外之广平日经万起万灭之变苟与其生计无关痛痒即己国情形尚懵若不知又焉能窥视他人也若极而论之则不得谓为一国之民也假称为一国之民亦不得谓之有国民之定形也何则其内阁无统御全国之力其生民虽有灾害膜不相关虽有敌国外患其生民则视若不知焉苟如此欲觉醒其睡梦以复其本然为颇难也游历之大官其谈话时总赖传译拥不精通欧语之从者而徜徉泰西诸国虽身在欧洲除赴王侯大臣之招宴与临观军队操练外未见其与在中国有异也查所行李有车与食品割烹人等又有亲近拥侍左右果能看何物乎见欧美新奇之事物果以何等相视乎盖恐未能解国家生命智能存于其间也除军队炮鎗之外恐不见有若何观感也昔俄皇彼得怀抱宏图若挽回势运游历欧洲与中国游历之员全异其辙彼得在法国[荷](和)兰国之时谢遣从者单身飘零微服阔步凡己国之习尚一切去之欲以易俗移风矣其所往来定交者非王侯官吏而在工艺技术之徒彼意谓王侯官吏智虑浅小固不足与谈也遂专心工艺自为工匠又工操铸铁之业改名为派铁路米卡以洛夫而入杀矮路达沙造船所以习其业俄皇自习此等之业欲将于后日使西欧之人学习俄国所为也中国大员若欲知欧洲文明神髓所在则盍减其从者与所带之诸具除观制造炮鎗所外亦看各种机械工接数百之技术家而广其见地又盍招聘之而思所以进文明之道然后西人将言华人不止留意凶器制造且注意于工艺技术西洋自是咸增警戒焉意中国大员似未曾注意于此如俄皇之志行尤其所梦想不到也不独不能梦想俄皇之志行且有更甚者焉何也曰中国大员未曾思到前二十五年日本人之志行也日人尝汲汲采文明之利器实使欧美惊叹而变革之疾速亦使欧美生畏惧之念矣于是乎今也自船舰炮鎗至法律制度精通其神理者盖亦不而其二十年来所施设或简派俊才同往欧洲入其学堂或学諆语译其书籍或聘外人为师或编制典法惟恐文明之难及故致有今日之盛矣中国大员游其左右随从者多不通欧语行李如山而至带舆具食品畜类等则吾人殆不能悉言也呜呼中国大员此行也咸以为中国更始之端然其所为曾不学俄皇与日人之则所得果安在哉欧洲诸国欢迎中国大员然中国能使大员开发其知能乎使知爱欧洲之文明乎抑使长偷安姑息之念而增蔑视外人之情乎吾人不得而知中国大员抵德国时会日本山县大将亦至伯林而德人欢遇日将不知遇中国大员之渥也其故何耶曰盖欲得大利于中国也其效果安在哉夫中员游历欧美犹行云中极其忙耳意者其所观亦未精详深思也然则日后更革国政亦未必疾急也如前年之败盖觉醒中国之懒梦可无论已然谓能唤醒四万万人民则未也夫四万万之人民不可不谓之一大团民而未若文明之国居人民之优何则其所谋生计皆自私而非公同也是故如中日之役知为日本所败者盖四万万人中恐不过其半且人民所居远距战地者或有以为中国胜日本也即能知其事实恐无爱国敌忾之心苟如此虽有人奋兴欲改革政治财务岂可得哉中国本富各种之利源如煤铁及含金矿等物其最著者也然中人未解利用器机以为挖采焉俄人怀雄志于此非一日之故今将启保护政策之端于中国各国所同见也今日俄国所以箝口而故为不理欧洲之纷纭者盖欲专志于东方也其雄志宏图为俄人素愿而将见之于事实也夫西伯利亚铁路一事洵为俄国性命所在而支路乃入中国之要地其在大连湾乎抑在旅顺乎俄以为中国北部之指导惟在己国也意者中国亦恐失欧美诸国之欢而准诺诸国敷设铁路于中国之内然中国亦于此间必有戒心焉中国大员既历欧美然以此一行为开文明之先则误矣何则其所见以为惊异者犹不出枪船舰之间至各种器机工业殆似未留意也中国原不足畏而其可畏者盖在其能整备机器以兴各种事业耳世人往往有以华人为爱乱者是徒知成吉斯汗铁木真等事迹而以概诸现时之中人也中人岂好乱者也苟中人好乱欲以西征欧洲而俄人实居其北边为后顾之忧则中人岂得转一步于西欧哉或曰华人移住欧美渐多而欧洲兵规不能制之亦未可知也是殆杞人之忧耳中人能为此非磨以岁月安能至此哉然欧人何为拱手于此间以任其所为自非俄国以中人为臣妾以助其虐欧洲必无忧矣虽中人西侵不足以为念也惟中人最可畏者其在商情乎中人本勤俭粗食敝衣有百折不挠之气则利用其劳工利用其积赀以造各种货物贱廉其货价向欧洲输进此等之货物夫复何疑意者亚人将来为我商务一大劲敌必如美洲之于欧洲也然则为欧洲产业家者宜勤勉从事于制产而赀主之与劳工能相亲和无相抵牿是为切要可知异时必有此事矣日本近今文化虽疾足步而其商务则犹迟迟矣中国近时有欲采欧洲工艺技术之意非复往昔之可比虽然中人本狼顾慎重其跻文明之域颇缓抑欧洲日后之情形将见兢强更剧及此天未阴雨宜收利于此富物饶利之国矣中国论

牛庄来函云迩来俄人出没满洲之野者杂沓鳞萃辽东半岛尤觉伙故是处土人有戒心焉佥云此乃俄国割夺满洲之兆也自是情汹涌怒目张拳势几用武伊彼俄人果何类种族何等人物贸贸然来欲干某事业乎虽未悉其详然窥彼觊觎满洲之心不待智者而知矣彼土人愤激盖亦不得已也俄人窥伺满洲

德国本年大操最奇异者为随军之狗此狗练寻受伤兵丁及递带书信之事欲其出寻但命之日寻并指其应走之方向狗即出寻不为路中之物牵散其心及寻得受伤兵丁身上撕一衣角或取其帽或取其带回至软轿受伤人所坐之轿队复领夫受伤兵丁之处至递信既无错误尤为迅速所有书信放一匣内挂狗颈上德国随军狗

兵以犬充始于古时即至今陆军除英国外亦颇重犬密西司革得海尔在十二月分美国务报中所登陆军练犬之说言之虽颇觉有味兹摘录左

陆军用犬自古皆有黎第亚王战阿米尼亚人首用犬队尽喂以[肉](内)使之猛勇墨格尼夏人出师每分三队日兵队奴队犬队也布斯王名赛伯勒司者畜犬用之战时古时西腊交战亦恃犬力伯洛疋谭司人名生地名西勃司被围伯带兵又猎犬一以救之并驱犬知照被围之人如何办理其法藏信于肉犬食肉进城城人杀之取信伯乃得领兵入围虽伤其犬卒救此城罗马人尤有过于此者也其犬如兵亦穿五金甲罗马将军曼利欧司战新母白拉时女人出御其犬勇护其主赛尔芝古时英人及高尔司古时法人战时均用犬考诸罗马史记高尔司所用之犬由英国进口足见古时英国之犬已属极品良可喜也　自四百七十六年至一千五百三十年间用犬为防护计多而为出战计少犬之用处莫妙守营犬以苏高伦之白勒特享最好取其猛烈也恩雷第八时英人之犬颇为人所重其欲协助争法王位之崔尔司第五因与其前友之法王弗兰雪司宣战不特派兵助崔并送犬八百头崔极重犬围万伦司时以犬擒起示兵须勇敢稳重如犬然夸伦勃司用犬与美洲土人交战白司王后知此亚兵之可贵派爱赛格司侯征伊尔兰时发犬六百头归其督战土国在东欧好事有权势之时常攻击奥国在台尔曼希及克洛爱希各山差犬侦探为用甚大以其能报知敌人之来也近百年内英国战时亦尝用犬夕美客麦罗恩之役政府差白勒特享百头登陆麦罗恩人畏犬比畏英国之兵尤甚闻犬止立降也　现在陆军惟英国不练犬为窥探送信或救伤人之用德法俄意各国均已练犬尚足酬其劳也德人专练犬使在驻大队及各处侦探之间往来带信而以此饱依恩透犬为最佳短毛猎狗及饱美来宁小犬亦均合用易于驯练且皆有力并能疾走德国陆军专派兵官一人及兵一队管犬其最善练犬者莫如嚼勾一队之人犬皆驯至步伐齐整不跳不吠但若左近有外人其耳窍甚灵即以头指向有外人之处或发低怒声其带信也先走熟路二里半英里然后其由自行择走乡间之路凡兵穿同类号褂者犬皆听其指挥每犬带一领领上注有其所属一队之号数并带一袋袋内装信行队时犬皆成对牵之以绳出差时低声一唤即奉行也犬供差以夜间最好日间每易寻他犬为伴或食物凡乡间多可猎之禽兽处即有最驯练之犬亦不可靠也　法国有犬名布特尔者性奇敏法人因喜练其本国之犬也战犬大都须小时教练布特尔犬约生后八个月即须教练复须八个月方能练成法国练犬大都为带军械之用有一种牧羊犬或披雷尼山犬可带来福鎗子五百个此种犬虽勇敢稳重不贯鎗炮倘遇被击中一次以后即惧鎗不能临阵也不数年前法国陆军大操时以踏车以马以鸽以犬由此处至彼处送信使试其迟速[何如](相同最迟)鸽能由空中径至交信之处是以取胜马能径经乡间疾驰踏车须绕大道二相比较迟速相同最迟者犬也　俄国陆军所养之犬用法不同意行仁慈所练之犬有名司替夫者及牧羊各犬各带一瓶瓶内盛白兰台酒或汤又伤之带一包挂在颈上能在小树林内或山中寻出受伤之人给其养生之饮食后立在身旁吠使人知此等犬并能驾小手车其车拖二伤人如比德二国城中常用之车法人在调尼斯及爱尔夕欧司均在北非洲争战尝用犬前次土耳其一役俄人亦用犬奥国用犬以破埋伏荷人在爱基恩一役用犬在密林内侦探使其孤军不致被土人攻其不意也在阿尔伯司山上意国营汛亦常备犬也陆军犬队

俄国办交涉胜人之处此约又其一端也李傅相赴欧洲时各国胁肩奉承傅相空言虚诺纷纷扰扰而俄已暗中取利矣其在中国北方权势日益广大若然则德将奈何为德计惟有商情中国予以一地及沿海一隅俾德在彼处独执牛耳其庶几乎愿德及早图之或谓俄之权势将径通至中国极南至黄河为止沿海各处及长江以南之地英必据为己有然黄河及长江之间各处商务德之权势果能设法主持于其间则欧洲重商务各国迟早必有之争端或犹能弭患于无形俄与德之权势所及之处以黄河为两国之界限若德与英应分之畛域长江有以为之矣或谓俄之权势远及黄河法虽许之而中国所余之地各国若互为商务起见瓜分私肥法若不从未可知也现拟准法占云南全省直至缅甸东北之境及白来麦普曲拉发源之处为止以免此争伯灵城内众意咸以中国将来势必准各国大兴铁路而俄国欲兴此铁路之意观喀西尼俄国钦差所立之约夫固不待言而自明矣闻中国并已准英国开筑紧要铁路或因问之曰中国所存贵重之物将来分给各国时德岂能甘心受无益之物犹瓜分非洲所得者乎殆未可知矣论中国为欧洲所垂涎

伦敦本月十一日电称有崔尔司达依克者素以讲论各国交涉闻名于世昨晚在恩斐尔特倡言谓近有三国约同英国割分中国英国不从所请等语此说果确则英国固大有德于中国特恐中国不以德报之耳忆日本外务大臣大隈近来曾有日本必须协助中国之说足见三半国约分一层事属实情惟英国何以不从所请殊不可解惟英之意或将来求其所欲不必与他国瓜分而亦可如愿以偿耶虽然国之富足如中国者迁延至今岂不亟应有人变法而治之兴之乎论中国为各国所垂涎
 
　 
卷五十五　兵政十一邮政

　　纪西国送信章程始末　　　
李提摩太

西国国家递送信函章程日异月新古时寄密信必藏匿身畔或发际皮肉内防人劫夺始步行继乘马至一驿则换班易马如寄信至乡僻村落便倩贸易中人由城往乡顺便往此古法也与中国无殊迨国家改设信局遂于寄信一事较为便利初用车马驰骋仍形迂缓故遇紧要信件专派人乘马飞行每点钟可驰十八英里及铁路告成来往消息更捷每点钟可行三十七英里较乘马更迅人心喜悦咸惊为神盖与中国人性同也斯时信局信赀亦从廉第不能大减以其神速之故考当时伦敦中人户口每年付出信力较平素居家日用为昂如父子每月通二次安信所费即已实多若为人佣作店伙几至终岁难通家信故每一子弟外游不啻鱼沉雁杳然祗缘信力太昂耳按其时每一信资需费洋钱半圆故贫寒之家惜苦难措甚至父母之丧逾期不获得讣奔归者各营兵卒更将家口付之度外俨与无家者等盖通信维艰不如断绝牵挂也信资视程途远近及信中大小轻重为断如信面稍觉适观成多加纸张一层则必增益信赀国之大臣信面注明官爵例准免信力物议不平又改新章集多人公雇一人专送众股摊派信赀于[是]较信局为省另有狡黠者先期约家人预订暗记此后由信局寄家信祇作空函仿殷浩故事家人阅信面之数字便知游子在外平安不必展视仍还信局可免信赀似此一类办法日久行之信局受累既多遂又不得不更章矣又商贾中人每值传报各埠银洋货物时价或嫌信赀太昂则暗用字码通达消息亦藉省信赀若干在一千八百十七年前送信者多系乘马故带信件无多后将孔道以碎石修整所有信函以车载送带较多先时每点钟仅行四英里人嫌其缓商之信局再求加速于是每点钟可行五英里迨五十年后夜间加班兼程每昼夜可行一百二十英里如人寓伦敦相去在三百英里外祇须五六日可得回音其由伦敦递信至较远处所每礼拜可递送三次再远者每礼拜可递送两次再远者每礼拜可递送一次但每日登程宜早由各处送信至伦敦无一定时刻送信至各处亦无一定时刻似此迂迟人咸苦之嗣今大臣拍马建议以装载客商之马车更代每车四轮车客十人较信局递信其速倍之信局所带之信需费三边士者按一边士合大钱二十有奇车马则需费计两先林一先林十二边士亦有时众人愿增信赀以期更速者旋又改用载人之大马车寄信取此车派兵护送备御途次不虞夺且风雨无阻途程不计险夷启程之期与安抵之期俱有定准时刻故寄信者更有把握益形方便当国家之初次仿行也人心疑虑迨坚持十年后觉前此每礼拜祗可通信一二次者今则每礼拜可以逐日通信矣因之生意日旺国家所入信赀年盛一年综计一岁中可得信赀银二十四万磅较曩昔仅入信赀银三千磅其数奚止倍蓗由是人乃知为有利无弊且较从前日时省一半遂各遵此法行之直至通行铁路始止盖屈指计之前后不过五十年耳

一千八百三十六年英国共有寄信马车九十四辆系以四马驾一车者另有寄信马车四十九辆系以两马驾一车者该车每点钟可行三十英里每英里合华路三里余连歇息在内至一千八百三十八年综核寄信马车来往里数共计有七百万英里合计里数几于一日周行地球每日民人观止信车出入争以先   为快当一千八百二十七年每晚由伦敦开车动有二十七辆之多此项车辆行程里数暨行抵各处统计五千五百英里每值半点钟以前车欲开轮搭客胥立道旁祗候此项车辆之马夫悉着号衣马与鞍辔率皆洁净修整夜晚观之颇觉耀目每午后八点钟车将开时人役执全信袋分置车内有条不紊故众心喜跃争   如值每岁国皇万寿各车必布列整齐游行京都各街如中国赛会相似藉申祝颂之义于是人人竞羡英国信局规模宏有非他国所可比伦马车每次开行必令其由总理书信馆门首经过盖欲使总理者察阅一周近有英人名希利者与权要友人结纳因议信赀仍昂拟设法再从廉减爰酌拟每四函信件凡送至大英境内者祗需费银一边士合大钱二十有奇先纳信赀后方发信如此则信赀不致落空于国帑可期无误然又与管理信局诸人不利盖若辈惟知贪利不解推广招徕故有阻挠新法之意希利则坚持定见条陈国家国家乃下之数大臣公议议准后又饬下议院复议适斯时英之读书儒士亦久有拟改信局章程之意今既经大臣及下院议准于是姑试行之按照每信四边士改用每信一边士信资先付信面粘鹰头为记除国家公事免纳信资外他人一样纳资如此试办后于一千八百四十年正月十号始全遵希利新法改用每信一边士倘已纳信资则于信面粘一鹰头迨抵其欲寄之处便不再索信资否则倍罚盖寻常信件分两不可过半两每半两多加一边士始也系用英皇后图像鹰头印于信面上继因不适于用遂改用鹰头印于另一纸上听人自行粘贴各信面第一年循照是法行之国家入尚少一年中只收四十六万五千磅较少三分之一而众意知久于其事必可获利仍坚持之于未设之局增设多处又值铁路告成而往来益形便捷矣且查第一年所以不能获利之由祇缘众人嫉忌希利相率阻挠迨挤去希利仍用外部大臣其所办寄信诸事又复不孚人望于是更无起色众心复思希利爰将希利请之复回仍归其经理以故始终克奏大功卓著成效百姓悦之皆恭敬为礼天下则效焉至一千八百七十年此十年中仅英之一国综计信函来往已有八百四十七兆之多至一千八百八十年信函更属兴旺共有一千零二十八兆之多此尚指大宗信件而言外小宗信件亦有一百一十一兆又寄至各处新闻纸等件共有三百四十五兆较畴昔几不可以核计由是观之则国家一岁所入信赀进概可想见又信局以外又兼管汇兑庄无论何处信局皆可发寄汇票其现在每年所汇银两共有二千万磅以此核算则每百人中应用五十一张之汇票另有信局兼管电报者亦复年盛一年在一千八百七十年共寄有电报信八百六十万二千七百三十二件之多至一千八百七十九年增涨至二千三百三十八万五千四百十六件其国家电报信暨新闻纸尚不在此数之内即以电报信力一宗而言已有二十五万七千六百零一磅迩来英国信局费除用以外每年进项一千余万于是各国见其进项之多皆效法之尽立信局近来合计各国信局所收之信赀每年不知其若干亿矣至一千八百七十四年德相俾思麦思设立五洲通信总章程每封只费大钱五十文为各国寄信方便起见盖亦实与国事有裨此西国递信送件章程始末也倘中国果能仿行则成规不远事半功倍获利定可比隆纵当创始之初难以如数然即收效十分之一亦可每年获利银一百六十余万两在国家既进如此财源而于寰区百姓亦较便益目前急务其在斯乎窃愿当轴者知所变计焉可也

　　泰西讲求邮政　　　
薛福成

泰西之士讲求邮政殚精竭智以求传信之便捷五六十年前始得电气传信一法昔人见云中电光闪烁常以比作事之速从未有知取而用之者迄今能将雷电收置器中俾为我用可谓探千古未发之秘然格致家考察电气亦已匪伊朝夕古人始以琥珀摩擦令热能吸轻物后人以玻璃火漆等物摩热亦能吸轻物若质巨气足则见有火星爆出寻知五金之属皆善引之又以瓶内外黏贴锡箔蓄其气放之则有光如电作声如雷能震人击物乾隆三十年美人弗兰林验试遇雷雨时以纸鸢放空际初见绳上丝缕蓬然立继则气随绳下盛之充瓶用一铁匙稍近瓶口则火星跃出迸然有声始知向用玻璃琥珀等物所出之气实与雷电无殊电学由是渐兴此种电气皆由摩擦而生谓之干电至今电报所用之气由意大里人嘎剌法尼暨佛尔塔二人究得一法系以强属与金属相感而生谓之湿电其法用红铜白铅薄片数对重迭每对隔以强水浸透之厚纸复以铜丝二条联之即能生电佛氏旋因其纸易干则机无力乃以玻璃杯为电池后又有人造长箱内以瓷片分为数十格箱盖下安铜铅薄片数十对以铜条联之每对入一格箱内储以强水用时但加盖于箱则二金自然相感生电最旺于是湿电之学大兴或以辅化学或以佐医学然尚未得寄信之法嘉庆二十五年丹国人倭斯得始著书论电气与瓷石之气无异验之之法于南北设一铜丝以定南针近之则其针与丝俱相平无所吸移俟电路一合而电气运行于铜丝即见铁改向而指东西观电气南北运行使此针横于东西即知地球本有电气东西运行故令铁横于南北定南之针所以指南北即此理也倭氏既创瓷电二气合一之说法国有阿拉格与安贝尔二人复以铜丝绕成螺蛳形灵气过之每绕一匝则力倍增以铁为心沾电力而能吸物与瓷石无异是谓瓷铁电学由此益精道光十八年英人惠子敦设电于伦敦二十四年法人设电于巴黎是年美人穆尔斯设电于华盛顿其法系以电运笔而画字由是妙法百出有以电运针而指字者有以电变色而传字形者甚有以电运印书机立时将所传之文字印出者近更有以电传声为德律风者而传信均用号码以审厥字尤为明显而画一迄今泰西各国郡邑村镇电密如蛛网虽在一城之中相去二三里如有要信即发一电迩来大东公司新得保护海之法尤为精审遂能沈海底东至中国日本南至新金山西至美国虽数万里外通传要信捷于影响迩于户庭奇妙至此神乎技矣真令人不可思议矣

　附录泰西邮政考

　欧洲风气未开之时往来信件或用舟船或用驴马任百姓自为带与国家绝不相干道光十四年法王以军书被误知民间寄信总不可凭且当时送信之赀轻重靡定但视路之远近以为衡对象之重在一百磅以外者概不寄带其余每件在五一里内信赀银一佛郎此就十磅内重物言之若十磅以外至三十磅则收一佛郎半三十一磅至五十磅收两佛郎若过十磅则当由物主自送法王见民间通信一事种种未便爰自设文报局并代民间寄信物件不寄后数年又专设寄物件之局各国见所行甚善争相效之迨火船火车通行始将寄送对象之局归并火车火船公司由国家督办并严民局寄信之禁无论官商兵民凡文件札信日报书籍均归国家公局代寄是为邮政开创之始初或有海关兼办后则专人司理推广章程又创售卖信花之法中国俗名人头其信四方式每方约大半寸由局中自造上盖印花初行时间有分价值五六等十数等者如百里内若干千里内若干后则嫌其纷杂一律改定凡在国中送无论一里之内千里之外皆一律英洋五分此就本省送至本省言之也若隔一省则加五分若送至外国更加五分近日邮务通行生意大为起色故再其价本省祗收三分外省则收五分他国则收一角如有信须寄外国者但购一角价之信花粘贴信上即万不虑或有遗失也其余对象则须称其轻重惟书籍公文国纪日报则祇收三分之一茗酒食品则须倍之此近日邮政之大也

　　驿站　　　
郑观应

泰西诸国但有邮政而无驿站中国则各省皆设驿站铺递自古迄今未尝或废其为用也大率供皇华之使臣朝贡之方国赍奏之员弁与夫文武之咨寮寀之关移驿站于各州各邑按驿置站递送往来毋有间断每站额马或六十或七十重大移文多以驿马传递有紧急公文每日或限行六百里或限行八百里迟行则州县官例有处分此项廪粮工料即于存留项下支销而岁终随地丁奏报焉每岁驿站费用约银三百万两出亦可谓巨矣其为差也有大差小差之名有紧差散差之别而水驿之船只[陆] (邮)驿之夫马罔不具备其实各省之奏牍公文所递有限而仕宦往来之所扰滋多至督抚则更有提塘折差抵京费以百十金计然便于国而不便于民利于公而不利于私于是民间遂有信局之设一切信札概由信局寄带顾凡大城镇有信局处则书信可通若荒州僻县商贾稀少者则无信局以致寄书道梗游客又深苦其不便信局每多延搁或致浮沉银两珍物甚至遭干没既无条例以惩其罪又无专责以分其劳此其便捷可恃远不如泰西之邮局矣西人尝谓中国度支有出入两大可省而不知省当取而不知取可省者即各省每年开支驿站经费几耗天下钱粮十分之一当取者即设立邮政局征收其税今中国若行邮政则驿站之费似可裁减或谓明季之衰尝因裁撤驿站失业之徒遂无所归以致盗贼起彼时虽因饥馑频仍当事者又不善为抚辑故至于此今设邮政当开创之初势不能全行裁撤乎各省[] (偏)设邮局必费用巨而事难举行从来举事之始创不如因今各省已设有电报各处亦已畅行轮船尽可相辅而成如欲筹邮政办法其始不如归并于驿站电报轮船驿站三者并行而不悖当今邮政仍资于驿站所有驿站中奔走递送之人选其精练干敏朴诚勤慎者仍充其役溺职惰事者由渐删除即酌用其房屋则设邮局则其事乃可谋始而无所掣肘他日铁路既设其为利便岂有涯哉今之驿站国家已费无穷之帑项而商民绝未沾丝毫之利益诚何故而不之废夫天下之成大事者勿薄小利而不为勿泥旧制而弗变即如电报一事当经始之时胶固拘泥者未尝无私议卒赖当局力为支持以奏厥成行之十有余年渐推渐广确有明效电报可递要音公私俱便今也驿站行之已久其弊日滋惟当局以一旦难以裁撤其人亦难以安置鳃鳃焉动多顾虑或谓驿邮各行其事各不相涉此一说也或谓并驿于邮附邮于驿此一说也而皆属有见惟当局者仍不免有回护驿务之意而实则深知驿弊无法能除之耳顾必除之而后行邮则邮政终无行期矣开创之初何不兼行并设尚无窒碍也哉窃以为邮政既行驿务自废无足虑也盖电报设而驿差轻其半轮船通而驿差轻其七八若铁路之干枝渐次告成而驿站势难再留故欲废驿站则竟废之欲行邮政则竟行之行之既畅而无问乎驿站可也苟为国计何如早为置邮而裁驿也合一出一入计之每年为国家节耗费而收盈余所裨益者几何明者自知无须细剖是在当局一转移间耳岂非为裕国便民之要务也哉如以为京外各官因公往来京师例须乘驿恐一旦删去驿站致多窒碍则其说实为掩耳盗铃今东南十余省凡官员来往无不雇坐轮船独奉天吉黑秦晋新疆等省尚行官站耳若计其道里远近人役多寡由户兵二部酌给路费听其自雇车马在应差各官固所深愿更毋庸多所顾虑矣

　　中国邮政应如何办法论　　　
罗毓林

今之盱衡时局旷览华洋动辄私相谓曰中国之效法泰西凡有关于国计民生者其讲求初不遗余力一轮舟也始创于长江继行于海上今南洋诸国且过而问津矣一电线也北则山陕津沽南则苏浙闽粤今边徼塞外又递相安设矣一矿务也开平首竟其功顺德继收其效今承德辽东又用为后劲矣凡此皆富强之本而为我中国明效大验者也独泰西邮政一端此时尚缺焉无闻似乃非裕国便民之道按泰西诸国[古]亦无邮政名有之自乾隆初年始先是德国见商人于各大码头设有信局专递民信遂起而创行邮政凡官府之公文民间之私信无不传送并派员经理其事颇着成效各国亦仿而行之于是泰西邮政之名以立其年同治十一年各国所收信资德则一千八百余万英法皆一千四百余万除所用经费外其盈余各五六百万不等前日本亦仿行此法并与泰西联络为一是邮政之能便民裕国从可知也独是中国之政令与泰西异泰西无驿传之名中国则自古迄今驿传未尝或废今若创行邮政其如中国之驿传何夫中国之驿传大率供皇华之使臣朝贡之方国赍奏之员弁与夫文武之咨寮友之关移驿传每州邑或再设或三设每站额马或六十或七十此项廪粮工料即于存留项下支销而岁终随地丁奏报焉其为差也有大差小差之名有紧差散差之别而水驿之船只陆驿之夫马罔不具备事綦繁任綦重也今邮政若行是将胥中国之驿传而裁之抑将合中国之驿传而一之乎而要皆非也且明季之衰尝因裁撤驿传而盗贼起矣彼时虽因饥馑频仍当事者又不善为抚辑然其事究不可行是欲筹邮政之办法当令邮政无害于驿传驿传仍备官差邮政则仅传书信是邮政即以补驿传之不足两不相涉庶其事可与谋始而其法乃可见施行谨拟办法数端以备采择一曰设官局大抵事当创造之初若不由官设局势必窒碍而难行设局之事若使处处筹办将合中国二十三行省所谓水陆通衢商务荟萃之所当不止数十百处其为当需几何不若就电局所设之处先行试办庶不徒托空言亦可渐收实效查泰西之列邮政与电[报] (气)相辅而行电报所通之处亦即邮政所行之处中国电报现已无不流通若再益以邮政既非生面别开且亦图成较易所谓因势而利导者也一曰置轮船查外洋邮政无不设有公司轮船诚以公司轮船既设凡各国之通商大埠均可任我往来利源便不外溢前者泰西有人欲合五大洲之邮政联为一气亦有利均沾之意中国邮政若行此项公司轮船断不可不置现今旅居外洋华人如槟榔屿新加坡新旧金山等处人数颇众我若置有公司固可寄送信件即一切土货出口洋货进口亦不至尽为他人占去是此时特设之公司即为他日商轮之继起一举而两得其便未始非收回利权之一助也一曰制信票信票各国不一大率皆尊其本国君上绘为人头形亦有绘以飞鸟者堂堂中华似宜特制双龙形上铸国号下志银数用后即以年月日图书杜其不得再用此项信票铸成后发往各局使商民随时购买其价自一分至五分各视其地之远近定取资之多寡大约本省无论远近取资一分外省无论远近取资三分外国无论远近取资五分即旅居中国西人所有寄送信件不得另用他国信票以昭画一而大利权揆诸西例当亦谓然一曰筹巨自来兴大事者必先计其事所由起与事所由终了然于胸庶筹算万无一失中国邮政若行所谓添造房屋应需若干置备快船应需若干购办机器安设夫马又应需若干通盘筹算总非数百万金不可此时库亏空何从筹此巨不若仍做集股之法由官创办前同治五年总税司亦曾派人招股创行华洋书信馆惜以不得其法中止遂仅于冬令封河后由海关递送文件而已集股之法或即仿招商局成案亦可总期取信于民有益于国庶不至谈虎而色变也一曰用夫役信局一业中国行之久矣其在通商各口每处不下数十家以一家六七人计之将业此者已有一二万至内地各处尚不在此数一旦改行邮政将此数万之众于何谋其生业是不可不虑及此不知邮政虽行其用人则一也他不具论即此旱夫役等类在在需人此中需人之处无待他求即令信业中人供其奔走既可熟手是资且亦不绝其生路计之得也一日择乡董中国幅广矣邮政若行安能节节设局即电报亦祗于通衢大道分置一所其偏隅僻壤则无有也是挂一仍属漏万惟有选举乡董之一法或即责成各地方官凡乡镇集堡稍形偏僻者或五十里或三十里择一诚实乡董一人由局给以薪水令其租赁民房一间为某县邮政分局所收信件一日专人送至总局一次是中国疆域虽大自无鞭长莫及之患且用费亦省而收效良多也此特其大略也至于邮政之行仍须辅以电报济以铁路三者缺一不可电报现已通行铁路尚未举办谋富强而勤远是所望于当道诸公

　　邮政策　　　
[王益三]

　　谨按中国邮政向系沿途置驿用快马传递遇有紧急公文每日或限行六百里或限行八百里若迟延则州县官例有处分每岁额支夫马银两悉于地丁项下开支各省皆然相沿已久至若民间私信则概由信局寄带凡大城镇有信局处则书信可通若荒州僻壤商贾稀少者则无信局以至音书遂梗游客深苦不便非若西国有轮船火车四通八达朝发夕至特设邮政大臣总理其事如英国伦敦法国巴黎均设有总局派官若干员司事千余人每日会集各处信函分为东西南北各路存号包封每两点钟发递一次无片刻停留各路有分局俱恪守总局定章总局常派员稽察勤惰随时更易其在本国者固已无远弗届即远在别国俱经定立万国邮约凡有约之国彼此信函互相代送而寄信之费极廉核计每年赢余为国家一大进由其立法美备故能通行日本亦于明治二年改效西法详定章程遣使与欧洲各国互立邮便之约初办时经费不敷现已有盈无绌惟中国尚率由旧章莫有议及此者盖中国之民情可与图成而难与谋始如电报一事当创办之初未尝无疑议卒赖当事者力为主持毅然克底于成昔年中法交绥之际传军情于瞬息事机于千里皆深知电报之益行之数年遂渐推广此其明效之昭著者也邮政尤为便民之举商务之兴于此实有关系但中国轮船虽已通行而铁路尚未举办与西国情形不无少异若遽仿效办理事恐扞格难行祗可审度中国之形势变通西国之章程由渐而推事轻易举爰承　执事下问谨拟邮政各条陈伏惟采择焉

　　一开办之初若各处设邮政局势必费用巨而事难举行现在各省俱有电报局宜附入其内不独经费可省且邮政与电报相辅而行办理更易得乎

　　一上海为通商总汇外海长江俱由此经过宜以上海为总局凡轮船所通之各口俱有邮政分局无论商局及洋行轮船均与包定遇有轮船开行即交附带以期迅速而无延

　　一内地轮船不通水路宜雇用快船陆路宜分置快马健足日夜行风雨无阻

　　一铁路未开西北各省之信最难递送若按站置备夫马所费不赀宜责成各省提塘发交沿途驿站随同公文传送每季酌贴驿站之费提塘官每年分给花红以酬其劳

　　一各处信函会归总局分东西南北各路各路又分总汇之处均设分局则将某处信总封发递某局该局接到后应转递者再加封发递前途如分干分枝节节可通则有条不紊

　　一信资宜按向来各信局定章核减刊列章程将某处寄至某处信资若干一一详载俾众周知

　　一邮政局宜仿照西洋精制印头每一印头值钱若干听凭各商民预买存用来信必黏贴印头分别路途之远近信件之轻重应黏贴印头之多寡俱列在章程内各司事核明与定章相符方准接收旋即登号将信面所黏印头加盖图记使其不能再用

　　一邮政局兼可代汇银洋并寄零星物件但多寡轻重俱有定限过限不准接收汇费寄力自有定章不容增减

　　一各分局接收函件有近在本处者除照章分送外若相距较远按每里定给力资若干加盖分局图记毋许多索其银洋对象送到后掣取收条缴局立即转递发来之原局存俟本人查取

　　一僻远之乡镇势不能设分局宜择该处妥当之铺户派令代本局接送信件年终核计所收信资酌提花红以酬其劳

　　一凡通商荟萃之区宜酌择适中之地分置邮筒上书邮政局收信处字样面开一长孔如寻常信函黏贴本局印头投入其中按时派人收取换置空筒以备续投

　　一发递信件每日或一次或两次限以一定时刻无论收信多寡必依限封发如有逾限送到者即归下次发递

　　一各局司事如收发信件挂号包封管理发卖印头及稽查账目等事各分其职薪水酌中订给每年盈余应酌提几成作为各司事花红以资鼓励总局随时派亲信之员分赴各局明查暗访如有偷惰舞弊等事立时斥退更换

　　一邮政既行或谓各信局不免失业然事便于万民非专利于若辈且邮政局各处须用送信之人自必雇募熟手应准投充仍可无妨生计

　　一总局发出印头每月一核各分局请领者统于月底将售数存报明总局以便稽核

　　日报上　　　
郑观应

古时之谤有木谏有鼓善有旌太史采风行人问俗所以求通民隐达民情者如是其亟亟也自秦焚书坑儒以愚黔首欲笼天下于智取术驭形驱势迫之中酷烈重烁天下并起而亡之汉魏而还人主喜秦法之便于一人也明诋其非暗袭其意陵夷而肇中原陆沈之祸唐宋代有贤君乃始设给谏侍御诸言官以防壅蔽而清议始彰然以云民隐悉通民情悉达则犹未也欲通之达之则莫如广设日报矣泰西各国上议院下议院各省各府各县议政局商务局各衙门大小案件及分驻各国通使领事岁报新艺商务情形凡献替之谟兴革之事其君相举动之是非议员辨论之高下内外工商之衰旺悉听报馆照录登报主笔者触类引伸撰为论说使知议员之优劣政事之从违故日报盛行不胫而走其名目有日报月报七日报半月报之别其体裁有新政异闻近事告白之分或一季一出一年一出迟速不一种类攸分如律家有律报医家有医报士农工商亦各有报官绅士庶军士工役之流莫不家置一编以广见闻而资考证甚至小儿亦有报文义粗浅取其易知夫强民读书而民莫之应不劝民阅报而民自乐观新闻者浅近之文也增人智慧益人聪明明义理以伸公论俾蔽蒙欺饰之习一洗而空是以暴君污吏必深恨日报亦泰西民政之枢纽也近年英国报馆二千一百八十余家法国报馆一千二百三十余家德国报馆二千三百五十余家美国报馆一万四千一百五十余家俄国报馆四百三十余家总各国计之每一国有三四千种每种一次少者数百本多则数十万本出报既多阅报者亦广大报馆为国家耳目探访事情每值他邦有事与本国有关系者即专聘博雅宏通之士亲往远方探访消息官书未达反藉日报得其先声官家以其有益于民助其成者厥有三事一免纸税二助送报三出本以资之故远近各国之事无不周知其销路之广尤在见闻多而议论正得失着而褒贬严论政者之有所刺议与柄政者之所申辩是非众着隐闇胥彰一切不法之徒亦不敢肆行无忌矣中国通商各口如上海天津汉口香港等处开设报馆主之者皆西人每遇中外交涉间有诋毁当轴蛊惑民心者近通商日久华人主笔议论持平广州复有广报中西日报之属大抵皆西人为主而华人之主笔者亦几几乎摈诸四夷矣日本无郡不有日报馆惟禁报馆妄言以肃观听英美比三国无禁报馆言事之条我各省当道亦宜妥订章程设法保护札饬有体面之绅士倡办以开风气如英国泰吾士日报馆主笔者皆归田之宰相名臣自然无勒索财贿而名驰中外矣今宜于沿海各省次第仿行概用华人秉笔而西人报馆止准用西字报章无事之时官吏设法保护俾于劝善惩恶兴利除弊以及人才之衰盛风俗之纯疵制作之良窳泰西各国政事何有更改兵制有何变迁商务制造有何新法足以有益于人者精心考核列之报章大小官员苟有过失必直言无讳不准各官与报馆为难如有无端诋毁勒索财贿者祗准其禀明上司委员公断以存三代之公执笔者尤须毫无私曲暗托者则婉谢之纳贿者则峻拒之胸中不染一尘惟澄观天下之得失是非自纾伟论倘有私受贿颠倒是非借公事以报私仇藉巧词以抒积忿逞坚白异同之辩乱斯民之视听者则迹同秽吏罪等莠民可援例告官惩治如谓当道挟恨审断不公准其登报以告天下庶公论不稍宽假有事之际官吏立法稽查于本国之兵机不宜轻泄于敌人之虚实不厌详明则常变经权操纵在我较今日之禁止华人而听西人开设者其是非得失损益为何如也夫报馆之设其益甚多约而举之厥有数事各省水旱灾区远隔不免置之膜视无动于中自报纸风传而民流离困苦情形宛然心目于是施衣捐赈源源挹注得保孑遗此有功于救荒也作奸犯科者明正典刑报纸中历历详述见之者胆落气沮不敢恣意横行而反侧渐平闾阎安枕此有功于除暴也士君子读书立品尤贵通达时务卓为有用之才自有日报足不踰户庭而周知天下之事一旦假我斧柯不致毫无把握此有功于学业也其余有益于国计民生边防商务者更仆数之未易终也而奈何掩聪塞明箝口结舌坐使敌国怀觊觎之志外人操笔削之权泰然自安施施然甘受他人之凌侮也

　　日报下
新政论议云宏日报以广言路是日报者即古乡校之余意今西国议院之滥觞为公是公非之所系众好众恶之所彰故西国曰报之设上则裨于军国下则益于编氓如一乡一邑凡公约条议各节会议时诸员言词举动皆列于报章详其得失而民隐无不通民情无不达也一案一讼凡两造律师所办之事以及判断时陪员之可否如何皆登诸报纸记其精详而民心无不惬民志无不伸也若夫官家之嚬笑京国之传闻各国之约章列邦之强弱战守之情形时势之缓急物料之价值市道之衰旺股分之低昂店铺之开歇田宅之鬻售举之节略生意之授受学校之抡选人材之兴举民情之背向船艘之往来铁路之接续邮寄之便捷民气之和否祲之有无农学之向背林政之良楛园圃之丰歉百工之处所行客之姓名官员之迁调货物之出入关税之征收都邑之公项司事之诚伪医道之善法药物之灵异矿务之奇赢格致之日进植物之丰歉杂技之优劣陪员之轮值水旱之祥生死之报章婚姻之纪事案牍之消长军政之筹划公务之兴作工作之需人外国之时事异邦之习尚海外之奇谈天气之寒暑风汛之休咎善士之品题奇人之传记书说之新奇凡有益于国计民生日用行为性命身心者则无不录录无不详虽极之高人之片词只字愚妄之荡检败行足以寓劝惩使人鼓舞而兴感者无不罗布发明俾阅者快焉劝焉征信质疑莫善于此盖秉笔者有主持清议之权据事直书实事求是而曲直自分是非自见必无妄言谰语子虚乌有之谈以参错其间然后民信不疑论事者可以之为准则办事者即示之为趋向使大开日报之风尽删浮伪一秉真肫主笔者采访者各得尽言无隐则其利国利民实无以尚之也英国议政者必以日报为众民好恶之所在而多所折衷法国之从政者必以日报为足教官吏而不敢违背若夫医学化学天学即象纬历算海学行舟测量之法电学艺学矿学以及治兵课士军装战舰皆必另设一报不惟详言其事而且细绘其图此又利世利民而欲与天下人共趋于上理者也夫日报逐日阅之殊不费时随事求之必有新获中国泥守古法多所忌讳徇情面行报复深文曲笔以逞其私图与夫唯诺成风嗫嚅不出知而不言隐而不发皆为旷职故中原利益无自而开即民情亦不能上达告谕亦不得周知若日报一行则民之识见必扩民之志量必高以此愈进愈深愈求愈上吾知其正无止境也今如欲变法自强宜令中国各省各府各州县俱设报馆凡为主笔必须明外国之事达公法之情地方有公事如官绅曾议陪员审案等则派访事人员亲至其处援笔记录务在真实详明凡外国日报所登有关于中国时事及新出火器奇技有益于　国计民生者皆须译录至各省及都会之地其日报馆每日所出新闻必以一纸邮寄京师上呈　御览其有志切民生不惮指陈持论公平言可施行者　天子则赐以匾额以旌直言不准地方官恃势恫喝闭塞言路偶摘细故无端封禁如主笔借此勒索无故诋毁伤人名节者不论大小官绅当控诸地方官审办并准两造公举中外陪员听讯如果实则照西律分别轻重治以禁锢之罪重则在禁作苦工而已如是则　国势之隆无不蒸蒸日上夫如是春秋之笔褒贬从心南董之风斧钺不惧将见直道复行于天下矣

　　知新报缘起　　　
吴恒炜
</div>
    <div class="pagination">
<a href="皇朝经世文三编_page49.html">上一页</a><span>...</span><a href="皇朝经世文三编_page45.html">45</a><a href="皇朝经世文三编_page46.html">46</a><a href="皇朝经世文三编_page47.html">47</a><a href="皇朝经世文三编_page48.html">48</a><a href="皇朝经世文三编_page49.html">49</a><span class="current-page">50</span><a href="皇朝经世文三编_page51.html">51</a><a href="皇朝经世文三编_page52.html">52</a><a href="皇朝经世文三编_page53.html">53</a><a href="皇朝经世文三编_page54.html">54</a><a href="皇朝经世文三编_page55.html">55</a><span>...</span><a href="皇朝经世文三编_page51.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
