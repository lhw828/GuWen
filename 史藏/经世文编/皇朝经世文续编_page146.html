<!DOCTYPE html>
<html>
 <head>
  <meta charset="utf-8"/>
  <title>
   皇朝经世文续编 - 第 146 页/共 192 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文续编 - 第 146 页/共 192 页
  </h1>
  <div class="content">
   战之本在气。将之德尚严。法曰。凡战定爵位着功罪。书曰。威克厥爱允济。盖功罪明则赏罚当。赏罚当则士气奋。战之本也。贼起乌合。行无他奇。惟诛戮果而爵赏不吝。其将士之功罪。多取决于临阵时。故能使其党生死一心。每战用命。今者　朝廷务假于将帅。将帅务假于偏裨。功罪混淆。人心离涣。法所谓宿败之师此类是也。弊三。易师之象曰。地中有水。师。君子以容民畜众。盖流贼如水。溃即难治。治水之法。欲遏其流。必浚其源。古人谓禁盗辑民。得一良吏。可省胜兵万人。干嘉时楚中教匪之乱。不减今日。自大吏申请招。贼党始孤。自坚壁清野之议行。贼穷就烬。今者贼所残破之地。附从益众。长吏但知迁就朝夕之安。曾无还定安集之虑。传曰。国家之败。由官邪也。诗曰。弗躬弗亲。庶民弗信。弊四。军民之盛衰。国势之强弱。其耗息恒视乎财之有无。法曰。用财欲泰。夫泰与节相反。适以相济。车薪之然。挹江河以救之。所费似巨。所省甚多。拙者反之。其费似节。其伤益众。今者军兴久。官私告瘁。计增骑之费。多于增步。计严刑峻威。以收积玩之人心。则必有丰财厚赏。以振就颓之士气。议者必曰。正饷且绌。费何从增。而赏何从厚。愚见禄浮官旷。即一营财之漏者已多。师老饷糜。再数年财之绌者必竭。弊五。古者阃外之事。属之将军。法曰。将能而君不御者胜。又曰。不知三军之权。而同三军之任。军士疑矣。今者连兵数千里。一日之日。缓急异宜。数省之闲。攻守异势。夫势相隔则不相通。位相均则不相下。文移奏报。动经踰时。贼之出没。兵之进止。又尝拘牵焉而不能以相及。故贼屡扑而益滋。我多备而益寡。殚财病　国。久将自困。愚见于此之时。遮前殪后。挈数千里之兵柄。与贼消息。则必有人焉。兼天下之智勇。以其长略远驭之才。建一劳永逸之计。顾盼开合。角将吏之短长。指麾而运动之。若是者夫而后谓之大帅。顾有其人矣。或难其权。有其权矣。或难其人。弊六。今夫弊之所积。其因而仍之。又摧拉而败坏之者。非一朝夕之为。反其弊而更张之。夫岂一朝夕之图。一手足之事哉。今以执事之贤。际全皖凋丧之后。蹇谔一心。蒿目掣肘。子苓虽愚昧。诚有以亮执事之难。然古之名将。受命艰危之日。常以少胜多。转败而为成者。窃尝考其设施方略所在。其居常大都军厚谍。明法饬吏。务自治以治敌。盖自治者将之本务固尔也。定远蕞尔地。在今日所关于淮者诚重。而盗之果就抚与否。事殊叵测。前车覆矣。后车之戒。用敢告于执事。抑尝闻之。天下安。注意相。天下危。注意将。将相者。天下安危之属也。子苓窃以为　庙堂之上有良相。斯疆场之间有良将。夫勤思集益。上以佐中兴之业。而下不遗于葑菲。古之贤相君所由德光上下勋施于无穷焉。　国家　　　列圣创垂。公卿百执事之众。布满朝列。闯献之事。度不至再有于今日。然乱经十稔。连兵数千里。而事权各出。凶疫旱蝗天地日星之变迭起。生民之痛益痛。　国家财力日益敝。盗贼之凶淫僭悖。又久而益烈。执事皖人之司命。今相君之贤胄。苟有便宜。执事试言焉。而相君纳焉。则所以邀福于执事者。岂惟皖人。山中纸笔缺略。仓卒不庄不备。惟察其卷卷之愚。而原宥之。

　　再上翁抚军书　
徐子苓

曩者子苓屡欲有说于执事。然而中止焉。何也。盖古之君子。将有说焉。择其言矣。又择其人。其人信贤矣。非其时则宁默也。定远之役。柄事者方一于抚。难将又作。念执事之贤。窃为书将以道皖人之忧而告以所危。既自念以执事之权力。无以夺柄事者之口。而欲以远匹夫其唇舌。吁亦难矣。夫顷之定远陷。山中迭有扰。路四梗而前书遂留。然其屡欲有说于执事者。何也。则以子苓皖人也。自执事移节于寿春。皖人之痛日益深。皖人之望日益切。其小人曰。寇深矣。吾父母妻子死亡而无告也。抚军其终弃之否乎。其君子曰。兵单财匮。是皖人之穷也。抚军诚贤。天实靳之。自惟野迂钝之姿。无缘一叩堂阶。以尽吐胸中平昔之所欲云。然私心愤懑。贤如执事。子苓不一言焉。是自弃于贤者。且负皖人。请毕其说。惟裁察之。盖闻兵之众寡无定形。财之有无无定数。法曰。寡者备人者也。众者使人备己者也。无所不备。无所不寡。又曰。善用兵者因粮于敌。夫法之所谓众寡。非兵数多少之谓也。攻瑕捣虚。形格势禁。虽寡而有众之形。钝兵殚财。坐以待毙。虽众而有寡之势。而况于真寡者乎。法之所谓因粮于敌者。非如贼之野掠为也。因其积聚。可以省转输之劳。因其财贿。可以振军需之乏。因其土地人民。可以裕耕战之资。是以古之名将。审于天下之大计。恒不拘于常格。而动以奇胜。然究其所谓奇者。非轻发躁动以幸于一试为也。攻瑕捣虚。形格势禁。奇之大略。如是焉而已。贼自九洑州之败。越徽分扰湖州以摇江浙。窃闻曾帅援皖之兵。移赴他处。楚兵之进攻舒桐者。久需次而未前。是贼一举而两敝我军。不第藉以缓安庆之围。且冀以苏江宁之困。是贼又以奇胜。而我又以拙敝矣。夫江浙财赋甲天下。脱有变。贼藉其金帛士马之富。养其全锋。返旆而北。寿春一隅地。就令甲兵如云。财粟山积。执事视诸将吏之从容而坐论者。果足以为执事守孤城而无他虞焉否乎。曾帅既移赴他处。楚兵之进攻舒桐者。以子苓策之。恐亦未敢深入。若经撤退。诸贼之在庐州者。以其暇乘闲四出。我之所备又益多。全皖大局。将益不可以为。窃恐寿春他日之变。更有甚于定远者。子苓书生不知兵。昨从贼中来。窃见庐州贼情久蹙。其党多贰而思遁。其精兵多过江去。全椒之役。贼数创。梁园以北诸义民之杀贼者。又且四起。夫以庐州土地之广。人民之众。区区数千贼。楚兵缀其南。全椒李世忠之兵缀其东。袁公临淮之兵缀其北。于此之时。执事诚以寿春之兵。鼓行直前。有攻瑕捣虚之变。便联络南北。犄角互应。俾李世忠得以新胜之兵力。旁下含和。以断贼臂。定远乌合之盗。折棰可定。有形格势禁之宜。是我一举而贼之首尾皆困。且藉以纾江浙之警。法所谓兵以奇胜者此也。然子苓之为是说也。度执事必心戚其言。而不果于用也。何则。诸将吏位高则顾忌多。更事久则趋避益巧。行则有妻孥之累。居则有醉饱之娱。故尝乐以兵单财匮。务持重坚守之说。以重困皖人而误执事。

夫以敦行束修学古人之道如执事。苟不垂惠于皖人则已。如其惠闵皖人。事有可行。力决大计。以子苓策之。兵之单者易壮。财之匮者易充。何则。庐州贼本无多。民之困于诛求枕戈砺刃。以待官军之至久矣。今以执事之贤。乘可为之时。因民心之甚愤。军威所至。庐州五县之民。拊其义勇。可得劲兵万人。贼之关榷租赋所籍。第减其半以苏民困。以其半赡军。得一城。其粟可饱。其财可用。此固子苓之愚计。抑皖人之大幸也。惟执事断之而已。今之进说于执事者。或不达于执事虚怀掣肘之苦衷。或有求于执事。故非讦则谀。夫讦徒激于意气之私。而不究悉于兵家难易之故。谀则易以蔽执事之明。有志者所不敢出此也。子苓少孤。拙于仕进。年未四十。即弃举子业。其于人世之进取。旁听者之笑怪。漠然不以动其心。山中有田数亩。有羊十余头。佣书卖药。觕能自存。则固无求于执事。而自天下方构兵时。　国家兵谋之得失。与夫皖事之所为糜坏溃裂之由。亦尝究心其略。是以穷居僻处。未尝一望颜色。而深有以亮执事之难。而今者之说。究非强执事以幸于一试为也。策之以时。博稽之皖父老与愚无知之口。准之以古人之成法。夫兵之有法。犹大匠之于规矩绳墨焉。而时者尤易失而难再者也。惟执事断之而已。谨并前书录上。惟裁察之。

　　荅曾涤生侍郎师书咸丰三年　　　
江忠源

九月二十四日。奉八月二十三日衡州一书。并寄示与王朴山兄往来各函。具言兵之不可用。欲再招勇六千。以为灭贼之具。初七日从吴甄甫先生处寄到一书。又以南昌楚勇求赏一事。虑勇亦不可用。忠源窃谓兵勇皆未尝不可用。患将兵将勇者不得其人也。夫兵之不可用者。勇于扰民。很于仇勇。敢于犯上。而独怯于杀贼。既尽于吾师前书所云矣。然使得一廉朋之将统之。视兵民为一体。则兵不敢扰民。联兵勇为一气。则兵不敢仇勇。将之爱兵。如父兄之爱子弟。则兵之卫将。亦将如手足之卫头目。而无把持挟制之患。将有敢死之心。则训练必勤。兵有可以杀贼之具。则胆气自壮。而无畏避迁延之祸。今之为将者。一切反是。而谓兵不可用。兵亦不任咎也。若夫勇之难用。则更有甚于兵者。潮勇捷勇无论矣。吾乡严云舫之辰勇。樊川之胜勇。劳氏子之彪勇。在长沙皆能杀贼。其后归邓绍良统带。驻镇江府城外。淫掠杀戮。至激吾民控愬于贼。甘心为贼向导。顷刻之闲。全军溃散。赖和镇军接统之。整齐训练。稍稍成军。然闻其欲惩治一二人。竟以不密逃去为贼。窃意兵之为害。尚不至此。诸勇之中。惟楚勇较驯。无从前数者之弊。然南昌求赏一事。亦太不成事体。吾师所闻。不为无因。筠仙既归里。问之可得其颠末。虽由小人教之。忠源未能先事预防。然其顽梗。亦可概见。湘勇较楚勇尤驯。然斗山所统。八月二十六日为索赏项。几于讙哗。宝峰所统。在德安一而散。勇之难带。其略如此。然而罗山之勇无是。朴山之勇无是。即忠源前此之楚勇亦不闻有是。不独此也。广勇最称跋扈。大营散之。张石卿制军收之。以援江西。忠源甚非所愿。念既如此。不收恐去从贼。姑令营城外。而留心驾驭之。卒乃大得其用。楚勇相亲已久。置之不经意。至有求赏之事。可见患常发于所忽。不可不自警也。由此观之。勇之不可用。其故仍不在勇。而在带勇之人。夫兵之弊。由国家承平日久。市井游猾之徒。无所得食。攒入营伍。求肥其身。养其妻子。不知打仗杀贼为何事。有游猾之尤者。工于语言趋跄以媚其上。为之上者。喜其媚己也。而予之官。彼以是术而得官。则必操是术以进退众兵。洊至高位。则又操是术以黜陟众官。相沿已久。积重难返。营务安得不坏。军政安得不弛。一旦有事。惟相率而逃耳。若勇则募于有事之时。皆山野椎鲁之夫。甚猛悍之性。尚为可用。然从征日久。得钱易则习于奢华。杀人多则果于残忍。事平之后。散处田闲。则贻异日无穷之祸。故论目前击搏之用。则兵不如勇。而论异日遣散之难。则勇不如兵。然忠源终不欲以兵易勇者。兵之患在本源。仓卒而难拔。勇之患在流弊。先事而可防。且急则治标。今日之时势。寍取其勇悍搏击之用。而后日遣散之难。尚可求其人求其法以治之也。故忠源甚韪吾师前书之论。而顾不以后书所难自阻。但多求罗山朴山其人者以为上将。则收勇之利并可弭勇之害。而贼不难平矣。

方今贼据有长江之险。非多造船筏。广制位。训练水勇。先务肃清江面。窃恐江南江西安徽湖南北各省无安枕之日。然窃计海内人才能办此者。惟吾师一人。能管驾船勇与狂贼相持于波涛险隘之中而不惧者。惟不肖与荫渠罗山朴山数人。贼在南昌时。接吾师前书。欣喜庆幸。次日适发报。即片陈明。请吾师选派船勇。从洞庭驶下。并请杨熙管带船勇。从荆州西来。以剿为堵。昨奉　谕旨。区区愚计。实已上协　天心。而窃虑吾师或以后书所难自阻。且鄂省已戒严。若遂寝前议。则天下巨祸。其谁弭之。故请吾师即日缮折。与忠源联衔具奏。并致书海内豪杰。广集经费。号召吾乡忠义之士。迅建义旗。蔽江而下。忠源亦当收集淮南奇杰。以为应援。若再旷日持久。天下大局。非臣子所忍言矣。忠源以八月二十九日自江西起程。九月十二日抵田家镇。十三日溃防。二十一抵黄陂县。二十六筠仙告归。其迁延之故。艰难辛苦之状。筠弟自能言之。二十六日以后。则详各奏牍中。谨钞录寄呈。惟月之三日。拜巡抚安徽之　命。自分识浅才拘。不足以胜天下之重。而安徽又当万难措手之时。深惧陨越贻知己羞。其到彼措置之方。具详致周敬翁书中。钞稿寄览。求一一教之。

　　致周敬修制军书　
江忠源

忠源伏处山陬。耳大贤之名久矣。恒思自近于左右。得片言为圭臬。奉以终身。而末由进。自先生建节重湖。专征岭表。或隶帡幪。或迩旌旄。窃自欣幸。谓可稍近光仪矣。未有介绍得一亲炙。私自愧憾。莫释于心。妖贼构乱。逆焰滔天。自粤而楚而江淮而豫晋。零股且窜及近畿。普天率土。罔不痛心疾首。忠源一介书生。三载戎行。寸功未建。遂以臬司帮办军务。兹复奉　命巡抚安徽。封圻寄重。深惧陨越。况淮南自古号为重镇。现在贼以金陵为巢穴。而出没长江。进踞皖城。则合肥实为北去之要隘。非获大君子之教。为之指画。以启颛蒙。恐滋罪戾。以负委任。窃以为今日情形。求人练兵措饷为三急务。安徽一省之中。岂无志节超越。诚足以化顽感物。智足以洞机能测变。廉足以理财激俗。勇足以治军杀贼之人。四者而有一焉。无论其科第爵位之高卑。历试而任之。则殄寇安民之责。不恃一人区区之见以自是。而士大夫乐见其长者。或骈集以与我共济时艰。若夫寻常趋承员弁。捭阖幕绅。举世以为才。而致人才败坏者。抑岂无人。先生为物望所归。又复久居安河。当早有鉴别于胸中。特当道不能自尽忠款。以求人为急务。而不之告耳。忠源虽不才。窃愿附于君子之末。以得人为急务。理政即戎临民报国之要。莫切于此。断不至知而不举。举而不先。惟望大君子一一密指其良楛。则忠源进退有所依循。庶乎旬月之闲。能与不能。判若黑白矣。此亟欲请诲于先生者一也。忠源自奉帮办军务之　命。所带楚勇不满三千人。是以五月中旬有招调兵勇万人之请。不数日。贼之别股即围洪都。忠源入洪都。兵勇仅二千。陆续调到大营。及湖贵之兵勇。始逾一万。洪都解围。经张小浦截留之外。而所带又祗数千。贼窜至田家镇。忠源以九月十二抵其处。兵勇济江而北者。仅数百人。田镇溃防。各兵勇尚在南岸。即饬其迅赴武昌。楚勇在北岸者不满百。川滇勇仅数百。开化勇广勇又数百人。合计千余人耳。及至广济。收集张徐两观察之溃勇。而与唐子方方伯合军。亦祗四千余人。十月初六日。贼自汉口退出。忠源已迭奉赴庐之　命。急进鄂城。与吴制军崇中丞相见。思欲将原带兵勇。带赴庐郡。而贼去会城仅百余里。风顺溯江。顷刻即至。断无可撤之理。十一月。仅以轻兵满千前进。安徽现在之兵。除调在他省外。谅所存亦不多。大江南岸之地。为贼所阻隔。其防兵尚恐难自固籓篱。而江北岸之防剿。除安庆陷贼以外。仅余庐凤颍诸州郡。通筹其要隘之处。如安庆可克复。即须于裕溪栅港东梁山三处置防。古人于东关濡须口争之不已者以此也。守安庆约须二三千人。三处之守。约须六七千人。守合肥约须三四千人。又必得有精兵健将。往来驰击于陆路。则自滁和而西北窜凤寿之道。自太湖庐江而北窜颍亳之地。庶可迎截。又非五六千人不给也。合计在二万人内外。料安徽江北岸之兵。必不足也。兵不足。非招勇不济。

窃闻庐州北境。及颍凤多健士。此时以招勇之法部署之。择其明白知道理者。为之首领。奖以大义。激发其固有之天良。俾嚣悍化为劲旅。以为国家用。又足以救乏兵之苦。夫岂不善。特患贪生畏死不明兵机者而为之将。则坐废而无成效矣。第安河招勇。旧日之章程。豪杰之名姓。人才之能否。非新到之人所能具知。先生以济时艰为己任。谅已久与庐江士大夫经营措置。胸有成竹。是所亟欲请诲于先生者二也。安徽一省。正杂诸项钱粮及漕米。尚能催征七八成否。盐茶诸务。尚有可兴之利否。外此不能不取给于捐输。捐输之有名无实。及观望不前。总由董劝者之不得其人。不得其法。而干没侵吞者比比也。十家之内。必有忠信。苟比州比县。咸举诚朴不惯办公事之君子。董而理之。俾捐输之人。晓然于董理者之不欺。为之上者。保奏议叙。亦据实不欺。必无观望不实之患矣。其劣富猾商。甘心输贼而不肯助我者。虽诛之可也。轻则惩之辱之。断不得一切苟且。为煦煦之仁。取说于民蠹。而不顾事之有济与否。大君子于地方丰瘠。民情向背。绅商愿狡。必有把握在心。以素所蓄积之怀。为　国家生财卫民。何以俾大义克明。浮谤不生。必有处之适平适允者。是所亟欲请诲于先生者三也。三急务之外。智浅识卑。多所挂漏。若复一一教之。则平生就正之心。于此可慰。月底谅可到省。晋谒在即。万望为　国为民为道珍重。书不尽言。

　　与刘孟容论水陆各分两军进攻书　
罗泽南

别后思念殊深。接来谕。涤帅到豫章。官绅备极殷勤。应付军饟。深以为慰。水师陷入内湖。我师之不幸也。一生机。即自此动。向使彭蠡贼船不为尽焚。逆帆得以往来其闲。北路之贼。又复纷窜武汉。浔阳一军。进退维谷。祸兮福所伏。焉知非天欲磨励此军。抑其躁进之心。养其久疲之力。为将来大举地步邪。承属劲率弁勇。振厉士气。以关好议论者之口。窃意我军自岳州而下。转战千里。所向克捷。一渡浔江。诸军皆钝。意者人事有未尽。天命有不佑与。君子行事。求尽其在己者而已。贼势猖獗。中原鼎沸。生民困苦。莫可名状。身在事中者。正宜深自引咎。枕戈尝胆。日以抒生灵之祸为念。谋之其臧。事虽不济。此心自可以无疚。谋之不臧。即侥幸成功。浪得流俗之美誉。终不能无愧于其心。一时之讥刺何定。千秋之公论自存。悠悠之口。又何必遽箝之而遽关之也哉。至于剿贼之策。泽南前致书涤帅。议陆师则江南一军。江北一军。水师则湖口一营。江西一营。相与分击夹攻。涤帅以为然。第为此举。非三四月所能猝办。当今之时。不患无勇。患无饷。不患无饷。患无办事之人。有其人。天下之财源虽涸。未始不可以徐图。而勇则易集者也。鄙意涤帅宜先于陆路中。择老成持重而兼英毅之资可以独当一面者二人。付以事权。一令其带久战之师二三千人归湖南。更招四五千人益之。自岳州渡江而下汉阳。以捣汉口。湖南所练之水师。与为联络。归其节制。汉口破。即由蕲黄下安庆。以攻北岸。湖南四川陕西饷项。任其支拨。以专责任。不济。则治其罪。一令其带现在浔阳四五千人。更招二三千人益之。暂驻浔阳。日事操演。牵制贼之大股。不得尽窜楚境。且以固江西之门户。待彭蠡水师一出湖口。相与力以攻浔城。浔城下。即渡湖口。出彭泽。击芜湖。以定南岸。南北两军各自为战。待其可合而后合之。如是。在南者不忧北岸之无人。在北者不忧南岸之空虚。彼此相资。前后相应。区区小丑。不难殄灭。计不出此。徒于一路求胜。终不能济。往事可以鉴矣。办天下之大事者不可畏难。畏难则苟且而不进。不可欲速。欲速则急遽而无序。统筹全局。奋迅以图之。从容以应之。事虽难。未有不可以办就者。贼在城上语官军曰。汝祗有此一路耳。若有两路。吾亦不打江山矣。此言实为中肯。为今之计。固无有出此之右者也。刍荛之言。未知有可采否。久居浔阳。郁郁不自得。练勇之暇。即览周易。于进退消长之理颇有所得古人于忧患时作之。吾人于忧患时读之。愈亲切而有味也。因本义以卦变之说。释彖传上下往来字义。似非作易本指。妄以管见附于其末。未知足备一说否。寄呈一编。祈吾弟与涤帅鉴定之。不宣。

　　与各帅论兵事书　
胡林翼

兵事以逼城为下策。以攻坚为难于得手。得一坚城。破十巨垒。杀贼不多。贼氛仍炽。而士卒伤残。元气不复。此非用兵之至计也。又兵事当逼城攻垒之时。如雀之伺蝉。志在于蝉。而不知弋人之又伺其后。假令攻坚不克。志懈力疲。他贼旁援。往往误事。此近九年之通弊也。鄂之谋皖。已历二年。总未得势。则以兵祗一路也。七年。贼畏黄梅之马步。而闲道从蕲州张家塝内犯。已绕黄梅之后。八年。马步力扼宿松。于张家塝复设重兵。贼又从闲道由霍山绕麻城黄安。直欲乘虚以犯汉阳德安之边境。惟我军之未能批亢捣虚。而贼匪乃得以乘闲抵隙。无他。备一路而虚一路。故贼得以狡焉思逞也。八年。麻黄之贼。以李公昆季之精兵。调省营二三千人。又调宿松二郎河霆营三千人。幸而获胜。势尚汹汹。今弱一矣。谓之何哉。八年之秋。皖民稍见天日。以分道扬镳。另有一枝劲军前行也。然不过一月之久。前功尽弃。迪公非不知兵分力单。势必不支。然一分于彭湖。再分于蕲黄。三分于桐城。四分于舒城。所带之勇。又皆攻坚之余。创残之遗。其忠心义气可感。其分防分守之苦心亦可怜。然则谋皖之事。若再枝枝节节而为之。可逆料其必无所济。无论九年现在之兵力。不能如八年秋后之精。即令力攻而得太湖得石牌得潜山得桐城。事事如前。而分防分守。仍不能不如前。是终不免前车之覆。况其必不可得也。说者曰。急攻安庆。得安庆而鄂乃可保。窃虑安庆之未必即克。而贼之踞石牌者。方且修城浚壕为久拒计。为久拒计。则必不急与官军交战矣。攻城无良策。自昔已然。是说也心疑其旷日持久。而又虞他贼之从霍英以袭我后。说者又曰。以全力攻太湖攻石牌。然后以一枝循安庆作围兵。期以二年之久。如浔阳之四面合围。断其饟道。一枝循山作战兵。伺贼来战。随机策应。是说也较为得力。惟英霍一路尚嫌其虚。六安一路无人守御。从英霍可侵两蕲。从六安则可达光固而侵麻黄。蕲黄均属空虚。贼不得逞于此。必转窜于彼。以期官军之却顾而回剿。仍是七八年之故智耳。唐余二将。可守于蕲州。而不能分守于麻城。罗田蕲水。心尚危之。且石牌太湖又岂易得耶。似无实在把握。或谓以唐以余以阿以蒋分驻蕲罗英霍。作守局。而以李公速进石牌。林翼随之。以多与鲍进太湖。都公统之。作战局。其说然欤。或谓既以蒋道荆桥矣。异日可进石牌。既以多鲍唐进太湖矣。异日可捣山。不必改调。即使贼闭匿不出。而攻不足者守有余。是黄梅一路。已无他虑。若以黄州之勇七千人。从罗田英山出潜霍之天堂。专主于战。不主于攻。深入虎穴。则各路之贼。必集来援。如其布置得宜。接应有法。大战数次十数次。贼气自馁。而各城守贼将无固志。是说也其计颇奇。盖以兵出于潜霍之境。是已据罗田蕲水蕲州之外藩。则内地之防不胜防者。御于户庭之外。可以无虞侵轶。其得力一也。不走石牌太湖之正路。而以拊其背者嗌其吭。前面太湖石脾安庆之贼。已属自惊。且必纠聚而求战。较之逼近城垒。与石为仇者不同。其得势二也。

惟兵出于潜霍之交。山径崎岖。地势较险。米粮军火。转运最艰。非躬自督办。则呼应不灵。非多设委员。招引绅士。则转运必误。且贼所必争。必有大仗。非强兵能力战者。不能奏功。此则必须筹酌尽善者也。总之非三路分进。终是头痛医头。脚痛医脚。枝枝节节而为之。吾恐三四年未必成功。而水陆将领。精力尽疲。英华衰歇。是欲速而反迟也。若蓄势审机。驻兵于贼所必争之地。使贼欲不战而不可得。则一半年之后。城邑可尽复。是似迟而实速也。更有奇者。昔东吴晋宋之际。公瑾士行。均以舟载陆师。登岸杀贼。洗脚下船。此东南地势如此。自昔已然。若以另枝由江流登岸筑垒。伺便进剿。兵来之先。贼必无备。设备之后。兵又他徙。兵退之日。贼必弛备。弛备之后。兵可倏来。不过一年。实已备多力分。疲于奔命。此申公巫臣教吴之至计也。又宋世龙骧将军张兴世。以敌军入横浦。所谓奇兵数千。潜出其上。因险而壁。见利而动。使其首尾周遑。进退疑阻。中流既梗。粮运自艰。此亦制贼之奇也。似可于一万水师之中。挑选将领。兼习三四千步兵。如舢板十六人。以八人兼习步兵。口粮须于水师本分应领外。酌议加增。以水师之半习步。则登岸之后。乃有患难相依之情。若以陆师改水。或借船以渡陆师。则情意不孚。难期共事也。此计若行。贼无不灭之理。此又兵事之至奇而至当。必乞速筹者。盖不仅三路。竟可变化不测。作为无数胜着也。湖北月费口粮须三十余万两。月欠口粮在七八万两。若不裁弱留强。急求战法。则年复一年。终归于饥溃而后止。以上各条。非千里请战之意。亦非欲筑室道谋也。军事重大。安危所系。一人之识见。固不可有自是之心。即众人之思议。亦当求集思之益。用敢缕陈其概。乞训正赐覆。不尽欣企。

　　致官揆帅书　
胡林翼

皖北情形。九十月之交。必且警变迭出。桐城各营。兵将均强。如临阵能敬畏戒慎。不贪小利。不图近功。先示弱以懈贼之心。后坚忍以养官军之气。自可力遏凶锋。惟是军兴十一年。未得之城。贼以死守。苦于尽力仰攻。已复之城。官军血战。而得之又苦于委弃不守。且官军以仰攻挫锐。贼匪乃乘虚他图。官军注意于前。贼匪绕袭其后。此天下之通弊也。怀桐后路运道。莫切于太松梅。自春及秋。并无一卒守御。城门夜启。阒若无人。设援贼上犯。以数千百人先行袭踞。则前路官军。难察虚实。必致速撤大队回援。后路军需。偶有惊疑。必难应期转运。即令大军回剿。克期驱贼出城。而贻误已多。查皖省无官兵可以分顾。仍是我军之责。应由挂车河酌拨一二营。专守山。于青草塥酌拨一二营。专守太湖。并由本营酌委邢道往该处。于附城四隅要地。添设空心碉楼。以护城池而节省兵力。在大营前后。少一营无碍于战。而后路运道。得一二营预先守之。则足以伐贼谋而杜奸计。如贼计不敢绕袭。临时调入前敌助剿。不过二日之程。于前敌军势无损。于后路根本有益。至派入城守之营。应责成守而不战。须挑选细心谨慎之将。不可专挑骁果敢战之将。盖守兵不可轻出。城垒乃为稳固。此魏武所谓为将须有怯时也。

　　致曾钦使书　
胡林翼

都将军足疾欲引退。深以为念。多与鲍与唐偪太湖而垒。如不蛮打。不浪战。防援贼。据地势。则马步一万三千人。尽可望胜。此三君者。智略均短。虽督戒之。恐不尽从也。蒋之纯驻宿松之荆桥。以杜石牌之窥伺。未可移易。楚边均要。若并力一路。兵势亦必不活。都欲引退。则事更难耳。水师以三分之一兼步。若于枞阳须濡等处。随机雕剿。见利则动。因险而壁。贼懈贼弱则击之。贼守而不战。则撤入舟中。实为干稳万当之至。且贼船日少。江岸先清。则陆贼自困。彭与杨近日均惮陆师之劳。应请尊意函商。属其选将分任也。安垒之处。有水师相护。则万万不误。凡兵事祗畏三面四面受敌耳。有一面可恃。则强兵可战可守。有三面可恃。则弱兵亦可战可守。又陆兵三千人。须月饷一万五千金。若以十分挑三。则一万水师。可得精兵三千人。三两六钱者可加一两。四两余者可加至五两余。所增亦不过数千。无捷于此者。如钧意以为可采。尚乞无遗葑菲是幸。

　　致曾钦使书　
胡林翼

近年贼情动辄六七万人。断非二三千五六千人。所能独当一路。凯章一军。应请速与左军相会。则两军均可得势。临阵分枝。不嫌其散。先期合力。必求其厚。此一定之兵情也。左公六千人分三起行。须择一至要之地。会集大战。军事忌围。忌攻。忌零星试战。求钧酌戒饬之。

　　致曾钦使书　
胡林翼

奉手教。敬承一切。并恭读钞寄　廷旨。及与左公往来书。灵活之说。机势之论。左公意在雕剿也。事理固有可凭。责之皖北。军情亦颇未中。惟林翼愚虑。两岸兵力已集。不必再望添兵。添兵则不仅无饷。亦且无将。又兵事不宜长顾却虑。太谨慎则嫌于拙滞。进兵求战。约不过五六分可靠。便应放手放胆。丈策左公速进屯溪。是也。见及于此。即求决行。至大府规画之地。总须博有余。取鱼盐丝枲布帛菽粟百物富饶之乡。先为措置。目前即苦枯寂。异日仍可发挥。聚人曰财。此尤兵事机势之要。丈意欲速至淮扬。如取道六寿。则请咨明皖鄂两军。须先固守六安寿州。则水淮水。可无阻滞。皖南皖北。江南江北。何尝不可富强。人自弃之耳。

　　致多都统书　
胡林翼

得书。具悉一切。蠢兹丑虏。弃垒遁逃创巨痛深。人心称快。士卒踊跃用命。或保三成。或二成半。均随尊处斟酌。弟不驳回。至于饷项所欠。总须清缴。不能久悬。必俟怀桐克复。裁去万五六千人。鄂力乃可支展。否则长在窘乡。终无足食之期。军心必懈。惟得力兵将。必不裁减耳。飞虎左营。即可减去。凡营之不得力者。若不撤遣。则视为铁帽子。不能感愧奋兴。近五年弟所招营约百数。所撤者亦将五十矣。穆副将正春打仗可靠。添募一旅。事属可行。惟近月以来。各营兵额太多。涤帅添募亦多。湖南竟无勇可募。拟俟怀桐克复裁勇之时。挑选成营。则勇丁较多较好。盖无论如何坏营。祗是营官哨官不能得力。好营必有胆怯之勇。坏营亦必有胆壮之勇也。叶介唐尚未到皖。其所募介字营千二百名勇丁。甚有骁果之士。兼有鸟枪好手。山民行走如飞。能耐劳苦。惜其所委营官。约束不严。纪律不熟。恐难成节制之师。弟拟俟介唐到后。与之面商。撤出此千二百人。若尊处委员挑选。必有四百精兵。凡勇总要撤后另挑乃服管束。不可就现在营伍而易将。旧营伍而易新将。犹束散枝以为薪。不能枝枝叶叶相对相当。生气勃勃也。撤后即日召募。则耳目精神归于一人。如活草活树。枝叶自然相生也。高明以为何如。

　　致多都统书　
胡林翼

用军之道。全军旅为上策。得土地次之。杀贼为上策。破援贼为大功。得城池次之。即如八年。楚军血战一月。连克四城。迨至援贼来犯。四城又为贼有。又如此闲去年腊月至本年正月。合马步四万人之力。克复二城。而功效仍在破援贼。援贼已破。城池自得。今天下之大局。不以得城为喜。而以破援贼为功。盖发逆自粤西起事以来。每以坚城坚垒牵缀我兵。而转于无兵及兵弱之处狡焉思逞。故贼日见其多。兵日见其少。贼处乎有余。而我转处于不足。善乎李左车戒韩信之言曰。顿兵城下。情见势绌。实为古今不易之论。老兄智识过人。将才为东南第一。值此时局日艰。务坚忍以保身体为主。蓄士力以待异日大战为要。即迟得城池。功自在天壤也。

　　致多都统书　
胡林翼

攻城之不可行。伤士卒之必有大害。地道已为贼所觉。必不能破城。前数函已详言矣。兵事以审机为上策。兄知贼已准备。内筑月城。而犹欲侥幸于一旦。殊觉不解。兵事以保士卒养精锐为上计。昔年李忠武三河之事。其病在九江之士卒多伤也。兄久阅军事。深明机。愚人又直言再四而不采纳。兄之所统已万人。为皖北楚北第一良将劲兵。若以此损伤锐气。不日援贼上犯。一万伤残之卒。必为狗贼所噬。窃为兄危之耻之。希庵万人。恐临时须调援他处。兄处怀桐之要。一万人须顾全数路。若不速信鄙言。后悔噬脐。尚乞思之。又兄为统将。非营官哨官贪功好胜人可比。凡事当有远谋。有深识。坚忍于一时则保全。必多。况安庆合围。援贼必来。祗争数月半年功夫。一之不忍。而终身乎。为小将须立功以争胜。为大将戒贪小功而误大局。弟尽情直言。尚乞谅之。

　　致多都统书　　　
胡林翼

二十七日奉复一函。以攻坚无益。地道不能有成。应请停止。详悉缕陈。计邀勋鉴。愚见攻兵围兵。此兵家之切忌。近十一年军事之败证。若不讲守法战法。而再蹈十一年已往之陋习。则贼匪终无平定之理。既据各路探报。狗逆已挟大股渡江而北。应请老兄审察兵机。蓄养士力。准备大战。并请贵部专作战兵援兵及备剿之兵。实为至要。老兄所统已万人。兄为东南第一良将。应以顾全大局为主。若误信营哨官之言。以攻坚及地道等事为可儌幸。则异日必贻大祸。昔年李忠武以地道得九江。而士卒多伤。兵气顿弱。即得桐城舒城而不得手也。尝论孺子之戏脬。贯以气而缚以绳。当其盛时。千锤不破。一针之隙。全脬皆消。兵事以气为主。兵勇之气。殆如孺子脬之气。此中盈虚消息之故。及蓄养之法。节宣之法。提唱之法。忍耐之法。惟大将能知之。彼营哨各官。贼未来则欲攻贼。勇气似不可遏。贼果来则殊不能战。勇气遂减去大半。此积年之通弊也。戒之戒之。书至此。又于二十八日亥刻奉二十七日卯刻书。知地道已停工。私心稍慰。从此距城稍远。休养一月或二十日。援贼果至。须另移河西至要之地。以逸待劳。以静待动。以整待散。战不战之权操之我。而不操于贼。则讲究地势尤为先务矣。兄得弟前此愚直之言。即从善如转圜。而立止地道。兄真智者勇者也。佩服之至。再据韦志俊报。援贼四眼狗已到庐江。敝处已函谕韦游击续探飞禀。尊处亦可就近函询之。大抵援贼果到。我军总须坚忍不遽战。凭垒静坐。安排枪。以挫其气。俟审察贼情。并力大战。则我军之气。愈遏而愈盛。切忌零星试战。零星试战。最误事也。

　　致李方伯多都统书　
胡林翼

贼匪破陷金陵城外营垒。东南大局不支。军国之事。愈办愈坏。实堪痛哭。一月二月之后。皖北楚北皖南江西。亦将应接不暇。愚见江南大营之弊。其虚冒荡佚。乃其致败之由。其调度布置。实亦不能尽善。患在有围兵而无备战之兵。有守兵而无备剿之兵。以七万人顿于城下。贼从后路旁路纷扰。闻江南大帅。迟疑吝啬。而不肯速分兵。又不多分兵。继因所分之兵败挫不力。后路旁路已陷。饷道已阻。始不得已而再分兵。则应战之兵气已挫。而围城之兵力又单。乃得乘闲抵衅。以陷其营垒。此金陵军营之覆辙也。愚见皖北楚北之军务。祗应以一处合围以致贼。其余尽作战兵援兵雕剿之兵。假如围安庆。则不可再围桐城。若处处合围。则兵力皆为坚城所牵缀。援贼大股上犯。势必无劲兵可备援剿。不破援贼。则城贼不可得而灭。不剿流贼。则守贼不可得而走。此一定之局也。假如以万人围城。或分布枞阳。或枞阳不可即得。则于枞阳之下作远势以围之。仍必须留二万余人。或三万人。作战兵援兵及雕剿之兵。则满盘棋子均是活着。彼江南之军事。七万人均作笨兵騃兵。误矣。以韩信之才。而李左车尚戒其不可顿兵坚城之下。情见势绌。似宜及早图谋。以备不虞。思虑所及。请密商定计见复为要。

　　致李希庵书　
胡林翼

骆公来函。索求朱品文刘重槐于高胜之营。断难应允。刘重槐久随麾下。尚可练成大器。近人均误于讨便宜。享现成之福。不知兵将非苦求苦索。自选自募。虽有亦不得力也。夫精兵良将。亦须运用得法。乃能有成。近人因　朝命言及湖北。即专意向湖北派兵。湖北何能以一省供应各省哉。　　天子之命。殆如父母之心。见不肖子破家。必令勤苦子分与以财。在　天心则至仁而大公也。其如子孙之力不及何。

　　复李少荃书　
胡林翼

今春论和春秦定三向荣。均是用违其才。又极论田兴恕之不可大用。刘富成一夫之勇。不可为大将。左公谓我刻。殆因此也。历年江南人论兵将。均极宏仁恕。掩覆过失。羁縻勿绝而已。实因其人志气不能自为。不知兵事。故于兵将多恕词。又其识见不屑为兵将。故于兵将多鄙词。以为战阵之事。非此辈不可不知兵事为儒学之至精。非寻常士流所能几及也。

　　致蒋之纯凝学书　
胡林翼

所辖各营。乞饬将营官哨长十长姓名籍贯。开具一册。寄交弟处。以便查阅。又营中帮办。贤奸杂进。尤关紧要。亦乞饬将姓名籍贯开示。又所辖各将。孰贤孰否。孰强孰弱。将官之勇怯。营规之严宽。与一切利弊之所在。均乞详悉示知。夫军事以求才为本。得人为上。多而不治。不如求精。尝笑世人好兵多。而不知人才少则多之。致败也尤速。人才多则多可胜。少亦可胜。且兵少则贼轻我。必不固守营垒。必来搦战。可以永不攻坚而杀贼无数。不攻坚则不伤元气。来搦战而胜之。视攻垒攻城之杀贼必多。是在深明兵略者之默为领会耳。

　　致严渭春书　
胡林翼

林翼负土成阡。用百人。越八日。而草草完竣。始满百日。即驰拜父墓。返里。三虞作一祭。十一月十三日登舟。洞庭阻风雨已六日。急不可耐。顷得下游十九日来报。闻尚无恙。贼不能乘我军气夺。力袭我。吾知其无能为矣。林翼此出。势处万难。盖出则非礼。不出则非义。出则于事未必有济。不出则于心大有不安。与迪庵共患难。交最深。闻难不赴。非友也。且值时会艰难。叨窃官位。若藉守孝以遂其推诿巧避之私。鬼神鉴其微矣。惟既以兵事出。当驰往下游治兵为先。借受印信。不过筹调饷糈。董戒州县耳。断不敢冠盖堂皇。偃然自处。胸中无数要言。以不得我兄商搉为歉。条书于后。乞即集思益我。一此次兵败。过不在寡。前一月连克四城。俗士惊喜。以为兵将如虎如罴。殆将飞而食肉。林翼早窃忧之。四次寓书相戒。闻每克一城。中伤千人。攻坚为下策。已犯兵家之深忌。得桐城勇丁。有私获则无志矣。兵不可贫。亦不可富。不宜无伤。不可过伤。夫战。勇气也。当以节宣蓄养提振为先。又阴事也。当以固塞坚忍蛰伏为事。尤必以智计为先。迪庵之为人。木强敦厚。安重不迁。设遇盛时。必为周勃之勋。今则四顾茫茫。无可委托。贼何日而平。楚何日而安乎。希庵至性戚戚于心。其智较胜其兄。其大尚逊其兄。盖狷狭之士也。设其父母因悲感而召之。设希庵异日负兄骨归湘。则鄂中大将。殆虚无人。且此次道府州县副参千把。死者千数百人。人才殄瘁。莫此为甚。即如丁篁村。其治兵智略稍逊。而忠勇不欺。即欲求此等裨将。亦不可再得。而何伯凝刘星槎等之初入军营留备将选者。同时殉难。殊可忧伤。此为鄂事之可虑者一也。自昔周瑜陆逊陶侃柳仲郢。均抚交广。或兼白帝长沙零陵等州郡。以数州之富。养兵不过五万人。今则一鄂而供征兵五万人之食。贼不可了。事不可止。兵日多而饷日少。非饷之少也。不敌其兵之多也。处此时势。而不能去弱留强。去奢从俭。设一旦有水旱之虞。民谷不登。祸乱之来。不在贼而在勇矣。夫在上者。以养人为职分。能养者为仁。不能养者为暴。人至饥饿。则必不畏死。荀悦不云乎。人不乐生。不可齐之以法。苏轼不云乎。赊死之与忍饥等耳。此诚千古治国之至言。姑即今日湘鄂而较之。湘中盐茶百货。月计可十五万。所出不过十万。鄂中入仅多数万。而出乃多至十余万。湖南失守地少。仓谷尚有存者。鄂中几无粒米之存矣。鄂城祗有捐谷数万石。遇急可稍应饥兵。不能养民。荆襄为天下之要。又顿以不耕不织之重兵。不知已捐谷若干石。若以钱货为重而轻仓。在乐岁则可狃于便安。然岂远虑近忧之道哉。意欲广捐谷之招徕以治其标。而又寓屯田于防守分汛之营以固其本。公明于今古之略。为我详思而核议之。夫言货。则月少十万两之银。言食。则一省之大。公家无三五日之粮。然且以为安也。与燕雀处堂何异。此鄂事之可虑者二也。
  </div>
  <div class="pagination">
   <a href="皇朝经世文续编_page145.html">
    上一页
   </a>
   <span>
    ...
   </span>
   <a href="皇朝经世文续编_page141.html">
    141
   </a>
   <a href="皇朝经世文续编_page142.html">
    142
   </a>
   <a href="皇朝经世文续编_page143.html">
    143
   </a>
   <a href="皇朝经世文续编_page144.html">
    144
   </a>
   <a href="皇朝经世文续编_page145.html">
    145
   </a>
   <span class="current-page">
    146
   </span>
   <a href="皇朝经世文续编_page147.html">
    147
   </a>
   <a href="皇朝经世文续编_page148.html">
    148
   </a>
   <a href="皇朝经世文续编_page149.html">
    149
   </a>
   <a href="皇朝经世文续编_page150.html">
    150
   </a>
   <a href="皇朝经世文续编_page151.html">
    151
   </a>
   <span>
    ...
   </span>
   <a href="皇朝经世文续编_page147.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
