<!DOCTYPE html>
<html>
 <head>
  <meta charset="utf-8"/>
  <title>
   皇朝经世文统编 - 第 217 页/共 287 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文统编 - 第 217 页/共 287 页
  </h1>
  <div class="content">
   兵事以攻城为下策得一坚城破数十巨垒杀贼不多贼氛仍炽而士卒伤残元气不复非用兵之至计也又当逼城攻垒之时如雀之伺蝉志在于蝉而不知弋人之又伺其后攻坚不克志懈力疲他贼旁援往往误事此尤近年之通弊鄂军谋皖已历二年而未能得势以兵只一路也七年贼畏黄梅之马步而间道从蕲州张家坊内犯已绕黄梅之后八年我军力扼宿松张家塝复设重兵贼又间道由霍山绕麻城黄安乘虚以犯汉阳德安之边境无他备一路而虚一路贼之乘间抵隙固宜然也又八年麻黄之贼以迪庵昆季之精兵并调省营二三千人又调宿松二郎河霆营三千人幸而获胜势尚汹汹今度吾军之力能如往时否统兵大将之调度能如往时否三河之败迪庵固非不知兵者一分于彭湖再分于蕲黄三分于桐城四分于舒城所带之勇亦攻坚之余创残之遗耳其忠心义气可感其分防分守之苦心亦可怜然则谋皖之事若再枝枝节节为之可逆料其必无所济无论现在之兵力不能如八年秋后之精即令力攻而得太湖得石牌得潜山得桐城事事如前而分防分守仍不能不如前是终不免前车之覆其必不可得也说者曰急攻安庆得安庆而鄂可保窃虑安庆未必即克而贼之据石牌者方且修城浚壕为久拒计必不急与官军交战攻城无良策自昔已然是说也心疑其旷日持久而又虞他贼之从霍英以袭我后非完计也说者又曰以全力攻太湖攻石牌然后以一枝循安庆作围兵期以二年之久如浔阳之四面合围断其饷道一枝循潜山作战兵伺贼来战随机策应是说也较为得力惟英霍一路尚嫌其虚六安一路无人守御从英霍可侵两蕲从六安可达光固而侵麻黄径袭蕲黄贼不得逞于此必转计于彼以期官军之郄顾而回剿仍是七八年故智耳唐余二将可守于蕲州而不能分守于麻城罗田蕲水心尚危之且石牌太湖又岂易得耶似无实在把握或谓以唐以余以阿以蒋分守蕲罗英霍作守局而以希庵一军速进石牌林翼随之以多与鲍进太湖都公统之作战局其说然与或谓以蒋道扼荆桥异日可进石牌以多鲍唐进太湖异日可捣潜山不必改调贼即闭匿不出而攻不足者守有余是黄梅一路已无他虑若以黄州之勇七千人从罗田英山出潜霍之天堂专主于战不主于攻深入虎穴则各路之贼必集来援如其布置得宜应接有法大战数次十数次贼气自馁而各城守贼将无固志

是说也其计颇奇盖以兵出潜霍之境是已据罗田蕲水蕲州之外藩则内地之防不胜防者御于户庭之外可以无虞其侵轶其得力一也不走太湖石牌之正路而以拊其背者搤其吭前面太湖石牌安庆之贼已属自惊而且必纠聚而求战较之逼近城垒与石为仇者不同其得势二也惟兵出于潜霍之交山径崎岖地势较险米粮军火转运最难非亲自督办则呼应不灵非多设委员招引绅士则转运必误且贼所必争必有大仗非强兵能力战者不能奏功此则必须筹酌尽善者也总之非三路分进终是头痛医头痛医枝枝节节为之三四年未必成功而水陆将领精力尽疲英华衰竭是欲速而返迟也若蓄势审机驻兵于贼所必争之地使贼欲不战而不可得则一半年之后城邑可尽复是似迟而实速也更有奇者昔东吴晋宋之际公瑾士行均以舟载陆师登岸杀贼洗下船此东南地势如此自昔已然若以另枝由江流登岸筑垒伺便进剿兵来之先贼必无备贼备之后兵又他徙兵退之日贼必弛备弛备之后兵可来不过一年贼已备多力分疲于奔命此申公巫臣教吴之至计也又宋世龙骧将军张兴世以军入横浦所谓奇兵数千潜出其上因险而壁见利而动使其首尾周遑进退疑阻中流既梗粮运自艰此亦制贼之奇也似可于一万水师之中挑选将领兼习三四千步兵如舢板十六人以八人兼习步兵口粮须于水师本分应领外酌议加增以水师之半习步则登岸之后乃有患难相依之情若以陆师改水或借船以渡陆师则情意不孚难期共事此计果行贼无不灭之理此又兵事之至奇而至当必乞速筹者盖行此则又不仅三路竟可变化不测头头是道作为无数胜着也以上各条乞公议而酌行之军事重大安危所系不敢以一人之见贸焉从事也

　　与李幼泉书　　　　　
曾国藩

仆本力诫阁下不可分兵分将贵军现作守局即稍分亦尚无妨师行所至之处总须多问多思思之于己问之于人皆好谋之实也昔王璞山带兵有名将风每与贼遇将接仗之前一夕传各营官齐集与之畅论贼情地势袖中出地图十余张每人分给一张令诸将各抒所见如何进兵如何分支某营埋伏某营并不接仗待事毕后专派追剿诸将二一说毕璞山乃将自己主意说出每人发一传单即议定之主意也次日战罢有与初议不符者虽有功亦必加罚其平居无事每三日必传各营官熟论战守之法张凯章是王之帮办刘寿卿是王之部将故二人守王之章程将战之先夕必传众营官会议至今不改阁下于军事阅历尚浅如鲍之两层大一字陈打进步连环李之不肯轻进待贼先扑王之将战会诸将各献计谋皆宜深思而善学之令兄与程学启等必有独得之秘不可及之处亦宜博访而师法之坚其志苦其心勤其力事无大小必有所成也

　　专责成剿捻十议之二　　　　　
葛士达

捻逆之起十有余稔矣所蹂躏五六省矣议所以剿且抚之者非一日矣斩获散遣积十数万矣而贼数不加少且浸而盛焉将师不武臣不力耶责成不专也夫不能剿而抚纵受縻还复叛去抚之无成效已可概见即所谓剿者不过贼东亦东贼豫亦豫贼秦楚亦秦楚往来逐北既难得当即得一当力疲气怠仅仅自保已为幸事假使获捷斩馘数百于数十万之贼曾不损其毫发而我已疲于奔命其在贼则势皆致我在我则势皆致于贼安在其所谓剿也故曰今之办贼非专责成不可然议者必曰贼踪飘忽靡定忽东忽豫忽秦忽楚将谁责成而可不知贼虽飘忽靡定其目前所窜之处即为定处加窜东即为东境之贼当责之东抚窜豫窜秦楚即为豫与秦楚各境之贼当责之豫抚秦楚抚其入也纵不能扼而尽歼之既追之出当防之使不得入再入焉即不得辞其责东豫秦楚各守其疆使不得入而贼将何所容身议者又必曰中州地势平旷无险可扼即欲各防其界非增数十万之兵不可增兵不能增饷奈何不知所谓专责成者一省则责之督抚督抚责之边界各府州邑若东之南境曹单等邑豫之东北境兰考虞永等县西南境南汝二属西境灵阌等处楚之德黄秦之华阴华州苏之丰沛萧砀徐邳皖之宿亳英六等属皆为贼出没之路责之各属地方官使各守其境以无兵无饷为虑则仿唐李抱真守泽潞之法籍户抽丁给以器械蠲其租赋加以训练一邑之租赋不足则蠲近邑之租赋以助之每边邑约兵三千择其胆略才识者为之守令俾统其众加以本省夙练之军贼来则互相联络勿得浪战但击退勿使入境即为首功如有虞律以军法　朝廷责成督抚督抚责成边邑使贼无所容身而湘淮军踵而游击或可期扫殄剿定而抚可徐议矣

　必绝其四窜之路而后可以蹙灭牧令坚守将帅力击各专责成贼如釜鱼阱兽矣

　　联民圩剿捻十议之三　　　　　
葛士达

南北用兵地势互异南方地窄得劲旅数千足以控扼一路北方地旷难于扼截计须联络民圩协力剿守步步为营既以收犄角之效复以靖不逞之心东豫两省圩寨错立始则结寨以御寇继且据寨以抗官寨长既非端人寨中莠良不一往往贼至则献粮纳款兵至反闭关绝籴若任其漫无钤束久必生变明季李际遇沈万金之辈不可不虑意谓当于边境贼所往来要路寨预为布置每大寨择一将统两营兵驻之小寨以一营兵驻之约束不得扰累毫发寨中严为清厘一寨男女总立一册籍其强壮另造一册五家为伍伍长主之二伍为什什长主之十什为队队长主之连环互保骗其无赖诛其党恶择有才望勇略者为之长严定科条酌立赏罚配给火器军械无事则统兵者教之操演有事则留一半为守按伍登埤以一半随两营兵为战视贼举动相机出剿明举烽燧寨援应邑中兵亦出而继之或击其中或邀其前后或冲突其左右如常山蛇首尾相应如诸葛入阵星罗棋布触处皆首贼不敢深入退亦无所掠于野又绝献粮纳款之弊乃以大军踵而扼之其势自困矣

　兵扰民则民与兵兵卫民则民更乐为将用其要在驾驭有道耳

　　携贼党剿捻十议之四　　　　　
葛士达

贼数虽多乌合蚁聚不相统属急则相合缓则相岂能同心协力莫若广为招徕以携之秦观云盗贼不足深虑所虑者其中有豪杰耳当仿战国七科虞诩三科之法即召募东皖豫之人不论杀人劫盗苟有艺能皆得应募能十人者即为十人之长能百人者即为百人之长压之以不测之威予之以非常之赏激以忠义结以至诚彼盗中自负其能或与贼有嫌隙不自安者自必闻风而来得其一二杰黠肯死力或令归间其党与或命为内应或令为乡导剿办乃有把握矣昔岳忠武讨杨太所部皆西北人不习水战众以为难后得贼党黄佐令携间其心腹遂八日克之用是道也今贼之长技在马而我之所长在步使必舍所长习所短不特南北性殊不能娴习而弥年累月贼势骎骎乎将不可复制能有待耶自来御夷之策莫妙于以夷攻夷而剿贼亦莫善于以贼攻贼捕雀以鹰鹯搏免以狡犬虽指使者人而不尽恃夫人力者物各以其类相制也假令雀能飞免善走必强人以习雀之飞习免之走而后捕搏之吾见雀免不能得人且先毙矣

　以贼攻贼如以毒药攻毒疮取效最速

　　重间谍剿捻十议之五　　　　　
葛士达

兵法云凡兵者以正合以奇胜又曰兵出于正胜败参半兵出于奇十有七胜兵出于诡战无不胜又曰无邀填填之旗无击堂堂之阵盖兵者诡道战者危事是必计出万全岂容轻于尝试夫奕小道也其攻取击夺犹必避实击虚声东击西乃能胜偶猎小技也其驱骋驰逐犹必暗设坑阱埋伏罟罗乃能有获自来用兵者不下数十百家未有不出奇制胜即遇小敌亦必以计取之非不敢出于正也出之以正即使能胜亦必互有损失故知者不乐为此汉高祖曰吾宁斗智不愿力其意深矣处四达之地欲与数十万善走之贼搏而非用奇安能取胜哉夫出奇非必在山水之险也平原旷野麦秫蒙翳到处皆可埋伏贼夜中住宿必据村舍自可乘便掩袭火器为我军所长然亦必出之以奇益见猛裂用兵无定法总以出其不意攻其无备为主而今莫敢出此者岂尽怯懦无能惟不用间谍之故古者军中召募有能日行数百里矫健绝伦出入城郭无者暨言语伶俐机巧者皆重赏罗致诚有以用之也今诚能招致若辈散布贼中俾追随贼之动静凡贼之多寡分合出入路径及夜中贼首住宿之所时时侦报虽未见贼而贼之形势洞悉胸中自能随时用计临事不致仓皇昔广武君见韩信欲下井陉请以奇兵袭其辎重成安君不听信使人问视知其不用乃敢遂下夫广武君之谋必甚密非成安君左右不得知韩信兵未入境已有人伺敌之左右宜其用兵天下莫敌也宋刘锜守顺昌夜遣百人口吹竹吕吕直入金营视电所烛见辫发者歼之金兵大乱是亦必探明其营中门户及出入路径故敢以百人掩击数万譬之入山骤见岩石险恶磴道崎岖虽勇者亦必色骇心悸有山中人为之引道口讲指画懦夫坦然行之无疑矣知与不知也至用之之法则孙子用间一篇尽之矣要在陷之以破格之赏动之以至诚之心而已

　用间为用兵之要古人多用奇功

　　习长矛剿捻十议之八　　　　　
葛士达

兵法云长以衡短短以衡长曲道相伏险阨相薄则利刀楯敌众蜂拥直逼阵前仓卒难支则利巨斧平旷相距远在百步数十步则利枪至若十步之内刀楯不能及而枪将又不及施我进则逼贼贼进则逼我胜负之分全在此刻则莫利长矛长矛之用比他器为难非精习不可意谓练之之法当如习射立一木表高与人等分为四部上部为面次为胸次为脐次为足令足上裹铅持枪去表二十步而立命之剌某部则飞步剌之不得略滞剌无不中矣则稍远其表至五十步为度如是则一练其眼光二练其手法三练其步严立赏罚五日一考数月之后技可就临阵自能击刺如飞比他器尤为得力

　近之练矛专习刺击空势此立表分部之法较有实际

　　拒马绳剿捻十议之九　　　　　
葛士达

地旷无险贼骑冲突不设藩篱阵易动用偏厢车恐其转掉不灵用拒马木又恐取携重笨斟酌变通以绳结网横长一丈宽则半之四寸之目中贯纬线其线稍赢松荡其中网之两边暨乎中央用桩九根钉着于地桩头着剌铁三其棱桩梢稍尖俾易入土两边桩长五尺为度中桩略短三分之二使网下凹如捞鱼然每网一具刀斧四人伏于网边以斫马足每一队兵携带两具卒遇贼来分层布地相机进退随地方圜麦秫蒙翳亦可埋伏厥器何名曰拒马绳

　与铁蒺藜可相辅而行

　　公启曾协揆　　　　　
冯桂芬

天祸吴民陆沈一旦焚烧夷戮之惨远接宋建炎四年金阿之祸为吾吴七百有三十年未有之大劫然阿自南而北五昼夜即去如疾风暴雨之一至非若今日之贼之窟宅蹲踞两年之久而未有已也幸　先帝圣明毅然于江南天下之重举而之执事是天未绝我吴民之命而使执事更生之也惟是措置必规大局攻取务求万全移兵则形势不宜分兵则调遣不足执事远谋硕画所见者大某等具有一知半解不胜钦佩故一年以来未敢辄以浮词轻渎清听近谂锋车收复安庆沿江州县次第肃清前驱已达芜湖闻者无不额手称庆翘首跂足于旌旗之至不独某等私幸已也夫三都财赋之衍沃两年倒悬之困苦万户壶箪之悃忱凡兹皮敷肤受之说执事心知而饫闻之概不敢以进惟是江苏今日之情事有可乘之机而不能持久者三有仅完之地而不能持久者三敬为执事陈之一曰乡团去年各城被陷乡团扺死拒贼有相持至数月之久者以苏府言之永昌徐佩瑗黄土桥马安澜其尤也所居在苏州常熟之间纵横三十里内水陆勇数千附近乡团一呼四应不下数万嗣受中丞密檄与送之贼首熊国荃约盟而壁垒如故大军一至必可为邪许之助迟之又久万一事泄则糜烂及于乡党故屡请此间进兵不应则流涕以去此不能持久者一也一曰枪船江浙间向有之船小而行捷枪准而心齐其始弋鹜为业继为开赌演花鼓戏之渊薮官不能捕军兴转受雇防堵吴江陷其渠沙锅阿四者死难次渠费玉孙四喜亦受中丞密檄觇贼各船来往忽屡为贼患贼畏而招之许不蓄发出入贼中阳阳如平常此辈显持两端而一狎于宽大之政一恋于毛土之思实委心于我大军一至必可为向导之助惟贼明知彼之不为用而縻之彼亦明知贼之不相容而暂受其縻日复一日必且中变此不能持久者又一也一曰内间闻贼中送款中丞者不少苏州李兆熙至以母子为质春间李大举来犯先期而漏师交绥而旋遁当非无因大军一至或可为倒戈之助迟之又久亦必中变更易贼将益复牢固不可收拾此不能持久者又一也然此犹其小者也请言其大者此犹其虚者也请言其实者其数亦有三焉一曰有兵无饷之镇江冯镇军子材所统多张忠武旧部艇船等水师亦号称勇锐贼两攻之辄大败今扬通一带安堵固由贼志在南不在北亦未始非镇江障蔽之力及今而大军一至可保全之以为北路一面之师然饷欠巨万孤城无依兵心已摇溃可立待此不能持久者一也一曰兵单饷乏之杭湖两郡为贼所注意之地两年来以全力制之乃灵光岿然百撼不折可谓难矣及今而大军一至可保全之以为西南一面之师然精锐无多师久而老仰给过巨饷久而匮比闻萧山绍兴相继不守四面受敌文报不通湖州更逼贼氛四乡瓦砾几无人烟若无援师终于溃散决裂而后已此不能持久者又一也一曰有饷无兵之上海上海为饷源重地江浙余烬所萃商民辐辏兵籍数万可恃者不过数千及今而大军一至可保全之以为东面一路之师且可筹备水陆粮饷然势居下游无险可扼蕞尔之区孤悬浮寄数十里外皆贼兵勇虽多或为近地游民选懦而不能前驱或为大营溃勇犷悍而不知循律虽孙吴复生亦不能为功幸贼不大至视息偷安日复一日总非长策此不能持久者又一也

由前三者言之果使大军破金陵而来即乡团尽散枪船归贼内间无闻不碍其为破竹之势由后三者言之则金陵既下贼且徜徉南徙自两浙而皖南而西江绕出上游甚且蔓延江北以蹑大军之后而执事自西北控东南之议不复可行恐纚风沐雨正无已时而吴中之果能出水火而登席尚在可知不可知之间也某等借箸筹之及今三两月之内可乘者未尽溃散仅完者未尽决裂但请奇兵万人以一勇将领之间道而来旬日之间苏常唾手可得大军一至则朽株枯木亦助声威大军不至则铁郭金城将沦灰烬及今不图后悔必矣闻大军以一军围芜湖以一军趣宁国上游布置已密所谓奇兵万人者宜由江北渡楅山袭常熟或由长江直薄江阴以执事之威挟疾雷迅霆从天而降之势各路兵勇民团人人奋发内外应合即一万可抵十万之用一面檄镇江兵南攻丹阳西次高资檄扬州兵截江要击檄艇师沿江助战为北路之军一面檄山兵攻嘉定松江兵攻青浦为东路之军一面檄杭州兵攻嘉兴湖州兵由太湖复宜兴以会宁国之师为西南路之军同时大举下游各贼必将自乱自溃执事堂堂之阵正正之旗由芜湖太平以薄金陵虽有智者不能为贼谋矣肃清江南在此一举昔梁王僧辩败侯景景奔吴郡僧辩遣侯瑱追之景南趋嘉兴势复炽幸赵伯超力拒之乃退松江而死明主平吴廖永安先以偏师入福山港徐达常遇春自宜兴入太湖趋湖州守将李伯升降嘉兴松江继降然后进围平江二者皆上游进兵殪贼吴地之证然皆先以下游一军牵制之如出一辙传所谓譬如捕鹿晋人角之戎人犄之与晋掊之是也敬陈刍说愿执事采择焉至师行以粮食为先执事拔营有日即飞札吴方伯预为筹备方伯善筹饷一以委之必不贻误昨已胪陈大略吁之　圣上其有奏牍所不能尽者缕如右特遣钱户部鼎铭赍呈属以包胥秦庭之事愿听执事无衣之赋如不得命江南亿万姓从此死无日矣惟执事进退之

　　平定台湾述略　　　　　
赵翼

台湾自古不隶中国文献通考云泉州之东有岛曰澎湖澎湖旁有毘舍那国盖即是也明嘉靖中海贼林道干为俞大猷所逐遁入台湾皆土番道干不乐居其地杀番取其血固舟入占城天启中有奸民颜思齐引日本倭据之郑芝龙附焉遂为巢穴崇祯元年芝龙就抚以其地僦荷兰红毛夷我　朝顺治初大兵下闽芝龙降其子成功不从据金门厦门诸岛屡为患十六年自江南败归十八年夏随袭取台湾时荷兰固守不肯下成功告之曰此地本先人故物我欲得之耳金帛悉以归汝荷兰乃携赀去成功名台湾曰东都设天兴万年二县康熙元年成功死子锦袭改东都为东宁县为州增安抚司三南北路及澎湖各一其地肥饶谷岁三熟闽粤人争趋之日富庶锦据以扰沿海地无宁岁二十年锦卒子克塽袭伪将刘国轩镇澎湖二十二年我靖海将军施琅克澎湖克塽国轩降乃设台湾府及台湾凤山诸罗三县其地东倚山西栖海北至鸡笼城南至下淡水长千余里东西阔四五十里或十余里山之东则层峦迭巘皆生番所居打鹿为食不隶版籍也六十年奸民朱一贵倡乱总兵欧阳凯战死府城及诸罗凤山俱失一贵称义王僭号永和闽督满保遣提督施世骠总兵蓝廷珍以万七千兵入平之俘一贵雍正元年以诸罗北境辽阔增设彰化县及北淡水同知六十余年以来地大物奫俗日益淫侈奸回因芽其间官斯土者又日事朘削会漳泉二府人之侨居者各分气类械至数万人官吏不能弹治水师提督海澄公黄仕简率兵至以虚声胁和始解散自是民狃于为乱竖旗结盟公行无忌淡水同知潘凯者方在署忽报城外有无名尸当往验甫出城即为人所杀并胥徒歼焉当事者不能得主名则诡以生番报谓番性嗜杀途遇而戕之也使人以酒肉诱番出醉而掩杀之奏罪人已伏法而杀人者实脱然事外于是民益轻视官吏而番亦衔刺骨乾隆五十一年彰化县有林爽文者恃其所居大理杙地险族繁恣为盗贼囊闽广间故有所谓天地会者为奸徒结党名目爽文借以纠约不逞之徒啸聚将起事太守孙景燧至彰化趣县令俞峻及副将赫生额游击耿世文率兵役往捕不敢入驻营于五里外之大墩谕村民擒献否则村且毁先焚数小村怵之被焚者实无辜也爽文遂因民之怨集众夜攻营全军尽没赫耿俞皆死焉时十一月二十七日也明日贼乘势陷彰化孙守及都司王宗武同知长庚前同知刘亨基典史冯启宗悉为所杀十二月六日又陷诸罗县令董启埏死之淡水同知程峻亦为贼所害凤山县有庄大田者亦盗魁乘乱起十三日陷县城县令杨火奎自刎死惟府城有总兵柴大纪及监司永福同知杨廷理等率兵民固守贼屡攻不能破而彰化之鹿港贼已遣伪官来监税有泉民林凑等起义擒之是以府城鹿港两海口俱未失闽中闻变黄仕简率兵由厦门渡海入府城陆路提督任承恩亦率兵由蚶江渡海入鹿港副将徐鼎士由闽安渡海入北淡水俱以五十二年正月初旬至贼势稍敛黄仕简命大纪北取诸罗总兵郝壮猷南取凤山大纪连战复诸罗遂守之壮猷南出二十里为贼所阻任承恩之至鹿港也距大里杙贼巢仅四十里亦以兵少不敢进壮猷顿兵几五十日以二月二十一日始进复凤山凤山空无人招民复业贼即潜入其中与外贼相应三月十日城复陷游击郑嵩死焉壮猷等遁归府城

先是二月中　　上见两提督彼此观望恐不能速殄贼也有　　旨令闽督常青为将军往督师至是适至府城人心稍固闽督李侍尧甫任即预约广督孙士毅调兵四千备缓急而凤山再陷之信至立即趣兵往遂以三月末悉抵台贼方攻城急赖以不陷李侍尧又奏调浙兵三千　　上益以驻防满兵一千令将军恒瑞为参赞赴府城提督蓝元枚亦为参赞分浙兵二千赴鹿港有　　旨以失律诛郝壮猷于是人心咸奋出师有日矣时贼虽猖獗势力尚未甚大各村民俱未为所胁也而诸将以五月二十四日出师虑兵少或不敌甫交绥即退常青又请兵一万贼得以其暇蚕食各村不从者辄杀于是遍地皆从贼庄大田驱以扰府城林爽文驱以扰诸罗势益炽迨官兵从省调至闽又守风过海凡两三月则我兵仅增万而贼已增十余万矣诸罗为南北之中林爽文必欲陷之自六月中攻围连日夕不止大纪与兵民共守常青先后遣总兵魏大斌参将张万魁游击田蓝玉副将蔡攀龙贵林等三度往援皆为贼所截张魏田蔡仅得入城损兵大半贵林及游击杨起麟都司杭富等皆被戕于贼诸罗之围益密入者不能再出大纪告急之文用小字书寸纸募人间道夜行始得达府而贼禁粒米不得入城攻益急诸罗士民悉力拒守凡百余战幸皆不大然已饥疲不能支常青催恒瑞自府城赴援时蓝元枚已没则催总兵普吉保自鹿港赴援各有兵五六千俱以贼势盛不敢进孤城将旦夕陷矣　　上念诸罗被围久特改名嘉义以旌士民而先已预烛事几虑诸将不足恃六月中即调陕督福康安为将军及内大臣海兰察来统兵并发明诏声言调兵十余万来灭贼冬十月所调蜀番及粤西兵五千先至有　　旨官兵不必至府城当即往鹿港进会飓风不得渡守风于崇武澳二十八日忽得顺风一昼夜数百艘尽抵鹿港海口樯竿如栉列数里贼闻之不测多寡谓真有十万兵至始惧十一月八日福将军等起行贼方列拒于仑仔顶海兰察率巴图鲁侍卫发失殪十余贼贼即披靡海兰察笑曰此一犬耳何畏遂麾兵入沿途复击杀贼之伺隙者至牛稠山再败之即以是日抵嘉义城中官民出迎饥羸无人色见将军至无不欷歔啜泣喜其来而悲其晚也有山名小半天者四面陡绝贼遁而聚于此十八日百道仰攻又克之贼自倡乱以来狃于官兵之持重不虞此次之难抗也遂遁归大里杙大里杙已筑土城颇坚整二十四日官兵至贼犹数万出拒退而复集者数次既夕我兵伏沟间贼万炬来索战我兵在暗中贼不能见而我兵视贼则历历可数发枪箭无不中贼自知失计遽灭火复击鼓来攻我兵又从鼓声处击之杀死无数黎明遂克其城林爽文已携孥走据守集集埔其地前临大溪溪之上就高岸垒石为陡墙长数里其所预营扼险处也十二月五日官兵腾而上杀千余人于是贼党皆溃林爽文先匿其孥于番社惟与死党数十人窜穷谷丛箐中十三日先获其孥五十三年正月四日林爽文潜出食遂擒之而庄大田之在南也虽与林爽文同逆又各自号召不相下乘官兵未南下益焚掠聚粮为旅拒计已又思出降计未定而将军已于十六日至牛庄大田仓卒出拒败而走官军追之累战皆捷极南有地名郎峤者负山临海最险阻庄大田与其党潜匿焉将军先遣水师由海道绕而截之于水自以大兵环山围之贼冲突不得出阵杀者数千溺海者数千擒而戮者亦千余庄大田亦就获台湾平

　　上福节相论台事书　　　　　
郑光策

一宜出奇兵以覆贼巢也贼之根本在彰之大里杙其可以翘此巢穴以为牵制者则鹿仔港与淡水两处之兵但鹿港傍海地处其下又隔以大肚溪之险路径丛杂傍山一带贼皆据险守望仰以攻之其势稍难若淡水则重关迭隘高据崇山望下情势了然在目出大甲溪数里据牛骂山头即望见大里杙且其地平坦依海而西则连于鹿港依山而东则直捣贼巢此诚用间出奇之势也淡防同知徐梦麟虽文职然曾阅其文报才具晓畅似可倚以办贼彼处守为徐鼎士亦与徐君协心前曾屡请进兵乘虚捣贼但兵力尚弱仅足以自守鄙意鹿港淡水两处皆为要区若得会合两处之兵径攻贼穴则贼必还而自救南路之围不攻自解若使贼不及防而得破其巢则根本既翘势更溃散此两处不可不速为谋画且鹿港新失大帅人心摇惶而淡水又为贼之后户恐为大兵所蹙或谋奔突北窜淡水地多险隘又多富庄后通内山路尤深奥若令贼首窜入必难收拾宜于现在兵内再截留数千分作两枝一枝当命一大帅带领将弁副以饷银粮米直趋鹿港会同淡水以攻贼巢之前其一枝亦宜精选骁勇有智谋者助以饷银不须粮米或由五虎门或由蚶江配船径往淡水以助二徐为攻贼巢之背内则防其窜逸外则批亢捣虚或令分兵以连络鹿港之声势俟大兵云集即期同时并举贼之腹背受敌势必不支此亦一要机不可失也至大里杙山后生番各处亦宜并檄徐君购通毋令贼首窜入

一宜招义勇以厚兵威也官兵与义勇互相为用无官兵则义勇之势不壮无义勇则官兵之用不灵二者不可偏废然究其得力义勇实便于官军盖官军地势不明音语不通登涉险阻未必皆属历练不便一也官军来自长途力已困敝又兼以渡海风涛水土不服易生疾病且人非土著无所系累未必皆具敢斗必死之心其不便二也官军远方赴召又隔以海潮风汛缓急不能应时前之所召者或疲病死亡后之所赴者又祇足补缺所召虽多不能一时并集且沿途劳费不如义勇易于购募团结其不便三也台地山林丛杂溪谷险隘将来贼首势败其党伙必窜逃深山搜捕颇为费力惟用土人以招土人彼有恃则易降用土人以购土人其迹亦易得此官军不如义勇之便四也且贼所残破之地愈多则流离愈众我此时不招为义勇其桀骜不驯者必归于贼是愈长贼锋即负骑墙之见者不见从我之为利亦难以歆动余众其当用义勇五也又按全台攻守大势南击凤山中固府城北攻贼爽兼用间道以援诸罗又进而助鹿港助淡水地将千里分战守而计非每处用兵万人不可且自府城至诸罗诸罗至彰化遥遥百数十里之地中无数枝重兵屯驻策应使步步为营随进随守随用以招抚以自固其后则其势必不免为贼所兜围否则既进之后亦必为贼所邀截诸罗援兵所以屡通而屡梗者坐此病也现在台地兵额除死伤病废其尚存而可用者度不过三万义民之额又随口粮之有无以为聚散时绌时嬴然合兵而计其数亦不过五万以之为守或仅足以支以之为战必不敷于用所召各省之兵闻又不及万人聚之则势孤散之则力薄此其情势更不可不亟增义民厚其粮饷命各处再募数万人或即团为土兵以益声势庶敷调遣若谓义勇多系流亡苟且粮食之人无济于用窃又以为不然凡兵之勇怯在乎将之能抚训练得其欢心与否果得其心虽驱市人以战可也且贼之始事其阴谋团结者亦不过数百人其余皆乌合之众然何以喧嚣一呼力拒官兵者每处动以万计盖以贼每得胜归必立犒牛酒死亡者尸必抢归而我军每事限于军需则例于义勇所给发口粮及一切死赏功之令反未能尽行又风闻每遇争战官军又驱义勇为前行及归论功义勇又常居后既不足以得其欢心又何以致其死力闻台地诸义勇惟台防同知杨廷理所募抚最为有方战守亦最用命此番再募务须慎择将领以抚驭之而中堂亦时于赏罚之中示以至公至仁以振作其气盖人无畛域视之为义勇则彼亦以义勇报矣视之为官兵则彼亦以官兵报矣且贼之所用为贼者祇此土著之人我之所用为兵者亦此土著之人以土著破土着尚有不足用乎

一宜通广庄以分敌势也用兵之道宜明主客劳逸之势主则常逸客则常劳逸则常胜劳则常败台地自用兵以来我兵多主守贼兵多主攻攻则致人守则致于人攻者出其不意可以更番而迭来守则无所不备常虞顾此而失彼故贼能以少而制我之多我则常以聚而受制于散今欲制之必先多树其敌张其虚声使贼亦有四顾受攻奔命不遑之势而后可以反客为主转逸为劳此其要道既在多其进兵之区更须传招广庄以为内应按全台大势漳泉之民居十分之六七广民在三四之间以南北论则北淡水南凤山多广民诸彰二邑多闽户以内外论则近海属漳泉之土著近山多广东之客庄广民骁悍腾锐器概精良闽民亦素畏之前漳泉械时广庄不与闽民亦无敢挠乱之者此番逆首多系漳泉广庄初时各自团结据庄为守以待官军今岁自二月以来并未尝投合于贼无如官军力弱或阻于地势不能相卫彼虽团结拒守然无官军以为之主声势既不相统领力量又不足相当其迫近贼界者屡遭焚杀诉援无人不得不依违其间以求免旦夕之屠戮究其心最为可原招之亦最易动凡庄村各有头家此人便足主持此庄之一切诚得重购募人先通广庄令其阴相团结送来投官军一到即为援应如不能攻亦不妨各反正之旗以助声势广庄若为我用贼之疑备益多多备则多劳多疑则必叛外劳而内叛其为坐擒之形必矣

一宜专逆魁以速蒇事也现在南北所失诸地俱未恢复贼首有名字者亦复错处散布不止一人则用兵之所先或北或南不可不筹大局伏思当前此南贼庄大田攻扰府城之时南路自应为急凤山初为贼得部署未定贼众又多在府城宜遣一军渡海由打狗溪入凤山径袭其虚大兵扼其前奇兵议其后似可夹攻成擒今南贼得地既久守备必周袭之无益又闻其攻扰府城数月不能得志近知大兵云集亦颇有敛退自固之思似可置为缓图且闻凤山一带路径险阻若大兵先清南路恐相持需日使北贼得以乘间谋我之弊且逆魁在北而不在南鄙意不如径攻诸罗诸罗地势平坦无险可守此利于用兵者也诸罗既通使进攻彰化以取贼巢南路之贼只宜别派一军领以大将镇扼附近府城险要之处以攻为名以守为实使贼近不敢越府城而北以为牵制足矣至北路既胜则南路传檄招之必有枭贼首而来降者固不待痛剿而服也

一宜多间谍以制胜机也此行除各逆首外其陷贼者大局当主抚然其用力郄在于必剿盖贼之所以鸱张无忌者以我军之不能战也陷贼各庄为贼所禁格虽欲自拔而出其势不能我虽空言招之不过破散其心于事未必有济惟能剿进十里则十里胁从之庄不招自服剿进百里则百里之内不抚自从顾剿之之道当贼初起时只须堂堂之阵自足以为声势今贼势广袤我军虽有敢战之兵将然其胜负之局与贼平分未能操乎必胜惟能用奇兵以振荡之虚实相生使其瞀乱不测便有胜机其要道莫先于用间间得则可因势而利导之其疑也可惊其虚也可袭其逸也可劳其坚也可陷闻前此我兵之举动贼皆周知而贼兵之虚实我反不测又如凤山陷时闻贼有决流灌军借甲赚城之事及东城之战又为坑陷以诱我师此贼能用间用奇而我谍不周之失也今宜不惜重金广募间谍必购知贼之腹心头目为其谋主者几何人为其任用者几何人其粮草足供几时其屯聚要害者几处其精锐之众若干其随声附和者又若干其短长得失亲睦猜嫌之情状若何皆宜广搜博采尽得其虚实便可购用其反间以迭出奇师或声东击西或阳退阴进或昼静夜起或合分贼众虽多心必不固苟能数惊数误之必可以制其死命此在临时相机决胜非能预言汉赵充国但广用间人以为耳目复神明于攻其无备出其不意之二言固已握全算矣

一宜明约束以收人心也贼之初起诸彰虽破人心未尽从贼贼势犹未蔓延特贼以势胁各庄勒出供应之具各庄惧其残破不得不供应之官军因其有交通之于贼过后颇闻乘势焚抢以为破贼报功其远隔城郭拒守以俟命者官军又不能救各庄既无所依所以从贼益固贼势益张今于军伍所到务宜严申约束凡来降者秋毫勿犯其大庄远隔贼乡不能挈众而来者但使先期送申明不敢藏匿逆魁官军到时皆释兵闭门自毁其一切营栅拒守之具便可勿问所全既多亦易蒇事昔朱一贵之乱满制军令民于各庄门闾及出入之衣帽等书有大清二字便释不诛今亦宜做此意示以生路便足摇动其心大信既昭则人心自服俟大势已定斯时虽有贼魁逆首或应缘坐家属窜藏各庄一经搜捕不患不献此特一吏卒之事耳固不必其先汲汲也此节虽系老生之常谈实行军不易之要道伏惟留意

　　陈台湾弃留利害疏台湾府志　　　　　
施琅

台湾北连吴会南接粤峤延袤数千里山川峻峭港道纡乃江浙闽粤四省之左护隔澎湖一大洋水道三更明季设水师标于金门所出汛至澎湖而止水道亦有七更台湾一地原属化外土番杂处未入版图也然其时中国之民潜至生聚于其间者已不下万人郑芝龙为海寇时以为巢穴及崇祯元年郑芝龙就抚将此地税与红毛为互市之所红毛遂联络土番招纳内地人民成一海外之国渐作边患至顺治十八年为海逆郑成功所攻破盘踞其地纠集亡命挟诱土番荼毒海疆窥伺南北侵犯江浙传及其孙克塽六十余年无时不仰　　宸衷臣奉　　旨征讨亲历其地备见野沃土膏物产利溥耕桑并耦渔盐滋生满山皆属茂树遍处俱植修竹硫磺水藤糖蔗鹿皮以及一切日用之需无所不有向之所少者布帛耳兹则木棉盛出经织不乏且舟帆四达丝缕踵至饬禁虽严终难杜绝实肥饶之区险阻之域逆孽乃一旦纳土归命此诚天以未辟之方舆资东南之保障永绝边海之祸患岂人力所能致哉夫地方既入版图土番人民均属赤子善后之计尤宜周详此地若弃为荒陬复置度外则今台湾人居稠密户口繁息农工商贾各遂其生一行徙弃安土重迁失业流离殊费经营实非长策以有限之船渡无限之民非阅数年难以报竣使渡载不尽苟且塞责则该地之深山穷谷窜伏潜匿者实繁有徒和同土番从而聚啸假以内地之逃军流民急则走险纠党为祟造舟制器剽掠滨海此所谓藉寇兵而赍盗粮固昭然较著者且此地原为红毛住处无时不在涎贪该夷赋性狡黠所到之处善为蛊惑人心重以夹版船只制作精坚从来无敌于海外未有土地可以托足尚无伎俩若坐弃数千里之膏腴以资其停泊必倡合党与窃窥边逼近门庭沿边诸省断难晏然无虞至时复勤师远征两涉大洋波涛不测恐未易再建成效如仅守澎湖而弃台湾则澎湖孤悬汪洋之中土地单薄界于台湾远隔金厦岂不受制于人是守台湾即所以固澎湖必须联为臂指各相犄角声气关通应援易及可以宁息昔日伪郑所以得负抗逋诛者以台湾为老巢以澎湖为门户四通八达游移肆虐任其所之我之舟师往来有阻今地方既为我得见在官兵星罗布风期顺利片帆可至虽有奸萌不敢复发部臣抚臣未履其地去留未敢决计臣阅历周详不敢遽议轻弃者也且海氛既靖内地益设之官兵尽可陆续汰减以之分防台湾澎湖两处台湾设总兵一员水师副将一员陆师参将二员兵八千名澎湖设水师副将一员兵二千名通计兵一万名足以固守又无添兵增饷之费其防守总兵副将游等官定以三年或二年转升内地无致久任永为成例在我　　皇上优爵重禄推心置腹大小将弁谁不勉励竭忠然当此地方初辟该地正赋杂饷殊宜蠲豁现在一万之兵食权行全给三年后开征可以佐需抑且寓兵于农亦能济用可以减省无庸尽资内地之转输也盖筹天下之形势必求万全台湾一地虽属外岛实关四省之要害无谓彼中耕种犹能少资兵食固当议留即为不毛荒壤必藉内地挽运亦断断乎其不可弃当时封疆大臣狃于目前苟安为计划迁五省边地以避寇患致贼势愈炽而民生颠沛往事不臧祸延及今致遣　朝廷宵旰之忧臣今熟审该地形势知而不言至于后来万或滋蔓难图窃恐　　皇上责臣以缄默之罪臣又焉所自逭故当此地方削平定计去留莫敢担承臣思弃之必酿成大祸留之诚永固边圉以臣会议具疏之外不避冒渎以其利害自行详细披陈伏祈　　睿鉴

　　坚壁清野议　　　　　
龚景瀚

窃惟邪匪滋事以来蔓延四省辗转两年处处有贼处处需兵负固则经年累月不能克奔窜则过都越郡不能御议者惟以兵少为辞于是调省增新兵募乡勇俱谓以多为贵不知其无益而反有害也何则　国朝经制之兵本属有限而腹里尤少其重兵所在非番回错杂之区则形势要害之地也一调不已而至再再调不已而至三备御空虚奸民因而肆志则无事之区又将滋事即如四川湖北之兵皆以全赴苗疆邪教遂乘机滋事岂非明效大验乎此调兵之害也仓卒募兵但能充数非市井无赖之人即穷苦无聊之辈纪律不习技艺不精心志不齐胆气不壮遇贼惟有纷然鸟兽散耳此增兵之害也乡勇守护乡里易得其力若以从征则非所愿无室家妻子田庐坟墓之足系其心也平居未受涓滴之恩临难责以身命之报于势既有所难能而为之长者素与平等本无上下之分予以虚名强相钤制于心又有所不服故加恩则玩而骄执法则忿而散求其约束而整齐之者难矣其藉此为利浮开名数冒领钱粮者又无论也至于临阵既未习乎战疑则易惊又各自为步趋纷则易乱即或诱之以重利鼓之以大义而有勇无刚能暂而不能久哄然而进亦哄然而退耳此乡勇之害也且兵勇多则粮饷广粮饷广则转运难　国家帑藏充盈杀贼安民虽千万在所不计而民间之疲于转输困于差徭者不知凡几矣文报有站粮运有台军营之移徙使节之往来其夫马不能不资于民力近地不足调之远处州县虽官为给价而例案所销岂能敷用每县夫数百名马数十匹道途之费守候之费津贴之费司事者口食之费皆派之里下不肖生监又从而干没其中为日既久民力竭矣官吏但顾考成一切以军兴法从事科敛督责民不堪命事变滋起或遇水旱之灾将何以处之乎将领不能约束兵丁所过甚于盗贼乡勇从而效尤激之生变是所忧者不独在邪匪也然使有济于事侥幸成万一之功亦不必过为疑虑而自去年以来其情形大概可见矣四省之山层崖峭壁立如城塞者所在多有其上有田有水贼若据之非数万之众不能攻取然周围数百里或数十里终未能环而围之也竭力仰攻士卒已伤损过半幸而得之贼已乘间率众他徙矣虽穷日夜之力以追之而其势常不相及盖贼因粮于民无地非民即无地非粮官兵之粮必须转运贼窜无定向亦无定期粮台岂能预设夫马岂能预增仓卒移营粮必迟误此一难也贼皆轻身登降便捷而我兵鸟枪弓箭火药铅弹身所佩带不下二三十斤行走不易此二难也贼皆本地之人惯于山行妇人孺子亦趫捷若飞而我兵如陕甘等处壮健有余轻捷不足登山半日汗流气喘未遇贼而先困矣此三难也贼随时随地可以休息而我兵行必按队止必安营挖濠树栅守卡站墙日夜不得安歇此四难也贼常饱而我兵常饥贼常逸而我兵常劳胜败之势已分矣幸而胜之所杀者贼之后队数十百人或其老弱疾病不能行者耳其首逆及全伙不可得也贼之诡计又分布数人于左右十余里中四面放火使我兵疑畏不敢遽进及至探明而贼已远矣此尾追所以常不及也于是有谓宜绕道前进迎面截杀者究之亦系空言无实济也前后夹攻则左右分驰东西并攻则南北各窜山涧重迭道路纷歧处处可通头头是道安所得十余万之兵一一追而击之即令兵多将广四面兜围而贼聚而冲我散而守十余万之兵分布于周围数百里之内其势既分其力亦薄贼以全力舍命冲突未有不溃围而出者故贼之往来可以自如我之进退反不能自主贼合而我兵不得不分贼分而我兵遂不能复合焚掠裹胁贼愈杀而愈多疾病死亡兵日添而日少剿则无以为守守则无以为剿城池已在在堪虞将领惟斤斤自保今日之贼无论非今日之兵所能剿除即或额兵全来新兵已练而使之追逐千里之遥奔驰半月之久力疲气沮其势又为今兵之续贼势益张兵气益馁日延一日事恐不可问矣

然则为今之计将奈何曰贼未至巴州而巴州之民先去贼未至通江而通江之城已空守土之官虽欲效死勿去其谁与守此无他民心无所恃也故必先安民然后能杀贼民志固则贼势衰使之无所裹胁多一民则少一贼矣民居奠则贼食绝使之无所虏掠民有一日之粮则贼少一日之食矣为今之计必先坚壁清野之法责成地方官行乡邑晓谕居民团练壮丁建立堡塞使百姓自相保聚自小村入大村移平处就险处深沟高垒积谷练兵移百姓所有积聚实于其中贼未至则力农贸易各安其生贼既至则闭栅登陴相与为守民有所恃而无恐自不至于逃亡别选精锐之兵二三千名以牵制贼势不与争锋但尾其后贼攻则救贼退则追使之进不得战退无所食不过旬余非溃则死耳不战而屈人策之上者也其要必先选择良吏一省之中贤而能者道府岂无数人牧令岂无二十余人其奔走趋事明白勤干者佐贰岂无数十人今川省贼所往来川东惟夔州一府达州一州川北惟保顺庆二府而已陕西惟兴安一府商州一州河南惟南阳一府湖北惟荆州宜昌施南襄阳郧阳五府而已所属牧令贤者留之不肖者易之每处各派佐杂数人分任其事以一道府董局事佐以正佐数员讲明利弊议定章程总其大纲其余道府分路经理稽查不过三月可以毕事其次则相度形势天成之险如大成寨太平寨等处者加卑因高使之可守移附近居民于其中先藏积谷贫者官贷其资茅屋草棚听其自便其故居仍留勿毁贼未至时仍可照常安业也其村庄市镇人烟凑集如临江市普安等处者随其所居因山临水为筑城堡外挖深濠务令高广民居零星在外者移入之砖石木料匠役之费皆给于官惟丁夫取于民有贫乏者量给口粮以代账恤其次则选择头人山上之寨平地之堡人户既多一切事宜需人经理择其身家殷实品行端方明白晓事者或绅监或耆民举为寨长堡长给以顶戴予以钤记使总一寨一堡之事其清查户口董视工程经营钱粮稽查出入训练丁壮修饬守备别择数人为之副各就所长分任其事以专责成其次则清查保甲户口繁多奸良莫辨外至者疑其为间谍也即久居者亦虑其有匪党也行保甲之法十家联保互出甘结始准移居匪类送官究治其迹可疑尚无确据者另附册尾听其别居自便毋使溷入以滋后累其余良民悉使团聚家有几人大小几口所操何业土田若干详注册内以便稽核其次则训练壮丁每户抽壮丁一人或二三人编为部伍鸟鎗刀矛各习一技官为给价制备器械每一堡寨择营中千把或外委一员兵三四名使之教导勤加训练有事则登陴守御自保乡里毋令出征惟本州岛县有警或堡告急许其半以救援

其次则积贮粮谷堡寨之中建仓数间富家囤户有粮难以尽移者官给银收买入仓无者买于邻近各乡官兵经过即以此粮供支贼至闭寨壮丁守陴按名给粮毋令家食其鳏寡孤独贫乏残疾及家稍充而实无粮者准其照册分别赈借贼平之后即为本乡社仓分贮常平一遇灾歉即可就近赈粜其次则筹度经费所有筑台挖濠建仓买粮置备军械一切守御器具及搭棚屋之费银皆官给交堡寨长司其出入惟仓粮之数主于官赈借供支官为报销其余银均摊于堡寨居民所有田地分为十年或八年随地丁征还如此者有十利焉川省无土著之民五方杂处其性轻于去就故一闻警报辄四散奔逃民心疑惧则千里无坚城矣今堡寨林立声势联络民居既安民志自定父母妻子团聚一家无流离死亡之忧并不虑为贼逼胁陷于邪党可以保全良民潜消贼势其利一也粮皆藏于堡寨之内所余村落店馆皆空屋耳贼即千里焚掠无所得食若攻围堡寨则丁壮自护身家其守必力又有堡之救援官兵之策应其力必不能攻陷狂奔十余日非溃而四散则辗转于沟渎之内矣区区首恶何难就擒可以制奔窜之贼其利二也据险之贼不能不下山掠食今民皆团聚粮不露处冬夏之交野无青草附近已无所掠远出则近山之堡寨皆得邀而击之其势又不敢出坐困月余积粮既竭终亦归于死亡逃散而已可以制负固之贼其利三也州县之有乡村如树之有枝叶枝叶伤则根本无所庇乡村皆为贼所蹂躏其城郭之不亡者仅矣今四面皆有堡寨障蔽拥护贼必不敢径犯城郭有急则环而救之贼将腹背受敌官兵又乘其后乎可以保障州县其利四也堡寨远者相距数十里近者或十余里官兵经过就近供支粮台可以不设官无转运之费民无挽输之劳至文报往来无须兵勇护之即以堡寨之在大路者安设夫马递送可以省台站之费其利五也每省挑选精兵三千贼合亦合贼分亦分牵制其后使之不得攻陷城堡足矣其余悉令归伍所省盐粮犹其小者也兵少则差徭亦省民受无穷之利而营伍不致空虚亦无虞更生他变其利六也守陴壮丁惟贼至时数日给以口粮耳无按月之盐粮无安家之银两也其费较招募乡勇所省何啻天渊而爱护乡里朝夕相见犹有古者守望相助之意可以情法维系之不若乡勇从征日久习于凶暴怯公战而喜杀掠酿为将来无穷之隐忧其利七也保伍时相纠察而堡寨之长又从而稽查之则奸宄无容身之地其桀骛不驯如嘓噜者亦慑而不敢肆可以渐化为良民其利八也邪教蔓延为日既久伏而未动者正不乏人今淑慝既分居不相杂冥顽者苟潜入于贼党可以一并歼除其愧悔者必安居乎故业可以保全身命绝后患之萌开自新之路其利九也规模既定守而勿失远近一体上下同心如网之在纲有条不紊如身之使臂无令不从无事之时按籍而稽瞭如也有事之时画地而守井如也一劳永逸数世赖之其利十也

然而愚者可与乐成难与图始因循目下畏难苟安此议一出必有沮之者一则曰骚扰反以累民也夫择利莫若重择害莫若轻贼匪所过焚烧房屋杀戮人民掳掠妇女其惨极矣民虽至愚亦必明于利害所全者大即小有骚扰犹当毅然为之保其身家全其积聚顺其情之所乐何累之有若云奉行不善则官吏之过当易其人不当废此法如战失利岂以偶无良将而遂永不用兵乎一则曰迂缓不切于事也夫欲速则不达自去岁以来各省所行何一不速何一有效事固有不急急于目前而收功于异日者及今为之未为晚也行之一县可保一县行之一府可保一府同时并举不过三月贼在罗网之内矣是速莫速于此也舍此以图其果有旦夕奏效操券而得之策乎一则虑其费大也夫成大事者不惜小费苟能平贼即多费亦所不惜今州县大者不过堡寨数十处小者十余处一省所办者不过三四十州县耳裒多益寡合计每省用银不过一百万而已后此即无所费较之养兵养乡勇每月需银百万两而靡多底止者其费何如且惟买粮为费较巨而粮分贮于堡寨何异贮于州县之仓今各州县岂能不采买乎其余借项分年带征归是不独省费且并无所费矣一则畏其烦难也夫天下无难成之事患无任事之人今自道府下至堡寨之长总理者有人分任者有人劳瘁不辞纤悉具举何虑其烦难且通江巴州仪陇贼所蹂躏之处失业难民岂能不为抚恤清查户口修理房屋吊生恤死赈乏周贫其烦难何止十倍于此与其补救于已然之后何如预备于未事之先乎是数说者皆不足以难之然则今日急务莫有先于此者矣不然不务安民何以御贼民惧贼而逃犹可言也兵愈增则差徭愈重师愈久则扰累愈多数月之后恐民见贼至将不逃而与之合矣今不早为后悔无及谨陈一得之愚以俟采择焉
 
　 
卷七十八　经武部九　防务
  </div>
  <div class="pagination">
   <a href="皇朝经世文统编_page216.html">
    上一页
   </a>
   <span>
    ...
   </span>
   <a href="皇朝经世文统编_page212.html">
    212
   </a>
   <a href="皇朝经世文统编_page213.html">
    213
   </a>
   <a href="皇朝经世文统编_page214.html">
    214
   </a>
   <a href="皇朝经世文统编_page215.html">
    215
   </a>
   <a href="皇朝经世文统编_page216.html">
    216
   </a>
   <span class="current-page">
    217
   </span>
   <a href="皇朝经世文统编_page218.html">
    218
   </a>
   <a href="皇朝经世文统编_page219.html">
    219
   </a>
   <a href="皇朝经世文统编_page220.html">
    220
   </a>
   <a href="皇朝经世文统编_page221.html">
    221
   </a>
   <a href="皇朝经世文统编_page222.html">
    222
   </a>
   <span>
    ...
   </span>
   <a href="皇朝经世文统编_page218.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
