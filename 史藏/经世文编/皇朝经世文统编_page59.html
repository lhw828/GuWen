<!DOCTYPE html>
<html>
<head>
    <meta charset="UTF-8">
    <title>皇朝经世文统编 - 第 59 页/共 287 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇朝经世文统编 - 第 59 页/共 287 页</h1>
    <div class="content">若夫隐事不宜宣虚辞不宜采如张冠李戴接木移花谬列谣传茫无的证皆不当轻于落笔一或不慎皆类于毁谤即不为人指控而议者已随其后矣好骂等于山膏狂狺同乎瘈狗固非君子之所宜有也今日吾人之尤宜垂戒者切勿谈人闺阃鹑奔麀聚乃叔世之妖征败俗伤风讵文人之雅化如有此等要当删之务尽勿使扰我笔端有损阴德吾人所当言者在乎当今之急务耳举凡边防海战治矿修屯富国兴商练军讲武振敝搜疲联交裕帑凡此荦荦大者皆有利益于家国能通澈夫古今要宜亟亟以言之吾儒在今日既不获功名震世援水火于斯民则且将口舌规人寓惩劝于果报举凡诱善惊愚劝忠教孝征古证今警后惩前铎在手而旬宣棒当头而猛喝固吾儒分内事也岂可委之他人其它旌贞表懿彰贤阐幽俾作仪型咸相感化此亦当仁所不让者也苟欲胪陈日报体例如斯而已世固不乏龙图涑水之流而亦必有学问器识德行以辅之斯为全才矣是所望于同人者也

　　论日报之益
考中国向来仅有宫门抄邸抄各省辕门抄亦不过录内廷谕旨大吏封章及官阶之升降仕籍之崇卑其它不及也迨道咸以后各口通商上海一隅地虽弹丸寔为中外荟萃之区一切军国政事风俗人心留创古今来未有之局固无在不可以广见闻增才识资文人之考究拓名士之胸襟焉特惜一时风气未开仅有西报用英法文字翻译中外交涉之件中国人士未免有向隅之憾乃有字林西报主人慨然有志分设字林西报举凡当世之硕彦名儒咸集于斯便之力持清议不徇浮言操笔削之权寓劝惩之意其次者则分驻于各省府厅州县等处司采访之事凡有益于民生日用性命身心者间则无不录录则无不详故四海之内咸称其便更于沪上添设申报新闻报七日报万国公报等他省如直报津报汉报阞报中西报博闻报均于沪报倡始之后接踵行之并将一切紧要电报及泰西各报军国大事译出摘录其中能使士人不出户庭而知今日五洲大势不得不亟求思患预防之策则日报之益岂浅鲜哉独是日报亦未必有利无弊也尝观日报所载大抵得诸传闻往往好为过当之词多作托大之语不惟中国日报如是即各国日报亦莫不皆然间尝推求其故而知其言之未始无因也中外如有交涉之事其中宜和宜战宜攻宜守等事自有总理大臣主其全权若日报仅可为见闻之助断不可为断所凭以日报本有放言之责一切兵凶战危成败得失之理都置不问设遇商务阻挠及利权亏损之事或启衅端则日报必夸张其词以为如是则显违条约宜责之以理否则宜惕之以兵亦足以着公论张国威幸而战胜先见之明也是其言之功也不幸而败主将之咎也非其言之罪也故言之甚易也此日报之獘也日报所言人人共见机事不密尤为兵家所忌故上年日人构兵时将国中报一例封闭迨后日主驻兵广岛以督战务曾令各报主笔以及访事人等入参帷幄以备询问良以报中人阅历多则思虑日深发为议论自能超出于寻常万万也中国则不然日报所言本视为无足重轻之事便见有官司之不韪而直书其事者则报必被查封主笔必遭讼累原不在其事之虚与寔真与伪也即如去冬强学会报停歇可为前车之鉴何可不虑仆窃谓中国之日报非惟不知忌讳者不可为不识情面者不可为抑且不肯逢迎权贵不能阿附势豪及不善趋承地方有司者皆不可为故中国之为报者不敢自标其名转假洋商之名以求其保护又安望收日报之益哉然而日报究有益于国家也昔闻英法之国曾以日报所言谓即众恶必察众好必察之所在取以为则而不敢有所违背职是故耳又考古者太史采诗以观民风大约即今日报之有访事也惜中国泥守古法风气尚未大开以致民情不能上达告谕不能周知若将来日报广行凡国中各省各府各厅各州各县均设报则中国之人之识见自必愈进愈深愈求愈上吾知其必无止境也惟主报者亦须熟公法明西例庶外国之时事异邦之习尚亦能详细尽知评其得失登诸报中则安有不得其益哉

然此犹非益之大者也天下治乱之机祗在乎上下之情通与不通而已矣就仆鄙见所及宜与报相辅而行互获其益之事约有数端试为识时务者参一谋焉　一议院可采也考泰西诸国无论为君主之国民主之国及为君民共主之国皆有上下两议院上议院则以公侯之世袭者为议员下议院则以百姓之公举者为议员凡遇军国大事往往先开上议院由上院议员集议然后更开下议院由下院议员集议必众议佥同方可施行亦犹中国众好必察众恶必察之意也今中国有事仅召廷臣集议天下尽有才智之士抱负非常者每欲一抒所见以备当轴者刍荛之采而竟不可得此非中国之无才乃中国之不能善用其才也若为今日中国计则上院议员尚可从缓以外国亦有废上院议员之说不如专举下院议员以为公论之所归如英法各国每采日报中所著之论说为其折衷又上年日人构兵时亦曾举报中主稿者以及采访之人为下院议员良以阅历之深见闻之广议论之精固莫如日报各之所言也明矣　一邮政可行也中国向来仅有驿站不过递文移传简札而已泰西则设立邮政不独利国尤能便民凡有函件不论缓急均可代递时刻无误然设有国计民生大有关系之事亦惟信息灵通已耳未必果能广为传布也故凡遇重大之事须由邮政局寄至各报记载于各报之中即各报亦可由邮政局寄至各处分售使阅报之人无不晓然其故岂非邮政之益乎　一商务可兴也中国地大物博材用甚繁不可殚述均可造作器具运在通商各端口以广生财之道如江南之白米棉花山东之鱼盐丝漆山西之竹木石炭江西之夏布磁器以及关外皮货川中药味苟能兴贩获利必厚所虑者一切生意章程税关则例人情之好尚异同货物之出入多寡固要由于经营之善会计之精断非局外者所能推测也故必有日报以志之则早晚之时价中外之出产无不尽知而人人可操居奇之计罔利之谋矣尚何虑商务之不兴哉　一时事可闻也今者中国处天下之中日逼于东英耽于西法瞩于南俄瞰于北固有岌岌之势矣纵改从前委靡之习求今日富强之谋未免已有鞭长莫及之虑可因循苟且依然如是乎故仆以为值此无可如何之时欲作万不得已之计莫若先于中国各省府州县等处各设报凡有一利可兴一害可除者均须记载于各报中必使人可法可戒阅之者顿开茅塞上下无隔阂之忧利獘无混淆之患民心既固可战可守而各国即有不轨之谋亦易于觉察防患于未然弭乱于无形皆有赖于日报中之一言也其功岂浅鲜哉以上四者诚为益于国家之事仆不敏学不贯古今才不具经济何克当此重任勉承主拳拳之意待罪于斯已毛将半载矣兹仆自愧无能谨辞斯席以待来者慎勿拘守成规摭拾为能宜于各省各府各州各县风土人情一一缕析详明着为论说凡事之有益于国家者不辞苦口不惮烦言虽批逆触鳞不顾也所谓言之者无罪闻之者足戒可自是而报纸之行日以扩亦主笔之功日以深焉仆试拭目俟之

　　开设报议
古者采诗以观民风诵诗而知国政专立太师之官以主其事诗者即今之新报上自政教下而风俗无不备陈虽大经孔子删削而蚩氓抱布寡妇握粟庶士感帨淫巫野舞驱狼从猎赠芍逸游琐琐具见此如新报之录琐屑新闻也其鹿鸣宴之臣皇华之命使车攻之会同江汉之征伐斯干之考宫驷马之畜牧如新报之纪时事也特古者削简繁难故出以韵语以便简约易传若如汉唐之有纸笔宋后之有刻木近今之有石印自必推之弥详不必限以韵语太师派人采诗如今之探事人也每国皆有太师古者万国是一万新报也故人君及士大夫可坐语一室而知四海其妇人女子亦识文字而习辞章故耳目洞悉恶慝难作宣上德而通下情三代之治以此也今外国自明末开设报自本国人民风俗外国军政国事及天文地理之新义军械轮舶之新样一日新出人人皆得知之用此风行上自国主下自兵丁妇女无不乐观今查外国报美九百六十二德五百六十英一百六十九法一百二十八意大利一百零五比利时荷兰九十四其余欧洲各国共二百五十美洲小国亦一百十五其报之大如英之大吾士者每日出七万张故能下情无壅邻敌互知识见日广人才日多泰西富强以此也我中国邸报开设千年本远出于西报之前特未推而广之采诗之法又未追而复之上下内外壅塞耳为民隐莫达人才日愚又以此也夫泰西能用吾采诗之法以致富强吾不能推吾采诗邸报之法而致愚弱甚非计也今公卿士大夫政事所从出也而远之不通外国之情近之不通直省之事故大之若运筹军国既茫然而无[睹](赌)立约划界自割地而不知乃至达于章奏见于清议亦复谬陋至于官吏作獘奸欺小民蒙受苦耳目不接如隔异国有志之士虽欲留心无所措其耳目惟赖沪报及道路之传说而已如坐眢井高议天地以此为政不亦难乎至于人士自八股四书而外曾无所知乃至以词之英以四川为近海谓日本之接安南澳　乃近星架坡如此之流不堪枚举小民自乡井以外颛颛无知仅类牛马以此当地球交通强邻四逼之世安得不见侮乎夫以智治愚天之理也古者诸侯万国有万报今直省州县皆宜令设报以达民隐而开民智本会先开报其体有六一纪　谕旨奏折二纪京师掌故时事三纪直省民隐吏政水旱盗贼四考地理边务五译外国报外国政事地理风俗六附论说其余商贾琐事姑从缓及其利亦有六一士夫可通中外之故识见日广人才日练是曰广人才二公卿耳目渐广兵事敌情渐熟办事立约不至大误是曰保疆土三变法当顺人心人人以为然则令若流水是曰助变法四士夫终日从公余则酬酢绝无暇日读书有报则每日一张各学皆有日日增长是曰增学问五更畏上闻不敢作奸是曰除舞獘六小民疾苦悉皆知是曰达民隐有此大利亟宜举行由此推广直省郡县则天下一家中国一人其于风化为益大矣

　　论通民情莫善于日报
今日之天下大异乎三代之天下也今日天下所行之事大异乎三代圣人所行之事也然有一事虽起三代圣人于九京必以为可行而行之惟恐不力者则今所行之日报是也日报者所以通上下之情也天下之患莫大乎上下之情不相通下有甚苦之政而上不知下有其恶之人而上不悟积之既久鲜有不酿成祸乱者古之善治民者必以求通民情为先务是故黄帝立明台之议尧有衢室之问舜有告善之旌禹立谏鼓而备讯唉文听舆人之诵子产不毁乡校风俗通载周秦帝以岁八月遣輶轩之使采异方言还奏之藏于私室召穆公曰为民者宣之使言民所善者行之民所恶者备之则言者无所顾忌而上寔资以益善其政三代以上王者不出户牖尽知天下所苦不下堂而知四方职是故也日报之设始自泰西其初非有求通民情之意也然百货之聚散市价之低昂靡不毕载则商务之盛衰可知也器用之精窳术业之通塞靡不毕登则民俗之勤惰可稽也里巷之歌谣民情之向背无不毕纪则官吏之贤否可察也且也访事之遍于各国大官所莅例得投刺而见执据以询如今京都保定等处恒有泰唔士报访事人长驻其地以故各国朝政之得失军旅之举动靡不毕闻而该报销数每日至三十万数亦为各国报所首屈一指而主持报务之人类皆能秉大公之心贿赂不可夺之操而又明于治乱熟于掌故每发一议足以通难解之结释古今之纷穷事物之情究中外之变是故上自王公下迄妇女靡不毕览朝政张弛恒系之以为重轻而报主笔之人亦往往有擢升公朝而为官者上下之情息息相通正不独瞍赋蒙诵百工谏庶人传语而王斟酌而已也日报一事浅言之则为道听涂说之空言深言之即为褒贬予夺之清议如其不加详慎信口雌黄遭人驳诘犹属细事深恐怨毒所中不有天刑必有人祸大凡主持此事有必不可犯者二有宜戒者四有不必迁就者一喜则誉之怒则毁之颠倒是非传闻失寔此一不可犯也与人偶隙便逞笔刀公报私雠令人难堪此二不可犯也事涉男女故为装点描摹淫亵如图秘戏此一宜戒也暧昧之事疑似之案偶据传闻言之凿凿此二宜戒也朝廷机密军国重情有伤国体故为张扬此三宜戒也攻讦他报不遗余力无益于事徒惹人讥此四宜戒也至若官场之事事果善者从而咏叹之长言之虽誉过其寔犹不失为尊上之义如其事为不便于民之事五尺童子皆知其不可而犹拘居是邦不非其大夫之义缄默而不言则所赖于清议者谓何此断不可迁就者也顾或者曰近来中国风气渐开报日辟欲兴报务须详人所人所详庶足使阅报者无陈陈相因之诮不知此乃作文之法而非日报之体日报者供雅俗共赏者也须使他报所有我亦有之他报所无我能增之则阅者趋之众而信之深矣更何事别求良法哉

　　论日报大有关于商务
天下之善作文者不泥于本题也必从题之四面八方想而后生发乃不穷天下之善经商者亦不泥于本业也必从业之四面八方想而后营销乃益广司空表圣诗品云超以象外得其环中即此意也今天下为中外通商之世而中国商务或有不及泰西者说者以为由泰西尊商卫商所致其言是也而寔不尽然我中国三十年来既设通商大臣和衷督办而于捐税两项亦复随时斟酌所在局卡或裁成并总期商民无病而后止曷尝不重商务哉然则何为有不及泰西之处哉曰此无他判于商情之通与不通耳夫通商云者无阻滞无蒙蔽之谓也财货不通斯谓阻滞消息不通斯谓蒙蔽泰西商人虑其如此也因特设法以袪其弊不独财货无不通即消息亦无不通轮船火车载运便捷此通财货之法也新闻日报广登告白此通消息之法也财货为其体消息为其用一体一用二者本不可以偏废然以市道言之则消息更要于财货世有遇不宜贷之财而贷不宜置之货而置者皆消息蒙蔽使然也是以泰西商人咸重日报日报之体上而朝政下而民情中而商务无乎不载商人阅之既可以审时势而定张弛而其沾受利益之处尤在于告白一项人有何货我不知也一登日报而我知之我有何货人亦不知也一登告白而人亦无不知之而且市道有消长行情有涨落势不能鸣锣击鼓照国人自登日报告白而一纸风门无间于千里万里之远主顾因之而至牌号因之而传更有专设商报以记载商务情形者又有取日报中之告白分布于火车之上轮舶之中与夫冲衢广苑之间者大抵为招徕主顾表扬牌号起见以此代招纸耳招纸不能常贴而告白则可以常刊招纸不能贴而告白则可以传故与其贴招纸不如登告白立法至便用意至周举一切蒙蔽之獘不足为泰西商人虑矣无蒙蔽自无阻滞安得不日起有功耶中国向无日报自与泰西通商而后风气渐开上海香港华字各报日新月盛迨及近岁而石阞而天津而粤省各处华字报接踵而起所在多有官绅士商靡不喜阅之以广见闻而告白一项之利益已照然于阛阓中之人之心目若上海若香港此二埠报最伙而告白亦最多大行小铺几于千人一意惟恐不见其名于日报之中彼岂真爱博虚声哉良谓谋大利不计小费既知告白之有裨生意不敢靳其刊资也今以各埠市道较之终当逊于香港上海一筹中西商务之优绌可以由此而推虽然此非不可学步之事也如他省贸易之盛肆之繁当有不逊于香港上海者使时于日报登录百货行情五都市景各告白灿陈于报简中岂非风俗转移之会乎所期各省会有报之处无不皆然而中国商务之兴视乎此矣

　　论中国宜官设日报
日报之设仿自泰西查其初设时每国亦不过数处既而人皆以为有益开者愈众报亦愈推愈广日益增多大国以千数百计小国以百数十计既设之后中辍者少虽笔墨生涯嬴余无几然有加无已日异月新此日报之行于泰西者其明效大验也中国自通商后三十年来亦有报之设如香港之循环华字维新等报创设于先继起者为上海各日报后设者为穗垣之广报天津之时报以及新加坡之阞报星报等莫不流行弥广手执一编不啻家传户诵而报资所入亦足以敷经费然报纸仅行于通商口岸而于内地诸省尚未能一律推暨也以中国之大仅有六七报而中国之人自上下下自晨及夕汲汲皇皇惟于新闻是听惟于日报是征上至枢垣之施措大吏之委探亦皆视日报为至急之务焉既已视为至急之务矣则曷不于　京都及各省官设报各以地名名之尤为当务之急耶今将官设日报之利缕陈如左大率报立意不过取上下不致隔阂上者闻善言而嘉许下者畏清议而知惭犹上世木铎之巡輶轩之采也窃谓于官民尤为有益者莫如登录告示一端凡官府或出一禁令或为地方创一事上而督抚司道下而府厅州县必先张告示数通使民周知而此数通之告示或黏于墙壁或糊于木板一经风雨剥蚀飘荡无存且告示仅此数通而欲使绅商士庶莫不尽知不亦难乎假令将告示录登报纸不啻数千万张之告示禁令愈见森严黎庶易于知晓其利一也罪大恶极之犯跴缉不获者将年貌赏格登于报端使通国皆知则若辈无从匿迹彼不逞之从知犯法究难漏网从此敛不敢为非可收政简刑轻之效其利二也日报于各处风土人情无不备载以及物产之有无种植之宜否何处尚有荒地可以开垦何处尚有利源可以疏通他若农田收成之丰歉商贾贸易之盈亏皆宜访明登报俾民隐无不上达政府得以周知其利三也中国每苦人浮于事近则更甚谋事者非得当道来函难一枝之寄甚至有登告白以拒绝曹邱者谋事之难于此可见使报既设各省不下数十处合二行省计之不下千余处每主笔以下各席可于正途需次人员中考较录取委用司帐以下各席可于异路需次人员中酌量委用而各处访事之役即责成地方佐杂等官每报新闻凭以钤记如是则信而有征可免数万人向隅之叹其利四也西字各报所登各事宜[责](青)成中国洋务局员随时翻译照登报牍使天下无一人不晓然于洋务外洋制造日尚新奇宜随访随登不使积压致有明日黄花之诮俾阅报者涉猎之余循序渐进于外国情形洞若观火苟能随时留意融会贯通即为当今第一要务其利五也近日聪颖子弟每于塾课之暇喜阅日报虽于正课无益而于物理人情可以知其大谚云久看新闻纸不通也会通至他日成材可免一物不知之耻下至庸夫俗子舆儓妇女其能识字者亦无不阅报可使普天下之人皆润泽以诗书之气其利六也种种利益指不胜屈亦何惮而不为哉至于报之如何择地机器物料之如何赡办章程之如何核定宜酌中西通例期于物理人情有当而无不合焉则尽善矣愿中国当局诸公及早图之

　　扩充报务议
日报之法创自欧西初行不过一二国国不过一二今则阅报者愈众报亦愈多每国多至数百家每日售报多至数百万张苟为无益于人之事亦岂能如此之日新月盛哉虽报之名不一而用意立法则皆同无论政事之得失商务之兴衰军旅之强弱民情之向背物产之良窳上自政府机谋下至编民细事无不笔之于报俾国人一览而周知西人士女无日不阅亦无人不阅即手胼足胝之辈亦必日买一纸阅毕后下田耕作大有牛角挂书带经而锄之意所以智慧日开聪明日辟工艺则精益求精人才亦盛益加盛始惟知一国之事而今则天下之事无知不矣始惟知大概之事而今则细微之事无不知矣益以铁路之往来迅速电之消息通灵一日之间人皆以先睹为快此西人所以独得风气之先也中国向为京报耳所载者　上谕而外惟朝庙之大典百官之升降以及内外臣工之章奏阅之者除京外各衙门外惟官仕宦之家日置一册其余商贾人民一若不相干涉有从未寓目且有不知京报为何物者无怪人民之相安于简陋也通商以后风气日开见闻日广日报之风渐及于中国中国之人亦渐喜阅报不特外洋之事时有所闻即一国之事向之不见不闻者今皆见之闻之矣所谓京报今亦载在日报之中阅报者即不相干涉而亦无不一寓目焉日报之有益于人岂浅鲜哉所惜推行尚嫌未广风气尚未大开就中国四百兆人而论四百人中有一人阅报则已有一百万人阅报矣识字之人岂止四百人中一人哉然苟能有四百人中一人阅报以一百万张按省派之则每省可销报四五万张一报每日能销万张足敷开销一省之中可立四五报亦不必皆在省城之中一省之中皆有水陆通衢要道之所如江苏之上海直隶之天津湖北之汉口皆可设立报者也乃现在仅有上海之三报及天津之直报汉口之汉报虽各所销之多寡不等而合计每日不过四五万张而欲使天下之人尽知报上之事不亦乎难哉且不特天下之人不能尽知报上之事而报止此数所销之报亦止此数执笔者止此精力延访者止此见闻亦安能尽天下之事尽登之报乎上海之报销场不可谓不远无论各省皆有售卖之处即海外各埠之有华人者亦按期汇寄然销场虽远亦仅能于轮舶往来之地寄售若舟车不便之处则阅报者既无从买售报者亦无从寄矣不惟穷乡僻壤从未有报章寓目即各省之各衙门亦未必尽能阅报风气虽开而未能推广将中国之事尚且不能周知而欲与谈洋务是犹不出户庭之人不知乡里之街巷东西而强之涉山川历险阻其可得乎苟能各省设立报如浙江曰浙报陜西曰陜报云南曰云报本省之报售与本省之人易于周到本省之人阅本省之报亦不至迟缓且本省之人访本省之事登本省之报则事更详明细切至于别省之事则各报馆亘相阅报以有易无将天下一日之事数日之间各处皆可周知矣上海为通商要道消息最灵外洋一切情形各省报不能不采上海之报而上海报可以转采各省之报而无容另延访事矣

前月廿九日本报纪西儒李提摩太在京师创设日报在京大僚皆深以为然敬闻　皇上亦甚韪其议近闻已就京报房中刷印间日出报京师为首善之区有西友以开其先各省必有踵其后者苏杭等处又将开辟商埠日人事事摹仿西法且谋利一途较西人为更甚商埠定局之后意日人或先立报以通中东消息且藉以谋华人之利斯时华人始思设立则已步日人之后矣留心时务者其以余言为然否耶

　　论都中创行公报事
中国近世之弊一言以蔽之曰不通夫所谓不通者非谓操觚染翰之流笔下之不通也亦非谓当轴秉钧之辈胸中之不通也谓夫朝野内外上下贵贱间其势暌而其情隔也三代以上之治君明臣良咸有一德国以民为本君子劳心小人劳力治人食人交相为用此所以君不甚贵民不甚贱而成累洽重熙之治者夫亦曰通而已矣通则无壅遏而其势相联通则无拘牵而其情相属乃自成周之世变尚忠尚质为尚文礼仪三百威仪三千经礼三百曲礼三千在当日因时损益不得不然而自周末文胜以来遂不能复尚质尚忠之旧历汉唐宋明诸代礼文愈备寔意愈漓几不知圣人所云礼之用和为贵者此识者所以有世变之慨也降而至于今世疆域较前代更广户口较前代更众寔缺官虽未尝远过于前代而自捐纳保举二途与正途并进则冗员亦较前代为多而一切拘牵壅遏之弊遂变本而加厉固结而不移古称辟四门明四目达四聪为君之道必能知人而后始能安民今则　天子法宫高拱所与接见者惟贵近之臣其它远小臣惟凭长吏之举劾以为黜陟此　君与臣不通也古之为宰臣者一饭三吐哺一沐三握发一朝而举七十二士以人事君大臣之义当然今则内而枢部诸臣不能尽知司员之贤否外而督抚诸臣不能尽知属员之贤否推之京官与外官声气不尽应求文职与武职名分不相统属此臣与臣不通也古者天子五载一狩春省耕而补不足秋省敛而助不给是以周知民隐政通人和本朝　圣祖　高宗屡次　南巡垂为　盛典当时虽为河工海塘诸大政而民间一切疾苦因之上　闻且于所过各省每次蠲免粮漕黎庶沾　恩蒸为　盛治今则久未举行　时巡之典惟近畿小民时或得瞻　舆葆此外四方水旱盗贼有司　奏报未能尽免讳饰此　君与民不通也古者大吏行部一切地方利弊赖以兴除至于有司为亲民之官举凡劝农问俗凡以宣上德而达下情者莫不视为当官之责切要之图是以官视民如赤子民视官如父母今则长吏位处尊优宰官意存粉饰民间有事控官尚不能秉公讯断又何暇问民疾苦此臣与民不通也以上不通之弊有四虽以本朝　列圣相承制度典章灿然大备而今皆视为具文不克循名以核寔者职是故也为今日计欲使朝野上下联其势而洽其情事莫有急于日报者日报盛于泰西各国寔古者中国郑人议于乡校之意而于各国都城为尤伙则尤古圣王輶轩之采也中国仿行日报已二十余年南自粤岭北达津沽先后设兴而于都中则尚阙如有之自西儒李提摩太始本月初二日本报译本字林西报言近日都中有名翰林数十人与李提摩太君商议创设万国公报就京报房中刊印间日出报一册计共六页此真开风气之先者此报既设则凡申沪直岭港阞诸报皆可观其会通行见由都中以推之廿三行省其势无不联其情无不洽庶几　君臣与民一洗壅遏拘牵之习而后以之为政可法古亦可宜今他日者风气大同合中西如一室则地球以上更无不通之声教矣通识之士当不河汉斯言

　　新闻纸论
今夫博览群书则闻见日广纵观经史则耳目日新而更有在书史之外可以扩见闻而新耳目者则莫如新闻纸新闻纸之设上自朝廷政事下自黎庶政事与夫各国之近事各处之教事凡有关于世道人心身言心行之益者靡不毕登而公是公非秉笔寓劝惩之意无毁无誉持论操月旦之评是故载笔者非具良史之才不能膺作新闻纸之任也夫古之盛时夏谚周语学士犹能传说观风问俗輶轩不忘采访言苟有当于事理安见刍荛之莫献乎此新闻纸者拾元圃之积玉成数卷之佳制大论长篇固足掞文人之丽藻即街谈巷议亦可考习俗之方言新闻纸之设其益人不甚富哉是故得新闻纸而阅之则上自家国之事务下及各处港口之事务与夫时势之得失货物之低昂无不可以周知而洞悉所谓不出户庭而能知天下之事者岂外是欤是故有此新闻纸之设则下情得以上达而不至疾苦有所难宣有此新闻纸之设则　上谕得以下告而不至政事多所隐蔽其以通上下之情资见闻之益何快如之西国新闻纸之设无位无权似不足轻重然盱衡时事目击时艰其立论甚公其议事甚当不避权势不畏奸豪苟有非理之处皆得从容论议寓规谏之意陈事势之机事则质而不俚曲而善达故曰非具良史之才未足膺新闻纸之任也且夫儒生立说其[劝](勤)善征心恶或寓之诗或作之文或发之于稗官野史劝忠而抑邪褒善而贬恶亦娓娓动听矣然仍未若新闻纸之近事足征士农工商皆可备览其劝戒为尤广也中国素称声名文物之邦而于报之设则未多见上下隔绝情意不通民间疾苦不能知朝廷政事官吏设施其是非得失亦有所莫辨虽有　上谕颁行京报发百官升迁太史陈奏之事然亦惟缙绅阀阅衙署募僚乃得备览而庶民则于京报亦鲜得全窥此公报之所为不可已也今夫朝廷寄封疆于督抚民隐寔难周知倘据一面之词则诈伪作奸者易于蒙蔽以故委员访查而见利忘义不能无曲直混淆之弊而新闻纸则查察确寔不敢妄谈而于民间疾苦屈亦可借以达然则为国家者新报之设曷可缓耶虽朝廷设有御史劾奏百僚之过举申理庶民之抑然御史一途满汉十二员其属十三道每道满汉各一人祗得三十八员又皆萃于京师于各处民间利弊安能洞悉纵或不平则鸣但多得之风闻以故动费朝廷委吏查察因此官吏多方护莫得真情若新报则访察探索即穷乡僻壤无论事之巨细皆得以入其中不特传之本国而且传之异邦则下民受屈有不能自鸣者新报可代为之鸣矣

溯西国新报之名始为新闻纸今则易其名为万国公报又有小孩月报循环日报中西见闻录各等皆广人学问增人识见寓劝惩于规谏其意甚美然其出也有定期或一日三次一日二次或半月每月一卷或半年每年一卷或每季每礼拜一卷其数甚繁大扺每日出者则为时势政事杂报居多每月每礼报出者则为专报如天文格致等报居多事有多寡且有难易故不得不分报也若英国泰晤士时势报虽每日一卷其字甚细小而其张幅则甚宽广其报每日消售约数十万卷不特沽于本国且往他邦统核所沽得告白银五千元其消售之处甚广至印法之速不须加纸上墨惟用火轮机器每半时许可得一万六千张虽售之甚远亦甚神速至若富贵之家及有资财之士则可观各国之新报其余则独观本国者为多或有互相换阅者或有合股买阅者或有借观他人者故西国之人咸多阅新报也至于购阅新报则随其人之性或与其职之相近者或为官则喜看政事为吏则乐观时势言格致者观格致学医者喜医术为士为商各有所好如学校中之别户分门焉各报皆足长人善德学问才智观之足与经史同功也且天下利弊民间隐情与夫朝廷之尊官宦之贤以及政事教事近事杂事无不可备举而直书者也若夫非常之事或两国交兵或查勘舆图则特遣博学文人查访随见随录以增新报之光博学文人其明足以察理其才足以辨物洞见无遗词能达意故也倘情形未达词有未畅者则绘图以备审观务使人人共晓无殊亲到其地焉是知作新报之人其才宜有潘陆之富其文俨操笔削之权虽无官阶品级之崇而有循名核寔之责故曰非具良史之才未足膺其任也抑吾思之人君端居九重恒患下情之不能上达封疆大吏亦患民情之不能周知今中国诚能广设新报于民间则民瘼上通君恩下逮又奚必如郑侠之进流民图始足以达上聪乎迩年以来各省会已设有新报若能盛行于穷乡僻壤则学问识见自可日新而月异矣凡为博学之方教化之要新报之设有益于彼岂浅鲜哉吾愿有父母斯民之责加之意焉可也

　　算学报四则　　　　　
黄庆澄

黄庆澄曰正负者即佛氏之所谓对也天下无无对之理即无无对之事之物小者大之对大为正小为负少者多之对多为正少为负恶者善之对善为正恶为负非者是之对是为正非为负不寍惟是等兹人也若者所长若者又为所短则正中含负矣等兹人也若者所短若者又为所长则负中含正矣等兹人也昨而见功今而又见过则正变为负矣等兹人也昨而见过今而又见功则负变为正矣依兹而推举天下之事事物物怪怪奇奇亿幻兆变无时无地不有一正负之理参互错综于其间明乎此而后可与论学而后可与论格致而后可与论观人而后可与论治天下

黄庆澄曰正负奇矣定正负之用则更奇何也正负者理也定正负者法也定正负之法者力也法既定则力生法愈严力愈厚无论万正万负正正负负负正正负皆法之所施力之所镇也然究其归则以理为本

黄庆澄曰点相引而成线线相引而成面面相引而成体体相引而成世界点者元之积也线者根之积也面者平方之积也体者立方之积也世界者无量诸乘方之积也顾吾思之太空茫茫恍焉焉不见有点乌所谓方乃有圣人其名曰觉次之第之厥术以开开日月星为天开山河为地开七窍为人以文字开智能以政教开风气瘠苦之区开为乐土榛狉之俗开为文明始焉成点继焉成线俄而成面矣俄而成体矣俄而成世界矣开之义大矣哉不明乎此块然一物而固闭严拒不逮尺履不逮寻鳃鳃然自以为得计呜呼此诚悖大造之公理为有生之恶障安得一大慈大悲者为凿其蔽而袪其蒙也

黄庆澄曰异哉异哉太空冥冥无端有物有物斯有比有比斯有差有差斯有例日星有舒敛黄赤距纬有广狭北极出地有寡多此天之比例也山有崇卑水有深涸陆有陂平此地之比例也十指殊度九窍异用五藏分主十二经别支此人之比例也顾吾又闻佛氏之言曰一切微尘国现一切相成一切法皆非真寔曷明曷暗大明为明小明为暗大暗为暗小暗为明曷寒曷热大寒为寒小寒为热大热为热小热为寒曷动曷静大动为动小动为静大静为静小静为动曷智曷愚大智为智小智为愚大愚为愚小愚为智依兹而推举一切大小长短厚薄精粗贵贱皆比例也皆非真寔也不寍惟是等兹人也或以功蚀过或以过蚀功盈之虚之虚之盈之此加比例也等兹人也或始而见功继而见过继而见大过或始而见过继而见功继而见大功进之退之退之进之此递加递比例也等兹人也昨功今过昨过今功参伍错综各如其际此互和比例也等兹人也功半过半功增过增节其荦荦以定生平此互准比例也尤足奇者若有一疑良疑恶色空空色不可方物徐而察之其中有则此和较比例也依兹而推举一切大小长短厚薄精粗贵贱万曲亿折然然否否皆比例也皆非真寔也异哉异哉一剎那间一而二之二而一之比欤例欤请得断之曰世间无物见物非物我不见物惟见比例
 
卷十六　地舆部一　地球事势通论

　　论南洋事宜书　　　　　
蓝鼎元

南洋诸番不能为害宜大开禁网听民贸易以海外之有余补内地之不足此岂容缓须臾哉昔闽抚密陈疑洋商卖船与番或载米接济异域恐将来为中国患又虑洋船盗劫请禁艘舶出洋以省盗案以坐井观天之见自谓经国远猷居然入告乃当时九卿议者既未身历海疆无能熟悉情形土人下士知情形者又不能自达朝宁故此事始终莫言而南洋之禁起焉非　圣主意也夫惟知海国情形乃可言弛张利害海外诸番星罗碁布朝鲜附近神京守礼法东方之国日本最为强大其外皆尾闾无他番稍降则为琉球大小岛屿断续二千里外皆万水朝东亦无他国南洋番族最多吕宋噶啰吧为大文莱苏禄麻大甲丁机宜哑齐柔佛马承吉里问等数十国皆渺小不堪罔敢稍萌异念安南占城势与两粤相接此外有柬埔寨六坤斜仔大泥诸国而暹罗为西南之最极西则红毛西洋矣红毛乃西岛番统名其中有英吉黎干丝蜡佛兰西荷兰大西洋小西洋诸国皆凶悍异常其舟坚固不畏飓风炮火军械精于中土性情阴险叵测到处窥觇图谋人国统计天下海岛诸番惟红毛西洋日本三省可虑耳噶啰吧本巫来由地方缘与红毛交易遂被侵占为红毛市舶之所吕宋亦巫来由分族缘习天主一教亦被西洋占夺为西洋市舶之所日本明时作乱闽广江浙皆遭蹂躏至今数省人民言倭寇者尚心痛首疾若南洋数十岛番则自开辟以来未尝侵扰边境贻中国南顾之患不过货财贸易通济有无今日本不禁西洋天主教布满天下且以广东澳门为彼盘踞聚族之区而独于柔顺寡弱有利无害之南洋必严禁而遏绝之是亦不可以已乎闽广人稠地狭田园不足于耕望海谋生十居五六内地贱菲无足重轻之物载至番境皆同珍贝是以沿海居民造作小巧技艺以及女红针黹皆于洋船营销岁收诸岛银钱货物百十万入我中土所关为不细矣南洋未禁之先闽广家给人足游手无赖亦为欲富所驱尽入番岛鲜有在家饥寒窃劫为非之患既禁以后百货不通民生日蹙居者苦艺能之罔用行者叹致远之无方故有以四五千金所造之洋艘系维朽蠹于断港荒岸之间驾驶则大而无当求价则沽而莫售拆造易小如削栋梁以为杙裂锦绣以为缕于心有所不甘又冀日丽云开或有弛禁复通之候一船之敝废中人数百家之产其惨目伤心可胜道耶沿海居民萧索岑寂穷困不聊之状皆因洋禁其深知水性惯熟船务之舵工水手不能肩担背负以博一朝之食或走险海中为贼驾船图目前餬口之计其游手无赖更靡所之趋台湾或为犯乱辛丑台寇陈福寿之流其明效大也

天下利国利民之事虽小必为妨民病国之事虽微必去今禁南洋有害而无利但能使沿海居民富者贫贫者困驱工商为游手驱游手为盗贼耳闽地不生银矿皆需番钱日久禁密无以为继必将取给于褚币皮钞以为泉府权宜之用此其害匪甚微也开南洋有利而无害外通货财内消奸宄百万生灵仰事俯畜之有资各处钞关且可多征税课以足民者裕国其利甚为不小若夫卖船与番载米接济被盗劫掠之疑则从来无此事何者商家一船造起便为致富之业欲世世传之子孙即他年厌倦不自出尚岁收无穷之租赁谁肯卖人番山材木比内地更坚商人每购而用之如鼎嘛桅一条在番不过一二百两至内地则直千金番人造船比中国更固中国数寸之板彼用全木数寸之钉彼用尺余即以我船赠彼尚非所乐令出重价以买耶闽广产米无多福建不敷尤甚每岁民食半藉台湾或佐之以江浙南洋未禁之先吕宋米时常至番地出米最饶原不待仰食中国洋商皆有身家谁自甘法网尝试而洋船所载货物一石之外收船租银四五两一石之米所值几何舍其利而犯法虽至愚者不为也历来洋船从无在洋被劫以劫船之盗皆在海边出没岛澳离岸百十里极远止二三百里以外则少舟行远出无益且苦飓风骤起无停泊安身之处洋船一纵不知其几千里船身既大可任风波非贼船所能偕行若贼于海滨行劫则上下浙广商船已可取携不尽何必洋船即与洋船相遇而贼船低小临之直若高楼非梯不能以上一船之贼多不过二三十人洋船人数极少百余且不俟与贼力战但挽舵走据上风可压贼船而溺之矣方今　　圣主当阳九围绥静凡有血气咸同一家而独于南洋弱小效顺之诸番禁不与通来往内外臣工或知而不言殊非忠君爱国怀宁远迩惠养黎元之道草莽愚生所观而窃叹也

　　台湾始末偶纪　　　　　
鲁之裕

台湾闽海诸岛之饶也幅南北约三千里东西踰六百里汉番生齿百有余万其产布谷金石牛马齿革羽毛竹木丝枲蔗漆药物其番有生者熟者其聚族而居之所曰社合台湾之社有三百五六十焉其社有生番有熟番生者何不与汉不达吾言语者也熟者何汉番杂处亦言吾言语吾语者也而总之射生饮血嗜杀果挟其饶以致旁近诸岛相为犄角明以前禁弗与通隆万间华人刘香老林道干者贾其中寻踞之未几为颜思齐所夺思齐者亦华人习于倭而因以用之者也思齐死乃并入于红毛郑芝龙之投诚也子成功闽思得台湾以苟存台湾之门户曰澎湖俗呼铁门限以其有吸铁石焉船至则胶前此之所以不通也至是洋人见王衣冠者乘巨鲲时时往来冲突其间踰月铁石尽成功适载辎重至停泊澎湖而使何斌诱诸番应于台红毛守者不能拒成功遂僭王其中至康熙二十一年成功卒子克塽来归　朝命籍而郡县之置府一曰台湾县三曰台湾凤山诸罗监司一曰门道更为置南北二路营将弁佐之以守备分防之以千把四司而总辖之以元戎布星罗制甚善也盖尝综其形势而论之闽粤江浙之贾舶出洋皆不能越台湾而别由乎他路者固以其三千里之区曲而抱乎东南海隅也而澎湖则枕中乎台之曲以相犄角焉形胜据而产复饶此台之治乱之所以易也且台之东所联属者为吕宋琉球红毛诸国西南则交趾又东则暹罗柔佛大年占城六昆皆近焉直西则与马六甲咬口叭哑齐英吉黎荷兰大西洋相通北则日本朝鲜直接乎盛京要皆可一帆而涉远者不踰旬日近或旦夕间可达台湾内滨于广东福建浙江江南山东五省外罗以数十余国台湾而得洁己爱人恤兵明于治要者柄之则五省以有所卫而无虞于外患而澳门门宁波崇明四口之贸易者源源其来矣如是而沿海之泛隘俱可以无警台湾之治忽其有关于内也岂浅鲜哉

　　　靖海侯施琅传　　　　　

陶元藻

　琅字尊侯号琢公晋江之海滨人貌魁梧方颐广额膂力绝人比长随族父武毅伯于福军中时主兵者寡壮士有鼎重千钧命诸壮士举咸以不能对惟琅从容举之环步数巡仍还其所众乃异之既而从戎讨山寇有功授游击时唐王聿键僭号福州授为左冲锋尝统偏师迷入榛莽有虎导之行始与前军会前军望见琅与虎偕争趋救虎逸琅笑曰微虎我何由至此众大惊唐王败郑成功罗致之为左先锋相得甚军储卒伍及机密大事悉与谋嗣因成功将掠粤之惠潮以佐饷琅不可成功勿择复有将弁犯法当诛成功为之解琅不从由是成功疑其背己欲杀之琅觉宵奔自度土人皆成功牙爪渡必不能脱缘山而行山故多洞乃匿于洞中俄而追者数十骑果至火光烛天大索岩穴琅所匿洞忽生棘刺索者不可得归报成功成功喟然叹曰我留一患于中原矣琅父大宣弟显遂被害越数日琅从洞中出昼伏宵行乃抵晋从定远将军解福州围授同安副将破洒州垒擒其骑将降万余人升总兵官旋升水师提督成功卒子经犹据岛康熙元年琅密陈金可取状　　上嘉纳焉即命便宜行事遂率将士抟其岛克之降万八千人晋秩右都督靖海将军入为内大臣封伯爵而岛既破经收残卒数千窜台湾伪将刘国轩以澎湖险要据澎湖经死子克塽继士卒渐众仍抗　　命猖獗如初二十年内阁学士李光地又陈台湾可取状并荐琅才可用总督姚启圣亦奏琅能仍出为水师提督加太子少保驻门明年六月将兴师筹划指挥统其权干制府而亲率其旅在提督军门适候南风或言不利于行者琅曰吾泊舟地离贼远北风起舟从风散非二三日不能集今夏至前后二十余日风微浪静夜可泊洋聚而观衅不过七日举之必矣且国轩为郑氏枭将澎湖破则台湾不战而自下矣遂行入澎故道皆为贼据官军不得泊因次七罩湾水驶石恶忽潮涨石尽没得平坦以渡国轩筑短墙置腰炮环二十里琅遣前锋蓝理等夺舰直入会南潮发为疾流所压贼船四合琅亲督大冲其围总兵官吴英继之杀贼将大小七十贼兵二千取虎井桶盐盘屿遂督师分三队东指牛龙山为奇兵西指牛心湾为疑兵中又分三股攻贼坚垒贼坚拒良久总兵官林贤率先陷阵大师继至呼声振撼波涛自辰至申焚舟百余杀其将三百兵万二千有奇凡海洋占候云合风生雷鸣风止将战时黑云起国轩方椎牛置酒相贺帐中忽闻雷鸣贼军皆错愕无措遂大败遁归台我军乘势趋台湾国轩就縳克塽出降果如出师时琅所料盖琅家于海滨知澳岛险易又向依郑氏熟悉其上下军情故也台湾平琅由海道报捷七日抵京师而启圣以飞骑由内地后琅二日到京　　　仁皇帝嘉琅功封靖海侯世袭罔替琅还朝以步履难命侍臣扶挟上殿恩赍有差年七十六卒于官谥襄壮子世纶世骠世范范袭侯爵骠为水师提督以康熙六十年朱一贵叛征讨有功赠太子少保谥勇果其克台湾亦以六月与琅平台之期先后相符云

　　论今南洋各岛国　　　　　
吴曾英

中西关键全在南洋今欲严中国门户之防绝外夷觊觎之渐必自经理南洋始南洋之东西诸岛环绕俨然海国长城殆天造地设之险以保我中夏者也汉以后职贡称臣共球相属南洋从无西夷患梁书天竺传称与安息大秦在海中交易不闻设端口也唐书诃陵传称大食畏悉莫之威不敢加兵不闻据土也是时岭南海间珍宝山积中国榷其赋税以充斥天府号为南库岛国之利抑亦中国之利也迨有明中叶葡萄牙西班牙荷兰接踵西来葡萄牙据满剌加地间渐及于内地之澳门西班牙袭取吕宋荷兰则攘夺[爪](瓜)哇三佛齐苏门答腊浡呢文莱马神吉理问诸国地又从而鼓棹香港盘踞台湾肆扰舟山普陀虽逾时扬帆西遁然彼西夷巢穴已布满南洋矣迩来英吉利法兰西内侮之始又以南洋为逆旅其故何哉地不与中国毗连密迩而口岸斜对西国船用夹板火轮递相接应近者一二日远者五六日历诸岛诸岛之达中国亦复如之方今南洋滨海之国印度全境为所有即越南暹罗缅甸素隶典属者亦皆割地输金大受挟制加以南洋中荒岛如澳大利亚巴布亚西里百摩鹿加大小无虑数十彼皆垦辟招徕日渐富庶处心积虑可为寒心履霜坚冰其来有自尝有明之假以澳门及置吕宋[爪](瓜)哇诸国于度外者实与弃大宁东胜河套哈密同一失策元代好尚武功史弼之征[爪](瓜)哇亦不为无见惜功未立耳至今日而盘踞有年欲如郑氏之驱逐红毛固不可得惟西夷迭相强弱颇有六国纵横气象近则称雄西土盛推德奥几与俄美并驾齐驱英法闻已稍逊至荷兰葡萄牙于西夷中最为弱小西班牙亦非甚大其横噬南洋将来大有变迁实可预料即如亚黑利加本英吉利属部自华盛顿起而立国今至与诸大国抗衡我未见南洋诸岛中国民人立业者亿万必无华盛顿其人也且美之开国以英人残虐故今中国商于南洋亦多畏苦今若设官其地与之立约不准掊克聚敛虐我商民彼不奉约偕各国公使执万国公法与彼理论如商民中有雄杰出众者授以领事等职俾审其山川之向背图其幅员之广狭测量其海道之浅深并侦探西夷动静以闻西夷如有勾引东洋潜谋为害于中国中国得而预备此即汉家隔绝羌胡之微意也况今器械精良仿模西法海疆有事命将出师参用夷夏汉错有言以蛮夷攻蛮夷中国之长技也于南洋何有

　　五印度形势游历刍言　　　　　
黄楙材

五印度为古天竺国一名身毒幅员辽地势三角形每边六千里其间大小数十国从古不相统一明初赛马尔罕王谛毋尔本元驸马铁木儿之后兼并西域诸回部遂南侵印度归入版图号曰大蒙古建都于中印度之德希城其国广袤二万里岁收赋税二万二千四百万各国皆景仰焉正德时有葡萄亚人初至西边海隅贸易既而荷兰英吉利法郎机西班牙等国之商接踵而来然大蒙古之王威权重大人皆畏之其后众子争权内乱并起各部酋长乘间跋扈四分五裂国势渐衰乾隆二十年孟加拉国土酋与法人密约将境内之英人行禁锢毙其大半英人欲雪此仇调倾国之师遣大将律记利夫统之驶入安额河竟获全胜于是东印度各酋长望风归服乘胜席卷中南诸部乾隆三十年复又背叛尽戮英人英遣扎伊尔姑底夺复疆域嘉庆十年尽驱法荷两国驻印度之兵以据其地自是以后五印度之地归英之囊括者十之七八蒙古王亦纳迄今后裔犹存食租衣税徒拥虚号而已其余各部或设官置更夷为郡县或输赋纳贡降为藩服英人于沿海建立三马头一曰孟加拉国所以控其东邮二曰曼打拉萨所以扼其南疆三曰孟买所以钤其西北又于亚加拉乌得本若信地诸部及锡兰岛俱镇以巨酋戍以重兵特遣勋戚大臣为之总统以全权便宜行事每岁冬春二季驻于孟加拉国夏秋二季驻于巴勒里额设英军三万土军十八万二千有奇或轮调驻防或派充工役其人半系释教半系回教分门别户彼此如仇互相牵制免其同心谋叛然前此兵变之事往往有之中东二印度地势平衍物产殷阜火车铁路六通四达孟加拉国之会城曰卡里格达实西南洋第一繁盛之区楼阎云连水陆辐居民八十万户有地税房税招牌税畜牲税水火税百工技艺皆有捐一马一牛必纳课种种名目不胜枚举夫赋税如此繁重而民无怨言者何也盖昔之土官番酋率多残刻不知爱民诛求无艺以视英人今日之政不啻出水火而登席又所入之财仍为本地之用除官俸兵饷之外一切修治道路桥梁轮舶飚车电煤灯学堂医院之类民多便之是以人心亦颇相安

南印度濒海多山山内之民仍其旧俗英人不烦兵刀悉俯首帖服惟西北二印度风气刚劲好为战争北印度为古之罽宾西印度为古之月氐二国境壤毗连迭为兴衰互相吞并今为塞哥及阿富汗两国称尚强大嘉庆年间塞哥王名伦亚升者独教门尽绝神佛募欧罗巴人操练兵法屡越境侵扰英之藩属道光十九年伦殂宗孙嗣立亦复雄武道光二十二年遂大举南侵乘英人不备一战而胜英军大挫他部继起效尤者众是时英人惶惶惟恐印度不保相持两战英将高拂卒破塞哥之军然后请盟议和将拉维河南岸本若一部割隶于英次第削平信地以下诸反侧者于是上尊号于君主盖前时侵占印度皆公司之所为至是始归君主统辖焉阿富汗与英构难前后数十年或胜或负时战时和大抵俄人从中怂也去岁俄遣使臣驻甲布城而英国使臣至则拒而不纳从此失和复兴兵役始因天寒地险英军不利既而大获胜仗直捣甲布阿干挟其宫眷辎重退避俄境留其子阿古柏监国不久阿王病殂古柏袭位不得已降志议和割地酬饷业已立约罢兵奈民志不服忽于七月间仓猝变起戕害英之大员阿古柏之弟复因民心起而争位古柏进退维谷内难外寇一时交攻乃让位于其弟夫英人之力非不足以灭阿富汗特留之以为屏蔽耳盖岭迤西回部如霍罕布哈尔基法等尽为俄罗斯所踞与印度仅隔兴都哥士一山其山在巴达克珊国境内即元太祖避暑行宫所在也俄人觊觎印度之富常怀攘夺之谋遣人学习印度言语煽惑民心联络波斯阿富汗诸国密约诡计英人力为堤防重兵驻守隘口不敢稍懈项闻俄军游猎缚刍河一带印度大帅传谕克什米耳土酋豫为设备俄人甚怪其越俎代庖也两雄并峙势若秦楚龙争虎斗日寻干戈俄攻土鲁基则英扼之英征阿富汗则俄尼之外虽结好和亲而内实相猜忌也

夫印度自汉始通中国武帝遣使从西南夷指求身毒为昆明所闭明帝梦金人长大顶有光明乃遣使天竺问佛道法晋唐以后中土请经求律之僧踵趾相接其闲凡有三道焉一由和阗南行经毒龙池蹑悬过沙河入罽宾国是为东道即晋法显北魏慧生所行之程也一由伊犁西行历霍罕至赛马尔罕折而东南踰铁门渡缚刍河越兴都哥士大雪山入克什米耳是为西道即唐僧元奘及元邱道人长春所行之程也一由叶尔羌西南行循徒多河而上陟岭至塞勒库儿泊再南逾印度河是为中道即唐元奘归途所经之程也考中国用兵印度惟唐太宗与元太祖俱获全胜贞观二十三年遣右卫率府长史王元策使天竺以蒋师仁为副天竺王发兵拒之剽夺财物元策挺身走吐番西鄙檄召邻国兵吐番以兵千人来泥婆罗即尔略以七千骑来元策部分进战茶镈和罗城三日破之禽其王阿罗那顺俘男女万二千人降城邑五百八十所元太祖亲征印度驻军于雪山行宫遣将追可弗乂算端至中印度穷及甲河元史载有铁门遇见角端之事宪宗之世屡命师征取印度然终以大雪山之隔鞭长莫及旋得而旋失之夫三藏之地与印度密迩为邻中隔大山数重绵μ数千里峻岭危峰道途险阻一至八月以后则大雪封山往来绝此殆天之所以界限中外也惟大吉岭一路最为扼要由江孜南行三站至帕克里踰岭即布鲁克巴境又三程至塔西苏登转西南三程至大吉岭约计五百余里为往来孔道大吉岭土酋降附于英吉利其民言语风俗与唐古特相同地势高寒印度富商多筑别墅以避暑英国设领事官一员其统兵副帅亦驻于此修建碉堡数座由大吉岭乘马车一日至夕力格里即登火车一夜可达孟加拉国计铁路三百迈约当华路一千里之程现在日加修治不久即可直抵大吉岭窃观此闲别无通都大邑商货荟萃之所乃英人不惜重费开通道路此其注意于通商藏地非一朝一夕之故矣盖印度公司一意经营利之所在无孔不入非必尽出于英国本意也然彼知藏地为　中朝所属不敢轻开边衅但诡计百端用重赂以要结布鲁克巴哲孟雄诸番入其牢笼彼皆孱弱不能相抗惟廓尔喀一部较强地形险要民志劲勇仰仗　天威仅能自保当抚以恩信藉固藩篱一旦有变足为先驱从前济陇聂拉木绒辖喀达四隘口皆所以防廓夷其它邻部未尝滋事故疏于设备今时异势殊彼为轻而此为重似宜于江孜定日帕克里等处整顿边防以防履霜之渐

至若孟加拉国之东英人新辟一地曰亚山一名阿赛密长一千余里广三四百里北界布鲁克巴东界貉貐野人东南界缅甸四境多山惟蒲兰布达江两岸平壤膏腴近年垦地种茶渐致繁兴特延闽粤茶师训导土人每岁出茶十万箱然终不若华产之良也按西人地图亚山东北境距江卡巴塘不过直径二度约五六百里而近英人尝言欲从亚山开路直抵滇蜀两省较为便捷此缘旧图之误将藏地雅鲁藏布江连于亚山之蒲兰布达江其实藏江乃大金沙江之上源从缅甸以入海也大小二金沙江之间尚有槟榔龙川潞音澜沧诸巨流自亚山以东巴塘以西江卡之南腾越之北中间一段隔绝野番旷古以来人罕到其道里远近无从稽考然审其山川之脉络推其经纬之度数广[袤]不下二千余里山则重峦峭壁无可梯绳水则急溜奔泷不任舟筏虽有五丁力士无所施其勇矣亚山之东南有数小部落曰格路时曰各士亚曰正得尔曰的北亚俱降附于英冉南海湾有新埠曰彻地缸曰唉克雅在阿拉干部内阿拉干之东曰跋散曰漾贡曰摸儿面曰黑尼曰梯泥色领皆通商马头昔本缅甸属地道光以后割隶于英自彻地缸至梯泥色领沿海七八千里英国置吏戌兵安设电传递文报悉统于印度大师故华人但知英人之据有印度财赋所出倚为外府而不知其所占缅暹诸国海滨精华之区由印度直达星加坡声息相通略无阻碍尤为紧要也若夫他国市埠之在印度者则有葡萄亚之科袜在科曼海湾达蒙在古塞拉的部内的玉亦海旁小地大尼之西棱普尔在孟加拉国部内达郎给巴尔在加尔那得部内法兰西之本得支黎哥黎架尔二郡俱在加尔那的部内牙那安郡在巴西尔加尔部内商得尔那哥在孟加拉国部内马哈郡在马拉巴尔部内不过一城一邑寄顿货物而已孟买本葡萄亚所属后让于英麻力普尔本大尼所属距卡里格达四十里亦美邑也今为英人屯军之所巴勒里界连后藏嘉庆十九年为廓尔喀所据英人以数万金赎还之其大帅行馆所在曰新拉有铁路相通各部遇有大事仍由电报请命焉虽相距数千里而往返瞬息无异面谈此五印度之大概情形也

夫印度为佛教所兴汉唐以来布满天下可谓盛矣无何回教起自天方渐染岭左右迄今印度之民皆舍牟尼而拜派罕鹫岭河山依旧舍卫鹿苑遗荡然所谓慧光照于震旦而净土反滋他族良可已其红教黄教行于三藏及内外蒙古满洲者为释氏之别派此外惟缅暹越南三国尚遵佛教余观释氏以慈悲为主持斋戒杀渐致柔弱回教最坚忍冥心孤往百折不回今复益之以天主耶稣教力攻二氏三教之势遂若冰炭君子观于教门之盛衰而世运之升降系焉国俗之强弱关焉或称印度为婆罗门教实则此乃种类之名非教之名也盖印度人分为四等上品为婆罗门凡酋长职官皆此族为之其下为兵为商为工役各世其业无相夺伦一出其类则父母国人皆非之有涂画眉棱额角及印堂等处者大抵雕题之旧俗欤且夫五印度因方隅以命名孰东孰西非有一定之界限古今沿革分合靡常或易以蒙古语或参以回部语近世一变为英吉利语求其一一吻合不可得也余绘印度全图一从今名祈于核实不敢有所穿凿附会于其间于迤北部落与三藏交涉者特加详审俾他日考古者有足征亦筹边者有可据云尔

　　腾越边徼　　　　　
黄楙林

腾越当西南极边为滇省门户路通缅甸界连野番向设入关九隘驻防土练以资控驭承平日久边备废弛昔时缅甸贡道由虎踞关而入经孟卯陇川以达于南甸近十数年因轮舶直抵新街于是商贾往来皆趋于北道由腾城西南行经南甸千崖盏达三宣抚司四程至蛮允过此即化外野人境非大众结伴不敢行其间有三路下为河边路中为石梯路上为火炎山路下路较为近捷然不若上路柴草方便也约行三四日至蛮慕入缅国界又舟行一日至新街该处土民数百家汉人亦有三四百缅国设蕴几一员英国设领事一员洋兵三十名进口之货以棉花为大宗骡马驼载露宿野栖最为辛苦野番出没无常往往拦路要索肆行劫掠窃观野番散处山谷每寨十余家或数十家不等较之藏地人犹为稠密且多勤力耕作但未有酋长不相统属英人每以重赂要结野番并遣教士深入山寨前数年曾在新街招募野番摆夷多人安置海滨山岛开垦荒地又印度东境之亚山本系貉貐野人之族英人新辟其地种茶栽桑日渐富庶其间有一之路可通孟养而达腾越徼外前明时置宝井于孟养故设铜壁巨石万仞诸关皆通宝井之道也其迤北之茶山麻里从前本有土司后为野人所逐按之舆图大金沙江以东潞江以西江卡以南腾越以北中间广袤二千里重冈迭巘悉为野番人罕到西人尝欲开通其境不但琥珀象牙霞玺翡翠玉石百宝产于其中且多五金矿藏焉方今缅国孱弱迥非昔比沿海精华繁盛之区被英人蚕食殆尽轮舶上驶于新街操其利权公使驻于瓦城遇事掣肘新王嗣位以来彼此尤多龃龉不久必启兵端我中华疆圉攸关似宜先事筹备规复关隘招抚野番不致为他人所用亦免扰我行旅可否将南甸营都司移驻蛮允其野人山二百余里添设塘汛数处以资保护又海王日江源远流长自千崖以下地势平阳水宽至数十百丈不等至新街会合于大金沙江惟有浅滩数处若稍加疏浚即可通行舟楫不惟平时商贾甚便一旦边徼有变转饷甚易元代征缅亦以舟师制胜盖顺流而下有建瓴之势往岁英人滋事甚恐中华约会缅人进攻印度之地也

　　西域形胜
出嘉峪关外至哈密分为南北二路中隔腾格里山即天山也绵五千余里直抵岭南路为回部入城北路为乌鲁木齐伊及库尔喀喇乌斯塔尔巴哈台统称新疆其建置道里具详官书姑不具论惟岭就外者言之自伊西南行经特穆尔图泊千七百里入霍罕境古之大宛国也纳林河中境西流折西北注于咸海都城曰寻思干西契丹建牙于此元初置阿母河行省以控西域诸国所属之城东曰马尔噶朗曰霍什东北曰纳木干曰安集延商贾所萃故独擅名其西北之霍占科拉普塔什罕等城久已割隶于俄罗斯近年复为俄人所诱举国降附之查新疆南城通霍罕之路有二一由喀什哈尔西行陟岭经奈曼布鲁特游牧过喀喇库儿泊以达于霍罕计程一千四百里一由叶尔羌西南行循徙多河而上岭经塞勒库儿泊折西北至克什南又北过贺罗境以达于霍罕约计二十日程虽皆山路崎岖然沿途回庄烟户稠密水草方便较之伊北路砂碛旷渺无垠者有间矣由霍占渡河西南行七百余里至赛马尔罕为康居故城其地居四达之冲从古著名康居盛时户十万或作飒末建一作悉万斤又名邪迷思干皆一音之转也西契丹置河中府元封驸马塞因帖木耳于此至明中叶遂霸西戎北并俄罗斯南兼五印度幅员万里号曰大蒙古王即四洲志所称莫卧尔者是已莫卧尔即蒙古儿之转音华人于寻思干赛马尔罕二城因译音相近往往混合为一不知相距千有余里一为大宛故都一为康居故都明史谓赛马尔罕为汉罽宾国魏默深力辨其谬是时赛马尔罕跨有北印度克什米耳罽宾实隶其封内特明史沿王圻续通考之误未能区别耳由赛马尔罕东南踰铁门渡缚刍河历博罗尔巴达克山而入阿富汗国广袤三四千里兼有月氐高附厌达诸国之地东倚印度河北负大雪山即兴都哥士山元太祖征印度驻军于此避暑四境险塞风俗勇悍乐为战争所与邻者又多强国南界俾路芝西界波斯北界布哈尔东北界塞哥东南与英吉利所属之信地本若犬牙交错尽皆劲敌日寻干戈当月氐之盛也西踰哥兰森以侵安息东跨印度河而割塞哥及其衰也或称藩于波斯或降附于罽宾此三国者境壤毗连迭为强弱互相兼并所谓疆场之邑一彼一此初无一定之界限也波斯国名最古南枕海湾即波斯湾一石墨生丁海又名东红海北面大泽即里海一名加斯比安海分十二部藩臣邅权各世其职旧时建都伊士伯兴今迁于得希阑城胜兵二十万长于击刺多养刺客以伺敌人并于里海设立水师战舰以资防护西北一隅与俄国藩部高加索相接其耳利穵那格什穵等城为俄所占东境哥兰森部内有眉什奚城即元史所称木乃奚国眉什奚之东为哈烈国一名黑腊又名亚加业坦元驸马塞因帖木耳遣其子哈鲁沙据此城境宇日拓渐成强国明时西域诸国贡使每序哈烈于首其后波斯转强降为附庸今又入于阿富汗而波斯屡起师征之哈烈求助于英俄乃免然北境与机哇布哈尔密迩为邻恐终为俄人捷足先得也

波斯之西为土耳基其国分二部东部在亚细亚洲西部在欧罗巴洲都城曰君士但丁建于□□海峡扼两海之咽喉据二洲之冲要自古必争之区俄罗斯久怀并吞之志而英法普奥诸国恶其相逼合从联约相与并力拒俄而保土以维欧洲均势之局丙辰年六国公使会盟于巴黎城俄国兵船不得出地中海他国兵船不得入黑海乃近岁普既与俄交欢法败于普一蹶不振奥则自顾不暇于是从散约解而土耳基女主执政国多内乱俄人得以乘间抵隙肆其蚕食英人独力难支亦坐视而不能救矣希腊埃及二国本土之藩属后皆背叛而自立英与俄屡助之盖袒护同教之民不欲受制于回回也然而土国之存亡于欧洲大局攸关昔则恶其强而抑之今则怜其弱而扶之倘一旦无土俄人出黑海而与诸国争南洋之利权欲求旦夕之安其可得哉考土耳基波斯皆古安息境其南之亚剌伯则条枝也一称天方为回教祖国自派罕默德立教门渐染西域蔓延于五印度暨岭东西天山南北一入其教冥心坚守百折不回每七日礼拜其王为臣民讲论杀敌者授福死敌者生天逞刃寻仇奋不顾身虽英与俄据有其地终不能变其教而移其俗也至若西北一带游牧部落逐水草无定居皆哈萨克种类分左右中三都散处于里海咸海腾格里海及额尔齐河两岸毡帐毳幕转徙无常其都会曰达奇司丹曰布哈尔曰机洼颇称繁盛今皆为俄人所胁降且夫俄罗斯地跨三洲控弦百万挟其诈力日以开疆辟壤为事自乌拉岭以东曰西比利亚延袤万里直抵黑龙江俄人不烦一兵一饷诱而降之迩来尤极力经营于中亚细亚西人称西域为中亚西亚建造火车铁路由布哈尔东北经赛马尔罕霍罕塔什罕等城至札木干分而为二一东经伊西境折北至波那丁司科顺额尔齐河而下以达于呵木司科一西经达奇司丹沿纳林河北岸至咸海折北而西至阿林伯克复分为二一西南沿乌拉江而至里海之格昭城一西北经索麻拉以达于马司孤都城此外如窝雅江高加索部内新建铁路不一而足统计俄国境内共有铁路四万余里六通四达皆近二十年内所成者去岁复议增修一路由俾格什穵沿里海而南经波斯哈烈以达于阿富汗特遣大将高福满统领重兵驻扎霍罕南以窥伺印度东以觊觎新疆其阴谋诡计狡焉思逞夫岂一朝一夕之故哉同治初年乘回部之乱窃蹊伊得寸则寸得尺则尺今欲索还此岂口舌所能争者夫伊黎为新疆精华北路门户俄人实逼处此终为边患及早图之兴修铁路添设电报乃足以长驾远驭保固疆圉非然者迢迢万里奏报稽迟转饷劳劬虽有知者亦难为谋或曰工程浩大难筹巨款吾谓中华财力之富十倍他国人民之众百倍他国综五岁而计之以驿递之费添设电报而有余以转输之费建造铁路而无不足南北二路地势平坦易于施工咫见之士必且闻而怪之然而古今异宜世变日新岂循途守辙者所可与议天下大计乎因绘西域地图不禁慨然言之以俟筹边者之采择焉

　　蒙古源流四库全书提要
钦定蒙古源流八卷乾隆四十二年奉　敕译进其书本蒙古人所撰末有自序称库图克彻辰鸿台吉之裔小彻辰萨囊台吉原知一切因取各汗等源流约略叙述并以讲解精妙意旨红册沙尔巴胡土克图编纂之蓬花汉史杂噶拉斡尔第汗所编之经卷源委古昔蒙古汗源流大黄册等七史合订自乙丑九宫值年八宫翼火蛇当值之二月十九日角木蛟鬼金羊当值之辰起至六月初一日角木蛟鬼金羊当值之辰告成书中所纪乃额纳特珂克土伯特蒙古汗传世次序及供养诸大喇嘛阐扬佛教之事而其国中兴衰治乱之迹亦多案年胪载首尾赅备颇与永乐大典所载元朝秘史体例相近前者我　　皇上几余览古以元代奇渥温得姓所自必史乘传询之定边左副将军喀尔喀亲王成札布因以此书进　　御考证本末始知奇渥温为却特之误数百年之承袭谬得藉以厘订阐明既已揭其旨于　　御批通鉴辑览复以是编　　宣付馆臣译以汉文润色排比纂成八卷其第一卷内言风坛水坛土坛初定各种生灵降世因由及六噶拉卜乘除算量运数而归于释迦牟尼佛教之所自兴是为全书缘起次纪额纳特珂克国汗世系首载星哈哈努汗之曾孙萨尔斡阿尔塔实迪汗之子丹巴多克噶尔成佛事而自乌迪雅纳汗以下崇信佛教诸大汗及七赞达七巴拉四锡纳等汗则俱详着其名号与藏经内之释迦谱约略相仿次纪土伯特汗世系始于尼雅特赞博汗在善布山为众所立终于札实德汗大致亦颇与西番嘉喇卜经合其中载持勒德苏隆赞娶唐太宗女文成公主持勒丹租克丹汗娶唐中宗弟景德王女金城公主核之唐书太宗贞观十五年以宗女文成公主妻吐蕃赞普叶宗弄赞中宗景龙初以雍王守礼女为金城公主妻吐蕃赞普叶隶蹜赞其事迹多属相符是土伯特即吐蕃国号而唐书所称叶宗弄赞乃持勒德苏隆赞之其汗世以赞博为名与唐书所称赞普亦音相近也其第三卷以后则皆纪蒙古世系谓土伯特色尔持赞博汗之季子布尔特齐诺避难至必塔地方其众尊为君长数传至勃端察尔母曰阿隆郭斡哈屯感异梦而生又九传至元太祖与元本纪多相合而间有异同其称元太祖为索多博克达青吉斯汗元世祖为呼必赉彻辰汗元顺帝北奔后世传汗号至林丹库克图汗而为我　朝所克中间传世次序名号生卒年岁厘然具载诠叙极为详悉明代宗系亦附着其略其最蹐驳者如以库色勒汗为元明宗弟在位二十日史无其事又以明太祖为朱葛仕元至左省长官谗杀托克托噶太师遂举兵迫逐顺帝亦为凿空失实其它纪年前后亦往往与史乖迕内地之事作书者仅据传闻录之故不能尽归碻核至于塞外立国传授源流以逮人地诸名语言音韵皆其所亲知灼见自不同历代史官摭拾影响附会之词妄加纂载以致鲁鱼谬戾不可复凭得此以定正舛实为有裨史学仰惟我　国家万方同轨中外向风蒙古诸部久为臣仆乃得以其流传秘册充外史之储藏用以参考旧文尽却耳食沿之陋一统同文之盛治洵古为独隆矣

　　地球大势公论总序　　　　　
徐勤

合百千万亿之星而成天界合凝流动静之质而成地球合铁石金土之物而成山岳合小河巨川之水而成沧海合古今中外之理而成圣人合智愚上下之人而成君主合都邑州县之地而成邦国合贵贱远近之货而成市肆合亲疏厚薄之杀而成宗族合父子夫妇之伦而成家室合孔佛耶回诸教之异黄白黑红色诸种之民欧亚非澳南北美洲之土而成一统此亦理之自然而势之必至者欤庄子曰自其大者视之则万物皆一也周子曰天下势而已故天下之势始于散而终于合始于塞而终于通始于争而终于让始于愚而终于智始于异而终于同古今远矣中外广矣要而论之其变有三洪水以前鸟兽相迫昆仑地顶人类自出黄帝之子孙散居于中土亚当之种族漫衍于欧东创文字作衣冠立君臣重世爵由大鸟大兽之世而变为土司之世其变一周秦之世地运顿变动力大作婆罗门九十六外道之教盛而佛氏集其大成诸子九流之术行而孔子集其大成希蜡七贤之学着而耶氏集其大成由土司之世而变为君主之世其变二百余年间智学竞开万国杂沓华盛顿出而民主之义定拿破仑兴而君主之运衰巴力门立而小民之权重由君主之世而变为民主之世其变三故结地球之旧俗者亚洲也开地球之新化者欧洲也成地球之美法者美洲也欲平天下之政定天下之制经天下之民易天下之俗而不审古今之变中外之势是犹治河而不知溯源理财而不谙会计医者而不辨状脉治兵而不识行阵者也中国讲求外学盖已久矣聚千百万之衿费五十年之时日费万亿兆之国帑而不能成一才制一器行一法救一民者其殆智愚之悬绝乎今举斯义目分为五所以开民智保种族存中国新地球使五洲之棼乱得所统宗亿兆之愚顽知斯趋化而已

　　总论亚洲　　　　　
</div>
    <div class="pagination">
<a href="皇朝经世文统编_page58.html">上一页</a><span>...</span><a href="皇朝经世文统编_page54.html">54</a><a href="皇朝经世文统编_page55.html">55</a><a href="皇朝经世文统编_page56.html">56</a><a href="皇朝经世文统编_page57.html">57</a><a href="皇朝经世文统编_page58.html">58</a><span class="current-page">59</span><a href="皇朝经世文统编_page60.html">60</a><a href="皇朝经世文统编_page61.html">61</a><a href="皇朝经世文统编_page62.html">62</a><a href="皇朝经世文统编_page63.html">63</a><a href="皇朝经世文统编_page64.html">64</a><span>...</span><a href="皇朝经世文统编_page60.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
