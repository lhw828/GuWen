<!DOCTYPE html>
<html>
 <head>
  <meta charset="utf-8"/>
  <title>
   皇朝经世文续编 - 第 98 页/共 192 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文续编 - 第 98 页/共 192 页
  </h1>
  <div class="content">
   夫子曰。言忠信。虽蛮貊可行。不谓蛮貊能信。我乃为蛮貊所行。可为太息。今观于关务。而益慨然于彼之能信。我之不能信也。夫我之不能信。为隐微深痼之疾。非一朝夕之故。骤欲其洗心革面。断有所不能。莫若举各关而尽撤之。复讥而不征之法。以税额入诸厘捐。以代各关。责成地方官会同绅董治之。厘捐立法尚新。依为蟊蠹者宜少。即亦散而无纪。尚非过而不留。脱有獘窦。有踪迹可寻。有人证可指。比之关征。政彼善于此。特不得多设卡栅。招引关蠹。无关之名。有关之实而已。且厘捐者。市征也。王制市廛而不征。关讥而不征。孟子言文王治岐。关市讥而不征。而周礼有关市之征。是其法必始于殷之衰。文王去之。周公又行之。春秋战国无改。管子霸形篇。关讥而不征。市书而不赋。是管子亦尝云之。孟子欲复文王之治以复古。虽以周公之法。而不谓然也。即今制固亦有关征。无市征也。落地税以济关征之穷。非市征。增厘捐而关市并征矣。厘捐之獘。恐将如宋陈遘之经制。钱翁彦国之总制钱。久而不止。择一而废之。又曷可缓哉。

　　原捐　　　　
陆心源

捐之说何昉乎。三代以上谓之贡。谓之助。谓之彻。谓之征。又谓之税。三代以下谓之榷。谓之算。谓之括。谓之除陌钱。谓之经总制头子钱。至于　本朝谓之捐。周礼。廛人掌敛其廛布。杜子春注。谓邸店之税。汉之算缗二千。算钱百二十。唐之除陌钱。缗留五十。宋之经总制钱。缗取钱百。今之厘捐是也。唐德宗税间架。今之房捐是也。汉武元狩四年。四民有轺车。船长五丈以上皆有算。今之船捐是也。宋元嘉廿七年。富民家赀满五十万。僧尼满二十万。四分借一。唐德宗时。括富商钱四分借一。今之户捐是也。汉武元光六年。令民得买爵。至千夫者。得先除为吏。今之捐纳是也。盖古者什分取一。而力役则用民。田猎则用民。兵戎则用民。至车马牛桢干刍粮器械。皆民供之而官不与。故无事不能少取。有事亦不必多取。　本朝取民之制。自什一至于三十取一有差。取之已少于古矣。然力役则出雇而民不与。田猎则出帑而民不与。甚至车马牛桢干刍粮器械一切军营需用之具。皆官给之而民不与。故当其无事。民享其利而不觉。逮乎有事。不能不取办于民势也。是故役民之所当应也。不用其力而使之捐。是以财代力也。兵民之所应出也。不驱之战而使之捐。是以财代兵也。盖酌时势。顺人情。收实效。而不可易者也。或者谓捐乃后世之所为。岂可比之三代之法。不知论其名则赋为良法。捐为敝法。论其实。捐固取民。赋亦非助民也。古之王者。岂忍夺民以自便哉。顾不取于民。则国无以立。夫捐亦若是而已矣。如必循儒生之说。而不度时务之宜。则筦盐算舟。乃汉之稗政。今将裁运使而废料关可乎。井田封建。乃古之成法。今将裂土地而夺民田可乎。是速之叛而益之危也。未已也。如谓多取为虐。少取为仁。则汉法三十取一。至文帝而并免之矣。将谓文帝贤于汤武乎。有若之告哀公也。盖彻而已。而晁错则并请免之。将谓晁错贤于有若乎。必不然矣。吾怪夫后之儒者敢于议后王。而怯于求古制。笃于信目论。而疏于考通方。以致议论益高。而时事益棘也。作原捐。

　　厘金议　　　　
杨象济

古人税民。十分取一。周官漆园之征。二十而五。论者谓圣人重农而抑末。而学者犹疑此文为刘歆所窜改。汉初取民三十而一。元气最厚。故虽中经武帝凿削。而下犹不匮。享国亦最久长。六朝以降。天下多故。兵革日寻。司农仰屋而筹。于是出名目以取民。抽分间架之说日兴。唐之季年。节度使多以贿得。乃于常赋之外。进羡余钱。五代吴越立国。税及鸡豚。载笔志之以为厉阶。宋南渡后。兵事孔亟。有创收经制钱以济用。其人后殉国难。而史不为之立传。甚矣。言利之人为君子之所绝。而德亦不足以掩眚。伊可畏也。明之季年。天下鼎沸。有辽饷剿饷练饷之目。岁需二千余万。其费皆派之于民。民既匮而国随以亡。饷非不宽也。而人谋之不臧。其何济于国家乎。我　朝开基。赋入一依万历则例。康熙初年。三藩同变。台湾未服。岁用兵数十万。而不闻饷乏。则由　　　圣人清心寡欲。　宫廷内外。事事撙节。故临大变而宽然能应。不独爱民之仁。亦所以自为计也。自是以来。承平日久。文武恬嬉。版图日辟。费用亦增。故干嘉之际。一遇兴师。而即用开捐之举。　　　圣人非不知事之非善也。以为科派于穷民。不若筹资于富户。且因其自愿。而又非抑勒之也。而御史袁饶犹力争之以为无益。言虽未行。然事平而即停捐。　朝廷之意亦可见矣。比年粤匪之祸。汉唐以来所未有。糜烂已极。费亦日繁。劝捐不足。不得已而抽厘。广东商货最盛。至专派大员以督之。湖北抽厘之议。创自孙司马谋。因其乡胡廉访大任言于巡抚胡文忠行之有效。军糈以继。而人无怨言。诚以饷归实用。藉兵以卫民。廓清四境。军民交利。一岁厘金之入。倍于额征之钱粮。可谓盛矣。然至咸丰辛酉。东征师发。又增大饷。文忠即忧之。有饷糈不给之檄。其时与西洋通商和约方成。汉皋互市。于是象济以洋税一事。陈之节相。遂尔檄委偕张观察至沪。分归湖北。象济浙人。而为湖北谋者。以廓清东南。须藉上游之兵力。不伤于民。岁益三百万。事成之日。以此间任关事者非端人。用是息影。萍踪旅客。于三楚不为无补也。夫筹国计者。当务其大。楚南厘局。重任乡人。而此间绅士。仅以委员参用。比闻局绅有布疋出境。加厘一分之议。所益几何。遽同加赋。则不知大体之极矣。夫抽厘之举。原　朝廷万不得已之为。文忠定格。但以货票为凭。不复按物而搜索。则于综核之中。仍隐寓宽恤之意。文忠殁而事事废坏。掊克者乃锱铢搜括。因以无裨大计之言。取悦于上。是可鄙也。昔程子为令。不检条例。而自不外于法。民既利。政亦举。宋之名儒。亦有奉行青苗之法。而不致病民者。人能具以国计民生为念。所谓一命之士。苟存心于利物。于人必有所济者。局绅介官民之间。当任事之日。得以稍行其志者。非其时耶。当今粤东所助东征厘金。此饷业已停止。凡任局事者。所当体　　圣朝恤民之意也。

　　厘卡议　　　
程鸿诏

军兴以来。饷需甚巨。不有厘金。殆将枵腹。此厘卡所由设也。安徽沿江厘卡。及北岸盐卡。有应撤者。有应留者。师相俯念民瘼。去泰去甚。固早已洞悉之部署之矣。犹复询及刍荛。使习饷事者议之。师相之及此言也。军民之福也。敢贡两言曰。官卡应留。私卡应撤而已。请再申之曰。官卡虽宜留。而其地不当嚣市孔道者。宜撤。亦有其地虽当嚣市孔道。而上下数十里或十数里。业已设卡。办有成效。则宜撤。更有其地虽不当孔道。而上下数十里或十数里。并未设卡。则宜留。又申之曰。私卡必宜撤。而其地必应设卡。则改私归官而留之。议者谓今政严明。岂有私卡。不知饮羊之俗。固已丕变于衣章甫之时。而食角之鼷。未尝不潜于天神地示之侧。以皖南私卡之有。知沿江北岸之未必无也。即果无之。而得明示通谕。令行禁止。则郡邑有司。益懔然稽察而不敢忽。亦应议之一端也。议者又谓厘卡病民。无异加赋。宜尽撤。此则因噎废食。不通之论也。使治事不得其人。虽撤厘卡。病民如故也。果得其人。虽留厘卡。庸何伤。且溯查咸丰七年五月十五日　　　谕旨。苏常二府二三百里内设立厘卡至数十处之多稽查难遍獘窦百出着将江南厘卡择扼要之地归并数处其余悉皆裁汰使便稽查不许委员侵渔及土棍冒名扰及行商致商人裹足等谕。恭绎　　　谕旨。亦祇令择要归并。免滋流獘。非谓厘卡应尽撤也。复查康熙五十一年。滋生人丁。比奉　　　恩旨。永不加赋。嗣因丁赋两妨。有一丁而承十数丁或数十丁者。亦有百数丁而仅承供一二丁之赋者。董侍御燧始议地丁之法。雍正元年。　　　世宗宪皇帝采而行之。而后天下之民。受　　　恩浩荡。读古书者。几疑古人谈徭役赋敛愁苦流涕之非。是则　　　列圣深仁厚泽。民久而不识不知。若溯其源。即当此多事之秋。稍行加赋。亦民所不辞。何况厘卡之第以征商哉。夫民有四。农为本。商为末也。故病农之事不可行。行之则本先拨。病商之事尚可行。行之而末不伤。何则。农之利少而有定。商之利博而无定也。利博而无定。则征之非过也。厘卡何致病民遂无异加赋哉。

　　请推广捐厘助饷疏咸丰四年三月　　　　　　
雷以諴

奏为军需紧急。试行商贾捐厘助饷。业有成效。应推广照办以裕军储。仰祈　　圣鉴事。窃自粤匪窜扰以来。地已十省。时及四年。各处添兵。即各处需饷。兼之盐引停运。关税难征。地丁钱粮。复闲因兵荒而蠲免缓征。　国家经费有常。入少出多。势必日形支绌。而逆匪蔓延。又不知何时平定。有饷无兵。尚可招募。有兵无饷。更难支持。上年夏闲。奏请于里下河设局劝捐。藉练壮勇。保守东路。一经开导。无不输将踊跃。盖绅民身家念重。痛痒相关。故臣之劝捐。视各处较易。然皆不过晓以大义。动其忠爱之良。非别有抑勒把持之术也。特为时已久。精力已竭。诚恐未能源源接济。臣昼夜思维。求其无损于民。有益于饷。并可经久而便民者。则莫如商贾捐厘一法。因里下河百产之区。米多价贱。曾饬委员于附近扬城之仙女庙邵伯宜陵张网沟各镇。略仿前总督林则徐一文愿之法。劝谕米行捐厘助饷。每米一石捐钱五十文。计一升仅捐半文。于民生毫无关碍。而聚之则多。计自去岁九月至今。祇此数镇米行。几捐至二万贯。既不扰民。又不累商。数月以来。商民相安。如同无事。古人云。逐末者多则廛以抑之。捐厘之法。亦古人征末之微意。而变通行之。入少则捐少。入多则捐多。均视其买卖所入为断。绝不强民以所难。况名为行铺捐厘。其实仍出自买客。断不因一二文之细。争价值之低昂。所为征于无形而民不觉者也。臣因此法。商民两便。且细水长流。源远不竭。于军需实有裨益。是以现在复将此法推之里下河各州县米行。并各大行铺户一律照捐。大约每百分仅捐一分。甚有不及一分者。令各州县会同委员斟酌妥议。禀明出示起捐。其小铺户及手艺人等。概行蠲免。以示体恤。现在仙女庙各行铺户。均已议妥。业于三月初十日起捐。并将该镇所立章程。刊刻刷印。发交各州县照办。俟里下河各处劝齐起捐后。究竟可以收捐若干。自应随时据实奏闻。如果为数较多。不惟臣营可资守御。并可协济琦善军营之需。夫富家之捐输有尽。而商贾之转运无穷。当此帑项拮据之时。若不设法熟筹。必至束手坐困。而取之无方。又恐于民有碍。故不得不于藉资民力之中。仍寓勤恤民隐之意。轻而易举。绝无苦累。惟里下河特弹丸一隅。乃河臣杨以增劝捐于斯。前漕臣李湘棻劝捐亦于斯。此去彼来。商民几无所适从。其实臣捐厘之处。仅止扬通两属。其余大江南北各府州县。未经劝办者尚多。如果江苏督抚及河臣各就防堵地方。分委廉明公正之员。会同各该府州县。于城市镇集之各大行铺户。照臣所拟捐厘章程。一律劝办。似于江南北军需。可期大有接济。统俟军务告竣。再行停止。臣为筹饷起见。是否有当。伏乞　　皇上圣鉴。

　　遵议胜保奏劝谕抽厘助饷疏户部
咸丰四年十一月十九日。胜保片奏劝谕商贩抽厘助饷。并录呈雷以諴泰州仙女庙等处抽厘章程。奉　　朱批。户部核议速奏单二件并发钦此。钦遵于二十三日由内阁抄出到部。据原奏内称。伏查雷以諴前在泰州仙女庙等处。劝谕商贩抽厘助饷。颇着成效。每月所入捐资数万串不等。阅开载章程。裒多益寡。既非苛敛。经权达变。无病商民。行于用兵之省。可助军饷。推行于各省。更多利益。况商捐商办。弊混难生。利中取厘。无伤于本。虽江南水陆交冲。商贾辐辏。因镇江为贼所踞。道途梗阻。商船绕道而行。泰州仙女庙等处。遂成积聚之区。办理较易。北路坐商多而行商少。然粮米油炭布棉杂货等物。往来商贩。随处皆有。因地制宜。未尝不可仿照而行。由少聚多。其利甚溥。但各省水路马头。往来货物。非地方官及绅董熟悉情形认真办理。断难收效。若不专委之地方各官。及各绅董。恐畏难苟安。存多一事不如少一事之心。非徒托空言。即巧为推卸。可否请　　旨饬下各路统兵大臣。会同本省邻省各督抚督同地方官及公正绅董。仿照雷以諴及泰州公局劝谕章程。悉心筹办。官为督劝。商为经理。不经吏胥之手。自无侵漏之虞。用兵省分。就近随收随解。他省亦暂存藩库。为拨济各路军饷之需。如此权宜筹度。在遭贼蹂躏之地。同仇志切。诚有输诚乐助之心。即安居完善之区。计利取盈。更可得挹彼注兹之力。总期有益于军饷。无病于商民。事在必行。无虞窒碍。实于军务有裨。俟军务完竣。再行体察情形。所有雷以諴并泰州公局劝谕章程。另单恭呈　　御览等语。臣等伏查本年闰七月两江总督怡良奏筹拨军饷案内。有百货抽厘之语。当经臣部奏请　饬查。迄今尚未覆奏。兹据胜保奏雷以諴前在泰州仙女庙等处。劝谕商贩。抽厘助饷。颇着成效。请令各路统兵大臣。会同本省邻省各督抚。督同地方官并公正绅董仿照雷以諴章程悉心筹办等因。臣等公同商酌。将雷以諴抽厘条款。逐加核算。不过百分取一。当此军需支绌之时。积少成多。未始非补助之一法。惟雷以諴在泰州仙女庙二处。劝谕抽厘。系属水陆交冲。商贾辐辏。办理或易为力。北路坐商多而行商少。市镇有大小之别。货物有多寡之殊。如果办理得宜。原属众擎易举。设或措施不当。即为众怨所归。胜保但虑地方官畏难苟安。巧为推卸。臣等转虑藉端滋扰。从而取盈。应请　饬下各省督抚。专委道府大员督同州县。拣派公正绅董。各就地方情形。妥为筹度。既须有裨于　国用。尤当体察夫舆情。如蒙　　俞允。即由臣部将雷以諴抽厘章程缮发各省督抚查照办理。至各路统兵大臣。于地方绅董。本非联属。且身在行间。志图灭贼。自有当务之急。又非雷以諴实任藩司帮办军务可比。所有用军省分酌量抽厘之处。应由各该督抚筹议具奏。毋庸会同统兵大臣。所收钱文。悉数解充兵饷。亦不准地方官擅自挪移。启影射侵渔之弊。所有遵　　旨核议缘由。理合缮折具奏。

　　遵议胜保奏请各省普律抽厘疏户部
胜保奏请各省普律抽厘一折。咸丰七年六月二十三日。奉　　朱批户部速议具奏钦此。钦遵到部。据原奏内称。方今天下大局。不患贼之难平。而患饷之不继。先是江楚督抚臣奏请捐厘。当初原属试行。现经办理有年。已着成效。各该省一切军需。未必不赖以补苴。臣以为一隅小试。不过补救于目前。一律举行。始普美利于天下。查抽厘之法。计货物之多寡。以定所抽数目。即本诸周礼市廛之微意。而与时增损之。岂可行于残破之区。转不可行于完善之地。现南省所用之兵。皆自北省征调而来。如直隶山东陕西甘肃。即以本省所抽之厘。供本省征兵之用。亦属大有裨益。现在中外臣工筹议生财之法。亦已无微不至。即经臣思维再四。筹及他端。非迹涉更张。即缓不济急。即如地丁一款。自京饷以及他项。各有常经。不能专顾军务。捐输一款。行之既久。罗掘将空。且被贼省分。地丁关税盐课正项。业已虚悬。祇靠捐输以补不足。亦非救时长策。况捐纳出于绅富。罄一家之力。益于上者无多。损于下者不少。抽厘出自各商。合众人之资。散而出者有限。萃而入者无穷。事简效速。无过于此。臣克复三河尖后。为日无几。各商贾已陆续来归。情殷报。呈请前往抽厘。臣因皖省抚臣无暇兼顾。札饬庐凤道解送详细章程。以便遴委妥员会同本地绅士料理。如果集有成数。于豫军不无小补。因思河南之周家口赊旗店清化镇。山西之平阳汾州蒲州。甘肃之甘州凉州秦州宁夏。皆商贾辐辏之区。推之四川陕西直隶山东。亦皆饶沃。如果实力奉行。计一处每年所得已不下一二十万串。合数省计之。每年自不下数百万串。专留此项接济各路军营。再有不足。始行动用地丁。历久之后。帑项自渐充足。至于云贵两广现有军务。若相度情形酌量办理。亦可接济本地军需。相应请　　旨饬下直隶山东山西四川陕西甘肃云贵两广各督抚。照楚省章程概行办理。但恐经理不能得人。徒饱私橐。无裨正供。务须慎选廉明之吏。认真核办。并严定赏罚条例。果有成效。即予优奖。倘查有侵渔情弊。亦即加等惩处。俾各员有所劝惩。自必力求成效。不出半年。各路军营。饷项无虞缺乏。荡平必可指日等语。臣等伏查军兴以来。饷需浩繁。部拨之银。已及六千五百余万。大都出自地丁钱粮盐关税课。至抽厘之议。创之前任两江总督怡良及前任江苏藩司雷以諴。按货抽收。非如丁粮税课。确有成数可稽。祇缘各路军营饷需不继。经该地方大吏权宜酌办。聊藉补苴。臣等公同商酌。现在用兵各省。或因部拨饷银一时未能接济。为此万不得已之计。暂济目前。亦属补苴之一法。除江楚抽收动用确数。应令该督抚确查报部。此外用兵各省。能否照办。应请　旨饬下各该督抚体察情形。慎选廉明之吏。于水陆交冲地方。妥筹酌办。如能试行。即严定赏罚条例。办有成效者。给予优奖。倘或激生事端。及查有侵渔等弊。即将承办之员。据实参奏。加等治罪。仍责成各该督抚。将抽收动用确数。按季报部。以凭查核。总期　国计民生。两无妨碍。是为至要。至胜保所称三河尖商贾呈请抽厘。已饬庐凤道解送详细章程。以便遴员料理之处。并请　饬下安徽巡抚体察该处情形。遴选廉谨委员。会同该处绅士妥为料理。不准假手胥吏。致滋弊端。其抽收钱文。如何能归实用。不致漫无稽考。并令该抚及现办抽厘各省督抚。详议章程。奏明办理。所有遵议缘由。是否有当。理合缮折具奏。伏乞　　皇上圣鉴。训示遵行。

　　遵议整顿厘捐章程疏同治元年　户部
奏为遵　旨妥议具奏事。御史陈廷经奏停捐厘而舒民力一折。咸丰十一年十月十五日。议政王军机大臣奉　　旨。户部妥议具奏钦此。又大理寺少卿潘祖荫奏裁汰小捐整顿大捐一折。十月十九日。奉　　上谕。潘祖荫奏请整顿厘捐等语着户部妥议具奏钦此。均由军机处交出到部。臣等伏查该御史所奏各省设立捐局。而不肖州县。通同本地绅衿。藉办公之名。以为肥己之计。往往殷实之家。可多捐者。或交通贿赂。竟可少捐。其力不能捐者。反多方勒偪。缘一县之内。上户至少。中下户最多。地方官惟将上户巨款报解。而中下户所捐者。分之见少。合之见多。一概并入私囊。无从查考等语。臣等查军兴以来。需用浩繁。地丁税课。不足供支。不得不变通办理。自倡办劝捐以来。各省州县。劝捐出力者固多。图饱私囊者亦在所不免。应令各省督抚通查各州县。如有该御史所指前项情獘。即行指名严参以肃吏治。至奏称抽厘之局。宜于商贾云集之地。设局施行。不宜扰及各县小镇。近闻各省厘局。但有抽厘之名。实则抽分抽钱。有加无已。凡水陆通衢。以及乡村小径。皆设立奉宪抽厘旗号。所有行商坐贾。于发货之地抽之。卖货之地又抽之。以货易钱之时以钱换银之时又抽之。资本微末之店铺。肩挑步担之生涯。或行人之携带盘川。女眷之随身包裹。无不留难搜括。其獘不可胜言。一局之中。支应去其大半。侵渔去其大半。不利于民。无益于国。请酌改章程。力除獘窦。并据潘祖荫奏。抽厘者。所以济正课之不足。期于益上而仍无损于下。今则一捐局设就。地方官绅。百计谋干。曰某货可抽厘若干。某铺可抽厘若干。多立名目。济其营私。利之所存。网罗殆尽。甚至茶坊饼肆。各有例规。暮夜追呼。急于正课。豪奴猾吏。朋比为奸。劣官恶衿。朘削靡已。十分之中。耗于隶仆者三。耗于官绅者三。此四分中。又去其正费若干。杂费若干。　国家所得几何。当此府库支绌之时。诚不能概行停止。然莫如汰除小捐。整顿大捐等语。臣等查咸丰四年。议覆胜保等奏普律抽厘章程。通行各省。一律试办。又洋药抽厘。经臣部会议洋药纳税。除水陆各关口均分别输课外。凡各省现办铺行抽捐。准令与货物一律抽厘。又本年二月议覆薛焕上海厘税案内。遵　　旨严定厘捐。稽核章程八条内。如厘捐总局分局。宜立限详报以严考核。各省厘捐。宜厘定科则以杜獘混。抽收市镇坐贾厘税。宜严禁虚报。卡局抽收行商厘税。宜严定偷漏。华商隐匿海口及各卡厘税。宜严行惩罚。卡局各员侵冒厘税。宜严参计赃治罪。各省历年抽收厘捐。宜截数勒限奏报以严稽核。洋药盐斤两项厘捐。不准与货物牵混以杜轇轕。等因。奏准通行咨省存案。是各省抽收厘捐奏定章程。实已至严且密。各省大吏果能实力奉行。整躬率属。严密稽查。庶委员绅士。皆能洁己奉公。商民无扰累之虞。　朝廷收输将之益。若如该御史等所奏。种种侵渔。尚复成何事体。亦应令各直省督抚等明查暗访。傥有隐匿侵欺等獘。即行从严参办。

至亩捐一项。前据江南河道总督庚长奏称按亩收捐。请给奖叙。经臣部奏驳。亩捐一项由各户摊捐。绅富经理其事。其中苛派抑勒之獘不可胜言。所请亩捐给奖之处。应毋庸议。又据山西巡抚奏请该省罂粟按亩抽厘。经臣部查各省地亩。业已升科纳粮。毋得按亩抽收。以杜胥役讹索等因。均经奉　　旨允准在案。兹据该御史以田赋之外。有亩捐大不利于民。请饬各省督抚酌改章程一节。查民间既完正赋。又派亩捐。当此民力雕敝之时。其何以堪。所有此项亩捐。亟宜严行禁止。如有私自设局征收者。即照私加钱粮之律治罪。又据该御史奏称。东南数省。抽厘已久。但须设法变通。去其太甚。至北五省密迩京师。民心尤宜固结。民力尤宜展舒。应请概行停止一节。查西北各省。均已举行抽厘。藉充军饷。若遽行停止。恐兵饷有不继之虞。应俟军务稍平。由该督抚察看情形。再行停止。又据潘祖荫奏称。丝茶烟酒盐木绸缎洋货八项。为最巨。请饬各督抚就所出所聚之多寡。设立捐局。严定章程。其它一切零星小捐。概从汰禁等语。查茶叶抽收落地税。湖南湖北江苏安徽江西浙江福建广东等省系产茶之区。臣部已于议覆广东巡抚折内声明。应令各该抚详细查明奏报到日。再行核办。其盐斤抽厘。湖南湖北四川淮南等处。均已由臣部先后奏定章程。办有成效。至烟酒绸缎丝木洋货等项。向系汇入百货征收。毋庸另议更张。以防滋扰。至各省抽厘。本系不得已之举。近闻不肖官绅。据为利薮。厘捐之外。又有指捐亩捐树捐房捐等项名目。胥吏追呼。急于正课。生民朘削。日甚一日。富者化而为贫。贫者铤而走险。竭百姓之脂膏。供官绅之耗费。无裨　国课。徒饱私囊。当此积獘已深。逆氛未靖。若不力加整顿。何以固结民心。伏查本年十一月二十七日。奉　　上谕。致仕大学士祁寯藻奏沥陈末见一折厘捐之设虽为兵饷起见穷民受累实深且恐猾吏奸胥藉端抑勒侵吞舞獘除各省奏明通衢要口设立厘卡其偏僻地面小商零贩经过之所从前设有厘局者概行裁撤并着各该督抚查明分别应留应撤各厘局咨报户部以杜扰民而严稽核等因钦此。仰见我　　皇上轸念民生之至意。惟各省抽厘章程数目。迄今尚未报齐。应请　　旨饬下各省督抚各路统兵大臣。除厘捐之外。其指捐亩捐树捐房捐等项名目。一概禁止。查有不肖官绅通同舞獘。即行指名严参。以培元气而舒民力。并遵照现奉　　谕旨。及臣部前次奏定八条捐厘章程。悉心参酌。体察各路情形。于商贾云集之区。设卡抽厘共若干处。每处抽厘若干。迅速妥议章程。按月造册报部。以防流獘而凭办理。其乡村小镇。贫民下户。及肩挑贸易。小本营生。概不准其抽厘。以免扰累。总期推行尽善。上裨　国课。下便民情。是为至要。所有遵　　旨妥议缘由。恭折具奏。伏乞　　皇上圣鉴。

　　论粤省军务厘务疏同治二年　　　　　
王拯

窃维两粤为肇乱之区。安危与共。粤西地本苦瘠。非东省富强可比。独民气较朴。故其乱之起。多由东省莠民越境滋扰。而其乱之息。亦惟东省相为援济。不得独力自完。溯自咸丰三四年间。逆匪洪秀全度岭后。粤之盗贼起。数年之间。逐渐扫除。西省柳庆浔梧列郡克复。多赖湘军越剿之功。而东省亦能相协助。东省则自省城数被贼攻。西北江匪纵横。皆本省兵勇自为戡定。即饷需军食。亦未需之外省。诚以该省地力人力。本皆可用。乃自叶名琛攘民之力以为己功。靳惜保举。大失众心。旋复酿成夷祸。粤民始不复为所用。变起非常。粤西则劳崇光升任后。蒋益澧既移师援浙。刘长佑复洊督畿疆。各属股匪多所未平。如南太泗镇离省较远地方。久不知有天日。正不独浔梧等属之岑溪容县。数载尚为贼踞。及贵县黄三巨股未除也。东省信宜踞匪陈金缸。尤为巨憝。近于高属毒痡几遍。其与岑容地本毗连。贼相为一气。积年滋蔓。久益难图。方今时势。岂可复令粤匪再有大股草窃。养成羽翼。及横逆四出之为患乎。而以臣近日所闻。则又有隐忧者。东南大局。曾国藩等大军与贼久持。左宗棠李鸿章浙沪之师。各有进取。江浙机势。大为可乘。独以曾国藩所部十万之众。当贼渡江且与捻苗丑勾连数十万寇。军务正当万紧。江楚糈台。日久供支。殊形竭。势不能不借筹于粤省膏腴之地完善之区。当劳崇光初任粤东。省城方为夷人所据。绅民官吏。逃徙一空。该督入穴取子。孤诣苦心。深惜地方凋瘵情形。故于曾国藩欲筹大饷于粤中。殊不谓然。即骆秉章老成谋虑。亦以粤之海口利源既减。鹾务又疲。斯时民力未可重加掊克为言。然当京饷及各省协饷。环而相向。未尝不思竭力办理。顾求效甚亟。而相时未纾。不得不思通变之术。故闻劳崇光举办厘金。率皆责令绅商包充头人。预为垫缴厘税若干。利之所在。蠹即缘之。在该督之意。以为欲得巨款于目下。即何能免奸獘于意中。或者生息休养。数年之间。民生既遂。　国计亦纾。自可优游以求万善。不知燃眉之急。原不可待。剜肉之计。又何可常。故劳崇光所办。揣该督设久于其位。犹必当思所改图也。论者咸谓粤东富强。就使贫落。犹宜过于湖南十倍。湖南征兵转饷。数年来支持东南数省。所恃独有厘金。视广东所得。岁加一倍有奇。即上海华夷并集。贸易为盛。要之一县地耳。彼其所得。视广东至数倍。夫以广东利源之广。其最大者曰盐。曰茶。曰沙坦。曰海船。独有山海百物之聚。而不能得推行尽利之方也。臣固有以知其人事有未周。地力有未尽也。自古用兵日久困乏。未有不资于榷算之一途者。近年各省。惟两湖办之特着成效。如前抚臣胡林翼等。大率取唐刘晏杂用士流之法而变通之。良以经理要期其有法。权衡首在于得人。十室之邑。必有忠信。人才善恶邪正。每相引而愈出。独计两湖兴办。皆在所属军务日臻平靖之日。盖欲兴利。必先除害。此又凡为事理所宜然也。

臣闻粤省厘务。自劳崇光去任后。名为一切悉易新章。实则举仍其旧。并有所办反不如前。而征收之数亦为减少者。当兹京饷协饷。督责频仍。运解未尝大旺。而本省军储。已将绌乏。西邻援济。更不能兼顾。浔郡楚军。欠饷累累。莫能一鼓其气。即该省向来自筹助之盐厘。亦以该商籍隶东省。百计求允督臣议减。粤东地有贪泉。人多驵侩。闻有各行厘金。每年可得巨万者。辄以多金贿通求免。后来之人。遂莫能发其覆。大抵粤厘如果得人。办理有法。无难岁逾百万。比劳崇光所入倍蓰。而且安然无事。反是则朘削所获犹未足以裕饷于军国。操切所至已大足以积怨于民品石。彼官污吏墨既不能服其心。智浅才庸又不能善其术。舆薪弗见而察及秋毫。有无怪其然者。近日乃有厘务委员。或为众所殴伤。或为民间枷号。毁局罢市。诸骇听闻。虽民情之顽犷。而官方恶劣。亦可想而知矣。粤俗强悍。近年犯上作乱。更若故常。此等情形。即其地方现尚安静。已有不堪设想者。又况高浔两省官军。与贼接仗。比又各有挫衄损失。高贼则波及于阳春等属。浔贼则分屯于郁林境地。广海寨又为客民所据。雄介岭海之间。跨连广肇两属数县。形势险奥。两粤之人。皆为殷忧。夫以积年久乱之地方。有负嵎圜视之贼。适当一切利孔百方搜剔之时。臣愚窃恐利未十而害已百。万一两粤之乱。即复有糜烂如咸丰三四年间者。更不知何所措其手足。岂惟厘金之不能办已耶。臣闻保邦制治。惟在用人。非粤厘之不可办也。以兹时势。欲厘务之大兴。必军务之先振。欲得厘务军务办理之法。要不外乎得人以理之而已。现在高州军务。闻以卓兴方耀两军积不相能。致贼益肆。提督昆寿前往督办。自宜事权统一。以速蒇事。昆寿在粤。前于道光年间。以督标中军随前督臣徐广缙亲赴夷船。颇着风概。为粤人所称颂。闻其人甚正派。办事和平。第于军务未大有所自树。浔州黄逆党众巢坚广西藩司刘坤一接统蒋益澧刘长佑之军。声威远逊。抚臣近委道员蒋泽春专办客匪。以分其任。顾浔军之不振。尤苦于饷糈之不给。从来西省剿贼。未有不赖东省佽助。而今之浔匪。又必待高州巨股剿办有绪。方能合力逐渐扫除。其势然也。以臣所知。现有广东道员唐启荫。品学萃励。胆识俱优。本藉广西。前随蒋益澧收复柳庆。战功卓著。练习戎机。去年复为刘长佑檄调所练团勇克复阳朔县城。随带赴东。奏留该省。自刘长佑来直。该员遂不复为当事所知。亦不自营求媒衒。如蒙　　天恩俯加录用。责令会同昆寿督办高州军务。当有裨益。惟昆寿随带各员。文则道府。武则副参。与该员势分相陵。若非稍假事权。亦不足以资整饬而责成功。又两淮运使郭嵩焘。学具本原。通达治体。缜密廉干。有猷有为。本与曾国藩等同举义师。勤劳备至。而于湘中所办厘务章程。知之最悉。大半皆出其所商定。淮纲虽亦要务。而以粤厘相提并论。轻重缓急。所系攸殊。臣思粤厘必欲办理有法。非得如郭嵩焘者前往。恐不足以收成效而泯祸端。又浙江盐运使朱孙诒。自道光年间即任湖南湘乡知县。操履清严。治理有效。讲求团练乡兵之法。于湘中人才。尤多成就。该员屡列荐章。臣虽未亲炙其人。访求可据。方今时局艰危。破格用人之际。边方筦钥。尤贵得宜。又非寻常浅薄所能胜寄。若朱孙诒老成宿望。傥荷　　圣朝量加擢用。当必能任一方之重。而纾当局之忧者也。臣籍隶偏隅。从事　禁密。于当时之务。及粤省情形。见闻稍悉。私忧过计。有不禁其言之缕者。并妄为论举。以备采择。期于时事有裨。臣不胜激切屏营之至。谨供折具陈。伏乞　　圣鉴。

　　湖南厘金办有成效请仍照旧章疏　
湖南巡抚毛鸿宾

窃臣接准户部咨开。奉　　上谕。厘捐之设虽为兵饷起见穷民受累实深且恐猾吏奸胥藉端抑勒侵吞舞獘除各省奏明通衢要口设立厘卡其偏僻地面小商零贩经过之所从前设有厘局者概行裁撤并着各该督抚查明分别应留应撤各厘局咨报户部以杜扰民而严稽核等因钦此。又奉　　上谕。各直省劝捐抽厘藉充军饷经明谕告诫严禁扰累至再至三惟地方大吏派员经理往往不得其人凡有顶戴虚衔皆可充任良莠既属不齐增减无从深考以致营私蕴利流獘滋多实堪痛恨嗣后各该督抚于捐厘委员概行裁撤统归地方官经理并按月申报厘捐各款实数由该管督抚按照例限报部其通都大道捐厘事繁州县未能肆应即着派令该管地方道府等官分头办理毋得以不肖委员充数至抽厘之法并各督抚按照部定章程简明条款分晰开载榜示通衢俾商民一望而知不致使猾吏奸胥从中舞獘等因钦此。遵查湖南办理厘捐。创始之初。经前抚臣骆秉章参稽舆论。体察情形。仿唐臣刘晏引用士流之法。不归衙署。不假手吏胥。力除关卡陋习。湖南地方瘠苦。本非富商大贾辐辏之区。是以历来并未设立货关。与湖北江西等省地大物博者。情形迥异。而综计每岁所入。虽衰旺不同。大约总在百万内外。频年保境援邻。支持危局。深资其力。良由用人立法。权衡悉当。收解胥归核实。商民久相信从。用能有裨饷需。无伤政体。前湖北抚臣胡林翼创办北省厘捐。一皆仿照湖南成法。臣十一年履任之后。留心查访。其中节目。或尚须随时变通。而大纲实为尽善。今若裁撤分卡。专归地方官经理。则窒碍滋多。獘端愈甚。谨为　　皇上一一陈之。湖南办厘之始。原止就长沙湘潭常德益阳买卖较大之处。设局试办。迨后各客商遂有改向未经办厘地方贸易者。商民纷纷禀请一律抽收。以昭公允而杜趋避。于是始于沿河各口岸。次第添设。其乡村小市。不通舟楫者。则至今未尝举行也。又湖南号称泽国。洞庭以南。港汊纷歧。设卡处所。无从控扼总要。势不能不设分卡。春夏水涨之际。总分各卡复多未能扼要。势又不能不设稽查卡。分卡为商船终岁往来之地。稽查卡则随水势之涨落为撤留。此皆择其必不可少者。始行举办。仍随时察看情形。如无裨补。即便停撤。凡过卡货物。核算清楚。收明厘金。立即填票放行。毫无阻滞。在此卡业经完厘之货。经过彼卡。查验货票相符。并不重抽。计湖南通省卡局。不过数十处。相安已久。商民俱无异言。傥一律议撤。则坐贾或从而迁移。行商必因之绕越。不独总局总卡恐成虚设。而厘金之有无不同。即物价之重轻互异。奸巧者每网利以自私。良懦者或向隅而受累。是有损于军饷。并无益于商民。此湖南厘金分卡碍难裁撤之实在情形也。

厘金一项。取什一于商贾。款目繁多。事务冗杂。过客之去来无定。抽收之多寡难权。非若地丁钱粮垂为定额。官有册籍可稽。民有旧章可守也。湖南办厘章程官绅并用。凡收支稽查。以及书写算货等事。皆于生童中选派。由督办官绅逐日考核。所收数目。按月榜示通衢。有目共睹。不独商民俱能见信。即前年洋商因茶税一项。赴岳州卡局。亦称湖南办事之有条理。既已成效可睹矣。今将委员委绅概行裁撤。而惟责成地方官办理。比而较之。其獘有四。委员委绅。专办厘务。又有帮办绅士。分任其劳。精神一则照料易周。耳目多则箝制更密。但属中材。便可胜任。地方官苟留心民社。则一邑之公事。已觉日不暇给。虽长材肆应。亦难以余力及于厘金。由是吏胥伺闲以营私。奸商通同而舞獘。收数必立形其绌。军饷将何所取资。其獘一。各卡局每日经过商旅。不下数十百人。委员委绅。常川在局。收钱算货。无不躬亲督办。随到随行。偶有争执。亦可立时了结。无所拖累。地方官深居衙署。若任听客商出入。体制未免太亵。且一县之中。市镇不止一处。相距县署。远者或一二百里。近亦不下数十里。万难日日亲历。其势不能不假手于丁胥。上下之情不通。斯苛索留难。扰累无从而究诘。亏挪侵蚀。丁胥相倚以为奸。既恐饱私橐而损公家。尤虑拂商情而滋事故。其獘二。设卡处所。皆有地方官管辖。委员委绅。无权势之可藉。收支帐目。人人可以翻阅。稍有积獘。不独地方官得而纠察之。即地方之绅士商民。亦得而举发之。傥归地方官经理。则银钱应入县库。簿帐应存署中。一切收支细数。外人莫能尽知。知之亦莫敢置议。在自爱者固不至任情挥霍。然难保不因公移挪。傥遇任满卸事。列抵流交。势所必有。案牍因之轇轕。款项必至虚悬。其獘三。抽捐厘金。事非得已。当此军饷支绌。故不能不设法补苴。将来大局肃清。即不可不随时停止。委员委绅。由省局札派以往。帮办绅士。亦多从异地遴选而来。收发之权自上操之。欲行即行。欲止即止。无牢不可破之患也。一授权于地方官。则吏胥据为利薮。目前已无实济。日后且成陋规。即至军务完竣。札饬裁撤。而阳奉阴违。把持盘结。势必不免。以　朝廷权宜之创举。供吏胥久远之私图。其獘四。兼是四獘。又有二难。委员委绅。奉委办厘。所办之事未善。即可因事撤之。地方官总理一邑所司不仅厘金。有廉静之吏与民相安。而于厘金时形废弛者。有明干之吏办公无误。而于厘金未暇兼顾者。未便执办厘之能否为殿最。斯厘金仍无责成。则考察功过之难也。道府所辖地方。远者或千余里。其本任有表率之责。职位又较尊崇。因办厘而旷误职守。既恐莫肃官常。因办厘而侪伍商民。更觉有乖治体。且道途往返。州县之供亿徒繁。草率稽查。局务之秉承终隔。则道府分办之难也。夫钱粮定有科则。犹相率勒折浮收。豁免刊贴誊黄。犹时或私征入己。而谓地方官经理厘金。即可獘绝风清。此势之所必不能者也。

臣固不敢信委员委绅之皆贤。亦不敢疑地方官之皆不肖。独以为天下无无獘之法。惟贵有守法之人。得其人。则归委员可也。归地方官亦可也。不得其人。则委员有獘。地方官亦有獘。而地方官之獘更甚于委员。语云。两害相形。则取其轻。两利相形。则取其重。此湖南厘金碍难归地方官经理之实在情形也。臣查湖南从前防剿窜贼。分援四邻。支用之浩繁。筹饷之竭蹶。久在　　圣明洞鉴之中。臣受事以来。李秀成狙伺于江西。姜映芳张高友等鸱张于黔粤。而石达开大股。又复狼奔豕突。窜扰边陲。转饷征兵。几有岌岌不支之势。犹幸厘金按月收解。得以均匀散放。藉免饥溃而策成功。兼之各营兵勇行资。以及军火器械。应接不暇。实为东南诸路一总粮台。亦全赖厘金支此危局。况两粤黔鄂江皖数省。皆与湖南唇齿相依。当此军务吃紧之时。曷敢不竭力维持。为先事预防之计。湖南民气刚强。筹兵较易。筹饷则万分艰难。近因邻氛四偪。商贾裹足。厘金已日形减色。若再更改旧章。设有窒碍。则诸务皆将束手。合无仰恳　　天恩。俯念湖南厘金办有成效。准仍照旧经理。毋庸另议更张。实于大局有济。抑臣更有陈者。军兴十余年。东南财赋之区。概遭蹂躏。开源节流。两穷于术。既不能撤兵以纵贼。即不得不筹饷以养兵。筹饷之法。以抽捐厘金为最善。抽捐之法。用地方官不如用委员。用委员不如用绅士。盖情形洞悉。则处置自能合宜。耳目较亲。则利病易于上达。他省之光景。臣不得知。第就湖南而论。自咸丰五六年。先后设立厘金盐茶局助饷。积成巨款。而农安于野。士安于家。商贾亦相与安于市。百物价值。初未腾贵。民闲无所谓病也。今议者动称抽厘为獘政。果使别有生财之道。夫孰居聚敛之名。但为局外之空谈。未究局中之情事。则圣门耻于言利。凡人皆若可疑。欲举一以概其余。将因噎而竟废食。臣窃观天下大势。不患弱而惟患贫。抽捐厘金。实现时必不可已之举。祗须责成各督抚。慎于用人。务期　国计民生。两无妨碍。用人既当。立法自平。匪特补救时艰。亦免留贻后患。否则防獘以法。獘即缘法而起。法愈繁。獘愈巧。转得恃法以事其弥缝。非徒无益。而又害之矣。历观古今得失之源。得人者兴。恃法者敝。凡事皆然。而厘金特其一端。此又臣度势审时。管见所及。伏冀　　圣慈之垂者也。臣于各属办厘官绅。认真访察。尚无不肖之徒。滥竽充任。傥查有营私情獘。即当据实参办。断不稍事姑容。至各属捐输。亦系官绅并委。与办理厘金。大略相同。并请概照旧章。免归地方官经理。臣愚昧之见。是否有当。谨恭折附驿具奏。伏乞　　圣鉴。

　　详陈厘捐源流利獘疏同治三年　　　
广东巡抚郭嵩焘

奏为各省抽厘济饷。历着成效。谨就管见所及。备溯源流。熟筹利獘。详细胪陈。仰祈　　圣鉴事。窃惟　国家承平日久。营兵废弛已极。广西贼初起。调集山陕滇黔边兵。谓必优于腹地。均因日久无功。以次撤归。嗣后各省筹办防剿。专务募勇。而营兵亦时就地拨调。始终不能一得其力。自古行军。皆由调发。近时则一出于召募。此用兵之一变局也。军务初起。　朝廷颁发帑金。动辄数百万。或由户部运解。或由邻省协拨。军营安坐以待支放。师久而财日匮。东南各省。蹂躏无遗。户部之解款。邻省之协饷。力皆不能自顾。偶一办理防堵。捕剿土匪。左支右绌。无可为计。其势又不能坐听其决裂。故虽艰窘如广西贵州。亦须经营筹划。自求生理。而湖南经理得宜。则竟以一省之力。支柱数省。此又筹饷之一变局也。用兵既久。筹饷之难倍于筹兵。饷裕则兵强。饷匮则虽有兵而不能恃以御侮。总计十余年以来。筹饷之方。名目繁多。其大要不过二端。曰捐输曰厘金而已。捐输起自汉卜式。出私财佐军。流极于宋明之季。而有搜括之令。　国家开捐纳之例。导之以仕进。取之有节。劝之有方。巨富厚资。立致荣显。中下之户。亦乐有以自效为法优矣。而数行之。则民怨官烦而法亦敝。故捐输可以救一时之急。而不可为经久之规。厘金之制。盖缘始周官之廛布絘布。以杜子春注意推之。廛布者。当如今之坐厘。絘布者。当如今之行厘。而自周以前。商贾之征。数倍于农民。后世水陆钞关。额设极少。税课亦极轻。此非徒以恤商也。王者节宣天地之宜。田赋所入。以之制国用而有余。商贾聚散无恒居。盈虚无定势。官吏易缘为奸。故常弛其征以便民。军兴用繁。则百税并举。邃古以来。国用之需。无不取给于百姓。宋王安石窃周官之意。以扰承平无事之民。君子所深恶。至于艰难筹饷。而一切苟且之政行。其势自迫于不容已。四民中惟农商二者为有常业。不取之商。即取之农。农民务本而生计微。商民逐末而利源厚。轻重之宜。亦易知也。今之厘金。与汉之算缗。唐之除官钱。宋之经制头子钱。名异而实同。汉唐之世。所谓算缗诸法者。皆取之商贾之本钱。故又有告缗手实诸法。以穷其根柢。其余百货。更加以税。史册所纪。令烦法密。所以佑民财者甚至。然而汉唐宋取之民者多。而为利反少。今取之民者约。而为利反多者。何也。汉唐之制。为定法以督之州县。督之州县。则吏胥之搏噬益繁。而终无实际。为定法。则商贾之丰俭。或相倍蓰。或相千万。而不能不着为课额。以派之州县。通都巨镇。可以倍征者。而或徒饱私橐。山城僻壤。并无贸易者。而亦一例取盈。又或于正供之外。科以杂差。故为扰也。今之厘金。惟不限以科则。不拘以程序。一依唐臣刘晏之法。引用士人。因地制宜。犹得任人不任法之意。臣等请历言之。

所谓不限以科则者何也。譬如上海厘金抽收之法。异于江北。安徽异于江西。湖北异于湖南。货行之通滞。商情之顺逆。惟其所便。而不以相强。上海厘金。抽收最重。以次推及广东。不逮十分之一。不能比而同也。甚至一省之货。此轻而彼重。一厂之设。此疏而彼密。惟无科则。而后事事乃稍可以核实。可以便民。所谓不拘以程序者何也。凡商船经过之通津。有卡厂行厘。货物囤积之巨镇。有门市坐厘。其大较也。间有支津汊港。绕越偷漏。则又添设分卡。小镇毘连大镇。或至居奇。则又添设分局。皆随时酌量办理。一省扼要之区。不过三四处。办法亦因而加密。其余则稍宽其法。设局多者。不过一二十处。或通数府县无一卡局。或小镇举办。而大镇反未及举办。推而至于各省。或办或不办。或办之有效。或竟无效。一听督抚之自为经理。均无一定之程序。强之以必行。是以用兵十五年。被扰亦十余省。其势岌岌不可终日。而募民以为兵。因地以筹饷。士安于家。农安于野。商贾亦相与安于市。督抚大吏委任一二员绅举之而裕如。自汉以来。理财之稗政。未有优于今日之厘金者也。今言者或曰。病商。不知周秦之世。天下大利归于商贾。汉兴而力加之困辱。诚恶其专利也。历周至明。士大夫无屑为商贾者。故虐取之而无所惜。　本朝稍加以宽典。士大夫多出于其途。商贾之利厚而权亦重。财雄而势亦豪。厘捐所取。于其岁入之赢余者。仅百分中之一二。以今制准之汉唐宋明以前。其轻重多寡之数。必有能辨之者。又况完善省分。每以保护商贾为言。其筹办厘金者。大率在于兵燹之后。盗贼出没之乡。即如湖北之汉口。湖南之湘潭。其间著名巨贾。半皆籍隶川陕。使厘金稍有病于商。亦岂能强其间关跋涉。转侧兵戈之地。而自投完纳。毫无避就乎。是言病商者。既未考古。又未知今。徒为商贾争锱铢之利。以代护其私。亦已惑矣。或又有以扰民为虑者。查厘金按货计捐。丝毫皆出之平民。人所知也。然富民日费钱数千。以厘计之。当捐钱数十。中人之家。日费钱数百。捐钱数枚而已。按户责捐。是为口税。为户税。唐宋之制。所以为扰也。准之日用之需。则固可敛缩节省。以求相济。而不见为累。百姓难与图始。创法之初。动多阻挠。其或至滋事者。则又无艺之顽民。乘风狡逞。意图劫掠。商贾不任受也。捕治一二人。而已帖然相安。臣鸿宾抚湘数载。通省中从无抗捐违厘捐之案。有之。则石门之蠹役。宜章之散勇也。亦足见商情民俗之利病从违矣。且一意营私。以龙断为得计者。商人之同情。一端偶逞。以顽抗为能事者。奸民之恒态。若因一二抗厘之案。遂据以为扰民。则闹漕抗粮。江浙成为积习。拒捕殴官。闽广视若固然。苟求民情之顺悦。不顾政体之凌夷。将并钱粮而不征。舍盗贼而不治乎。势固不能也。或又有以中饱之獘为言者。窃念天下事无一不坏于中饱。而惟厘金之中饱为犹轻。盖凡中饱者。必一切惟所侵渔。厘捐以数人而理一厂。以数厂而治一事。总局司其出纳。藩司核其成数。上而督抚制之。下而州县制之。众注之耳目。皆得指其是非。纳厘之商民。亦不甘听其含混。纵云中饱。盖亦无几。

自古有治人无治法。苟得其人。虽稗政亦无所扰。苟非其人。则缓征蠲赈。及一切保甲社仓之美政。皆足以滋獘端。督抚切己之经营。自愈于旁观之臆度。各省办理厘捐。号为中饱者。向以广东为最。江北次之。无他。惟无章程而已矣。江北之中饱在官绅。道员郭礼图一加整顿而獘立除。广东之中饱在商贾。深固纠结。较难断禁。稍与清厘。盖亦把持之意多。而侵蚀者有数可纪。今官绅并任。而地方官则专其稽查之责。而不予以操纵之权。既不致盘踞为奸。又无差胥为之爪牙。故为獘轻。而去獘也亦易。若以绅员办理厘捐支销薪水言之。则尤非事实。绅员之贤者。多不乐任事。或由督抚延请。或由奏派勉强从事。其中材皆足以自谋衣食。用其力以筹饷急公。月给薪水数十两。少或数两。此何关国计之盈虚。而相与痛心疾首。实不能容。尤惑之甚矣。或又曰休养之政宜讲。臣嵩焘前在江苏浙江。见其地把持厘捐。辨论纷繁。迄不能举行。被兵以后。周历松太各属。常数十里无人。上海办理厘金。岁常数百万。而地方独完。商贾转盛。湖南支持数省。专恃厘金接济。亦未闻民气致有销耗。贼势如虎狼水火。不急筹拯救之术。而日且姑安坐休息。果足为休息乎。厘捐所以犹为良法。正以商贾赢余之利。取之无伤。而得以其间与民休息也。其取之约而法均。行之简而情亲。尤得筹饷之妙用。汉法二缗而一算。算者口出钱百二十。二缗一算。每钱千取六十。唐之除陌钱。宋之经总制钱。皆千钱取百。臣鸿宾前在湖南。酌定厘捐章程。大率每钱千令捐一十二十。最为轻减。上海盖将倍焉。广东则尚不及其半。故曰取约。按货估值。计钱抽厘。本厚者出多。息微者出少。人各效其力。无幸免者。故曰法均。汉唐宋课商之法。名目至不可穷纪。今总其名为厘捐。故曰行简。任之绅员。与商贾朝夕相见。利害盈虚。可以互相参证。不胁以官威。亦不督以成法。故曰情亲。所以行之数年而无獘者。存乎用法之人。而法亦稍良矣。必欲从征之士。枵腹荷戈。近寇之区。开关延贼。而后为休养。正恐古人所谓休养者。不如是也。近见金陵克复以后。言事者动请停止厘金。或请酌量裁撤卡局。不知言停止者。既别无筹饷之法。可以斟酌盈虚。言酌量裁撤者。亦未尝考究各省办法。轻重疏密。原自不同。万不能尽一省之水陆市镇。概行举办。一隅之见。难与辨论。而民情之各私其财。各专其利。自古为然。但闻筹饷之说。而已多阻难。一闻停撤之言。而更加附会。湖南所以能尽其力者。专恃地方绅士。主持正论者为多。商贾百姓。不敢有所异同。苟以天下为心。则事势之艰难。百姓之情伪。亦当稍具权衡。奖之以忠孝。使佐公家之急。劝谕百端。犹不能一应。既有停撤之议。远近传述。起为难。是徒以一二人之私论。上以眩惑　朝廷之听。下以鼓动愚民之气。使有所借口。以遂其背公营利之私。以之处平世。而犹为伤化。以之奖衰俗。而适以长奸。臣等窃以为　国家爱民。当规其大者远者。近年以来。减苏松浮粮。豁免江西摊赔款项。军务报销。不归部核。此数者。实皆汉唐以来未有之德政。以是振励天下之人心。攘除寇乱。蔚成　中兴之业。惟其所规者大。而所及者远也。

现在江南巨寇虽已荡平。余匪尚数十万人。聚江西闽粤之交。筹兵筹饷。势处万难。商民计厘缴课。本属些微。而军需累少成多。藉资补救。官不得已而与民争利。言事者又欲私商贾以与官争利。而所据以为言者。大率影响附会。于民生利獘。实未尝深加考究。自宋以来议论繁多。凡言利者。皆不容于公论。故敛怨以为私。君子之所戒。而固为小人之所趋。至于敛怨为公。则贤愚同所兢兢。军兴十余年。自江皖两湖外。筹办厘捐。每多有未尽之利者。良由事涉言利。下之结怨百姓。上之得罪清议。而聚敛朘削之名。几乎先无以自解。故智巧之士。率推诿而不自任。而一二办事省分。迫不得已。艰苦经营。粗有成效。言者又取道路无稽之议论。而急毁之。徒使地方官事事掣肘。敛怨益深。筹饷益绌。瞻顾周章。进退两无所据。是　朝廷爱民尚为虚语。而地方公事已先受其实。害所关于风俗人心尤大。夫不念民物丰啬之原。而动以言利为事者。陋也。不顾时局艰难之寄。而仅以不言利为名高者。尤君子之所慎也。易曰。何以守位曰人。何以聚人曰财。三代王者理财之道。酌盈剂虚。裁成辅相之义精矣。而曰生之者众。有所以生之者也。曰为之者疾。有所以为之者也。读古人之书。闻一二人之言。而妄思兴利。不顾民生之休戚。事势之顺逆。无论为公为私。而皆谓之陋。读古人之书。闻一二人之言。而遂欲据之以为名。古今得失之宜未接于目。天下利病之数不关于心。仅以邀流俗之誉。使办事者无所措手。故宜慎也。臣等至愚极陋。然于古今事变。名臣大儒奏疏论撰之文。皆曾考求得失。究知其本未。决非敢言利以病民者。而身当其位。事处其难。稍求有益于国。无害于民。仍惟厘捐为尚。可以行之久远。不敢不一一据实直陈。发明其义。伏乞　　皇上天恩。诸言停止捐输厘金者。概予留中。使不至传播。庶斯民浮动之气。不致挟　朝命以图与官相抗。俟天下无紧急之军需。直省无积欠之兵饷。户部无竭蹶挪移之苦况。而后断自　　宸衷。尽罢各省厘捐。惠商而商实受其惠。无焚掠之忧。便民而民真得其便。无荡析之警。乃永以培养元气。涵濡　　圣泽。天下幸甚。臣等筹商大局。意见相同。谨合词披沥上陈。伏乞　　圣鉴训示。

　　缕陈广东厘务情形片同治三年　　
广东巡抚郭嵩焘

再广东厘捐。旧设卡厂。凡五处。曰韶关厂。当江西湖南两省来源。为广东之北江。曰白沙厂。附近惠州府城。为东江。曰后沥厂。附近肇庆府城。当广西来源。为西江。曰四会厂。则贺水别由广西之贺县以达四会。而汇于西江。广东竹木之所从出也。曰芦包厂。为省河上游总汇。东西江三厂。收数甚少。而来源或数千里数百里。皆巨川也。韶关芦包两厂。每月收数各万余金。为厘捐两大厂。又有陈村江门两厂。则皆抽收坐厘。合之省城佛山潮州为坐厘五分局。窃查广东海口纷歧。诸江之水。旁穿侧出。而经流实会于省河。其不由省河者。潮州之韩江。别会汀赣诸水。自由汕头入海。名曰东海。雷廉各属。名曰西海。沿西海府县。地势椭长。内界广西。琼州又南悬海外。所产靛桂皮。贩运各省。为出海大宗。廉州海口最著者。名曰北海。雷州海口最著者。名曰海安。地方设卡抽厘。据为私利。已阅数年。前署督臣晏端书委候补知府吕铨安徽候补知州江国华前往清理。至于被殴。并不一加惩办。纪纲法度。废弛为甚。臣等体察广东情形。民情非甚刁悍。而绅士之把持。能急公者少。人才之萧索。能办事者尤少。数月以来。稍将包抽之私厂。一概裁撤。归并官厂。去其獘端之显见者。其余石龙西南九江三多祝各处巨镇。无虑十余处。省河下游。各国贸易。及牛庄烟台江浙福建之海船。尤为厘捐巨款。皆以举办艰难。未敢强行。仅西海等处。因地方私厂之旧。裁撤整顿。添设海西分厂。此广东办理厘金之大概情形也。其间谷米薪柴两项。各省办理章程互异。江西两湖产米之乡。一律抽收。上海则米价昂贵时。暂一停止。广东以此两项为贫富所同需。自开办至今。永远停止抽收。海西添设之厂。又惟抽收出进海口之桂皮青靛油麦甫棉花沙纸包等共八大宗。此外百货皆无厘捐。其抽收既视他省为轻。其办法又视他省为。苟且将就。以图无事。言者又更欲裁撤北海厘捐。臣等不解何以私收营利办理数年。官吏竟能相容。改归官抽。商民已肆其阻难。京师且传为过举。前访闻新选长寍县教谕王师祥主谋滋事。经委员候补知府吕铨禀揭有案。已咨部将该教谕暂行斥革。研讯确情。归案拟办。原奏称尚未得主名。一似指陈前后厘捐情形。而于此等案由。竟全无所闻。可见传闻无实之辞。影射趋避。挟私求逞。断难凭信。恐部臣或照案拟准。责成裁撤。致商民藉端以相抗拒。臣等虽能据情奏请照旧办理。而政体之伤损已多。谨先将广东办理厘捐情形。详晰缕陈。伏乞　　圣鉴训示。

　　请及时防獘疏同治六年　六条录一　　　　　　　
王书瑞

一厘捐宜及时整顿也。自军兴多年。无从筹款。不得已而借资民力。封疆大吏。岂有不仰体　　圣意者。必谓厘捐之无一非獘者谬也。然竟谓厘捐之一无所獘则不可。各省厘捐。在省局总办者。类皆司道大员。固宜随时慎重。獘绝风清。由省城而各府各州县各乡镇各厘卡。各有委员。虽经各大吏择人而任。然其中已难保无喜事之人。渔利之习。自委员而下。各局各卡。又有司事。自司事而下。各局卡各有书差。谓其中皆系安分守己实心办事之人。尤未敢信也。厘捐之獘。最忌偷漏。于通津大路设卡抽收外。各处支港汊河。设卡殆。谓如是而后可以收其利。不如是则适以滋其獘。盖所谓利獘者当通大局而计其得失。非仅执一隅以杜其趋避也。偷漏之原。半由于司事书差之贪婪。往往于正税之外。多方需索。则情有不甘。又出于委员之怠惰。遇有商船到卡。不亲自查验。任听司事书差之留难而不顾。竟有自朝至暮。不能放行者。则势又苦其不便。情既不甘。势又不便。安得不思偷漏乎。然则禁偷漏。当先禁司事书差之需索。委员之怠惰。是所以清其源也。不清其源。但遏其流。凡偏僻处所。皆设卡以伺之。一卡有委员有司事有书差。则各有经费。而偏僻处所。一日所抽之捐。不足以供一卡一日之用。则仍于通津大路所设之卡支取接济。即使毫无偷漏。而以目前添出之经费。较从前漏收之商税。恐亦不甚悬殊矣。且獘有法之所及防者。有法之所不及防者。商船往来日久。与各卡司事书差渐多熟识。竟有彼此句串。以多报少。至偏僻处所。耳目所不及。竟可以得贿放行。合数十船之货。逐一抽之。正额本属无几。傥有一二船之货。私自走漏。所得更不足以偿所失。至厘捐章程。有漏税者。查出后。或罚十倍十余倍。所罚之款。除提出充公外。悉赏给查出漏税之人。于是皆以为利。遇有商船丛集。河道壅塞之时。来船不能经至卡前。先于市梢港口停泊。听候查验。而巡查书差。捕风捉影。假公济私。辄指为漏税。以冀罚款之可以肥己。夫多一卡多一费尚可忍也。多一卡多一费并多一獘。不可忍也。罚十倍。罚十数倍。悉以充公。尚可为也。罚十倍。罚十数倍。名为充公。实则营私。不可为也。为今之计。于各府州县地方。体察情形。凡偏僻处所。可以裁撤者。悉令就近归并。以节经费而杜私獘。并责令各卡委员。于货船到卡亲自稽查。不准稍有需索留难。傥有勾串私放。及意图肥己指为漏税者。从严惩办。至罚款务须平允酌减。一律归公。不准另有赏给。以绝营私。再厘捐一项。取之即毫无獘端。用之岂漫无节制。钱粮正供。俱有定额。而挪移侵吞。尚有流獘。况乎抽厘本无定数。应令各卡于每月收税若干。经费若干。逐款申报。该管厘局。即将各卡出入清数。按月申报省局。至收支各款。可否　饬下户部。明定限期。造册汇报。如有款目不清。收支各项。前后大相悬殊者。行文驳查。并逾限不报者。作何议处。庶不致漫无稽考。于捐务亦益昭慎重矣。

　　缕陈江苏厘捐拨款支绌情形疏光绪二年　　
沈葆桢

奏为江苏厘源日竭。拨款日增。谨将实在支绌情形。缕晰陈明。恭折仰祈　　圣鉴事。窃江苏厘局。向分三处。一为金陵厘捐局。前督臣曾国藩奏明每月专供甘饷三万两。不足。则由运库拨补。一为苏州牙厘局。一为松沪厘捐局。向来收数较多。供应湘淮各军月饷。及京外各处协饷。本省善后等用。款目纷繁。久已入不敷出。现在收数日绌。拨款日增。据寍苏两藩司暨驻局道员等禀请具奏前来。臣等详加察核。出入不敷。数目太巨。不能不将实在情形。为　　　皇太后　　皇上缕晰陈之。江苏各局厘金。从前军务初平时。抽收极旺。嗣则逐年减少。有江河日下之势。臣等督饬承办总局。悉心稽核。力杜中饱。本年二月间。曾将委员特参数人。甄核未尝不严。而厘金日见其少。盖以抽厘本无定额。全视商贾之盛衰为转移。近来百物翔贵。货滞不消。商人折阅既多。转输难继。假如往年运货两次者。今年祇运一次。则公家厘税。即因之少收其半。上海沙船。从前有三四千号。近则不及十之一。生意萧索。厘捐焉得不衰。此无形之消耗公私俱困者也。商情困苦如此。不得不曲加体恤。苏沪设卡抽厘。初办时卡多捐重。自同治四五年后。年年核减。前督臣曾国藩于同治七年十年。大减两次。同治十二年。前署督臣张树声等奏明将江南之籼米谷停捐。光绪元年。臣元炳又奏明将江南之糯米杂粮停捐。凡此轸恤民艰。均出于万不得已。而所减之数。综计已不下数十万。此有定之短绌。虽有损于公。而尚有益于民者也。其为害最甚。而莫可谁何者。则莫如洋票。洋人运内地土货。概凭单照验免。不得抽厘。当定章之始。专指洋商而言。所短尚不甚多。近则内地华商。避重就轻。托名诡寄。由内河而至长江。到处皆是。偶一扣留。则洋人出头包庇。动以留难索赔为词。此无穷之漏卮。而良商并受其害者也。光绪元年收数。苏局仅六十五万八千八百余两。沪局仅一百三万六千余两。金陵仅三十万两有奇。为从来未有之奇绌。其放款。则尽数用罄。苏局欠解淮军月饷等项十七万七千余两。沪局欠解淮军月饷等项三十万四千余两。而金陵局所短之甘饷。运库无能拨补。且须挪甘饷以应部拨他处之急需。所以西征出关军饷。奉天练饷。东三省俸饷。以及织造承办　实录馆绫绢等项银两。明知其有然眉之急。而羽书鳞。解济无多。海防奉　　旨饬拨江苏厘金四十万两。则丝毫未解。臣等非不念南北洋防务。为切己至要之图。无如厘金收支各款。按籍可稽。实已尽收尽放。毫无余剩。势不能将向来应拨之款。横行截止。或者谓裁撤防勇。以节饷需。窃恐帑藏竭于外输。而本省设有缓急。毫无足恃。则所以贻误大局者尤深。或又谓仍须整顿厘捐。岂知目前良贾纷纷歇业。更何堪竭泽而渔。其黠者方以洋单为护符。又何可为丛驱爵。再四踌躇。无从补救。

窃思部臣综核度支。凡遇应拨之款。分省指拨。原有一定权衡。外省接到部文后。照例转行各该局饬令遵办。各该局接到行知后始则未尝不思设法筹解。乃迟之又久。迄无以应。左支则右绌。顾此则失彼。各处索饷之文。络绎如织。而经营支放之员。空文搪塞。仰屋叹嗟。以去年收数。较之往年。其骤绌已出人意表。而查核今年春夏情形。欲上追去年之数。又万万不可得。必待大局决裂。再行和盘托出。虽从严参处而已晚矣。臣等详慎酌核。本年奉拨之款。如　万年吉地。　　　惠陵工程。典礼攸关。自当先尽筹解。断不敢稍涉迟缓。其余已拨未解之款。名目最为繁多者。莫如西征饷。银东三省饷银两项。西征饷银。臣等于本年正月间会同具奏。拟按月统协八万两。除划还洋款外。尽解左宗棠后路粮台。凡老湘营及关内外各军。均由左宗棠统收分解。以一事权。可否仰恳　　天恩。俯准敕部查照前议。免予添拨。东三省饷银。现拟就已奉部拨之款。饬令各局竭力攒凑。惟力是视。此后如有续拨之款。可否　敕部暂免派拨。以资周转而苏喘息。至海防案内厘金四十万两。目前一无指望。臣等身在局中。万难饬提。直隶督臣李鸿章。亦深知江南艰窘。不忍迫促。将来祇有察看情形。另行筹议。此又不敢不预为陈明也。区区愚诚。伏求　　圣慈垂察。

　　荆宜施道禀沙市客帮恳变抽厘章程批　
胡林翼

抽厘助饷。为　朝廷不得已之政。此固官民所共鉴矣。沙市十三帮禀称。养兵之计。谅不失恤民之心。抑知养兵所以卫民。即所以恤民。否则此贼不除。民从何恤。特虑官吏中饱。兵勇冒销。不能杀贼。即无以对民耳。当思厘多一文。即货贵一文。于百姓则增其价值。于商贾究何损丝毫。来禀言出境入境。该商等均愿在沙市加增。与平善坝增厘无异。则是朝三暮四之说。沙市距平善坝。隔荆宜两府之地。相距数百里。何以增之于沙市。必不可增之于平善坝乎。如谓水险不能泊船。查之于平善坝。完之宜昌府可也。如谓市小钱艰。则盐课之钱。果从何来。且宜昌沙市。号栈均通。抽之宜昌。兑之沙市可也。饰词遁词。实难凭信。前已手函批复。兹据所禀。仍用前意分条明示。一平善坝抽厘。较沙市更为扼要也。自蜀入楚者。土膏是其大宗。自楚入蜀者。花布是其大宗。试取沙市月账核之。土膏一项。挂一漏万。花布一项。亦千不取百。沙市欺罔太甚。宜昌刘守首建此议。特嘉其筹划之勤。遂有委办之举。沙市十三帮在荆州之地。竟欲挟其黔驴之技。阻我筹济之法。该道等　国之大臣。亦因而徇其所欲。　国体谓何。军饷谓何。乃动以罢市之说。为苏张恐喝之计。此鹑鸟欺孺子之故智。施之本部院。实大谬妄。一搜括之政。儒者不尚。然军政系亿万生灵之命。军饷系水陆三万余兵勇之命。两害相形。则取其轻。两利相形。则取其重。与其饥军而误地方。无若取商贾之利以援大局。且元明之季。因军饷而加赋。我　朝爱民。永不加赋。取逐末之微利以饷军。其滴滴归根处。仍是百姓食贵耳。商贾之计。究无所损。民间若能节用少取。则百姓生计。尚不甚碍。此厘金之说也。至于贱人所食惰农所宝。则虽多取之而不为虐。况多取以益军糈。犹愈乎厉禁而徒饱吏胥之壑也。试问川中土膏。由沙市上税者。果止此乎。果不止此乎。如谓果止于沙市账目之数。即至愚之人。亦知其不诚。奈何以奸商之哃词。挠筹饷之大法。此平善坝必应设总卡之定计也。一罢市之说。岂敢笔之于书。岂敢入于吾耳。有罢市之人。自有惩奸之法。设沙市果罢市。即发封条永远封禁。月少一万余串之厘。不过太仓稊米。舍政体而不顾。以遂奸人市侩之谋。可乎。罢市而月少一万余串之厘金。罢市而彼乃月少百十余万之生计。奸人之自为谋者。果得计乎。果不得计乎。至推而及于盐船。推而及于桡夫。尤为杞人之见。总之政体不可因市侩而阻挠。可任其罢市。而另设严办。虽派兵调将。亦所不辞。断不可因一二市侩。而使大权归于奸民也。一汉高立制。重农抑末。故贾人不得乘车衣丝。循至武帝告缗平准。而大利之权。尽归于上。此诚治天下之大计。

今日之势则不然。州县之敬市侩如见大宾。利其规耳。廉隅不立。顽钝之贾腼颜与士大夫抗礼。而气日骄。志日肆。此又大体之可鄙者也。不摧抑之。　国何以治。一禀称该帮愿一律加增。所加几及一倍。此尤为其愚弄。与其沙市加厘以中其奸。不如于上游自取其利也。即谓行市所聚。多在沙市。然因微利而失大体。损大权。何以为政。应饬该道于沙市罢市阻挠之行。即发封条永远封禁。即加增厘金。亦不准其开行置货。一厘金之局。一丝一粒。无不归于军饷。以此取民。亦可无愧。且如此苦心以筹饷。济军即以卫民。谅为神人共鉴矣。法在必行。政贵有体。慎勿为小利所惑。为奸民所愚。致误大局。

　文忠当湖北再陷之后。独搘危局。以济诸军。其筹划饷需。有非寻常意计所及者。如酇侯转漕关中。允为中兴功臣冠也。此批雷厉风行。力持大体。尤有子产治郑气象。略举一节。弥见当日任事之难。

　
卷五十七　户政二十九开矿

　　军储篇三　　
魏源

难者曰。货源之为急标。开矿之为浚源。则闻命矣。若夫聚众则难散。边夷则易衅。税课将滋獘。则若之何。工巨而无款可筹。费重而无矿可验。则若之何。曰。亦知云贵无岁不开银矿。　国家无岁不征矿税乎。　大清会典。正供岁入之数。云南银场。岁课六万七千三百两有奇。永昌府及广东无定额。云南金矿。岁课金六十两有奇。贵州思南府无定额。云南铜矿。额课银万八百有奇。四川两广无定额。云南铅锡矿。课锡三千有奇。山西湖南四川两广无定额。岂滇黔之矿不聚众。不征税。而他省独患众患税乎。岂滇矿不边外夷。黔矿不边苗疆。而他省独患其边夷乎。甘肃甘州八宝山之金矿。湖南辰州大油山之金矿。提督派兵守之。乘夜偷挖。至今为两提标之优差。伊犁塔尔巴哈台之金矿。将军派兵守之。客民串谋潜挖。至今为驻防之利薮。广东琼州之银矿。挖砂百斤。煎银六十两。其工费仅六两。此外四川马湖建昌番地之矿。浙江温处之矿。所在皆是。但官不禁民之采。则荷锸云趋。裹粮骛赴。官特置局税其什之一二。而不立定额。将见银之出不可思议。税之入不可胜用。沛乎若泉源。浩乎如江河。何必官为开采。致防得不偿失。财不足用乎。闻之滇吏曰。矿丁多寡。视矿苗衰王。矿王人众。矿衰人少。矿绝人散。有利则赴。无利则逝。不俟官为散遣。从无聚而难散之事。凡矿所在。皆有场主听其治。平其争。以七长治场事。曰客长。司宾客听断。曰课长。司财贿税敛。曰厨长。司工役饮食。有事皆听治于此三长。又有炉长镶长硐长炭长。分司采炼。又有胥役游徼其不法者。巡其漏逸者。令严制肃。万夫无哗。故雍正乾隆中。腾越边外为桂家银场。为缅夷所惮。永昌边外有茂隆银场。为猓夷所惮。及桂家场之宫里雁为边吏诱杀。茂隆场之吴尚贤献场于朝反为官所捕治。于是两场之练勇皆溃散。缅夷遂猖不可制。乾隆末。威远厅同知傅鼐结矿场之练勇以御猓夷。斩馘数百。亦称奇捷。凡开矿之地曰场。边人音为厂。今并改正。是则有矿之地。不惟利足以实边储。且力足捍外侮。何反畏其生内患。从来但有饥寒之盗贼。岂有富足之盗贼乎。且铜铁铅锡煤炭硝磺诸场。何一不聚众者。　国家大兵大役。何一不在得人。而可委之阉宦。行以苛暴者。秦隋黩武亡国。后世不闻禁用兵。元代开河致叛。后世未尝废治河。明季加赋致寇。　本朝未尝不征租税。岂有惩色荒而禁昏姻。恶禽荒而废搜狩乎。

难者又曰。古币用黄金。其用金之多。倍蓰今日。王莽败时。省中黄金六十万斤。梁孝王死。有金四十万斤。汉王予陈平金四万斤。间楚君臣。其余诸帝之赐臣下金。辄数百斤计。北魏造佛像。用赤金二万五千斤。或赤金十万斤。古金之多如此。而民间淘采之方。官府征敛之法。史册无闻焉。管仲桑宏羊孔仅之徒。始言天地之藏。当取以富国。而不可为豪强所擅。然其说不过曰盐曰铁。不闻有榷金之政。蜀卓程郑。皆擅冶铁以殖货。吴濞邓通。皆铸铜山以致富。未闻其藏金之数。汉令私铸铁者钺左趾。博士使郡国矫诏令民铸农器者罪至死。此令后唐长兴二年始除。止亩纳长农器钱一文五分铁官凡四十郡。而不出铁者。又置小铁官。于天下。独未闻有犯金之禁。何哉。铁至贱也。而榷之析秋毫。金至贵也。而弛禁若水火。谓小民不盗采。有是理乎。马端临亦求其说而不得。因谓汉世不贵难得之货。有古人遗意。夫不贵难得之货。曷为百金中人什产。千金坐不垂堂。而家累千金。三致千金。辄列名货殖耶。桑孔心计。下至告缗算车。鹿皮荐璧。而独疏网于金币。是诚何说。曰。周官人。掌金玉石锡之地。而为之厉禁以守之。若以时取之。则物其地图而授之。巡其禁令。此坑冶开闭禁令之始。禹贡荆州厥贡惟金三品。梁州厥贡镠铁银镂砮磬。此贡金之始。管子言禹汤铸历山庄山之金为币。以救水旱。珠玉为上币。黄金为中币。刀布为下币。以权衡万物之高下而御人事。此制货币之始。盖自太昊铸金。神农立市。下至三代名山大泽不以封。金之开采。已足以备宇宙之用。及至汉世。金无耗减。惟恐过多则贱。故无事于开采。既无开采。则亦无征榷。而藏在山泽。守自人者。民无从私立坑冶。非若铁为日用农器所必需。铜为铸兵铸泉时所用。有官采官铸之榷。即有私采私铸之禁。日增月益。法令斯繁。非民乐犯铜铁之禁。而不趋采金之利也。及后世铸像写经。融箔饰器。耗金之事日多。始不得不从事于坑冶。然唐初置陕宣润饶衢经诸州银冶五十八。而宪宗元和中特申重铜轻银封闭坑采之令。于是天下银冶。废者数十。岁采银仅万二千两。宣宗增银冶二。亦止岁采银二万五千两。微不足数。计坑冶之盛。实始于宋代。其见于文献通考者。登莱商饶沂南思六州金冶十有一。登虢秦凤商陇越衢饶信虔郴衡漳汀泉福建南剑英韶连春二十三州。南安建昌邵武三军。桂阳一监。共银冶八十有四。自太宗至道末及神宗元丰初。大约天下岁课金万余两。银二十余万两。惟天禧末岁入银八十八万三千余两。则除坑冶外。丁税利市折纳互市所得皆数之。或出自商旅。或来自外夷。非尽坑冶之数。其时矿苗微。歇者屡。朝恒下蠲除之令。各路坑冶。皆官主之。故江淮荆湖新发之矿。漕司虑发本钱。往往停闭。至建炎七年。工部乞依熙宁法。以金银坑冶召百姓采取。自备物料烹炼。官收十分之二。其法始一变。金世宗大定三年。金银坑冶。许民开采。二十分取一为税。此皆宋以来开采之事。未尝有矿徒扰民矿税病民也。

明太祖成祖仁宗。屡慎重开矿之事。然陕西商县凤凰山银坑八所。福建尤溪县银屏山炉冶四十二座。浙江温处丽水平阳等县银场局。皆始于洪武之世。永乐遣官赴湖广贵州采办金银课。又开福建埔城县马鞍等坑三所。设贵州太平溪交址宣光镇金场局。葛溪银场局。云南大理银冶。而福建岁额增至三万余。浙江增至八万余。宣宗颇减福建课。其后增至四万余。浙江增至九万余。英宗初。下诏封坑穴。撤闸办官。既而奸民私开坑穴相杀。严禁不能止。言者请复开银场。则利归于上。而盗无所容。乃命侍郎王质往经理。分遣御史提督。而奉行不善。供亿过于公税。是则闭与开两失之矣。自是以后。矿事遂属于中官。天顺四年。始命中官分赴云南四川福建浙江。于是云南十万有奇。四川万三千有奇。浙闽如旧。总四十八万三千有奇。成化时。中官开湖广武陵等县金场。则得不偿费。一小扰。武宗时。复听内官奏开闽浙银场。则无矿责银。再小扰。至万历二十四年。卫千户仲春奏请开矿助大工。于是河南之汝南。山东之沂州沂水蒙阴临朐费滕栖霞招远文登。山西之夏邑。中使四出。计十年间。共进矿税银三百万两。每岁亦不过三十万。而奸珰乘势诛索。中饱不啻倍蓰。利归下。怨归上。为任珰之极獘。回思洪永宣德时何政。唐宋金元时何政。乃以此为封禁之口实。开冶者之厉戒哉。更考　国朝　　　列圣之诏令。康熙五十二年。大学士九卿议奏。久经开矿之地。如云南湖广山西等县处。本地穷民自开。地方官查明记册。其别省人往开。及本处富户霸占者。罪之。其它省未开采者。禁之。　　　上曰。有矿之地初开即禁则可若久经开采贫民措赀觅利藉资衣食忽然禁止则已聚之民毫无所得恐生事端总之天地自然之利当与民共之不当以无用弃之要在地方吏处置得宜毋致生事。乾隆三年八月。　　　谕曰。两广总督鄂弥达议覆提督张天骏矿山开采恐滋聚众之奏据称铜矿鼓铸所需且招募附近居民聚则为工散则耕作并无易聚难散之患地方大吏原以整顿地方岂可图便偷安置国计于不问张天骏藉安靖之名为卸责自全之地其交部议处。四年六月。广督马尔泰奏。英德县长冈岭铜坑。近有炼出银矿。请给商人工费。惟该县洪矿出银过多。及河源县铜矿偪近铜山。均请封闭。　　　谕曰。银矿议闭之说岂因开银获利者多则开铜者少乎不然银亦天地间自然之利可以便民何必封禁其详议以闻。四十二年二月。　　　谕曰。刘秉恬奏促浸攒拉二水沿河之地可以开矿采金是以呼为大小金川朕思金川之雍中刺麻寺有金顶产则产金自属不妄若所产金沙果王不如官为勘验试采为两金川设镇安营之费。嘉庆元年六月。　　　谕曰。据伍弥泰奏昨委侍卫巡查塔尔巴哈台所属之达尔达木图乌兰托罗耀等处禁山适有偷挖金两之众献出金沙六十两因复派兵拏办等语向例严察新疆产金之地特恐匪徒聚众生事今既畏惧献出金沙尚属遵法何得派兵拏办傥有一二流离贫民偷挖金两断不可若此办理也。此皆列代　　　圣训未尝不许开矿之证。与会典载云南矿课相表里。或曰。雍正中　　　世宗不有慎重开采之谕乎。曰。是时朝廷百废备举。方兴直隶水利。清耗羡归公。户部库贮六千余万。直省仓储三千四百万石。外洋无透漏之银。司农无竭蹶之叹。天子不言有无。本强不问标末。帝王之道。张弛各因其时也。故普赐田租之事可行于文景。不可行于宣元。矿课开采之事可不行于雍正。断不可不行于今日。

　　矿屯议　　　　
薛福成
  </div>
  <div class="pagination">
   <a href="皇朝经世文续编_page97.html">
    上一页
   </a>
   <span>
    ...
   </span>
   <a href="皇朝经世文续编_page93.html">
    93
   </a>
   <a href="皇朝经世文续编_page94.html">
    94
   </a>
   <a href="皇朝经世文续编_page95.html">
    95
   </a>
   <a href="皇朝经世文续编_page96.html">
    96
   </a>
   <a href="皇朝经世文续编_page97.html">
    97
   </a>
   <span class="current-page">
    98
   </span>
   <a href="皇朝经世文续编_page99.html">
    99
   </a>
   <a href="皇朝经世文续编_page100.html">
    100
   </a>
   <a href="皇朝经世文续编_page101.html">
    101
   </a>
   <a href="皇朝经世文续编_page102.html">
    102
   </a>
   <a href="皇朝经世文续编_page103.html">
    103
   </a>
   <span>
    ...
   </span>
   <a href="皇朝经世文续编_page99.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
