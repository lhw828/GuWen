<!DOCTYPE html>
<html>
 <head>
  <meta charset="utf-8"/>
  <title>
   皇朝经世文编 - 第 214 页/共 219 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文编 - 第 214 页/共 219 页
  </h1>
  <div class="content">
   公讳廷望。字兢如。初名廷●。椿祖修撰公从父弟也。年十六。补昆山县学生。以奏销事斥。遂留心经世学。尝言仕宦莫善于亲民。亲民必先于富教。丞簿以下。不敢亲也。通判以上。不得亲也。亲之者。其惟知县乎。亲民之要。必在于先富后教。康熙十三年。应四川巡抚张坤载聘。六月抵广元。大兵方围贼将王屏藩于保宁。公语坤载曰。成都为贼巢。守兵单弱。士民多不顺。诚出奇兵进剑阁直捣之。成都必破。成都破。则保宁贼不战自溃。否必为贼所困矣。坤载不从。七月贼攻广元。坤载战败。脱身逃。广元遂失。公流寓夔州兴安汉中者久之。十八年。椿世父按察公为湖广蕲黄道副使。公往依焉。按察公转饷湖南。晋贵州参政。公在幕赞画为多。二十五年。以国子监生选授河南上蔡县知县。上蔡自明季兵燹。河流羡溢。田野荒芜。民人垫隘愁苦。无所控诉。公至不三日。躬行阡陌。循视诸河及故沟之可考者。凡为河二十有三。川一。汀一。池一。洫二。陂三。湖五。沟一百有九。公相其大小缓急。以先后治之。洪河经县百余里。岸卑下。水易溢。导之自县西北始。左分为王四沟。右分为汊河。东南入于汝阳。汝河宽广而淤浅。沙河势湍急易冲决。导汝河。东过朱里。为朱里河。又东过蔡埠。为蔡埠河。又东过悬弧湾。与沙河会。又东入于汝阳。蔡河源于城西南涧泉。本细流也。经城东汇为河。夏秋湓溢特甚。黑河上浅窄而下多淤。包河势同湖泊。一县之水半汇焉。导蔡河。东分为西朱马河。又东分为东朱马河。又东分为茅河。又东经雷安里与黑河会。又南经高生里与包河会。又东入于项城界。沟河源出县之扶台镇。久为平陆。导之北入于陈州。青龙沟衡漫几三十里。土地旷。人民希。白马沟在西华上蔡商水三县之交。水盛时。先贤漆雕墓常没焉。导青龙沟东北入商水县之龙滩河。导白马沟北入商水县之粉河。树河者。西平县汝河所分。导之入于朱里河。柳堰河者。旧入遂平县之沙河。后为遂平知县所塞。无所入。小沙河者。遂平县郎家口沙河之决流。阻于遂平之势。不得塞。导之皆入于蔡埠河。河源沟者。汝阳河马肠河之源。北马肠河其又一源也。导之皆入于汝阳。草河者。朱马河之别流。导之亦入于汝阳。杜沟有五。俱淤绝。又为蔡河所断。中间已成大道。不可复开。导其在蔡河北者。入于蔡河。导其在蔡河南者。入汝阳县马肠河。五龙河者。杜三沟左枝。导之而杜沟之水。及诸水不能南下者。皆由此入朱马河。以达于洪河。其它小河小沟川湖陂池汀洫。或导之注于大沟。或导之达于大河。或浚之以通其气。或分之以杀其力。或潴之令有所休息游荡。入陈州商水者十之二。入项城者十之三。入汝阳者十之五。又为堤八。洪河堤王四沟堤包河堤树河堤沙河堤小沙河堤柳堰河新堤柳堰河吴家岭堤。长或百余里。或六七十里。或四五十里。三二十里。短亦十余里。或五六里。宽皆三丈余。高八尺。于是水行地中。田野辟。行旅通。方工之始兴也。县不乐公开浚。有言公平地开河者。有言公以国为壑者。会巡抚檄查水利。公详言水性就下。必上流之堤防固。始无泛滥之虞。下流之疏浚深。方免填游之患。上蔡上流则西华堰城西平遂平。下流则项城商水陈州汝阳。上流不固。溢决依然。下流不深。壅塞如故。请敕令上下邻封。一体疏筑。巡抚以为然。而公亦于茅河开有石桥者七。谤议始息。遂益专心疏浚。劝农桑勤劳相。豁民之有粮无地者五百余顷。量田方圆。编以字号。为鱼鳞册。田之主名丈尺四至。原隰阪险邱陵填衍之故毕具。县无隐粮。亦无赔课。学宫颓坏久矣。公捐俸鸠工以缮之。请颁礼乐图式于礼部。币聘教舞羽者于曲阜。请印经史及性理经济书于国子监。先师之庙。明伦之堂。名宦乡贤之祠。斋庑廨舍廪库门墙靡不新。彝簋簠豆登笾俎靡不洁。钟磬箫管笙竽琴瑟埙箎柷●鼓旌翟靡不饬。凡历四年。而学宫之事成。又建上蔡书院于城西。延名师其中。县之彦俊皆造焉。置学田以赡之。室以间计者六十有三。田以顷亩计者一十五顷七十八亩有奇。 

又建至圣庙于蔡沟。漆雕开祠于华陂。蔡仲庙谢先生祠霍节愍公祠三贤祠于城之四门。皆置田以供祀事。又建伏羲庙于蓍台。清祭田二千五百亩之为僧占者。凡祀典应祀而旧无文者秩之。不应祀者已之。三十一二年间。陕西大旱。民之来上蔡者以万计。饥于公乎食。寒于公乎衣。病于公乎医药。死于公乎敛葬。归于公乎资斧。公在上蔡九年。百务具修。神人和协。巡抚以公能富教其民。将特荐公于朝。而公已秩满而离任矣。三十四年。升山东登州府同知。登州濒海上。同知又清闲无事。岁奉巡抚命。往来于京师陕西济南济宁泰安武定间而已。四十五年。升浙江衢州府知府。衢州与江南江西福建俱接壤。其俗杂。其民贫。其地山高而水驶。公思所以整理之。首建府学。规模经制如上蔡。檄五县之学皆新焉。西安县石堰。于诸堰下最大。亦最古。公檄令急修之。余见府旧志及属县志者。悉一一檄问。令其存者修。废者复。无者增。皆以上蔡治沟洫之法治之。城故有河久不浚。民或筑室于其上。公清出疏之。俗以嫁女破产。虽富族亦不举。多溺之者。公严禁不少恕。并禁市之以铜铅杂银。以水渍米者。又禁民之博奕饮好勇狠者。又禁讼师诬辞兴讼。出入官署为奸者。公每有所禁。必详为条教。至于再。至于三。尚有不用公命。公乃以法惩之。其惩也以一警百。民无不畏服恐惧改过自新者。四十八年旱。公单骑减从。亲诣四乡。谕富民开仓平粜。又劝令贷于邻里之贫者。贫者得食。而富者怨矣。其秋未获。商舟粜米者云集。米价一日三长。老幼惊惶。请公禁其出境。公从之。商人失利者皆恨。于是胥动以浮言。而公以封仓遏籴被劾矣。初公在上蔡。其民愿。公务为兴利。衢州之民庞。公兼任除奸。治稍不同。而民之感公同也。公既罢官。不能归。衢民亦不愿公之去。因留衢三载。五十年九月。卒于衢。衢士民巷哭。皆泣奠于公之柩前。上蔡民闻之。为公建祠于书院。岁时以礼祀焉。

　　中州水利疏乾隆八年　
河南巡抚硕色

窃惟耕凿为衣食之源。水利为农田之本。河道疏通。则民生攸赖。漫溢无虞。豫省归德府属之永城鹿邑。及陈州府属之淮宁西华四县。或界联江南。居其下游。或地势低洼。素称泽国。以致频年被水。上　　宸衷。今夏　　特遣大臣来豫。赈恤各邑灾黎。方登席。随经　　钦差查明各县沟渠淤塞。并江省横遏水道。不容下注情由。奏请查勘疏浚。经部议令会同江南督抚遴委干员。查勘开通。奉　　旨依议。速行移咨。钦遵在案。臣抵豫之后。即检查案卷。遍访舆情。推求永城等处受水之由。稽考从前未能疏泄之故。总因事关江豫两省。格碍难行。今臣再四思维。酌为分别疏通之法。其错壤江省者。移咨会商。其水道之在豫省者。先为开浚。如此庶可逐渐开道。不致因噎废食。臣伏查永城一县。北与江南之砀山县毗连。东与江南之萧县宿州接壤。其县境北隅。有洪沟河一道。上接砀邑毛城铺减下黄河之水。下注宿州之睢河而归洪泽。此吐纳减黄之正流也。其上游砀萧二县境内。又有支河二道。一曰蒋沟河。一曰巴河。缘黄水盛涨。洪沟一河。不足以资宣泄。故又开此二河。以分水势。亦由萧邑地界。汇归睢河。此分泻黄水之支派也。昔年各河深通。水不为患。迨后蒋沟年久沙淤。巴河萧邑堵塞。毛城减下之水。尽归洪沟。不能容纳。以致黄水漫溢。屡被水灾。又该县城北。另有巴沟一道。绵长五百里。西接虞城夏邑之水。东亦达于睢河。因下游江南宿州境内翟家桥地方中隔沙●。不能下泄。水滞沙停。沟身淤垫。每遇霪潦。即四散旁淹。附近民田。频年受害。去岁今春。节据永邑详请。前抚臣雅尔图移咨江省开浚。臣抵任后。即又查卷咨催。嗣准江省覆称蒋沟河已经开浚。巴河土坝现在。洪沟河尚可容受。无庸放开旁分。其翟家桥沙●。原属应行挑浚之工。但下游五湖。尚有勘议之处。应俟下游工竣。再行一体疏通等因。臣查今岁夏秋之间。仰赖　　皇上洪福。水不盛涨。故黄河减下之水。洪沟尚可容纳。倘将来雨水稍多。汛水长发。巴河土坝若不开通。则黄水不能分趋。洪沟势难容受。至翟家桥之沙●。相距五湖甚远。其下游数里。即属睢河。现在深通。今若先为挑通沙●。则水归睢河。不惟无害于宿州。且沙●之上二十余里。皆系宿境所辖。田土亦免水阻之患。似可不必待五湖工竣而后施工者也。且续查蒋沟一河。又于开通之后。淤垫数里。亦应再加挑浚。除现在移商江省。速委会勘。逐一疏浚开放外。但事隔省。势多格碍。其会勘开浚。尚无定期。所有豫省本境内应浚之河渠甚多。内惟永邑巴沟河身淤垫之处。应俟下游翟家桥沙●开通。再行挑挖。其余查与江省并无关涉者。均应来岁春融。先为乘时疏浚。随经查勘估报前来。臣逐加确核。查永城县有王家古沟一道。在洪沟河之西。其水向以洪沟为归宿。嗣因黄水漫溢。将洪沟迤西旧道。淤为平陆。以致水无所归。节年民田被潦。今应仍循旧迹开通。以资疏泄。又陈州府属淮宁县境内。有瀖河一道。起自该县之洪山庙下。至范家桥。入归德府属之鹿邑县境内。即为黑河。直达江南之太和县。河道甚长。诸水汇聚。两邑百数村庄之水。俱藉此二河宣泄。近年濯河淤垫不堪。黑河底浅岸低。每遇大雨时行。即致泛涨为害。又鹿邑县之清水。亦起自淮宁。下达江南亳州之淝河。现在两邑河身。均多低浅逼窄。今应将瀖河挑浚宽深。俾上流通畅。其下游鹿邑县之黑河。以及清水河。地势低洼。未便概行挑挖。以致愈滋洼下。应将最低之处。各于两岸加高堤堰。束水下流。其河底稍高者。仍行挑去淤土。则各水俱可畅行。不致阻滞弥漫。其余淮宁县尚有沙河清流河柳涉河蔡河。及鹿邑之三里河八里河急三道河小明河。或堤岸单薄。水易出槽。或间有垫淤。未能畅泄。均须帮培修浚。一律坚厚深通。俾各邑之水患稍苏。似于民生有益。

　　巩县水利议　
鲁之裕

考水道。伊于巩西南入洛。洛于巩东北入河。山海经云。洛东北注河。及查巩邑河图。止有洛河一道。自偃师交界。在巩西南三十五里石羊坡入巩。至神堤村大王庙入黄河。而伊水则在偃境。即已入洛矣。再巩东北二十里有洛口。即洛入河之处。再有黄河一斜。并无堤岸。此巩邑之河道也。巩邑山多地少。民俱耕于岭阜之上。河边间有数亩。然而临洛者多。临河者少。东滩西涨。迁徙无常。此巩邑之地形也。洛水流于嵩邙之交。水平则两岸高峙。水涨则建瓴而行。夏雨洛溢。不能损及田禾。入秋洛平。亦难取以灌溉。此巩邑之水势也。夹水之岸低者四五尺。高者丈余。连阡累陌。禾黍油油。今欲凿而成渠。不特于势不能。亦且于民不从也。至于巩邑之堤渠津渡。如防水堤巩洛新堤神堤渠水平津五社津洛口渡黄河渡黑石渡骆浴渡马石渡。各皆坚稳无虞。不待损田凿渠。而后可以无害也。无论损田多而益民少。其成功不易。而百姓无餬口之资。　国家缺维正之供。所关正自匪细。故言兴举水利于巩邑者。实画饼之谭。斯土者。慎毋徒为多事哉。

　　覆详巩县水利状　
鲁之裕

水之为利害于民生也。非水之自能利害也。视乎治者之得失焉耳。然治水之得失。不待于既利既害而后知之也。即其议治之初。而得失固已判然矣。何也。治水之道。贵乎行所无事。不贵其能凿也。凿则民未享其利。而害早切于剥肤矣。河南于天下为适中之地。古天子居中制外之一大都会也。思患预防之计。旱涝蓄泄之方。前人熟筹而备具之矣。无待今日下士而始为此迂寡效之计也。然督宪大人。一闻成功期月。施泽百世之言。即不惮延访之勤。此固图利万方。下恤民隐之盛心。职虽蠡测井观。敢不竭所知以对。夫张生所呈者。洛偃巩宜嵩五邑之水。其它四邑。职未尝洄溯而深计之。其说当否。未敢臆度。至于嵩则民生之利害。即职之利害。职尝往来伊流。询诸父老。考诸图志。而厘然于伊水之利害矣。伊之为水。由卢氏入嵩。穿峦排嶂。傍纳山溪诸流。出崖口。越县治。折而北走。上下百余里。川原平阔。农民截流。迭石以成堰。近者七八里。远或一二十里。逼水瀹渠。以灌沿河卑下之地。伊之利于嵩者然也。其为害也。则以山多而势峻。又底皆碎石。夏雨稍淋。即建瓴而下。清驶如箭。或骤涌丈余。溃岸啮堤。良田顿没。半日之间。东西道改。虽欲为浚中塞支固岸之计。未见其能永逸。是故治伊之道。惟有每岁于逶折之处。淤者疏之。分者合之。使不滞于行而已矣。若夫塞支之计。亦不必其卷埽筑堤也。第以木椿截钉乎水口。而草拥砂填二三层。或四五层。以驱水而疾逝则得矣。至于固岸亦无他妙巧也。下桩编草。即以沙石填实之。俟其桩朽。再复更易。如是而已。然是三者之为力也。以夹伊有力之民。而主之以官。督之以长。乘三春之暇。为一岁之计。上无需乎国帑。下无旷于农工。水势杀而沃野自亦无虞。职所谓前人之熟筹而备具者此也。必若张生之言。分之为千流万派。则嵩之为邑。环伊皆山。虽有五丁不能穴矣。至于张生损亩均粮倍价偿田之说。与夫开捐开铸召募南人之议。匪特不可行也。窃虑其不能行。何也。张生既谓分洛为千流万派矣。是一邑之内。水七八而地二三。田庐林墓。皆有失所之嗟。则居民将徙而他之矣。谁更从而受价。谁更从而均输耶。若夫开捐开铸。以助役也。役无益于民生。而适滋夫民害。顾敢以是上请乎。召募南人。以治田也。嵩产稻而农皆善治乎水田。又奚必远召遥募之为劳劳乎。总之张生之言水利。未尝一履乎五邑之地。察其形势。特道听涂说。妄希耸听。其意必将别有所图。而姑借是为敲门之瓦耳。岂复计及乎妨民病国。而实有一得于千虑之余耶。职奉饬查议。何敢词组依违。使无稽之论。得昌言于　　圣明之世。用敢先陈嵩邑治水之宜。次直指其谬妄不经之说。伏惟少垂察焉。

　　漳河天平闸故渠图说　
赵希璜

案西门豹史起导漳水治渠。实得职方之遗。其后率循者皆食其力。后汉书安帝纪。元初二年春正月。修理西门豹所分漳水为支渠。以溉民田。注史记曰。西门豹令邺。发人凿十二渠。引水灌田。所凿之渠。在今相州邺县西也。曹魏时。有天井堰。故魏都赋云。墱流十二。同源异口也。元魏时。有万金渠。东魏时。筑漳滨堰。北齐时。有河清渠。至唐至德时皆废。惟汴宋时欲复之而未果。宋史王沿传。天圣四年二月。沿言史起为邺令。凿十二渠。引漳水以溉斥卤之田。而河内饶足。唐至德后渠废。而相魏洺磁之地。滨漳水者。累遭决溢。今皆斥卤不可耕。夫漳水一石。其泥数斗。古人以为利。今人以为害。系乎用与不用者耳。请募民复十二渠。渠复则水分。水分则无奔决之患。可使数郡瘠卤之田。变为膏腴。诏河北漕司规度。而洺州倅王轸。言漳河岸高水下。未易疏导。又其流浊。不可溉田。八月。沿又奏渠田起于魏襄王时。但纪灌溉之饶。不言疏导之法。惟相州图经。载天平堰。魏武帝所作。凡二十里。分十二墱。相距二百步。互相灌注。一源分为一流。皆悬水门。所溉处名晏泽陂。然则为渠之法。必就高阜。凿岸为渠。截流为堰。然后水行数里。方至平田。若渠开二丈四尺。则作堰之功可损其半。日役万人。五十日而罢。扼中流以作堰。下流大渠。分置水门。东入于卫河。或水盛溢。则下版闭渠。以防奔注。复三百年之旧。溉数万顷之良田。虽役百万。数载而毕。未足为劳。况此五旬之力哉。奏寝不行。康熙时。彰德同知李光型天平闸说。魏邺令西门豹引漳水溉田。以富魏之河内。史载是事。为水利之权舆。然其久湮。余巡历河干。访得天平闸旧址。在西高穴村。滨河高阜闲。属今安阳县地。非临漳也。其闸石前后上下左右。至今完具。闸设两门。各阔八尺五寸。自顶至底。高一丈五尺。长四丈七尺。河发水涨。流可至闸门。退则不及。土人云。古于闸外开引渠一道。由渔洋渡口河身高处引水入闸。长二百六十丈。今以水平测量。水头高闸门底二丈。其闸门内正渠。经东百余丈转南。旧有子闸一座。基石尚存。复转东。至东高穴村界。又有小闸一座。年久被土壅塞。盖自西高穴村至东高穴村。正渠长六百余丈。两岸高三四丈。宽二三丈至四五丈。内有支渠一道。系张胡顶泄水之处。自东高穴村至邵家屯。正渠长三百余丈。两岸高三丈余。宽二丈余。内有支渠一道。在张显屯后。自邵家屯由郭家屯小洪河村至李家屯止。正渠长一千四百余丈。两岸高二三尺至七八尺。内有支渠六七道。经张家庄刘家屯后蔡村。东自李家庄崔家庄至后静曲村。长八百余丈。此二庄有渠形。无渠道。渠道已为民所耕种。自后静曲至三十里铺止。渠长二千四百余丈。两岸高二三尺。宽七八尺至一二丈。内有支渠一道。经华村店。自三十里铺大路东。由华村街往东南。至小华村。正渠长五百余丈。两岸高二三尺至七八尺。宽七八尺至丈余。内有支渠一道。经临漳界。自小华村至郝家小庄。入大青龙渠。长三百余丈。有渠形。无渠道。渠道亦为民所耕种。自大青龙渠达青龙河。入洹河。长四十余里。现在疏通。自西高穴村至大青龙渠。入洹河。共长七十余里。汇归卫河。大抵古人设立水利。必先明其水土之性。漳河水性悍急。而自渔洋以下。滨河之土极疏。所以设有子闸。以护大闸。复设有小闸。以防冈水。其措置之周密如是。至设大闸在山冈高阜之上。因水势之高如建瓴。开凿小渠。引入山冈石骨之内。托基始固。而引渠分流。势复纡徐。此尤其用意之精微。且有合于纳水用山之说也。嘉庆五年庚申三月初三日。余至西高穴村。裴褢竟日。归作斯图。并纂说以诏来者。

　　淮沁水利议　
张伯行

西北水利在黄河之北者。莫大于沁河。沁河发源于山西。由河南怀庆府武陟县入黄河。若于木栾店仿金口坝金口闸堽城闸之制。修成闸坝。冬春俱系清水。则闭坝开闸。引清水入内河。夏秋水发。恐有混浊。则闭闸开坝。放入黄河。总之清水则引入内河。浊水则放入黄河。必不使涓滴入内河。则由木栾店以下至陈桥。由陈桥至黄陵冈。由黄陵冈至张秋。若运河水小。则使之入运河济运。由临清至天津下海。若运河水大。则使之由五空桥穿运河入盐河。至济南府雒口下海。或由双河集引入牛头河。由济宁鱼台至微山湖。如水势仍大。则使之由荆山口彭家河猫儿窝过骆马湖入中河济运。而中河之尾。仍使之由盐河下海。如骆马湖口水势仍大。则使之由西宁桥河。由宿迁桃源清河安东阳海州五港口下海。则由木栾店以至五港口。凡有可以开通河道。挑挖沟洫。灌溉民田者。皆可成水田。而河北之水利溥矣。西北之水利在黄河之南者。莫大于淮河。淮河发源于河南桐山。由开封归德亳州凤泗至天妃庙上出清口。此古之小清口也。古黄河在清河县之后。淮水出小清口。独行五六里。至大河口。黄河由清河县后。亦独行至大河口。淮合于黄。黄合于淮。是为淮黄交会处也。是小清口至大河口。淮黄交会处。尚有五六里之遥。黄水安得逆流而上。倒灌清口乎。今则黄河已迁于清河县之前矣。黄淮交会于清河口。黄水直冲清口。故历年以来。总不免于倒灌之患。倒灌洪泽湖。则淤洪泽湖。倒灌运河口。则淤运河。黄水小灌则小害。大灌则大害。或归咎于黄之强。或归咎于淮之弱。总未有以治之。而使之不为害也。愚不自揣。欲将清河口堵闭。使淮水独入运河。由天妃庙后离河稍远之处开引河一道。穿过堤北。于堤河适中之处。使之直往东行。至鲍家营河口对过。开河口放入黄河。则黄水既无倒灌之患。而粮船由清江浦至天妃庙后。御示闸对过。再开引河一道。入新河。出口过黄河较之出旧清河口。又觉顺便矣。且黄水即有倒灌。一入引河。自往东行。而不能西行矣。若虑新河一时不能宽深。恐不足以泄淮水。则将旧清口之西。御坝之东。开引河一道。建闸一座。淮水大时。则启板放入黄河。黄水大时。则闭板以拒黄。不使倒灌洪择湖。蓄泄有方。似属妥便。但此时淮河由开封至归德。久经淤塞。必大加开通。中间凡有可以开通河道。挑挖沟洫。灌溉民田者。皆可酌量行之。至运河口之东。有可以开河引入高家堰内灌溉民田者。则酌开河道。多挑沟洫。使高堰之内。尽成膏腴之田。再将清江浦檀渡寺东运料小河闸座修理坚固。仍将运料小河。尽行疏通。以至海口。则由此放水。可以灌二百余里之民田矣。再于淮安之西。旧柳沟河开通。引水灌田。再于淮安之南。刘均沟泾河涧河子婴沟尽行开通。放水灌田。余水下海。并将凤凰桥人字河芒稻河白塔河尽行开通。引水灌田。且于运河两岸各闸坝。俱行修理。以备蓄泄。则高宝湖水。可以放入运河。运河之水。亦可以灌田。且放之入海入江。而不至有泛滥之虞矣。观沁河淮河之可以分流灌田。则各省凡有清水之处。皆可以设法灌田。而水利益溥矣。是在后之君子。讲求而酌行之耳。

　沁水浊悍冲决为患甚大引沁入运此断不可行之策存之以备一说耳

　　山东水道图说会典
山东省以济南府为省会。济南府之南。泰安府兖州府。其东青州府莱州府登州府。其北武定府。其西东昌府临清州。兖州府之西济宁州。又西曹州府。青州府之南沂州府。武定府之东北为大清河口。大海当其北。西接直隶界。迤而东南。经青州府北。为小清河淄河巨弥河诸口。又经莱州府北。为长泊水潍河胶莱北河掖河诸口。又经登州府北。为界河黄水河清洋河诸口。折西南。为郭家河乳山河五龙河诸口。又经莱州府南。为南大河胶莱河口。又经沂州府东南。为潮河传河口。接江苏界。黄河自河南东流入境。经曹州府南。又东入江苏界。顺堤河当其北。亦东流入江苏界。汶河出泰安府西流。合泮河小汶河。曰大汶河。经戴村坝。折西南流。经兖州府。为运河。分南北流。南流者。合府河泗河。经济宁州。及兖州府东南之邹县滕县峄县。入江苏界。北流者。经滚坝。合赵王河支津。及沙河。又经东昌府临清州。合卫河。又经济南府西北之德州。入直隶界。赵王河自直隶东流入境。经曹州府。一支津东北流。至兖州府。注运河。正渠东南流。注牛头河。牛头河即旧运河。上源为马踏蜀山南旺诸湖水。在济宁州西。南流合赵王河北渠河蔡河万福河。注微山湖。接江苏界。微山湖之北为独山湖南阳湖昭阳湖。俱在兖州府界。沙河自直隶东流入境。经曹州府。合魏河。至兖州府。注运河。卫河自直隶东北流入境。经东昌府。合马颊河。及漳河支津。又经临清州。注运河。漳河自直隶分二支入境。俱经临清州。在南者为支津。注卫河。正渠当其北。东北流。复入直隶界。大清河自戴村坝滚坝。受运河之溢流而北。经泰安府西北之东阿平阴二县。又东北经济南府。合泺河绣江。至武定府。入于海。小清河上源曰獭河。出济南府。合孝妇河。东流经青州府。合乌淄河。入于海。沂河出沂州府。合东汶河祊河及武河支津。南流入江苏界。河亦出沂州府。南流入江苏界。沂河之东曰白马河墨河。沂河之西曰武河燕子河芙蓉河东泇河西泇河。俱出沂州府。南流入江苏界。巨弥河出青州府。合南洋河大丹河小丹河。东北流。入于海。潍河亦出青州府。合大浯河小浯河汶河。北流经莱州府。入于海。胶河出莱州府。北流潴为百脉湖。稍北。岐为二支。一东南流。曰胶莱南河。合白沙河大沽河小沽河。入于海。一西北流。曰胶莱北河。合五龙河。入于海。九里河亦曰五龙河。出登州府。合西大河县河陶章河昌水河。南流。入于海。其东曰乳山河。又东曰郭家河。西合母珠河。俱南流。入于海。清洋河出登州府。合大姑河流子河。北流。入于海。其东曰辛安河。北流。其西曰黄水河界河。西北流。俱入于海。潮河传河俱出沂州府。东南流。入于海。北至直隶界。西南至河南界。南至江苏界。东与东北俱界海。

　　再浚小清议山东通志　
康熙二十五年山东巡抚张鹏

水性下以海为归。禹疏九河。瀹济漯而注之。不闻以国为壑也。故夫旱涝雨旸因乎天。原隰高下因乎地。疏浚宣泄。俾水不致溃溢者。在乎人。不能相天之时。准地之宜。尽疏浚宣泄之人事。仍致污民之居。潴民之田。横决而不可复制。徒诿其责曰。此天也地也。非人之所能挽也。岂理也哉。按志。齐青之间。有大小清河二。大清河为济渠故道。小清河源本泺水。出历城与章邱之淯河●河合。自淯泺二水。俱归大清河。惟●河发源于长白东陵山西麓。约行五十里。至山头店而下至鲍家庄。即万家口。二十里。由大高庄碑湾柳塘口。经段家桥止。故河约二十八里。段家桥至清河口二十七里。土人名为●河。实即小清河也。相传刘豫所开行舟运粮。其水自章邱历邹平长山新城高苑博兴乐安。东北入海。蜿蜒六百余里。初本一流通也。至今日而小清河故道截为数节矣。自万家口于顺治四年决河一道向东。折而东南。又折而东北。行十五里。至段家桥。其水平地●漫。而章邱之地遂遭水患矣。自段桥而下。新决●河之水。与浒山泺合。夫浒山泺环南山约二十余里。受众山之水。今增●河之水归之。其势不得不汹涌澎湃。横溢无涯。而邹平西北之地遂遭水患矣。浒山既横溢无涯。遂于泺之尾出环河沟。复趋小清河故道。行八里。至对门口。又东会邹平之沙河。合而为一。其势益悍不可御。竟穿小清河故道。折而之北。决河一道。亦平地弥漫。而邹平东北之地遂遭水患矣。自是●河浒山沙河行三十里。合奔白云湖。夫湖之容水有数。今诸水合而归湖。湖不能受。其横决泛滥。有更甚于浒山泺者。而长山膏腴之地尽成泽国矣。湖之下为陶塘口。诸水直注陶塘。复不由小清河故道。而尽归清沙泊。夫清沙泊者。新城蓄水之处。今诸水汇焉。至新城而别无所之。是一弹丸之新城。竟为众水之归墟矣。田舍坟庐。尽皆漂没。新民其能堪乎。夫新城在南岸。高苑在北岸。中分小清河以为界。新堤堙废。而高堤坚固。新居上游。独当水患。高凭堤以为固。率男妇万人寝食其上。以御斯人之决。弓矢刀石相向。如仇雠。如敌国。构讼格。于兹数十年矣。乙丑夏秋间。长新两邑民。数以水灾告。云小清河不治故至此。爰于康熙丙寅正月。单骑亲往。先循小清河新决之处。一一相度其形势。又溯小清河故道。一一穷究其源委。而后知小清河之不治。致诸邑受害者。非天也地也。人实为之尔。夫善治病者治本。今日新城等之受病。本症也。不为追究其受病之由。而苟且补苴。是徒治其标也。何益哉。然则新城等之受病何在。曰在上流不在下流也。在故河不在新河也。治本之之法又何在。曰在制小清河之上流。疏小清河之下流而已矣。在复小清河之故道。截小清河之新道而已矣。夫漯河至万家口东徙。遂淤故道约三十里。今当浚之仍使北行。议于万家口新决河不必堵塞。宜建石闸一。使●河之水。不入决河。即不致平地弥漫。而章邱永无水患矣。水既不入决河。自不入浒山泺。泺所受止南山之水。旱则无水。潦亦止此一泺之水。听从还河。出小清河故道。而邹平西北之地永无水患矣。八里至对门口。此地原增沙河。水为更横。议建石闸一。使水不北行。趋白云湖。而邹平东北之地永无水患矣。对门口之下。本小清河故道。约三十里许。至郭家口。今两旁高岸。坚厚如故。而河身多被豪民而为田。如开河庄王家庄阎家楼等处。间草屋数间。以理论之。逭其罪而还其地。仍浚为深阔之河。出郭家口。使与长山之旧口通。则无水至白云湖。而长山之地永无水患矣。旧口至陶塘口。约三十九里。清河不治。白云湖所受湖泊诸水。直趋陶塘口。使清河治而无水至白云湖。自无水至陶塘口。陶塘之左为小清河故道。右则新城之清沙泊。泊南北。宽止五六里。东西长止八九里。今竟汇众水以为归。排山倒海。势同稽天巨浸。况复诸水横于南。孝妇河之水又横于北。一派汪洋。历有年所。新民能不为沟中之瘠乎。宜其梃而走险。必欲决高苑之黑水湾军张道口。以少缓须臾也。

其所以必欲决之者何。以黑水湾军张道口之下。旧有支沟。沟行十八里。有五空桥。水可由桥趋博乐入海。高人奋力争。必不使决。两监司按之得实。曲在新城。治以盗决之罪。故旋决而旋塞。而新城之水。仍弥漫如故。余亲历其地。一望惨目。反复思维。新水无所泄救。势必冲决而新城危。若骤以新城之水。泻高之决口。其下支沟水道久堙。两旁无堤岸束水。势必横溢田亩。高苑冲决而高苑危。又况博乐二邑。地势较高更洼新水。果如此行。博乐恐亦未可保也。且上流不遏。下流必壅。即今新城之水。从高决口出。从前之积水方泄。在上之积水又来。是又徒有害于高苑。而究无济于新城也。今议或黑水湾或军张道口。建石闸一。其下支沟旧道。当疏浚深阔。达五空桥。再下五道口尹家泊姚家洼直身河刘注洼至大吾坡。系高博乐下流。凡浅阻之处。通加疏浚。令新城所涨之水。徐徐启闸宣泄。勿使暴怒冲激。前水入海。后水复流。逐渐放行。新城之地。不逾月而皆可涸出。既有济于新城。又无害于高苑。诚两得之策也。待至全河底绩。使●河浒山白云陶塘清沙诸水。不灌新城。是新城已无水患。而军张一闸。可以永闭。以防万一之蓄泄。高民可安枕而卧。又何必率男妇万人寝食死守。世与新民为难哉。此皆制上流之法也。其疏下流又若何。曰是不难。考小清河至岔河。与孝妇河合。至此而下。土人统名孝妇河。或统名小清河。由岔河十里至通济桥。又五里至伊家园。伊家园五里至闸上。又十五里至湾头。接入乌河。有谓此一带河身俱高。水反西向至伊家园。因云小清河水不能逆流而上。开之无益。夫使水必不可行。则从前小清河当至湾头而止。何以能由博乐入海。皆由湾头汇聚诸水。势甚湍激。故尔倒流。伊家园以下。地久淤淀。必多阻塞。遂云河身俱高。若使深通。俾湾头不致湍激。便可顺趋入海。又何有不行之患乎。此则疏下流之法也。至长山孝妇河苑阳河黄土崖等。亦岁为新城患。余又循孝妇故道。迹其源流。原合苑阳河米沟河干沟河。由刘家等庄入岔河。归小清入海。自吕家庄口决。不由旧河。反由邹平毛张等庄。经新城入麻大泊清沙泊。灌新城。下冲博兴等县。为害甚大。使自吕家庄建石闸一。使黄土崖等水。仍归岔河与小清合。而诸邑更可永庆安澜矣。总之。水合则强。分则弱。急则怒。缓则平。通则行。阻则滞。今以蜿蜒六百余里一流通之清河。竟截而为数节。又益之湖泊。以助滔天之势。其害宁有穷乎。犹人之一身然。发源之漯河。咽喉也。所经邹长新苑等处。如人之腹与肠胃。传送受载之府也。至博安入海。则尾闾也。人身一处。血脉不通。则人必病。水一处不通。则水必为灾矣。今小清故道既通。石闸复建。即使山水迅发。皆趋正道入海。万不得已而启万家口闸泄之。启对门口闸泄之。启黑水军张闸泄之。向蹙地受水而泛之湖泊。今扩地受水而纳之故道。谓仍足为害者。吾不信也。此议一行。则蓄泄有地。启闭有时。将见七邑之中。沟壑之地。疏为桑麻。鱼鳖之民。均得安宅。旱可资其灌溉。远可通夫舟楫。不独使不为害。兼可因以为利。又何重举事而乐因循。以留此无穷之患哉。考志。明成化癸巳。都宪牟公曾浚之。自历城至乐安。水循故道。退出邹平等邑膏腴田数万顷。迄嘉靖癸巳。六十年。小清河复塞。淯沙孝妇等河溃涨。当事者复浚之。三年而毕。诸水悉平。咸注之小清河。高苑志。亦载青州推官陈君珪小清河议。按其地形。似又与今异。其言引●河可归淯河入大清甚切。余询之父老。谓必不可。齐东邑志。已备述其害。得无今昔之殊势欤。溯成化以至于今。历百几十年矣。余悯斯民之昏垫。冀一尽疏浚宣泄之人事以拯之。实余之苦心也。经营创建。明知劳民而不敢避怨。以期垂之永久。惟望后之君子。或先事而绸缪之。或乘时而补救之。使小清河得永循故道。而七邑之民。得永免水患。无因循倾圮。使诸水横决莫制。而反归其咎于天地。则幸甚矣。故不揣为之议。复为之图说。以俟后之君子省览焉。

　　浚胶河疏雍正三年　
山东巡抚陈世管

奏为钦奉　　上谕事。窃臣准部咨。据温文桂条奏疏浚平度州境内胶河缘由。奉　　旨着臣查明具奏钦此。臣因东三郡河道多淤。委原任胶州知州会同该地方官。将此胶河详细确勘。今据称平度州南乡并非胶河。温文桂所奏。乃胶莱之运河也。此河自胶州海口之麻湾入口。经由平度商密昌邑三州县地方。至掖县海仓口入海。现丈得一百九十九里零。系元时运粮之河。中间有分水岭。形如龟背。水至此东西分流。不能合而为一。今就地势作两截疏浚。东半截计一十六处。西半截六十五处。河身窄浅。止须增挑宽深。惟掖县海仓口。乃全河泄水入海之处。现今流沙壅积。计长五里。以致河水散漫无归。淹及地亩。此处应加开掘。俾河水畅流入海。不致泛溢。则村庄地亩均有裨益。但须于三四月间。无大北风卷潮入口之时。施工为便。此温文桂条奏之河。应行疏浚者也。至胶河发源于胶州之铁橛山外长城岭南。经由胶州境计五十七里有奇。经高密县境计九十六里有奇。入于平度州南之胶莱运河。此河患在上流宽阔。下流窄狭。而归入胶莱运河之处。淤浅不成河者四里有奇。淤塞如平陆者一十五里有奇。水无归宿。势必散漫。兼有百脉湖五龙河张鲁河会流泛溢。各州县虽筑堤堵塞。而水之去路不通。难免溃决。今应将浅窄淤塞之处。挑挖宽深。引水归河。自无淹没之虑。此温文桂条奏之所未及。应并行疏浚者也。通计两河共估挑土一十四万九千二百七十方。臣拟于农隙举行。官备器具。用民之力。每人日给食米一升。先将两河淤塞浅窄处所。一律开通。所有胶河疏浚有益缘由。谨具折请　　旨。是否允当。伏祈　　皇上批示遵行。

　　禹城县西乡韩家砦小简河沟记　
韩钖胙

事有欲治此而不能治。及至治他事。而此事反得治者。今韩家砦河沟是也。韩家砦在禹城西乡十五里。地势卑下。霪霖易积。又邢家庄以南数十里。水咸注之。夏秋之交。云行雨施。湾环渟聚。深厉浅揭。垣倾宇颓。速涸则可麦。否则并麦而无之。举上天雨露之仁。而嫁其名为灾祲之怨。可怜伤哉。先是韩家砦民请疏沟。欲决其流入于榴浦。榴浦人起而争阻之。讼继以。事格不兴。余乾隆己巳冬。作宰禹城。民又以榴浦阻疏沟事来愬。余曰。阻之诚是也。尔欲利而彼欲害乎。会大中丞准公。仰承　　谕旨。思永除三齐之水患。檄下道府。广谘博访。履陌度阡。讲求沟洫之制。余从郡守刘公亲董厥事。而禹城官道南之引河。遂获连类并及。凿壅泄滞。马驰矢迅。以归于徒骇之河。引河者。榴浦之河也。于是召榴浦人而语之曰。若尚将阻韩家砦河沟也乎。引河未通。而弗阻其沟。是召水以自殃也。自殃者不情。引河既通。而犹阻其沟。是障水以殃人也。殃人者不祥矣。佥曰诺。因为之转请宪司。命韩家砦民于庚午年四月七日兴工。起韩家砦庄南。凿河沟。广丈有二尺。底广六尺。深五尺。北入引河。长共一千四百七十余丈。不旬日而竣事。禾苗充茂。农庆有年。两乡之民。向之仇若敌国者。于是乎语笑通问。各相诫。每语及前阻沟事。汗颜无已。众请定河名于石。余思利民之事。不必其多且繁也。引河长仅三十里许。韩家砦沟长仅七里许。用民力仅三四日。不亦简乎。向之请凿沟以泄水患。百计欲治之而不能者。今乃一旦举之。禹城西乡。火几万户。免水涝之侵。而享仓囷之足。解狱讼之忿。而通酒醴之欢。非惟民初望不及此。即余为有司官。思欲拯民陷溺。其初望亦不及此也。则惧其壅也。浚而深之。求其广也。铲而拓之。勿积土其中。以冀往来之捷。勿艺稼其中。以私黍粒之肥。岁出七八人之力。芟刈荡涤之。为百年无碍远图。其施功尤简也。九河旧有简河。因其地与徒骇相近。名之曰小简河。而书其始末以刻之。

　　山西水道图说会典
山西省以太原府为省会。太原府之西汾州府。其东平定州。其南沁州。又南潞安府泽州府。其东南辽州。其西南霍州隰州。又南平阳府绛州解州蒲州府。其北忻州。又北宁武府代州保德州。又北大同府朔平府。朔平府西北归绥五厅。黄河自乌拉特旗南。鄂尔多斯左翼前旗北。南流入境。经归化城。合图尔根河乌兰木伦河入边。又经保德州。合大涧河及葫芦山水。又经太原府。合岚漪河蔚汾河。又经汾州府。合湫河三川河沙河。又经隰州。合仙芝河昕川河。又经平阳府。合清水河罗峪河。又经蒲州府。合汾河涑河。折东流。合妫汭水。又经解州至绛州。合清水河沇河。又东入河南界。汾河出宁武府。东南流。经太原府。合碾河岚河直谷水晋渠水洞涡水沙河文峪河。又经汾州府。合义河孝河中都河。又经霍州。合新水峪河仁义河。又经平阳府。合涧河黑水河。又经绛州。合浍河。折西流至蒲州府。注黄河。桑干河出朔平府。合恢河。东流经大同府。合黄水河浑河十里河。入直隶界。滹沱河。出代州。合阳武河。西流经忻州。折东经平定州。合牧马河清水河秀水河。入直隶界。清漳河二源。俱出辽州。合清河。南流入河南界。浊漳河二源。北源出沁州。东流经潞安府。与南源会。南源出潞安府。合石子河绛河。东北流与北源会。又合榆社水。东流入河南界。东洋河南洋河壶水。俱出大同府。东流。滱河亦出大同府。南流。俱入直隶界。沙河滋河出代州。西韩河出平定州。俱东流。入直隶界。洪河出泽州府。东流。丹河亦出泽州府。南流。俱入河南界。沁河出沁州。南流。经平阳府东。潞安府西。又经泽州府。合梅河护泽河。入河南界。东至直隶界。南至河南界。西至陕西界。北至察哈尔。

　　蒲州府复涑姚二渠记　
胡天游

蒲晋之坤河带如玦。川在州域。北汾南涑。涑自唐都督薛万彻。导水夏县至临晋西。委张泽入于河。解之平陆泉出横岭。涧合溪赴。会流以盛。隋都水姚暹渠引焉。至蒲虞乡县泽首受。亦西入于河。然暹所引本北魏永丰旧渠。而郦善长谓涑水西径郇瑕。又西南径张扬城。属于陂。则非万彻暹所始营。唯二渠源濆山谷。悍挟泥沙。时时墆不循其理。久益为变。暹彻所以条其攸归。必使之复。去害致利。以予其民。宜着史书。称名勿绝至今。渠自两人后。开塞几变。近废不治愈甚。而张泽者。即善长书涑所属陂。今以为湖。变其名五姓湖。故潴渠邮以输河。涸三数十载。梗前时入河道。凡二渠积阏。流当就湖者。或不能至。若夏秋会。甚风淮雨。嘘涨鼓恕。涑冲暹渠。力并壮决。败解盐池。荡庐稼。骏撼郭邑。因注湖。莫有泄容。游波踔腾。四啮原陆。蒲解之人用为困。河东兵备道乔公。暨知蒲州府周侯。相与谋吾民。以解池系国赋巨。唯水是病。却菑底辑。使无滥沈。川渎顺性。岁种时庆。经务之要。莫急且先。乃召父老。告以渠河。兴罢孰利。咸曰。苟导复之。利世世。于是计与暹渠左右夫家。其田溉润得及者。率户役焉。其非蒲所治。而统于河东为解州。以畀其守。其在蒲县四。曰猗氏临晋虞乡永济。令分主之。以为禹治水施先下流。湖渠同时。乃畚乃镢。乃疏乃穿。乾隆甲戍春正月。水功是兴。逮四月成。自解安邑属蒲水济三百余里。循渠树防。翼翼杰杰。式砥式遏。而邸家营者。介虞乡猗氏。势有南痹。异时涑横捣八里为巨浸。狂溜勇淘。地益底深。岸高下绝悬五六丈。崩口不可塞合。周侯谓此涑要害。如军陈攻守。必争险胜。出俸钱买其傍田。尽土实之。夺其凶门。卒杜服上为其堤。崇筑加仞。厚固弥巩。责官吏以时卫。于是愤帖郁宣。潦缩其暴乎野者。壤出其沦于垫者。昔若食得饐。兹委壑如纺。土燥厥。复于田耕。涂欢里歌。忘其恐戁。方役之兴。公及周侯。躬巡渠所。劳其人勿怠。日夕记讫。酒肉赉赐慰遣焉。今夫去疾病而复于壮者之为复。国地失而复克取有之之谓复。城郭道路陂泽堤渠。其既废而治兴焉之谓复。修其圮。攘其患。用其利。犹起膏肓。奋武烈。均乎大庸。予诊斯谋。美河东公功。太守侯之劳烈。同德协虑。康享斯民。视暹万彻所为尤有尚。思扬其光。嘉昭无休。且告继为政者师循之。亦克保奠以终。永厥绩。毋隳。

　　东湖记　
储方庆

士之出身加民。受朝命从官于四方者。宣力之暇。亦得因其地之山川。寓意于游观。以为后世美谈。昔贤如欧阳修苏轼。出典郡邑。皆有登临遗迹。见乎诗歌。或览其形胜。刱为亭榭。垂诸不朽。虽千百世之下。犹得想象其遗迹而思乐之。然皆顺民之利。以自托于修建。功成而后享之。然后以文章鸣其意。故其文可传。而其地可久也。异哉清源之有东湖。何其异于古所云耶。湖居邑东偏。计城市广狭。湖居三之二焉。父老为余言。县故无湖。湖所占者悉平壤。曩时白石水涨。不以时疏导。悉归城东低下处。外障于垣墙。而内益以泉水。故水日聚而成湖。此湖之汇为巨浸者。数十年于兹矣。而令长之来宰是邑者。又以西北少水泉之美。快意于斯湖。以为一隅胜也。遂从而文饰之。为游观之所。然而傍湖城垣。受水冲激。崩塌无完土。西岸水侵。民居日毁坏。每岁夏秋交。山水暴发于外。湖水泛滥于中。则市无行人。居无燥土。惴惴焉有沉溺忧。然则守斯土者。见其汪洋浩瀚之势。当戚然以忧。有食不下咽之虑。而又何暇对景怡情。作为诗篇。垂之邑乘耶。余以　　今上十四年孟春。来守兹土。既受事数月。凡境内山川风土。悉身历之。而东湖尤日夕在卧塌傍。故其地形之高下。斯湖之本末。考之至晰。筹之至熟。方将运南方之桔槔。尽发湖水于城外。使内水有所去。修西面护城偃。障白石口。使外水不得入。然后缮完城郭。整理庐舍。使清邑不至湮废。而秦陇兵兴。晋阳驻牧。附近州邑之民。日夜辇运刍粟。以供师旅。犹惧不给。凡所经画。悉阻于时会。未可遽行。及平凉归命。晋地稍宁。大中丞又以吏议去官。属邑皆有震色。无暇为久远计。迁延及于戊戌春。吏事稍暇。将申本志。谋塞此湖。而朝命猝临。亟去兹土。乃使三年中日为清土计者。不得少展。遽委之而去。惜哉。然而东湖之名。业已载在邑志。作为歌。窃恐后之君子。不察斯湖之有害。且非天地生成之水。乃山水流涨所积。不可不早为放泄。以存清邑一撮土者。而事目前之观。忘守土之计。故敢笔之于篇。以待后之君子。至于山水映带之妙。鱼鸟花月之情。昔贤述之详矣。余又何词焉。

　

卷一百十六工政二十二各省水利三

　　安徽水道图说会典
江苏省之西南。为安徽省。以安庆府为省会。安庆府之东。池州府宁国府广德州。其东南徽州府。其东北太平府和州滁州泗州。其北庐州府六安州。庐州府之北凤阳府。六安州之北颍州府。大江自江西东流入境。经安庆府庐州府和州东南。池州府太平府西北。合前长河前河漳湖石牌河张溪河云溪河枞阳河通济河罗昌河梅根港大通河荻港石硊河鲁港水阳江新河及巢湖三支渠。又东北入江苏境。巢湖在庐州府境。肥河派河界河马栅河汇焉。东出一支曰黄落河。又东歧为三支。曰牛屯河裕溪河●港。俱入于江。水阳江出宁国府。北流合青弋江至太平府。分流潴为里南湖南碕湖固城湖石臼湖丹阳湖。西入于江。绥溪出广德州。西流至太平府。注里南湖。青弋江出徽州府。北流经宁国府。注水阳江。其下流曰鲁港。西入于江。胥河自银林堰西南流入南碕湖。淮河自河南东流入境。经颍州府凤阳府泗州。合淠河颍河西肥河沿河南肥河涡河东肥河浍河沱河池河。潴为洪泽湖。接江苏境。颍河上源曰沙河。曰濄河。西肥河上源曰芡河。及涡河浍河。俱自河南东流入境。浍河合澥河。俱注淮河。汴河出凤阳府。东流入江苏境。淠河出六安州。合曼水河桃园河。北流至凤阳府。注淮河。池河出凤阳府。东流至泗州。注淮河。新安江三源。曰东界河。曰西界河。曰南港河。俱出徽州府。合南流入浙江境。婺江南河。俱出徽州府。南流入江西境。龙湖为二郎河南出之支流。出安庆府。南流入江西境。英山河出六安州。南流入湖北境。滁河出和州。东流经滁州。合花山水。入江苏境。石梁河出泗州。东流入江苏境。东南至浙江界。西南至江西界。西至湖北界。东北至江苏界。西北至河南界。

　　治淮上游论　
吴其溶

治河必先治淮。而治淮必先治淮之上游。此其枢要。不在江南而在安徽之境。淮出胎簪。其源甚细。至固始而河南湖北交界之山水入之。始能畅注至正阳关。而汴南之水会之。至盱眙而庐凤东流之水会之。钥以洪湖而成巨浸。自固始至湖口。不过六百余里。平时河流。本不宽深。曲折尤多。而寿州之峡山上两水口。束收太紧。水泻遂缓。其洼处在在渟为巨湖。周围皆不下二百余里。皆有冈阜绕之。非甚涨溢。湖水不能出注于河。芍陂灌溉。几及千里。其入淮者十之五耳。颍水独深。襄舞诸水注之。其流尤缓。故淮水最难蓄。而二十四年之大水。则黄河自朱仙镇灌入。今年之大水。则定远固始。各处发蛟。非常之变。非淮水之忽旺也。寿凤平衍。水渟不流。五坝齐开。日减一指。山水一到。其涨如故。是开坝仅能放洪湖之水。而不能泻上游之水明矣。洪湖日高。而上游太洼。即有水潦。湖水未长。而田地已淹。脱遇旱暵。淮流未绝。而湖水已乏。夫淮水稍乏。不能敌黄。而淮水稍大。又恐溃堤。进退失措。安有把握。余窃见定远之叶子湖瓦埠湖。皆四面有山。一入河。而霍邱寿州之湖。与河相连。中隔长堤。口门历历可数。窃意前人于此必有闸坝。以时启闭。诚能因势建坝。增堤稍高。淮水大则闭闸。不使助淮为暴。是洪湖所不能尽容者。而诸湖分容之。水小则启闸。使与淮流并注。是洪湖所不能尽蓄者。而诸湖分蓄之。其事可成。其利甚溥。纵使无益于河。而大有益于民。然从无一人议及者。则以任事者从无过洪湖西行一步耳。以数百里之上游。置之度外。良可太息。自非目足历。不以此说为迂。即以此说为易。姑存此见。以俟将来而已。

　　凤台县沟洫志　
李兆洛

古称淮堧沮洳。地处卑下。淮挟诸山之水而至。弥漫旁溢。其势然也。县承颍口下流。淮始出平地。硖石骤束之。既出硖石。又扼黑石山。东至怀远。又扼于荆涂。骤涨不宣。为患滋甚。酾流引渠。足以杀患兴利。而参观地阞。厥有异宜。疏举大端。略有三要。淮南之地多宜畜水。原隰交错。土膏衍沃。因庳就下。股引成渠。水流淫裔。堰潴灌浸。利饶耕凿。其要一也。淮北之地多宜泻水。皋原迤逦。旁比高阜。流潦瓮溢。已成泽国。厥土离斥。不任渟畜。泉润蒸达。小暵不枯。多穿支渠。潦乃急注。其要二也。滨淮之地厥宜障水。滩湾窊污。惟虞泛溢。捍防阻堰。冈陆连属。盛涨不侵。膏壤足殖。其要三也。综是三则。厥以淮南为上。若疏导得宜。潦可分泄。旱可引灌。利孰大焉。今力穑之户。畜有塘坝者。虽遇小旱。犹戽救得获。是能用其利也。若淮北高下二区。不能引水为利。但求免水患而已。县所处淮南地窄。其得水利为上腴者几希矣。而所为求免水患者皆是也。虽硗确不齐。亦庶几图去患以为利。其具可无豫乎。县西之焦冈湖董峰湖。东北之钱家湖穆杨湖。皆周数十里。昔时淮水游波渟汇。渐淤成陆。民今垦殖其中。小涨即淹没见告矣。夫漫水可堤也。决水可防也。江南之地。卑于淮江。长江之水。盛于长淮。然筑围分圩。堵坝设。遂可以去急患。保永利。是堤防之不可不讲也。县北之薛家集清泉集诸坊。首受蒙境下流之水。稍遇霖雨。则田庐道路。皆被淹浸。灾歉屡告。不得深沟通渠。支分宣畅。其患无已。是沟渎之不可不讲也。堤防之利。曰鲁村湾大山集坝丰湖二里坝王叶家巷东西坝。沟渎之利。曰湿泥河裔沟河黑濠河界沟。若乃北山诸泉。可资灌溉者。亦详考其大小。附而着之。曰盘泉元女泉聚星泉抱雪泉岚香泉沁月泉洗云泉浑山泉。

　　怀远水利志怀远县志　
怀远知县李兆洛

怀远东南地势。右滨淮。左距山。中不数十里。多官塘。凤阳诸山之水。归上盘塘入境。流归下盘塘。两盘塘之间。有坝曰龙王坝。坝南有沟。设闸曰闸沟。水盛至则启闸泄水。由闸沟北行。以归濠水。水小则闭闸。使悉由龙王坝西行。以归郭陂塘焉。郭陂之南。有东萧家湖西萧家湖洪塘石塘灌浸塘。分受诸山之水以入郭陂者也。郭陂之西。有孔册湖。分泄郭陂诸塘之水归淮。其西南有白龙塘。潴山水以济郭陂者也。郭陂塘旧设斗门十二。以备蓄泄。有塘总塘长司其启闭。其后斗门渐圮。龙王坝亦毁坏。塘水横泄。明万历中两次修之。围堰水门悉坚实。水复归塘。　国朝雍正十年知县李经又修之。复设塘长。然是时下盘塘已淤废。准领升科。开垦成田。其后诸官塘相继湮淤。遂为畜牧之所。而龙王坝亦倾略尽矣。濠水东南来。经涂山之阳而入淮。涂阳之水半归濠。其西北诸自入于淮。其东之水。则汇为化陂马诸湖。由席家沟以达于淮。今亦芜废过半矣。镆山之阳。其川曰洛。洛东有龙头坝。以障凤阳定远诸山水之归洛者也。洛西潴水之大者曰蔡城塘。大半入寿州。其北曰女环塘。曰高塘。水皆入洛。洛河镇者。西南一大聚落也。在橛东。虞耕山泉之北流者。皆达于淮。而倪家湖南湖方家湖其汇也。寿春塘史陂塘。其别潴也。诸水皆能溉田获长利。是故淮南之田宜稌者半。宜黍者半。今山泉之流注诸塘。可引而取者自若也。泽涸为薮。水利弛矣。然淮水盛涨。更四时不衰。弥望数十里。可挹而注。法宜治龙尾车以引淮水。然用水车必先理水道。理水道必穿民田。穿民田必计田而偿以值。取于官则不给。取于民则利未兴。或以为病已矣。淮西北诸田。皆沃壤也。然无官塘。多湖荡洲渚。杂种谷麦。霪雨则水涨而四溢。没平畴。旱暵则沟浍皆涸。无所取灌溉。肥澥清沟之间为尤甚。其弊在不浚沟洫而使之通。则潴水写水俱不得其宜。故水旱交病。淮西之水洱最在南。黑河东南会之。而汇为大泽。曰湄湖。以入淮。永平冈者。湄湖之洲渚也。诸水南归黑。北入欠。东入淮。其间则有平阿湖芦塘湖茆塘湖满金池。惟芦塘湖南合当临沟。余皆北入欠。今涸矣。欠涡之间。诸水之南归欠有沟五。其万福集。南兴集。皆怀远凤台分界之所也。其地宜秫。其民编秫席为业。涡南之聚落。何家溜为大。其民恒业编草冠。诸沟之北入涡者。何家沟以西有沟十四。有湖七。而七湖皆淤。无水可稼穑。邵家湖最下宜稻。余皆种秫黍而己。其东则有沟八。而牢家洼傅家湖马家湖。皆略可畜水。他如成旺湖塌河支子湖洼子营皆淤无水。如钞家等湖塌河旧有坝。今久废。存其名而已。黄河屡决入淮清口。又迫于黄上流恒缓。岁岁涨甚。则逆入荆山阳之大。由欠河南循荆山之西而下。合萧家沟而入涡。灾及数十里。故荆山西南麓有石羊坝。当大之上源。今废矣。县西北居民愿修之以障淮水良善。然猝遇大涨。灌欠河而北溢。坝亦无足恃也。

县治依荆山之左。白龟泉在东南麓下。会东南麓水入淮。其北则碧溪东流入淮。四眼井在其南。其北则濯玉。东流合碧溪入淮。其它诸泉池井。皆清洌可汲饮。助游观。其为挹注微矣。涡肥之间诸聚落。龙亢为大。其民亦多业编草冠。诸沟之南入涡者。龙亢以西。则有沟十七。而抄河者。自蒙城入境。贯黄家洼而至龙亢西北。北受叶家湖莫家湖许家湖诸水。南会汤家大沟。东过龙亢东北。南会黄家沟。又东北合何家沟入肥。其东皆故抄河道。今尽涸施耕种。惟团湖有水。东行为杨家洼。经故县村北。又东北为宫家沟以入涡。故县村居民。多业编柳肄为筐筥。其东二十里为龙窝集。又东为沙沟村。其民则皆业编竹篾为器。其北有九鲤湖。可潴水。湖水通张家沟入涡。又东二十余里为马头集。一聚落也。又东为屾河口。涡口也。诸沟之北入肥者。则有沟八。肥流故广。多洲渚。何家沟以西曰龙王滩。又西曰乌云寺。皆大洲也。何家沟东十里曰中南海。又东曰钱家滩。龙王滩乌云寺中南海。皆产芦苇可织席。民业资焉。又东三十余里曰四方湖。周三十余里。水大至则为巨浸。又东为苏家集。亦一聚落也。道通宿州。有逆旅舍。凡贩牛马驴骡者集焉。诸沟之南入肥者。则有沟十四。自汉沟以东至石羊沟。皆北分清沟之水。南达于肥。自是而东。益与清沟近。又四十余里。而清沟入肥。其间地皆宜麻。而民多织苇席为业。环县七十余里。南距淮。北跨肥清沟。皆腴壤也。肥河入淮之所曰沬河口。今淤矣。肥源故广。下流无所归。则渟蓄而不得去。每夏秋水涨。七十余里如大泽焉。而沬河口为凤阳境。欲疏浚而末由也。而屾河口东至蚌埠里。民新筑长堤以捍淮。凡二十五里。其功甫成。冀得小安焉。肥北诸沟。清沟最大。源出宿州之龙山湖。东南流至县境之吕家湖。沟形始见。又东行至年家桥北。会十湖之水。十湖今渐淤无水。其最下处可为水田。艺稻而己。清沟之南。无量沟之东。有姚家湖。南流为小沟。入无量沟。有常家湖滕家湖。北合清沟。唐沟之东有白莲湖水。合小石沟。而汉沟之西有崔成湖。大石沟之东有骆家湖。其南有苏家湖。东北有艾家湖。斜沟之东有郑家湖。沙沟之西有大庙湖。则皆耕种为平地焉。清沟东行。贳小石大石石羊沟。至石桥沟始广。旧产菰蒲芦菼菱藕甚繁。贫民依以为食。今无矣。石桥西北一里之张八营。及芦沟北之火星庙。贫民至治贯钱麻缕为业。诸沟之南入清沟者有九。其分肥水东北入清沟者一。大清沟东有杨家湖。黄木沟西有高家湖。又大沟东法钟寺南均有湖。颇平浅。虽有水亦不能蓄也。石桥以西。淤塞特甚。自万历以来。浚者四次。年久淤塞如故。芦沟澥河之间地稍高。水患亦减。诸沟之北入澥者有九。而诸湖如薛家湖鹅塘湖梅家湖。遇雨亦差可渟蓄。而澥东之陈家集。亦一聚落也。其民业贩牲畜。亦略如苏家集焉。涡南则张家庙。肥南则尤家湖。澥南则陈家集高庄何家集民妇女事纺织。亦艺木棉。特苦少。而蚕事则惟吕家浅及双沟集有之。

然北土未尝不尽宜桑柘也。明史河渠志。永乐十四年。河决开封州县十四。经怀远由涡河入淮。宏治二年。河决开封。白昂言河水南决者。自中牟杨桥至祥符界。析为二支。一经尉氏等县。合颍水下涂山入淮。一经通许等县。入涡河下荆山入淮。又一支自归德州通凤阳亳县。亦合涡河入淮。今颍涡二水入淮者。各有滩碛。水颇缓。宜疏浚以杀河势。嘉靖七年。胡世宁言河自汴以来。南分二道。一出汴城西荥泽。经中牟陈颍至寿州入淮。一出汴城东祥符。经陈亳州。至怀远入淮。今诸道皆塞。宜浚孙家渡抵寿州以杀上流。二十年。命王以旗总理河道。先一岁。黄河南徙。决野鸡冈。由涡河经亳州入淮。旧决口俱塞。凤阳沿淮州县多水患。乃议徙五河蒙城避之。万历四十四年。河决开封陶家店张家湾。由会城大堤下陈。入亳州涡河。终明之世。河之分流入涡者不绝。今虽已堵闭。亦时有决溢。而淮水以敌黄之故。蓄之高堰者日高。则淮水之出不畅。而滨淮之地常苦潦。夫讲沟洫于怀远。淮以南当兴其利。淮以北当除其害。利莫大于郭陂诸塘。今之所以废者。龙王坝之不筑也。塘下诸沟之不开也。筑之开之则利兴矣。其余傍山之处。不患无水。如盘塘女环塘之类。各循旧制而修复之。则利兴矣。又其余如马厂湖孔册湖之类。亦仿诸塘之制而为之。度其地形。堤者堤。浚者浚。则利无不兴矣。而久而莫之议者。工役畚挶之需。县官无以给之。一也。芜废日久。民或侵占。狃于目前。莫为长虑。二也。水旱频仍。不暇兼顾。三也。害莫甚于沬河口。水涨则倒灌为害。水落则停潴为害。害及田稼。且害及庐舍。始也或间岁一被其害。今则无岁不被其害。田庐如浮沤栖苴。流离昏垫。十室而九。今欲除倒灌之害宜于防。而沬河口纵横散漫。不可得而防也。即防之矣。而当盛涨之时。淮且逆涡而灌肥。仍不得而尽防也。除停潴之害宜于疏导。而疏导之法。必下流畅遂。势如建瓴。沬河下流。淮为归墟。今洪泽淤垫。淮水亦郁。当其消落之时。其卑于沬河口。仅以尺计耳。导之而不能行也。且恐其口门通畅。而倒灌之害益甚也。贡震灵璧县志曰。淮水之在灵璧南境者。西自怀远县交界之蚌埠集。东至凤阳县交界之西门渡。中间二十余里。每岁夏秋水发。滨淮之地。悉成巨浸。深且逾丈。此非沟渠所能宣泄。堤堰所能捍御也。所以然者。淮水发源桐柏。挟七十二道山溪之水。东趋入海。唐宋以前。涨溢为患。史不绝书。宋以后黄河南徙合淮。或由颍至寿春入。或由涡至怀远入。其后专夺泗。由徐邳至清河。距海三百里。淮水之尾闾。强半为河所占。淮涨。则扼于黄而不得畅流。淮消。则黄且乘其虚而倒灌。治河者。虑黄之倒灌。而又欲借淮之清。以刷黄之浊也。则束以清口。鄣以高堰。且于徐邳黄河南岸多设闸坝。以分黄助淮。由是而洪泽满。泗州沈。临淮没。下愈壅则上愈溃。必至之势也。灵璧南乡数十里。安得不常为沼乎。又曰肥河泄宿州龙山湖及怀灵两境洼地之水。南入于淮。年久淤塞。不能畅流。以至泛溢。固已。然他处沟渠宜疏而此独否。何也。从前淮水。不似近年之大。故内水得出。今则黄水逼于清口之外。高堰鄣于洪泽之东。睢湖诸水。又改从归仁而出。淮之大十倍于前。夏秋水发。内水未来。而淮之倒灌者。已先至八集。周回数十里。水深逾丈。居民村落。无异波上浮鸥。若肥河再浚深通。则淮水倒灌更易。此不可不虑也。贡氏所言。与今日事势。若符节矣。贡氏书成于乾隆二十三年。而其言如此。况阅今又六十年耶。是以县之患水者。且不第北肥而已。凡天河洛河欠河。当淮水长时。无一不弥漫四溢也。即怀远以上之寿州凤台。凡滨淮之地。其弥漫无不相似也。民生日耗。维正莫供。蠲缓之令日下。赈货之请岁告。长吏蒿目而束手。亦何以为心哉。

　　复高太守询六安州水利书六安州志　
杨友敬

昨承问州境水利。州高原多而下隰少。向惟忧旱不忧涝。周礼稻人掌下地之稼。以潴蓄水。以防止水。初欲使水有所归。而田畴免涝。既则资以灌溉。而禾苗不困亢旸。此殚人力以相天时。大都塘堰之制。小且浅者。务扩而浚之甚深。大而未完固者。惟增筑堤坝。导引上流。酌立涵闸。均派妥贴斯可矣。其要公塘在慎选塘头。逐时修筑。私塘在责成业户。逐岁挑浚。勿令淤浅。此其常也。至若恒雨兼旬。川流暴涨。又或蛰蛟作崇。忽怀襄。则变出意外。丁未水灾。竟成泽国。州之水分界毫猪岭。东南入江。西北归淮。今南条如旧。而西北沿河十三湾灾后。仍频年被涝。且及七家畈官田畈。昔时西去万山。草树蒙茸。虎狼窟宅。近则人辐辏。崇山悉开。熟地土松雨涤。逐渐归河。又丁未之变。山石落。淤塞河道。水多旁溢。旁溢则河行反缓。行缓则泥沙随滞。河面日浅。干河浅则支河亦淤。水行地上。能勿涝乎。今种山既无禁理。长河亦无浚法。惟冀数年之后。各山种久土结。河泥遇骤水冲洗。可幸复旧。昔管子论水曰。曲必退。满则推前。可悟河道通塞之故矣。山中蛰蛟。数年一发。不大为害。自丁未万蛟尽起。遽成昏垫。男妇漂溺无算。田庐俱成砂砾。人始畏蛟。传此为雉与蛇交。遗卵入地所成。其处常有雾。又雪后视其地。必先消。或掘物混沌如巨瓠。堪烹饪。亦可煎膏。山氓冬暇。逐熏貉。每具纔三二百钱。若号召掘蛟。依值以酬。当有应者。终难遍及。姑存此迂说可耳。尝计州之水利水患。皆与他方迥别。他处水患。或因冲决。可议堵塞。州则淤浅旁溢。难言疏导。他处水利。多藉沟渠。引致河流。州则专恃塘堰。宜勤浚筑。今州之西北。近河则独畏涝。去河远则忧旱倍于东南。然陂堰亦多。但欠人工修筑。方今农隙。又适水涸。宜遍唤塘头。令劝使水人户。及时增修堤坝。田主称事给资。各佃分疆致力。塘陂完固。雨雪满盈。灌溉有赖。诸官塘准此。至各私塘亦严谕乡保。劝勉挑浚。值兹俭岁。穷佃就便用工。藉资餬口。及至灌田。主佃交益。纵雨泽愆期。亦不至全无倚恃。此人事所能自必者。君子亦道其常而已。昔邓艾大治诸陂于颍南北。而资食有储。杜当阳则尽坏兖豫诸陂为田。而民亦受其益。白香山浚钱唐湖。溉田千余顷。王荆公急兴水利。究迂阔少效。适以厉民。大约各因地势。相厥时宜。务取便民。期收实效。此则宜更广延英。讲求良画。未敢胶执臆见。以辱明问也。

　　圩田图记　
韩梦周

来安东南多圩田。夹列水口沙河东西岸。沙河发源于盱眙之炉山四十里。径县东门。又三十里径水口。又三十里入乌衣河。又东汇于滁河。河水自发源行七十里。流沟注。交会于水口。于是始大。足灌溉。故圩田居焉。列西岸者。曰罗沈圩河西圩范家圩三城圩劝垦圩塘南圩固镇圩天圩凡八圩。列东岸者。曰瓜圩扁圩胡母圩黄青圩大雅圩董青圩江青圩西广大圩东广大圩北广大圩凡十圩。共十有八圩。凡圩之制。大者周四十余里。次二三十里。次十余里。四围筑堤。堤高二丈余。厚四五丈余。次高一丈余。厚三四丈余。堤外有夹河。有散水堤。内有月塘。有沟有渠。于堤半下作斗门。以石为之。小者为●。以砖为之。时其启闭。旱则引沙河之水入斗●。流入塘渠灌田。涝则决圩内之水出斗●。由夹河分入散水。达沙河。沙河不能即泄。在东岸又有汪波荡儿荡以汇之。在西岸有红草黄线沟以出之。而汪波荡为最大。荡广四十余里。东南通乌衣河。水口以北诸冈埠之水皆聚焉。于来为巨浸。故凡圩田之设。其为利害于沙河者十之七。为利害于汪波荡者十之三。此圩田规制之大略也。凡圩田宜稻。所获视他田三倍。其值亦倍于他田。故谚曰圩田收。食三秋。其地利然也。比年以来。雨旸愆伏。旱涝过甚。旱甚则无水可资。涝甚则中外皆饱。圩反为泽。于是圩之民始病。然涝之中尤有甚病者曰破堤。河溢荡涌。冲激所至。堤不能御。则溃决而入。拔树木。漂庐舍。圩之沟渠畦塍。荡涤变迁。失其故制。沙砾所淤。化为硗瘠。是以破堤之圩。三年不复。然来圩再被涝。而无破堤之患。视他邑为幸者。非其水势弱也。圩之堤高且固。足与水敌也。语曰。人力足灾为福。此其验也。故凡营圩田者。莫先于固堤。欲固堤者在齐民力。齐民力者在通作。民力既齐。厚其力食。而堤自固矣。堤固。则小旱涝足以为备。而甚亦不为大病。夫而后圩民可得小安也。余三年以来。营度于此。考地势。究利害。齐人功。凡所规建。颇有成效。因命工为图。备具经制。及所以兴作力食之条悉列焉。俾后来者有所考。毋以荒功遗害也。
  </div>
  <div class="pagination">
   <a href="皇朝经世文编_page213.html">
    上一页
   </a>
   <span>
    ...
   </span>
   <a href="皇朝经世文编_page209.html">
    209
   </a>
   <a href="皇朝经世文编_page210.html">
    210
   </a>
   <a href="皇朝经世文编_page211.html">
    211
   </a>
   <a href="皇朝经世文编_page212.html">
    212
   </a>
   <a href="皇朝经世文编_page213.html">
    213
   </a>
   <span class="current-page">
    214
   </span>
   <a href="皇朝经世文编_page215.html">
    215
   </a>
   <a href="皇朝经世文编_page216.html">
    216
   </a>
   <a href="皇朝经世文编_page217.html">
    217
   </a>
   <a href="皇朝经世文编_page218.html">
    218
   </a>
   <a href="皇朝经世文编_page219.html">
    219
   </a>
   <a href="皇朝经世文编_page215.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
