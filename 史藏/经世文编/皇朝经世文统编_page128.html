<!DOCTYPE html>
<html>
<head>
    <meta charset="UTF-8">
    <title>皇朝经世文统编 - 第 128 页/共 287 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇朝经世文统编 - 第 128 页/共 287 页</h1>
    <div class="content">祝融之患岁不绝书而于冬间为尤甚诚以时交寒令风干物燥得火即燃加以少女助威两相济恶苟不能徙薪曲突防患未然则一朝炎上为灾心急仓皇必至不可救药近年各处火警时有所闻即就申江一埠而论入春至今每月必有一二处而棉花机器厂之灾更为利害被焚房屋毁失什物一炬之威计值不可数计且间有数处伤毙人口者其外埠之火经本访事人函寄申无不详登报牍试观以前之报几于每号必书而尤甚者莫如二月下浣芜湖江滨之炬当失火起之时人夫之往救非不踊跃水龙之浇灌非不猛厉虽使道途秦越痛痒漠不相关而儆锣一鸣无不闻声而集人多手杂有戽水者有毁屋者有移物者即使有二三抢火之徒经当道捕役弹压得宜亦不敢肆行无忌然被焚如此之惨失物如此其多似乎机鸟惊弓必能防之于预乃防者自防焚者自焚且仓卒间不及遁逃更有付荼毗惨亡性命者其故无他防之未得其道耳西人房屋地贵半住高楼故其御灾之法除洋龙外有灭火之药有救火之梯而且开会著书讲求火政前闻有某学士新得一法于每室楼檐各置竹梯一具梯分数折可伸可屈暗设机关梯端系有电线一端通至室中卧处一端达于电线另派一人经理此无论黄昏白昼一遇火警司理者将电鼓动则楼檐之梯自能节节放下深卧之人虽香梦沈酣而一为电鼓动自然惊醒出门从楼檐缘梯而下诚以人命相关尤为要紧救物可缓救人不可迟也闻西人试演药水灭火之法事甚奇异为中国所无今中国救火之方虽不必尽用西法然终须设立火会派人专司其事得力洋龙须多备若干水远之处多设太平水井以便取水并于每家檐下各备长竹梯子一具平时虚挂楼檐不准轻用一遇有警可将此梯救人虽使焚断楼梯而妇稚之伦亦不至有伤生之患以上诸事皆由司火者主之费少而用宏事半而功倍至若井水之偶涸竹梯之偶毁惟司其事者是问惟此等经费非民间自捐须由当道拨给庶永永相继不至功费半途即使万不能成民间亦尽可自办一梯悬之楼檐以防意外今年二月间本埠大东门外大火焚屋至数千椽去冬小东门外火灾毙人极多火后黄浦中浮尸累累因该处沿河楼屋火盛时前门已不可行皆从后面逃走有从楼上跳下者有从岸上跳下者时去潮正急黑暗之中性命要紧不顾能否生全强而善泅之人尚可望生弱者跳下即随潮以去或有折肱断股而死者若用软梯何至如此刻下沪上中西官商讲求火政均可毅然行之余友吴中陆君耀庭好善不倦夙有此心嘱余数言以告思患预防之君子因乐得而志之

　　置缸不如开井说
防火之策以储水为第一义盖虽有极精极巧之水龙而或无水之可引则龙亦虚设今之洋龙其式不一而精益求精古所罕见目下近省远省以及偏州僻县无不购制以备不虞若本埠则更考究其在洋为西人所自备者无论矣即城厢内外各衙署善堂以及防局皆效法而讲求焉惟城河之中潮至则有水潮退则无水无水之时干涸见底可以行人倘遇祝融肆虐其时适值落潮往往无水可取虽诸龙毕集束手鲜策官民忧之于是有建议分设太平水桶太平水缸之策水桶创于　前令尹叶顾之明府取其价廉而工省也然木质易于朽腐不堪持久故今已尽废无存水缸创于　前道宪冯竹儒观察率属捐廉期购办相度地势分设城厢平时则用木盖以备关锁冬令则投硫磺以免冰冻意美法良一时称善然而终岁需人经营年久仍虞破碎又限于地面多置则行人且十缸之水亦不足供一龙之用紧要关头常虞易竭尽美未能尽善此　今令尹莫善征明府所以有开井之举焉夫一井之水可抵百缸之用而开一井之费不过抵得购买十缸之资且井养不穷常年可资汲饮临用不忧渴竭冬寒无冰冻之虑官民无守护之劳一井二井固不占夫地方即十井八井相连开凿仿照洋之制浚于冲衢之中而用铁盖石板以掩之既不占地仍可行人平时则王道坦坦王道平平遇患则取之不尽用之不竭他处或虞地高土厚须寻泉源而本埠则入地三尺所在皆水可称极便夫居于水乡而反忧缺水岂天意哉实人谋不臧耳惟愚人惑于风水之说动土拘泥或以门前为不宜或以屋后为不利以故不能按方多浚就地广开然昨报城内公井之数计新开者二十有一旧浚者九十有三亦不可谓不伙矣此等功德百世利赖较之助赈晋豫有过之无不及而人特习而不察耳目下东南门外十六铺地方又有捐置水缸二百口之举计费用六百元是遵奉　冯前观察之意其为救灾恤患意实堪嘉倘以十元一井之费计之则此六百元者可开井六十口即历六十年六百年可以长存也劝捐之法宜将出资人姓氏镌于井栏之上以彰其德如是则人人奋兴或一人独捐一井矣或数人共捐一井矣所费不过数千文而姓氏常存历久不泯矣如此善事实而有征较之水缸破损之时哑然无声不但数年之后人不得知即目前循行缸亦无从知为谁氏之资岂不大相径庭哉故凡为地方兴办公事总宜务其大者远者切勿因陋就简仅顾眼前便欣欣然自以为得计其不见哂于有识者亦几希矣
 
　 
卷四十六　外交部一　交涉

　　公法十一篇                           
西洋有万国公法一书乃其地儒者所撰各国君长奉为经典和战交接之事据此以定曲直无敢违者今摘录之凡十一篇

　　　原始               
万国不相统谁能以一定之法使之必遵将诸国交接之事揆之于情度之于理为一定之法则万国不能外矣公法之说创于荷兰儒者虎哥初名平战条规各国公师互相辨论其大旨有二一曰性法本人心之同然以定是非即所谓率性之道也一曰义法本人心之所是非以定各国交接和战之准即所谓修道之教也而推其所出仍本于天人心所同是即天之所嘉即万国所当共守人心所同非即天之所弃万国所当共戒即所谓天命之性也其书考求各国史册诗篇以及民情风俗参酌成之以平诸国之争又有莱本尼子与根不兰霍毕寺布番多斯果德等诸人引伸其义辨析是非更加详密又于是非之中推究利害又有霍毕寺布番多二人着论义亦相同由是诸国之君莫不遵守当战则战当和则和无敢异同有不遵公法强执是非妄兴兵革则万国起攻之盖西洋之有公法犹中国之有四书六经也事虽近理而公法所不载前此未行者诸国皆不敢妄行犹中国之数典也各国禁令皆以生杀予夺为赏罚独公法以荣辱为赏罚以天性为权衡贤君良士自然从之所谓不赏而劝不怒而威也

　　　明用                     
公法之行以彼此交接之道推之一国由一国推之万国其利有三有公同约定而遵守者有未经约定而遵行者有未行而中心信服者盖性法酌理准情不偏不倚人之好恶本于天性性无不善至善之法遵行者固皆信服即不行者其心未尝不服也立国有二有君主之国权归于一立法以制民有民主之国权寄于众而假手一人以行法国各有法不能相同惟性法则本于天授发于人心无不相同可以合万人为一人合万国为一国虽因事制宜稍有损益而大端终不能越海外先儒海付达之言曰公法出于士人其权遵于国主国无大小赖此以自卫我持此以待彼彼即此持以待我各行恕道久而相安大国不至于弱小国不至于亡苟或背此则上干天怒下拂人心为万国所不容虽大必危矣公法既立凡有文字通声教者莫不遵行惟昏乱之国背不肯行荒僻小岛与禽兽相似者昧不能行若欧罗巴亚美利加亚细亚等洲所属及土耳其波斯埃及巴巴里诸国则无不遵行故其国强俗美不受侵陵

　　　立国                     
一立国必一国之人共会推戴有城郭土地归其自主始得称国为君若民商自会及盗贼屯聚蛮夷流徙无定皆不得称国其有小部落附大国得存者亦不得称国普鲁士土耳其向皆附英国今皆为大国矣

一国君行事关系一国者皆用本国律令处置其关涉他国者必以公法处置民间之事亦然

一新立之国为他国所立者一切不得自专必诸国共愿引为友邦方得自主美国向服英国后乃自立为国既称国以后虽衰弱不得轻加废灭必待内乱既甚主权全失或为强敌所覆乃得视为亡国

一各国遇有内乱其君或死或奔或立其后嗣或别立一君同盟之国通好如常

一各国有为外国所破更定和约或分让其半或臣服彼国半让则分主其国臣服则一切听命不得列于友邦一千七百九十七年间荷兰七省有变法国破之因易其国法为民主之国比利时诸省久与奥土国平行既而被法征服其地遂归法国十六年后荷兰王家复位与法国定约将旧失七省与比利时诸省合为一国归荷兰统辖至一千八百三十年比利时复叛荷兰自立奥土法英普俄五大国皆引为与奥土国共定和约比利时遂为自主之国

一各国因乱易主友邦和约系旧君身家私事即可停止不行若关系一国大局者仍当照前遵守其国债无论应收应偿皆归新君经理不得稍有含糊易主之后国土归君民产仍听自管不得因乱稍有侵占惟奸民叛乱始将其产入公或大乱之后旧君复辟则变乱时民间入官之产仍还本主新君让于邻国之土地仍归旧君其国土因国事而或让或卖民产用价买卖者皆守原议不得稍有更易其它国被害应行保护他国民人被屈应行伸理之事亦照旧接办不得稍有推诿一千八百十四五年间诸盟邦与法国新主交战既胜后索取赔偿兵费其时法国旧君已复仍照原数[输] (轮)送又美国以商人所受之害向法兰西荷兰那不勒斯讨索其时三国皆有变乱易主后仍照原数代为追出皆遵公法也

一自主之国一切政令皆由己出盟会礼节与各国平行即偶因有事听命他国或向其请教皆不为弱若于和约载明听命某国及盟会立约求他国保其事主其议护其疆者即为半主之国一切不得自专即为波兰之戈拉告一城并其辖下土地公议立为一国告诸邦许其永为自主之国系俄奥土普三国保护故戈拉告常听命于三国

一国必君臣合德政教清明方能自主若赖人保护则其权渐失久必危亡即如波兰之戈拉告仗俄奥土普三国保护凡事不能自主然犹得与诸国盟会列于友邦也若一千八百十五年间英奥土普俄公议取法国之巴勒城别立为国名曰以阿尼合邦许其自主而和约有云此国全赖大英君主永远保护又云以阿尼合邦国内之事皆当听命英国英国亦当遣人鉴察主持又云此国既蒙英国保护当听英国屯兵驻守本国将士皆归英国节制英兵粮饷皆须本国支应又云阿尼商船旗帜亦当改从英国款式等语又有仗人保护为半主之国者摩尔达袜拉几塞尔维三国凭俄国保护而就近听命于土耳其又有摩纳哥为自主小国前凭法国保护后依巴勒盟约改凭萨尔的尼保护波里萨为民主之小国凭奥土国保护又如埃及一国本为土耳其藩属后寖强大遂不听土国之命欲为自主之国并欲攻取土国省部经英奥土普俄四国公议始令自治其国仍贡土耳其租税诸如此类强弱无定邻国相待之礼亦随时势变更

一贡赋必俟其自愿土地必俟其或卖或让邻国不能强取国内政事非承受保护者皆听其自治邻国不得干预虽苗蛮小部苟其居处定所刑赏法度皆为与国列于盟会不得轻视又有数国而奉一君者法制禁令各从其国之旧惟与邻国交际之事始由盟主酌定犹中国之有蓄发苗人及回部之自用正朔又有一国之民而分属诸国者政教法令皆听民间自择而从但定议之后即不得擅自改易

一各国交涉之事必推强大有德者为盟主凡事听其处断其因有事会盟立约者则专以主持此事之国为盟主一切听其处断其各国境内之事仍由国君裁夺概不外闻有最善之法同明议定通行便为公法则各国法院皆当遵守

一各国士民设立会堂举办善事如征赋还债借债通好通商及外人入籍弥补公用亏空铸钱定权量建信局开驿路著书制器制海盗及海上罪人与夫各国交涉之案如此国杀彼国之人彼国欠此国之债等项评交战之事赐强赏之牌并出境缉捕暨造兵船机器养水师修台一切事件及各告军民争讼公同议定告之国君即便举行国君不得牵制

一海船往来必有凭票其凭票必须自主之国方准发给其附康小国及未列友邦者不得私自发给各国亦不以为凭

一各国于境外开垦及攻取省部既经各国公许或历年久远即为此国疆土近邻之国不得擅争

一各国滨海之地近岸数十里之洲港皆为此国疆土以弹所及即国威所及也往有英兵在美国长江口外捕拏敌船以致兴讼经法师断明遂定此例

一狭港通连两海者则为两国之公地他国不能管辖兵船亦不得擅自进港

一黑海四围之狭海向归土耳其管辖近日多归俄国英法奥土普俄诸国亦立公约作为五国公地惟兵船仍不得擅入土耳其内港其丹国所管之狭海曾于该地设有兵船捕拏海盗又建立塔标导引海船避险实于各国商船有益虽近日将北岸让于瑞威敦而往来商税仍归丹国征收

一两国相连之江河以中流为界其有向归此国专管者则以彼岸为界不得越争

一江河流过数国即为公地往来商船亦可停泊起卸货物遇有危急之事亦可登岸行走但必于本国无碍方可准行禁令

一国中公业归国君经理民间私产听民自管遇有争讼仍听国君处断他国民商在本国置产寄存货物者有事概依本国法度其人犯事仍依原籍国法凡制度皆可随时更改惟已与各国议明立约者不得私改

一各国法度此国之法不能强行于彼国然亦有利国利民之事可以推行彼国自愿举行者亦公法所不禁

一民间田产货物其人死后或付与子孙或付与朋友必所在地方官明遗嘱方许承受或无遗嘱者听本国官长处分

一欧罗巴各国旧法各国人民止许在外国购买货物不[准](淮)自买田产盖恐民随产徙易起叛心也其外国人死在本国一切财产行入官盖以地为畛域也今则大义渐明此例尽废矣倡义更改则始于法国惟英美二国至今不许外人在其国内置产其外人遗留货物则仍归其本国本家

一凡外国民人犯罪皆依所在之国律例处断其别有公约及事关公法者则以公约公法处断

一本国人民案件虽徙居他国仍有用本国之法处断者如子孙承袭西人子孙分二种既婚而生者为按生未婚而生者为背生老幼名分及亏欠娶嫁出妻离夫等事虽归现住之国法院审断亦可参用本国律例

一外国人民寄居国内已经入籍入会者即归本国管辖一切赐予差徭与本国人民无异其暂来通商者仍归原籍管辖

一凡民人先将财物与人久后家贫负欠不能偿还者无论在本国外国从前受财之人即当酌量代还

一凡婚嫁年数足否父母许否概从其本国律法其婚礼则从结婚地方之俗

一凡财产在本国而其人在他国兴讼者仍用本国律法处断

一凡货物有彼国所禁而非公约禁止者商人兴贩遇有赊欠该国不能代追其在本国交易者本国即当代追

一凡民间买卖有在此立契而在彼交易者皆依交易地方律法

一各国君主游行列国者其钦差公使虽在他国皆用其本国律法或随带货物亦不得禁止其余民商皆依所在地方律法

一各国陆兵或经过或屯驻他国必须先有公约或先期照会领取凭票方可准行

一兵船与陆兵不同凡经过地方出入海口各国皆不得阻拦所在官司并须妥为保护以全友谊或因有事须封海口或指名某国兵船不准入口必须先行布告或明立公约方能禁止

一船只遇风进口修理各国皆依公法遵行虽有事故不得乘危禁止

一国君在他国置买私产遇有争讼仍归他国律例审断若政事兵事关系一国者仍由本国断处不依他国之法如西班牙负荷兰国债地方官捕拏其兵船是也美国海船亦有公私二种私船之事听所在官司处置公船始归本国处置

一凡海船经过他国地方船内之人遇有事故皆归本船之官审办该地方官不得干预或与彼国人民争讼则归所在官司审断曾有美国兵船停洎法国口水手相争英国领事欲越职管理当经法院议驳

一海船或中途遇盗即告所在地方官拏办此系干犯公法之事无论何国不得推诿

一往来船只非先行约定准其盘查者所在官司概不得拦阻稽查往时英国不许英民逃入他国之船充当水手遇有经过船只必行查捕美国不听争战五十余年屡次议论尚不能决然各国法院及有德之士皆以为非亦不复行矣

一各国通和或有领事官府在彼国驻札者本国商贩及流寓人民遇有争讼皆归领事官审断其有与彼国人民交涉者会同所在官司审讯各依本国律例断案

一本国人民寄居他国而犯法者仍归本国法院审办以尚未入籍则非他国之民他国之君不得擅治近英美德法各国多有许寄居之国就近审办者乃二国之酌宜变法非邻国之侵权也

一各国人民有在本国犯罪而逃往他国者经本国关提即当交付不得袒庇其合盟之国先经立有公约者尤不得违约隐藏至关提时所在官司必须查明所犯确据再行捕拏所费概由该国补出又英美二国立法凡民人干犯凶杀谋杀强奸私造假票侵吞国帑等重罪者许本国行文关提其寻常案件不得琐碎讨索其外国人民在国内谋反及干犯国内大政者即由犯事之国惩办不得讨索盖防彼国私爱其民有此宽纵也

</div>
    <div class="pagination">
<a href="皇朝经世文统编_page127.html">上一页</a><span>...</span><a href="皇朝经世文统编_page123.html">123</a><a href="皇朝经世文统编_page124.html">124</a><a href="皇朝经世文统编_page125.html">125</a><a href="皇朝经世文统编_page126.html">126</a><a href="皇朝经世文统编_page127.html">127</a><span class="current-page">128</span><a href="皇朝经世文统编_page129.html">129</a><a href="皇朝经世文统编_page130.html">130</a><a href="皇朝经世文统编_page131.html">131</a><a href="皇朝经世文统编_page132.html">132</a><a href="皇朝经世文统编_page133.html">133</a><span>...</span><a href="皇朝经世文统编_page129.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
