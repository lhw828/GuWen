<!DOCTYPE html>
<html>
 <head>
  <meta charset="utf-8"/>
  <title>
   皇朝经世文续编 - 第 60 页/共 192 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文续编 - 第 60 页/共 192 页
  </h1>
  <div class="content">
   一宜由官办理局务。　绅士办事。举皆獘窦。顾忌之丛出。呼应之不灵。种种关碍。殆难缕述。每见各局所用绅士。诸多误事。殊少得力。今所设局。系只招徕外县生徒。学习种法。俾广传播。并非施种牛痘。须时与小民相接者比。似乎不须用及绅士。以免丛獘。请由藩宪遴委干员一人。驻局总理一切。随设痘师二人。及各项应用人等。以各司其事。所有诸人薪水工食。生徒饭食路费。并一切杂费款目。俟定有经费。另行详酌。

生徒学习。　招徕生徒。固以多为妙。惟需费未免太繁。恐难筹款。拟于通省州县。各招一人。彼学成归里。亦可转授他人。辗转相传。自然日多。由藩宪先期通饬各县。谕选该县三十岁以下二十岁以上谨厚明白绅士。或乡里称重医生一人。限期移送来局。傥逾限未来。与虽已来而人非可学习者。均惟该县是问。查学种牛痘。只学刮皮点种。与察看浆色。二者而已。二者能精。便称国手。颖悟之士。望而知之。虽极椎鲁。亦只须一月工夫。便可洞究一切。即限该痘师一月为期。便须教成。各生逾限不成。罚扣工食。均已成后。酌赏花红。该生往返路费。省局饭食。统由局给。不使自费。以示体恤鼓励。教完后。即行撤局。抑或留以续办施种。届时另议可也。

　牛痘种法。最为妥善。特生人禀赋攸殊。胎毒亦有深浅。吹种通行已久。世俗狃于成见。往往因既种牛痘复传染痘毒者。辄谓牛痘为不可尽信。或谓地气不同。宜于北而不宜于南者。不知牛痘种后。传染者十仅一二。傥加种数次。决无后患。此足补章程所不及。而释议者之疑。各条中持论不无愤憿过当处。后篇答辨一书。尤觉切直伤时。然大声疾呼。以冀世俗之一悟。其用心亦良苦。自医学失传。吹种恒不如法。赤子何辜。横罹惨厄。得斯说以广流传。庶几绝荼毒而跻仁寿。亦养民之要术也。观者幸无訾议焉。

　　答某廉访论通行牛痘书　　　　　　　
金东

昨奉手教。既已渥蒙训示之周详。复有平心再酌之温谕。回环雒诵。具见大君子欲收集思广益之功。不弃半解一知之论。抚衷知感。俯首思皈。敢不详陈。仰酬慈旨。东所拟条款。禁止吹种。责成州县。专派委员。三者俱蒙明示。未以为然。且以所言严与州县处分。谓命盗重案复将如何。又以所拟晓示准民首告。谓太涉张皇。骚扰在所不免。寅僚传观。无不同声赞叹宪台之宏宣恕德。曲体人情。东窃谓此特恤下之恒辞。似非济时之通论。东固不敢固执自是。学强项之所为。亦不敢妄事唯阿。等脂韦之陋习。敬敢罄其愚衷。请一陈之清听。傥亦休休有容。不弃葑菲者。所乐闻而不斥者欤。宪台谓牛痘之效一着。吹种不禁自绝。此言是已。然不知不禁吹种之法。又恶能得着牛痘之效。欲着牛痘之效。必须先禁吹种之法。理则相因。势难并行者也。假使牛痘之效。不待禁吹种而始着。则自流传以来。早应着效。既已着效。则早应通行。何至今日尚隐于一隅。而卒不能通行于全闽。岂其为法未善。与能种者尚少其人。抑为日未久。与民之未周知欤。闻见所及。从无一人为牛痘所贼害。不可谓其法之未善。就福州一府言之。能种者已有数十人。不可谓其人之尚少。牛痘自嘉庆十年传入中国。迄今同治八年。计已六十四年。不可谓为日之未久。自有牛痘以来。穷乡僻壤。小民诚未周知。若通都大邑。如福州府属之各县士大夫家。与近城之居民。岂有不周知哉。其法既善。而能种者已多。为日既久。而知之已。宜乎其通行。如疾。如奔湍。如迅翮激弩。而不可以瞬息遏矣。乃就全闽而论。以数十年之久。所行不过百里之地。就福州最称盛行而论。亦祗行于附城二三十里间。卒不能通行于全闽者。其究何也。盖吹种之法。实有以阻之也。岂别有为哉。其未能着效。既因阻于吹种而使然。则欲其着效。必待绝去吹种而后已。夫欲绝去吹种。必须官为禁止。不俟譊譊。其理自明。此东之所以有严禁吹种之说也。或谓如东前议之颁示痘书。使僻远小民。人人共知。亦可使牛痘之效着。此特通行牛痘之一端耳。岂树德务滋去莠务尽之策哉。盖贤者厌新奇。愚者怪创见。颁示痘书。其知者自知。而吹种者犹自吹种也。岂能使人人皆舍吹种而尽种牛痘耶。若曰甘露微施。聊尽吾力。慈航普济。愧谢未遑。则仅颁痘书。未可不十拯三四。傥欲沛全闽之恺泽。拯万户之苍黎。则舍禁止吹种之外。恐亦别无良策也。或谓迟之日久。亦可着效。譬如初传闽中。行者当仅数家。迄今日久。遂致日多。再迟之又迟。便可通行全省。东谓有是哉。或者之设想。忍也。夫闽疆幅员。方广千有余里。牛痘以六十年之久。仅及百里之地。若通行全省。当须六百余年。从速折半计算。犹应三百年。旷日需时。姑且勿论。三百年中。能保无恙可以安行如今日者乎。抑此三百年。即使统无痘证札厉。而死于吹种者。尚当以数十万计。使或者苟有仁心。亦何忍以人力克日可行之善举。而无故必欲俟之三百年后杀人数十万之天道耶。

昔宋张咏使民拔茶种桑。民初以为扰。后卒享其利。史册美之。当拔种时。茶之害未着。桑之利不见。咏已毅然不顾舆论。拔之不容稍缓者。诚以小民不可与虑始。除害不可不务速也。使咏稍一顾忌。即不能如此勇决矣。今牛痘吹种之孰利孰害。既已昭彰耳目。而偃然民上者。犹拘拘然虑及疑民听。拂民情。明知其害。环视而不敢除。是岂慈养元元父母斯民之谓乎。此则吹种之不可不亟禁也。今痘局之设。原为小民。则欲委之贤绅耆。俾易通达。以免龃龉。意良善也。然今之所谓乡大夫者。非凭恃干谒。睥睨闾左。即贪婪无厌。盘剥贫民。其不足以仪型乡里。取信编氓。已非一人一日矣。间有一二铮铮者。又号称不干预以鸣高。其实膜视桑梓以自逸。巢许既为明时之废物。嵇吕亦非经国之通才。束之高阁。勿论可也。其出而办地方之事者。非前所指。即古之所谓阳鱎者也。夫绅耆而类于阳鱎。是尚足委之以事哉。即谓何地无才。不可一手抹煞。然如保甲团练。乃奉　　明旨派绅督办者。迄今十有余年矣。试问何郡保甲着有成绩。何县团练足备干城。是事归官办。徒存具文。事归绅办。则并具文而无之。此非其胥不足恃之明验欤。况官有考成。操纵之权。犹可归之上宪。官冀宪知。表率之方。尚得端之大府。若委绅则操纵表率。均无所施其术矣。痘局之设。或官或绅。孰宜孰舛。固不待明者而决其机也。事既归官。则责成州县以各办其地。专委局员以提调通省。事所当然。法难偏废。此则州县不可不责成。委员不可不专派也。至严与处分。似属苛求。然命盗重案。以全省计。每年约以四百案。每案统以二命计。所伤不过数百人。尚有官司之究办。凶徒之抵偿。死者既足以瞑目。生者亦可以节哀。若吹种之杀人。每年动辄数千。慈亲茹痛。老泪徒挥。赤子含冤。青天难诉。地方牧令共恝置以不闻。残贼凶医皆消遥于无事。天下事之惨酷可痛。岂复有甚于此。何命盗重案之足拟也。昔丙相问牛喘不问杀人。谓杀人常事。牛喘恐所伤者多。今命盗常事耳。吹种所伤。不既多乎。然则地方有司禁止吹种。其应得处分即不严于命盗。亦当与命盗同科。确切无疑矣。后人妄鼓唇舌。因有谓丙相为迂腐者。此是前明冯梦龙语。夫庸流俗吏。猥鄙无识。又恶足以知为政之大体哉。事虽琐。而生命所关实大。此则州县处分不可不严也。夫事有宜于从容者。龚渤海之治盗。而悉罢捕逐。范文正之救荒。而日事燕游。是也。有宜于张皇者。贾新息之严制。杀子罪同杀人。韩雍州之限盗。自首法至没孥。是也。张皇从容。惟宜之用。不可胶执。坐昧变通。夫欲为禁止吹种之地。故先晓示。准民呈首。是惟恐其不张皇。则不足以寒庸医之胆。而祛百姓之惑。宪台顾犹虑其太涉于张皇者何也。东向固谓有治法尤在有治人。苟徒有法而无其人。举凡政令。何一非厉民之具。又岂止区区一示。而遂不免骚扰乎。若必因噎而废食。则非所敢知。傥欲害除而利举。但当问其人之如何。似不宜预虞其法之滋獘。此则准民呈首。不须过虑张皇骚扰也。东素钦汪度。能赐涵容。故敢直陈。略无避忌。不然。东虽至愚。亦知三缄懔戒。巧作依违。岂敢百喙齐张。自取愆戾。伏乞宪台观过于党。以恕容人。勿与谴呵。俾全狂妄。临启无任屏营恳祷之至。

　
卷三十三　户政五建置

　　筹议奉省全局变通吏治疏光绪元年　　
盛京将军崇实

窃臣自署任以来。屡奉　　谕旨。谆谆以奉省积獘太深。急宜变通以期整顿。复于七月初四日。接到军机大臣字寄。奉　　上谕。该省事权不一从前将军府尹往往各存意见以致政令歧出遇事抵牾该处公事究竟因何不能彼此联络势成掣肘着崇实将实在情形并酌定章程妥议具奏等因。钦此。臣膺兹艰巨。兢惕难名。诚恐稍有疏虞。无补万一。故于初到奉省时。虽查办事件。头绪纷烦。而地方情形。业经随时入告。不敢略避嫌怨。致涉欺蒙。凡所敷陈。久邀　　圣鉴。现又督饬司员。会同本城满汉首领各官。互相讨论。复于其间博采众议。不厌精详。在深明大义者。急愿更张。而瞻顾私情者。未免疑阻。臣统筹全局。体验再三。与其筑室道谋。不如临几立断。实事求是。渐有端倪。窃以兴利不难。难于除獘。獘之习于下者易除。而獘之倡于上者难除。故整饬官常。必由大吏而始。伏查奉省将军之设。迄于地方各员。　国初至今。屡有增易。在　朝廷因时制宜。原无历久不变之法。惟是　陪都重地。根本所关。若使建置规模。下同各省。殊不足以重维系而示尊崇。目下习染所趋。未便再拘成格辗转思维。惟有仍存五部之名以隆体制。兼仿督抚之例以一事权。救獘补偏。大纲已立。然后筹经费以资办公。则贿赂之风可息。专责任以防推诿。则盗贼之源可清。谨将现议章程。条分缕晰。敬为　　　皇太后　　皇上详陈之。一将军事权宜变通也。奉天积獘。由于旗民不和。而推其本原。实缘大吏之先存意见。将军于地方各官。向不兼辖。遇有会办公件。呼应往往不灵。溯其建置之初。原与五部隐相兼摄。故至今公牍。多半会衔。厥后将军威望渐轻。而五部权力遂重。其中兼尹归于户部。与将军更易抗衡。旗民两途。各不相下。虽有会稿。等于虚文。近年舆论。且谓奉省大员。既非京而非外。将军名位。虽有权而无权。因此风气所开。僚属亦各立门户。有为者转多顾忌。无能者不免瞻徇。而公事遂不堪设想矣。夫将军镇守地方。何如郑重。即　朝廷饬议所在。无不首专责成。今则畛域各分。何以统饬全局。且既督办军务。于兵刑粮饷。皆当并筹。而将军向仿京员。印信亦存公署。每办一事。经手多人。往复监钤。断难机密。臣近发紧要文移。因奉使出京。带有刑部预印空白。得以亲加封递。方免窥探之私。若拘定章。必多误事。拟请　　旨将盛京将军一缺。改为管理兵刑两部。兼管奉天府府尹事务。即仿各省总督体制。加兵部尚书衔。另颁总督奉天旗民地方军务关防一颗。并加兼理粮饷字样。以便管带金银库印钥。且可稽核户部出入。其余公事。悉仍其旧。如此。则旗民文武。全归统辖。机密重件。亦易防闲。即粮饷兵刑。悉有总理之责。而　　　三陵内务府。原系本职所司。惟　　　永陵离省较远。今既添设副都统。则责有攸归。其余各部事务。皆令与将军和衷商办。此维持通省之苦衷。实挈领提纲之先务也。

一府尹事权宜变通也。察吏安民。府尹最重。本与兼尹相助为理。惟兼尹向属户部。而旗民交涉之狱。又须由刑部会办定案。近年民多于旗。轇轕最甚。府尹虽设有谳局。审断每不得自专。往往一事。而上制于户部之兼尹。旁牵于刑部之会讯。稽留往复。清理良难。各州县申详此等案情。亦遂纷而无主。甚至包苴争纳。径窦互开。多一兼管衙门。即多一需索地步。此獘之在上者也。健讼成风。意存拖累。原告控于府尹被告又控刑部。而部中司员。复不遵定章。任意收呈。随处提案。问官亦有偏袒。胥吏因而作奸。审结无期。互传不到。其中命盗重案。竟使待质囹圄。多至一二十年。微论瘐死纷纷。无从呼诉。而挟仇勒贿。被害尤深。至于会验尸伤。每以索费久稽。动辄数月。此獘之在民者也。拟请　　旨将奉天府府尹一缺。加二品衔。以右副都御史行巡抚事。旗民各务。悉归专理。便与将军相承一气。不致两歧。以此安民。先免株累。以此察吏。方有禀承。通省纪纲斯为枢纽。一五部事权宜变通也。奉天及吉黑两省饷需。汇于户部。其任匪轻。不宜再兼府尹。反增枝节。而　　　三陵典礼。　大内工程。礼工两部。各有专司。皆于民间无涉。至将军虽管理兵刑。而该部堂官。责无旁贷。五部侍郎。应仍其旧。无须移动。俾免纷更。夫刑部之獘。前已略陈。相应请　　旨申明定例。亦如京中刑部体制。嗣后惟旗民交涉。罪在犯徒以上者。方准该部按律定拟。其余一概不得干预。该司官等如再有违例收呈提案。及相验逾限等事。径由将军指名严参。以杜侵官而纾民困。至兵部仅管驿丁。事原简易。惟文书任意私拆。漏泄太多。一言未上。而通国皆知。一令未颁。而浮议先起。甚且机密钉封。往往破损。此外寻常公牍。积压遗失。不可胜言。窃思陈奏机宜。军尹两处。多于各部。今以将军管理。即可一手整齐。更拟请　　旨将地方通同州县各员。兼理驿务。所有向设驿丁。准其会同兵部所派之驿站监督。随时察核。沿途逐站。皆得其人。文报攸关。亟宜并议。一奉天府治中一缺宜变通也。奉省大吏太多。而下僚太少。未免足轻首重。是以政令不齐。查兼尹府尹以次。少一承上启下之员。为之关捩。仅有承德县知县。联属之际。太觉不伦。治中究系京员。外官势不相洽。而通省清查亏空。督办案情。须有专司。方资表率。拟于奉省中添设首道一缺。名曰奉天驿巡道。阖省驿站。及新设捕盗营之同通州县。悉隶其下。俾得稽巡。惟增修衙署。招募胥役。繁费殊多。猝无所出。拟即将治中一缺加一道衔。兼行首道事务。另颁奉天驿巡道关防一颗。余仍其旧。如蒙议准。则廉俸亦须随后另筹。事权既不参差。体制较为完备。查治中本系汉缺。向归捐选。嗣后应将正途出身人员。改为请　　旨简放。以昭慎重。

一旗民地方各官宜变通也。旗民交涉之案。各州县必与城守尉等官。会同办理。查其列衔之处。禀将军则尉县并书。禀府尹则有县无尉。同一公牍。任意纷歧。遂至守尉目中。几无府尹。营私挟诈。何所不为。且于地方。尤有数獘。旗界同居。非亲即友。官中公事。但论私情。其獘一也。会办各异。未能和衷。彼此留难。案久悬搁。其獘二也。命盗重件。遇有旗人。则借强宗为护身之符。托本管为说情之地。抗拒容隐。不服查拏。其獘三也。捕盗不力。州县官处分綦严。而城守尉佐领等官。尤有专责。乃尽委罪于骁骑校及领催微末诸员。指名搪塞。劫掠横行。致无忌惮。其獘四也。上分其肥。下受其毒。曲直无从申理。州县亦遂因循。是以臣前次请照热河定例。将地方通同以下。全加理事等衔。片奏在案。今更拟请　　旨。嗣后奉省地方一切案件。无论旗民。专归同通州县等官管理。其旗界大小各员。祗准经理旗租。缉捕盗贼。此外不得丝毫干预。其缉捕处分。自城守尉至路记佐领。必与州县等官一律轻重。不得以属弁随时塞责。而本城旗人。尤须再申定例。不许作本界武职。如此划清限制。自无包庇牵掣之虞。至各处城守尉。本系宗室专缺。官阶同于府道。责任亦遂不轻。嗣后请　　旨简放时。拟择宗室中谙练政事之员。方能称职。如其才力不胜。应由将军随时甄别。方不致贻误地方。其余民界各官。升途太隘。虽有京察计典。奉省均属具文。是以吏治毫无振作。拟并请将奉省道府同通州县。由吏部推广升途。力加鼓励。庶几有所激劝。百废可兴。是亦为根本储才之急务也。一各大吏养廉宜变通也。奉省贿赂公行。已非一日。原情而论。出于贪黩者犹少。迫于穷困者实多。查将军养廉虽名八成。而官票每两折银。只以二钱五分入算。此外一成停止。一成实折。计廉银额二千两。实数仅五百余金。推之府尹府丞。又当四成递折。实数不过二百余金矣。藉此从公。万难敷衍。不得已设为名目。取给下僚。有节寿之贺仪。有月费之摊款。自兼尹刑部迄于府尹府丞。凡涉词讼之官。地方无不馈送。变本加厉。习为故常。甚至民间讹传。委缺必酬。到任必谢。而营求属托又无论矣。即有清洁自好之员。迫于时势。亦姑择受一二。不敢矫异鸣高。夫上官既资于下僚。下僚必敛于百姓。追呼掊克。激成事端。是以官习为不廉。而极之于纵役分赃。民亦习为不廉。而极之于杀人放火。典章罔顾。教化不兴。此陋规相沿。实奉省第一大獘也。窃思兴廉不难。道在善养。若以竭蹶办公之力。复有衣食内顾之忧。不惟阨塞人材。亦觉有伤政体。　国家原情立法。本不苦以所难。拟请　　旨嗣后奉省各大吏养廉。与其递折。但立虚名。不如另减。归于实济。将军既照总督例。即以至少省分计之。养廉当一万八千金。府尹既照巡抚例。养廉至少一万二千金。然值此时艰。必须力求节省。因核各处用度。将军养廉。至少非实银八千两不可。府尹养廉。至少非实银六千两不可。而府尹内有幕修。外有役食。六千之数。仍属难敷。查各地方官向有摊派之款。臣细加分别。凡涉私规。悉行汰去。尚留公用三四千金。拟即令其汇解府尹衙门。以补公用之不足。府丞既兼学政。亦系外官。今既裁撤陋规。其养廉非实银二千亦难有济。

以上各款。可否即由海关道征收盈余。及新增盈余两项下。按年支解。作正开销。并恳　　天恩格外俯恤。所有奉省督抚学政养廉。均给实银外。余如副都统五部廉俸。原额本少。皆准八成实放。不必为折扣。而将军兼辖事烦。支用尤巨。虽议养廉八千。仍恐不敷所用。臣另有津贴公费之筹。具详此下条款。亦知　国用未充。可减则减。岂容别生枝节。徒事虚糜。惟关外情形。迥殊各省。既欲力除积獘。便当筹及通盘。况乎宅镐留丰。自古不嫌优异。力培根本。理所当然。外省养廉。岂容并论。在帑项所支无几。而大局所全已多。苟可补苴。何敢迁就。自经此次议定章程后。凡奉省向来各大吏一切全分半分陋规。概行禁革。若蹈前辙。立予严惩。在小民可稍免苛求。而墨吏亦无所借口。清源正本。莫切于斯。一仓差规费宜变通也。奉省各旗草豆。由折色以至实征。最不画一。数则任意增减。田则任人归并。宗室未完之款。或取偿于平民。富绅应纳之粮。反强派之贫户。浮收包揽。百獘丛生。而正供之外。尚有盈余。谓之仓差规费。每年收租。例由将军专派督催协领一员。由部分派正副监督司官二员。其奉派之员。每纳规费于本管上官。始而每人不过三四千金。继则五六千金。近来增至八九千金。本属私供。遂无定数。往往承办各员。借贷垫赔。致招物议。甚或藉此讹索。其患仍受于民。臣洞悉其獘。现将旗租草豆章程。改为一律。无论宗室平民上中下户。酌一适中之数。按亩交收。以此贫民。同声感戴。所不便者。惟包粮之土棍。及不法之豪强耳。如此力加核减。仍有盈余约在一万五六千金。窃思此项虽非正供。尚于地方无碍。欲必概行裁撤。未免竭泽而渔。与其任作私规。茫无限制。不如改充公费。免再诛求。惟五部向系轮派司员。计必递推三年。始受规费一次。任有久暂。事亦不均。臣拟于盈余中先提一万金。作为五部侍郎公费。每岁各分二千以资贴补。而派员督办。仍循旧章。余数千金。即充军署公费。所取有定。较觉光明。查前任将军都兴阿最称狷介。始则力却此款。后亦藉以资生。及其身后。仍复萧条。仰蒙　　恩赏千金。始得扶柩归里。亦可慨廉吏之难为矣。臣此次与岐元出差。幸荷　　恩施。准给口分。从公半载。方可支持。故于地方。毫不沾染。一俟养廉增定。即请停支。是知规费润余。各员万非得已。若在多方隐饰。终有玷于官箴。惟以臣子苦衷。上求谅于君父。冒渎至此。悚仄难安。然既化私而为官。即非损下以益上。或亦因利乘便之一端也。

以上章程。均系奉省紧要关键。臣审时度势。倍极焦劳。既不敢稍涉弥缝。又未便过于操切。盖欲兴一利。必预计其能行。欲剔一獘。必先去其太甚。总期上维　国体。下顺民情。诸臣具有天良。敢不力图补救。其余文武各属。上行下效。势易劝惩。但须举劾得宜。便可随时观感。已往之愆。姑请免究。后来之咎。必予严参。至其职所当为。皆有成宪可守。无庸纷扰。上渎　　宸聪。大局挽回。具于此。伏思古有治人。原无治法。况奉天重地。屡经　　　列圣贻谋。犹不惜增改再三。经权互济。如臣学愚识昧。何敢谓变通之计。即可裕久远之图。惟是事以穷而始通。法必求其可继。此则目前之整饬固难。而日后之防闲尤宜慎者也。夫　国家勤求上理。专为民生。政不出于多门。乃实受抚循之惠。贿不行于上下。始无伤衣食之原。用恩于立威之中。施教于既富之后。庶几盗风可绝。元气渐培。今则建议之初。最宜详审。而根本所系。久廑　　圣怀。臣一得之愚。未敢自信。惟有仰恳　　　皇太后　　皇上俯念事体重大。饬下军机王大臣六部九卿迅速会议。以便请　　旨遵行。实于奉省地方。大有裨益。所有钦遵变通吏治章程缘由。理合恭折驰奏。伏祈　　圣鉴训示。

　　奉省南北路设官分治疏光绪三年　　　
盛京将军崇厚

窃查奉省东边外。南北延袤千有余里。东西相距亦数百里。至数十里不等。上年凤凰边门外东沟一带。丈清地亩之后。随经前署将军尚书崇实奏明设立安东一县。委员试办。迄今一年之久。地方公事。渐经办有条理。民心尚为帖服。上年经征钱粮。俱已扫数完纳。其安东以北。暨云阳厂旺清三边门外。并凤凰城沿边。以及通沟各处地亩。续经总办边务候补道陈本植知府恒泰提督左宝贵。督饬各委员分路设局。逐段清查。现据旗民各户赴局投报者。约可增至七十余万亩。合之安东县上年升科五十三万余亩。及前数年已报升科之五十余万亩。通计熟地不下一百七十余万亩。此外尚有未经清丈之地甚多。所有安东一县。元年已收押荒者。二年起征钱粮。其前此已经升科之地。则照章纳粮。势难再办押荒。此次续行丈出之地。则先收押荒。再行起征钱粮。以每亩征银三分计之。以一分津贴各州县办公。统俟一律丈完升科之后。每年酌可征收正款三万数千余两。此外苇塘为数无几。山货杂货粮石斗租烧锅各税。甫经试办。亦难约计成数。至木税一项。元年因东沟贼匪甫经荡平。其多年堆积木植。均行下运。商贾云集。征收较旺。共收东钱九十余万吊。二年则木植下运渐少。商贩亦稀。仅收东钱五十万吊有零。查此项木植来源。现离水路较远。下运渐难。税自渐少。岁入确数。势难豫定。臣崇厚臣恩福到任后。节据陈本植等禀报前情。正在核办间。臣崇厚承准军机大臣字寄。奉　　上谕。恩合奏东边新垦地亩请添设旗署招佃旗丁无庸添练勇营各折片着崇厚体察情形妥议具奏等因。钦此。臣等公同商酌。该副都统原奏。不为无见。除所陈添练勇营一条。另行附片覆奏外。查前署将军尚书崇实。以边外结庐耕种。业已多年。不特各处流民。托以为业。即各旗闲散。亦不免藉地营生。因而推广　　皇仁。奏办升科纳税等事。以为私化为官之计。而边氓甫经向化。若必区分旗民。畸轻畸重。又恐不足压服人心。所以奏请但凡认地开垦者。一律编入户口册籍。以示旗民一体之意。仰蒙　　圣明洞鉴恩准在案。而所编册籍。复经前署将军尚书崇实饬各委员等。于本户名下。分别注明旗民字样。以杜改旗为民之獘。是该副都统所虑旗人隐名于民。圈报地者。前署将军尚书崇实。固已早筹及此也。至此次投报升科各户。或数十亩。或数百亩不等。且皆各管各业。尚无套报情事。该副都统所称一人任意指报极多。可以分段出兑招佃。旗人此事。或指从前而言。与现在情形又不相同。其所称边外添设旗署一节。查奉省边内。前此本系旗多于民。嗣则旗民聚处。所以各城设立城守尉协佐等官。又设州县官。以便旗民分治。边外民多于旗。且旗人不过民人十分之一二。奉省州县各官。业经奏准。不论满汉。一律请补。均加理事同知通判衔。现在设立州县。照旧加衔请补。即可旗民兼理。

臣等察看边务。所最要者。上年试设之安东县。仅管迤南一隅之地。迤北一带。幅员辽阔。现经清查地亩。业有成数。若不即行添设州县。委员试办。散而无纪。不足维系人心。当经札调陈本植来省。面加询问。逐细筹商。目下亟应择地设官。修筑营堡。建置衙署兵房。以为经久之计。因拟于六甸之宽甸添设一县。名曰宽甸县。六道河添设一县。名曰怀仁县。头道江添设一县。名曰通化县。分疆画界。委员试署。并于每县各设巡检一员。管典史事。但此三县所辖地面较广。尚须择地势。添设分防佐杂各官。以资襄理。其宽甸县。即与已设之安东县。及边内所设之岫岩州。统归凤凰厅管辖。怀仁通化两县。则归兴京厅管辖。庶几地方有所责成。既免人心涣散之虞。尚有未经丈完之地。亦可由各该县会同委员就近查勘。所有各处分局。当即酌量裁撤归并。以节经费。惟先后既经改设二厅一州四县。则前署将军尚书崇实原拟于凤凰城添设边关兵备道一员。亦应及时设立。派员试署。俾令提纲挈领。巡视东边。第边外地方。南北相距迢遥。臣等体察情形。公同商酌。夏初江海之交。南路帆樯云集。该道应驻东沟一带。稽查木税。慎重海防。秋后水涸冰凝。北路边防紧要。又应驰赴头道江以上。弹压督催征收一切。迨至冬末。再回凤凰城。清厘公件。一年之间。南北分巡周历。始能彼此兼顾。至于边外扼要之地甚多。且北接吉林。防务尤关紧要。现时东边驻扎本省并客兵各队。已有两千数百名之多。将来边外。非留重兵。不能镇摄。臣等再四思维。惟有将奉省议准满汉练军。酌拨数营。换防驻守。若无统领之员。实不足以资控制。查兴京副都统。系驻旺清门内。离边较近。所有边外各军。统归节制。现任副都统色楞额道员陈本植。本系奏派练军翼长。应即仿照各省镇道体制。派兴京副都统及边关道会同办理东边防务。仍兼充练军翼长。至边关道南北分巡。若无亲兵。不足以备缓急。拟将前设大孤山步队。及边外新添各兵。设立道标马兵二百名。步兵五百名。作为两营。以便该道亲统。所有该副都统节制之兵。亦准该道调遣。庶文武和衷共济。始足以绥靖地方。除绘具边外地图贴说。咨呈军机处备查外。其余未尽事宜。臣等当随时体察情形。悉心筹划妥议具奏。请　　旨遵行。

　　请升昌图为府并添设各官疏光绪三年　
盛京将军崇厚

窃查奉省北边外昌图厅。所辖幅员一千六百七十里。蒙民杂处。盗贼出没无常。厅属朝阳坡地方。曾聚匪徒抗官拒捕。同治四年。经　钦派原任大学士文祥带兵痛剿。始臻安谧。该厅本系蒙古地界。迩来流民日多。耕种殆。械命盗之案。层见出。祗以同知独任其事。分设经历照磨各一员。襄同佐理。地大事繁。实有鞭长莫及之势。曾经前署将军尚书崇实。统筹奉省全局。以该厅亟须添官增兵藉资治理。而厅属地租。全归蒙古自管。无款可筹。因请试办河税斗租。以为经费。奏明在案。旋经崇实饬派委员前往。会同该厅赵受璧妥定章程。试行办理。该处商民。以此款为设官增兵之用。亦甚乐从。计自上年六月以来。河税一项。因河水浅涸。船只难通。未经开办。所有斗租。试办半年。业已收有一万七百三十余两。除去委员盘费。尚存九千九百六十余两。就现在试办。每年可以收银二万一千余两。虽不能作为定额。以之设官增兵。尚敷支用。目下地方甚关紧要。所有应行新设添设各官。自应及时议定。请　　旨遵行。查前署将军尚书崇实原奏。拟将昌图厅同知升为知府。再于梨树城增设通判一员。八家镇增设知县一员。并于厅属西南康家屯地方增设知州一员。分设佐杂各官相助为理等因。现在臣等察看情形。康家屯一处离昌图较近。似可毋庸添设知州。拟请将该厅升为府治。仿照热河承德府之例。仍管地面词讼各事。即康家屯地方。亦可归其自理。移设八家镇经历于康家屯分防。再移梨树城照磨于八面城驻。均照旧请加六品衔。分司缉捕土匪。并勘验命盗各案。凡有地方词讼户婚田土细故。准其就近审理。徒罪以上。送由该府讯办。并将该厅巡检一员。升为府司狱。训导一员。升为府教授。既足以重地方。亦可以符体制。此臣等现拟升设昌图府之情形也。八家镇梨树城两处。原设经历照磨各一员。分防佐理。该两处均系扼要之区。政务殷繁。措理非易。该经历等职小权轻。势难整顿。今拟将梨树城改为厅治。添设通判一员。名曰奉化厅。另添巡检一员。管理监狱。八家镇改为县治。添设知县一员。名曰怀德县。另添典史一员。管理监狱。并均添设训导各一员。以兴学校。该厅县应照章请加理事同知衔。以便蒙民兼理。所有昌图府自理词讼。徒罪以上之命盗各案。应申详驿巡道审转。以昭慎重。至奉化厅怀德县自理词讼。徒罪以上之命盗各案。则应详由昌图府审转。径详府尹核办。此臣等现拟添设厅县教佐各官之情形也。似此星罗棋布。既有提纲絜领之人藉资表率。亦复画界分疆而治。各专责成。但使地方慎选得人。不难从容整顿。惟是该处地广民顽。盗风未息。东北直接吉林。边防尤难松缓。现在三盟及吉林各客队。在彼驻。马队四五百名之多。兵力尚觉单薄。边外情形。实与内地不同。若非多设捕盗弁兵。非特缉捕难期得力。且亦不足镇压地方。现拟于该府厅县另添捕盗营马兵二百名。交昌图府分拨调遣。以专责成。所需饷干。照章给发。即由此项斗租支销。以该处之所出。供该处之所需。既免另筹饷项。并可抚辑闾阎。莫此为便。

至于学校之事。风化攸关。现既升设府学教授。并于奉化厅怀德县添设训导各一员。若不增广学额。无以敦励人材。自应酌量议增。以广教化。俾令地方有所观感。庶几默化潜移。民风渐归敦朴。以副　朝廷绥靖边陲之至意。其修建衙署监狱各费。即在上年秋冬两季所收斗租项下动用。如有不敷。仍在本年所收斗租。开支廉俸工食捕盗兵饷马干余存项下。次第兴办。以上拟请升设添设各员。如蒙　　俞允。相应请　　旨饬部颁发印信关防。以昭信守。臣等为因地制宜起见。所有清界址。定缺分。并一切廉俸役食。以及文武学额弁兵饷干。应行详议各事宜。谨缮清单。并绘具拟升昌图府改设郡县全图贴说。恭呈　　御览。合无仰恳　　天恩。饬下部臣核议施行。实于地方大有裨益。其未尽事宜。容臣等再行筹议。随时奏闻。

　　昌图府属拟请添设各官疏光绪六年　　　　
岐元

前因昌图地广民顽。奏请试办河斗两税。以为设官经费。拟将昌图同知。改升知府。于梨树城增设通判。八家镇增设知县。康家屯增设知州各一员。嗣于光绪三年奏明。将昌图同知改升知府。并先后于八家镇增设怀德县。梨树城增设奉化县。当以康家屯尚属近边且河税未行开办。经费不足。将八家镇经历移驻康家屯。作为分防府经历。均蒙　　恩准。由部核覆遵办在案。兹据昌图府知府赵受璧详称。查康家屯离府虽近。惟西北一带地面。生齿日繁。流民耕种殆。虽不若怀德奉化两县沿边繁要。而地方辽阔。词讼命盗案件。层见迭出。由府自理。势难兼顾。且蒙民杂处。抚辑尤关紧要。分防经历职小权微。难以整顿。必得一正印之员。镇压其闲。方可从容就理。拟请将康家屯经历一缺裁撤。照八家镇梨树城章程。添设知县一缺。名曰康平县。府属辽河以西之地。分归管辖。照章加理事同知衔。以便蒙民兼理。所有徒罪以上命盗各案。由府审转以昭慎重。并设典史一员。照怀奉两县章程。加六品衔。专司监狱。康家屯迤北郑家屯地方。界连蒙古封堆。民情强悍。拟设分防主簿一缺。照八面城照磨章程。加六品衔。分司缉捕。暨勘验命盗各案。户婚田土细故。准其就近审理。徒罪以上之案。送县核办。该县应管界地。周围四百余里。地面既宽。缉捕紧要。现派外委一员。捕盗兵三十名。在彼驻缉。实属不敷弹压。拟请添练捕盗马兵二十名。添把总一员管带。再行拨给旧额捕盗兵十名。共有弁兵六十二员名。分缉捕。庶于地方可期整顿。至添官增兵一切经费。现查昌图斗税开支一府两县用项外。每年尚可余银二千余两。试办同江子河税虽无定数。每年约可收银二千两上下。以此支放。已属有余。将来修建衙署监狱。即由支存余款。陆续动拨。另案报销。至学校一事。现查该处应试人少。拟请暂附府学考试。以后察看应试人多再行详请奏设训导学额。以符定制等情。详请具奏前来。臣等覆查昌图府属之康家屯。地面本属辽阔。原拟设一知州。前因经费不敷。未能与怀德奉化两县同时并立。今该府既筹有经费。请照八家镇梨树城章程。添设知县分防等官。仍以该处所出。即供该处所需。毋庸另筹款项。抚辑闾。阎清理词讼。洵为整顿地方要务。合无仰恳　　天恩。俯准于康家屯等处添设知县各官。以资分治。所有清界地定缺分。照支廉俸。酌添弁兵各章程谨绘图贴说。胪列清单。恭呈　　御览。相应请　　旨饬部核议施行。并颁发正佐印信以昭信守。其余未尽事宜。应由臣等随时筹议请　　旨定夺。

　　变通吉林吏治拟改设郡县章程疏光绪四年　　　
铭安

窃维弭盗之方。固在整军讲武。而端本之治。尤在察吏安民。诚以吏治与军务相为表里。未有不讲吏治而能清盗源者也。吉林盗贼充斥。师久无功。夫岂贼势难平。而兵威未振哉。盖流贼之蔓延。此拏而彼窜。愚民之濡染。习惯而性成。不端其本。而仅治其标。徒恃武功。未可以言胜残去杀也。臣自前岁冬间。查案来吉。回奉后。会同前署盛京将军崇厚议奏。办马贼。禁赌博。设民官。查荒地。四条。奉　　谕旨谆谆。以吉林地方积獘甚深。亟宜力图整顿。　命臣署理吉林将军。将所奏各节。与崇厚妥慎筹商。奏明办理。仰见我　　皇上宏谟广远。　　圣虑周详。臣具有天良。敢不竭尽愚忱。以副　　励精图治之意。到任后。遵将地方情形。细心体察。博访周谘。查吉林省。西自威远堡门。东至俄界。不下二千余里。北至黑龙江交界。南至鸭绿土们两江源。又不下二千余里。溯维国初寍古塔所属各城。惟我旗人聚族而居。自道光初年。将军富俊屡议开荒。内地迁流。如水归壑。数十年来。吉林民人之多。不啻数倍旗人。良莠本自不齐。梗顽因以成俗。甚有穷乡僻壤。声教不通。土棍强豪。自为家长。其间强弱相并。大小相陵。杀人放火。既视为故常。拒捕抗官。遂成为积习。盖以司牧之官。惟省城西北一隅。设有三厅。三厅之理事同知通判。向由京秩旗员拣放。虽闲有长材。而初膺外任。历练未深。往往艰巨乍投。茫然无所措理。但假于幕友丁胥之手。继或刁生劣监。要挟把持而莫能制。至阿勒楚喀三姓寍古塔等处。命盗户婚。则就理于协佐衙门。协佐等官。但习骑射。不惟不谙吏治。且多不通汉文。悉凭委笔帖式司达等任意轩轾。历任将军。止以武事为重。吏治多未讲求。所以民怨沸腾。铤而走险。近年以来。民愈穷而愈悍。贼愈剿而愈滋。峻法严刑。人无畏志。是皆不揣其本而齐其末。不清其源而塞其流也。现在大股贼匪已平。金厂渠魁授首。逋逃余孽。尚多潜伏深藏。而垦地采药捕牲各项游民。非内地迁流之户。即亡命不逞之徒。若不亟设民官。画疆分治。政刑以化其顽梗。教养以遂其生成。专恃武功。抚驭失宜。不惟重烦兵力。且恐若火燎原。益难扑灭。又况寍姓所属。密迩边陲。更宜安集拊循。查奉省官制。经前署将军崇实奏请增改旧章后。吏治民风。大有起色。是因时立制原无历久不变之规。而正本清源乃见俗美化行之效。臣与崇厚体察情形。经往返函商。意见相同。集所属文武绅耆。悉心讨论。皆以为地旷人多。非有地方亲民之官。不足以资治理。臣再四思维。与其拘守成规。循途而覆辙。曷若权宜时势。改弦而更张。拟请以所属尤为冲要之区。酌中设立厅县佐杂等官。并将吉林厅升为府治。长春厅通判改为同知。俾资治理。将来民地钱粮。旗民词讼。专归该厅州县管理。其协佐防校等官。止准管理旗务。防剿盗贼。不准仍预地方词讼。以示限制而一事权。惟添设厅县。则创葺城垣。建修衙署仓库监狱等项。及官员廉俸书役工食。所费不赀。当此库储支绌之时。断不能另请拨款。祗有就地兴利。以本地所筹。供本地所需。

但吉林地瘠天寒。庶物本不丰阜。商贾亦甚萧疏。松花一江。不通海舶。既无船税可收。复无盐厘可办。较之奉省。尤为枯窘。且当凋敝之日。正宜与民休养。若操之太急。祗图迁就于目前。或致贻獘于日后。是以生财之道。必须因地以制宜。不敢朘民以敛怨。现已派员前往枢梨厂马延河阿克敦城一带。查勘荒地。照章改收押荒。并饬各属仿照奉天章程。试办斗税。拟以斗税荒价二款。作为添官一切用度。将来廉俸工食。并各项用款。亦由斗税荒租项下动支。惟试办斗税。查丈荒地。必须明干廉洁之员。方能有利无獘。现在吉省办理军务。及地方各事。臣前调之员。不敷分遣。亦不敢多调人员。致糜经费。荒务税务。祗可由近及远。以次兴办。所有拟添之官。须俟款项筹有端倪。方能陆续添设。一二年内。恐难设齐。谨先拟定大概章程。另缮清单。恭呈　　御览。伏候　　圣裁。至旗民衙门应办事宜。并府厅州县应定界址。及各官廉俸。书役工食。添设绿营兵额口分。一切详细章程。俟奉　俞允后。臣选派通晓政体之员。前往各属查明户口地亩数目。相度地方形势。详慎斟酌。奏明办理。其各厅州县员缺。应俟何处地亩斗税。办有成效。即先奏派委员前往该处试署。并拟撰城名。随时奏请　饬部颁发印信。以昭信守。再吉林三厅。向因专管旗人户婚各事。皆用理事人员。今既民户众多。政务殷繁。与从前情形不同。应请与新设之同通州县。均照奉天新章。加理事衔。满汉兼用。以广材路。其寍古塔珲春二城。距省较远。应否设官分治。及吉林将军应否仿照奉天将军加兼文衔。并省城地方应否添设巡道之处。容臣随时体察情形。再行奏明。请　　旨遵办。

　　通筹吉林全局请添设民官疏光绪六年　
吉林将军铭安

奏为吉林地方积獘甚深。亟应力图整顿。量为变通。请添设民官。以资治理而裨地方。恭折仰祈　　圣鉴事。伏查吉省马贼肆扰。皆由地阔官稀。非有地方亲民之官。不足以讲求吏治而清盗源。业于光绪四年九月间。将变通官制增设州县大概章程。另缮清单。恭折沥陈。声明创葺城垣。建修衙署仓库监狱等项。需费浩繁。拟以斗税荒价二款。作为添官一切用度。须俟款项筹有端倪。方能陆续添设。一二年内。恐难设齐。均经奏明。仰邀　　圣鉴在案。嗣经部议覆奏。吉林添设各缺。自系因时制宜。整顿吏治起见。应请　　旨饬令该将军体察情形。通筹全局。详细分别奏明办理等因。奉　　旨依议。钦此钦遵。恭录咨照前来。臣闻　命之下。钦感难名。伏思法贵因时。庶足补偏而救獘。事由创始。尤宜虑远而思深。除遴委妥员分赴各城。查办荒地。抽收斗税。以筹设官建署经费外。查吉林属界。东西二千余里。南北亦二千余里。惟省城西北一隅。设有三厅。办理地方之事。至寍古塔三姓阿勒楚喀等处。命盗户婚。则就理于协领衙门。而协佐等官。但习骑射。不谙吏治。是以民怨沸腾。铤而走险。臣详查情形。通盘筹划。吉林应设民官之处甚多。第筹款维艰。势难一齐举办。惟先择有紧要之区。如阿勒楚喀五常堡阿克敦城三处。放荒已着成效。生聚日繁。商贾辐辏。亟应添设民官。委员试办。臣前奏原单拟添设各官。均系略举大概。并未派员履勘。今当创立之初。必须相度形势。体察舆情。斟酌不厌其详。历久可期无獘。查阿勒楚喀地方。距省五百里。距三姓六百余里。为东北最要咽喉。臣札派知府衔升用同知候选通判王绍元前往查勘。何处可以修城建署。饬令绘图禀复去后。旋据该通判王绍元禀称。遵查阿勒楚喀副都统衙门城池。在全境西南一隅。而西南管界仅四十余里。东南东北管界则三四百里不等。缘早年安设旗屯。俱在蜚克图站迤西。距城皆不出六十里外。其蜚克图河东。原系围场禁山。其间旷边荒。南北二百余里。东西三百余里。渺无人烟。无须治理。咸丰十一年。奏准开放蜚克图河东等处荒地。远近民人。领种谋生。日聚日众。二十年来。生齿蕃盛。商贾渐烦。命盗词讼。愈增愈多。俨有既庶且富景象。查有苇子沟地方。西距与拉林接界之古城店一百七十里。东距与三姓接界之玛河二百四十里。南距与五常堡接界之帽儿山二百里。北距与黑龙江属呼兰接界之松花江六十里。实为合境适中之地。且系东北赴三姓东南赴甬子沟玛河三路通衢。蜚克图与色勒佛特库两站中正腰站。原设东西大街一道。计长三里。街南北有开设大中铺户二十余座。小铺户七十余座。土著居民三百余家。人烟稠密。商贩殷繁。于此设立同知衙署监狱。及巡检捕衙。实足以资治理。周围土冈。可以建造城垣。形势壮阔。城中多留隙地。以备分设祠庙学署仓廒武廨等用。至玛河地方。既已就地安官。亦应统归此缺同知管辖。第该处东西二百余里。东北长一百五十六里。界面辽阔。诚恐同知兼顾难周。应请仿照奉天昌图前设同知时。于八家镇添设分防经历一员。

今拟在玛河适中之烧锅甸子。可否添设经历一员。抑或添设照磨一员。以辅其治。均祈查核等语。并绘地图禀复前来。臣前请在阿勒楚喀属界。添设抚民同知一员。巡检兼司狱事一员。今核该通判王绍元查勘情形。既称苇子沟系阿界适中之所。拟仿照伯都讷同知驻孤榆树屯例。即请在苇子沟仍照原奏设立抚民同知一员。名曰宾州厅。并设巡检兼司狱事一员。管理监狱。教谕一员。振兴学校。玛河之烧锅甸子。分设巡检一员。即归宾州厅统属。此苇子沟玛河拟设正印教佐各官之情形也。又查五常堡地方。距省五百里。为东南冲要之地。臣札派四品衔委用通判陈治。同知衔委用知县毓斌。前往查勘。何处可以修城建署。饬绘图禀复去后。旋据该通判陈治等禀称。遵札驰赴五常堡城。勘得该处原筑四方土垣。中立井字街。协领衙署居中。规模狭隘。人烟稀少。户不满百。铺居十余家。生意萧索。缘该城池处北隅。不当冲要。皮木山料油靛烟麻诸货。非贩运必经之途。故开荒垂二十年。尚无起色。勘验毕。即赴堡城迤南三十里之欢喜岭地方。勘得该处有东西大街一道。长七里。宽三里。商贾萃集。人烟较密。东南门各一。贸易四季繁盛。为五常堡山河屯适中之区。今欲建立郡县城池。该西北地势高阔。可以设立衙署仓库监狱。外建城垣。东西长可八里。南北宽可四里。祠宇学署。均可择地修举。相度毕。遂至欢喜岭迤南六十里之山河屯地方。勘得该处商贾富厚。有东西大街一道。长四里。宽四里。四围环以长沟。东西北门各一。贸易冬季为最盛。余三季平平。人烟尚多。诚丰盈之地。以建立城池。东西长须五里。南北宽须四里。官廨祠宇仓库监狱考棚公所。均可择地建立。该处西方偏北。地颇旷朗。可以建造有司衙署。勘验毕。综核堡界。东西宽百余里。南北长二百余里。惟东南一隅。长及四五百里。地方窵远。现在莠民虽震于兵威。不敢公然出犯。而深山密林。潜踪扰匿。闾阎劫掠。仍所不免。地方官吏。诚有鞭长莫及之势。目下拟在欢喜岭山河屯二处。设立正佐各官。兰彩桥小山子二处。亦当冲要。宜分设汛官。长年巡缉。演练各队。仍须驻。以资镇抚等语。并绘具地图禀复前来。臣前请在五常堡设立州治。仿照热河章程。以同知管知州事一员。巡检管吏目事一员。详核该通判陈治等查勘情形。及称欢喜岭系堡界适中之所。该堡原有协领一员。自毋庸再在该处设立民官。亦无庸改作州治。即请在欢喜岭设立抚民同知一员。名曰五常厅。另添巡检兼司狱事一员。管理监狱。教谕一员。振兴学校。山河屯分设经历一员。即归五常厅统属。至称兰彩桥小山子二处。地尚冲要。宜分设汛官一节。查兰彩桥在小山子西南。相距二十里。由兰彩桥至五常堡。九十余里。询系扼要之区。自应添官驻守。以资镇抚。惟吉省尚无汛官。碍难设立。兹拟在兰彩桥地方。设立巡检一员。亦归五常厅统属。小山子既距兰彩桥二十里。即毋庸添设分防。此欢喜岭山河屯兰彩桥拟设正印教佐各官之情形也。

又查阿克敦城地方。距省五百里。为南山门户。臣札派四品衔委用通判陈治。同知衔委用知县毓斌。前往查勘。何处可以修城建署。饬令绘图禀复去后。嗣据该通判陈治等禀称。遵勘阿克敦城地方。地势平坦。宽阔高爽。东南系珲春大道。东北系寍古塔大道。西系吉林大道。实为扼要之区。周围山环水抱。而四面去山皆远。可以设城建署。查阿克敦城地方。本系生荒。现经查地委员分省补用知县赵敦諴。招集地户开垦。开诚布公。许以立城设官。保地方。百姓恃以无恐。源源而来。城内街市地基。佃写殆。已有成效。因时制宜。正印自应设于阿克敦城。以副民望。查南岗地方。东西三百余里。南北二百余里。沃壤十数万晌。天气和暖。地土肥润。东通珲春海参崴。东北通寍古塔。西南可通奉天。亦系冲要之区。但现在居民。祗有四百余户。新就委员赵敦諴招抚。初放荒地。尚无成效。祗宜设一巡检。或一县丞分司其事。仍隶阿克敦城管辖。俟数年后荒地齐放。商贾云集。居民辐辏。再为体察情形。改设正印。以哈勒巴岭分界。以资治理。再查张广才岭之东。额穆赫罗地名。系属旗地。向隶吉林厅管辖。去吉林厅窵远。且隔大岭。声叫不通。该地去阿克敦城甚近。现在该处有争讼之事。多赴阿克敦城向委员赵敦諴告诉。赵敦諴代为剖折。民皆悦服。可否将额穆赫索罗地名。划归阿克敦城管辖。将来设立知县。请加理事通判衔。知县可以就近料理。以张广才岭一带连山分水为界。岭西属吉林厅管辖。岭东属阿克敦城管辖。似为妥便。其阿克敦城所辖四至界址。东至马鹿沟一百一十里。马鹿沟应归阿克敦城管辖。迤东系寍古塔界。东北至都林河一百二十里。应以河为界。河东北归宁古塔管辖。河西南归阿克敦城管辖。北至大洋白山一百七十里。应以山之分水为界。分水之北归五常堡管辖。分水之南归阿克敦城管辖。西北至张广才岭一百八十里。应以岭之分水为界。分水西北归吉林厅管辖。分水东南归阿克敦城管辖。西至威呼岭一百里。应以岭之分水为界。分水之西归吉林厅管辖。分水之东归阿克敦城管辖。西南至帽儿山一百三十里。应以山为界。山东北归阿克敦城管辖。山西南系南荒大山。直接长白山一千余里。南至古洞河二百三十里。应以河为界。河北归阿克敦城管辖。河南系南荒大山八百里。直接高丽江界。东南至高丽江五百里。江内属阿克敦城管辖。江外系朝鲜国界。又东南至高丽岭四百里。应以岭之分水为界。分水迤东归珲春管辖。分水迤西归阿克敦城管辖。如此划明疆界。各专责成。以免互相推诿等语。并绘具地图禀复前来。臣前请在阿克敦城设立县治。以通判管知县事一员。巡检管典史事一员。详核该通判陈治等查勘情形。既称阿克敦城可以设立民官。即请在阿克敦城设立知县一员。名曰敦化县。臣此次于清单内请加理事通判衔。自可毋庸以通判管知县事。另添设巡检管典史事一员。管理监狱。训导一员。振兴学校。南冈分设县丞一员。即归敦化县统属。至额穆赫索罗地名。既距吉林厅窵远。自应准如所禀。将来划归敦化县管辖。其余分界各处。应令试办之员。详细覆勘。再行定界。此阿克敦城南冈拟设正印教佐各官之情形也。

现在吉省收取荒价。劝办斗税。已历年余。积有成数。以上请设各官。亟应委员试办。但草昧经营之始。事务艰巨。头绪纷烦。况各处流民。甫经向化。良莠不齐。必须上下交孚。始能纲目毕举。纤悉不遗。若试办一人。试署一人。事权既分。民情亦隔。势必散而无纪。不足以一政令而系人心。今拟某处派某员试办。即以其员试署。将该处地方应办一切要件。责成经理。则情形熟悉。办理自能裕如。如此划疆分治。责有攸归。但使慎选得人。不难从容就理。庶几大法小廉。民安物阜。则盗风可靖。元气可培。以仰副　　圣主惠保黎元绥靖边陲之至意。

　　请续设民官升改各缺疏光绪七年　　　
吉林将军铭安

窃臣前以吉省应设民官甚多。因本地筹款维艰。势难一律举办。先请添设宾州厅五常厅敦化县三处正印教佐等官。当于光绪六年十二月初八日专折具奏。奉　　旨饬部核准。并由臣委员试署在案。现在收取荒价。劝办斗税。又历一年。积有成数。所有应行添设升改各缺。自当及时拟议。请　　旨遵行。查双城堡地方。距省四百余里。为省城东北之门户。界外均有民官治理。惟该堡与拉林地方公事。仍系旗员经管。未免向隅。臣札派差委道顾肇熙前往查勘。何处可以添官建署。饬令绘图禀复去后。旋据该道禀称。遵查双城堡。在省城东北四百八十里。本属拉林旧地。自嘉庆年间。移拨京旗。设立村屯。画归堡者。东西相距一百三十里。南北相距七十里。四面仍皆拉林界。现在堡城商贾云集。户口繁多。较拉林为盛。自应在该堡城内。添设民官。以资抚辑。拉林但设分防。足以佐治。惟地界则当并拉林所属。统归双城管辖。方觉整齐。东面本与阿勒楚喀以古城店分界。古城店之东。今属宾州厅界。店西应属双城。东南本与五常堡以莫勒恩河分界。河南今属五常厅界。河北应属双城。南面西面均与伯都讷以拉林河分界。河南河西为伯都讷厅界。河东河北应属双城。北面本与黑龙江以松花江分界。江北为呼兰厅界。江南应属双城。如此画分。双城地势。实居拉林之适中。为省北之屏障。形势宏敞。庶务殷繁。将来建立衙署监狱。以及巡检捕衙。修造城垣祠庙。均有隙地。足敷布置。第东南距拉林一隅。有远在百里以外者。尚恐鞭长莫及。兼顾难周。应请于拉林地方。设立分防衙署。缉捕之余。藉资佐理等语。并绘具地图禀复前来。臣前请在双城堡拉林地方。添设抚民通判分防巡检等官。并拟将堡城总管一缺裁撤。改设协领一员。业经附片沥陈。仰蒙　　俞允在案。既据该道覆勘明确。禀称双城堡商贾辐辏。事务殷繁。亟须添设民官以资治理。请仍照前奏。在双城堡设立抚民通判一员。名曰双城厅。另设巡检兼司狱事一员。管理监狱。训导一员。振兴学校。拉林分设巡检一员。即归双城厅统属。其双城堡原设总管一缺。即请裁撤。改设协领一员。专司缉捕。及一切旗务。除双城拉林土税一项。照新设宾州五常各厅。均归旗署征解之例。仍由双城拉林旗署征解外。其余一切租税。均归新设民官征收。词讼命盗案件。均归民官审理。以一事权。此双城堡拉林拟设厅官教佐各员之情形也。又查伊通距省二百余里。为省西最要咽喉。向归吉林厅管辖。地方辽阔。治理难周。必须添设民官。画疆分治。方能通声教而辑人民。臣札派差委道顾肇熙。本任吉林厅同知善庆。前往查勘。何处可以添官建署。饬令绘图禀复去后。旋据该道等禀称。勘得伊通河在省西二百八十里。至威远堡门二百七十里系奉天界。北至长春厅一百余里。南至围场荒地二百余里。为长吉两厅之门户。吉黑两省之通衢。前山后河。中有大道。势极扼要当冲。商贾云集。居民栉比。履勘周围。东西五里。南北三里。能于此修城建署。并设仓库监狱学署祠庙。确于地理相宜。民情协洽。

至于勘分界址。正南为小伊通河七十里。河南属奉天界。河北属伊通。正西至威远堡门二百七十里。门西属奉天界。门东属伊通。东南至那尔叫岭三百四十里。岭南属吉林界。岭北属伊通。西南至黑瞎子背岭三十里。岭南属奉天界。岭北属伊通。西北至二十家子边壕。壕北属奉天界。壕南属伊通。正南自距伊通五十里之石头河子分界。河东属吉林。河西属伊通。东北自距伊通一百三十里之小河台边壕分界。壕东属吉林。壕西属伊通。如此画分。似属整齐。惟伊通河设立有司衙门。距围荒二三百里。难期兼顾。今勘得迤南一百六十里之磨盘山。东西宽三里。南北长五里。前通当石河至辉发河入大江。后靠椅子等山。局势宽平。居围荒之适中。亦宜添设分防。以辅其治。伊通既拟添设正印官。则所分界内。旧有租赋。自应均归新设之员经征。除俟围荒放竣后。照例升科报部。归伊通征租外。所有石头河子小河台迤西迤南。现拟与吉林府分界之处。应征地丁银米。约数在二万零五百两有奇。均画归伊通经征。以期抚字催科。责成并重。惟吉林厅原征赋额。不过五万两有奇。今据画出少半。亦应设法筹补。查围场边荒。前于咸丰同治年间。先后放荒地十牌。共地六万七千三百余晌。现在该处正当勘丈。并浮多计之。约在十万晌。此项地亩。每晌向收大租钱六百文。小租钱六十文。由户司经征。而地属吉林厅管辖。遇有佃民词讼事件。均归厅官管理。如将大小租拨归吉林府征收。实属官民两便等语。并绘具地图禀复前来。臣详核该道等所禀各节。均尚妥协。即请在伊通设立知州一员。名曰伊通州。该州旧有吉林分防巡检一员。改为吏目。管理伊通监狱。添设训导一员。振兴学校。磨盘山分设巡检一员。即归伊通州统属。至勘分界址。及经征租赋。审理词讼。自应悉如所禀办理。此伊通磨盘山拟设正印教佐各官之情形也。夫新设各缺。既已措置咸宜。治理可期一律。而旧设三厅。亦应变通尽利。政教庶免两歧。溯查臣前奏变通官制增设府厅州县一折。奉到部咨。内开该将军请将吉林厅理事同知升为府治改设知府。原设吉林厅巡检改为府司狱管司狱事。伯都讷原设理事同知改为抚民同知。原设孤榆树巡检兼管司狱事。长春厅原设理事通判。改为抚民同知。原设巡检兼管司狱事。农安添设照磨一员。靠山屯添设分防经历一员。并据奏称吉林三厅。向因专管旗人户婚各事。皆用理事人员。今民户众多。政务殷繁。与从前情形不同。请与新设之同通州县。均加理事衔。满汉兼用等语。臣等查该将军所奏添设各缺。改请加理事衔。满汉兼用之处。自系因地制宜。整顿吏治起见。惟添设改设各缺。总期官民相安。方臻妥善。请　　旨饬令该将军体察情形。通筹全局。详细分别奏明办理等因。奏奉　　谕旨依议。钦此钦遵。咨行前来。伏思吉林厅理事同知。驻守省垣。幅员辽阔。管辖本属难周。且迩来荒地日辟。民居日密。户婚词讼命盗之案。倍多于前。祗以同知独任其事。权轻责重。地广事繁。难免有顾此失彼之虞。

拟请将吉林厅理事同知一缺。升为府治。改设知府。名曰吉林府。仍照热河承德府奉天昌图府之例。仍管地面词讼钱粮各事。新设之伊通州。归其统属。并将原设吉林巡检一缺。升为府司狱。管司狱事。学正一缺。升为府教授。以符体制。其吉林府应分界址。东至张广才岭为界。计二百里。外至敦化县。东南至树林子荒为界。外至官山。西南至太阳川为界。计二百余里。外至伊通州。西至石头河子为界。计二百三十里。外至伊通州。西北至小河台为界。计二百一十里。外至长春厅。北至法特哈边门为界。计二百一十里。外至伯都讷。东北至舒兰荒耘字四牌为界。外至五常厅。如此画明疆界。各专责成。庶免互相推诿。至伯都讷厅理事同知一缺。照原奏改为抚民同知。加理事衔。长春厅理事通判一缺。毋庸升为抚民同知。请改为抚民通判。加理事衔。农安地当冲要。生聚日繁。请照原奏添设分防照磨一员。归长春厅统属。靠山屯地方。民户无多。该厅可以兼顾。毋庸另设分防经历。此吉林旧设三厅拟请升改各官之情形也。惟本年十月十一日。接准吏部咨开。以奉天现无理事同知通判员缺准用拣发曾任实缺正途不分满汉补用明文。该将军请将吉林理事同通三厅。仿照奉天章程。由拣发曾任实缺正途不分满汉酌量补用之处。应毋庸议等因。维时吉林旧设三厅。尚未奏请升改。均系理事同知通判。格于成例。是以吏部奏驳。查奉天昌图厅同知改为知府。请由外拣员升补。兴京理事通判改为抚民同知。亦请不论满汉兼用。均加理事衔。照例将拣发人员请补。均经部议奏准在案。现在吉林厅理事同知升为知府。应请仿照奉天昌图府之例。由外拣员升补。伯都讷厅改为抚民同知。长春厅改为抚民通判。亦请仿照奉天兴京抚民同知之例。请仍由拣发曾任实缺各员。不论满汉。酌量补用。庶与新设各厅县统归一律。实于政体有裨。以上添设升改正印教佐各官。如蒙　俞允。应请　　旨饬部铸造关防印信钤记。迅即颁发。以昭信守。其实缺分筹廉俸。修城垣。建衙署。立学校。设弁兵。应行详议章程。谨另缮清单。恭呈　　御览。并绘具双城堡伊通各处地图贴说。咨呈军机处备查。合无仰恳　　天恩。饬部迅速议覆。以便臣奉到部文。即行遴选妥员。奏明试办试署。俟二三年后。如果办理裕如。再请实授。各官应发廉俸。役食勇粮。及修建各项工程。仍请照臣前奏。照数概发实银。以重地方而求实济。其余未尽事宜。臣当随时体察情形。悉心筹划。妥议具奏。恭候　　圣裁。除寍古塔三姓珲春等处。应设民官。由臣致函督办寍古塔等处事宜太仆寺卿吴大澄。就近体察情形。妥商定拟。再行另折奏闻外。所有遵　　旨续设民官。暨升改各缺缘由。是否有当。谨会同奉天府府尹暂管提督学政事务臣松林合词恭折具陈。

　　统筹新疆全局疏光绪三年　　　　
左宗棠

窃臣于五月二十四日。钦奉　　谕旨。关外军情顺利吐鲁番等处收复后南八城门户洞开自当乘胜底定回疆歼除丑类以竟全功惟计贵出于万全事必要诸可久吐鲁番固为南路要隘此外各城如阿克苏等处尚有可据之形势否回酋报知怕夏缚送白彦虎缴回南八城之说是否可恃伊变乱多年前此未遑兼顾此次如能通盘筹划一气呵成于大局方为有裨该大臣亲总师干自以灭此朝食为念而如何进取如何布置谅早胸有成竹为朝廷纾西顾之忧其即统筹全局直抒所见以慰廑念等因。钦此。跪诵之余。具仰我　　皇上眷顾西服。圣虑深远。于保大之中。廑驭边之略。钦佩何言。窃维立国有疆。古今通义。规模存乎建置。而建置因乎形势。必合时与地通筹之。乃能权其轻重。而建置始得其宜。伊古以来。中国边患。西北恒剧于东南。盖东南以大海为界。形格势禁。尚易为功。西北则广莫无垠。专恃兵力为强弱。兵少固启戎心。兵多又耗国用。以言防。无天险可限戎马之足。以言战。无舟楫可省转馈之烦。非若东南之险阻可凭。集事较易也。周秦至今。惟汉唐为得中策。及其衰也。举边要而捐之。国势遂益以不振。往代陈迹。可覆按矣。顾祖禹于地学最称淹贯。其论方舆形势。视列朝建都之地为重轻。我　朝定鼎燕都。蒙部环北方。百数十年无烽燧之警。不特前代所谓九边皆成腹地。即由科布多乌里雅苏台以达张家口。亦皆分屯列戍。斥堠遥通。而后　畿甸宴然。盖　　　祖宗朝削平准部。兼定回部。开新疆立军府之所贻也。是故重新疆者所以保蒙古。保蒙古者所以　京师。西北臂指相联。形势完整。自无隙可乘。若新疆不固。则蒙部不安。匪特陕甘山西各边时虞侵轶。防不胜防。即直北关山。亦将无晏眠之日。而况今之与昔事势攸殊。俄人括境日广。由西而东万余里。与我北境相连。仅中段有蒙部为之遮阂。徙薪宜远。曲突宜先。尤不可不预为绸缪者也。　　　高宗平定新疆。拓地周二万里。一时帷幄诸臣。不能无耗中事西之疑。　　　圣意坚定不摇者。推旧戍之瘠土。置新定之腴区。边军仍旧。饷不外加。疆宇益增巩固。可为长久计耳。方今北路已复乌鲁木齐全境。祗伊犁尚未收回。南路已复吐鲁番全境。祗白彦虎率其余党。谕息开都河西岸。喀什噶尔尚有叛弁逃军。终烦兵力。此外各城。则方去虎口。如投慈母之怀。自无更抗颜行者。新秋采运足供。余粮栖亩。鼓行而西。宣布　朝廷威德。且剿且抚。无难挈旧有之疆宇。还隶职方。此外如安集延布鲁特诸部落。则等诸邱索之外。听其翔泳故区可矣。英人为安集延说者。虑俄之蚕食其地。于英有所不利。俄方争土耳其。与英相持。我收复旧疆。兵以义动。设有意外争辩。在我仗义执言。亦决无所挠屈。至新疆全境。向称水草丰饶牲畜充牣者。北路除伊外。奇台古城济木萨至乌鲁木齐昌吉绥来等处。回乱以来。汉回死丧流亡。地皆荒芜。近惟奇台古城济木萨。商民散勇。土著民人。聚集开垦。收获甚饶。官军高价收取。足省运脚。余如经理得宜。地方始有复元之望。

南路各处。以吐鲁番为腴区。八城除喀喇沙尔所属地多硗瘠。余虽广衍不及北路。而饶沃或过之矣。官军已复乌鲁木齐吐鲁番。虽有驻军之所。而所得腴地。尚不及三分之一。若全境收复。经画得人。军食可就地采运。饷需可就近取资。不至如前此之拮据忧烦。张皇靡措也。区区愚忱。实因地不可弃。兵不可停。而饷事匮绝。计非速复腴疆。无从着手。局势所迫。未敢玩愒相将。至省费节劳。为新疆画久安长治之策。纾　朝廷西顾之忧。则设行省。改郡县。事有不容已者。合无仰恳　　天恩。饬户兵两部。速将咸丰初年陕甘新疆报销卷册各全分。及新疆额征俸薪饷需兵制各卷宗。由驿发交肃州。俾臣得稽考旧章。按照时势。斟酌损益。以便从长计议。奏请定夺。兹因钦奉　　谕旨统筹全局。直抒所见。谨据愚见所及。披沥密陈。伏乞　　圣鉴。

　　覆陈新疆情形疏光绪四年　　　　
左宗棠

窃臣于十月十三日。承准军机大臣字寄。光绪四年九月三十日。钦奉　　上谕一道。跪聆之余。敬悉　　　皇太后　　皇上保大定功。慎终如始。审时度势。策及万全至意。敢不毕献其愚。仰俟　　圣明采酌。伏读　　谕旨。伊在昔为西路第一重镇俄人交还以后如何防守未交以前如何布置伊九城纵横相联大城西南北三面旧有卡伦距俄境若干道路俄军至何处金顺现驻库尔喀喇乌苏前队西至何处。臣谨按俄人自据伊。于西面旧有拱宸瞻德广仁塔勒奇四城。均弃而弗守。倾殆尽。绥定一城。近以之杂置陕回。距伊仅三十里。伊大城。人烟甚少。俄兵及商户均萃居东面惠寍熙春寍远三城。而金顶寺烟户尤多。伊管事俄官。名马依尔。品秩不过中国同知通判之类。主伊之事者。七河巡抚也。七河一作七水。其官为固必纳土尔。其名为喀尔怕科斯克依。所驻阿尔玛图。地属俄境。在伊西八百余里。其兼辖之官。名图尔齐斯坦。总督名为克复满。亦呼高伏满。自称代国大臣。驻浩罕故都塔什干城。距我喀什噶尔。不过数十程。由喀什噶尔至俄边纳林河。中隔俄属布鲁特部。喀城马行。六日可至。从前伊。本不与俄境相连。以哈萨克布鲁特种人。与浩罕所部安集延及布噶尔所属。为之隔阂。近年俄人先后胁诱哈萨克布鲁特种人。又攻夺浩罕三部。据其都城。而浩罕属安集延。亦随风而靡。故我北路伊南路喀什噶尔之边境。皆与俄属相接。距俄境亦近也。伊收还以后。应于边境择要筑垒开壕。安设大小位。挑劲兵以增其险。至伊大城西北之塔勒奇广仁瞻德拱宸各城。户口鲜存水草却便。应各择要隘。暂驻各营。分屯其间。所有旗绿各营剩存兵丁。各给牛种牲畜。督令游牧耕垦。旧有城堡。缓议修复。尚非不可。大城以东惠寍熙春寍远各城。民户商户。愿迁徙者迁徙。愿归业者归业。边圉既奠。人安其土。耕其野。而出其途者。不待招徕。迥非甘肃从前东路西路数百千里蒿莱满望渺无人烟难于措置可比。若乌鲁木齐所属各城。相距甚远。难于照料。此伊收还以后情形也。伊未还以前。金顺大军。驻库尔哈喇乌苏。其西精河地方。势处要隘。向驻马队。以资扼截。自福珠哩归后。金顺未及派镇防。致被汉回侵掠。金顺旋派马队二百前往镇防。当可无虞。由精河西行一日。为永集湖。再西数十里即伊。俄官所设之头卡。三日即[抵](低)伊。中间山径五道可达伊。不由惠寍熙春寍远三城经过。然岩谷幽邃。仅容一人一骑行走。不能通车。若收还伊。则驿道山径。皆成腹地。此形势变迁俄人现在布置官军防守及距伊道里远近大略也。　　谕旨郡县之制以民为本现由嘉峪关乌鲁木齐至库尔喀喇乌苏迤西商户回户各存若干由吐鲁番至南八城缠头共存若干除旧有各厅州县外其余各城改设行省究竟合宜与否傥置郡县有无可治之民不设行省此外有无良策。臣谨按新疆之变。起于北路。迪化失守。所属相继沦陷。户口伤亡最多。汉民被祸尤酷。以逆回仇视汉民故也。

比大军进剿。连拔坚城。而昌吉呼图壁绥来回民。又因畏剿逃奔。南路烟户顿减。克复以来。还定安集。招徕开垦。户口渐增。迪化州各属。尤成效可。旧额民户共四千二百有奇。现报承垦者已三千六百余户。昌吉县民户旧共三千九百有奇。现报承垦者仅四百数十户。阜康县民户旧有三千九十余。现报承垦者仅二千一十余户。绥来县民户旧有三千七百余。现报承垦者八百五十余户。奇台县旧有民户四千三百六十有奇。现报承垦者五百七十余户。济木萨县丞所属旧有民户二千八百有奇。现报承垦者三百五十余户。呼图壁巡检所属旧有民户一千七百三十有奇。现报承垦者二百八十余户。库尔喀喇乌苏旧有民户仅八十有奇。现报承垦者尚数十户。精河旧有民户四十有奇。现报承垦者一百余户。镇西厅户口无考。旧种地六万亩。现报民垦三万六千余亩。兵垦四千余亩。土客渐增。此北路民户现存实数也。久罹兵燹。户口凋耗。无怪其然。镇迪一道所属。虽孑黎仅存。频年散给耕牛种籽。酌发振粮。广示招徕。自木垒河抵精河。除戈壁外。又均是腴区。土客民人。及遣散勇丁。领地耕垦。逐渐增加。署镇迪道周崇傅。勤慎廉干。事必躬亲。渐有明效。需之时日。百堵皆兴。即以目前论之。亦非无可治之民也。吐鲁番旧隶镇迪道。荒地尚少。现委道员雷声远。署同知奎拔。妥为抚辑。粮石租税。已逾旧额之半。南八城除英吉沙尔壤地褊小。乌什土性瘠薄。余均较吐鲁番为饶。而喀什噶尔和阗叶尔羌阿克苏。庶而兼富。物产丰盈。又较各城为盛。刘锦棠张曜悉心经理。现委员开河引渠。清丈地亩。修筑城堡塘站。铸钱征厘。百废肇兴。具有端绪。较之北路。尤易为功。是南北开设行省。天时人事。均有可乘之机。失今不图。未免可惜。此新疆之应改行省者一也。北路得之准部。南路得之回部。皆因俗施治。未能与内地一道同风。久已概为边地。伊设将军。又设参赞大臣一员。乌鲁木齐设都统。塔尔巴哈台叶尔羌均设办事大臣。伊等处设领队大臣五员。塔尔巴哈台乌鲁木齐库尔喀喇乌苏古城巴里坤吐鲁番乌什英吉沙尔均设领队大臣。哈密设办事大臣一员。协办大臣一员。叶尔羌设兼管和阗事务协办大臣一员。乌什设帮办大臣一员。喀什噶尔设换防总兵一员。是边地腹地。皆一律视之。无甚区别。与经野驭边之义不符。将军都统与参赞办事大臣。协办与领队大臣。职分等夷。或皆出自　禁闼。或久握兵符。民隐未能周知。吏事素少历练。一且持节临边。各不相下。稽察督责。有所难行。地周二万里。治兵之官多。治民之官少。而望政教旁敷。远民被泽。不亦难哉。北路粮员。但管征收。而承催则责之头目。南路征收。均由回目阿奇木伯克等交官。官民隔绝。民之畏官。不如其畏所管头目。官之不肖者。狎玩其民。辄以犬羊视之。凡有征索头目人等。辄以官意传取。倚势作威。民之怨官。不如怨所管头目也。内地征收常制。地丁合而为一。按亩出赋。故无无赋之地。亦无无地之赋。新疆则按丁索赋。富户丁少。赋役或轻。贫户丁多。则赋役反重。事理失平。莫甚于此。

货币之制。子母不能相权。争讼之事。曲直不能径达。官与民语言不通。文字不晓。全恃通事居间传述。颠倒混淆。时所不免。此非官与民亲。渐通其情实。去其壅蔽。广置义塾。先教以汉文。俾其略识字义。征收所用券票。其户民数目。汉文居中。旁行兼注回字。令户民易晓。遇有舛误。即予随时更正。责成各厅州县。而道府察之。则纲目具而事易举。头目人等之权杀。官司之令行。民之情伪易知。政事之修废易见。长治久安之效。实基于此。此新疆之应改行省者二也。夫立国有疆。古今通义。传曰。天子有道。守在四夷。周秦以前。姑弗具论。自汉以来。通道始于张骞。不能得月氏要领。求马继以广利。不能下小国坚城。汉于西域。穷天下之力以务之。卒有轮台之悔。故班固以为得之无益。弃之不为损也。今主弃地之说者祖之。臣愚非不谓然。顾龂龂于兵不可停。地不可弃者。盖以地形无今昔之殊。而建置则有因创之异。穷变通久。因时制宜。事固有不容已者。谨按新疆开拓。肇自　　　高宗时。移凉州西安热河满兵。延安绥德寍夏兴安汉中西寍固原肃州河州安西绿营兵丁驻守。南北两路。饷不外增。各城养廉经费。则以京口杭州等处出旗汉军俸饷口粮马干。及甘肃等处所减草料充之。计内地每岁节省之数。共一百二十九万两有奇。而划抵新疆养廉经费一百零七万八千四百余两外。尚余银二十一万一千五百余两。不特无糜饷之虞。且有节饷之实。论者窃以耗中事西疑之。于　　　圣意拓边节饷。固无当也。臣自度陇以来。即留心稽考甘肃新疆饷数。佥称承平时。每岁约银五百余万两。自变乱以来。册籍散佚。难以覆按。请部钞示成案。亦无以应。近据藩司崇保详称。查得道光二十七年。甘肃口内外驻防满州蒙古旗绿官兵。应需俸饷红白赏等项银。四百一十五万二千三百五十三两三钱九分九厘四丝一忽。内先一年预拨银一百四十万两。外银二百七十五万二千三百五十三两三钱九分九厘四丝一忽。由部臣照依估拨预拨完数。以此准之。甘肃新疆实饷五百余万之数。虽无可考。而一岁之中。预拨正拨四百一十五万有奇。则有数可稽也。臣窃度南北两路。如行清丈之法。就亩征赋。仿什一之制。而从宽定额。民收十数分。官征其一以给军食。尚可有余。修渠浚流。以备旱潦。改铸制钱。以便民用。设局征厘。以裕课税。创设义塾。教之识字。选调匠师。教之艺事。自季春至今。次第经理。甫有端绪。容俟各处缄牍取齐。即行具奏。此外南北两路物产。尚有药材皮张。吐鲁番之棉花。和阗之玉。库车之金铜铅铁。均应设筹及之。是新疆利源。非无可开也。甘肃地处边陲。土旷人稀。瘠苦甲于天下。承平时。钱粮征收。不及东南一大郡。此其明征。乱后孑黎。皮骨仅存。气息仅属。虽频年拊循休养。渐有起色。究之致力多而成功少者。时地实有以限之通省旧设额兵太多。全恃各省协款接济。自中原军兴。各省未能兼顾。于是回祸起。新疆沦陷。甘肃全省。名虽仅存。实则亡矣。幸值　　圣明在上。洞瞩无遗。移东南之余财。救西北之奇厄。亲贤夹辅。内外一心。先关内而后关外。次第图之。乃有今日。不可谓非幸也。

此时所当亟筹者。善后之策。善后之策。当规久远。利钝所系。匪仅一时。以甘肃与新疆并论。新疆利源可开。流亦可节。甘肃则开源为难。而节流尚有可议。从前额兵之多者。一则辖疆与蒙部回番杂处。兵少恐启戎心。一则新疆需由内地拨兵换防。兵少难敷调派也。若以现在局势而言。蒙部回番。已就钤束。防营可以渐减。前奏改行饷为坐饷。图节勇饷。为复甘肃制兵之渐。新疆南北如置行省。换防之制。可以永停。又拟节制兵之饷。以纾各省协款之力也。窃计甘肃新疆。承平时预拨估拨饷银四百数十万两。俟伊收还。每岁约可节省百数十万两。后此利源日增。饷更可减。部臣可随时察酌。而任甘肃新疆之事者。可随时陈奏。特恐非微臣所及见耳。此统筹甘肃新疆节省饷需以规久远之大略也。　　谕旨宜于万难措施之中求一可进可退之计。臣愚窃以为新疆岁需饷银二百数十万两。甘肃岁需饷银二百数十万两。本是承平时部臣预拨估拨常例。兹当全陇澄清西域收复之时。照常指拨。于部章并无不合。承拨各省。当亦无词。况承平时应拨数目内。又可节省百余万两。此后经理得宜。节省或尚不止此。实于　国家经出之费。不无小补。当亦部臣与疆圻诸臣所乐闻也。臣于新疆拟办各事。皆以利民裕　国为主。行省之改与否。尚未奏奉　　明旨。而所筹者。无论改省与否。两不相妨。可行则行。可止则止。进退尚属绰然。过蒙　　圣明矜谅。示以转圜之机。若不披沥直陈。上纾　　慈念。更何以自处。至愚衷有未尽者。不得不及时陈明。仰祈　垂察。臣军积欠之饷。本八百余万两。频年陆续清厘。截至光绪四年。尚欠一百数十万两。近因饬道员胡光墉息借商款。迟迟未到。刘典向兰州票号借银四万两。又饬后路粮台道员王加敏息借汉商银四十万两。驻陕军需局陕安道沈应奎息借票号银二十万两。暂应急需。合之关内外新欠饷项。及遣撤勇饷。又积至二百数十万两。将来胡光墉解到息借巨款。除还陕鄂息借各款。点缀新旧欠饷外。所余无几。纵极力划留。以备光绪五年应用之需。夏末秋初。又将告罄。前奉　　谕旨。嗣后无论何项急需不得动辄息借商款致贻后累。敢不懔遵。惟念甘肃新疆军务。臣既未尝划款请饷。而一切经费。又未尝另款请销。如果此次借用商款外。各省协饷。均能源源接济。臣犹可通挪展转。以期兼顾。更何敢动辄息借商款。干渎　　宸聪。无如各省疆臣。身在事外。但见西事速了。此后需用。或可稍纾。而频年悉索以供。未免因烦生厌。频催罔应。本属人情之常。而臣则势逼处此。莫展一筹。将有束手待毙之日。可否仰恳　　天恩。饬下军机大臣六部九卿公同集议。将甘肃新疆从前每年预拨估拨的饷四百数十万两。指省解济臣军。并于现协臣军稍优各省。酌拨解济。共足成五百万两之数。以三年为期。臣得于三年内尽心经理。斟酌损益。定为永图。三年以后。甘肃新疆军务既蒇。所拟开源节流之策。亦必有成效可睹。庶以前协款。为甘肃新疆用兵收复善后之需。以后部拨。为甘肃新疆常例应有之款。每年以三百数十万两为度。自无不可。臣本菲材。荷　　　三朝恩遇。忝窃至今。当兹时艰孔亟。非不思仰体　朝廷忧勤惕厉之怀。稍慰各省关频施不倦之意。顾始谋未预。晚盖为难。所遇多艰。绸缪鲜补。虽有生之日。皆报　国之年。而年近七旬。神识衰钝。祗承　　恩谕。实切悚惶。谨据实备陈。是否有当。伏乞　　圣鉴训示施行。

　　规画新疆郡县疏光绪八年　　　　
新疆巡抚刘锦棠

窃臣等承准军机大臣字寄。光绪八年三月十七日。奉　　上谕。谭锺麟奏筹度新疆南路情形一折所请酌度七城广狭繁简设立丞倅牧令一员更于哈什噶尔阿克苏两处各设巡道一员如镇迪道之例刘锦棠体察情形会商该督妥议具奏等因钦此。仰见　朝廷眷顾西陲动规久远之至意。跪聆之余。莫名钦感。伏念新疆当久乱积罢之后。今昔情形。判若霄壤。所有边疆一切事宜。无论拘泥成法。于时势多不相宜。且承平年间旧制。乱后荡然无存。万难再图规复。欲为一劳永逸之计。固舍增设郡县别无良策。种种情由。经大学士前任陕甘督臣左宗棠迭次奏明有案。仰蒙　　圣明洞鉴。准其因时制宜。在事诸臣。先后禀承　　宸谟。筹办善后诸务。罔敢稍涉疏懈。现在地利日辟。户口日增。各族渐知向化。诸事均有成效。郡县之设。时不可失。兹奉　　旨命臣等会商妥议。久安长治之基。实肇于此。自当就愚虑所及。熟筹审度。以期妥协而垂永久。谨按经野建官之道。必量其地之民力物产足以完纳　国课。又可供给官吏胥役而有余。然后视其形势之冲僻繁简。设官以治之。非从宽预为计划。则官困而民必受其害。故新疆添置郡县。设官未可过多。此必然之势也。惟南路各城。人民较多。腴区较广。其辖境之最辽阔者。纵横至数千里。少亦数百里。若设官太少。又虑鞭长莫及。难资治理。不足为经久定制。臣锺麟原奏内。有一城不过数十庄。不及东南一小县。七城各设一官足矣等语。经臣锦棠就近体察情形。此说盖亦不尽然。又臣锺麟原奏将吐鲁番作为南路城池。因有七城设官之议。臣锦棠查吐鲁番现不在八城数内。自吐城以西。喀喇沙尔库车阿克苏乌什。是为南路东四城。叶尔羌喀喇沙尔英吉沙尔和阗。是为南路西四城。应统八城通盘筹划。一律改设郡县。以上各节。均经臣锦棠臣锺麟往复函商。意见相合。公同酌议。除自哈密南至吐鲁番。北至精河。应暂照臣锺麟原奏。无须另设多员外。回疆东四城。拟设巡道一员。驻札阿克苏。该道以守兼巡为兵备道。督饬所属水利屯垦钱谷刑名事件。抚驭蒙部。弹压布鲁特。稽查卡伦作为冲烦疲三项要缺。喀喇沙尔与土尔扈特和硕特游牧地方。犬牙相错。每有交涉事件。拟设直隶厅理事抚民同知一员。治喀喇沙尔城。库车拟设直隶厅抚民同知一员。治库车城。阿克苏为古温宿国。拟设温宿直隶州知州一员。治阿克苏城。拜城县知县一员。治拜城。归温宿直隶州管辖。乌什紧邻布鲁特部落。为极边冲要。拟设直隶厅抚彝同知一员。治乌什城以上各厅州县。应统归东四城巡道管辖。回疆西四城。拟设巡道一员。驻扎喀什噶尔回城。该道以守兼巡为兵备道。管理通商事宜。督饬所属水利屯垦钱谷刑名诸务。弹压布鲁特。稽查卡伦。作为冲烦疲难。请　　旨最要缺。喀什噶尔为古疏勒国。拟设疏勒直隶州知州一员。治汉城。疏附县知县一员。治回城。归疏勒直隶州管辖。

英吉沙尔紧邻布鲁特。为极边冲要。情形与乌什略同。拟设直隶厅抚彝同知一员。治英吉沙尔城。叶尔羌为古莎车国。拟设莎车直隶州知州一员。治汉城。叶城县知县一员。治回城。归莎车直隶州管辖。叶尔羌所属玛喇巴什一城。为回疆东西咽喉要地。积年河水为患。必须置员抚治。拟设直隶厅水利抚民通判一员。治玛喇巴什城。和阗为古于阗国。拟设和阗直隶州知州一员。治和阗城。于阗县知县一员。治哈拉哈什地方。归和阗直隶州管辖。以上各厅州县。应统归西四城巡道管辖。凡兹建置。大略较之光绪六年四月十八日左宗棠奏拟设立各官稍为简省。较之臣锺麟原奏七城各设一官之议略为加增。斟酌损益。务适于中。冀免流獘而成永图。至于佐杂人员。应俟郡县设定。由道员暨各丞倅牧令。就近察酌地方情形。将其必不可少者。详请奏设。其各厅州县疆界。应俟立官画分后。再行奏咨。各处地方。暂时责成诸军统领营官。督率营勇驻防。俟兵制议定。再行奏请设立总兵副将参游都守干把等官。其余未尽事宜。统候陆续筹议。随时奏请　　睿裁。所有拟设新疆南路郡县大概情形。谨会同帮办军务臣张曜。帮办新疆善后事宜臣杨昌浚。恭折覆陈。是否有当。伏乞　　圣鉴训示施行。
  </div>
  <div class="pagination">
   <a href="皇朝经世文续编_page59.html">
    上一页
   </a>
   <span>
    ...
   </span>
   <a href="皇朝经世文续编_page55.html">
    55
   </a>
   <a href="皇朝经世文续编_page56.html">
    56
   </a>
   <a href="皇朝经世文续编_page57.html">
    57
   </a>
   <a href="皇朝经世文续编_page58.html">
    58
   </a>
   <a href="皇朝经世文续编_page59.html">
    59
   </a>
   <span class="current-page">
    60
   </span>
   <a href="皇朝经世文续编_page61.html">
    61
   </a>
   <a href="皇朝经世文续编_page62.html">
    62
   </a>
   <a href="皇朝经世文续编_page63.html">
    63
   </a>
   <a href="皇朝经世文续编_page64.html">
    64
   </a>
   <a href="皇朝经世文续编_page65.html">
    65
   </a>
   <span>
    ...
   </span>
   <a href="皇朝经世文续编_page61.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
