<!DOCTYPE html>
<html>
 <head>
  <meta charset="utf-8"/>
  <title>
   皇朝经世文三编 - 第 30 页/共 67 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文三编 - 第 30 页/共 67 页
  </h1>
  <div class="content">
   一矮人立于长人肩上所见必远于长人庐山真面目惟在山水外者得见其全旁观敢抒所见亦然或效一得之愚一论事必察真实始能扼要以虚为实所论浮夸以实为虚所论无确事情之与日变通劝行之道贵因乎时惟望当局者采听焉一立论贵乎实所论中华自有纪载以来历数千年莫古于中国而自四海各国观之莫弱于中国事之真也自古不通于外国近数十年各国渐渐与中国往来若欲闭关拒绝原所不易情之变也不此之计而所谓立言施行者果何所主哉一论中华情事者一曰内情一曰外情也今日之外情系由前日之内情所致而日亦内情亦必有外情所变一内情局外难言旁听者只可转传如律例本极允当而用法多属因循制度本极精详而日久尽为虚器外省臣工不能久于其任以致尽职者少营私者多寄耳目于非人而举动未当供贪婪于戚友而民怨弗闻在京大小臣工名望公正者苦于管辖甚多分内职分反无讲求之暇部员任胥吏操权以费之有无定准驳使外官清廉者必被驳饬如是而欲民生安业岂可得耶各省筹划款项通踰万万而兵丁欠饷竟至累月经年兵勇之数称千百万按名排点实属老弱愚蠢充数而已平日挑抬营生未经训练一旦令其战阵实驱市人而使以刀矛为耒耜驻防人等平时拉弓举石只讲架式股肱怠惰只得养鸟消遣贼至未决一死战而全家自尽请矣对敌之时贼退始皆前进贼如不退兵必先退带兵官且以胜仗具报矣乃杀一二平民或由贼去而遇未剃发之村农且以斩馘发逆无算入告邀功矣通经原为致用而今之士人书籍非不熟读诗文非不精通使之出仕而于人所应晓之事问之辄不能答一旦身居民上安能剔弊厘奸定制为上下所遵守如居官者回避本省一条系为防弊而设然人品岂无正直原籍情形既熟言语皆通名望所孚乃格于成例而使官别省俸满即行升调于地方公事未及深究胥吏反得久踞衙署以售其奸年满更换之说尽属虚语此例所欲禁弊即由此例而生禁止邪教原为崇正乃各省以神灵显佑奏请匾额者屡屡各省拨款迭催而民言剥皮及至大小所需饬令捐备例不准销是令舞弊也法本善而反恶种种非是以致万国之内最驯顺之百姓竟致处处不服变乱吁事不以实而徒饰虚文可乎一旁观者论内情文武各事之行尽属子虚执法者惟利是视理财者自便身家在上者即有所见亦如无见远情不能上达上令不能远行以上各情局外常情中国以此懦弱不振若有窥伺之意即内与外往来者连闻其说难保无藐上不服作乱之害所言今日之外情由昔日之内情所致何也中国土产本为外国所缺外国各货内地可销由此有通商之举其势日密居官者初视洋人以夷待之如狗人来日多身物无可倚恃必须定章方有可凭是以道光年间始动干戈嗣有条约均以日后必要为善惟条约所允地方当有违背令洋人怀疑上司不知所致而上宪不悟无奈复动干戈得有随时赴京明文方息迨后因可赴京以为更妥乃大臣初次北上仍以夷相待违约阻止复致兴兵在京换约派常驻之大臣致有庚申年之事似此文字皆由智浅而欲轻人力弱而欲服人现在某事当行某事不当行已有条约可凭一经背约即有问故之患所言外患由内召此也兹实贸贸而行必启外多进一步之一外情系内情所致而外情何也

前数十年中国与外国并无往来亦无所谓章程且中国或不知外洋有如许国现在议定条约有十国之多驻京有外国所派大臣新设有衙门专办各国事务且数年前几次有事可见外国所请以力可得通商条约非中国本意系由外国而定外国定约系因保全往来之故各国往来之故不同为通商有三大国而定约之要又有三曰边界曰传教曰贸易而其国为俄法英也至边界一节俄国与中国有万里之相连画界办交涉事件非有定章不可是以俄国来往较列国为最早现在定约边界已与昔年不同至传教一节奉天主教及耶稣教者以此为正以别教为邪传教者皆谓尽此之本分而便益于彼传耶稣教者非[止](立)一国之人且小有不同皆系民间捐资令往各处传教以为善举与国家无涉传天主教者不同各国之人皆有然教内有教皇统辖各处传教之人与各国君为平等而各国以天主为教之国皆当为之护法奉此为国教而法国为首通商各条约内皆有准传教并保护奉教章程奉教者交接周密无处不听传教之言奉教者无不奉教皇之命传教内有故奉教各国必来调理即如法国因广西有害死传教之事致派兵直抵京门至贸易一件各国虽有分而英国为首论贸易之事不过以货纳何税何处作口岸何处准居住等语为要有章程可凭各国各有落若一违章均与各国有关不得轻视以上三节既定有条约必应于边界循照旧章必应准传教而保护奉教必应于贸易遵守各章此数言系保外情一外情如此照办与否于内情有何关系一民间立有合同即国中立有条约民间如违背合同可以告官准理国中背条约在万国公法准至用兵败者必认旧约赔补兵费均外加保方止中国初次与外国定约并未以条约为重不过聊作退敌之策至今万众之内或有一二人知有条约然未识条约之重未知条约之害一照约办理内情如何曰民化而国兴外国所有之方便民均可学而得中国原有之好处可留而遵外国之方便者不一而足如水陆车舟工巧器具寄信电机银钱式样军火兵法等均极精妙国民与沾其益愿学者皆能学故曰民化中外来往日多而敦好外无多事之扰内有学得之益故曰国兴一不照办则年比年相识日比日相亲民化而国兴若违章大不同乃有动兵之举国乱之灾旁观皆言违约者或因不肯照约或因不能照约若因不肯必至有出而勉强者若因不能必至有起而代行者前次动兵可见泰西最小之国尚有必得之力或者边界有事俄国何难占地若教内有故致由外进兵奉教者何难相助若贸易有阻止而英国进兵各国必从一经动兵外国有得无失是以当留心而免之常闻外论中国官民可以利动势处极弱而不守信若再有动兵之事成败得失不待智者而决是以或有应办或有请办不如早办不致日后为人所勉强也一内情坏至此外国险至此内事旁观者自不敢多劝已有章程旁观者祇可指出内外必欲办之事一内所应行其难办首在无财然无财非因民间真无财亦非因理财所得之少惟官之下取于民者多而上输于国者少民力亦肯多输难在无财是以各项钱粮均因整顿即如盐课地丁税饷之项各项应派明干大员将各处情形细查从新定日后之办法

其地丁一项本系甚轻无人耕地自无他粮既耕粮地本轻或可照土产贵贱分别征多征少浮耗当去而正供自增其盐课一项无私盐之处甚少而办盐之员未尝无财其税饷一层沿海各口内地各关均有饱私囊而漏公项之弊以上三项若认真整顿日后所得之银可敷国家之用钱粮之外应派大员查察如旧例之应变通删改者不致于日后应办之事有窒财既得而例无文武各事不难更正文之要惟各官俸禄各等官员应予以足敷用度定数不致再外设法得钱升官加俸查明署内应用人若干并开销经费官署各人虽数不少向系均得度日之银左右之民均言被勒其民不民服并非因被勒之多因无定时无定数而系私取若因国家用度新定民间应纳各项银两必无不服所交之银并无格外为难反或较少仍足各官重禄各署定费若此意向外任询问如何均不愿必答不行兹法实益国政岂有外不遵内而必以内听外之理武之要在兵精不在兵多兵法兵数兵饷兵有应改各省若有兵五千人常留营操练不准出外谋生十八省不过九万之多此时百万不得力而省京都只养一万之数此费可于洋税扣满四成之数支销再文武应准本省居官为官系明理之人在本省熟悉风俗语言署内有舞弊较外来人更易查出其余一切事宜日后可设法随时整顿必致国民安富一凡有外国可教之善法应学应办即如铸银铸钱以便民用做轮车以利行人造轮船以便涉险置电气以通信外国之好法不止四条然旁观劝行之意不在此系在外国日后必请之事一　大皇帝召见各国驻京大臣若不允见虽不便剧至失好恐必藉他端而生事不如先告以可见一命大臣驻札外国于中国有大益处在京所驻之大臣若请办有理之事中国自应照办若请办无理之事中国若无大臣驻其本国难以不照办一准洋商各华商会制轮车电机等事一以上所劝行系将旧例地丁盐课税饷官俸兵制整顿外系召见命使会制召见无损命使自护会制民富一内外所劝行者若云非一日能好然愈早则愈好惟应另有数事立应料理若不将此数事办完想办余事恐晚船将沈白日不及修矣一潮州进城之事经五年之久文书往来至今领事未曾进城而事愈久愈难多年不照条约办理均言或以未肯或以未能之故兹再不办必致生事一系田提督未拏上次所录　上谕与先数日给驻京大臣阅看之稿有不同之处以致几生衅端虽奉有　谕旨若知其人仍安居无事后办此案不足行事至其未完各事不如早了一未了各事劝早料理者非他倘不早了必致兴动干戈无不知中外交兵外有必胜之[势](事)若败而始了各事外必不能以此而罢兵也外所欲得之事现已深知若再战胜其事更不可问矣一旁观所论并非恐吓之轻语而外日后必引各事并非欲害中国各国所欲并无他意惟愿中国能守和睦如上年照约退兵各处会同剿贼可见实心相待之意中外通商若以后不再动兵外亦甚悦即如求益免[捐](损)各顾体面各国往来常有因此等事而用兵也若潮州并田提督二事实有此情若仍因循不办必致生事生事则不了矣一潮州进城一节事关大局宜派大员往办或请　旨命广督前往或命李宫保前去至田提督一节不如由京派大员跟兵役数名内江轮船直赴川查提到案二事尤宜速办数日后新到英国大臣若知有五年未办之事难以再待将就法国因贵州事未完必不甘服一处有事各处必起相向中国有失而无得一所说日后内情必由外情而变此意可明奉劝各事若不试办无庸提及泰西各国左近日本暹罗各小国若要作乱无可抵挡若照行泰西各国必致忻悦无事不助无时不合盖万国来往向来各国让各国之事中国若不让各国必不服若让而作万国之友其地广大其民众多文义均通安分务工止有国政转移无难为万国之首若不转移数年必为外洋万国之役日后之内情均由此日之外情而生此日之外情在王爷大人之手诸臣之决断万民之造化也

　　论中国积弱由于防弊　　　
梁启超

先王之为天下也公故务治事后世之为天下也私故务防弊务治事者虽不免小弊而利之所存恒足以相掩务防弊者一弊未弭百弊已起如葺漏屋愈葺愈漏如补破衲愈补愈破务治事者用得其人则治不得其人则乱务防弊者用不得其人而弊滋多即用得其人而事亦不治自秦迄明垂二千年法禁则日密政教则日夷君权则日尊国威则日损上自庶官下自亿姓游于文网之中习焉安焉驯焉扰焉静而不能动愚而不能智历代民贼自谓得计变本加厉之及其究也有不受节制出于所防之外者二事曰彝狄曰流寇二者一起如汤沃雪遂以灭亡于是昔之所以防人者适足为自敝之具而已梁启超曰吾尝读史鉴古今成败兴废之未尝不悁悁而悲也古者长官有佐无贰所以尽其权专其责易于考绩王制公羊传春秋繁露所述官制莫不皆然独周礼言建其正立其贰故既有冢宰司徒宗伯司马司寇司空复有小宰小司徒小宗伯小司马小司寇小司空凡正皆卿一人凡贰皆中大夫二人此今制一尚书两侍郎之所自出周礼伪书误尽万世者也汉制九卿尚沿斯制汉晋间太常等尚无少卿后魏太和十五年始有之后世惧一部之事一人独专其权也于是有尚书复有侍郎重以管部计一部而长官七人人人无权人人无责防之诚密矣然不相掣肘即相推诿无一事能举也古者大国百里小国五十各亲其民而上统于天子诸侯所治之地犹今之县令而已汉世犹以郡领县而郡守则直达天子后世惧亲民之官权力过重也于是为监司以防之又虑监司之专权也为巡抚巡按等以防之又虑巡按之专权也为节制总督以防之防之诚密矣然而守令竭其心力以奉长官犹惧不得当无暇及民事也朘万姓脂膏为长官苞苴虽厉民而位则固也古者任官各举所知内不避亲外不避汉魏之间尚存此意故左雄在尚书而天下号得人毛玠崔琰为东曹掾而士皆砥砺名节后世虑选人之请托铨部之徇私也于是崔亮裴光庭定为年劳资格之法孙丕扬定为掣签之法防之诚密矣然而奇才不能进庸下不能退则考绩废也不为人择地不为地择人则吏治隳也古者乡官悉用乡人周礼管子国语具详之汉世掾尉皆土著为之京房传房为魏郡太守自请得除用他郡人可知汉时掾属无不用本郡人者房之此请乃是破格盖使耳目相近督察易力后世虑其舞弊也于是隋文革选尽用他郡然犹南人选南北人选北宋政和六年诏知县法选虽甚远无过三十驿三十驿者九百里也明之君相以为未足于是创南北互选之法防之诚密矣然赴任之人动数千里必须举债方可到官非贪污无以自存也土风不谙语言难晓政权所寄多在猾胥而官为缀旒也古者公卿自置室老汉世三府开合辟士九卿三辅郡国咸自署吏顾氏日知录云鲍宣为豫州牧郭钦奏其举错烦苛代二千石署吏是知署吏乃二千石之职州牧代之尚为烦苛今以天子而代之宜乎事烦而职不举所以臂指相使情义相通后世虑其植党市恩也于是一命以上皆由吏部防之诚密矣然长佐不习耳目不真或长官有善政而末由奉行或小吏有异才而不能自见也古者用人皆久于其任封建世卿无论矣自余庶官或一职而终身任之且长子孙焉爰及汉世犹存此意故守令称职者玺书褒勉或累秩至九卿终不迁其位盖使习其地因以竟其功后世恐其久而弊生也于是定为几年一任之法又数数迁调宜南者使之居北知礼者使之掌刑防之诚密矣

然或欲举一事未竟而去官则其事废也每易一任必经营有年乃更举一事事未竟而去如初故人人不能任事而其盘踞不去世其业者乃在胥吏则吏有权而官无权也古者国有大事谋及庶人汉世亦有议郎议大夫博士议曹不属事不直事以下士而议国政余别有古议院考所以通下情固邦本世恐民之讪己也蔑其制废其官防之诚密矣然上下隔绝民气散耎外患一至莫能为救也古者三公坐而论道其权重大其体尊严三公者一相二伯汉制丞相用人行政无不统盖君则世[及](久)而相则传贤以相行政所以救家天下之穷也后世恐其专权敌君也渐收其权归之尚书渐收而归之中书而归之侍中归之内阁渐易其名为尚书令为侍中为左右仆射中书侍郎门下侍郎为平章政事同三品为大学士渐增其员为二人为四人乃至十人渐建其贰为同平章事参知政事为协办大学士其位日卑其权日分于是宰相遂为天子私人防之诚密矣然政无所出具官盈廷徒供画诺推诿延阁百事丛脞也古者科举皆出学校教之则为师官之则为君汉晋以降犹采虚望后世虑士之沽名官之徇私也于是为帖括诗赋以锢之浸假而锁院而搜检而糊名而誊录而回避若夫试官固天子近侍亲信之臣亲试于廷然后出之者也而使命一下严封其宅焉所至严封其寓焉行也严封其舟车焉若槛重囚防之诚密矣然暗中摸索探筹赌戏驱人于不学导人以无耻而关节请托之弊卒未尝绝也古之学者以文会友师儒之官以道得民后世恐其聚众而持清议也于是戒会党之名严讲学之禁防之诚密矣然而儒不谈道独学孤陋人才雕落士气不昌徒使无忌惮之小人借此名以陷君子为一网打尽之计也古者疑狱泛与众共悬法象魏民悉读之盖使知而不犯而得伸后世恐其民之狡赖也端坐堂皇以耸之陈列榜杨以胁之防之诚密矣然刁豪者益藉此以吓小民愿弱者每因此而戕命猾吏附会例案上下其手冤气充塞而莫能救正也古者天子时巡与国人交君于其臣贱亦答拜汉世丞相谒天子御座为起在舆为下郡县小吏常得召见后世恐天泽之分不严也九重深闭非执政末由得见防之诚密矣然生长深宫不闻外事见贤士大夫之时少亲宦官宫妾之时多则主德必昏也上下睽孤君视臣如犬焉臣视君如国人也凡百庶政罔不类是虽更数仆悉数为难悠悠二千岁莽莽十数姓谋谟之臣比肩掌故之书充要栋其立法之根不出此防弊之一心谬种流传遂成通理以慎密安静为美德以好事喜功为恶词容容者有功硗硗者必缺在官者以持禄保位为第一义缀学者以束身自好为第一流大本既失末亦随之故语以开铁路必曰恐妨舟车之利也语以兴机器必曰恐夺小民之业也语以振商务必曰恐坏淳朴之风也语以设学会必曰恐导标榜之习也语以改科举必曰恐开躁进之门也语以铸币楮必曰恐蹈宋元之辙也语以采矿产必曰恐为晚明之续也语以变武科必曰恐民挟兵器以为乱也

语以轻刑律必曰恐民藐法纪而滋事也坐此一念百度不张譬之忡病自惊自怛以废寝食譬之痿病不痛不痒僵卧床蓐以待死期岂不异哉岂不伤哉防弊之心乌乎起曰起于自私请言公私之义西方之言曰人人有自主之权何谓自主之权各尽其所当为之事各得其所应有之利公莫大焉如此则天下平矣防弊者欲使治人者有权而受治者无权收人人自主之权而归诸一人故曰私虽然权也者兼事与利言之也使以一人能任天下人所当为之事则即以一人独享天下人所独得之利君子不以为泰也先王知其不能也故曰不患寡而患不均又曰君子有絜矩之道言公之为美也地者积人而成国者积权而立故全权之国强缺权之国殃无权之国亡何谓全权国人各行其固有之权何谓缺权国人有有权者有不能自有其权者何谓无权不知权之所在也无权乌乎起曰始也欲以一人而夺众人之权然众权之繁之大非一人之智与力所能任也既不能任则其权将麋散堕落而终不能以自有虽然向者众人所失之权其不能复得如故也于是乎不知权之所在故防弊者始于争权终于让权何谓让权天下有事上之天子天子曰议以闻是让权于部院部院议可移文疆吏是让权于督抚督抚以颁于所属是让权于州县州县以下于有司是让权于吏胥一部之事尚侍互让一省之事督抚互让一国之事君民互让争固不可也让亦不可也争者损人之权让者损己之权争者半而让者半是谓缺权举国皆让是谓无权夫自私之极乃至无权然则防弊何为乎吾请以一言蔽之曰因噎而废食者必死防弊而废事者必亡

　　新议论略照会　　　　　　　　　　
前任英国钦差阿钦使

为照会事照得本大臣进京三月有余备文渎问甚少盖奉我国钦差大任甚重先宜将已结未结各等案件详览清查方可随时陈论谅　贵亲王亦以为然故已将本馆所存案件全行阅毕而所有寻常各案虽皆明悉尚有内外相关最要之端从前虽在　贵国十六年未能尽谙亦不能仅见存案便悉必须访问方知其详因思己未年间杂华两国来往仪节尚未尽备我　大君主深欲和议商务永保其全日见增益本大臣仰体君心凡有关于敦谊和睦之事必须详细查核斟酌当理更思外交增减全在内地祸乱能否速平是为至要之务因此令参赞大臣威即将中华目今之势以及百官相待外国情形借用外国新样各等节备具略论一纸以期本大臣庶可得知其实兹该大臣遵行缮具前来阅览之下深悉论内所陈情理　贵亲王可以详查实与大局良为有益当令该大臣赴署面交　列位大臣转达因查威大臣署理本国事务已及年半外在中华许久所有内地语言文义以及人情稍为通晓想　贵亲王亦所深知更可知其凡于中华官民各事无论取益防损无不尽心关切兹将内[政](治)外交危险之处言明其危何在不能不指其由则不能不切切直直言之是以本大臣似可无庸备文照会不如委曲以达务望　贵亲王鉴大臣此婉转之心尚不将要论一纸轻置为幸也为此照会须知照会者

　　新议论略说帖　　　　　　　　　　
威妥吗

今日奉阿大臣派弟前来亲将论略一件呈览弟有两节奉恳诸位大臣原谅一在文理内有转折自与贵国不同此次所具此篇过长其次序本末难免有久圆到之处且因外国理论与贵国亦殊迥异不免中有欠顺之词一则事体盖思凡人处事稍欠妥协虽有本人好意相劝中心未免不惬惟是旁观有危必须切直而陈方尽友谊之分遵备略论所议各节数年共事以来大半无非告今奉阿大臣询及贵国目今大势以及将来如何不能不为切直言之其所以更应直言者实因目前时势尤危非谓毫无起色但较前稍为进步而据弟所闻各国每有缓不济急之言此言日见其多而体谅之心似觉减少我阿大臣深以本国相待贵国无非敦笃友谊之义惟思本国商民在华日久或难保护抑或偶因别故势迫自行设法完局诸国亦必相从他国先至于此本国亦难独违我阿大臣洞悉其理指明中华免危之计惟在借法自强故令弟备此以闻尤因中外诸务较之从前颇为胶漆之至内或受危外亦不免其害然则此次所陈虽由中华现时不佳而起而中华所有诸病亦为我国嗣后受害之渐为此不能不能为之直陈敢祈原谅大英国钦差阿谊及中华目今大势欲知嗣后和好保其长久威参赞总以凭中国能否内愿改政外笃友谊遵行特陈大略一窃以现在所有承办中外各国事务不分华外各大臣欲知将来有无常能尽谊只得设为问答方见其实试问中华日后能否保其自主此言无所不包甚愿中国永能防侵害观其时势免代虑之深一中华内患甚深外交或未至失和大概亦皆冷淡而立约各大邦来华各有难弃之要务天下之乱屡年不止各国想敦谊不愿干预而大乱未已早晚诚恐易致搀越因交结邦多有坚执闭绝有各国体制何能遂其睦好之心且内地理尚执定见不肯借取新法平治内乱保其外局现不受损日后更增所有应得之利实致中国原有不愿干预之心因此见减少一所云内患甚深历年有之不必远观自道光二十五年以来邸报所传　上谕折奏等件览毕可知目今直省之中若云全省无贼实不易言盖贼皆会匪入会实意不过抢掠旗号所书均欲立国为君即如云南滋乱之极甚至有无官员皆不可知新疆回民到处变乱更至奉天原系国初根本其处民人命产竟难相保一如此大患推问何由曾读　上谕折奏其故有二一则水旱之灾民受穷困强壮者抢掠为生软弱者无力抗拒因亦从其为贼皆系天意人难预防一则各省官吏或有失义或系无才事先不能防备事后不能办治此系人事据见邸报尚属人多天少一至于军务捕务更阅邸报可知军务缺兵捕务之役俱由原额钱粮甚少日所支者尚不足原额之数至于钱粮一节则地丁粮米盐税脱欠甚多总之所有入国大宗无非缺欠外省因缺银粮只得设法权计亦不过暂顾目前即如内地运货厘金收税内外商局均受其损尤因随时随事开局征税不能不设官该员俸禄有名无实何能保所征皆归官库就是所征尽归官库则时事未平易得借故支用果有不归花费即属虚麋一天下岂无能治之人可谓不乏贼已渐平惟海边内地尚有数处或云总有通商各口幸有外国保守因此而得外国人日阅京报确知中国大臣实有认真出力者有为中国忘身者其得立功效甚足嘉尚

然而中国欲凭一处偶见即将天下大局挽回决乎不能何耶此等良臣不能处处皆是而且不能久任地方常往别处调用而有人补其缺未必尽一样出力认真天下大患甚重决不能恃一二处良臣尽力遂遍除全患果能天下太平总不能按成例旧法得益要在早为图之吏治官役不分文武皆求其实务使粮饷充足而中国可足饷之要有二焉一则自取本国之材务期济困一则速与各国笃结友谊一以此新法办理古来从无此道是以中华各官不甚乐为外国未明其理盖查华儒最重之书内载穷则变变则通通则久窃思果能按此而行不数年生民即可苏困无如官吏绅士论及变通二字只以变回旧法方保国政必能久通亦非无故因见世间历代兴衰多有变乱多年难于治平乱极甚有无主之时各有彼此攻打百姓皆疲终有英雄出世有力平乱黎民以为奉天甘心相服伊既开国为治悉遵往古之法初时敷妥渐次滋生事变依旧不治是兴时与古相同衰时亦与古一样此中华史鉴累朝世世有之士人见此兴废视为转轮之常自问其后必仿古而知惟目今欲思良法只鉴古而行若然则为会之至盖内政外交两节今已互结不能分论此与古不同之要处也一天下各国分论东西东国之间中国尊荣自古以来四面邻邦无非向化间或不畏兵威无不共服其教三千余年皆是如此其间东西诸有并未来华有偶然一来如今泰西诸国或与官悉往来或与百姓通商其国若论智略不亚中华若论兵力似觉稍胜各国在华各有要务不能弃中置系中国立约许为相保如果肯保深悉力有可及所谓中外互结一也历代史鉴实无比照之处则天下大乱终或不能平治欲问后来结局自难酌古准今仍照前言往古兴衰常理盖中华果至终衰之时诸国各有要务见必受险难免干预保全一国干预诸国从之试问将来中华天下仍一统自主抑或不免各属诸邦此不待言而可知一兹论终衰之势或问何用此言此史鉴所载历代治乱曾问士人皆以　国朝远胜前代自壬子年南省会匪滋起动称义兵欲将江山恢复汉人而十二载以来除甘为贼匪以及愚贱从附其外体面富庶问曾有乎即亦有甚少也观此天下贤智百姓至今未有异心若谓终衰可计今非其时贼匪断难遽能成事而内地日久未平百官仍执己见不肯外借新法则贼患难平至于终衰而中国尚因别故亦难防其移权之厄此别故者各国大局系中国一日不能保全各国一日难免代其承保而使外国代承其责实免外国代为作主此中国失权危险之处曾已提及不能不为再论

　　续新议论
一若中国好古恶新者内有每称各国新为设法代谋其名虽似相助其实无非私利意欲后可占地自立而细看此数年来各国相处情形可以信其必无是理溯道光己亥年英国失和三年未绝方能罢兵定约时除香港一处本系民稀地荒小岛此外有闻英国索要何地又至庚申英法两国带兵北来兵势正盛何难逞其欲奋之心乃北上未定大局而止英法之兵尚代击退金陵之贼后增条约一得在京画押两国全单立即往南退去旋据绩约所载抵项未完尚须留兵防守数处而未结未收各国先行调回又以换约以来五年之间条约以内屡有未尽之处外国虽屡经分辩而通商各口一带皆为合军协同剿办有人谓助剿亦谓我国商民之利益乎此语非虚亦可见并无占地之心如其有心尚肯助官击贼乎一英法两国如此协同总非有心侵占不言可知而好古恶新者甚疑新法包藏恶意试问催中国另取新法催之更甚者系何国大臣多英法两国大臣也盖其设疑者实不知各国代谋诸事不惟于中国无损反于中国有益虽谓于中国有益实于中国更有大益何则中国果能听议各国民人进华固能取益而中国一取其策而定保其富平富平一保自主之权亦能永保不移更有所议者绝无外国之利容为续议一中华全益者即如命大臣驻各国京师一节英国告非止一次或问外国有何裨益实无其益若问中国有何益处益实多焉盖各国原命大臣进华驻京其意云何无论英国他国实虑在外每起辨论无法可以了结诚恐易生兵五年以来屡有各国虽陈不合之件若如从前无代国大臣驻京易致生事幸因有此得免此于友谊大局彼此均为有益惟遇设有何国大臣所定中国之意不同中国既无大臣驻伊国只由伊大臣自向本国辨驳何人在彼能代设辨然则中国肯命大臣驻外国比外国驻华更外有益此中国全益与外国无益系外国大臣代议特设能驳本员之良法尚有人疑外国代谋必藏恶意观此可知其言之误矣一此议既为中华之益而中国不肯行外国论及非以各国大臣驻京不便暂时通融办理慢图退去则无以知其不为之心此节姑不论而命员在外国又有益处中国尚未见及固无足怪但不如听劝而行际天下大乱之时须行更甚盖泰西各国素以相命大臣为尽往来之理以同礼者联为局中不同礼者视为局外中原果愿一礼互命其益有二如今中国独立不与邻邦相交各国未免心寒能与相通度可易虚为熟各国有关切之心斯其无故之渐较易防堵抑或适与何国因事较论中华果为有理其余各国必同用力相助用言解劝一此乃外设代国大臣之议可见系中国全益其余新法各事外国虽受其益中华受益尤多如各省开设铁道飞线及开采五金煤矿操练水陆各军国用不足约请借贷医学各项设馆教习以上各新法中华如定意试行各国闻之无不忻悦益固多焉一则中华试办其初须约外国相帮迨熟习方能辞去即如海关税务司自设以来内外既免生事税银亦见其增此系管理通商各官无不知而税务司数员虽皆请外国人而请办各员管理税务其权是否皆在中国外国无一肯驳更俟将来中华能悉外国语言规矩至辞去外国各员自理税务中华具此材能外国无不欣美之极而设税务司一举原系外国代议中国成例向有此条此则外国代谋变通之法未必于中国有损转为有益至各国又有忻悦之故一则前法新项商局大受其益二则内地从此容易治平外国人来往通商易得保全各国亦可无虑其忻悦者此也

惟思新法中华取用外国得利而内地之乱可望太平国帑之虚可以充实此均中华倍得利更有得利者在保全自主之权盖各省既平洋商可保无危用项既足兵力可以自强由此庶几可仿外国干预代为致力之损此免移权之计其最要者此其一也一论中国自主之要一则借法兴利除弊以期内地复平若论其二立宜设法更求外国和睦如果不能立命代国大臣往来驻扎亦宜设法使其免疑见轻前所言外交冷淡此乃实言总理各国事务衙门一处　恭亲王暨列位大臣与代国各大臣往来皆系以礼相待并无丝毫不用此属至善而内外相交余礼不分京外尚觉美不如斯即如泰西各国京都代国大臣前往驻京每得入朝秉政各官无不相接来中华京师大不相同实缘中国向来之礼从不愿与外国交易闭门不纳外省尤甚各处官士不明发其怨皆暗存是心外国官民无不留意于中念中外各国三十年来数次失和细查其故总因中华有来无往盖士人素言各国技艺材能虽有所长总不如中华礼义学问之盛又言中华　天子尊崇最上诸国之君果欲相交尚以不能平行欲问起之原实由此也而外国理论官士时露不佳之心实由此故而致何以免抱怨之渐惜中华官士论及外国事务大分为二端一则有如前言变通二字只以变回旧法因查史鉴所载周王修内攘外但复此策即可太平天下一平嗣将远人一齐逐出一则或云变通亦可不少必先变通而后能安定俟安定后再将远人驱去如此前后两论一问何以不用新法因是新法而已一问何以不留远人因是远人而已其论或欲专主旧法或欲稍去新法于大局毫无利益而见言色反于中国有损盖天下大乱日久起色甚少各国因其属民有所思虑明知中华不求新法大乱难平而中华总不自取亦不听肯人代谋为此更有所虑见各处官士皆有外视之心尤增易致气恼之情一总之近闻各国官民分论中华目今及后之事条约所载优待之处凡我官民未能无得失无论于我国体商局两端中华皆有未尽或问通商各节何以不能尽守条约每答以内外未平官民未足惜力真有未足通商各口近见防贼非畏外国之民即用外国兵力打退甚至每有贼来之处但有外国人居住本地官民即可无虑然虽如是而百官仍以各国不能平行众士原有作官之基亦皆共熟此理外国代筹预防虽是而卒不肯从屡见外国无非相助之意中国犹疑为敌之心虽自无力尚轻视外国外国以信代谋何如定乱总不肯听力虽疲极尚望天下自行挽回反将反夷逐何出匪类原系华民实因吏治不佳生变试问助官原期保民官既待民未周助之何为故此我各国无庸待其自敝果其不能速于自敝则代其立意设法反欲将我逐出究属何意迨至此等时势我国尚须自来保护如何即刻先防其失将内地治理广取财利不但我民取利有裨即华民亦受平乱之益若论华民改为外民何谓取益实因既受苦累之极或问外国如此措置必致损财实因不难补偿此等外论初亦有之近来稍见其多矣一外国如此议论非不知历代隆风盖知中华早以圣教文化迥出东方诸国之上是以东西各国无不欣慕尊荣惟念时势之艰世世有之而史鉴所载中国最为尊重之规乱机将至未见能预防变乱屡次相生亦未见能前失以图将来防备中华之患如一年之中四季循环考其兴衰始终皆成一律直至前明均不能谓后代比前代显有隆污

又有人云尧舜之时为最外国人考内外不同之事惟以此件为独奇盖查进华之约英法俄美各国以其五百年与千年以前相比五百年景较前为强以目今与五百年相比则目今较五百年前愈强又念自古以来四海之内无论何国如不欲洽比其邻尽力勇进前驱未闻不为邻邦所并试问中华岂今邻国仍是匈奴西番乎英国早得缅甸一分法国亦得安南俄国分在西路朝鲜之外或问三国皆有必占内地之心乎此姑无深论要在论要在英国已有缅甸离云南不远法国已有安南离广西不远俄国不必再论前项二处与中华连界一万余里可虑者不在外国有无侵占之心而在各处有易侵占之势设若中国复问续增条约立定五年以来三国所办事件中岂能尽情尽理乎而三国之待中国惟恐或有不周中国之待三国亦有不同之处若论如此内外即应互相体谅而内外之力均平此言可用惜力不平则此理恐难常保强国不即力求伸屈彼即自为体谅至今并无求伸之举固因友谊皆知中国现在大乱尚以诸国向以一国不肯轻动则各国均不轻动惟思各国既已负屈各国又有难弃之事尤以果有举动则诸国莫不取益念此更思各国正强倘遇一时或有不洽之处无论关乎体制抑他故忽见某国若非构兵亦必用言挟制所有前问新议中华向不自取某国勉强代为岂得于中国体制设或代为之时外国之人用中国之材将中国置之不问犹得谓之自主乎即谓暂存之像亦恐难保其常盖因一起代为之端何有限制此实目前之危若问易危为安只有一言中国果有立意速借新法之实形则各国一闻必皆尽力相扶倘疑中华如此嗣后有谋国察机伪图其利则有于中国不必疑也各国皆有应图之利必不令一国专取可知此中转有保中国得以自主于其中一总之此次所陈重在不思变通仍复旧法而执此成见非谓总理事务各国衙门中所陈者实因其余百官不知外国事务系属何事更不知与外国相交较诸事尤为扼要因此凡有外国之国新议皆以为不然窃思目前景内地随处日有新机无论百官愿否更改而为事甚迫似难不欲前进亦确不禁必进之势也要在勇往方免牵制直言之嗣后中国不久必须择定两节之一自招外国人协同去弊兴利可以永保自主之权或以仍旧回疑杜绝外国则外国亦以疑心相待中华言动或有细故以致准情相复必于全体无失之道关系匪浅简言其理从则可以兴而复强否则必致衰而不振

　　巴黎复陈俊臣中丞书　　　
曾纪泽

捧读另笺询及洋务之要端谓必知彼之所长我之所短然后办理不至孟浪至哉言乎兹三语者即是普天下办洋务之圭臬南针再贡千言万句亦不能出此范围矣弟承藉余荫渥被　皇仁初登仕版即越数万里而远使敌廷自问备员而已实不得谓之通知洋务上年改订俄约收地未全内疚方深都门士大夫以为稍能补苴前约之绽漏不复苛责来书亦引为弟功过垂奖借读之益增媿耳又遽许弟为识途之马而下问焉愈觉皇然无以为对去岁答王祭酒二函管蠡之见颇书一二录稿奉上不审有当尊意否西洋诸国越海无量由旬以与吾华交接此古未有之奇局中国士民或畏之如神明或鄙之为禽兽皆非也以势较之如中国已能自强则可似汉唐之驭匈奴西域吐蕃回纥若尚未能自强则直如春秋战国之晋楚齐秦鼎峙而相角度长而絜大耳彼诸邦者咸自命为礼义教化之国平心而论亦城与岛夷社番苗猺獠猓情势判然又安可因其礼义教化之不同而遽援尊周攘夷之陈言以鄙之耶礼义教化虽有不同然事之不在情理中者则虽僻在数万里外之国亦不能经行而无滞弟愚以为办洋务并非别有奥窔遇事仍宜以吾华之情理酌之理之所　百折不回不可为威力所诎理有不足则见机退让不自恃中华上国而欺凌远人可许者开口即许不可许者终始不移庶交涉之际稍有把握夫彼此风俗既异刑律亦殊两国官绅辩论情理诚未必纤悉必合然在位者若肯细询彼国风俗刑律所以致异之源亦不难详论婉商折衷一是也各省难办之案常因民教不和若能撇去邀誉于绅民阳遵条约暗拒教士之成见专论其事之无理有理不问其人之是教非教则棘手之事亦当渐少惟西人之赴华者较少安分守礼之徒工商教士之嗜利者无足论已即洋官亦往往昌言于众曰处东方之人不厌谲伪去诈用诚难以成事编为口诀转相授受此必有前人已行之陈足以召侮而来讪者思之喟然初出洋时写日记寄译署不知沪人何由得稿公然刷印奉一册以供一笑使俄之役有问答节略已陈之刍狗不足复观倘我公亦欲阅之下次当承命奉上

　　振兴中国论　　　
殷之辂

夫人一身必脉络贯通气血充足情志畅达而后神精克振百体俱康为国亦然故铁路者所以通国之脉络也银钱者所以充国之血气也邮政者所以达国之情志也三者备而后富强有本百废俱兴方今地球各国莫不于此三者竭力推广泰西创法之善固早征乎实效日本仿行其法亦且底于小成何中国尚视为可有可无之数乎且斯三者在地狭民小之小国易于周转有之固益便利无之亦不甚为病中国地广民多往者互市未开利不外夺有无尚不足为轻重今五洲通道万国观瞻何尚淡然漠然乎今即三者而申论之铁路议筑已久言利言害一傅众咻既而各大宪先后遵　旨奏覆张香帅议先筑干路自京达汉分年筹款已蒙　嘉许似可立见施行讵又为浮议所阻其自开平接造之路既已南北交驰官商分办今年忽又停止虽因经费不济抑亦未尝重其事耳若果重其事极力推广则当此倭人犯顺用以运兵运械电掣风驰何至迟戎机哉所望当道惩前毖后勿畏难勿惜费速践前议次第开筑俾铁路终克告成有如脉络贯通则振兴之大纲得其一银钱议铸亦屡前此试办多不得法故皆无成近年粤省早经购机开炉办有成效而所出不多难资流转他省未闻有继起者岂以其未能获利而观望欤夫铸银与圜法理同本以便民非必求利利若过厚法必不行然初办无利者久办即可有利小办利薄者大办自然利丰且使即无利己免行用洋圆而暗受巨亏于外国是即利之大者非实无利乎亦视办理之善不善耳所望当道知人善任立可大可久之规就粤局成法而益加详审迨鼓铸既精且熟尤必兼设官银行以广流通俾商务日盛财用不匮有如血气充周则振兴之大纲得其二邮政亦早议整无如屡作屡止今春侧闻仍归赫总税司经办既又寂然始因军务倥偬始暂缓欤夫古人置邮虽置国报亦兼递民信泰西邮政初亦仿自中国而办理特善遂为国家增一大宗进款而民亦称便其在本国固无处不通又立万国邮约彼此互为递送惟本国不能任他国开设信馆以一事权法至善而利至溥也日本遂亦仿行自彼国明治二年始即我国同治九年遣使至欧洲与各国与互立邮便之约亦复章程井井成效昭昭以光绪丁亥一年计之彼国所入邮税得二亿二万三千三百四十八两有奇自后每岁有增无减若中国仿行其利益何啻十倍而中国于邮政一端独不果于整顿既坐失其大利又不便于商民诚何心哉轮船电报成局已久其于邮政事已过半而犹任外国信馆民间信局各私其权诸不妥善　国家转岁费巨金于特设之驿站上下截然两无裨益是真难索解人矣所望当道毋惜反手之劳于一转移间俾邮政果然克整有如情志畅达则振兴之大纲得其三三者皆中国今时之要务如欲振兴须亟图之庶几大纲既立条目斯彰举凡善法可以致富强者即不难次第从事矣至于若何办法则三者各有要领及详细章程早经中西多士反复敷陈兹不再赘　要言不烦大纲克举天南遯叟评

　　上孙大臣书　　　
熊亦奇

总署咨文及覆奏折李少司寇原折均读悉此事本官书局亦拟办前总署议复胡侍御条奏及执事奏明开局各一折均已一一声叙计所办者五事曰藏书曰博物曰印书曰设学曰印报亦奇觉设学事大且繁非书局所可容纳曾撰学堂议一首数月来诸事稍有头绪惟款项无几储待徐加扩充而学堂一节则以小试无益大办不能是以屡次筹商不得不迟迟有待今　皇上特允所请且责成官书局是不可以再缓矣亡羊补牢已至今日病深蓄艾更需何时谨将目前应行先筹之事分陈管见十条如左一曰分眉目书局学堂本应分为二事如印书印报书局事也设学藏书博物则皆学堂事也书局不必过大取足翻书纂书印书运书及译报印报而止学堂则须容师生数百人千人且藏书以供披览博物以资考验皆与为一不可相离规模须极宏厂条理须极详明拟请另建学堂而书局或附其中或仍在其外一曰定规模详细章程一时不能遽定而大概规模则须先事斟酌为入奏地步有规模入奏方可就规模请款规模非可臆造拟请电取各国大小学堂藏书楼博物院一切章程图样兼谘博采择善而从或恐时日稽迟则先将此意奏明俟定规时再行详奏一曰请款项既有大概规模亟宜奏请大概数目款有落方好措手款凡二端一为开办成本一为节年经费须分晰不可含混至筹之何处所拨何项款悉听　朝命不必预揣一曰添官员有定章有的款而事非人不办凡事百闻不如一见京官多公忙且曾经游历者少拟请奏调外官之曾游各国谙练情形者一二员与京官协同办理或竟延一西员襄办尤佳一曰分职掌书局分派各事固已责有攸归今则加建学堂其事愈大愈繁尤非各专责成不可拟请奏设各项职掌使承任者不必有揽权之虑代摄者亦不至有侵官之嫌至薪水奖两端书局不过就绅办情形　朝廷津贴银两并　钦派大臣管理今特设学堂则系国家创举拟请于二者中奏闻其一庶将来易于集事一曰严出入中国官事于款项出入或不能一律认真拟请照现在办法使丝丝入扣款不虚縻一曰审基[趾]京城屋宇格式万难舒展赁借皆非所宜拟请奏拨极宽官地或出资购置私地从新创建创建之外仍须多留余地以备扩充即令城中难得城外亦无不可其总堂分堂各学馆舍拟请照前撰学堂议分别定制不可因一时办理不齐稍从小就一曰选人才京师者天下之根本枢纽也取材京师所成就者几何拟请咨行各省选聪子弟送京分途执业宽其途以取之庶几云集鳞萃人才将不可胜用一曰延师儒中西学问不可偏废拟请各延总教习分教习若干员而西学门径尤多且其学皆专门名家拟请分门延请不必与中学一一比附执业者或兼或专悉听其便一曰明赏罚取材宜宽而设法必严予以出身之阶则重赏歆于前而仿移郊移遂之制则严罚驱于后中国洋务历皆有赏无罚故人才不出今宜力矫此弊庶几材奋兴以上各条姑就大概言之其详细办法尚未暇及是有可采择惟察而教之幸甚

　　贵私贵虚论　　　
瑶林馆主来稿

吕氏春秋曰老子贵柔孔子贵公墨子贵兼庄子贵齐列子贵虚商子贵私嗟乎私与虚也何可贵之有而居然指此为教人之圭臬乎然中国自秦汉以还二千年来心法相传实坐二者之病以至今日陵夷破裂受侮外人也请言贵私之病天生民而立之君使司牧之君者也所以公天下也后世人君有天下则私天下有一国则私一国为之官吏者有一省则私一省有一郡则私一郡有一邑则私一邑一若上天私授福命应为人君小民之性命身家皆有私产使聚敛之鱼肉之驱策之而民不敢有私怨者此犯上作乱之事所以阅数十年百年而辄一见也其贤自矜安静催科折狱以无事为能至于教养之存安之富庶之古人所为视民事之如己之事者彼以为小民之私事也我而强干预之此何为者且我之私计在积财帛以遗子孙日日经营刻无暇晷而兼顾他人之私以误己之私非天下之至愚孰肯出此其或水旱疾疫死丧累累直等之草木荣枯自生自灭已耳自余治一职则私一职任一事则私一事管一局则私一局各怀意见各分畛域各恃才能美其名曰因公为公急公而实有一牢不可破之私意结私党用私人积私财置私产皆假公以济其私天下皆私也忽有一不私者出焉则相骇愕疑之畏之忌之恶之诬之谤之排之击之其黠者亟翻然舍己而从之其愚者则困苦颠连而死耳哀哉天下皆私岂容一人而独公哉彼民之从上也如形附景如响应声亦遂各私其心各私其财各私其力父子不相见兄弟不相亲妻子不相合朋友不相信强者并弱智者并愚富者并贫恶者并善上之视下也如犬马下之视上也如路人上之视下也如土芥下之视上也如寇雠寖至盈天下四万万人各怀其私各行其私各是其私而中国四万万私人遂成四万万私国任听他人欺凌狎侮鞭笞捶扑而俯首帖耳无可如何矣皆在上者贵私之一念误之也皆商君贵私之一言成之也岂及身车裂遂足以蔽其辜乎请言贵虚之弊黄老之学空谈元理以虚无为旨以清净为宗其言曰人之大患为我有身我如无身更有何患身且不有何有于身外之物寖至蔑圣弃智剖斗折[衡](冲)晋人清谈风流放诞天下皆高人刘越石以劲骑蹂之而中原文献尽矣此老氏贵虚之弊祸极于六朝也梁武舍身同泰佛氏承之剎宇楼台于南北隋唐以后其焰益张使天下之财罄于布施建寺天下之力尽于膜拜唪经厥后藩镇相寻踵以夷狄杀戮死亡之惨百人中仅活一人此佛氏贵虚之弊衅锺于五季也之二氏者皆引天下人心于幽昧虚渺昏蒙之域而敲牙截角翦翼绊蹄以待虎狼之吞噬君相之贵私者喜其易制不能为我患也因而用之于是乎万事皆虚舍身则实矣既不能自保其生即无由自脱于死矣哀哉天道好生而二氏之教乃务闭锢拘絷而死之是诚何心哉自宋以后理学昌明然说性谈心仍落二氏之窠臼于古圣王之大经大法所为保民而养民者毫不能考其究竟定厥指归而日龂龂于王霸之分斥智勇功名而不用其托体愈尊其惑世愈甚其大弊仍失于虚夫虚者弱之根也辽金之后踵以元兵一统中原宋社遂屋贵虚之有益无益足以保民与否守国与否其效可矣迁流至于今日人心陷溺难可挽回天下皆虚也即天下不知有实也其在上则封爵虚官职虚俸禄虚科目虚文试之时文试帖虚也武试之弓箭刀石虚也当官之移文奏报虚也示民之条教号令虚也其在下则风俗虚也章服虚也婚丧礼制虚也星命卜相虚也各种之华奢侈无名之费用虚也乃至各种学问各种教化几几乎无一不虚于古人保民养民之大经大法实足以赞天地之化育者盖渐灭净尽百无一存焉者矣嗟乎中国地大物博人稠而君民上下以虚相蒙以私相遁至于此极而忽有他人焉以甚公之政治法律出而临之以甚实之精兵利械入而摧之危乎危乎拉朽摧枯安有全理虽然天下事盈虚消息剥复相寻无平不陂无往不复阳极则阴生阴极而阳生此天地始终之公理也私之极矣将成大公虚之极矣将归至实欲大有为者曷亦返其本矣

　　广论言
日人以经营台湾为战后第一要事政府新置拓殖务省隶南部局以管掌岛政又开台湾总督府置总督付与管辖全岛之权府中设民政军务二局分掌文武两政置台北台南台中三县及澎湖岛厅以司地方牧民之职然一年以来产业未兴交通不便僚吏亦不便其人土匪屡起或肆掠夺困苦良民以现时情形推之非以全力整顿不为功也台湾之地华民土番杂处华民狯狡土番冥顽统治之难中外所知也中国夙以难治之故置诸华外未经教养一旦入日本版图而欲望治绩于旦夕吾知其难也然布政已一年矣犹见土匪蜂起亦岂曰得统治之道哉即如香港为东方繁盛之会然回想千八百四一年割让之始荒凉寂寞不过海贼巢窟之地英人得此扫荡流贼使硗确赭土之孤岛以致今日之盛今夫今日之台湾与五十年之香港固不可同日论矣其人口三百余万以上其土地丰饶宜农其商工业亦已见兴盛土人虽蒙昧犹非如香港土贼之凶悍则垦拓之业似当较香港为易图也得地年余一切未见就绪在其位者岂得无忸怩于英人哉宜诸新报嗷嗷鸣鼓而责政府无力与总督无策也虽然空言责之无益于事今日之论台湾不必论宜经营之理而在论如何经营之法刍荛有见敢披沥以陈其一二焉内营台湾之策固不一而足而莫急于开交通之利使频繁交通于日本内地今我内地人在本岛者除文武官外果有几人乎此寥寥数人之商贾岂能龙断全岛之利所赍来之货物既转货尽而不得再输之途物价于是乎腾昂在销物者虑谋生之困而叹行路之难而居人亦失物资之源将相率而陷厄穷无由复下手于事业也今日实情已如是此后可以推见现在日用之物皆仰给于外国亦无可奈何也夫拓地殖民之业固待我日人之渡航移住而成也谋生之困行路之难如是谁复冒暑炎疫疠而好入此土者哉然则开交通之便不可不亟亟矣现今航行本省者惟大阪轮船公船公司之船数止三只每月三次往返或自神户经由马关长崎鹿儿岛冲绳八重山抵基隆或经由鹿儿岛大岛冲绳抵基隆此外虽有陆海军省所管船舶六只来往然不准搭载民人私货民人之欲渡航及送货物不得不由该三只其交通之不便可以想见今宜增加往返本岛船舶为六七只每月以十次开航往返则得使彼我之交通无不便矣且本岛在远波积水之中风浪时有尤宜择船之大者自二千吨至二千五百吨如是则使往台者航行无艰居台者衣食不缺百货自在运输来往如比邻往往者日众而事业亦随而兴矣既开通海道之利则本岛沿岸行船亦当亟亟

基隆淡水至打狗沿岸凡二百四十余海里为首澎湖一带次之更直至门香港则不惟沿岸一带蒙其利亦足以惠及于岛澳也且能使茶砂糖樟脑等物经由门香港及安平打狗输送日本内地及欧美诸洲者皆经由日本轮船公司所管欧洲航路及美国航路其自门香港地方输送台湾之货物亦归日人管理此莫大之利也其行此等沿岸之船不必用二千吨以上在千吨之间可矣船政既已大兴则不可无舶船避风之港湾则筑坞为急也此非旦夕即办故不得不急起工从事经费虽大然为开全岛利源起见岂宜吝其度支哉至修筑何港或先何港并其工费需若干金筹办如何则待当局者之擘画与工程家之商量矣右说为海道起见而陆道更有要焉则通贯本岛南北设一铁路为第一义也铁路之急人人皆知惟官办民办时见异议本岛铁路宜于官办此吾曹宿论也然方国家多事之时或恐经费不足不必固执官办之见惟设法立条归之商办又分别数区明约若干年竣何区工事若干年及何区工事为至要耳虽开铁路而其它道路未通则铁路亦不能多获利也今宜以铁路为起本为直干而无数道路纵横连络左右概加修筑务令砥平使行旅及货物直抵驻车之所如是铁路既与马路联络而陆上汽车复直接海上船轮于是乎四方之交通甚便而密输鸦片于本岛之事自得杜绝其途也既海陆交通利行旅之来往便货物之运输矣通至报快捷全赖电音则本岛至日本之间沈设海底电线为要也今虽日思整顿一切而南岛风涛无常上匪亦时窃发而仅假一线之报音以得其情形颇属可虑商业渐盛行情等事亦须快捷则更设海线补其不足不容缓矣若夫地方尤为行政之实务今所设总督府威权过大府中官僚至各县巡捕一由总督进退黜陟而知县绝无权力惟总督命之从而已是非所以委重亲民之道也夫经营新得之地宜不专尚法制使官吏各尽其才宽猛兼济以收揽民心实为行政第一义故知县不可不择人而任也既得其人而任地方行政之责则宜与以权力使尽其才矣今政府不吝此绝大权力以予总督使生杀与夺一在其手者不欲以内地之绳墨束缚新政也总督之于知县亦当如是使一县之政知县得以总其成而总督不滥掣其肘县内僚属知县自辟而进退之总督惟握其纲纪严其铨督以责其治绩则足矣苟如此则知县之任大责重怀才之士甘就其职才具不足者不能滥竽矣破中央集权之势而行地方分权之实知县又得其人庶几能举治绩乎虽然管辖甚大而僚吏甚寡守兵不足而巡捕寥寥此而欲举其治绩则势有所不能矣试看台湾之地其幅员殆等日本九州岛其人口称三百万而今日仅置三县有土番之顽冥焉有华民之狡狯焉而又言语不通交通不便又天候炎热种种为难欲破此等难事而举地方之善政岂易易哉故私论之谓宜增设数县分辖各地又增加守兵及巡捕之员数也使臂指相属知县之耳目莫所不达有非违则直得纠正焉且今日配置宪兵及巡捕亦未得其宜以吾曹所闻警戒市街以宪兵而巡捕多出驻材落是岂非事之倒置者乎守兵骑马带鎗纠纠桓桓非巡捕可比当派在远陬村落以待非常今及其道以行之岂不徒生事端乎

台湾僻在南海气候炎热多瘴疠内地人欲渡航营业者皆畏疫疠销沈壮心故必先以讲求养生护身之道为主计日本人民百人中有疾者只三人而台岛百人中有疾者常四人由是观之一旦摄养得宜本岛变为不瘴疠之地矣今之治台者皆隔靴搔痒因言语不通也故以使岛人学习本国言语为急务设立国语学校使人往教之盖岛人所以屡背我教令者皆因不知我之意其所以不知我之意者亦因言语不通也惟其言语不通故彼违我我又不能说谕之惟有强制之而已于是彼以我为暴为无道形屈而心不服间有奸谲之徒或虐之彼不知告诉之道隐忍饮泣自以为不幸而已如是则两情不相通乃相率以背我欲使统治得宜令人畏服必以教习国语为入手也且两地通商亦必假言语以悉其情惟彼等未解文明为何物则宜广以启发其才智以诱励其德操此又不可缓矣财政亦要改善振作按本年豫算度支于本岛地租制茶税制糖税樟脑税制盐税海关税等及其它有六百六十八万二千二百三十六圆之岁入而岁出则有一千六十二万一千五百七圆以入抵出实不敷三百九十三万九千二百七十一圆若加之以军事则本岛销出者更不少矣使理财之政无所改作则得此岛不能开利源而反以病国虽然本岛本非新开之地不似彼英人当经营香港无人之地也苟税法得宜决无病国之理今虽新税法未定亦当袭用旧税法而徐思改图今乃漫然废止吾不知其何心也为今计之但观其旧税可复则复新法可起则起但宜斟酌尽善不可造次以招人民之疑惑耳殖产兴业之要在先理财政开拓利源台湾非新开之地所产之物日见增盛以出口货言之茶砂糖及樟脑为最盛计明治十五年出茶十二万二千七百三十担至十八年增至十五万五百七担矣十五年出赤色砂糖五十万八千七十六担二十八年增至六十七万千九百七十四担矣十九年白色砂糖五万七千七百二十九担二十八年增至六万三千六百九十担矣十九年出樟脑千三百三十四担二十八年增至三万九千五百四十三担矣茶多由厦门运往美国砂糖多由香港安平打狗运往日本内地樟脑多由门运往欧洲以上诸物之比较樟脑一项凡十年而增至三十倍推之后来亦当不少茶及砂糖若栽培制造并加新法其所增当多也其它如米如金如麻如煤炭如硫黄开采之以充国家之用是政府所当务也我内地人民亦宜共集赀本共出劳力以助其增进若一人之力不能举则合设一大公司或开银行为融金之机关立保险公司以备不虞若夫奖厉其渡航保护其事业则台湾总督之责也拓殖务大臣之责也政府之责也论日人经营台湾

中国地大物博为天下最有作为之国最有作为而不为则其将来有关系于各国者非浅或谓中国将纳西人苦口之言仿照西法鼎新革故不亦可乎余曰非也我国若信汝所说备办靡不愤事矣中国正在酣睡之际虽间或反侧必不遽兴以维新而论中国若无外人相逼欲其发愤振作自新决无此事此论我英若能早悟一日则我东方利益即可少损一分以中国各直省而言无论至弱之西国欲分得之犹反掌也我英办法惟有内不准其作乱外不准人侵伐并各使国知悉英虽不欲得之亦不准他国瓜分其十八行省英若一面保护中国使不分散一面逼令中国开其本有利之源其效何如虽难预言数年之后其它不可望至商务兴盛则意中之事中国即使各处均有铁路其改新图治亦万不能如铁路之迅速也惟国既富道路既通民之知识既长风气渐开必有起而行之者特患时势变迁我国之责任繁重不能退后祇有前进届期主持之权转入我手中国人民皆我赤子其人久为敝政所困一旦变法勇往无穷响应如神行见长江之上议院遍立政治一新蒸蒸日上及至英国既衰之后中国当在盛兴之时不亦有作为哉不亦有作为哉昔麦考雷曰踏勘伦敦之败绩者必纽西兰人之我则以为蹂躏我英京者其殆华人乎总之中国现行之事非参用西法不足以弃短取长果照西法则可变为最强无敌之国蒙古之人又可以率师西征如古时阿铁勒之征讨法国而挞伐意国矣特此皆臆度之词至东方最大之国究竟作何了局真难预定也论中国将来情形

小亚西亚亚州之土耳其之栽洋药也始于罗马大一统时由商贩至沿印度洋各国销售考诸汉勃雷所著药书足窥涯略嗣又由回回带至东方按[阿](河)剌比人在麦好麦回回教祖时商务行之已远书中所载似非无因惟格兰伯劳士德人晓华语八百五年随俄使至中国界被阻中止查得著名之止痛曰细里阿该者即是洋药西历一千六百六十七年中国已有之为希腊国所进贡者回回教与希腊教人素来积不相能进贡使臣必与回教为辞者考甘伦希腊古医名药书所载之渥诺依爱高司一字意解毒药即医被毒物咬伤之药所谓毒物即蛇虫与四足物也是用洋药制成所谓细里阿该者自希腊始嗣后布斯亦制之国中市朝制药材者或在街中在铺内将干苦洋药以手牵磨成粉和糖使合口味即此止痛药也然则唐书第五页一百九十八篇所载六百六十七年有洋人以药进贡殆此药欤果尔则进贡之非阿刺比使臣实希腊使臣也洋药盛行于中国在希腊使臣来华之后又千一百年富者食之为害犹浅贫者吸之则合家衣食之资尽供一人口腹之欲但瘾已成不容不吸是以恶洋药者莫如吸食之人然洋药遗害尤有甚于此者也此害发于不觉华人未尝留意今则潜吞药自尽者日见其多亟当法以阻止之欧洲出售之毒药本有限制中国零售洋药事同一律亦应定章以示限制中国户口太繁贫窭迫人不知凡几困苦忧伤遽萌短见潜吞洋烟指不胜屈父吸烟累其子夫吸烟累其妻烟瘾已成虽生如死服烟自尽者有之家中寒素夫妻反目仰无以事俯无以畜前顾茫茫吞烟毙命者又有之年幼女孩受人虐待因而吞烟者亦复不少其中买良为娼为祸尤烈苏州某甲专买女孩教习筝[琵](笆)逼令为娼一日不知何故甲怒偏责其女其中三女忿不欲生私得洋药煎汤各饮二杯及至发觉二人虽得救复生一竟毒发身死此三女孩年约十岁迩来镇江吞烟之案亦层见出该处绅士有鉴于此尝拟条陈凡购洋烟年二人偕往烟店不准出售又吸烟人购烟非带烟灰以示有瘾之据不准与之交易大旨如此联名请镇江道出示照行道接复饬府县后矣盖吞烟自尽之多由于卖烟漫无限制确无疑义为上者果能出示定限未始无补救于万一也论罂粟始末弊端

夫中国一东方之病夫[也](之)其麻木不仁久矣然病根之深自中日交战后地球各国始悉其虚实也西伯雷斯报素以见闻最确自居昔云中国强甲天下之说其谁欺欺天乎而中国则向不我欺其政治败坏匪伊朝夕特未见鏖兵故不泄露耳英爵臣名华尔司雷者向以中国兵多将勇深恐西国灭于黄种兹已洞烛实情可高枕无忧矣或曰中国之势弱矣变法之时晚矣而国则不至灭亡也此说虽迂而信之者颇不乏人何则以其立国长久土地恢广风波迭见一旦谓其必不崛起似于理未合抑知立国虽久而朝代屡易开国以来其世运之衰未有衰于此时者也凡势力在此处可合成一物者改易他处即可分散此物尝闻深海之底有奇物活物由海中捞起匪独不能养于浅水之中并因水之压力不及前重而分散雕落中国之立国也何以异是昔日时势合成一国今日时势何难不分散乎中国之为国也今昔无异而交涉各国也则迥然不同矣而中国则曰时势可改国政则不必改固执若此再有四五大国叩其朽坏之门门虽紧而不倒开者希矣中国政事之殆固不待言若求补救犹及挽回所需者时日耳迁延岁月中国廷臣素擅其长每干一事互相推委首鼠狼顾卒至无成中国振兴决无日矣自和议告成迄今已有一载半中国苟能自振夫孰得而阻止之虽曰成大业者两年之内为时未久难收成效而振作之始期之两年则为时不少要之中国若知事不可缓亟示天下以舍旧从新之举两年之内必有可观者也而今之可观者何在安有维新之机哉铁路开筑而里数甚短学会创设而不久中止陆军固整顿矣水师固议兴矣然自开办至今绝无长进徒有整顿之名而无变法之实亦复何益中国应办事件需时太久虽至能者亦难保其必得所需工程太巨虽竭其心力亦难保其必竣如筑铁路也兴陆军也备水师也改圜法也求实学也设邮政也除官场之积习行牢狱之新法以求列诸文化之邦百未具一度福祚已满势必瓜分割裂强大诸国取而代之矣泰西于中国之成败最有关系者其惟英俄乎而英俄不欲瓜分之也及至势迫瓜分英又非得大[分](力)不可则瓜分之欲均匀也亦难言矣今英与中国通商应得之利益与各国均沾若果瓜分则所得相宜税则之益除所得之一分仍可照行外其余必难仍旧此英之所以不欲瓜分也俄则志在鲸吞欲并中国求一大统虽未遽得若固有之倘他国多得一寸俄国即少入一寸此又俄之所以不欲瓜分也亦即各国所以迟回姑待也各国相持不下则中国维新应设学校兴工作所需之岁月或有济乎总之北京执政之臣果若以除旧弊布新猷为急务势虽岌岌犹未晚也中国实情

中国欲求维新之道必自裁撤都察院及翰林馆始既撤然后削总督之权或径除总督名目仅设巡抚已可矣迁都之说一千八百八十年戈登之意以南京为妥我则以为汉口与强邻相隔较远也由汉口至广东尤应修筑铁路至边防似可不设水师[若设]水师徒费国帑以供敌人反戈之用因创水师但费十年功夫而设成者不及十年恐东方复有事故矣虽用之于至弱之国恐亦不能取胜也当今之要要惟练陆军乎虽然中国亦何足与言维新哉此说似属过激确系实情若不维新则凡遇不论如何凌辱之者亦惟有耐受而已或问求俄保护其余联盟之法德两国必随俄袒护之矣后则中国其庶几乎曰求保护之可恃与否姑置不论其如求保护所需之款何俄国办法以中国举止行同属国则于俄为合宜中国求之保护其事之可耻其势之可危比之败于明鎗交战之日本为何如哉固不待智者知之也俄以中国弱为得计英以中国强为有益此一定不易之论也至练兵欲收实效非予权与教兵者不可而欲华官分权与人不又难之又难哉琅威理之练北洋水师其明征也孰能保中国之故智不复萌耶中国不能维新论

英国是打兹士得报曰昔某大员游历欧洲泰西诸国款待殷勤德国政府礼意有加极形郑重盖殷富户及制造家阿媚大员欲得彼欢心以垄断事业也噫彼坐拥厚赀者何其懵欤夫识时务者不与鸡鹜争食而作行险侥幸之策也何者今全球诸国可屈指数然皇纲不振莫彼国若矣重以财政窘急借助法俄士商之学校弗修陆海之兵备不设其上则孤立寡助其下则庸鄙贪污究其实情一大匏无用之国也且逋负国债四千万磅海关课税仅充漏比欲更增饷源终成画饼岂非一贫窭之国乎贷赀于穷人是冒险之道也英国岂肯出此哉姑听德人好自为之耳英报訾议中国

火车在车站停后复向后退其为祸于车客果何如哉自西人亚得勃雷之子遭不测后八月二十四日有西人名亚得勃雷者乘火车到北大河车站停车后纔下车其子尚在车台上车忽向后退突然跳动亚子立足不住坠跌下车其父见之立即救起该孩足指已被压损字林西报因此着为论说办铁路者当亦有所惊觉焉中国火车向不能停在合宜之处更不能停定车将到车站先迟迟行走然后停止未几忽向后退站站如此此弊非立除不可其除此弊之人所用管机人务能使车停在合宜之处否则每车台上须有得力之护车人候车向后退止后然后准客人出门下车或可藉资补救最可奇者中国办理火车如此忽而不测之事亦并未见极多此次当可引以为前车之鉴矣既论铁路则所有天津至塘沽一路其办理不周之路车客啧有烦言为办铁路各员所应知者试更纵言之该路收发行李无一定合式办法其经理此事者一褴褛之工人耳上下车时所有随身带各件又无人照应搬运使无损坏遗失其办理无头绪如此即此一端与日本相比已有霄壤之别日本车站栅栏以内停车之处不准小工进出所有车客行李均由护[车](军)人帮同搬至栅栏之外如初到该国不知铁路之径护车尤可以指示一切在中国则车客之适意与否均不闻问车位之洁净与否亦不讲究车内所弃之吃存食物散积遍地凡可以扫除干净之处亦不洒扫有时秽同猪圈实非人可暂住之处如此而再不整顿将待何时办理铁路者身任其事应如何讲究整顿庶上可以顾全国家之体面下可以不负车客之厚望而后自问无愧也中国火车弊病

婴孩诞弥伊始睡时最多父母听其安睡自六七岁以至丁年出就外傅则不许其多睡十岁十一岁孺子仅准睡八九点钟其实须睡至十点十一点钟方合养生之法此父母所宜加察也年届弱冠应睡九点钟中年八点钟可矣寝卧不足为患殊深因少睡则脑伤而百病丛生向之神清气爽乐于工作者至此则身性变易神魂恍惚易于惊悸矣卫生琐谈
 
　 
　　请整饬仕途疏　　　　　　　　　　　　
顺天府府尹卞宝第

窃政治之要在于择大吏大吏之要在于选牧令盖天下州县之积也一县得人则一县治县县得人则天下治设非为长官者秉公持正察核贤否分别举劾明示劝惩则中材何以奋兴吏行何以修饬也窃观今之州县类多习为钻营不务公事考其词讼则积案有百起有二三百起者有经年不结有经数年不结者小民守候拖延废时失业考其钱粮则任意亏挪于应解正频催罔应考其缉捕则盗贼肆行巡防废弛此等州县一省之中几居其半积习相沿绝无儆惕皆由上司曲循人情不问政绩于升调缺出或培植私人或得受情托大为地择人者少为人择地者多甚且隐其劣迹弗列弹章饰以令名转膺荐牍上下视为固然奔竞遂成风俗而吏才日坏事理日紊似此而欲天下之治未有见其能治者查各省升调人员类皆以空洞保语保题殊非核实之道可否请　旨饬下直隶督抚府尹于保题人员将其本任有无积案及欠解钱粮承缉盗案等事于疏内声名俾资考核其有积案五十起以上承缉盗案五起以上及征解钱粮不及七分者均停升转如该管上司徇隐匿饰含混具题别经发觉严行参处似此数者立格中材尚可勉致非属苛求升调不致滥邀藉期观感或可挽回积习于一二也臣为世风吏治起见是否有当伏乞　皇上圣鉴训示谨奏

　　请整饬吏治疏　　　　　　　　　　　　　　　　　　　　
周恒祺

窃自军兴以来民生之凋敝已极各省筹兵筹饷日不暇给吏治不无废弛现在中原底定而散勇散贼犹隐伏于各州各县之中则所以办理善后诸政不可不实力讲求也谨抒管见六条为　皇上敬陈之一曰重　诏令以肃纪律人君之所以整饬四方者惟此令出之惟行耳或察酌时宜或修明旧制凡见之通论者无一非斟酌尽善关系地方利弊之事若奉行者一一致之于民夫奚政之不举亦何弊之不除乃　朝廷励精图治不令三啻而五申而究其指归仍不免视为具文空言塞责即如清积案行保甲等事屡经　圣谕谆谆试问各省之积案保甲究清焉行焉否耶上以实求下以名应臣恐良法美意之莫能下逮也可否请旨　饬各省大吏凡接奉通谕事件务必严饬所属破除积习实力奉行不但以一纸官文敷衍申覆仍复不时访察倘敢仍前延玩立予严参盖上司之精神多周到一分则属员之精神多振[刷](设)一分颓风挽斯法度行天下之耳目一新矣一曰核名实以举人才事无巨细得其人则经理裕如求才诚目前之急务惟器必试而后知其利钝马必驾而后知其驽良用人亦复如是也若闻其才而不试以事试以事而不考其成一列荐章即予超擢臣恐　朝廷逾格之恩适为巧宦钻营之计可否请　旨饬下中外大臣凡保举人才必举其一二事以实之或品堪式俗或勇足治军或洁己爱民或片言折狱举凡操守词章以及理烦治剧诸类必实有一节之长方授以相当之事一二年后诚能实与名副不妨破格超迁若所行与所举相违举之者亦难辞咎庶上收得人之效而下无幸进之心一曰惜名器以待有功品秩官阶固不可以滥则一命之荣一级之赏亦所以录微劳乃近来军营保举人员往往[于实]官上并加升衔而州县一途为尤甚推原其故州县官阶虽卑利权较重求保者欲揽其利权之重而又嫌其官职之卑于是无人不求升衔顶戴刻下各省候补实任人员不下数万而求其五品之州七品之县寥寥无几等威莫辨何以崇体制而励下心

至于佐杂征员每先谋一五品六品之功牌于报捐时填入照中冒为军功保奖更非慎重名器之道可否请　旨核议军功之升衔如系保官后另案加保或自行加捐者准其随带若一案中官衔并得者则衔可注销佐杂之升衔如系到省后加捐特并者准其随带若未得官前之衔亦可注销庶人知爵赏之贵而交相鼓励矣一曰减损纳以肃官方科甲人员虽未必尽属廉洁而自念读书考试历数十年之辛苦偶得一官一旦因贪去职则所得不若所失之大即不肖偶萌贪念亦有所顾忌而不敢为若捐纳州县不过费一二千金得之原易一旦出膺民社无不肆其掊克之谋以为取偿之计迨宦囊既饱即以其余捐升府道大员较之为循吏而以卓异待升不更便捷乎纵令发觉严参而彼已为富家翁矣从前军饷浩繁　朝廷实为不得已之举刻下军需稍减厘金可以补苴地方既平军饷渐能全解似宜权轻重而酌去留且查近年铜局一岁所入统计不过百余万两其间报捐道府州县者尚不及半少此数十万金于库当无所损可否请　旨饬部核议将道府州县之最关吏治者亟行停止其余事例不妨暂留所去者止一时之小利所恃者实图治之大原关系实非浅鲜也一曰综厘局以征实数恭阅邸抄厘金一项曾蒙　谕令各督抚体察情形酌留大宗撒去分局零星杂贩概免抽厘此诚　圣主体恤商民之至意惟　恩必期于实逮政不可以虚行可否请　旨饬令有厘金省分将从前所设之局悉数开陈奉　旨后已撤者某局共计若干处暂留者某局共有若干处报部以便稽查所有应捐应免之货物亦必详细开列刊刻告示贴各局之前俾商民共见共闻以免委员差役含混私收之弊仍不得分卡于外避其名而存其实庶善政可期广被矣一曰省差徭以纾民困河南直隶山东等省差费甚重尝有税钱一两而差费派至制钱五六串者缘军兴已久所有过境兵车及协济军辆为数烦多地方官不得不借资民力也乃查河南等省陋习凡州县官之子弟亲友无不擅用差车上站出一印帖或发溜单下站即如数应付甚至家丁之丁募友之友俨然乘传往来相习成风实属不成事体相应请　旨饬令各督抚严行禁革如地方官有发印帖溜单擅用差车者滥发滥应之员均纠以应得之罪至于正项差事应用车辆亦必严禁丁役藉端多索讹诈勒掯等弊官减一分之扰民即受一分之恩是即培植地方之一端也以上六条臣愚昧之见未必有补高深而用人行政察吏安民实目前之急务是否有当伏乞　皇太后　皇上圣鉴谨奏

　　吏治上　　　　　　　　　　　　　　　　　　　　　　
郑观应

地方之治乱视官吏之贤否为转移　朝廷求治亦视用人何如耳一县得人则一县治一郡得人则一郡治一省得人则一省治天下得人则天下治中枢之与督抚　朝廷之腹心官守之师帅操用人行政之大权者也夫国家设官本以为民其与民最亲而贤否得失之间动关国家之治乱者尤在州县何则天下者州县之所积也内而六部外而两司道府诸官皆考察此州县者耳伊古以来未有民不聊生而国家可以称治者亦未有牧令非人而疆臣政事可以坐致太平者独奈何进身之始科甲保举捐纳既已不一其途而吏部迁选之章率范之于掣签按轮之中而不复问其人之贤否及选得补缺则需次日久负债累累廉俸不足以养其身黜陟不足以励其志气不肖者恣虽暴戾如蛇蝎如虎狼即上司风闻参撤而乡里小民之死者已不可复生断者已不可复续矣间有廉能之吏一意兴利除弊教养斯民而知府之意见不同也司道之威严可畏也上官掎之同寅笑之众庶疑之必溃其成而后已故今之巧宦莫妙于阳避处分而阴济奸贪一事不为而无恶不作上朘国计下剥民生但能博上宪之欢心得同官之要誉则天变不足畏人言不足恤君恩不足念民怨不足忧作官十年而家富身肥囊橐累累然数十万金在握矣于是而上司荐之曰干员同僚推之曰能吏小民之受其鱼肉者虽痛心疾首箝口侧目而无如何也噫上下之间相蒙相遁至于如此而犹日日言自治是犹南辕而北其辙也其必无成也决矣上之任人也不专用人也既不尽其才又不问其能否陆路之将可改水师水师之将可调陆路刑部之员可调工部兵部之员可调吏部强以所不能而不专任其所以能岂果有兼人之资无事不精故能随事胜任耶正虑其所谓无不能者乃竟无一能耳徒伴食贻讥一任颠倒于胥吏之手为可叹也溯唐虞之世设官分职各有专司不相兼统如契为司徒皋陶为司寇伯夷作秩宗夔典乐之类皆以其所优为者任之未闻以敷教之事强皋陶以刑名之事强伯夷以典礼之事强夔也是以百职庶司皆能各[称其职今泰西各国用人行政亦如是其户部人员不能调刑部陆路人员不能调水师学古入官量才]授职自何部何署出身日久升迁终于此部之首领而已爵可崇俸可增而官不迁移故职既专而事无旷废任愈久而识更精深富强之原实基于此查户部之外有农部专考树艺之精工部之外有商部专讲贸易之道兵部之外有邮政部专管驿递之往来外部即我之译署内部即我之吏部独无礼部之设亦无铨选之条百僚升降权归议院期会之令出自君主选举之政操自民间用土人或久居其地者为官无回避本省之例盖既洞悉其风土人情自收驾轻就熟之效也西人云泰西地方官非土人不用非土人不举者恐其不能尽知风土人情利弊凡属身家清白有产业者均许保举人材考察录用与中国上古行乡举里选之例无异俞荫甫太史云今州县吏乃若佣力者然计一岁之利任一岁之事其地诚肥饶耶上之人不欲使久擅其利满一岁率去之其地诚瘠薄耶其人又不待一岁而亟亟以求去以故贤者莫能有所设施而不肖者惟知饱其私囊官与民漠不相习一旦有急城非不高也池非不深也米粟非不多也兵革非不坚利也委而去之疾视其长上之死而莫之救然而曰吾将自强正不知果在何日也

听讼之事派以陪审而肆威作福之弊袪列以见证而妄指诬陷之弊绝所谓爵人于朝与众共之刑人于市与众弃之兼听则明偏听则暗者昔闻其语今见其事而且俸糈优厚人无内顾之忧职任精专事有难宽之责君民一体上下一心孜孜然日求有益于民有益于国否则议院排之国君斥之不能一日居其位此泰西诸国所以不言吏治而吏治自蒸蒸日臻于上理者彼此之情通声名之念重而壅蔽之患除也夫中国自秦汉以来以文法治天下科条非不密也其奉行而持守之者非不严且明也及其既也适以束缚天下之君子而便利天下之小人官司益多否塞益甚堂廉益远积弊益深欲一扫而空之诚非开设议院不可即势殊地限久而难变亦当裁汰冗员酌增廉俸以渐通其隔阂而渐化其贪婪此自治之初基亦即自强之本计也夫天下虽大其州县不过千余属牧令不过千余人为上[者]合枢垣疆帅之才力精神以慎选之以严核之敷奏以言明试以功赏必当功罚必当罪循名责实至正大公则吏治日清民生日遂国本日固国势日强而何畏乎英俄何忧乎船何患乎各国之协以谋我哉故曰国以民为本而致治之道莫切于亲民之官生乱之原莫急于病民之政所谓天下得人则天下治者此之谓也

　英国授职之官无论充兵官议员刑员以及内政外政衙门大小臣工皆须在众人前向天发誓谓以后当忠心为国笃爱朝廷身许驰驱为国家效力发誓后方能任事今泰西各国及合众国皆用此例西俗国家凡有兵祸或匪人谋叛或敌国来攻朝廷志在安民兴师戢暴必令官兵誓众以安民心其或官民谋逆则令彼此地方官民皆对天发誓其内诈者立时可见于颜[色](巴)朝廷即知为某也忠某也奸某也曲某也直有诸中而形诸外自无所逃遁然亦有刚愎不仁强项不驯不知敬畏帝天虽有别谋亦复当众同誓以为口头言语无足重轻此等人为众所不齿乃桀骜之尤者也王爵棠星使云法国政事以大统小以内控外体制与中夏略同州郡邑乡分设专官以理民事而其权操之于上咸遵一律罔或违异每一干端则设一官若中国之州县凡膺是职者必考授律例师凡民间琐案悉由其剖断苟有稍涉疑似未臻平允者则代为申详上宪据法研鞫俾成信谳各乡镇则另设甘门一员如中国巡检之类凡其所设各署俱有专职从不兼摄数事大抵理地方民情者统称刑讼衙门而官者崇卑如州县乡镇等官其小者也其上则有大衙门二十七所如有事控于地方官悬案不断或剖断不公即可复控诸所辖上司历二十七所而后止然此尚系琐细案件也若值重大之事其上另有专断之官其职分约同中国按察使各府中均设是署一所凡有抑听其赴愬每年四期每三月一集开堂会鞫并许被控者自选秉公耆老十有二人届时质证剖理惟毋得徇私偏袒然后鞫者听两造之辞以辨直枉舍寡从众期无诬屈以为惩劝其追理商民公私逋负则有钱债衙门其官由州县百姓公举三年一任期满再举但推选虽由民庶而俞允仍归国主凡乡民因索逋涉讼者其数在一千五百福兰以下即由州县上司判决若一千五百福兰以上之案乃控于钱债衙门为之比[追](州)每府皆有驻防水陆兵丁茍有犯案统归所主办理至于巴黎所有衙署不可胜数凡国中官吏所断一切词讼均必上闻其有悬拟未决者亦皆关白以定是否其中办事人员均系著名律师除上下议院外有参赞机密大臣有执国政大臣有总理度支者有专司出纳者有主军旅者有榷税饷者有专理户婚田土事者有专理商贾事者有治盗贼殴事者有列治邦事者有管属国地方事者观其分职建官颇能尊卑相御内外相维无畸重畸轻之患其为部十二曰内部总理庶政兼摄司职同中国之首辅本国事件咸听裁决曰户部专司出纳国中一切财赋税饷皆其主持曰商部管通商事务曰农部管民间一切种植曰工部凡军械火药修治建筑皆其经理曰文部掌管学校曰兵部主持军旅凡调遣一切皆其主政曰海部修战舰治水师曰藩部管理各处属地曰刑部主持律例兼理教案又曰创例院筹议军饷增改律法皆其专政以上皆以勋爵大员为之国有大政国主于此数人谋之有机要事皆得参谋议同治十一年国会别设军机一职由上下议院公举二十八人伯理玺天德亦简拔十五人凡下诏谕上笺奏皆由此四十三人管理据其报册每年建官计文员约二十万人可谓繁矣欧洲各国度支往往出多入寡皆因设官繁密事不兼摄之故而又给禄丰盈食浮于人以致经费常患不足然秩虽充而事克举国中大小臣工无不守法尚廉不懈厥职其在官者皆民之望即贵至执政大臣抑且以民之可否为去留又其榷征税饷具有常度涓滴必归公不得朘民为生其所谓库臣者不过综厥大纲而已其所谓理财者不过司出纳掌簿录而已而所谓因循蒙蔽侵冒剥蚀干没克扣之弊彼反无之凡泰西各国大都如此此可以想其立法之善矣按泰西民主之国君民共主之国各部长归宰相自择其人如宰相一换而各部长虽才德素优与宰相不情投意合者亦必解组赋闲我　国家时艰孔亟万难苟且姑安急欲补救量为变通惟恐为不洞识时务或未经历练者所误而反归咎于变法之人故前篇有拟请　朝廷简派亲王贝勒游历一说今时不可缓亟宜简派亲信之王公大臣能通西国言语文字者更妙随带翻译游历各国丰其经费宽其岁月考究各国水陆军事台战舰学校商务刑律如有才德之兼优老臣宿将当奏请　朝廷重聘回国以其所长分派各部佐理如素当户部大臣归户部素当兵部者归兵部素当农部者归农部万不可以户部人员当兵部去年以陆军兵官汉纳根当水师副统领已为外人所笑且中国政教所学非所用所用非所长已素为各国轻侮不致为官商所[愚](宜)是则变法自强无不得心应手矣

　　吏治下
上篇论州县为亲民之官而贤否得失关乎国家治乱然督抚为　朝廷之腹心守官之师率统属之贤否全在督抚公正廉明平日留心察视不为人所蒙蔽然后能甄别确当一有偏私则所贤所否者皆不当矣一省之司道佐督抚以出治者也而用人理财尤为藩司之专责藩司之贤否得失督抚居其半若督抚大公无我严加举劾　朝廷察其好恶以定黜陟人皆有自爱之心敢不称其职守乎首府者又督抚两司所寄为耳目而藉以进退州县其责亦綦重矣自有以人地相宜之条量移州县而后各省为人择地者十之八九为地择人者十无二三以尔车来以我贿迁驽庸竞进以事贪婪孰能尽心于民事哉而以民事为事者又每拙于逢迎故黜陟不公则奔竞不息源浊而流清未之或有也守牧有表率之责大省不过十数州郡以督抚司道之长才鉴别十数员知府直州之贤否何难大郡不过十数州县小郡亦不过数州县以本管知府就近察数州县之贤否何难愚以为甄别府厅州县必须分别差等平素具有灼见真知临时乃能因材器使所谓可小知不可大受可大受不可小知也其未试与已试而不堪用者为一等廉明诚静有守有为足以胜任地方者为一等贤能出众着有劳绩可理冲繁之地者为一等复将通省府厅州县查明肥瘠难易一一分别注明择其清正勤能尽心民事者选以优缺俾知瘠区不可规避美缺不待钻营则朴实者安分而能贤者竞奋吏治转移或在于此要之州县为亲民之官与州县切近而实临其上者是为知府州县之功过知府得以详之司道督抚而察其可否以定其优劣上之视知府重则知府自视亦不轻使州县有所敬畏而不敢不为好官所谓一县得人则一县治一郡得人则一郡治也至于关差厘局每一缺出百计营谋幸进之途往往有三五年不更替者否则交卸彼局而又接管此局托词事关重大非资熟手不能胜任其实无地方之责不过收支银钱耳一谨愿之吏已足为之乃有徇情市恩不畏物议巧者获利拙者向隅以致关税厘金日形短绌己则饱填欲壑惟利是图者以治地方宰百姓安望其为廉吏乎黜贪崇廉任贤而黜不肖是又在督抚破除情面一秉至公也或云　朝廷下　诏求贤十数年来各督抚所举皆门生故吏及业经简在　帝心之臣无一山林隐逸之士负奇才而励品行尚气节者终不上进得无廉耻而善于钻营者竟得保举超升惟知削下媚上不问民生休戚以讳言有事为无事以苟且了事为能事因循玩愒相习成风广东贿赂公行赌之风甚炽被去多不报案因破案者百不得一徒耗费差费验勘夫马费耳官之为民亦可知也间有洞识事务才德兼优者率皆秉性忠贞不善逢迎虽欲兴利除弊往往事多掣肘不克举行亦有学西法而图自强者又苦于不能知人善任集思广益多为洋人所愚安得不为各国所欺侮乎善夫剑华氏之言曰今之督抚才德兼优而又洞识时务者鲜类皆尸居暮气非病于才力不足精神过短即病于情面太重以公济私有识见浅陋不识时务者只知偏听节费以[博](傅)虚名往往前任遗政虽将来大有益于国计惟尚未见其效者无论其糜费几何亦即裁撤以致功败垂成临时需用重新复议非独急缓不济而糜费反多矣有好大喜功刚愎自用者虽知时务任性妄为而不悔既不能知人善任又不能量材器使或采文字虚声或重师弟年谊有一人而兼数事者因无阅历以致为人所愚迹其所为皆糜费多而成功少制造不及洋人之精价值不如外来之廉而旁观月旦多庸中之佼佼者矣至如平日官声本属平常及晚年循资例进洊升督抚暮气已重遇事粉饰因循只[知]饱其囊橐为子孙计初不知　国计民生为何事论者佥谓近日宦途风气每以[省](有)事为老成而甘于因循弛堕苟勤于厥职不惮烦劳类招多事之嫌执其一节之失而并没其它事之长坐令勇于任事者不若尸其位之辈转足苟安无恙也悲夫人才之绌岂非由于不能造就人才之过哉造就人材之权上在元首下在枢廷查泰西各国凡新任宰相视事之始必自择其平日同志之人升诸朝廷以为心腹庶几议事和衷办事无棘手也故何律师新政论议谓复古之要有七首择百挨以协同寅并吏礼二部而为一名曰内部宜添商部学部外部合户工刑兵而为八部以一人为宰相而八部之长使宰相自择其人夫政者各有专司不能专俎政既为某部之政则官必为某部之官故升降黜陟必由该部定议方能允当繁文末节治体无关于有谓之事而加之意先于无谓之事而省其繁故拜跪趋跄必概行除免而杰士始来故并吏礼两部而为一所以专责成而大得士也商务不兴则不能与敌国并立故加立商部学部不设则国内无堪用之臣故加立学部今强邻日逼时事多艰正宜澄官方安内而后可以攘外亟当力为整顿剔弊除奸为百姓求贤父母培养元气督抚司道以民事为重[府厅州县亦罔敢不以民事为重]州县不称其职知府揭之于上[司](师)司道不称其职督抚立上弹章督抚不称其职　朝廷立予罢斥整纲饬纪除恶择贤则一切病民之政皆不难扫除净尽矣故正本清源必自慎用督抚始
  </div>
  <div class="pagination">
   <a href="皇朝经世文三编_page29.html">
    上一页
   </a>
   <span>
    ...
   </span>
   <a href="皇朝经世文三编_page25.html">
    25
   </a>
   <a href="皇朝经世文三编_page26.html">
    26
   </a>
   <a href="皇朝经世文三编_page27.html">
    27
   </a>
   <a href="皇朝经世文三编_page28.html">
    28
   </a>
   <a href="皇朝经世文三编_page29.html">
    29
   </a>
   <span class="current-page">
    30
   </span>
   <a href="皇朝经世文三编_page31.html">
    31
   </a>
   <a href="皇朝经世文三编_page32.html">
    32
   </a>
   <a href="皇朝经世文三编_page33.html">
    33
   </a>
   <a href="皇朝经世文三编_page34.html">
    34
   </a>
   <a href="皇朝经世文三编_page35.html">
    35
   </a>
   <span>
    ...
   </span>
   <a href="皇朝经世文三编_page31.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
