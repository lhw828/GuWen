<!DOCTYPE html>
<html>
 <head>
  <meta charset="utf-8"/>
  <title>
   皇朝经世文统编 - 第 157 页/共 287 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文统编 - 第 157 页/共 287 页
  </h1>
  <div class="content">
   明治贰拾玖年柒月贰拾壹日

大日本钦差全权大臣男爵林　为照会事日本经署名盖印之中日通商行船条约第九款内开凡各货物日本臣民运进中国或由日本运进中国者又日本臣民由中国运出口或由中国运往日本者均照中国与泰西各国现行各税则及税则章程办理等语所有日本蔘应按照美国蔘税则一律办理特此声明须至照会者　右　照　会

大清钦差全权大臣总理各国事务尚书衔户部左侍郎张

　明治贰拾玖年柒月贰拾壹日

大清钦差全权大臣总理各国事务尚书衔户部左侍郎张　为照覆事顷接来文内开日本经署名盖印之通商行船条约第九款内开凡各货物日本臣民运进中国或由日本运进中国者又日本臣民由中国运出口或由中国运往日本者均照中国与泰西各国现行各税则及税则章程办理等语所有日本蔘应按照美国蔘税则一律办理等语　披阅之余本大臣并无异议特此备文声明可也须至照覆者　右　照　会

大日本国钦差全权大臣正四位勋一等男爵林

　光绪贰拾贰年陆月拾壹日

　日本林大臣说帖光绪二十二年四月二十六日
　自去冬十二月二十九号开议商约将阅半年尚无成议按马关条约日本臣民侨寓中国已得按照相待最优之国臣民一律相待是则商约不定于日人固无窒碍此显而易见者也然商约未定究非有裨于两国睦谊本大臣深怀此义极愿此约从速议成故于前交李大臣原稿之中曾酌改大半满谓必邀允诺不料贵大臣重加删驳至为歉然本大臣素愿以和衷共事终始不渝兹再就来稿细加酌量再三商议审时度势本国家能许让者本大臣于此次改稿一一允许若如此将就仍复见驳本大臣即万无再让之处惟有坚持此次拟稿必至罢议而后已矣此约成否在此一稿维贵大臣实图之至日本臣民在中国机器造货免抽厘税一节马关条约既准日人机器制造若尚须征收厘税断无不提及之理盖收税者即与机器制造原意权利背弃也是马关约第六款应照本国家所立见解乃为妥协但审贵大臣词意贵国家于此一第见解迥殊此时既无从解释本大臣拟将此节于新约内不提一俟起有项目即按马关约应如何译解办理若贵大臣仍复坚持不允深恐此约成议无期尔时中国国家及中国臣民在日本者既无条约之权利自必诸多窒碍望细思之至马关约所载字句词意迟早总当商议办解则候案另商于中国似尚无碍若区区以抽税一层与此约合办则商约恐难成议利害相形尚望裁夺不胜切盼之至

　覆日本林大臣说帖光绪二十二年五月十四日
　四月二十六日贵大臣送来说帖并续改约稿阅悉一切贵大臣谓商约自去冬十二月二十九号即中历十一月十四日由李中堂开议将阅半载惟本大臣奉　命接办始于本年正月二十八日与贵大臣会议本大臣日行公事本极繁重早荷贵大臣涵鉴此次约稿又最紧要条目纷如既不敢轻率从事自难仓卒告成迭次会议逐款详论烦征博引笔舌并劳固非托故延宕当亦贵大臣所鉴谅也兹幸彼此相让再三酌改仅逾三月大致已具亦不得谓之迟缓矣至在中国机器制造货物征收税项一节本大臣屡次与贵大臣面晤和衷商议以期妥筹善法今阅台牍贵国仍执前议必欲剔开另商意者本大臣历次面谈尚有未能详尽者乎查马关条约祇言内地运送税内地税钞课杂派以及在内地沾及寄存栈房之益耳至制造货离厂等税应否豁免一字未提如果可以免征断无不提明之理既不提及其为应征自无疑义且中国系自主之国原可任便妥定公平章程征收税项若虑中国将制造货税加重苛征使制造之权利化为乌有无乃以不公不平相待乎中国应征制造货之离厂税不过以抵所失洋货之进口税于就货抽税之间仍寓恤商惠工之意贵大臣拟将此款于新约内不提又以马关条约字句词章迟早总当商议办解于中国无碍若区区以抽税一层与此约合办则商约恐难成议具纫贵大臣和平忠亮之雅惟是事关国课义重国权条约中既未让去然则中国分内所应为之事贵国政府当不见怪也各国商情所系有以征税为损者亦有以不征税为损者统俟晤教缕言之详阅此次改稿已较前稿通融此中仍有数款尚须面商方能定议拟请贵大臣于本　月十五日以后何日得暇酌定准期以便会议可也

　　与欧洲各国立约前后考
知新报译三月念号伦敦朝邮报云今欧人咸欲侵踞中国强土以为殖民之地此皆近百年来之机要然各国初到中国通商之先后尤当一考也一千五百十六年西洋人即葡萄牙人波利士地厘劳初乘船入中国以货物到香山澳门与华人互市此为欧洲商民入中国之始其时中国人宽大为怀与之交易无诈无虞自一千五百六十年波利士地厘劳渐招其国人徙居澳门至一千六百年间葡人商务大盛又至一千七八百年间欧人商于中国者其船艘皆泊于澳门此时澳门尚为中国地葡人在此居者输纳地税及一千八百六十二年葡人在天津与中国立约澳门政府归葡人设立然住澳门之华人与葡人时有龃龉越五年后中国即永割澳门为葡地其时所立之约谓葡人倘不愿居澳即将澳门交还中国然后任其迁去此葡人到中国通商数百年之大概情形也继葡人后来中国者则有西班牙人当一千六百年间西班牙人初踞广东南方非律宾小岛遂寻一水道由非律宾入广东贸易溯其初来中国时亦如葡人并无条约及至一千八百六十四年始与中国在天津订约后此至一千六百二十二年荷兰人东来觅地亦据有台湾为商埠越五十年被中国海盗郑芝龙逐去荷兰遂往澳门互市至一千八百六十三年亦与中国在天津订约又继至者为英人时在一千六百三十五年初以商舶入中国仍先至澳门下椗一千六百七十年英人往寻别港遂就门互市越七年英人则深入广州城互市矣乃未几我英国商人又进至波等处一千八百年英国印度公司锐意在中国推广商务今英商在中国能获大利者皆藉此鼓舞之力也其时未有和约一千七百四十二年英以兵船来中国海面大张威武欲藉此要挟华官为立商约之计时仍不能成约英廷特派大臣律麦加地到中国而中国政府亦接纳之至立约之事则婉词相拒一千八百一十六年英廷又派大臣律谙麻士至北京欲入朝觐见政府因知彼不愿跪拜遂拒而弗纳一千八百三十四年在印度公司承揽中国商利人等皆罢散英廷特遣商务大臣尼备亚来广州经理商事初非有意与订约也而华官闻其到澳门误以尼为到北京言和约事遂使人传令禁其不得到广州城须在澳门候命俟华官发有执照方许来城而尼藐视华官佯为不知也者直进广州城以函投递督署粤督置之不答即悬一示谓大清国设官练兵乃为安抚百姓贸易之事由商民自理本官无容黩理云云尼此行知必触中国官员之禁特来窥其动静耳后尼乘机将与中国订约而中道陨绝订约之事遂暂寝息而华官以为英人畏威受抚窃自夸喜是时英商在广州城者求英廷拨兵一队来中国英廷不允其请后因商务之事与中国失和攻陷广州城而商约始立并许英人据有香港地今在东方商务以英为最盛者亦此事树威于先也至考外人与中国定和约者则以一千六百八十九年时俄人遣使到北京与中国立和约为始一千七百二十七年中俄再订条约准俄人来互市并正定疆界至一千八百五十一年中俄又修改和约以伊他不加太为通商口岸任俄人设领事一千八百五十八年俄复与中国在天津修改和约中朝遂派数员往中俄交界处察勘地界至一千八百六十年又割定亚麻河之地即黑龙江北为俄界南为中国界中国西北之疆界亦定以伊归中国管辖是时分划亚麻河之地俄人欺中国人不识地图不知测量遂割去中国数千里地由此而后俄人渐欲吞并中国值中日有事之秋俄人又市恩中国惜中国政府受其愚弄而亲昵之与俄使卡善尼订立密约中国由此而日危矣其余美利坚人之到中国贸易则自一千七百八十四年始法兰西人来华则以一千五百年为始然其时法商则未有至者一千八百四十四年法人到中国通商中国准其在澳门贸易迨一千八百五十八年法人始在天津与中国立约并准设公使在北京历考与中国通商者德意志人为最迟一千八百六十三年始与中国在天津立约并准设公使在北京此欧人与中国立约时代之先后可稽也

　　论外人要求由于从前立约之未善
中日战后　朝廷简李傅相赴马关立约弃置台湾是为中国岩疆割外人之始迄今日而胶州湾则赁与德人矣旅顺及大连湾则赁与俄人矣英政府则惟威海卫是图侧闻　朝廷已允俟日本退兵即将其地交还而法人又商酌一番欲得一地以行商矣说者谓中国堂堂大一统之规模至是而几为外人所败坏凡在普天率土舍齿戴发之伦无不蒿目时艰含忿难泄顾德之割地由教案而起俄之割地由索返辽东而起事有所藉犹可言也若法若英则将何所借口乎曰为均权也噫吁嘻各国之权诚均矣中国将何权之可秉乎鲰生辗转以思乃深惜夫当年立约之初当轴者未悉外情致被外人所欺侮也原夫道光之季五口通商其首先立约者为英人由是而法与美继之德俄奥和义瑞瑙秘丹日比巴西日本又继之其文依样葫芦皆以英约为蓝本英约第五十四款之言曰倘若他国别有润及之处英国无不同获其美在中国订约大臣不过以此语为口头禅未必料及日后之许多轇轕不料外人即以此为据耽耽焉日以润及为心今德俄既得地于北方日后英法商民不免利权渐失此所以执前约以伸其说而均权之议乃向总署龂龂与争乎然则总署将一一遵从乎曰中国虽地土广袤然德俄既分割于前今又将要塞让之与英法他日者英法之欲既遂而类于英法者又起而求利益之均沾海口既悉外人渐且垂涎夫内地蚕食不止恣其狼吞不特中国无以餍其要求且亦万无此政体将欲兴兵以抗之乎则中日交争兵舰已尽毁于敌人之焰即使迩者逐渐筹赀购舰意图重整海军而以我一国之水师出而御数大国之坚军利器胜负之势不待智者而始知迨至败之余重修和约则不特壤地渐蹙且将偿其兵费输致巨金中国此时岂非如谚所谓左右为难而无一法焉以杜外人之窥伺欤曰是亦不难今后当与各大国订明预定一普通之约稿日后有约期届满而须修改者即照此约稿缮之无相歧自无相竞更当布告于各国曰敝邦尺土寸地皆我　祖我　宗所力征经营而得者有无故妄思脔割者敢求援照万国公法为之排解于其间此之谓均权即此之谓和好若欲贪我土地存得寸则寸得尺则尺之心是争权也非均权也争端起则敝国不日即于颠连即各大国亦皆不利焉我知泰西虽近于杂霸之所为然亦未尝不讲仁义道德必有能拂衣而起仗义执言者而其中尚有一要端则在于海禁大开准各国通商于内地闻之西例凡在通商之地即作为各国之所公共不能任一国据而有之遍内地通商即遍内地皆不能占据二十一行省庶从此可固若金汤否则欲亲俄以拒英而俄既存虎狼之心断不肯结怨于英以保此既弱且贫之中国欲亲英以拒俄而英人素以持盈保泰为心乌能轻启戎端以与强俄构怨至日本虽系同洲之国当俄人之索大连湾旅顺口其使臣矢野氏亦曾代总署运筹然彼亦自知俄之难与抗衡即与英结盟英亦惟虚与委蛇未必真联为唇齿我中国介于两大且将无所适从数大国环而相伺乎刍荛一得愿贡诸当代大人先生之前苟不以位卑言高罪之则幸矣

　　民间宜令知和约说
仆尝言民间宜令周知律法俾天下知王章不可犯官法不能逃庶几父诏其子兄勉其弟积而久焉人人知所戒惧省惕无不为怀刑之君子初非好为人言实亦为治之一大权衡也然近来各口通商轮船往来遍于四洲有华人而出在他国者有他国人居于中华者各国又有互相寄寓者而其人素不相习嗜欲素不相同言语素不相通性情素不相浃因此而主或欺客客或忌主积欺成忿积忌成仇遂至激成事端祸生不测于是而思所以敉平之已有大费周折者矣即如近日粤东滋事华人焚毁马头洋房攻围租界官兵竭力堵御西商逃避不遑至今而尚未底定察其起事之由则缘海关洋人因华人掷石而放枪击毙华人办理此案者未能惬乎众人之意而致有此衅然则民间不知和约之故也盖中西律例本有不同中国死罪有三有凌迟有斩有绞西国则但有绞而已凌迟则支体分解斩则身首异处而且并有枭首示众之律西律则未有不予以全尸者中国定例杀一家非死罪三人凶手当凌迟处死将首级枭示以凶手家产之半断给死者之家西国则并无此例此其律法之皎然不同者也若夫杀人之中又分有差等西律虽未能知第尝闻诸西友曰泰西之律因谋财及挟嫌而杀人者则当坐抵若因防他人之害己而挟械自卫因而伤人及恐他人伤我而先发以制人若此等杀人之人固无抵偿之律也华人不知以为杀人偿命例有常刑今明明洋人放枪击毙华人而竟不闻立时斩杀以泄公愤遂致激成此变不知此案亦非能实时定谳英刑司尚未抵粤仅领事官讯问一过监于狱中将俟刑司讯断以定爰书则或者将来刑司定断之时拟覆是否均未可定中西交涉西人在中国犯事须照西律办理归西官主政倘有徇私袒护则亦当请于华官据理以争之若此则一遵和约而不至有仓猝之变今华民不知和约但凭血气之见以致激变至此而华官转致多方掣肘万分为难则可见民间不知和约之害有不可胜言者矣夫中国之地广矣人众矣如必人人而悉与讲解和约则官亦有所不给若颁给约书使之周知则蚩蚩之民多有目不识丁者彼滋事诸人大都粗浅愚鲁之辈为多惟目中不知和约为何物故遂率意妄行也夫在滋事之人苟其思前虑后统盘筹算则亦何至若是彼殆以为此事可由华官为政今华官袒庇西人西官又不能秉公定罪曲在西人而不在华人且曲在华官而不在华民因而一怒至此苟能早知和约之所载此案当由西官审理华官但能听其审断所科之罪当照西律其中仍有差等非但据杀人偿命一语即可立正典刑则亦何必为此激变也窃以为此事已矣目下衅端已成但期华官办理得失恩威并用庶几不至终于裂安谧如恒若他处或有如洋人鎗毙华人等案为华官者先须出示晓谕备陈和约律例并晓以利害之所在或传各处地保面为晓谕令其就地各处遍行传知以安民心勿使其愤愤不平怦怦欲动如师之于弟父之于子剀切详言反复指示民间虽多目不识丁之辈究亦具有天良安有官已谆谆谕之而彼犹蠢然罔觉者乎与其事变既来而张皇以图其速平何如祸机未发而委曲以消导之为愈也诚能使天下之民皆知律例则畏王章者众自不致有作奸犯科之人诚能使天下之人咸知和约则得怀柔之道而官府之办理洋务亦不至有掣肘之忧此诚为治之要图而尤属近时之急务矣或者谓民知律例则知所避就而适以启健讼之门民知和约则天下一家而适以失内外之防故曰民可使由不可使知盖亦有所不能者在也顾近日之时势健讼之风有增无减非尽关乎律例之为害也内外之防有时或越非尽由于和约之能知也此则又何故哉可以深思而得之矣

 
　 

卷五十　外交部五　中外联盟

　　同种联盟说
迩者我日人凭战胜之余威渐长骄盈之意气轻侮清人未免太甚夫支那昔实日本一先进国今我改布文明之制度施发文明之教育忽转作支那之先进耳故我合宜开导支那扶植之以进于文明斯为大善岂独以先进国悻悻然自喜自负轻侮支那人哉且使彼恨益深又岂先进国之襟度哉施清政策其事极大苟有不慎祸遗后来以予观之东洋之前途终不免有种类之争盖西人独爱其种而歧贱他种五种之中黑者奴矣红几绝尚蕃育而与白人争者非黄人乎亚洲黄人藩属于人者多矣峙于大东者非我日与支那乎白人之仇视我与支那久矣悠悠久远之计宜早思之观欧洲列国之最近政略以征服异种为主义彼经略亚非利加开拓南美利亚辟澳洲南洋皆存芟除异种之意今玛雷族　注澳洲种　稔内革罗族　注南美种　日就绝灭若施之于亚我等其殆哉欧洲列国于此等未开化之地征服之易犹摧枯拉朽其得地之大小视灭种之多少定之而所平者只有灭绝无所云战争察今之现状与未开化之国大异其趣彼昔轻侮黄人之国与他族无异及日清之战见我日本人伎俩遂悟黄种人亦难侮反有大畏之色由是易平灭之想而为争战之谋矣盖黄种人才物质其文明不出白人之下若纵之使学正他日白人之劲敌故始焉欺之欺之不得继思制之至制之不得则争之必矣今日欧洲列国体力之强弱能力之优劣莫能相尚故不敢自争又将联合以征他种分割支那之论既屡言之其是非且勿辨而俄之分割支那固已大定矣总之黄人种国宜讲大同保护之策彼联盟以夷我我亦联盟而御之则我岂可自诩一时而遗悔万年哉非徒邻厚君薄抑亦唇亡齿寒也余日本人也尝叹作支那亡国歌者之浮嚣慨附和欧洲分割者之无识而还念北京政府之兴败又不禁忧喜随之也然支那人民之存亡非独他人之忧戚又关日本人身之利害故自今日当待支那以友爱之情诱掖之开导之计其进步促其愤发去其猜疑除其媢嫉使其生亲我之心互相契默以保护同种庶几乎可不然飞扬善跃不及他顾即有突起而制吾后者矣顷者某自支那归朝曰北京政府尊大倨傲无异昔时绝无战败愤痛改革文武制度之意酣梦尚未醒竟置社稷安危于不顾然北京以外有力之豪杰窃悟三国同盟之隐谋锐意支那之改革新报提倡日盛朝野略知警戒其势亦有不可侮折者今已畏三国之野心于日本之事情日密此际我日本宜慎其态度善研究支那之真相定百年之宏谟决不可妄动以陷列国之政略也今之所最要者我国之政治家有志家游于支那上交其国之伟人下联其国之商家彼此交通联络日进文明则白人尚敢觊觎耶

　　中东合从说
俄国界居欧亚二洲二洲之地皆有俄人之车辙马迹也然俄之所耽耽焉欲肆其鲸吞蚕食之谋者未尝不在亚洲亚洲之地中东两国实有守望相助之势所谓辅车相依唇亡齿寒者其中东之谓也两国势合则足以御外侮而亚洲之大局可以保全两国不相能则势分而他人得以乘间而入此固大势之彰明较著者也今俄国以伊和约之事衅隙已成窥俄国之意总欲强中国以必从崇钦使所议定之和而又预备绝大之铁甲船此其志在于与中为难而窥中国之志则崇钦使罪既不测而命王大臣大学士六部九卿及总理衙门会议之事虽　上谕责其违训越权究不知所违者何训所越者何权而京都传言有主战主和之说则中国亦有与俄为难之情两不相下而战之局成矣中俄苟出于战则亚洲自此多事无论其孰胜孰败而兵连祸结断不能刻日奠安如中国幸而胜俄必不肯遂止兵革之祸将相寻于不已设或俄人得志则长驱而入不特为中国之患即东人亦岂能高枕而卧哉烛之武对秦伯曰夫晋何厌之有既东封郑又欲肆其西封此诚洞见利害之语故秦伯闻言滋惧与郑盟而去之今日之时势何以异是度俄人用兵必不由旱道观其添设水师制备铁船则必从事于水路可知或有谓兵不厌诈恐俄人故以此为误敌之计者然以势揆陆路用兵既不如水路之便又不如水路之省故窃料俄人必由水道若果由水道则由中至东其势正甚易耳刻以琉球一事中东亦多龃龉说者谓一时开衅于二国为中国病然东之不肯降心必行己意亦未得为全是也东人必以东人为是而非中人中人亦必以中人为是而非东人两相非而端自此开矣然琉球一事在东人得之不过增太仓之一粟在中人失之亦不过亡九牛之一毛其得失殊不足轻重即有谓东人既得必不肯复失中人虽失而必求其复得地虽小而关于两国之体面者甚大故不得不争而不知为是言者皆不审度夫今日之时势与亚洲之大局者也常棣之诗曰兄弟阋于墙外御其侮言兄弟虽有私恶而阋墙相争然苟有外人侮之则必互相抵御是固情理之至者也中东两国共在亚洲且同为通和之国犹之兄弟也为琉球之事而各生嫌隙犹之阋墙也今有俄人之衅则外侮也如东人以为衅由中国无与于东而袖其手以作壁上观或且牵掣中国之肘以泄其私忿是亦大异乎常棣之诗矣夫兄弟之必能御侮者以其由天性也今中东两国究非关于天性而欲其蠲私忿而怀公义其势实难顾就利害而言则未有不悚然动容者今日中俄有决裂之形中东尚无扞格之势乘此时也各湔除其小忿而和衷共济其势尚足以拒俄如必沾沾于目前而自相矛盾则俄患之来正无已时于中国固有所害于东人亦无所利利害之辨自有不可不明者矣且夫轻重缓急之故不待智者而后知也琉球之事轻而缓俄衅之开急而重舍琉球而不争在中东不过稍失体面而于全局尚无大设或为此小忿而中东遽成不解之仇则鹬蚌相持俄人正可乘隙而收渔人之利利在俄而害之贻于中东者且无涯矣诸葛忠武之策蜀也曰东和孙吴北拒曹魏今之中东虽不止如吴蜀之地小而民寡然俄国实大于魏魏以一国分当吴蜀而有余吴蜀以一国而当魏则不足此必合之势也晋假道于虞以伐虢而虞卒为晋所灭秦之蚕食六国所虑者齐之梗也乃用远交近攻之策与齐和好无间使齐不出一卒以救六国其后六国以次就灭而齐亦不免此皆前车之鉴也亚洲之地俄国久已生心由中而东势所必至故蒿目时艰之士莫不欲中东之合力以拒俄勿以区区琉球之事为嫌而置亚洲全局于不顾此则海隅苍生所私心窃祷者耳

　　论中日两国关系
凡物痛痒不相关者必非其同体者也若为同体痛则必急为救痒则必急为搔不待外人提撕警觉而自能防范周密力为保全以一心之灵明运四出之肢体常则用以持行变则用以杀非四肢何以护一身是四肢与一身存则与存亡则与亡万不能遇患难而重足以立敛手待毙者即手足偶有相触之时而手足断无相残之理此理甚明人所易晓何中日两国之人竟昧乎中与日仝住亚洲中为本身也日为肢体也人情既无或异地相为流通以言乎种则同种以言乎教则同教中与日一而二实二而一者也合则两美分则两伤万不可有相离之势苟或自害其本身使羸弱之体外人见欺得以伤其元首戕其心腹而因以丧其肢体也不甚可痛哉中国之相不善医国用人理财俱失其道以致闾阎疾苦无所控诉加以近数十年来屡经战皆割地赔而元气愈伤矣然犹中干外强二三友邦未敢轻侮迨甲午高丽之战矛盾自伤而罢之躯既微且肿无能为役矣系自贻伊戚也昧唇齿相依之理失守望相助之规而反自贼之不已挠败其师徒占夺其疆土焚毁其战船索赔其巨饷遂令府库全空军容不振德人乘势而据胶州国势危殆人心动摇中国之弱而愈弱未始不由乎此也虽然自日弱之何难自日强之或者谓中国当削弱之秋恒欲外人为之保护故言与日有相关系之故冀人为之救拯以存其土地人民耳而论者曰否否五洲之大何处无强国果能洒蔡威公之泪碎申包胥之首乞怜与国岂绝无将伯之助然求之于人不如求之于己也人远而情己近而情切也譬如身有疾痛待救于人不如急治于己身有痒待搔于人不如即搔于己日之宜卫中国如同体之自卫者耳何也中国存则日壮中国亡则日孤有必然之理有必然之势有必然之事特未至其境而人不觉耳设令如各报浮言谓德据山东全省俄据东三省法据福建台湾英据粤东长江一带若是则中土既属分瓜而日又孤悬硕果夫硕果仅存雄皆鹗视鹰瞬垂涎佳果果虽硕如不足食何然则日若何而可必恍然悟同体之亲与中国联为一气释往日之嫌怨为今日之绸缪患难与共安乐与同则内患不生外侮不至设有警变可倚中国为外援成辅车相依之势无唇亡齿寒之忧俟中国元气稍复肤廓充盈则左可提右可挈有手舞足蹈之乐无解骨吞声之痛日卫中国实以自卫耳嗟嗟中国无日无以拯残局日无中国何以拒雄中日两国相依为命而或者谓日有绝大英国相助何须于孱弱之中国岂知外洲国虽大其如鞭长不及马腹不如同洲呼应之捷也或曰日之强欧洲强国多畏之何须乎尔抑知左臂有力而先缚其右臂以与人角胜恐左臂稍惫无右臂以助之则立见败亡矣故鄙人无识因中日同洲而以同体喻使有识者为之勃然兴皇然起也

　　论和日亲俄之策
慨自我中国与日本于马关议和立约以来五大洲之局又一变矣规时世而策治安亦既失之东隅不得不鉴于南宋助元灭金之祸翻然变计仍引日本相与同谋会闻有人焉居今稽古惓怀事窃推苏秦为六国一臣以其轻身说赵遂能闭关息民至二十九年之久人不知有兵革使经圣门论定其功当不在管仲下方今我中国已成积弱之势环海各大国莫不望之垂涎而惟西北之患为尤亟于此而有苏季子者出衔命于朝足踏扶桑与其国中之贤士大夫及识时务者游晓以中日同处亚洲唇齿相依存亡与共之义彼如不悟更以俄前王彼得顾命时有再迟十年当尽将亚洲臣服之语以悚之彼将劳苦如平生欢矣因而与之定盟立约守望相助彼以既胜之余力严备台湾兵不足则借之以兵粮不足则赍之以粮而我中国之海疆门户不啻使彼掌南洋之管我可不必枝枝节节为防海计而各海邦之垂涎以视者即欲内犯讵能越雷池一步哉再当改议彼此共守三韩不妨予之利益竟以吉林黑龙江毗连西北一带之地方与彼互市各以重兵戍之斯北洋之防亦固两洋擘画既定乃专其力于滇黔新疆藏卫蒙古各边益严不虞之备则不劳而王伯可成此即武乡侯通吴伐魏之术而天下熙熙庶可望长治久安之一日此一说也可以语深谋之士而不可以语浅见之人何也人方怨日而德俄乃忽以见未然睹无形之言告以结日实为当务之急人必将非而笑之不讵肯惟其言之是听然亦有说焉彼既德俄亦不妨遂定亲俄之策不观夫俄人近日举动乎雄心之跃跃欲逞者颇着端倪查俄十余年前即分其部令习天主耶稣希腊各教威权独操羁縻各国已骎骎乎有长驾远驭之思焉又闻俄王于今年加冕礼成后广建学堂修孔子庙招致我中国经明行修之士若干人前往该国使其国人读我四子十三经诸书此事载诸各国日报中凿凿可据闻者莫不心折此即兵家攻心之法其意将以市我也今为我中国借箸以筹事势至此不如因而导之亟于二十行省中遴选忠义诚笃之士予以国书前往其地游说其间如孔孟讲学故事虽时局之利害所不敢知然使千圣百王名教纲常之泽一道同风用夏变夷得俄之力以渐及于泰西各国因而潜化其猾夏之谋默消其嚣凌之习奠亿兆之生民其功亦不当在禹下方今滔滔谁画此策若泄泄沓沓者流几如幕燕忘危甚或顾身家保妻子贿赂公行名节罔惜置国计民生于不问欲求一国而忘家公而忘私以天下为己任而将溃败决裂之局皆得由我精神所运材力所及操心虑患所周一一指挥而如意以驯至于国富而兵强此等人自是应运而出天实启之四顾傍徨当亦不远目前煤铁丝纱各政局藉以塞漏卮而收利权者业已到处举行武备自强诸学堂用以精训练而筹战守者亦复闻风竞启种种新政意在救时然皆不足亟备缓急以御外侮规时势而策治安不和日即亲俄一言以蔽之而势固不两立也谋国者其再思之

　　论中国宜专与日本联约
日本一国在亚洲之东僻处海中地方狭小当文久时尚闭关自守有请通者被杀于是内乱外寇兵事繁兴时俄人已蓄意窥伺请正虾夷疆界以下田箱长崎三处为商埠洎明治改元遂大兴西法创海军造银币建铁路设银行改服制定新历遣子弟就学欧西业成自用自是以后日进无疆西人尝谓地球各国兴起之速首推美利坚今日本之兴可以驾乎其上以版图狭小之国而能与各大国抗衡既富且强迈越往古变法或不料如此之速三日不见便当刮目相看日本真可以当之矣夫有国家者不患无富强之机而患无富强之效不患无富强之效而患无富强之才日本自变法以来政事措施皆能实践躬行折衷至当其中所尤为留意者为工商军政三大端当同治季年日本制造犹未甚佳故商务不甚推广今则才艺之士日出不穷商路宏开五洲及且有胜乎西人者试观近时中国所用之物日本制造者十居大半由其所用心思能揣摩各处人心风俗曲如人意而为之推行各方不啻迎刃而解至于军政一节国中向来祇有保国军御林军两项十年以前御林军祇五千余名保国军祇四万余名今则精益求精不惟平视欧西且欲后来居上试观中法之战于谅山冯子材宫保祇率六千余人以致法军大败宣化之役刘渊亭军门伏卒百余人而李威利即已授首镇海一战孤拔死焉当时中国兵力尚未甚精已能杀敌致果乃甲午之役日兵长驱而来势如破竹虽刘将军之忠勇性成台南亦拱手相让夫同是一人前则威声大振后则莫展一筹此日兵胜于法兵之明证也以时势气运而论近日欧洲昌炽已到极盛之时亚洲就衰孱弱特甚幸日本泱泱表海日长炎炎从此转弱为强由分而合欧西虽盛渐当式微此天道循环祸福消长之机盛衰倚伏之理也今中国鉴于前车力崇西法然西法有利于中有不利于中者不考究法中之意而信之太过一意行之是不啻冰炭相投方圆凿枘也日本之用西法能以他国之所长参酌本国之所短学人之长而去其所短是以功效卓著日进靡穷而西人之许日本非但许其能学西法实许其能以日本欧西之法神而明之变而通之使之尽美尽善也夫中国之练兵也延请西人以重聘固也何以兵卒之饷每月仅三四元也扣饷减兵额七成为节费起见固也何以各省海关厘金项下协拨之需仍照旧例不闻将所节之涓滴归公也整顿营规权操自上则为统领者宜如何洁身自爱正己正人乃酒地花天心贪脸厚何以本埠厂台营一毁仅闻撤委不闻澈查也总之中国之于西法半属皮毛今不如专请日弁代为教导羞欧西各国习尚奢华如缙绅子弟挥霍已惯不知稼穑之艰难日本富强亲自缔造铢积寸累故能相与有成且同在一洲唇齿相倚譬如人之一身五官四支必能自卫亦犹一家兄弟虽不甚和而外侮之来必又彼此相御也然日本有见好中国之心因甲午战事失和致冒不韪之名含冤莫白英法德俄等国与中国并无休戚反藉藉称之近者德人握中国练兵辟界之权利法国则予梧州商埠俄国则造东三省铁路英国则予云南通商总握海关权利已数十年甚至赫德不愿当本国钦差反愿代中朝榷税推其用意如当日赫政可为税司则赫德亦可交卸祇因不能兄终弟及恐失利权遂致恋栈不去然则各国之沾利如此而兵事一开依然中立不闻有暗袒中朝者而中朝反优格相待日本向来心乎中国故兵连祸结之际虽德璀琳到日议和亦不轻许及李傅相一至遂即罢兵是认中国为有权以为我等如兄弟相争他人不能干预也乃各国无功于中国则德之日本见爱中国则恶之彼此相形不免偏倚有识者故及此时而谋中国宜联日本以兴亚洲并须置腹推心订立盟约以免外人觊觎他国则太平相合患难相离喜怒无常恐非腹心之寄也

　　论联俄拒英事
客曰今者俄人仗义执言有裨时局又复为　中朝贷银作保中俄之交固则联俄拒英之说子亦知之否耶主人曰何为而作此耶客曰此事之由来非一日矣今始彰明较着也往者某星使当期满还　朝之日谒见俄皇辞行俄皇与谈三刻之久其言曰近时舆论谓子有欺侮中国之心又有攘夺朝鲜之意此皆捕风捉影之谈不可信以为真或有西边大国猜忌于俄者造为此说以耸中国之听耳中俄和好二百余年交谊在诸国之先予固不肯一旦废弃且俄国前得瑞典芬兰地又得欧洲波兰之地并所定亚洲图尔齐斯坦各省地广人多未能心服常思乘我有事逐风尘而待逞彼时西方诸强国且睨隙而议其后而我国地方悬隔过远呼应不灵鞭长莫及能无顾虑予是以日夜兢兢不欲有事于境外拟先将波兰等处之民拊循而固结之俾其心志与俄为一此非用数十年之力不为功至东境创筑铁路缘欲流通珲春海参崴商货起见且苟无铁路则珲春海参崴终觉孤悬势难兼顾以天下大势言之我之国境虽甚长自西趋东处处皆侧面也贵国由南向北处处皆正面也我虽建造铁路亦必联络中国始能保护周密议者每云英人助土尔其扼守君士但丁海峡俾俄之水师不得出地中海故俄常欲觅一屯泊水师之海口而思有事于朝鲜斯又不然近数年来我已于黑海之滨得一停泊兵轮之善澳北边又得煤矿苗旺质良又于库贝岛得海口两处皆风静水暖可泊战舰而又有佳煤之矿且丹马与我为婚姻之国我若欲济水师丹之海峡亦可假道奚必注意于朝鲜贵大臣回中国必至总理衙门可劝政府务崇睦谊切勿为浮言所惑云云论者谓俄皇之言实出于至诚中国亦当以至诚之意待之此一事也光绪十七年长江一带民教不和之案迭起环生延及内地焚毁教堂杀伤教士各国公使以中国办事迟延不能保护教民屡向总理衙门诘责又以哥老会党煽惑人心蔓延益广拟令兵轮上水师登岸自卫告于总理衙门推德国公使巴兰德为领袖中国政府止之不可事将成矣幸俄国驻　京公使不允其事遂寝说者谓洋兵登岸名曰自卫实则与用兵无异倘使肇祸后患即在眉睫之间俄国不允而中止其与中国交谊之厚显而可见矣此又一事也条陈时事者皆曰自通商事起为千古未有之变局中国兵威不振财用日匮商民交困何也则以于条约太阿倒持反主为客而商务亏绌以至此也今时局之可忧而亟宜措意者患不在俄而在英自光绪元年至十五年中外通商货价出入赢绌之数中国共亏银一万五千五百六十一万余两至十六年英国赢银至六千零八十万四千三百一两合之俄美等国补入中国之银二千三百四十一万余两中国一岁亏银至三千九百九十四万八千九百四十一两此有贸易总册可稽者国贫民困端由于此年复一年更不知伊于胡底今议者徒知俄之壤地扼我肩背而不知英之商务已溃我腹心日本一岛国洋药一项犹首在禁例中国竟甘受其毒而不敢拒之果何为者为今之计莫若联俄以图英俄羡印度之富不肯一日去之怀诚能结以大信共敦睦谊中俄既亲更可共导其机俄若进兵南牧有事于英之属地则中国边俄之地可以无虞英之兵力既分中国乘机而动与彼更立条约禁阻洋药不准进口英屈于正理而又慑于边境之多事必能就我范围于以整顿商务力图富强庶几国势可振而外侮可除矣此又一说也今者传闻有中俄密约俾西比里亚铁路可以经过满洲而通至太平洋海口珲春之铁路得以径行直遂此事若成可以为联俄之确证而毫无疑义矣主人曰是皆然矣子观事成之后利弊若何不妨纵谈天下事以开拓我胸襟也愿直言之无隐客曰英人朘我膏血犹狐狸也俄人性情猛鸷犹虎狼也狐狸媚人以取精英使人形脱内削而至于夭亡命虽失而躯壳尚存也虎狼伏于山林而不动似驯扰而不为害一旦长啸跳跃出而噬人则吾侪无遗类矣弊既若是利何有焉

　　中英固交以防俄论
报论俄患深切着明为中国计固宜缓其所急而急其所缓矣然俄之患岂仅中国而已哉昔有友人自外洋来以俄皇密谕十六条译示其第一条云我国当时时以拓土开疆为计以求雄长天下此岂非骇人听闻者乎目前欧洲大势互相维系难逞其蚕食之谋所耽耽虎视者惟在中国然俄非徒欲得中国将以据亚洲之腹拊印度之背席卷而收西方诸小国也夫英之藩服以印度为最印度之利为英外府天下孰不知之而孰不艳之法人艳羡印度自顾力不能争乃改而谋越南若俄则不然其处心积虑未尝一日忘昔年欲并土尔其顺势东下而英早知之于是举兵以助土所以助土者非仅为土亦非仅为欧洲大局虑土为俄灭患将中于印度也去年俄人欲建铁路以通波斯英亦出为阻挠所以阻挠者非仅为波斯计保波斯即所以保印度也两者之谋俄皆不得逞于是专心致志于中国矣夫以中国幅之广随处膏腴俄岂不垂涎然而俄国未得陇先望蜀将欲为假虞灭虢之计以有亚洲全土耳方今阿富汗俾路芝波斯等诸小国皆属于英英之于亚洲不可谓痛痒不相关矣然则俄人于亚洲之地一举一动英安可如秦人之视越人哉日本东海岛国耳而其识见独远知亚洲之患不在他国而在俄恒引为切肤之忧然俄之谋日本犹不若谋印度之显著也假使英廷知迩日俄于中国接壤处屯军裕饷私蓄奸谋今日为中国患者他日即为印度患特与中国结好固盟许助一臂之力俄知英为掣肘必不敢狡然思逞轻启边如是则中国安中国安则印度安西方诸小国举无不安所以为中国计者仍莫非英自为计耳中国此时殊形贫弱然由贫而富由弱而强操之有道亦一转移事诚使痛改因循之习力图整顿兴举真材实事求是则十八行省本富自在何患终贫自强在我何患终弱此亦订约各国所共知者或谓目前中国尚未富强故愿与他国和好一旦得志必将藐视泰西不愿与各国结好矣噫嘻此何言也无论堂堂中国数千年来礼义风行落落大方必不为苏季子前恭后倨之行即就我　朝所以待蒙古朝鲜缅甸越南各藩邦者观之亦可以见　列祖　列宗开诚布公无有内外矣且当康熙全盛之朝泰西各国皆来贡献未尝不厚礼以待所以怀柔远人有加无已者亦岂自今日始乎一旦变贫为富变弱为强吾知与各国和好益敦猜嫌尽化更有过于今日者也故以目前大势观之四洲之上可以有并尊之国而不可使有自大之邦俄之势力渐将自大矣所以裁抑之遏制之者决非一国能胜之事所望识微见远者以约纵连横之术合诸国而拒虎狼秦则固交之说亦岂仅为中英两国发哉

　　亲俄拒日论
说者谓日同文同伦唇齿之邦也俄异言异族虎狼之国也为中国计将联日拒俄以为兴亚之策何乃俄之亲而日之拒谋国不已傎乎嗟乎为是说者其亦知有春而不知有秋知有汤而不知有也夫谓俄为虎狼诚是也而不知俄虎而日亦狼也是可谓知虎而不知狼虎怒而狼亦未必善也说在吴子与豪士之辩淞滨之人有豪士某游于燕赵京师而归适中日之盟成创为虎狼之论谓俄虎日狼而中国人也今亲俄以拒日犹之延虎以御狼纵免狼吞奚免虎噬一时江之东哗然高其论吴子剑华独心慊之今夫俄譬之虎也日譬之狼也今欲拒日乃益亲俄犹之一夫山行猝遇一狼迎距为患恐遭其噬习闻山后有猛虎乃匍匐贲奔以就之狼追见虎骇而郄走若人方自以为幸免狼口而不知虎之磨牙流涎者已在其侧矣吾故曰亲俄拒日犹夫退狼以延虎矣吴子闻之曰逞坚白之辩者不可穷以虚辞也操凿枘之谈者不可裁以规度也故众蝇蜚声诗疑鸡鸣蚊成雷不闻震霆瓦缶擅响黄琼斯瘖世每易惑乎近是之言而不知以实理剖之则有千里毫厘之谬也人每乐闻乎新奇之论而不知以庸情衡之则成玉卮无当之讥也吾非谓某君之言虎狼非也吾独惜其侈言虎狼而犹未深得夫虎狼之情暨遇虎狼者之人之意也今夫俄诚虎也日诚狼也而我中国则遇虎狼之人也亲俄拒日诚无殊迎虎拒狼纵免狼吞宁逃虎噬似也然吾非谓若人之终能必免乎虎噬也吾独甚不解乎某君亦有何术将使斯人之必能先免乎狼吞也匪狼之遇胡吞之惧遇之惧之吞在斯须求免斯须非虎奚御脱不延虎狼其舍诸倘是人就虎狼从狼必先为虎噬以虎饱狼此其际固有间矣而斯人宁不缓须臾之死或可别希生路以求解免未可知也即不幸遁无复之终果虎腹较之为狼吞者历时已久而且得先视吾仇之死以快意于一时亦复何辞与之俱尽哉虎既为我复仇者也与其为仇噬死宁以报德死后日之事固若人所甘心者已抑更有进焉者今夫虎大畜也猛兽也百夫见之而色失百虫遇之而辟易遭噬而死固其常也犹未必贻不武之羞名为山人木客所窃笑也若夫狼则小畜也孱兽也一勇夫可击而毙之一木械之所可捍御者也胜之且不武独奈何甘心供其口噬犹典见然自诩其智曰吾非不可延虎以拒之也独是拒之亦终不免死虎口吾不若姑为狼德也呜呼狼果知德也乎哉有是哉某君之言之愚也吾故一语断之曰与其俯首而为狼吞吾宁快心与狼之先后同为虎噬也
 
　 
卷五十一　外交部六　各国联盟

　　论奥意连兵约
茫茫大地瓜分四洲其间开辟最先衣冠礼乐声名文物之盛厥惟赤县神州以西瀛载籍考之我中国之地实擅亚细亚之膏腴沃野万里利尽南海北连俄罗斯中阻沙漠滨海以东接壤朝鲜是为国东门户其南服则有越南缅甸暹罗诸藩封犬牙交错世滇粤世修职贡表献以时尊其朝曰天朝敬其国曰上国皇皇乎大一统之规也然揆厥由来其局则由推择揖让易而为征诛兼并是为立君变制之渐其势则由昏垫巢窟易而为封建郡县是为立国变制之渐周之衰也诸侯骄恣弱肉强食自春秋之世浸淫而入于战国强大者七泗上诸君长服役于齐宋卫中山依违于三晋间晋既分而为三矣齐又自为东帝秦于是肆其蚕食攻城略地师无休息邻境之民皆荷戈而立膏血饱刀斧肝脑涂原野寡人之妻孤人之子世目为虎狼之国而游说之士得以伏轼樽衔冯其威力以虚声为恫喝今日割五城明日割十城秦欲无厌而诸侯王之地有限相继折而西入于秦底于灭亡可哀也已然此诸侯王合五国之力未始不足以制秦苏季子一书生耳佩六国相印合从以拒秦秦不敢东向信陵君以救赵余威将五国兵追袭秦师秦人不敢出函谷关者十五年当世谈兵者竞读信陵兵法使五国永共相保强秦全国土虽至今存可也奈何昧存亡之大计贪尺寸之小利互相侵夺以偿秦失是与以物奉盗不能责偿斯已矣而窃取邻家物以补之者何异六王毕而四海一秦实为汉之嚆矢陈涉项羽之徒又起而为之驱除以火德王天下者四百年厥后虽间有割据专国传世者殆寥寥焉相率纳土罔不臣服而归于一统之朝华夏久为独尊之国去战国之世远矣天又将合海内外而成一大战国姑就欧罗巴而论战国有六曰俄曰英曰法曰德曰奥曰意而土耳其西班牙不与焉他如葡萄牙比利时荷兰瑞士希腊丹马暨欧东之罗马尼亚塞尔非亚概从自郐不足言矣其六大国以方隅言之俄处欧东英法处欧西德奥处欧之中原意则地连奥法如巨灵探臂于海其都曰罗马古大秦国之所都人民美秀而文不愧西瀛名国昔曾为奥所攻坐失威内斯诸部当西历一千八百五十二年与布国连兵伐奥布攻其北意攻其南布军乘胜转战而前直逼奥都维也讷城奥人惧而行成遂举威内斯故地归诸意近复弃怨修好聘问之使错踵于两国之廷昨译西报奥意立连兵之约军旅之事必以师从明湖子有感于此不禁喟然叹曰孰谓今人之智不逮古人耶所见甚大所虑甚远其器识高出于燕赵韩魏诸君臣何啻四累之上也按二国之势逼于俄法俄如攻奥意为之救法如攻意奥为之援相为犄角同伸敌忾又不仅奥意为然也布自戡法之后合并列国晋德意志该撒尔尊号译言共主也威名日盛法人深忌之且以来因河上之地隶法已历百年复为德有志存恢复隐结俄人欲乘机东西并举以收夹击之功一雪前也德之君相豫料及之先事绸缪有备无患遂与奥委会盟境上立相助约俄人知其阴为之备也曰德国有人未可与争乃更为好会结德君欢法人知俄不为我用也亦惧莫敢发国赖以安德相毕士麻克尝与僚佐论立国之本曰铁曰血闻者多未喻请申其说毕相曰国家铸成一方铁兵器不专恃刀鎗英雄拚洒一腔血黎元得保全性命二者混而为一天下斯能大定其言虽不雅驯殆有激而言欤经国者有文事必有武备此说亦未容偏废也

　　论奥普意同盟事
去年奥普意三国会盟于境上立有条而不泄其意故欧洲诸国欲知其实虽百方侦探而终未有能得其情者论纷纷或云有意于法兰西盖普法两国今虽稍辑干戈继以玉帛然法人常有怀一蹙普都以雪宿怨之志普人亦常有再抑法人以绝后患之念故竞尚武备唯衅是俟使两国人民屡起交兵之感且今日同盟出于德相俾思麦之主见而俾思麦则常思折法同盟之意专在于法国者亦非无据也又去冬吾闻政府中布示三国同盟之由于全国人民其意则内以永敦邻谊外以共御敌国为其敌国者非法而谁夫三国壤地皆接于法之东北境而其间虽有荷兰瑞西比耳时等三国然皆不过大如黑子若使三国有事疆场则当其冲者一法国而已是以法人闻之忧无不至英俄诸国亦不敢正视也今欧洲建国者十有五虽有大小之殊强弱之异皆不甚悬隔故或两国交战则诸国多助弱小使一国无至于偏强即万国公法所谓均势之法是也然奥普意皆以欧洲之大国连盟缔约戒严不怠者其所见甚高所虑甚远也间尝纵观天下之势合久必离离久必合昔周之衰也诸侯骄恣弱肉强食自春秋之世浸淫而入于战国强大者七泗上诸君长疲于奔命秦自关中得肆蚕食攻城地兵无休日于是纵横之士游说各国或从或横所谓从者有洛阳一书生佩六国相印合从以拒秦使秦人不敢东向又有信陵贵公子将五国兵追击秦师使秦兵不敢出函谷关者十五年奈何山东六国解从连衡割地赂秦自取覆亡乎秦之求无已而诸侯之地有限相继折而入于秦六王毕而四海一于是乎郡县之制创焉长城之役兴焉民不堪苦天下云扰时有沛县匹夫起自布衣提三尺剑歼秦灭项得天下于马上治之以诗书创四百年之基业其后虽割据不一而要东洋诸国皆臣服中土使华夏久守一统之权去战国之世远矣天又将合地球之全局成一大战国今欧罗巴之战国有六曰俄曰英曰法曰普曰奥曰意而土耳其西班牙不与焉他如葡萄牙比利时荷兰瑞士希腊丹马暨欧东之罗马尼亚塞尔非亚概不足言矣其六大国以方隅言之俄处欧东英法处欧西普奥处欧之中原意则地连奥法如巨灵探臂于海其都曰罗马古大秦国之所都人民秀美而文不媿西瀛名国昔曾为奥所攻坐失威内斯诸地当西历一千八百五十二年与普国连兵伐奥普攻其北意攻其南普军乘胜转战而前直逼国都维也讷奥人惧而行成遂举威内斯古地归诸意近复弃怨修好错踵于两国之廷以此观之则今人之智诚有踰于古人其卓远见虑高出于燕赵韩魏何啻四累之上按二国之势逼于俄法俄如攻奥意为之救法如攻意奥为之援相为犄角同伸敌忾又不仅奥意为然普自勘法之后合并列国普鲁士德意志该撒尔尊号译言共主威名日盛法人深忌之且以来因河上之地法已历百年复为普有志存恢复隐结俄人欲乘机东西并举以取夹击之功一雪前普之君相预料及之先事绸缪有备无患遂与奥意会盟境上立相助约俄人知其阴雨之备曰普国有人未可与争乃更为好会结普君欢法人知俄不为我用亦惧莫敢发今又越南之役见中国购战船办军火多向德国取资是战守之备不啻中藉德以接济而有恃无恐将计与法从事于兵戎盖德既备法恒以保泰持盈为心故复联合奥意二国以结腹心而依同唇齿俾同社稷之难以为非此无以成辅车之势而寝法人报复之谋也法人亦见三国之交既固重于发难不师远交近攻之智隐为开疆拓地之图既用兵于阿非利加洲诸国复求逞于越南彼其意欲在外经营兼并坐大俟雄图既辟经锐更盛然彼观衅乘便用全力以取于德国然则法人必图雪拿破仑之耻不独德国知之即天下亦莫不知之为德国计者宜乘法人利权未充兵威未炽之时仗义执言合从缔交以保弱小而遏凶暴夫如是则商务可以维持太平可以永保庶得相安于无事故德之君相创为是举将地球诸国无大无小悉列为同盟简派使臣合好同恶俾各守其土宇各享其乐利如有强侵弱暴寡者则局外之国为定其是非倘有不肯则起而攻之相为倚伏又相为牵制也呜呼伟哉

　　书普法交涉近闻后
天下事刚每屈于柔阳每制于阴自恃其强而强者往往伺其后此亦无往而不然普法之怨结之深矣一千八百七十年以前两国较长絜短孰不曰法强而普弱哉是年之战法人气骄志满自谓必能胜普有更甚于今日之夷视中国者矣不图普相老谋深算胜法一筹由是大破法军袭其都俘其主法人乃为城下之盟既割两省之地又偿军饷亿万万欧洲之上近百年来推此为绝大一战说者拿破伦第一之余祸至斯而大发焉方事之始局外各国有为普人危者以为小何以敌大寡何以御众是犹邹人而与战也有为法人幸者以为如以石压卵如拉朽摧枯是犹饿虎之吞山羊也而孰知夫一战之威伏尸十万一旦拔赵帜而易汉帜使法人举国心胆俱裂兵法云守如处女出如脱免普相有焉当其时普不示强而法竟凌弱是法用其刚普用其柔法处于阳普处于阴故能以柔屈刚以阴制阳出于当局之不防并出于旁观所不料此亦可为自恃其强者鉴矣吾闻法人自败之后亦常痛心疾首思雪耻而复于是改纪易刚变君统为民主巴黎之人甚至家悬破城状以示警惕其妇人女子尤切齿于普见他邦之人辄曰彼普国兵何曾强国何曾富亦不愧枕戈尝胆之风矣然而观其远略东京构衅中国之举动一若置普仇于脑后者何也夫东方之事欧洲诸国所经营而觊觎者原不止法一邦然法既占有西贡亦可以为东道之逆旅他日时至奄有越南固不必争迟速也奈何急欲见功仓卒举事开罪于和好之国而甘居戎首之名事机未遂犹复不知进退黩武穷兵夫岂其忘破国亡君之大耶抑不知虎视耽耽者固未尝一日不防其后且未尝一日不伺其间也何言之法之于普为今日之新怨普之于法实积久之世仇两仇不并立两怨不相容法不思复而普必防其后而且欲伺其间以重踣之也夫天之于物因材而笃栽者陪之倾者覆之普自胜法后不矜其功不伐其能休养生息善交固邻十余年来国政民风蒸蒸日上此栽者培之之象也而法受大创宜何如劼毖宜何如修省乃不体上天好生之德今岁用兵于东明年用兵于西忽而埃及忽而马岛忽而越南又忽而中国好勤远略不念近忧既挫于马岛又败于东京大将丧元兵士尸积罗掘饷项怨盈邦而仍不知悔悟此岂非倾者覆之之象乎今自马江战后法遂扬扬得志其君远赠星于阃外之将长益其好乱之机又焉知中国非如普之不示其强而猝乘其敝乎且即使中国不能如普之大创法人而兵连祸结主客分形持之既久法益骑虎难下而普或伺其隙而重踣之则将奈何嗟乎峻命不易永祚维艰自古以来得国失国之机一言可外集仇憾而内丛怨咨未有不至倾覆者也谓予不信请静观以俟之

　　论俄国法两国互遣兵船至境游历
俄法两国自合约联盟邦国交情愈加敦笃凡俄人意有所欲者法人无不曲意逢迎如俄人经营亚洲近欲住亚细亚之东择地建营驻兵马法人闻之即献以西贡之奥博岛俄人不受又欲赠以暹逻之高沙蔑岛是其结好于俄之心已不可谓不恭且敬矣然俄虽不受其地而法已出是心则其厚意隆情已足令俄人感激不尽顾法之待俄其恭且敬若此者亦不过欲俄感其情当图其报他时法人有事则俄必为之相助耳俄人早已预谋及之故前日俄京消息言俄之所以不受法地者因恐领其厚情无以酬报且法人有事俄亦不能助以兵力祗可以口舌相扶持而已俄人此言法国闻之当不啻如冷水浇背矣然俄法联盟在法固欲藉俄保护以与海国争雄在俄喜得法驰驱借作欧洲乡导故自俄法连盟而后欧洲各大国莫不怵目惊心凡俄法所为皆阴相窥伺而最为留意者则英德两邦盖英缘阿富汗之地与俄属阿富根相连其为俄人所觊觎者已匪伊朝夕而德国境土则又与俄法为邻普法一役人久欲复仇而未得其间设或两国失睦则法敌其前俄攻其后腹背受敌必有首尾莫顾之虞故英德两邦其忧危惕厉之心较诸他国殆有甚焉者也近观俄法两国各遣兵船至境游历法船之至俄干士达者俄既以礼待之及至俄船诣法答礼其驶抵都隆者法更以优礼报之两国交情其结好如此虽各尽东道之情实欲震惊天下耳目也夫今之天下其得以横行海国者惟恃船炮之雄耳若以鎗炮论则德之克虏伯炮茅塞鎗与英之岛里治炮马踢亨尼利鎗已名著天下其较之俄之彼耳打奴法之勤格拉其工拙未知何如而工力则谅可悉敌也至于兵船战舰则合俄法两国亦不能如英国之雄尝觏英国水师部本年英当差头等铁甲战船共二十四艘防边巨舰三艘铁甲船六十艘别项战船七十四艘其未奉差遣者则有头等铁甲船十艘边防巨舰十四只船四十四只尚有装造未成者头等铁甲九艘船十九艘别项战船二十二艘合计英国共有大小战船三百二十四艘另有属土所制及水雷艘不在其内德国则有战船八十六艘英德两国共有战船四百二十一艘若法国则仅得二百二十一艘俄国祗得二百二十艘俄法两国共计亦不过三百四十一艘而已则俄法战船与英德相较其数之相去已远俄所有者多系细小战船哉迩闻英德两国以俄法连横英亦与澳合从加以奥国战舰则合三国而计其过于俄法者益多设或有事海疆则鹿死谁手犹未可知也刻闻俄法两国互遣战船至境游历以夸示其雄英国亦有兵船至意国游历昨经行抵他兰度地方该处官民亦雅意迎接则欧洲各国已联同一气若更与中国同心合德又何患夫狡然思逞者之两雄并峙哉

　　论俄法联盟事
俄人迩来添拨战舰驻东方海道且将运船配置军火改作炮船此皆涉可疑而居心叵测者也夫俄人如欲为保护东方商务利权及旅居士民计则祗目下所有兵船已敷调遣何至皇皇若此查现下东方俄舰共有十二艘虽未足与英国之先租轮战舰媲美然有二艘亦与英头等战船相伯仲至其运船虽值升平之日亦已豫备鎗炮一如船式盖彼运船即兵船特于无事时改为运船俾载客货藉省养船之费耳故其船每由俄国开行大都载运军流人犯以实西卑利部边疆卸载后即至中华日本各口岸载茶以往黑海之礼澳沙埠第船之首尾篷面虽皆如船而炮火则略为轻小一经改配巨炮即可充作兵船且俄之水师员弁居恒多有冒作商人乘座运船来东方者故于中国之风涛沙线知之有素了然于心然则彼之运船虽在平日已属头等船但隐而未彰耳英人虽洞烛其奸预为之备征调师船东来然亦当于俄之运船加意防范不可视作商船置诸膜外且当较核力量多派各舰务使东方英船虽俄法合力亦能抵御方为有备无患现查英国派驻东方之师船已有不敷之虑通商各口岸亦须派此小炮船前往保护旅人乃各口中仍时有缺乏英船之处虽上海最大之口岸亦有此弊试问俄法倘与英国有事英之师船方将从事战争适遇本埠事出意外英提督其能拨船兼[顾](愿)乎势必有所不能也然则英水师之在东方者势力极弱当此时事多艰倘不获已为保全英国东方利权及体面起见势不得不出而与俄法争衡其能有恃无恐乎俄法联盟为日已久必将互相扛以称雄于中国南北时势至此英国岂能置之不理俄法亦必将联合以拒英则英国东方水师固今日所当加意讲求者也夫准诸公法俄二国本不应局外之议但恐惟利是视乘中倭多事之秋以求渔人之利致出于战试即俄国论虽则中倭戎马倥而俄之边疆未尝被扰俄之利权未尝有损且欧洲各国佥愿同高丽以自主以杜中日交争则俄人本无可干预之事第俄人居心积虑久欲得东方利益特联法以为之援今既有机可乘难保狡焉思逞是以俄法二国亟亟添调水师其意已可概见耶二国之日报亦已显其隐法报则劝其君相蹈瑕以开东方利益俄报则谓当瓜分东土地以干涉高丽而法亦报有倡议开拓越南暹罗边地者窥其立意谓非欲占据暹罗侵犯云南其谁信之今者法人增舰东来虽则外示与英合力以观高丽战事实则欲伺隙而动扛俄人以与英国争雄海上务使英在东方利权不能如今之旺而英俄人之意则欲在高丽夺取海埠复由西卑利部渡图们江入满洲界以拓版图故英在边境整顿戎机亦复不遗余力倘或有人阻止法国必出而助之屈计今日可以助俄者惟英国耳倘中英两国互相联合则可以拒俄法不得逞志于东方且不得逞志于印度否则何堪设想哉西卑利部密迩中华北鄙所筑车路现将有成可陆军再有海埠以聚水师则仅阅数年俄之水师既易犯中华太口其陆军又易犯满洲即使中国使臣实能折冲敦盘辑睦邦交然稍有不协俄人即借口以动兵戎窃恐天津等处必有如波斯国地夏兰城之受制俄人者英国傥尚容忍俄人为所欲为则异日东方商务正不知若何变迁何也俄人在东方之权既增英人之权必削盈虚消长理固然也俄人之耽视中国一如耽视波斯为英国计宜进兵于希辣上游招集他歌文士土人教以军法俾守阿富汗边[疆](强)并联中国预为之备不使俄人使立根基凡事预则立此之谓欤盖俄人好勤远略以开疆拓土为心惟先沮其谋免其恣志于满洲及他基士丹则印度不致频危而拒俄之法不外协华以御外侮无论俄法日本凡有侵扰中国者英皆协力掣之则外侮不生不但俄人无从生觊觎即法人亦难得志于东方矣

　　俄日联盟论
西人裂天下为五大洲曰中国曰俄罗斯曰日本皆曰亚细亚洲之雄邦也中国人民繁庶藩服众多久冠五洲诸国而向来闭关自守沉默自安故六十年前鲜与外邦交接俄罗斯地大物博驾乎列国之上而前二百年不勤远略声名亦未大着自前王亚力山打第一奋发有为力图与诸雄角胜其后列君相承先继前志而俄遂雄视欧亚两洲为英法诸邦所忌日本立国东瀛区区数岛地若弹丸旧与中国同文鲜通外人而好大喜功自通商欧美各邦即维新图治以冀渐臻富强当日本步武泰西之始设兴亚会著书立说讲求亚细亚洲利弊矢志改图务期与欧西诸国争雄斯世时有进言者谓中俄日同洲而居犬牙交错依同辅车唇亡齿寒似宜立约联盟合为一家患难相扶以保亚洲升平之局斯言也未尝不善第恐坐而言者未必能起而行即行之亦可暂而不可久有始而不能有终矣何则中国以礼义自守崇王道而黜霸功贪苟安而忘远祸倘能联盟俾徒御不惊金瓯无缺固当乐为允从即俄人心怀雄长然祗欲先与欧西争雄则近交远攻亦其所愿惟日本蕞尔岛国不逮中俄五分之一而矢志高远苟非大启尔宇势难与列邦争长而师徒几何又难劳师伐远其壤地毗连者非中俄海疆即中国藩属未免狡焉思逞冀遂其蚕食狼吞又安能联合中俄致多所顾忌故其议未能见诸施行且不数年琉球即见并于日本继则强逼高丽辟埠通商大恣凭陵日益加厉包藏祸心不知纪极潜煽高丽乱党遍布中国奸细驯至甲午一战而奸谋尽露日人如愿以偿气焰之张几可世不图若俄若法若德皆欲有求于中国而无所借口且日人之骤强恐其终为己患于是俄人倡之德法和之仗义执言以抑日人既图占辽东复护高丽日人忍气吞声唯唯从命而不敢与抗者自知兵马已疲势力不足以敌三雄也乃宿恨未消而西报忽谓俄日将有联盟之举其委往贺俄皇如冠之爵臣野马吉打已奉命商议此事噫是言想亦好事者为之耳夫日人虽并有台湾足以增其版图然于高丽不知煞费几许经营方将得手而为俄人所阻致任贺加冠者特欲访言俄国情形且侦探中俄有否联盟耳当俄前皇薨逝中国遣王棠方伯之春往俄吊唁未几中日言和俄国即起而干预道路喧传中俄立有约密日人未免怀疑今加冠礼成中国又遣李傅相往为致贺日人疑团未释故欲侦探中俄交情且俄日向本无猜自辽东让地高丽自主两国遂生嫌怨第俄之虚实日未知之又欲乘庆贺而觇其国势而日之重臣因而出使矣否则日人前既拟派相臣之子往英商酌以维持东方大局是与英联盟也英俄外虽辑睦内怀窥伺如炭之不相投与英联盟者岂能与俄联盟且联英则日人可利享渔人增其式廓俄则彼疆此界难越雷池日本方以拓土为心筹之已稔岂肯舍英而就俄然则中日之同委重臣以贺俄皇加冠也谓为中俄联盟则或有之谓为俄日联盟则恐未必也

　　论英日会议维持东方大局事
今日之天下一窥伺攘夺之天下也雄逼处裂地而治外虽立约定和通商惠工内则各怀诈虞有所图谋如英俄之互相防备德法之各怀嫌疑几同连鸡不能并栖时欲起而纷争虽则谋国是者恒以保守太平之局为言然究非其本意也故论者比天下于战国以英俄比齐秦之东西王良有以也然英俄之积不相能久矣自土俄之战英法起而干预致俄舰不能出地中海以与诸国争雄俄人仇英实甚旋幡然改图欲取阿富汗以出印度洋营建水师埠以聚战舰英人洞烛其谋又从而阻之俄蠖处数载前年觊觎巴马英又会同中国以抑俄虽废然而返而其心究未忘印度也故迩来建车路以通西伯理部遣戍军以实珲春口岸此皆为图印度之根本然印为英之外府英未尝膜然置诸度外俄之举动英已潜窥默喻严为之防第恐重洋远隔鞭长莫及致为俄所乘遂思得东方大国联络保护同御俄人因见中国整军经武亦已有年似可与图功且东三省接连俄疆又足以附俄人之背遂欲联中以拒敌数年前英人凡遇中国交涉皆倍形辑睦者欲藉以结纳中国也不意中日一战中国情现势绌英知中不可与谋遂改易初心欲借重于日本但俄人图印必需在珲春附近谋海图以驻水师而纵览四方莫善于高丽今高丽被日本捷足先登俄人未免输一着于是俄怒而助中以拒日法因普国之战怨英坐视不救故与俄联盟遂亦起而从之而德人又思求大欲于中国亦随声附和独英人恐失臂助不敢忤日是以中日和议初成俄法德三国协力阻日人攘夺辽东且保护高丽自主维英则袖手旁观不出一言昨阅西报谓日廷欲委相臣之子往英商议以维持东方大局夫东方大局奚用英日联合维持其所以若是者实为防俄计且盖在日人之心视高丽如砧上之肉釜中之鱼今姑奉以自主之名使其孤立无援而先遣兵驻要隘派臣干国政寖假则尽夺其权使君同守府寖假则抚有其民将地叛图琉球之结局即高丽之覆辙也乃今为俄所抑操之过急致失邦交则中国之战务方息兵马疲劳恐为俄人所餗致威名得而复失若姑为隐忍又恐高为俄占空费营谋故日本欲图高丽必先筹御俄而独力难支非联盟则力怯而忌俄者莫若英且英亦欲与日本联辅车之依以牵制俄人而英日两国遂有是议矣议而果有成也则各国举动皆随时细查防备故其筹办战务经营车路汲汲不终日未必因英日此议遂半途而废日虽崛起东方而军事多未备不足以敌俄法英国军兵虽精强冠于诸邦而口岸布分而不聚一旦有事难免顾此失彼俄人筹之已稔恐不数载即将发难矣然俄法英日苟或裂岂特高丽印度备受蹂躏鸡犬难安即中国介于两地之间边圉亦未免多故矣际兹雄窥伺势力相当之时而谓可不矢志奋兴早底强富哉

　　论英日合操
西九月十一号有日本水师战舰六艘英国战舰八艘合操于北海道兰港两国提督各率军队操演各布阵图如临大敌先操巨炮次演小船两军荼火军容驰骤于洪涛巨浸之中几有驾齐驱之势日人自强非祗驾乎中国直欲跻欧西而上之中东一役日人多收功于小鱼雷故近日增制小鱼雷尤多现已有一百余艘比前加增至五倍另有小炮船二十余艘查其头等战舰重载一万五千二百四十墩者六艘二等战舰重载七千三百三十五墩者一艘头等钢甲舰重载九千二百墩者六艘此外更有重载四千墩之船七艘三千墩者十二艘鱼雷艇三艘鱼雷炮船一艘鱼雷船十一艘尚有新船在欧洲定制未曾竣工者数艘日之汲汲注重海军其志气之雄不减英人所惜者时势有不同耳英之兴也在欧人未图远略之前日之兴也在各国肆出辟土之后故有难易之分而日人知难而不畏其难诚悉今日天下之务倘其欲安逸祇为自固吾圉之谋果何能御强邻而保疆土夫以俄人骎骎东下前既不得志于西欧今转而捷趋于东亚西伯利铁路兼程制造不日告成保高丽以自帝借中国之胶州将来欲饱其溪壑首则并高丽为藩王次则割中国之东三省再其次波及日本矣日本若逡退缩俟俄人侵至东瀛而后谋策保疆之计不亦晚乎是以未雨绸缪趁此时猛着先鞭力争高丽与俄颉颃或不至有蹂东土之患然日本国小力薄知不可以敌俄俄亦藐视其狭小版图肆行无忌所以日人久有与英联合之心犹恐英国富强相形见绌故不惜悉索敝赋竭力经营力整海军振兴商务冀能与英相伯仲也合英拒俄此是日人所当亟图之事而不可稍逸乐矣然而英国之谋俄压俄之肆志于东方亦不能不与日人联气英又舍中国而亲日本职是故也中国虽地方辽阔人民众多而政治不能改辙以图臣民尚多成法墨守知必难与图治英已筹之稔矣今又以法俄联盟不时欲寻仇于英乘间而起英人未尝无戒心夫西伯利铁路告成俄可用兵于东方陆路高丽固不得免即印度亦岌岌可危职是之故英不能不为印度计且不能不为保守东方英人商务计计之所出微日本孰可与联哉英非不知欧洲时局非日本可与谋一旦有事日本战舰万不能前往佽助而其必与之周旋者祗于东方一处互相援手耳所可虑者日本于御外侮之事竭蹶以图而于内治之政尚未改革尽善犹恐徒有外表而根柢渐拨也倘英日合力拒俄俄必召法以相与抗如此东方糜烂情形可知梗概而中国乎其间若守局外之义两不相袒而俄以保辽东一事重要中国借地以屯煤或在中国海界以寄椗诸等事中国其能之乎若许俄以重友谊之敦英必责中国之偏助得此则失彼不诚处于两难耶易所谓行人得牛邑久之灾者非此之谓欤其患有不可胜言矣

　　论日英宜助中抑德以制俄
默观今日时局而叹欧洲燎原之祸将借亚洲一星之焰以种之也中日之役英人袖手旁观使我得以乘间市恩于中国伸权于太平洋获高丽政柄及满洲铁路胶州湾旅顺口种种权利龙骧虎视骎骎焉不可复制夫俄与英莫能两大俄之强非英利也俄而外如德如法皆足与英抗衡德法世仇而俄法宿憾今三国亦既释怨联盟矣法因埃及缅甸暹罗政务其怨英也入骨俄因封禁黑海地中海之约其衔英也有年且英之印度与俄南方边境毘连为欧亚二洲枢要英人全国财政命所关俄人久思攘夺俄法秘约已明有攘夺暹罗授诸法人之言普王近亦与英有莫解之嫌三国均久欲得甘心于英而俄志尤为叵测其未敢遽行不逞者以非借中国立握亚洲大权不足倾印度而制英之死命也故今德人之据胶州非仅图华兼以图英非仅为德兼以为俄也中国大局苟不能支则必西向乞援而折入于俄日本近在东邻万难孤立恐为后车之续中日苟入于俄则亚洲境上岂复容英人比权量哉届时俄出兵踰乌拉岭袭五印度则英之饷源绝法出兵由越南夺暹罗缅甸暨南洋岛则英之爪牙失德法俄合兵沿地中海直攻伦敦阿尔兰则英之巢穴倾此外如埃及君斯坦加拿大等各洲属地无不可同时支解脔割而千年来最强大之英国立时灰烬藐兹诸国为所欲为德与法亦不免为走狗之烹斯俄人混一欧亚之雄心至此始如愿偿矣故今日之中国实为二洲呼吸安危之所系彼英人方且诩诩然步三国后尘欲瓜分中国扬子江一带之地是犹冀幸邻人失火随众掳掠而不计延烧之将及也为英人计欲为欧西维大局之安必先安亚东大局为第一亟宜仗义执言助中抑德以折俄人奸狡之萌但使德人不得伸权力于东方即制俄人不得飞扬于西国法人亦必慑伏不敢妄动夫德法所以甘心俯首于俄者以有所仰赖图谋也二国苟无所利则三国联衡之约不待寒而自解斯英国太平之局直可固于盘石英人计不出此君子于是知英国执政非复昔日之有雄材大略奋发有为而中国累卵之危目前即是果至于不可收拾英国未必有泰山之安也若日本者与英国同洲同文立国最古辅车唇齿痛痒相关前年辽东一战使中国积弱情形无以自匿欧西诸国莫不竞启雄心思捷足逐中原之鹿中国噬脐莫及而日本抑独非燕巢危幕乎苟俄人跋扈东洋日本首当其冲卧榻之侧岂独容他人鼾睡高丽往事俄人直探日人喉中之物呕而出之日人侧目莫可如何蜻州智士咸怀隐忧为日人计者尤宜开诚布公助中抑德力制俄人中国苟借日力以遏德锋则此后诚信益孚邦交益固一切军国大政均可彼此商榷合力保东亚以拒欧西一举而释前年之隙杜后患之乘融于胶漆固于苞桑此中日两国万世无疆之福也近闻日驻北京公使矢野君业奉本国政府意旨照会各国不认德之所为所见甚伟不可谓秦无人也德远在重洋能联俄法以废辽东之约日本近在同洲独不能联英美以阻胶州之事英美商务政策于亚洲大有关系不容膜视联以拒俄保华是其素志不然日本若终坐视同室被侮不作被发缨冠之救一旦中国大局有变俄人移兵东指则东西两京恐终不免俄鹫之爰居爰止矣日本前年虽得台湾坐席未暖而法人已从旁肆言撄取然而德人之据胶州亦复有他人拟其后拟之者非他即彼同盟之俄也德之所为系为俄先区马德之智适成其愚可不哀哉顷中国政府业已将铁路关税利权抵押与俄借银八百万磅作续还偿之需从此中国大计渐入俄人掌握而他国曾未得一寔在永远权利是他国开端肇事而俄人坐享其成今者德人之胶州何以异昔日之日本朝鲜徒为俄人开拓疆土肆志兼并耳往溯俄先皇彼得遗言亚洲大权悉归我俄执掌子孙世守无忘此等谋算已载诸俄之史册然而俄人岂独欲称雄亚洲已也德人特为虎之伥受害而不觉耳仆忧心漆室蒿目时艰不惮进逆耳之言大声疾呼以告诸国之为俄服役坐视俄大而自贻伊戚者

　　论英国亟宜联日德奥义四国拒俄以保商利
甚矣时事不可问矣处今日而欲闭关谢客帝制自雄此界彼疆无虞无诈难矣既不可以王道为治世之谋尤当以霸功为邻邦之略管晏不再世而苏秦之术亦不见用于今时昔战国时游说之士逞滑稽之口足以说诸侯王今也不然歃血联盟者皆出于国君自行越国修见臣功无从置喙此又一变局也今天下强国以俄为最大英法德美次之前十数年俄之不敢逞者因海军无出水之处而其势又不敌于英是以隐忍姑待摩厉以需耳乃不料俄人囊括六合之志竟为法人助之以大启其贪念俄得法以收臂助不犹是厝薪于火以肉饲虎耶俄焰方张将来蹂躏欧亚二洲实法之罪法以恨德之故欲报仇私遂盟俄以挟德岂知欧洲合纵拒俄之局从此败坏也俄既与法合德又与俄联从此俄人兼并欧洲之心由是倍切于昔日而犹未敢发难者又以东方尚未得机仍难畅其大欲自西伯利亚铁路兴筑俄益肆其贪婪法欲合俄逐英出埃及俄姑应之迨以此事祗利于法而未利于俄俄是以虚与法周旋也法犹切望于俄者因德仇未报英军犹未出埃及也而俄今藉法与合之势竟敢挟高丽而逐英员使高丽户部税关均入俄人之手又于中国铁路之英技司及南洋军营德教习皆欲令中朝易换雇用俄人现尚未知中国允许否而俄人之目无英德已可知矣更何有于中国高丽哉俄人又以英德皆有畏首畏尾之心更觉有时乎不再来之意于是鸱张跋扈益肆雄心今为英计莫善于挑德以疏俄合德奥义三国保欧洲门户俄占高丽中国地方俄若令法以攻英英先合德奥义之师以敌法使法战舰调回保守法疆不敢出雷池一步然后合日本海军抵拒俄在亚洲之师俄法虽强何敢妄逞倘英人仍执持盈保[泰](秦)故志因循观望顾忌怀疑俄人得寸入尺矣及至根深蒂固而始欲动摇恐有噬脐之虑矣英之命首在印度次在东方英人贸易之繁甲于各国若为俄人肆志欺凌英之商务必从此色夫德之联俄实万不得已而为之相联仍恐不足以敌俄法而谋万全之策孰若与奥义同盟惟英自恃雄强屹立不动不与德奥义为援所以德又知奥义虽与己相联仍恐不足以敌俄法而谋全之策孰若和俄防法方可载戢干戈此德人苦衷诚不得已而与俄和合者也今俄人不为德人计竟中国开除南洋军营德教习德人岂肯降心与俄交哉英人若藉此一事与德同盟并联奥义以制之法固不敢逞法人敛俄必势孤故英一动而俄法能不咋舌耶夫日本于高丽大有恨俄刺骨之心英如与之合力日人望风相从是则安欧亚者舍英其谁与哉不然英必为俄法所算也英之商务不又从此瞠乎其后耶
 
　 
卷五十二　外交部七　中外和战

　　广军会合桂省主客各军力战破敌实情疏光绪十一年　　　　　
钦差大臣彭玉麟

窃惟广东奏派冯子材王孝祺两军入越协剿当于上年十二月奏明在案至本年正二月间诸军保关复谅大挫凶锋当经前广西抚臣潘鼎新随时电　奉臣等仅于桂电所不及者闲有　奏陈惟来电与各路禀报颇多异同深恐或有参差挂漏即不足以服将士之心现在议粗成边防尤急谨将详实战状上为　皇太后　皇上陈之查上年十二月法虏大股自船头来犯十九日攻谷松二十九日陷谅山本年正月初九日入镇南关桂将军领杨玉科战没董履高重伤诸军多溃惟苏元春所部及陈嘉六营尚完于是法踞谅山于关外十里之文渊州筑台安炮为坚守计龙州为全军后路商民惊徙游勇肆掠逃军难民蔽江而下广西全省大震自大平南宁以达浔梧皆电报所通水路所达纷纷告急请兵桂林空虚倥偬筹备先是办军务前广西提臣冯子材暨广西右江镇总兵王孝祺于腊月先后抵龙而募军未足装械未齐王孝祺率数营驰援出关而谅已溃冯子材原有之八营尚在东路仅带中军两营驻龙州元旦闻警乃留一营弹压根本亲率一营赴南关与王孝祺军拦截溃勇一面调八营来关晤商抚臣潘鼎新告以守关无须该军令仍顾东路遂以所部全扎关外派站亲往督剿初九日南关告警复檄西援十二日闻信折回时法已于十一日晨焚关自退冯子材素有威惠为桂越人心所向还入关众心稍定乃建议于关内十里之关前隘跨东西两岭间督所部筑长墙三里余外掘深堑为扼守计谓桂军宜稍养锐自任以所部萃军守之营于岭半令王孝祺勤军屯于其后半里许为犄角当是时办军务署广西提督臣苏元春毅新军陈嘉镇南军俱屯幕府在关前隘之后五里蒋宗汉广武军方友升亲军俱屯凭祥在幕府后二十里藩鼎新率鼎军屯海村在幕府后六十里魏纲鄂军屯艾瓦防艽封在关西百里王德榜定边军屯油隘专备抄截兼防入关旁路在关外东三十里独广军两枝当中路前敌时值北海封口西电皆谓法将由钦廉攻南宁断桂军后路而廉州并无统将臣等因桂军渐集拟调冯军回顾钦廉又恐难于移动当经电奏调廉仍令冯子材酌度进退缓急一面询商该办或全移或只调两营或全不移动声言即日东援以定众心听其斟酌因潘鼎新屡电不以冯军为得力必不肯言留故令该办自酌知其力任大局必有权度旋接潘鼎新覆电谓苏元春自艽封调回即令冯军回廉冯子材覆电则言该军吃重两营必难移调当即电复令其专顾桂防不必援廉此正月中旬以后广军布置扼守前敌之实在情形也

于时冯部全军已成桂军休息渐定越人密报法将出扣波袭艽封攻牧马绕出南关以北且断唐景崧马盛治两军归路苏元春率军暨魏纲军趋艽封以待冯子材遣五营扼扣波以邀之二十七日法数十骑率教匪至艽封官军先在惊走扼扣波之冯军突出奋击败遁获其驮军火大象一擒匪党一二月初二日法人又争扣波遇冯军脱洋衣洋帽挂林木而窜艽封即长定府法以越官长定府知府绐已杀其子遂无西犯意冯子材请于潘鼎新调苏军还中路法扬言将以初八九日犯关冯子材料法必于初七日礼拜一出兵决计先发制敌议多不欲战潘鼎新以士气未复止之冯子材力争率王孝祺军于初五夜出关袭敌山有贼垒三安巨炮我军已入街心自五鼓战至初六日午刻贼益盛王孝祺马中炮死易骑战率死士由山后攀崖而上破其二垒毙贼甚多贼败走我军伤亡亦多未刻我军饿疲乃还此二月初五初六两日广军倡议出关力战破垒之实在情形也初七日法果悉起谅山之众并力入关直扑关前隘长墙攻广军营垒冯子材告诸军曰法再入关有何面目见粤民何以生为王孝祺以淮军为龙州人所诟病诸军多轻之愤甚皆誓与长墙俱死法以开花炮队循东西两岭互进向下轰击以枪队扑中路法谓越人皆冯内应自以真法兵居前次之西贡洋匪又次之教匪客匪在后炮声震天远闻七八十里外山谷皆鸣枪弹积阵前厚者至寸许我军死战伤亡殊多东岭新筑五垒未成为敌攻踞其三王孝祺自率小队抄敌后仰攻敌稍郄战至申刻苏元春援军至合力拒战诸军竟日不食至夜仍未收队是日王德榜自油隘出军夹击踞文渊之对山与敌鏖斗数时互有伤亡遇贼运军火干粮之马无数逐之皆返走法粮械遂不得入关初八日清晨复大战贼来益众炮益紧冯子材居中苏元春助之王孝祺居右陈嘉蒋宗汉当左右路即东岭敌炮最猛冯子材与诸统领约有退者无论何将遇何军皆诛之复于各路设卡以截杀逃者冯子材王孝祺各刃退卒数十人贼势狂悍致死已薄长墙或已越入冯子材年将七旬短衣草履持矛大呼跃上长墙率其二子冯相荣冯相华抟战将士齐开栅门涌出诸军见冯子材如此无不感奋关外游勇客民千余闻冯子材亲出阵首自来助战伺便随处狙击冯军扣波五营自关外西路来夹击其背于是诸军合力死斗短兵火器杂进王孝祺部将潘瀛率队撄锋袒臂裸体冲入敌阵故所部勤勇伤亡最多陈嘉争东岭三垒蒋宗汉继之七上七下陈嘉四伤不退至酉末王孝祺已将西路贼击败亲率军由西岭抄敌后与陈嘉等合击而王德榜之军亦自关外夹击东岭之背遂将三垒全数夺回是日王德榜自清晨出军甫谷待敌援贼至率队冲之截为二援贼因回枪击德榜军我军奋击大胜部将张春发萧德龙战最勇毙法酋法匪最多余众败走获其骡马五十余匹所驮枪□饼洋银之德榜遂自外夹击东岭夺回三垒法鏖战二日弹码已尽而后收队军火被截惶惧无措顷刻间声顿息遂大溃我军任意斩杀贼翻岩越涧而窜教匪路熟先逃法兵多歼此战所毙真法兵黑兵千余法酋数十客逃教匪数百逐出关十里而还是日冯子材王孝祺身畔屡有开花炮子坠落未炸我军曩与法战被挫之时悉皆阴雨霾雾是日大开晴霁风日光明此初七八初二日广军会合桂省主客各军血战大捷之实在情形也
  </div>
  <div class="pagination">
   <a href="皇朝经世文统编_page156.html">
    上一页
   </a>
   <span>
    ...
   </span>
   <a href="皇朝经世文统编_page152.html">
    152
   </a>
   <a href="皇朝经世文统编_page153.html">
    153
   </a>
   <a href="皇朝经世文统编_page154.html">
    154
   </a>
   <a href="皇朝经世文统编_page155.html">
    155
   </a>
   <a href="皇朝经世文统编_page156.html">
    156
   </a>
   <span class="current-page">
    157
   </span>
   <a href="皇朝经世文统编_page158.html">
    158
   </a>
   <a href="皇朝经世文统编_page159.html">
    159
   </a>
   <a href="皇朝经世文统编_page160.html">
    160
   </a>
   <a href="皇朝经世文统编_page161.html">
    161
   </a>
   <a href="皇朝经世文统编_page162.html">
    162
   </a>
   <span>
    ...
   </span>
   <a href="皇朝经世文统编_page158.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
