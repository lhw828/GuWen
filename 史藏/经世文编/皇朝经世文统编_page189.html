<!DOCTYPE html>
<html>
 <head>
  <meta charset="utf-8"/>
  <title>
   皇朝经世文统编 - 第 189 页/共 287 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文统编 - 第 189 页/共 287 页
  </h1>
  <div class="content">
   一每年秋成时酌定收米准则以免偏枯也查粮艘半载抵通水蒸日晒米质必酥加以起剥折耗进仓簸扬恐余米尚不足抵补应请于将届开漕之先由藩司粮道督同该管知府察看秋收光景酌定斛面若干总不得过八折之数督抚核明俟开漕时无论绅衿士庶画一征收如再有控告者查系该州县并未逾违自当妥为晓谕不准刁抗若稍有格外浮加虽未经告发而访查得实即行严参至刁生劣监仍前包揽挜交讹索漕规亦即严行究办如此则帮费有资漕可速兑在绅士既有田地本属有余之家所费有限而小民得免偏枯之累且绅士齐民画一完粮刁徒无从挟制包户亦不禁自绝矣

一旗丁各船帮费应严定限制以杜苛索也州县因帮费必须津贴不得不量加斛面仍系以公办公并非准其任意多收但帮费不定限制则需索无已必至加收应请酌中定制每船除向来不及二百两者仍应照旧外其在三百两以上者察看该帮情形定以三百两为度漕臣严行晓谕不准丝毫多索米色则必须干洁即食米应给本色者亦不准违例折收候兑足时地方官将各帮米样封呈本省各上司运弁出具印结三张亦将米样申报粮道陆续转送总漕坐粮厅仓场侍郎查考其旗丁应给银两应令县帮公同散给毋许伍长奸丁包领侵扣如有奸丁领出私行花费责成粮道严查究处所有沿途催船漕委及过淮抵通一切浮费悉行禁革如此则米色不能通融旗丁不致苦累而州县亦无所借口矣一收米既有限制则兴讼之粮应委员验明上仓以防积欠也查向来包户揽纳米石为数不少到仓时官吏稍为查问即抗不交纳或将湿碎短少之米委之仓外一哄而散赴上司衙门控告转须代为看守而漕米不准挂欠州县官不能不买米供兑旗丁利于多折价值彼此通融遂将食米尽数折收途中又将折价用去不免以正米作口粮买补无期弊窦丛出今斛面一定遇有控案委员明米色押令进仓与众花户一律办理其控告之是非曲直再行秉公审究则地方官可典垫兑之患不致以漕尾辗转交代作抵日久渐归无着亦清理亏欠之一端也

一州县预买恶米垫仓勒收折色之弊应严行禁革也近年州县因兑费既重斛面不敷不肖苍猾之官吏百计张罗竟有于将次开仓收漕时藉名垫仓铺底令漕总胥吏预买恶米私运入仓迨至开仓收米时仓中半已盈满不过十日半月即以米足封仓乡僻小民往往运米至仓无处交收仍复运回勒令以重价折纳乡民不堪其累而漕粮米色之不纯未必不由于此州县转以恶米挜交尽诿过于粮户此弊尤应严行查禁现已谆切札饬藩司粮道及各该管知府实力严查禁革一经访查得实立即严参治罪庶米色得归纯洁而小民亦免苦累矣

以上各情形臣等明知本非正办但　　天[庾](瘦)正供关系甚巨若非权宜酌剂必致格碍难行臣等既确有见闻何敢因循隐饰自蹈贻误之咎谨将酌定办理章程据实沥陈伏乞　　皇上圣鉴

　　请改折漕粮疏康熙十一年　　　　　
浙江巡抚范承谟

奏为浙西连年水旱民不聊生仰荷　　皇恩允蠲允折得免流离今岁自夏徂秋旱蝗惊扰于前大水淹没于后百方补救将庆有成而八月之初雷雨一宵异虫遍野攒禾稻霎变荒被灾情形臣与督臣先后题报见在确勘另疏具请外惟是各府漕白南粮统计一百余万受灾者固无粒米可获薄收者又皆青腰瘪秕九月将半开征在迩各项本色无从措办三府百姓吁请全蠲号哭情状惨难殚述荒歉至此臣诚不能遽责之输纳也窃计漕粮为军国重务白粮系　天[庾](瘦)玉粒何敢擅为请蠲但本地既受重灾邻省亦多歉岁欲办本色势有万万不能者臣既不敢亏　国赋以误饷又不敢置民困而弗恤夙夜踌蹰审求至当方敢备陈　　皇上之前查杭属之仁钱二县嘉属之嘉秀等七县湖属之安吉归乌等六州县自被灾五分以至十分约计应征漕粮正米三十二万四千余石惟有改折可以稍救民命仰祈　皇上轸念异灾甚于前岁准援康熙九年之例改折征银其漕截耗赠亦循九年之例除豁在小民可免耗米一十二万九千余石漕截银一十四万余两兵轻赍等银仍照额解部又应减存漕船六百六十只可省造船银三万九千六百余两修船摃具银四千余两行月安家等银三万七千余两运军行月米四万五千余石统计扣存银米一十二万有不惟岁额无亏又可节缩如许以佐　国用一转移间遂得民苏而　国裕也再查康熙九年折漕每石一两此因地方初次受灾尚可勉为输纳今已三年大祲民力耗竭断不能如九年之价备查漕运议单漕荒改折每石折银五钱至七钱又顺治九年户部议请遇灾改折例止五钱极多不过七钱奉有　　谕旨钦遵在案今三府漕粮臣不敢于议单之外再议减少自五分至十分不论正兑改兑每石一例改折银七钱费另征较之旧例颇有赢余而与市价不甚相远特恳　　皇上大沛鸿慈照每石七钱之例折银征解以救倒悬内归乌德清地处最洼民尤至困三县漕折倘蒙　　皇恩概准蠲免三邑之民庶可得免逋逃若万不可免臣仿照江南旧例宽以两年带征则　朝廷额赋不过稍迟而灾民得以从容设处至于被灾三四分者例不蠲折然所收之稻水浸虫伤不能尽照常年米色其应输漕南二项请以江林之籼米随便交兑方可勉完臣因目击灾伤无能挽救请蠲请赈更请缓征而尤万不容已者首在漕运不得不急吁改折祗以头绪繁多累笔难尽兼以忧虑成疾沥诚之下情词失次然从　国计民生起见不敢不冒昧陈请惟望　　睿慈鉴此征兑期迫特沛　　皇仁立允所请俾　　谕旨早到浙省一日则百万灾民危而复安死而复生矣

　　漕议　　　　　
郑日奎

窃惟　兴朝定制首重邦赋而漕运一事尤天下之大命所系　国家受命以来百度维新而漕法独沿明季政以屯丁长运因袭不改以致公私交累军民同困语曰害不百不去利不百不兴今日之害不啻百矣反而更张之其利亦不啻百也穷则变变则通莫有甚于此时者矣愚江西人也请言江西漕政而他省以类推之谨按今之运丁即前朝之军亦如今日之兵也始以有罪遣戍继即着籍防守原有月给军需出自各县仓库非为漕运设也后因承平日久息兵垦田遂每军拨给荒田若干令输籽粒若干于月粮内扣算籽粒然每军犹岁给月粮三石六斗既不荷戈未免坐食乃择有力者编为运军蹔令转输稍宽民力亦一时权宜之计不谓行之既久遂成定例竟勒之长运矣并坐之造船矣始于成化沿及末季弊已难言　国朝来军名悉裁月饷尽革止因屯田一无所归附因名屯丁实则田归有司官收籽粒是均之民也而独民为军于是完纳丁粮既当一民差而佥领漕运又当一军差彼何辜而独膺此重役乎试为之备陈其苦查明时旧册凡所额船一只每运丁或二十余名或三十余名合力朋造今则兵荒之后或绝或逃虽有孑遗仅存皮骨而额船必如数也或仅数人同造或止一家独造一也明时造船料价虽少赔垫无多今则物料工价数倍往时领二百八十两剥削之银造六七百金之艘难可知矣二也造船料价定以数次给发若使早行全给则有备在先百事便益临期猝办其费必多必待揭债赔造然后补给及给发时自上而下层次减比付运丁十不得三甚且悬扣抵欠分文不获三也每旧船回次小修费数十金大修费数百余金而三修钱粮止三两五钱耳又屯田归官而积租帮贴旧例已废换篷换桅费辄不赀四也明时之运甲乙两班五年起运五年歇息今既户绝丁稀无从更替年年在运岁岁比欠五也且也万里往返费必加倍穷年跋涉日不暇给卖产则军产也谁敢买者亲友畏避借贷无门六也乃此外害又不一而足有弁有军厅有粮道由江而淮有总漕由河而仓有监督所历非一地所制非一人于是起批领造有费给价雇工有费船受兑开运出湖有费过淮打闸抵坝起米入会账完粮短欠有费常例陋规千端百绪指不胜屈笔不胜书虽有五三副米然京粮二五起耗通粮一七起耗经年之米扬晒消折所余几何即月粮四十八两行粮一十八两仅足供头舵水手雇募之资而运丁无与也尖耗使用虽有恩典亦但了本项若黄河雇纤北河剥浅费又安出乎定例每船许带土宜六十石江西地瘠无他贵产在佥造领运追比积欠之余岂有暇力措办及此夫以至艰极巨之任责之伶仃无告之民既无丝毫之利复有多端之害又安能禁其不生不肖之心乎然地方官方以丁穷欠多无从监追竟断之以赔粮或以有漕无丁无可佥补竟断之以顶运平民值此如遭汤火百计贿求千方营解名或未除家已立破不堪苦累亦惟有逃亡一法无军渐且无民无民因而无赋长此不返为患非轻岂独误漕而已哉谨以千虑之一得条为万全之长算则有三策在一曰改民造为官造夫曰民造非其自能工匠之事也依然雇募耳其竹木料值灰铁油非取诸宫中而用之也依然采买耳然使民为之即以厉民料价大半扣除需索复多名色其弊丛生约略如前所云矣今惟仿清江厂制于省会市镇之地起立船厂该省责令地方官领之尽去屯丁之名编归民籍而成造漕船一事悉归之于官本年四月内帅总漕疏称江宁三十二帮岁应造船一百二十余只议归江宁龙江厂地方成造责令该省衙门官员管理则木植油采办更易等因已经工部如议题覆业奉　　谕旨岂是法可行之淮安江宁独不可行之他省乎然淮厂虽属官造仍以运丁领其事害固稍减弊亦滋多亦不如尽归之官之为善也此变通以济漕政之一法也

一曰改民运为官运从来漕事之坏即由于以屯丁领运也积困疲丁自领造以来百孔千疮无肉剜补一登粮艘便欲居奇苟便目前遑恤后患况内既漏于各弁外又蚕食于各衙门侵盗逋欠端由于此夫屯丁犹是民也操驾舟楫占候风水非所谙也头舵水手皆藉官钱召募耳名以之管运实以之蠹漕不亦惑乎今既以官造即当以官运每船一只特募一船户择有家口可保任者付之使之居则守厂看工行则管船趱路若募倩舟师若修补湿漏皆官给以钱俾为之计而一应漕事不使与焉至于公费银钱可不更烦区画查白粮民船官运而船户受价者也淮粮官船民运而水手受身钱者也今权于二者之间而校其地之远近时之久暂即于所裁屯丁名下之行月二粮酌而与之且供应原有正副耗米书役各支本项工食祗一转移间耳且官既领运则谁不自爱功名克勤职守必将视漕务如家事护漕粮如己物中途可无迟延之弊舱口可无夹带之弊水次经由可无花费之弊仓场交纳可无使费之獘较之民运其得失不大相悬绝也哉查明季民解白粮屡致拖欠今改用县丞押解欠缺遂少此又已效之彰彰者也且诚以官运亦即可仿白粮之例雇募民船给以价值则亦足以佐官运之穷也此又变通以济漕政之一法也一曰改长运为转运考漕运事始于秦详于汉然于时转输之粟止山东河北而已未尝远及江淮也唐都关中以地狭费繁于是岁漕东南之粟以给京师永徽以后渐致增多江淮漕运于斯称剧顾始终三百年间治漕称善者前惟裴耀卿后惟刘晏然晏实祖述耀卿而增美者也开元中以耀卿言于河口巩县置仓使江南之舟不入黄河黄河之舟不入洛口而河阳崖太原永丰渭南诸仓节级转运水通则舟行水浅则寓于仓以待舟无停而物不耗失于时称便及代宗朝晏任漕事亦于江汴河渭各随便宜绿水置仓转相授受江船不入汴汴船不入河河船不入渭江南之运积扬州汴河之运积河阴河船之运积渭口渭船之运入太仓岁转粟百十万石国用以足天子嘉之是唐之漕政以转运为便也宋都汴梁有四水以通漕运而当时所最重者惟汴河而江淮两浙荆湖六路岁运凡四百万石于真扬林之泗州各置转般仓受纳所输更用运河船载之入汴以达京师当时便之是亦转运法也崇初始用曾孝广言六路上供斛斗并依东南杂运直至京师号直达纲行之未久横费百出公私骚扰漕法大坏后谭稹向子諲萧序辰皆言转般之法不可不复直达道里既远情弊尤多云云由此观之是宋之漕政亦以转运为便也明之漕运法凡五变始用海运既而海陆兼运永乐十三年会通河成始令各直省秋粮以民运至淮徐临德四仓交收仍令浅河船以军从各仓支领接运入于京通二仓名为支运至末年始令民运赴淮安瓜洲补给价兑与军船领运名为兑运其四仓仍十之三四后兑运渐增又令军船各回附近水次领兑民加与过江水视远近为差成化年中改四仓米七十万石令各军径赴水次领兑名为改兑而长运自此始矣

向者转输今也直达于是军无余力粮多缺额沿及嘉隆之际漕事渐敝议者尝欲复支运之法而卒不及行至启祯时已不胜其患矣合观有明二百七十年间而知明之漕政亦以转运为便也然则旗丁长运乃有明衰季政其不足为法也明矣我　圣代鼎兴正宜厘革岂可因袭不改重受其困乎今惟仿唐宋明盛时之法斟酌损益以求至当则无有过于罢长运行转运之一策者查　本朝漕额计四百万石除各省本色军需蠲荒改折等项又山东河南及江南之徐州额运原不过淮竟解抵通外若江南江西浙江湖广等省过淮粮近三百万石宜酌其地方远近途次适中之处仍于淮安济宁德州三处分建仓转贮递运尽裁去长运之弁卒而一归于官运官交其途次远者运贮于淮仓其途次近者运贮于济德二仓江船不踰淮淮船不踰济济船不踰德德船直抵于京通如是则其远者不过千数百里近者只六七百里程途既短时日便宽一运往返两月可毕是淮以南之船一岁可再运可三运而淮以北之船一岁可三运可四运也且又有数便焉程途既近则月月经行在在谙熟运于江者识险阻更无守冻之苦运于河者避淤塞且无搁浅之患便一且也程途既近则运行亦疾交兑亦速当其交兑稍有欠缺谁肯接领自贻赔累稽查不事侵盗自无便二且也程途既近则限期亦迫趋事者必敏告竣者必早略计一年之内尚有数月之闲官得以从容为修之地卒得以休息谋俯仰之需私累无忧而公事亦毕便三较之长运其利弊不更大相悬绝哉又考宋时转般仓制其江南之船输米至仓者即载官盐以归又置折中仓听商人输粟京师给以官盐明初亦仿之为开中之制募商纳粟官给引盐准作价直边储赖之今若于淮安长芦地方仿行此例使各省行盐商人载盐而往者即载米而来仍照雇募民船之价或优给盐引或销算盐课于商于漕实为两便此又因转运而类推之可以佐官造官运之所不及者也是变通以济漕政之又一法也三策定矣于是议督造督运之官各省所守千等弁原为漕设者也自屯田归州县弁无经管钱粮之责其所辖者只此疲丁而不肖之徒罔加存恤苛索常例恣意吞剥今宜尽举而裁之而督造则以同知督运则以通判佐助料理或端委县丞或量添主簿或间用典史以各县之官分领各县之事以各府之官总领各府之事而统于粮道受成焉是事简而易理责专而不分以之监视厂务催押粮艘裕如矣昔刘晏为江淮转运使凡所委任必用士人即此意也仍须立考成之法以示鼓[励](厉)岁运全完一周则纪录再周则加级三周则优擢其不职者则参究赏罚明而事功劝其谁不踊跃相争奋乎至主领各仓交盘之数每仓须用部司一员监司一员互相董率推挽之而淮安二官已具但使就近兼理为便若济宁已有一道而临清分司实可移驻同理也惟德州皆须添设耳此官之或裁或增而皆以有济漕政为定者也

于是议造厂造仓之费则漕费本项即可通融以取给也弁既尽裁即其所支俸薪与其衙门杂项公费合数省计之岁所省可十万积之十年百万矣且既行转运岁可数番则船之式可改而小船之数可减而少而修造之费省于前由是而舟师水手之役亦减而雇募之费亦省于前若合各省计之岁所省可数万积之十年数十万矣截长补短挹彼注此只一转移似可足用何至尽烦司农之仰屋乎无已而漕折轻银两可暂动也无已而捐助援纳事例可暂开也昔刘晏尝言举大事者不当惜小费宋苏轼亦称之以为天下大事未尝不成于大度之士而败于寒俭之人况是举也一难而百易一劳而永逸费于在官者有限而省于在民者无穷费于一时者有限而省于后日者无穷乎此费之有损有益而要以有济漕政为归者也然此其大略也若夫纤微之偶有未备曲折之偶有未宜在当事者酌量时地措置机宜耳然是议也于顺治年中地方大臣及台省衙门亦屡经条陈矣如江西巡抚夏一鹗请苏漕船军造之苦改为官造御史胡其相极言漕欠之多请改官运给事中孙兰极言废弁当裁而府判县丞悉可领运又前给事中王益朋极言漕粮侵欠之原由于押运之用官止有直去官而用府县佐贰总漕蔡士英极言长运久困之苦与转运当行之利及经理转运之法是数疏者无不详明恳切深合时宜乃卒扞格不行至今日而已亟亟乎不可稍缓矣而或者有疑焉岂议事者以纷更定例为嫌乎岂任事者以骤翻成局为难乎内外管粮衙门之蠹书京通各仓之积棍凡衣食于漕运中者惧于官运官交将尽失其利薮也惟在当事之臣定识定力决意主持天下事尚可为又岂有为之而无其功哉日奎家本民籍位在闲曹既无建言之责又鲜剥肤之痛耳目所及良非得已谨议

　　白粮本折议　　　　　
董以宁

历代征输之额无所谓白粮也有之自明朝始明初建都金陵供用库光禄寺取给焉五府六部都察院以及国学内官监咸取给焉其后因之南北京均取给焉其后则瑞惠诸王禄米又取给焉供之者止江浙之苏松常与嘉湖五郡耳而计其数则正米二十一万七千四百一十石有加耗及舂办米十六万六千一百四十石有又夫船等银二十九万三千九百四十两有漕运之外复征此数更责民自运至京虽当兑运几更而白粮之民运如故也则白粮长之涉亏折包赔与里甲之朋帮均贴其被累皆如故也此最不便于民而　本朝初下江南即允抚臣之请改为官解而五郡三百年来之积困一旦得苏征本色则计额以输民固不任其责即间征折色亦不过以米易银一转移间遂可省夫船经费数十万金解入司农以充国用便于官而民亦未尝不便者何也其时米价方高入银之数不踰于入米之数也按顺治初江浙之米石皆二两以外即折征二两再加余羡其数亦相当承平以来价日益减每石之值初犹一金有余后至五六钱不足虽正项折色之轻者尚尔难供而白粮之折石必二两至耗办亦与正米同科而夫船等银又不在此数焉部议曰旧例也勿可改州县曰部檄也勿敢违于是乎一石折色之入费民间五石有余之本色而不能支虽云官解难于自运矣且此五郡间银非所产除夫船经费而岁征三十余万之米则仅出其田间之所有即可全解如期合夫船经费而岁征九十余万之银则多责以田间之所无必至催征不给鞭笞之下贱售以偿而米价愈贱价愈贱则银愈无征旧负犹追新征更急累十余年而无可如何甚至经征者已多故绝而簿籍难稽遂至急公者不挂毫厘而派增复及民生国计两敝俱伤当事大臣不得不仰邀宽大之恩尽行蠲放合而计之是　朝廷徒受多折之名小民原未有全输之实也是小民空受剥肤之比而　朝廷原未得倍入之供也何如不多折之为愈又何如不折之为更愈矣而愚于此且欲并减白粮之数增入于漕明代白粮之额所由多者以两京官监之俸也以瑞惠亲王之禄也今　国家定鼎以来旧藩以废江宁亦改为省无所事于白粮而辇下自亲王以下品官以上每年俸银百八十万金又多不于白粮支给当照正耗舂办之数概派于漕运之中不必另为征解至于供用库光禄寺在所必需则亦分拨漕船令其带运将浮费减而正额亦无亏不烦损上而自能益下者此也愚窃以为便

　　白粮改折疏康熙四年三月
臣闻治天下者贵有久远不易之谋而无为一时权宜之计何者权宜之计不过取济于目前然行之未当徒以厉民而即以病国则何不深揆乎利病之所在而谋其久远也案查康熙三年户部为题明改折白粮一疏议将康熙四年运解三年分江浙二省白粮正耗尽行改折以充兵饷每石照旧例折征银二两限六月照数全完等因奉　旨依议在案部臣为　皇上计军需事非得已以臣愚见之所及合诸近今之所闻而窃叹其病民也米价随时为高下比年江浙之米每石价值七八钱而止今每石改折二两加以贪吏火耗之资蠹书勒索之费非本色三石不足以完折色之一石小民终岁勤动计其所获亩止一锺今也所供浮于所出又从而倍之以有尽之脂膏供逾额之催科征收愈急敲扑愈烦势必卖男鬻女流离播迁愁苦之气上干天和所当急为轸恤者也　国家之储备半仰给于东南惟令民气完固则赋役充盈数年以来江浙民力竭矣钱粮积欠百余万两迭奉捐免方共仰　　皇上之深仁乃以改折一项重累穷黎抚衷能无恻然也哉查二省白粮正米二十一万七千四百七十二石五斗零耗办等米一十六万六千一百四十七石九斗零如以本色之三完折色之一是一改折而多费民间八十万石矣又况有夫船等银二十九万三千九百两零一并征解者乎臣愚以为有本色则有耗办既已改折矣不应并耗办而亦折之也有本色则有夫船等银既已改折矣不应并夫船而又征之也事有便于国者则为之有便于国而未便于民者则不必为之改折之议可以权宜不可以久远也京师根本之地太仓之粟陈陈相因有备无患必不得已而议折则当权衡谷价之高下谷贵则酌量折征谷贱则照时征取总之意在便民而已恭逢　　皇上勤求治理力图修省倘俯念东南财赋之地改折为累速该抚转行所属照时价减征其溢收者尽以还之民间抑或抵算别项正赋无使吏胥因缘为奸则犹可苏兆庶于阽危而见休征之协应并敕该部自今慎勿轻议改折徒苦百姓为也

　　河南漕运说豫乘识小录　　　　　
朱云锦

禹贡志九州岛除冀州帝都外每州末皆系以贡道缘诸侯封建各食其土天子畿内之制纳粟纳米等于列国列侯各贡其土之所宜而已故有贡道而不言运道也自汉以后乘舆所在官廪兵糈仰给太仓百倍郡国非挽运不能济而漕事详运道重矣汉都关中引渭穿渠至河以漕东汉至晋都洛阳修汴渠或凿陜南山决河东注洛以行漕隋沿河置仓唐亦置河口输场分运入河洛时则自江达淮自淮达汴自汴达河而洛而渭而专以河为急宋都大梁为四河以通漕而汴河运米至七百万石于时东南则由淮入汴西北诸路则由洛入河达汴而专以汴为急元明都燕京元行海运而亦分道涉江入淮由黄河逆水至中滦陆运至淇门即淇县入御河即河以达京师明永乐中亦运至陈州载入黄河至新乡入桠树等处令河南车夫运赴河以水运兼陆运而其时又以河为急明世会通河成而东南重运岁漕四百六十万石悉由淮北山东至临清合水以达天津　本朝仍循旧制疏浚益利而章程益肃矣押运之用所弁丁者明季设全资操防又用余丁以挽运　本朝革除所而挽运则仍用明季所籍军户故　国初时犹有世职押运者雍正间始全裁汰粮有正改兑及搭解等名漕粮之交京仓者谓之正兑交通仓者谓之改兑搭解者或系缓征及另采办备用官丁有行月粮行月二粮本折各半折色每石折银八钱有漕赠银米漕赠各省名目不同江南谓之漕赠浙江谓之漕截江西湖广谓之贴运山东河南谓之润耗每兑正米一百石外加银五两米五石有轻折米银轻者每正米一石加耗米若干耗米交本色外余米折银若干折米银者改兑米每石加耗米若干交正色外余亦折银各省则例不同豫省正米一石加耗四斗一升四斗四升不等皆余一斗六升每斗折银八分谓之一六轻改米每石加耗米一斗七升俱征本色江广省除随船作耗余米折银舵水则有身工每有运弁管押统以粮道总领于漕帅此通漕大也河南粮道属原无所俱系派拨直隶山东江南所官丁船只协运其在河南支领行月粮者每官丁行粮二石四斗每丁月粮九斗六升照例本折各半凡有增减船只照例扣给其州县漕粮则附近水次者征本色兑运谷米麦荳时奉文酌改离水次较远之州县惟征漕项银两径解粮道以为运费水次则初在辉府城继改小滩五陵镇等处今则统归内黄之楚旺镇其限期则于十一月兑齐开至临清守冻明岁春融北上正改兑外又有协拨天津密云良乡固安等处之兵米皆系雇船运送较江浙等处运务多有不同者然一路平流无长江大湖之险无闸坝守候之艰又其往返皆在春末夏初尚无异涨洪流是以抵通绝少逾限而司事者较易为力云今将正改米数并拨运船只漕项数目约着于后至其子数则有司存

　　洛浙二运说豫乘识小录
余既略考豫省漕运而为之说又检漕运则例暨开封府志有洛运浙运二事用节录以备参考云康熙三十一年春奉　　上谕陕西西安二府属去年被灾应将本年漕粮截留二十万石交与靳辅作何区画雇船只自黄河运至山西蒲州等处备赈钦此嗣议水运则自江淮以黄河达孟津陆运至蒲州境由考城抵荥泽水势奔注犹人力可施驻荥泽以待点勘其上河益险道广武山扼人甸水与山争流益急且岸皆峭峻仄不容足缆挽莫施距孟津之程无几尺移寸徙必数十日而后达又甚危而陆运夫车守候孟津既久费竭力敝粮储参政祖文明以运艘历境缘两岸上下经纪其事经洛汭见洛水平且满已欲用之至是因舟车苦累且详河抚谓由河入洛乘安流至偃师之孙家湾与孟津陆运之道无殊河抚委勘真确遂檄荥泽诸舟于河入洛檄孟津车辆于孙家湾候载檄洛滨州县备刮板疏沙集小船候起拨一时水陆欢呼而粮运以集计河运者自夏抵秋仅八万余石洛运者匝月至十有三万余石舟不耽险车不旷日人力工费所省实多冬又奉　　上谕再运楚米以济秦饥水程由豫之浙川　命大臣监理发官价惟恐以秦累豫乃米数计二十万石山河险僻措置惟艰先是秦之饥也　　皇上特恩拨漕以赈令楚豫协力陆运继林之惟协银而以劳委之豫斯役也又将循旧辙焉藩司李国亮毅然执之谓孰非　朝廷赤子可使豫民独瘁乎当事者遂为调停之计乃楚豫分运浙既上水浅狭多滩仅可行所谓扒河船者且船亦无多于是造船挑浅过载堆贮篷厂工役物价口粮皆取备仓猝间据开封府等议详凡需船二千只头舵纤夫万二千人船锯铁等匠三千六百人挑浚夫四千人更需八府一州提调催攒李公复之抚共计其宜令四府一次轮流督运后运至五万余石奉　　旨停运惟　朝廷以一视同仁之意移有余以补不足所谓佚道使民虽劳不怨者然非祖观察创由洛之议李方伯有协运之争则大梁民力竭矣此二君者洛中士民所宜尸而祝者备着颠末亦以为考古者之镜云

　　海运考上　　　　　
浙江巡抚阮元

会通河既有所壅塞而胶莱故道又难猝复则莫如大洋转运今试以其费与河运较之按元至元二十一年定运粮价每石给中统钞八两五钱其后递减至六两五钱武宗至大三年以福建浙东船户至平江载粮者道远费广通增为至元钞一两六钱香糯一两七钱四年又增为二两香糯二两八钱稻谷一两四钱延佑元年斟酌远近复增其价福建船运糙粳米每石一十三两温台庆元船运糙粳香糯每石一十两五钱绍兴浙西船每石一十一两白粳价同稻谷每石八两黑豆每石依糙白粮例给焉又成宗元贞元年减海运价钞一贯计每石六贯五百文着为令依当时至元钞法算之每花银一两计出库二贯五文则六贯五百文当今银三两二钱五分有零矣故邱浚进大学衍义补以为海舟一载千石可当河舟三用卒大减河漕视陆运费省什三海运视陆运费省什七虽有漂溺之患然省牵卒之劳驳浅之费挨次之守利害亦相当如以明末漕运正米四百万石计之河运公私费米八百万如以海运止给耗米月粮一百六十万岁省六百四十万矣其便利较然也然而明人犹依违不决其策若必出于胶莱故道而后可者不过以漕运费财海运费人之说芥蔕于中殊不知费财过甚其受害何独不在人费人有法其受利亦何独不在民使海运行之而效以其余力宽东南之财赋其得益岂专在国哉奈何不揣其本而徒齐其末也且元时一代运数具在自至元二十年始运四万六千五十石所失细分每石八升四合零二十一年运二十九万五百石所失细分每石五升一合二十二年运一十万石所失细分每石九升二合零二十三年运五十七万八千五百二十石所失细分每石三斗四升九合零二十四年运三十万石所失细分每石八合零二十五年运四十万石所失细分每石九合零二十六年运壹百五十九万五千石所失细分每石一升六合零二十七年运一百五十九万五千石所失细分每石五升零二十八年运一百五十二万七千一百五十石所失细分每石一斗六升零二十九年运一百四十万七千四百石所失细分每石三升三合零三十年运九十万八千石所失细分每石二升二合零卅一年运五十一万四千五百三十三石所失细分每石二升一合零元贞元年运三十四万五百石至如数二年运三十四万五百石所失细分每石一升零大德元年运六十五万八千三百石所失细分每石一升五合零二年运七十四万二千七百五十一石所失细分每石四升九合零三年运七十九万四千五百石至如数四年运七十九万五千五百石所失细分每石八合零五年运七十九万六千五百二十石所失细分每石三升三合零六年运一百三十八万三千八百八十三石所失细分每石三升九合零七年运一百六十五万九千四百九十一石所失细分每石一升八合零八年运一百六十七万二千九百九石所失细分每石五合零九年运一百八十四万三千三石所失细分每石一升四合零十年运一百八十万八千一百九十九石所失细分每石五升零十一年运一百六十六万五千四百二十二石所失细分每石一升二合零

至大元年运一百二十四万一百四十八石所失细分每石三升零二年运二百四十六万四千二百四石所失细分每石三升一合零三年运二百九十六万六千五百三十二石所失细分每石七升一合零四年运二百八十七万三千二百一十二石所失细分每石三升四合零皇庆元年运二百八万三千五百五石所失细分每石七合零二年运二百三十一万七千二百二十八石所失细分每石六升八合零延佑元年运二百四十万三千二百六十四石所失细分每石一升九合零二年运二百四十三万五千六百八十五石所失细分每石五合零三年运二百四十五万八千五百一十四石所失细分每石八合零四年运二百三十七万五千三百四十五石所失细分每石三勺零五年运二百五十五万三千七百一十四石所失细分每石三合零六年运三百二万一千五百八十五石所失细分每石一升二合零七年运三百二十六万四千六百石所失细分每石四合零至治元年运三百二十六万九千四百五十一石所失细分每石九合零二年运三百二十五万一千一百四十石所失细分每石一合零三年运二百八十一万一千七百八十六石所失细分每石四合零泰定元年运二百八万七千二百三十一石所失细分每石四合零二年运二百六十七万一千一百八十四石所失细分每石一升二合零三年运三百三十七万五千七百八十四石所失细分每石三升六合零四年运三百一十五万二千八百二十石所失细分每石四合零天历元年运三百二十五万五千二百二十石所失细分每石一升二合零二年运三百五十二万二千一百六十三石所失细分每石五升一合零通计上下四十七年中每石所失除三斗四升九合者一年一斗六升者一年其余至九升二合而止则其明效亦可矣所以明末之人亦渐觉胶莱河道之不可开欲踵永乐初年之举如山东抚臣梁梦龙遣指挥王惟精自淮安运米二千石自胶州运米一千五百石各令入海出天津以试海道无不利者其淮安至天津计三千二百里风便两旬可达上议以为海运可用而科臣宋良佐山东左布政王宗沐继之旋以小蹶辄罢良可惜也然则行之奈何如筹海图编载太仓生毛希秉论似亦可采先召募沿海渔人丁盐徒番客寻认海洪以开运道如广东船能至漳州漳州船能至宁波宁波船能至崇明崇明船能至通泰海州自此以北岂无认识之人则任人宜先务也继则宜兼漳船蜈蚣船制度而酌其中有风则帆无风则楫打造有法处置得宜何忧费人之说尝观沙船载芦山船载竹如浮篾然故鲜漂溺议仿刳木为舟之制上一窍出纳米粮悉以油灰黏缝附于海舟两旁以备不虞则舟楫宜详究也至于行之之法或先诏江南有能寻复元人海运故道者赏有能自备人船海运者每运米万石给与耗米月粮四千仍许带货回盐永不抽税仍严私自下海之禁毋得侵其利谁不愿运但当召募番客丁盐徒及傍海大户惯习海涛者听其所欲不可强定腹里军民不习水性之人以败乃事则政令宜专一也由是讲料浅占风之法究定盘望星之规详放洋泊舟之处行之而便捷仿元之春夏二运固可行之而迟回仿明之三岁两运亦可诚有如所谓沙民富而海之盐盗息解纲省而农之田耗减运卒休而之行伍实者则东南民力所系其切于国计也岂不甚巨哉

　此文作于嘉庆年间故所议任人造舟及讲求风泊等事尚据元代造船募丁而言若道光六年所行海运则由上海和雇商船以商船由大洋往来关东一岁数次驾驶得宜更番无失且较官造尤为简捷也然雇船转漕前此未有行者故当日议不及此耳○道光六年海运苏松常镇太四府一州漕白正耗米计一百五十一万七百七石三斗一升一合八勺又天津收买给船余米六万五千七石五斗共米一百五十七万五千七百一十四石八斗一升一合八勺除在洋遭风未经到津及因风松舱短交请豁米三千八十八石六斗五升外实到津米一百五十七万二千六百二十六石一斗六升一合八勺以前项漂失米三千八十八石六斗五升验算计每石短少米一合九勺六抄一圭六粟附载于此

　　海运考下　　　　　
浙江巡抚阮元

海道如果可行则浙江之粮当从何处起运或疑即由杭嘉宁台诸府入海而不知非也按此事元明两史虽未明言然以事迹核之似皆运至太仓刘家港上海船启行考史至元二十二年以军万人载江淮米泛海由利津达京师又二十五年以前江南米陆负至淮安易七然后入海则其时尚未全用刘家港海道迨武宗至大四年以江东宁国池饶建康等处运粮率领海船从洋子江逆流而上江水湍急又多石矶走沙涨浅粮船俱坏岁岁有之又湖广江西之粮运至真州泊入海船船大底小亦非江中所宜于是以嘉兴松江秋粮并江淮江浙财赋府岁办粮充运此乃全用刘家港入海之始自后海运之船总泊于此故至元十四年十一月诏江浙等处粮尽数赴仓候海运则刘家港当自有仓浙江断无别自赴海起运之理且元末方张之乱史特书诏遣兵部尚书巴延特穆尔元史作伯颜帖木儿户部尚书齐履亨征海运于江浙先由海道至庆元抵杭率海舟候于嘉兴之澉浦而平江之粟展转以达杭之石墩又一舍而后扺澉浦乃载于舟海滩浅躬履艰苦则前此之不由斯道可知故平江之粟反运而至杭若本自嘉杭入海此语不已赘乎虽其后户部尚书贡师泰以闽盐易粮由海道运京师或仍由此处然皆多事之秋其实非本意也至明太祖洪武元年命征南大将军汤和造舟明州运粮输直沽海多飓风输镇江而还又二年令户部于苏州太仓储粮三十万石以备海运供给辽东五年命靖海侯吴桢督海运总舟师数万由登州饷辽阳二十五年令海运苏州太仓米六十万石给辽东官军此皆兵戈中权宜之制故入海处不一然大局亦祗由太仓故万历会计录云永乐元年令江南民粮悉运太仓州于平江刘家港用海船绕出登莱大洋以达直沽岁六十万一千二百余石则改昆山州为太仓当亦由此自是海陆兼运至永乐十三年会通河成然后命太仓旧纳粮悉改纳淮安仓不复海运淮安亦可入海而瓜仪之梗前人已经论及故海道起运断以太仓为至计至于至直沽一路元史所云至京师者统辞耳浙江通志之云至通州亦似专指米而言其实尚有许多曲折按至元二十四年内外分置漕运二司其在外者于河西务领接运海道粮事而万历会计录云永乐二年命总兵官统领官军海运又以海运粮到直沽用舢板划船装运至通州等处交卸水路阁浅迟误海船回还令于小直沽收粮一十万四千石河西务收粮一十四万五千石转运北京则舟重不能全至通州又可知大约南以太仓起程北以天津交卸海船之用如是而已

惟史云淮海二道用军运则与兑运无异当仍设小船以拨运入海耳吾　朝青州薛凤祚着两河清汇内附海运数事其海道不着浙江者亦知浙江无可以起运也然起运不自太仓而在淮安似与元明两史不合岂以仪甫之精核而顾疏于考证耶或沙水有今昔之异亦未可定此则又在料角之一法矣至于占视风色之法邱浚引沈氏笔谈每日五鼓初起视星月明洁四际至地皆无云气便可行舟至于巳时即止则不与暴风遇矣中道忽见云起则便易柁回舟仍泊旧处如此可保万全永无沈溺之患然此亦一隅之见耳如海道针经载欲至某地者须先定某针然后以一昼夜分为十更以焚香枝数为度以木片投海中人从船面行风迅缓定更多寡可知船至某山洋界如此则易柁回舟之说恐亦臆断总之行海在乎熟习神而明之存乎其人甚矣得人之宜先务也夫以海运告人人莫不以其言为河汉也然使河运而善此事诚为过举如其不然则海运亦岂得已哉故大学衍义补亦云先行下闽广二藩访寻旧会通番航海之人许其自首免其本罪及起取惯驾海舟丁令有司优给津遣既至询其中知海道曲折者使陈海道事宜许以事成加以官赏俾其监工照依海船式样造为运舟及一应合用器物就行委官督领其人起自苏州历扬淮青登等府直扺直沽滨海去处踏看可行与否先成运舟十数艘付与驾[驶](使)给以月粮俾其沿海按视经行停泊去处所至以山岛港汊为标识询看是何州县地方一一纪录造成图册纵其往来十数次既已通习保其决然可行无疑乃于昆山太仓盖厂造船起运可则行不可则止斯事也斯言也未始非千虑之一得也故曰可以乐成难以虑始

　江浙之粮总当汇于吴淞海口古今情形大不殊惟　本朝海道较之元明尤为便捷商船驶驾亦更精详则承平日久往来熟习之故耳

　　海运论嘉庆十六年　　　　　
高培源

转漕于海肇始元至元之十九年至二十六年寿张尹韩仲晖奏开会通河以通漕运然岸狭水浅不能负重岁运仅数十万石故终元之世海运不废及元季会通河淤故洪武初转饷辽东仍元海运永乐初户部尚书郁新奏请淮运于是参用淮海二运淮运浮淮入河至阳武陆挽百七十里扺辉以浮于故又谓之陆运然海运多险陆运亦艰自九年开会通河至十三年河成而海运始罢隆庆以后屡有河患梁梦龙王宗沐诸人请复行海运尔时台谏诸臣各有所见是以议格不行行而即罢夫海运之险夫人知之矣顾有元一代行之洪永二朝亦循其旧廷臣无一异议者盖习熟海运之道也宋礼开浚会通河本不欲废海道三岁两运与河并行继以河运大通不复更踵前议我　朝康熙三十九年清口淤垫　　　圣祖仁皇帝曾以海运交部臣议奏总河张文端鹏翮奏称淤塞之处再以疏浚来岁粮船自是通行无误既而闭六坝浚运河加帮运口至海滨两岸堤工而运道通利是以如其所请而止我　　皇上善继善述　　廑念河工慎重　　天庾开浚黄淮海口不惜百万金钱以底治河之绩而　　睿虑周详兼备变通于海道　　询洒带于大僚为准古酌今之计诚以东南漕运既不可停运以治河又不便陆转以济运也夫江南正供以石计者二百八十余万　国家颁常禄给军实救荒赈灾咸出其中若卤莽试之以入瀴溟不测之渊议者非斥为好即指为尝试夫斥为好奇似矣然王宗沐旁门之说张采后户之喻未尝不以河运为正以海辅河即以奇济正奇岂诡于正哉海洋浩漫惊駴浪势所时有又其间礐石彯沙枝歧潭瀹指为尝试固无足怪然去常论变则断潢绝港载舟覆舟往往起于意外苟能审其纡直辨其险夷万里汪洋安见无可遵之道哉夫朱清张瑄之行海运也其始无虑十五六返行之十年始复开新道则非贸然任事审矣我　朝自江南以至直隶沿海水师每岁放洋哨海径曲折兵弁类能谙熟欲行海运宜令熟识之将弁携带商船伙长从南至北测水势辨沙色自某至某凡套岛屿可以泊舟可以避风先为标识绘成一图乃仿王宗沐梁梦龙遗意拨正兑十分之二三按图试探逮往返径熟如先臣谷应泰所论成山直沽无异安澜然后取岁运正额法元人春夏二运之例分番起运将见舸巨艑浃旬麋至其视内河守浅千夫纤挽蚊负蚁行则劳逸之不侔固难以倍蓰计矣

　　海道
海终古不变也行海之道不能不变江南大海距天津四千余里元人海运十年之中道凡三变明初仍元故道后人新开海道见张采海运论中其后间行海运复自淮河出海则有明海运又不啻三变矣我　朝东南漕艘悉从会通河转运惟关东商贩必浮海以趋径易即所经历证以史志五百年来海道之变有不能更仆数者考元明出海必由刘家港今刘家港外几淤为平壤商舶悉进吴淞大口则首涂之不同一也元明运艘自崇明三沙转廖角嘴今廖角嘴淤浅嘴内有大阴沙与戏台沙相接海舟不能出入改由崇明之十则出口之不同又一也商船自老山嘴行一千三百余里有大沙从西南斜东北长几千里广二百里而元史明史及其它志乘所记元明运道未载此沙则沙梗有前后之异也元明自黑水洋循绿水洋即望成山投威海挽泊今未至成山百六七十里曰石岛居民稠密篙工伙长有无交易而石岛之名旧称荒僻则地势有今昔之异也成山昔称水深千尺船不可近为南北扼要今与劳嶭诸山矗峙平地则水陆已有变迁也成山之外通志详纪坞岛今海中有小岛称为小成山腾波触激潮驶如矢而志乘不与鹿岛驼圈并列则纪载亦尚有缺也自刘公岛至沙门岛三百余里或西行至芝罘岛转西北而至或径指西北不经芝罘或由新河海口蓬莱岛以至沙门则同涂中又有歧涂也总而论之循内而行沿山求屿水多沙礁朱清辈畏为险恶而明洪永后犹仍此道也若径放大洋循殷明略故道则舟无胶触之患而路更径捷故元人海运始则经年而至继则旬日而达考其险夷稽其迟速亦在航海者慎择所从而已

　　江南海道
江南形势东偏于海南自金山北讫赣榆延袤一千二百余里口岸自海州之荻水而下如柘汪潮河朱蓬唐生范家青口兴庄小河至安东交界之云梯关而止淮安则盐城庙湾窈子新洋野潮龙扬州则刘庄白驹通州则进鲜掘港石港苏州则福山徐六太仓则七鸦刘河松江则吴淞一口皆可出海而元人海运出口惟以平江之刘家河为准明初犹仍元旧自会通开浚专行河运至隆庆四年邳州河道淤平一百八十里诏议海运五年王惟精自淮安运米二千石入海以试海道六年王宗沐以十二万石自淮出海两月达京后沈廷扬领淮安水次粮一万石亦由淮入海以扺天津不复循刘家河故道也后之议者或欲以江北诸郡漕出淮口常镇漕出丹徒之月城苏州漕出福山松太漕出刘河然淮河自云梯关内淤者几二百余里关外至海口百数十里水漫沙停亦皆淤壂丹徒出江水势迅激福山虽为通途港浅而狭不胜重载刘河近为潮沙所塞商贩往来皆归上海内地水道已与元明不同江海之大变迁尤甚如崇明则自北迁南海门则既坍复涨狼山旧在江中今则矗列高原云台本居海外今则涨连内地以古例今此类不可殚记今欲求江南海运出口之道合南北计之则以吴淞江为便夫吴淞自太湖分流经吴江县城东南折而东北历庞山湖唐浦角直浦淀湖合五浦出上海新闸口至陆家嘴与黄浦合流入海近闸潮势迅驶到处深通苏松四郡一州之粮循此出海径达崇明之十计其放洋远近与江行相等而鲜险阻之患矣

　　山东海道
南漕泛海必由山东以达京师而山东斜互东北海舟必东北行过成山始西行复转西北后至天津迂道几二千里故元人议开新河凿麻湾至海仓三百余里以避大洋二千里之险然元行之数年即罢明时王献凿马壕而不成刘应节开匡庄而中废嗣是程守训高举颜思忠杨一魁相继奏请皆未施行　国朝雍正三年朱轼奏请开山东胶莱运道　　诏内阁学士何国宗会同山东巡抚陈世倌详看议奏旋以分水岭碙石糜沙高于海口二丈有余且麻湾以南水底皆系石块海仓以北弥望壅沙潮汐日至工力难施覆奏而止则是胶莱新道无庸更议开浚也其余出海之口自安东至海丰五十六处皆为通津因无关两省运道故不记载惟沂青登莱武定五府州属三面距海形如独舌南起安东之岚山口循壖东北行至津北折经成山又折西北至小清河口为直隶沧州界计程凡一千四百余里莱州府志分纪十程始鹰游门迄大沽口凡岛屿汊港之可停泊者拦礁嘴之宜避者左右邻近岛套之可寄椗者无不一一详载然所记山岛已半成陆地而沿岸遄行一遇东风猛厉即有触毁之惧王宗沐不习海道循此而行所为致偾事也故今日商舶往来惟循殷明略开放大洋之路培源以江南海运必经山东洋面二千四百余里故既考定水程而复论其大焉

　　议放洋
吴淞以外放洋之道有二一由老山嘴趋崇明十正东行至畲山西开放大洋一转过崇明由海门北岸迤逦东行出廖角嘴放洋乃元人海运故道也然一出廖角嘴即遇楞头阴沙稍南为小横阴沙又东为大横阴沙一望浅滩隐隐约二百余里潮退则见潮涨则没虽熟识海径舵师犹时时用篙点测且大阴沙涨塞渐与戏台沙相接重舟难于行[驶](使)不如南岸为便今重运开洋似宜从南岸之崇明十为正道

　　议雇船
海船工料浩繁一时难于制造查　会典开载粮船回南阻冻不能依期归次许和雇民船似宜请照此例在沿海各属雇募然船户非隶籍旗丁之比宜遣殷实船户先取其本籍邻里切结五船互结府县印结造册通详庶无贻误倘有更换亦取各结造册六年无过照旗丁例优奖受雇逃亡者先令出结之人另行雇补本人缉获治罪

　　议价
雇募商船应照民价给发江南岁漕京师以　会典开载之数计之除充本省经费外共得正改兑米一百五十九万四千六百九十四石有奇随正起交耗米三十八万一千七百七十石有奇白粮六万九千四百四十七石和雇海舟经费自应筹抵补查　会典及户部则例开载江南漕船三千九百三十六艘漕粮经费有船耗给运军沿途折耗轻赍漕船至通计运道远近每船给羡余银两又按到通米数每石给担夫银两赠贴明代漕粮系军民交兑民受需索之苦　国初改为官收官兑因酌定赠贴江南每运米百石赠米五石银五两十两不等漕科征官为支给行月行粮出运之年军弁支取月粮或折银或银米各半沿途给发津贴江南运屯各府州属军民屯田每亩征津银一钱二分至一二分不等贴赡苏州太仓镇海等三漕船每出运船一只于行月之外给旗丁贴运银二十两二钱七分七厘有奇金山每船一只给旗丁赡运银二十一两四钱八分有奇等项向例皆为恤丁之用若欲行海运则海行迅速请以船耗二十二万有奇以三分之一仍作沿途折耗余米请照各省截漕粮年分将漕耗银米照数征收分别支解之例提充船价其余如赠贴项内有漕赠五米漕赠十银五银轻赍项内有二六加耗折征银两行粮月粮项内之余米屯田津贴项内之余租共计米不下四五十万石银不下三四十万两若行海运则运船运丁皆已减半各项银米悉可提半充用其于出运旗丁应得分例照旧给发则上不费　帑而丁力亦不致疲乏也

　　议丁弁
漕船选用军定例每船运正运副各一人海舟所载仍照前例十舟以领运千总一人统之以武举一人随船力一人所辖之船标明旗号使停泊时便于稽察至河运运弁分年番休旗丁则三年更调以防作弊若海运惟资熟手宜于久任故元之用人必使久于其事按格优升而不易其任如朱张任万户府几二十年黄头公唐兀世雄亦前后九渡海明洪武海运久任张赫吴桢等四人永乐时亦惟平江伯陈瑄总其任以此类推则运官弁丁作何年限更易当与内河之例稍有变通矣

　　议回带
查户部则例重运粮船每船准带土产一百石舵工水手二十六名至回空时每船准带梨枣瓜豆等四项食物六十石免其纳税如有多带各关照例征税等语但粮船运米一船仅五六百石商贩海舟有多一倍以至三四倍者带货多少似宜准运米石数以定各船所带之数至海行必须重载回空时除核定所带货物给票优免外其余仍照商船纳税之例赴各关完纳关税舵工水手回空本无带货之例今海行危险似宜酌许回带若干石一体免税并免船税以示优恤俾各踊跃从事

　　议赔豁
会典载漕船偶遭风浪在河淮江湖失事者如漕船漂没无存地方官勘实报总漕题豁若漕入海洋较江河更险偶有漂没自必遵题豁之例至海舟向系满载其或风猛浪高船将沈溺即将货物抛弃十之二三俾船轻浮水名曰松载漕粮为　朝廷正供万无抛弃之理宜饬海舟止载八分即遇风暴自可无虞沈溺

　　古今海运异宜
操舟航海自古有之而要其大旨今胜于古近今更胜于前其故无他在舟师之谙与不谙而已夫江南海船之赴天津奉天所经海道如吴淞口外之洞沙大沙三角沙丁家沙阴沙五条沙皆涨于水底贴于西岸而沙脉之东海面深阔无涯舟行至此只须向东开行以避其浅谙练者定之以更香辨之以泥色量风潮之缓急测海面之程途趋避原有适中之方所谓驾轻就熟也不谙者或避之太过而迂远焉则遇风而骤难收岛或避之不及而浅搁焉则弃货以保人船针向差以毫厘路程谬以千里此古疏而今密者一也又如登州所属之石岛俚岛鸡鸣岛威海卫芝罘岛庙岛皆耸列海滨环抱内港舟行至此或遇风潮不顺皆可进港守风谙练者知各岛门户之浅深各门潮溜之顺逆转旋有法行止从容不谙练者船近山边不知进退水山相激最易虞此古生而今熟者二也夫陆路可以引导而行海船不得连并驾每船各须谙熟之人不能问路于他舟前代天津奉天通商未广江南海船多至胶州贸易不须经过登州则登州海面既无商贾往来舟人伎俩无从习练故前明海运南粮乃自江南出口运至胶州仍用漕船由山东内河二千余里运至登州再装海船转运天津是一米而三易其船一运而三增其费且无论糜费劳工诸多未便而头绪纷繁弊端百出程期愈远耗散愈多皆不可以为恒计也苟使畴昔舟师亦能熟识海道则从江南运至胶州已经绕出浅沙经过黑水大洋海程已历二千余里如欲直上天津不过再远千里且有沿途岛岸可以安歇守风何以已过险远之外洋反避平恬之内海可知未阅登州潮汛不知潮溜之盘旋未历登州海岛不谙岛门之深浅宜其寸步难行也至于唐汉之际航海较稀且都城不近海滨虽有海船无从运达以故运河淤垫改为陆运转输劳费不赀甚至河漕二务两难调济势使然也惟我　　圣朝深仁厚泽遐迩均沾自从康熙年间大开海道始有商贾经过登州海面直趋天津奉天万商辐辏之盛古未有从此航海舟人互相讲究凡夫造舟之法操舟之技器用之备山礁沙水趋避顺逆之方莫不渐推渐准愈熟愈精是以数十年前江浙海船赴奉天贸易岁止两次近则一年行运四回凡北方所产粮豆枣梨运来江浙每年不下一千万石此海道安澜迅速古今利钝悬殊又可想而知矣然则汉唐之不行海运者既限于地界元明行之而不久者又限于人力至于我　朝而筹海运则地势人工均超千古似未可以前代情形引为比例也

　　筹漕运变通全局疏道光五年　　　　　
协办大学士户部尚书英和

奏为通筹漕河全局酌量变通应请暂雇海船以分滞运酌折额漕以资治河为一劳永逸长治久安之计仰祈　　干断　　议施行事窃查上年江南御黄坝堵筑稍迟致洪泽湖受涨决口清水溃泻新漕迫临不得已而为借黄济运之计近日恭聆　　天语渡黄之船仅一千七百余只黄水又复停淤后帮已多阻滞则全漕不能扺通势所必致宋臣程颢云治道从事而言若救之则须变大变之大益小变之小益事至今日未有不当决然变计者矣然已经渡黄之船如何催挽速令回空浅阻船只及尾帮江广漕粮如何设法改运高运河如何得以疏浚将来重运如何不致滞碍是宜预筹统计策出万全甚非可以苟且目前致将来补苴无术也臣受　　恩深重职司所关[昼](书)夜焦思不敢隐默谨就臣管见所及与成案可援似有裨漕河者请为　　皇上陈之

一已渡黄之船宜亟严饬催挽设法卸运速令回空也清水现既浅弱黄水又值消落沙停淤厚运河旱阻者几数十里若不及早回空则黄水愈灌愈淤势难飞渡以一千七百余只停留不归之船人众食空必难安静且黄河以北从无军船经冬历春之事此时头进帮船已入东境应由山东巡抚严饬沿途文武员弁并力催趱不许片刻停泊并饬运河道宣泄湖水相机灌送一面飞饬有泉各州县实力疏浚源源贯注专委泉河厅亲往履勘不任稍形短涸一俟出闸即由直隶总督飞提到坝交卸回空然臣揣度情形犹恐缓不及待祇有沿途驳运回空较速查嘉庆十四年东豫二省回空漕船曾有再运截留北仓米石之案本年豫东二省漕船将次兑竣回空应令毋庸归次即令迎头南下将北来头进帮船米石装载代运抵通其豫省本年应运所碾米石应令暂缓归运一并接运南粮又查山东闸河内外额设官剥船三百只民剥船三百只原备全漕拨用此时北上船仅一千七百余只拨用甚宽或可分出此项剥船若干只于出闸后代拨运通又杨村拨船二千余只亦可分提至闸口外接拨代运仍饬原运旗丁押通交兑其接兑之船应给行月折耗等项银米均应按定装载米数程途照例核给即于截卸之船扣出银米内拨给总期及早回空得以波黄归次为准
  </div>
  <div class="pagination">
   <a href="皇朝经世文统编_page188.html">
    上一页
   </a>
   <span>
    ...
   </span>
   <a href="皇朝经世文统编_page184.html">
    184
   </a>
   <a href="皇朝经世文统编_page185.html">
    185
   </a>
   <a href="皇朝经世文统编_page186.html">
    186
   </a>
   <a href="皇朝经世文统编_page187.html">
    187
   </a>
   <a href="皇朝经世文统编_page188.html">
    188
   </a>
   <span class="current-page">
    189
   </span>
   <a href="皇朝经世文统编_page190.html">
    190
   </a>
   <a href="皇朝经世文统编_page191.html">
    191
   </a>
   <a href="皇朝经世文统编_page192.html">
    192
   </a>
   <a href="皇朝经世文统编_page193.html">
    193
   </a>
   <a href="皇朝经世文统编_page194.html">
    194
   </a>
   <span>
    ...
   </span>
   <a href="皇朝经世文统编_page190.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
