<!DOCTYPE html>
<html>
<head>
    <meta charset="UTF-8">
    <title>皇明经世文编 - 第 53 页/共 172 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇明经世文编 - 第 53 页/共 172 页</h1>
    <div class="content">　　奏改历元事宜
　　谏东巡事宜疏【谏止东巡】
　　臣闻刍荛艹野、皆得献于君、时为礼部郎官臣待罪礼官、奉法无状、窃迹职事、不能匡正万一、愧死无地、近奉　明旨、有以威武大将军镇国公前往太山献香者、窃念此事虽刍荛艹野、苟有一念爱君、葢有蒙死而言其必不可矣、况臣身有官守。职与奉行者哉。臣闻天子端居外屏。以示严也。非郊祀弗离其宗庙。以承重也。宫墙九重出则警跸。以防奸也。夫以天下大器。权邪侧目而不敢发者。无其便耳。　陛下远不见曹钦。近不见刘瑾乎。瑾固　陛下狎昵之臣也。　陛下托以心膂。委以机务。时岂不以瑾为尽忠社稷。且日在左右。而一旦叛逆乃尔。况今乘舆远出。此亦人所难言内无储君。外有劲虏。而骄贵弄臣。专典禁兵。万一变作　陛下谁保以无虞也。　陛下独不闻英庙之事乎。前车之覆。后车之戒。臣不敢断其必无也。且　陛下远舍宗庙。以祀太山。诚以为社稷人民耶。臣闻雨露所滋。无不孳息。雷霆所压。无不摧折。煦然而福。肃然而威。万化时行。百神率职者天也。泰山之神其有尊于天乎故凡在天之下者。历代有封□岱宗之议今之进香亦此意也而不合典制又甚矣祖宗相承之社稷人民也。今以付之　陛下。诚欲　陛下敬天之威。和其人民。保其社稷。而能享其宗庙献香之事其有重于郊社之礼与禘尝之义乎。今　陛下郊不视牲、斋不誓戒、改卜者三。出而驰道。恐非所以事天享帝也。禘尝大礼。率不亲往。恐非所以尊祖敬宗也。是故圜丘之上。烈风扬沙　太皇太后祔庙之夕。而七月雨雹。此天戒也。　陛下顾不动心。敬此天戒。乃辍万机冐重险。以事于泰山。何哉臣见五岳之神不啻天之仆隶也暴慢于主翁而敬恭于仆隶不待智者而知其必不敢享也况今民穷财尽。青齐淮楚之间。水旱连年。甚至父子相食者。六飞一过。势必啸匿山谷。倘重伤心。更何以徼福于社稷哉。夫兴亡之势。皆积渐而后成。然不可不察也。　陛下连岁北巡。而为　陛下留行者。抗言有害。而未见其害。非惟无害。而反有利。宜　陛下厌言者之无稽。而果于独用其意也。臣愚以　陛下之渐成矣。昔扁鹊再说齐君不用。三见而遁去。叹曰。昔公疾在肠胃汤爇可及也。及在腠理。针砭可及也。今入骨髓矣。虽有司命。将奈之何哉。臣恐失今不治。而扁鹊遁矣。天下名医。方惧大怪。春秋尊无二上。王公而下。皆曰人臣。今忍以天子之尊。自贬而称公。此莫大之怪也。非但大怪也。然必有大忧。今天下藩王。皆　陛下臣子也。车驾所至万一以公礼处　陛下将安而受之耶抑责其不臣无礼耶。明明祖训。臣恐彼有执词矣。且　陛下之所欲自封者。岂不以雄姿大略。自足累功将相耶。然任金革。暴霜露。纵能手格单于。身甚劳而功顾甚鄙也。臣闻尧舜惟恭默无为而万世言治不闻其擅一将之长。今不师尧舜则亦巳矣。亦不闻有先帝乎。孝宗圣德为我朝列圣之最以此进说是以感动圣心先帝敬天勤民。亲贤远色。察佞幸。绝游畋。亦惟自正其心。以为天下本。实未尝有所作为。下亲将相之事也。然而文武効用。身不劳而天下治。此　陛下与左右所习知者。　陛下夜气清明之时。独不一思先帝之所为乎。臣窃以治乱之机。实在　陛下一心。心一正则百邪皆废。　陛下试一转移。静求先帝何故身不劳而反治今何故身独劳而反乱则一切荒淫悖谬之事。将自追悔不暇。只此一念。欲成尧舜事业不难也。夫以　陛下之聪明英武。顾不惜劳瘁其身以求治。而岂惜一念之转移哉惜无明智者早为　陛下陈之也。臣本艹茅、久无仕进之志、痛惟先帝祝天求才。不忍以无用自弃、抱此悃诚、久欲献之　陛下、明知职非言路、宁触忌讳以死、诚惜　陛下之英明、而不忍视天下之日敝也、
　　奏改历元事宜【改造历法】
　　奏为岁差事、照得正德十三年五月朔、日食起复时刻不合数多、该钦天监中官正周濂等奏验交食以改历元、本部议得今后日月交食、本监官仍依古法推步、如或未当、暂免参究、即于官生内精选数人、同周濂等讲究新法、彼此参验等因、本年十月十五日十四年四月十五日十月十六日、凡三次月食本部札臣前往观象台。督同钦天监官生人等看验、其初亏复圆时刻分抄、古法新法。俱有得失。经该奏报外窃以经纬天地治历明时、本圣贤事业、而王政之首务也。且天道幽玄。其数精微。今欲以人合天。非明理达数之原者。鲜克与此。是故岁差之法。自晋虞喜始定。以岁策五十年差天运一度。何承天复定以一百年。隋刘焯取二家中数。复定以七十五年。唐一行复定以八十三年。元许衡王恂郭守敬复定以六十六年有余。凡经数十人。历验千数年。至元授时历。似为精密矣。只今新法。据许衡等六十六年有余之数推演。仍又不合。天道岂易言哉。且如定岁之法。积四朞余一日。一日分加于四朞。是故二至之时只在丝忽之间自古难凖要须酌量以定者。如定日之法。一日百刻。所以变为九百四十画者。以气朔有不尽之数难分也。凡每月三十日二气盈四百一十一画二十五秒。一朔虚四百四十一画积盈虚之数以成闰是故定朔必视四百四十一画前后为朓朒。只在一画之间。自古无有真知。要亦须酌量以定者。如日月交食。惟日食为最难测。月食分数。惟以距交远近。别无四时加减。葢月小暗虚大。月入暗虚而食。故八方所见皆同也。日为月体所掩而食。葢日大而月小日上而月下日远而月近日行有四时之异。月行有九道之异。故旁观者远近自不得而同矣。如北方食既。南方才半亏。南方食既。北方才半亏。是故食之时刻分秒。必须据地定表。因时求合而后准也。如正德九年八月朔日食。历官所报食八分六十七秒。而闽广之地遂至食既。其时刻分秒。安得而同。今按交食以更历元时分刻。刻分分。分分秒。极精极细。及至于半秒难分之处。要亦须酌量以定者若差半秒。积以岁月则躔离朓朒。皆不合原筭矣。是故随时考验。以求合于天者。苟非其人。岂易言哉。谨按汉唐以来。皆设筭学与教习时萟同科。称四门博士。如宋钱藻孙觉诸儒皆为筭学博士之官。九章之法大明。故定差法更历元。每得其人。我朝筭法既废而户部考较数岁限取数人。又止于筭钱谷户口此在九章尚未得其一也。况占天之书。国法所禁。而官生之徒。明理实少。必须理明。然后数精。方今海内儒术之中。固有天资超迈。究心天人之学者。使得尽观秘书。加以岁月。必能上按往古。下推未来。庶几历元可更也。近访得养病南京兵科给事中乐护、工部主事华湘、开州判官余珊、南京国子监生蔡于谷、杭州处士孙一元、此数人者、聪明静深、颇明理数之学、而精于九章之法者、乞敕该部照依太常少卿童轩事例、于本职上超升职衘。其监生处士、量加官爵、使观秘书、与周濂等讲究参验数夫、然后责成其効、于改造历法、庶克有济、
　　书
　　寄上林见素中丞公
　　答周方伯公仪
　　与吴德翼欧阳崇道论恤典事宜
　　寄上林见素中丞公【闽兵鼓噪】
　　近来时事、益不可言、　圣驾此度北征、京师人心、十倍皇悚、盗贼伪称行幸克充斥。州县城隍。守御废弛无余。倘一旦难作。为将奈何。杨石翁坚卧不起、搢绅诸公虽有谋国美意、此时权不在手、大家挨时日以竢运于天矣、以毅皇巡游政应见于是近闻江淮之间往往龙鬪杀人渔阳各处六七月雹杀菽。云中大将军乱呜。此是何等灾变。阴盛之极。势必至于阳争者矣。可畏可畏。　慈圣太后祔庙之夜。驾出而雹、册封传制之夜、驾出而雨、满朝衣冠。雨在流漓之中。天垂象见吉凶、古之达人当此时尚食禄喣喣为哉。今天下之忧。大率在边防。且如吾闽之变。才缺数月之食而巳。今计边储。动乏数年。而宫车在边。赀费百万。加以诛求无度。上下离心。外患再至。恐有不忍言者矣。闽中近事、固是天意、参之人事、当路诸公、亦不能辞其责、且延平首祸、其原实自万同知、万君为人立意偏陂、全不识大体、平日作事。动结军士怨讟。及其告乏。复不肯少借声色。一以威诈临之。既结以怨。复绝以威。人心最易动者也。是谁激之使变哉。及既鼓噪为乱。却又仓皇给钱谷。守姑息。随其胁。满其欲。而竟不能伸国法。诛首恶以弭乱阶。此风既长。更复何所畏忌哉。继是建宁邵武福州诸卫。如相授受然。树将坛。夺锁钥。厉戈鋋。掠财物。迫长吏。向曾与同志逆论。已料其必至此也。今日论奏复欲守小信而不处首恶者以闻是犹以艹菅伏火欲求顷刻未燃恐燎原之势又当不止今日也吾闽自古避兵之地。看来元元赤子。讵安敢为变耶。今之论事者。苦于狥目前而不揣其本。而救时者大率顾近利而不虑其后。安得而不至此哉。明公望重道尊、言出而人必信服。似此类正当明示当路者议而行之、安息一方、固吾辈仁民爱物本意、使以利害计之、其阴德亦甚溥也、万毋以身处江湖自阻如何如何、
　　答周方伯公仪【荆湖寇盗】
　　祸变猝尔而成、此当言宁藩之事而庙议数旬尚纷然未定荆湖正当上游。虏出上策。必先经略荆湖。得荆湖则可坐敝川陜。而后北窥中原。此诚可忧。为今计者、即合拥众扼靳黄之口。使不得逆流西指。靳黄不通。势必趋金陵大师扼其前。四路兵乘其后。我得其上。禽之必矣。今观渠始事。即行劫掠。葢不过狂悖纵恣自速灭亡矣闻其将皆贾立乳臭之徒昔吴楚不得剧孟者。知其必败。今天下事。实赖诸君子收拾。虏顾在成筭中。但恐我一失策艹泽乘机而起良可深患也惟大君子留意留意。
　　与吴德翼欧阳崇道论恤典事宜【蠲赋】
　　读嘉靖维新录、窃想　新天子仁圣、痛念海内久罹毒苦、而曰自今与民更始、所以收天下之心者何物财者民之心也。曰十五年以前尽行蠲免。又曰巳征在官者准作下年该纳之数。又曰嘉靖元年以十分为率。俱减五分。伏玩恤典。是三年之内赦民财赋者半也何者十五年全免。十六夫全征。元年减半。此恤典正意也。若不准作下年之数此项钱粮有不在不在民而中饱者矣全免之中有巳征者若不准作下年全征之数未免是狡猾者称幸也葢以十五年民知有赦故狡猾之徒。或征而不纳。或纳而不全。或三分或七分今将十五年随其巳纳多寡。兑入下年全征之数纳三分者征其七分。纳七分者征其三分。使其十五十六二年。皆如元年民受五分之惠。方称至意。乃今当事者。或以十四年以前。俱有巳征与逋负者。将准作下年该纳之数一款。一置弗论。殊不知十四年以前。民安知有赦。夏楚之下。其有逋负者。岂得巳哉。庙议此款。甚有斟酌。但曰巳征在官。本指十五年也。却不明言十五年。准作下年之数。本指十六年也。又不明言十六年。此葢一时言不尽意处。致使当事者疑似迁就。不即将顺其美。近者全征之命。或者上伤　圣天子之仁。下伤万民之心乎。且仆闻之、君子贵从厚、有此　圣天子在上、切切求治、正吾辈行志达道时节。纵有　圣意未及处就如长孺之发粟亦得而行之况恤典显然如是。乃以文法疑似之际。反使民重困乎。若以处置军储为计。三年之内。尚有五分之征。倘以诸色巳征未解者奏补。亦何不可。只据一项。掣过余塩。岁可八九千。以补军储。亦何不得。窃以全征之意。岂不以进贵之变乎。进贵之变其旨未全在军储向与见素公反复极论致乱之由。有数端焉。必不得巳而去。于斯二者何先。曰去食、食尽去而民不乱、其本谓何、若以三月失粮。便足致乱。则三边健儿当先变矣三边之卒。至有三年无食。云何不变。况八闽军士。征战日少。且有生涯。若处置得宜。虽逋之十年。保无变也。今但谈虎变色。而不探其致乱之本。仆恐全征之事举行。不但伤万民之心也。昔　孝庙朝。有君无臣。忧世者伤之。　今天子仁圣。正赖诸贤翊赞将顺。共成雍熙之治。千载一时也。首先一事便使朝廷失信于天下仆恐有志之士不能无致憾如　孝庙时也仆自还山、巳分填委沟壑、何幸复睹　明世有所见闻、敢不为知巳者尽之、
　　记
　　福清县复祥符陂记
　　福清县复祥符陂记【水利】
　　嘉靖元年春正月、福清县复筑祥符陂、夏四月陂成。始兴水利也。闽八郡其四袵海民之半塩鱼以生。福清土益卤。海益患。其田下下。不蕃粟积而蕃人故四人外给。闽土狭而人众故恒资于外地恒十之七八焉。宋祥符中、令郎简相地可田者得五十顷而余、相水可潴者得三十里而余、于是乎疏请截江而堤。废民居百。浚达而渠之。引源于石湖之岭。导而界江。潴奔杀悍。东抵于旗。西临于玉融。南循于五马。北极于玉屏之隩。所夸遵义永福永东西文兴凡五区。转瘠卸卤。田化而上。以始自祥符故曰祥符陂。葢噩乎其浸也。洪武二十三年陂决文兴、潮杀稼、越正统七年、邑丞陆忠复之、正德十三年、陂决南台大娘垠、潮复杀稼、民至是大敝、明年海虞陈侯逅来、又二年、下令于邑中曰、余尔牧也、忍视尔敝敝、今与尔复而陂、以簿杨俊受稽画、曰、而往监之、凡田顷出十夫。十顷出百夫。约亩受力。骈力宣勤。沉以巨冲。实以沙黄。由是荷锸执畚。四人云至。量日齐工。乃湮乃防、田畯报程。餫夫走饟。甫三月而告成绩。由是变腴敷膏。候气执成。江有恒流。岁遂大有。继自今即有炎啸罔攸患。由是黧老黄孺呼抃讙跃。举曰陂之悠悠。乐只有秋。微侯之载。齐民其亡瘳由是某某来致众情。请永宪于石。水利裨荒政者也。程伯子之上元。朱晦翁之浙东。塞决堤。起泾堰。古则王政也。而时慢之。侯今之举、无轶代论世哉。侯起甲科、令海邑、毅断神察、大宜厥官、此其政之一也、余知侯、故乐叙其绩云、
　　序
　　佥事顾箬溪平寇叙
　　佥事顾箬溪平寇叙【平潮寇】
　　古称蛮夷悍轻。易怨以变。控御失所。则负岩峒相啸呼。如蜂屯蚁杂。不可爬而梳之风气之以也。瓯闽古百粤之地也。潮漳之隩枕海。其阴多大山。山连亘深阻小口中漫上广下锐蜿蟺数十里茑道莽如行不可骈肩世惟蛮夷所据。而犷狯亡命之徒。往往窜而附焉为孽梗。州郡兵至。则凭要害。下矢石。狐伺鼠伏以逸敝我之骚骚。急则移山蹈海。视山钦崎滉瀁若平地然。数年历文武议。攻抚并用。然力用顿而患且益滋此二言巳尽剿抚之葢攻而无法则我去而彼来抚而无信则朝听而夕叛　朝廷大有忧焉。乃命三省之师、悉艹薙而禽狝之。由是而佥事顾君以简行、十月之吉、视师于潮、君至潮、号令惟严。革长靺惟明。禆贰惟良。甲卒惟驭。阅惟时、动惟机、正月誓师、进次于饶平。由是而掇箭灌蹙。大浐捣木窖比泥园而夷之。歼渠魁二十。俘其尚尽自潮之南。葢先漳贑之声。而褫之气者。昔之善师者果而勿矜。果而不得巳。行无行。攘无臂。仍无敌。执无兵。以制胜也。君浙西书生也。一旦仗钺即戎。以当悍轻巨寇。即能决全胜于几之先。以关介冑之口。语曰章缝之流不可语金革。岂尽然哉。君知足以集事。果足以有功。恤足以辑民。文足以经世。此一事也
　　皇明经世文编卷之一百五十终
　　皇明经世文编卷之一百五十一
　　华亭陈子龙卧子　徐孚远闇公　宋征璧尚木　李雯舒章选辑
　　董会约之参阅
　　万太宰奏疏（疏）
　　万镗
　　疏
　　恤民隐均偏累以安根本重地方疏
　　陈愚忠以裨郊议疏
　　应诏陈言时政以裨修省疏
　　恤民隐均偏累以安根本重地方疏【优恤□民】
　　窃闻之、古昔圣贤论为政有曰近者悦远者来、又曰圣人一视而同仁、笃近而举远、今顺天等八府、皆畿辅近地、而顺天设于辇毂之下、根本是托、拱卫居先、尤为切近者也尧典纪治功。平章协和之有序。周人制政役。远近征舍之有差。逮及汉唐宋。如关中洛阳汴梁。皆其国都所在。而当时创业中兴之主。推恩于民。每加优厚。我太祖亦加厚南畿累有蠲赦末世反之。卒受其敝。葢根本切近之地。方其平时。与远惟均。似在可略。及有缓急。惟近足赖。乃始见之。茧丝保障、往事昭然明君虑之于远。故培之于先。优之于平时。正欲得其用于有事也。慨□正德以来群奸擅朝、蔽惑　先帝、毒流海内、而顺天独先当之譬之蚕食而近者之利侵剥必多、譬之火炎、而近者之害焚灼尤惨、人不聊生、皇皇思乱、幸而　圣明御极。刬弊覃恩、垂死者始有更生之期、思乱者咸切兴治之望、然而饥渴所伤、虽饮食易甘、而元气难复羸惫既甚、虽药石少效、而劳顿莫胜、臣等昔止耳闻、今乃身历、不意所见、更有甚于所闻、非大加拯援其何能济、今将清铺户以均买办、专选委以均赋役、发公贮以均大费、溥征解以均雇役蠲夫价以均恩例、五事条陈、揆理度势、皆所可行而必不可缓者、伏望　圣慈、念此根本之重地悯此偏累之疲民、将臣等所言、特敕该部查议施行、
　　一清铺户以均买办、窃照在京宛大二县、并通州各行铺户、不拘有无优免、俱合取勘当差、先年节奉　太宗皇帝及　宪宗皇帝诏旨甚严、成宪具在、弘治年间、又经题有十年一次清查事例、自正德四年清查以后、到今一十三年、所司因见时势难为、过期未举、臣等以为人户消长。固应清查。而今日当务之急。又不止此。无名之派日繁。交纳之费日重。藉势力而滥免者日多。因靠损而贫难者日甚。此正德年间积弊。所当痛加厘正者也。佥京役以清隐冐为□一义往时冐滥职役之人。多系京城内外之籍。近巳革退即同编民行户若增差役自少此更化以来。德意所当着实举行者也。乞敕该部再加查议、合无照例奏差科道等官、督委各该官员、将京通二处铺户、逐一清查、仍将当厘正者、厘正以祛宿弊、当举行者、举行以收新效、此因清查之期。以寓兴革之政。人情不骇、事功可成
　　一专选委以均赋役、窃照国家取民之制、不出于赋役、赋役之等、必稽于丁粮、故每年一次审编均徭文册。计算地亩人丁。兼论家赀生理。因其富贫。分为三等九则。酌量轻重。派以银差力差。条约法禁、非不严明、然而有治人、无治法、其如良有司之难得何哉、况本府所属州县官员、多系监生出身、举人亦少、进士绝无、且地近京师、奏告之易而缘事者多。节制之众而差占者多。往来迎接之繁难。而扶伤告病者多。署印半是佐贰教官。甚则阴医廵检。间有一二贤能官员。此委彼差。不得停息。虽本府佐贰官。亦多弃其专职。奔走不暇。而况于州县乎。以此往年均徭造册到府者实无三四。类多袭旧循讹或又乘机作弊。赋役不均。因而缺误。小民怨诉。无凭处分。虽云遭时势之难。实亦乏循良之吏。幸今圣明在上、百度维新、向时冐滥职役、占免丁力、与凭借声势、隐蔽粮产之人、近皆革除、渐知退伏、供役之丁、输税之地、比之往昔、理合加增、所宜乘此事会、大加检覆、着实清查、此非任得其人。而事权稍重者。不能也臣等又惟均者公平如一之谓。在县不止以里论。而当均于一县。在州不止以县论。而当均于一州。在府则所均当益广矣。考之往年卷□。州县有里数相同而编差之多寡不同地丁等则相同。而出银之多寡不同。差役名色相同。而贴丁之多寡不同。纷错百出难以悉陈、其间偏重者。纵不能移之他处。独不可均之一府耶。此非任得其人。而权可通融者。不能也。及查均徭期限、每年秋收既毕、即当审编编定文册、该于十二月前送府、新旧人户、该于正月初接役、前此州县、先后任情、殊乖画一、亦当预行戒约、庶不慢令致期、照得本府治中王槐原无专职管匠通判王秉儒本务颇简、又皆更历州县、练达民事相应委用、其王秉儒先因给假回籍、今巳限满、合无本府移文催取前来、候今秋收岁将毕之时、行委本官与治中王槐分定州县、前去清查审处、凡可除害安民、许令便宜而行如有事体重大、各就议处停当、开报本府、再加参详、具奏定夺、限在十一月内通行造定送缴、以后年分、州县俱要依限审编造报、违者听本府径自参提、各官既膺前委、责重事繁、况当革故鼎新尤须心力专一、各该衙门不得复以他事坐委致妨责成、待事完之日、照旧而行、庶选任专而人得自效赋役均而民可少宽矣
　　一发公贮以均大费、窃照本府所属昌平州境内、　祖宗之陵寝在焉、正德年来、本州岛地亩人丁、多被各陵内臣官军占买隐蔽。民户稀少。靠损日深。兼以岁时遣官谒祭。夫马供馈之繁。不在本等赋役之数。比之他处。偏累巳多。去秋又有营造　康陵之举。凡督工管工内外官员参随。并各色匠役人等廪粮。寄养神马。并各该人员骑用马匹草料。装运搬囤碾剉供送脚价人力。皆须雇觅。内有亏折。又当赔补。月日既久、见贮茶引所各年折银二千二百三十余两又委官收过正德十六年春季分　皇店遗下商税银八百两、此银几为羣奸所窃幸而入于公家、见今空闲尤当动支乞敕该部、再行查议、合无照先年　裕陵及大石窝工上事例先将前项店税银八百两。行令该州委官赴府领回、以应目下急用、有余送回、作正支销不足具申、再于茶引所折银内取给其□前用过之数、除正德十六年十月十三日以前、原系本州岛与所属三县正派应付月日外、其以后月分、系各州县协助迟误、而该州代为那借应用者、逐一查明具结开申本府、听于该所折银内支给补还、若巳经协助、不许混开、事完之日、通将用过银数下落、备造青册二本、送该部并本府查考、其原派协助九州岛县、俱行停免、如此不惟该州少宽于独累、而各州县亦得以均沾矣
　　一溥征解以均雇役、查得在京衙门公差官员、例该本府拨人跟用者、每年该一百八十二名、共支工食银一千三百一十两四钱。谓之长跟皂隶、近年本府因见宛大二县差役日繁、外属州县、亦皆困敝、反思前项官员。俱系在京公共衙门。而所管理。又非本府专司职务。乃独出办皂隶。事体似有未安。议欲改派畿内七府。兵部未曾允行。葢以本府不出京班皂隶、该办长跟工食是指一事而言、未尽通融之理查德得本府每年额派国子监京卫武学公侯伯下训导等官膳夫斋夫共该纳银八百九十余两。刑部都察院光禄寺太医院共享库子一百一十余名、大约占均徭银一千三四百两、此皆在京公共衙门、独于本府取办。至于本府并宛大二县官员、俱系常朝京职、柴薪似宜领于兵部、亦止取于所属、每年共该银九百九十余两、通前四项、共该银四千五六百两、其五年一次点差科道等官、跟用皂隶二十四名、不在此数、而陆续因事奏差、未经题准、与凡日行公差官员、取用短差皂隶、又不可以数拘、但此等差役。于部分各有所属。兵部隔别。岂能周知。当时本府查议欠明。致难裁决。今若以此较之。则本府所费不赀。本府虽尝派行霸州东安等九州岛县就近协助、然各州县困敝之余、在本等犹难支持、分外之派、于隔别岂能相济、以此多致迟悞、独累该州辱官锁吏、揭债赔偿、艰苦百端、屡行申诉、伏思　先帝上宾、海内之所共哀、山陵举事、亦海内之所当共赴也、以之独累顺天。且犹不可。而可累此一州乎。该州平时被累已不能堪、而更堪此大累乎、汉制徙富民于诸陵所以奉神灵填京邑也今昌平重田乃如此夫宁神在得亿兆之欢心。以　陵寝所在。而其民不惟不蒙休庇。而反令其愁怨。亦岂所以安　列圣在天之灵哉。卷查正德十三年、奉户部札付、为分豁员累应付、苏民困以安　皇陵事、又为便应付以恤穷民事、该昌平州房山县各称　裕陵并大石窝工上人员、廪给脚价、独累本处人民、该部议行本府、将收贮批验茶引所课程折银给领接济、今　康陵新造、工大日久、比之　裕陵修理、及大石窝供应尤难、诚宜急处、查得本府库内岁办各役银数、与真定等七府山东山西河南三省所出京班皂隶、孰多孰少、自不能掩人、但见京班长跟斋夫膳夫库子柴薪名色之异、而不念取于民膏民脂者之同也、此在本府全盛之时、犹为过重。况今州县、人户大半逃亡、里甲日见消并、困极之余、其何以堪、查得前项七府三省所属州县、共四百一十三处、除膳夫等项、本府照旧派征外、乞敕该部再行查议、合无自嘉靖二年为始、将前项长跟皂隶工食银两、改作京班名色、照数分派七府三省、每一州县、不过加银三两有零。其数巳足。每年解部交纳。听宛大二县委官支领给散。诚为众轻易举。经久可行。
　　一蠲夫价以均恩例。卷查正德十六年十一月奉工部札付为催攒各年在逃并不到官吏甲夫事、该惜薪司揭帖、将正德十五年以前、本府拖欠抬柴夫二千七百七十名、开单转行抚按衙门督催甚急、节该伏覩正德十六年四月二十三日诏书内一款、正德十五年十二月以前各处实征税粮马草农桑人丁丝绢布疋丝绵花绒屯田　皇庄庄田子粒牧马草场子粒租银、及甲兵二库蜡茶铜漆银朱塩课厨料户口食塩猪羊鸡鹅备用孳生马骡山厂柴夫、后府柴炭军器沿河军卫有司芦苇茭草夫价、与门埧泉溜洪浅等夫、并桩草等料、及旷役等项银两、一应岁派岁办奏派、但系该纳官钱粮物件拖欠未征者、尽数蠲免、以苏民困、钦此、钦遵、窃本府派办有砍柴夫有抬柴夫。名虽人夫。实皆纳价。今砍柴夫巳经蠲免则抬柴夫事体正同。意者该司以诏书内不曾明开抬柴夫字样、又或以为此乃内府正供紧用人役、难以宥免不思钱粮名色甚多。诏书岂能尽载。当时虑有所遗。故又总括之云。一应岁派岁办奏派但系纳官钱粮拖欠者尽数蠲免。抬柴夫纵不在山厂柴夫之中。亦当在总括该免之数。今各项钱粮。非诏书所载而蠲除者多矣。何独于抬柴夫。乃幸一字偶阙而不与免邪。且砍柴夫　皇庄子粒光禄寺厨料甲丁等库料物、俱系内府正供之用。而漕运粮米。尤为军国重大之需。悉从除豁。何独于抬柴夫。乃指为紧用人役而不得免邪。审据本府委官李佥等、执称该司每月雇夫扛抬木炭等项、伊等及各州县委部人员、即皆办纳工价银两、当年巳完今拖欠者、多系各官名下认纳之常例。非等待雇夫之急用也。若系雇夫急用。日不可缺。岂有正德十五年以前而可等待至今者乎。详其所言。实为可据、且此项柴夫先年因欲就近征收、故止派顺天等八府、比之别项钱粮、独为艰重、今天下逋赋、一切蠲除、而畿内八府、始而迎立圣明、继而奉接　圣母、快覩既先于万国、任劳亦倍于地方、纵不加恩、岂当亏抑、况计拖欠夫价、多至一万一千六百余两、今冬复当本府派办之期、又该银一万六千八百两若欲一时并取、决非疲民所堪、就使严刑驱之、不过那新补旧、旧者纵完新者必欠、黄放白催、徒招失信之谤、而旧完新欠、实无济用之益、合无将前项夫价巳征在官、或被经取人员侵匿者、本府行各分管官严督州县、查追起解转送该司上纳、其原系小民拖欠者、伏望明降德音、照诏书事例、一体蠲免、旧逋者民既、幸于宽恤、新征者必将乐于早输、恩信既全、实用亦济矣、
　　陈愚忠以裨郊议疏【天地分合】
　　顷者伏覩明诏下颁、欲更定合祀天地之礼、以从周人分祀之说、指意所归、若有定向矣、然犹责之大小臣僚、各陈所见、不许隐默岂非以事体关系至重圣心尚有所未安、欲求众论之协一耶、臣等迹虽疏远忠爱惟均、况诏谕恳切如此、其忍负之。窃惟合祀之礼、我　太祖高皇帝于洪武十一年所亲定者、虑后世之或轻改也。永为定礼之训、垂戒惓惓、葢真大圣人所作为得于精神心术之微、验之天人感格之际、观诸古今会通之典、合乎因革可久之宜、万世当遵、不敢轻议羣臣言之至矣尽矣岂容复赘然臣等一得之愚、又谓斯礼也、有不可改者二有不忍改者一。有不当改者三。有不必改者一。有不易改者一。皆就天理人情事体时势之切实处而论之、非若昔之诸儒争是非之危言计祸福也、　陛下幸垂听焉、往岁明伦大礼之初议也、诚孝本切乎天衷、典制无愆于祖训、当时羣臣不能将顺德美、遂致圣虑独劳、久而后定、臣每恨之、若使今日之事、所系稍轻、有可将顺臣等亦何敢故生异议自蹈欺罔、使后之恨今、亦如今之恨昔耶、顾事体与昔大异、昔宜将顺、今宜匡正、所以反复思之而不能自已也、臣等又惟　陛下仁孝恭勤、聪明睿知、凊心寡欲、好学右文、凡所躬行、自皆足以比隆尧舜、垂耀简书、何用先见先见于此一事、必欲模仿成周、然后为慊哉、伏望圣明将臣等此章、付之廷臣、详议上请、俯赐允从、万一成命巳下、亦望不吝追寝、如往岁大礼三易诏而不以为嫌、则我　皇上事天如事亲。事　圣祖如事　献皇帝。盛德愈光。昭示无极、　宗社幸甚、天下幸甚、臣等学愧通经、才非博古、徒以忠悃所激、莫能自裁、干冐天威罪当万死、无任恳切俟命兢惶待罪之至、
　　计开
　　一不可改者二、窃惟周人冬至祀天、夏至祀地、圜丘方泽、坛而不屋、礼出古书、何敢妄议、但此礼行于周则可行。于今则不可。葢周正建子。冬至乃岁首也。彼以岁首祀天。苏子尝言之是先于祀地。其序为顺。我朝用夏建寅。冬至则岁将暮也。今以夏至祀地。是先于祀天。其序为逆。或谓历用冬至为岁元。此特论其生气耳。至于祝告之文必曰嘉靖几年某月夏至。某月冬至。夏先冬后。截然不易。后天先地。于礼何如。此其不可改者一也我　圣祖大祀文所载。每以临祭风雨为忧。故刱大祀殿以为之备。自后虽值风雨。礼无阻违。则是系于天者。　圣祖不能必也。　陛下能必之乎。且今定都于北。风霾雨雪。更有加于南者。恐未能如成周泰和之世风调雨顺而海不扬波也。今若泥于周制为丘为泽。撒去殿宇。卒遇风雨。何以处之。况古者天子出入兵卫甚严。仪物不繁。又人心礼教素明。习劳易使。故虽郊社一岁并行。而费不及侈。以盛寒盛暑举事。而人不告劳。未审今之事体人情。亦能如周否乎。此其不可改者二也。
　　一不忍改者一、臣闻父母既没、而子不忍读其书、饮其桮桊凡以广孝也、读之饮之且不忍、而况忍毁之乎、小者且然、而况于大者乎、今两京大祀殿之初创也、我　太祖太宗皆既竭心思、久方就绪、当时惟恐其不坚永也、　陛下若念堂构之为重、缔造之惟艰、则修葺犹惧其或后、追慕尚切于未遑、而顾忍有他议耶、今人言籍籍、谓分祀之说若行、则丘泽在所必复而殿、宇难以复存、万一有此、于心安乎、当其掀揭撤毁之际、震撼击撞之余、虽行道之人过而见之、亦将疚心酸鼻、况为之圣子神孙者乎、此其不忍改者一也。
　　一不当改者三、臣闻今制大祀殿、内正位设昊天上帝皇地祗、配位设　太祖太宗、共在一堂之上、精神常相流通、犹子于父母朝夕常相依附也、今若从周丘泽之制、除去殿宇、则　上帝皇祗。及我　二圣神主。必将请撤而各藏之。是犹子与父母一旦暌离。恐非　二圣在天之灵之所欲也。此其不当改者一也。古人举大事、必顺天时、量人力、时诎举赢以为深戒、今各处凶荒荐臻、畿甸之民、至于父子相食、发赈则内帑难继、蠲逋则岁用莫支、乃者计出无聊、而鬻官免、试之令且下矣、若再更改郊礼。则兆域之辟除。丘泽之修治。与夫从祀百神坛壝之分合。仪物之增改。纷然百出决难中止。不知费财若干万而后足。劳民若干年而后成。此何等时也而乃为此弥文以重困公私。自耗元气耶。此其不当改者二也。周礼一书。所载经制多矣。如封建井田肉刑宗法皆其大者。今皆不可兴复。而独取分祀一事行之是既不能纯于复古又不能慎于从今于义何所取哉。此其不当改者三也。
　　一不必改者一、自合祀以来。设若天道弗顺。人心未安。不得巳而告于　圣祖。改之可也。今行之百数十余年。汉时每易甘泉汾阴及南北郊然皆以国有大故也帝祗飨答。百神景从。海宇奠安。宗支昌衍。大典成而甘露降。虔祷至而瑞雪呈。休征屡应。厥效弥彰。正当率而行之。万世无斁。有何不得巳而辄欲改之。以自取纷纷为哉。此其不必改者一也。
　　一不易改者一、臣闻经曰、大礼必简、又曰夫礼为可传也、为可继也、我　圣祖亲定合祀天地社稷之文、一则曰去繁就简。二则曰永为定礼。质之于经。若合符节。往在　武宗朝、郊庙常礼、犹或未能一一依期自举行、　圣祖远虑。至此益验矣。今若大祀一分。礼文必然增倍。　陛下励精复古。行之诚无所难。伹欲圣子神孙。可传可继。则我　圣祖之训。所宜深念也。不然安知后来不有惮其繁难。而又改从简易者耶。则是一王大典。先后不伦恐非所以观示万世也。此其不易改者一也
　　应诏陈言时政以裨修省疏【时政利弊】
　　一公推荐、臣惟致治之道、在于得人、然必先知人而后人才可得也、窃见近年吏部推用各官、　旨意或未尽允、有再推三推至于四推而后用者。岂非稽古用人。其难其慎之意耶。臣愚则谓不先以知人为务。今日通病而惟以屡推为精诚。恐吏部猝难应命。秪取具员后推未必胜前而用舍或反失当也夫知人之要。不待泛图。庶官之众。亦不能遍及即于推用之间择责任之尤重者求之而巳合无今后内阁辅臣及两京部院正官有缺推补、吏部仍同各堂上官会本具题、六科十三道则另具两本会题俾各尽其所见、俱遵照钦定员数、推举堪任之人、吏部但循旧章、叙其履历科道各须指实、着其所长、苟可器使、不必求全、务令同日进本、勿得先后观望、　陛下于其所举佥同者。断然用之。互有异同者。斟酌用之。如或大相差异方令别推。公论所在。孰敢终违不过再推。其事定矣。又焉用过防于吏部。而必俟于屡推哉。其间内阁及吏部尚书。近多　特旨升补。亦乞定着会推之令。丕昭合众之公。至于京堂五品以上官。并在外藩臬正官皆他日内阁部院之选也。会推前例。虽难槩用。而其人品则当预知。乞敕前项各官、今后升转之初。即荐一人以自代。不许避忌形迹。亦毋拘定衙门。务要资望相应允协公论。若狥情谬滥。听科道紏劾。夫被荐有多寡。所荐有当否。则荐人者与被荐者。互相参考。贤否皆可知矣。更望　陛下于前吏部及科道所推之人。并各官所荐自代之人特于禁中置籍记名。时加披阅。较其异同。以此知人。所知必精。以此用人。所用必当。将见君子在位。拔茅汇征。所谓公卿择庶长。庶长择僚佐。僚佐又各择其属。转相知引。宁复遗才。吏称民安。良不难致。此诚执要以御烦。求之约而得之广也。或疑用人乃吏部之职、似不宜参以科道、臣曰会推者、内阁及吏兵二部尚书、科道皆与其列。兹特广之。以及于两京部院正官。且所推亦自有限。何为不可。或又疑荐官自代、乃唐宋之制、今日似未易行、臣曰先朝及近时大臣往往荐代。于法令初无所禁。且前代具有巳试之效。何谓难行。昔皋陶谟以知人为首、禹曰知人则哲能官人、古今治道、莫急于此伏惟　圣明留意、
　　一辨国是、窃惟国事之是非、系于臣僚之邪正、然邪正之分、固相悬绝。而形迹之似。或易混淆。其大端则有四焉。在乎人主深察而明辨之耳。数语真人君之龟鉴然英□毅辟往往不免葢人主之所取于臣下者任怨也当事也恭顺也无私交也而邪臣之恣强戾好纷更巧逄迎肆攻讦者其迹似之人主或不察焉则信之矣所恶于臣下者避事也沽名也朋党也矫违也而正臣之守成法恤公议体羣情规君失者其迹似之人主或不察焉则疑之矣疑信一差。邪正倒置。其害将有不可胜言者。伏望圣明审察于百官之中。致谨于邪正之辨。不疑其所不当疑。使正臣得以行其志。不信其所不可信。使邪臣莫能售其奸。则国是自定。至治可期不然正人指邪人为邪。邪人亦指正人为邪。官邪斯炽国事日非。由辨之不早辨也。
　　一审蠲除、积欠顽户所当重诛奈何反以赦长其奸葢朝廷原未肯赦现征之粮不过将积顽无出之数以为名耳而有司亦利之不知预赦来年可量出为入而国无绌计徒赦积欠则民无实惠而课多缺额也伏覩洪武中赦书覃恩非一、而蠲赋居多、有将本年税粮于正月蠲之者、有将明年税粮于隔岁蠲之者、葢我　圣祖起自闾阎洞烛民隐、故不赦拖欠于巳往。而特免征取于将来也。何则。夏税秋粮。与凡岁派额办。官府之程督有期。公役之催征甚急。小民无势。欲拖欠而不能。良民惜身。畏拖欠而不敢。其拖欠者类多豪强大户今若赦免之。是奸顽偏蒙实惠。贫民徒受虚名。起不均之怨长效尤之风其蠹治尤甚者。经收之人。乘此作弊。将巳征捏称拖欠。任意侵欺。而贪污官吏。又或交通为奸。剥生灵之膏脂归私家之囊橐。虽有严明上司。悉心查考。欲质之于簿书。而改匿诬捏。巧伪百端簿书不可尽凭也。欲审之于纳户。而人众难齐。或病拘扰。纳户不能尽审也。故昔人指赦为偏枯之物。非赦之过也。乃议之未审也。臣昔备员京府、首承登极赦书。躬悉前弊。每为浩叹。幸而赦中。近来亦然然有司未之奉行也有将巳征在官钱粮。准作本户以后年分该纳之数。臣彼时多方计处、稍中事宜、然终不若洪武年间先期预赦。简要易行。恭闻前星发祥、大赉伊迩伏望　皇上以　圣祖为法、敕下该部、将来年实征税粮、并一应派办钱料价等项、斟酌分数、预诏蠲除、务度可行。毋致中改。则小户良民。均沾惠泽。大公至当。无复偏枯。其以前拖欠。照旧征解。使巳纳者奸人无由以侵欺。未纳者豪顽不得以幸免。官司省捡勘之烦。民户免拘审之扰。一举而百弊革。众便随。善之善者也。
　　一通塩法、我国家租赋之外、得利莫如塩、而塩利莫如两淮、今之论两淮塩法者多矣、要皆各有所见、择而用之、无不可者、臣愚以为塩法之设其重在于足边。其要在于宽商。其本在于恤灶。其用在于惠民。而其终在于息盗也。请先述诸臣之论而后参以臣一得之愚、则所谓通塩法者槩可见矣、近年詹事霍韬疏曰、淮塩除正额七十万引外、犹产余塩三百万引有奇、今正额巳不得多取、余塩复禁灶户不得私卖即三百万余塩、安所消遣乎两淮行塩地方数千里人民亿万家。所仰食塩只七十万引。饔安所取足乎。是无怪私塩横溢而塩价踊贵也须令各商中正额塩一百引。许带余塩二百引。听与灶户价买。户部议题疏曰、灶煎余塩。多于正额两倍。相应添刷引目一百四十四万道。召商中纳。如原在边中正塩一千引。许报中余塩二千引每引淮南纳银九钱五分。淮北七钱五分。俱赴运司上纳领引。自行买补。廵塩御史李佶疏曰、添刷引日、使塩皆有引、市无高价、诚良法也、尝以掣过之数稽算、大约正塩一引、得余塩二引、宜令今后商人在边中纳正塩一引。照旧派场关支上纳赈济银米。其塩二引。自行买补每引止许二百五十斤。亦照旧规秤掣。每塩二百斤。淮南纳银八钱。淮北六钱。免其割没。户科都给事中蔡经等疏曰近日边方塩引虽开而召商不至。良由开中不时。科取太过。合于每年正月预派各边。但遇收成之时。听其召商。照依原价上纳本色粮草。其极边如甘肃二镇。或量减价值以致乐从。又曰、当地方收成之候。粮草价贱。而商人易于上纳。故一引之塩。常得二引之用。定价每引不过三四钱。而无处置科罚之费。是非不知商人每引所入。不足以当给塩之利也。以为利不厚。则商人不趋。而边储无赖。何暇计锱铢之利。以与商人较哉。廵塩御史朱廷立疏曰、一岁之间、掣过余塩价银、巳及百万、前项添刷引目之法、纵使行之尽善、亦不过此、今又户科奏称不便、相应停止、照旧秤掣、又曰官无高价以病商。商无高价以病民。买补日众而勤灶日劝。官塩既通而私贩自息。先年整理塩法都御史王璟疏曰、两淮课有常额开中宜有定数、然各边开中、数或溢于额外、故有二人同给勘合赴运司。而本年监课。止足前人之数、后一人者。遂以额尽守候艰难、以上诸臣之所论、撮其切要者如此、臣请酌宽严以用其中。揆事体以求其当。兼彼此以会其全。考今昔以通其变。乞令今后各商在边、每中正塩一引。许带中余塩二引。正塩仍复旧规。每引六钱。随彼处时价贵贱。及道路远近险易。定拟斗头斤数。上纳本色粮草。正引量搭两浙长芦等塩。照旧纳赈济银米、余塩乃其自行买补。相应量减、每引五钱。就随正塩在边上纳折色。免其纳赈。前项正塩。每商人一名。中纳不许过三千引。正余塩引。每引俱不许过二百五十斤。一体秤掣。数外多一斤者。今私□之□□为□商即以私塩论问罪没官。其正塩每年止开七十万引使与额课相当。勿得多开过额以致商人执引到场无塩支给。苦久候之难。余塩则开一百四十万引。使与正塩相倍。勿得或多或少。以致正余塩引。带中参差。起不均之怨。若能举行前说。则正塩不减旧时之价可广粮草之资。又倍得余塩之银可备和籴之本且就边上纳。不待运司收解。户部转发。而脚价之虗费也。每岁开中。不待边镇告急。道梗年荒。而措置之后期也。臣所谓足边者如此商人得余塩赢饶之利。以补正塩多费之亏。无运司倍取余塩之银。以免一时貱纳那借之苦。且正引之开。不浮于额课。则到场之日便以得塩所谓宽商者如此勤灶余塩。既许通商。官司地方。无复阻扰。但能穷其煮海之力。皆可以为养生之资所谓恤灶者如此。商有利息。则塩价自平、塩价既平则民得贱食。且灶户既获通商之利必不肯冐禁卖与塩徒小民既乐官塩之贱亦必不冐禁买食私塩彼塩徒者。贩卖两难。图利无获。渐见改求生理。其势自衰。所谓惠民息盗者如此或谓运司余塩银两、每一廵塩满日、可得百万、今改于各边带中、一年止得银七十万所失不巳多乎、殊不知运司得银虽多。而商人亏折资本。即今陜西等处。减价开塩。无人报中。所失殆不少也。万一边储缺乏。致悞军情。关系地方。孰轻孰重。况廵塩交代。多是年半。方得银百万。今若年例开中。一年可得银七十万。就以利计。葢亦相当。且商人自输于各边。官司可省乎脚价。与其转运于边镇奏讨之日。兵荒交作。一倍或费数倍之多。岂若输纳于居常无事之时。随宜储籴。一引可获二引之用。及查弘治以前余塩银极多不过三十万。而边储足供。近年以来。余塩银百万。数倍于前。而边储告乏。此其利病得失。较然尤明。至于革虚中卖窝之奸。袪劝借科罚之弊。严便场买补之禁。定秤掣疏数之宜。核灶总岁课之征。均上下派场之则。皆所以维持此塩法也。其余条目繁多、难以枚举、在运司者、宜责之廵塩御史、而考之以都察院、在边镇者、宜责之廵抚都御史、而察之以廵按如此则臣愚所论前项塩法、可以行之尽善、而垂之永久矣、
　　一裕边储、今之筹边者、恒以足食足兵并论、臣愚□谓足兵易而足食难、食为先而兵可差缓也、葢缘边之民。耐苦敢鬪。有事厚募。皆可为兵。今所忧者。边储不足耳。各镇大抵皆然。而陜西独控三边。荐遭荒岁。其弊尤甚。夫屯田以足边。乃务本之上策度今事势。未可易行。若其可行者。则当多方措画。岂可守一、途而泥常格乎。其一宜宽处客商。召中塩引。使纳本色以广粮草之储。纳折色以为和籴之本。如臣前所论通塩法者是也。其二宜开纳粟监生之例。不必拘以地方名数。但愿纳者。听各令于甘肃宁夏延绥三镇。上纳本色粮草。随其时价贵贱。及道路远近险易。定拟斗头斤数。务使均平。户部仍酌量年限停止。固知此非善政。免罪之例亦可行然用以助边济急。而所开又止为陜西。事出权宜。数匪浮滥。似亦无害。若军职义官承差吏役等例虽开鲜有应者。内地尚尔边镇可知。不必虗费文移。徒挂墙壁也。其三宜令陜城及各镇廵抚都御史。将塩商所纳折银。并一应勘动官钱。于丰收之年与民间和籴。宁比时价稍加。使之乐从。不可强抑也其四宜将官军粮料。摠是平准之法若遇丰年。量加价值。给与折银。彼既乐得籴买之余价而官又得存积见在之粮储较诸和籴尤为简便也然此四者。非数月之间。所能接济。传闻陜西地方。即今银一两。止籴米四五斗。收成之后。巳至于此。来年春夏。益当踊贵。不幸岁复荒歉。又当何如。尔时纵发官银数十万。非特所费倍多。荒边所患在此尤恐无粮可籴万一愚民迫饥寒而窃发于中。丑虏乘间隙而侵扰于外。地方攸系。诚可寒心。即如拯焚救溺。尚虑乎后期。可再玩日愒时。重贻夫后悔。访得成化年间、曾因陜西饥荒、摘拨江南漕运粮米数十万石以赈之。就用粮船由徐州遡黄河抵偃师县之孙家渡。乃从陆运至陜州之上河头。计程止三百余里。又雇船运。可以直达西安凤翔等处。当时所费虽多。如不省汉唐何不即于关中籴米而转漕江南哉然比之太仓发银本处籴米。却省数倍。实惠及民其故事可考而行也。然待年来漕运须至秋后方得到彼。亦恐无及。合无于该解南京仓粮。见今陆续运到水次者、免其上仓、行漕运都御史、查拨回卫粮船、南京户部差官监督、对船交兑、设若数少、则将南京在仓粮米穵运、或将该部收贮折银、差官和籴、今岁江南收成颇稔、大约银四钱可得米一石、俱照依漕米正耗体例、以为水陆之费、务足二十万而止、及查南京各仓见有六七年之积、而今岁折银又多、不妨那用、其嘉靖十三年十四年勿论陜西地方有无丰歉、却于漕运内、每岁摘拨米二十万石、如前转输、通计三年而止、夫以粮运济之于目前而以塩引等四项。行之于相继。比及三年。边困可少苏矣。然臣又闻之、兴一利、不如除一害、乞敕各边镇廵抚兵官、正巳率下、严禁所部官员、凡军士粮赏财物、分毫不许科克、及时常审探边情、毋听将官虗报声息。轻易发军。冐支行粮草料。更敕兵部今后遇有边报、毋辄议出京军到边。徒增浪费。无益实用。凡一切损害边储者。悉行停革。夫既兴其利如彼。又去其害如此。行之数年。将见边有余储。人有固志。然后择遣才望大臣。按行边地。可以耕垦之处。修复亭障。多募土民。渐兴屯田之利。永为根本之图。其远效可冀于将来。而其事机实在于今日也
　　一广矜宥、伏见往年妄议大礼、及勘　大狱诸臣、踵袭敝风、自招罪戾、上干天怒、威谴有加、是即雷霆肃物之义也、诸臣甘罪无词、复何所觊、但臣窃闻之、天地无弃物、王者重绝人、今诸臣幽锢巳久、悔悟必深、且其中情罪轻重不同、而才识亦多有可用者。倘蒙分别差等、容令自新、或量移近地、或放免生还、或稍复旧衔、或渐加录用、是即雨露生物之仁也。比来建论之臣、屡尝及此、天听未回、而臣犹昧死言之者、诚以治体之所关、羣情之所切望也、臣又闻之桓公于管仲、唐太宗于王珪魏征、皆其雠也、乃能赦而用之卒得其力、况前罪诸人、皆　陛下臣子、犹子得罪于父母也、父母忍雠视而终绝之乎、又况圣德如天、无不容覆远出于二君万万者乎、臣今不敢过望　陛下即有施行、惟乞此后、或特旨中降、或因事覃恩、使天下之人。知诸臣之久谴。非尽出于圣慈之本心。而今日之曲全。亦非由于臣下之祈请。如此则恩出　朝廷。事体允当。
　　一正宪体、臣惟为治有体、不得相侵、其在宪臣、尤所当正、近见本院问完囚犯、有奏辩者、都察院或改行廵按御史问理、臣愚窃谓本院乃台官之长。原问亦御史也。审允又有南京大理寺也。乃因犯人欲改行廵按而辄从之。似非宪体所宜。合无今后都察院将前项奏辩囚犯、仍行本院、与之详鞫、若问完再奏、要调隔别衙门、则行南京刑部以更听之、若该部问完又奏改调从都察院参详、果涉矜疑、狱情重大、方与奏行南京三法司会问、其本无冤枉、捏词奏扰者、不拘次数、勿与准行、或咨来本院详审得实、亦就立案以杜幸免之奸。以省拘证之扰可也。又见近年各处廵按举劾廵抚及方面等官、因被劾之人讦奏、往往并令御史回籍听勘、臣愚窃谓紏劾官邪。御史职也。顾乃为人所劾。亦非宪体所宜。合无今后各官被劾、事轻者吏部即与斟酌去留、覆请　上裁、若系贪酷重情、只令被劾者回籍听勘、御史照旧行事、待后勘报不实。反坐御史以罪可也。又见近日操江都御史廵江御史职守事情、或行廵按御史访察查究、及廵江御史参奏官员、有改行廵按提问者、臣愚窃谓御史同官也而疑信之或异。都御史尊官也而抑扬之失伦。亦非宪体所宜。合无今后操江都御史失职听两京科道官紏举、廵江御史失职听本院考察、其操江廵江行事不必制以廵按、使各得展布自效可也、然此三项、止据臣所闻见、或恐类此者尚多、乞敕都察院查议、如果臣言不谬即与一体改正、内有奉　旨施行者、具奏定夺、仍通行各衙门知会、今后务要遵照旧制及宪纲而行如此则体统正、分义明而为宪臣者各得以举其职矣、
　　一先实务、臣闻治天下之道有实有文。图切要而有益于国家谓之实。美观听而无关于治忽谓之文。在昔人君以务实致治者、汉文景宋仁宗是也、以弥文自敝者汉武帝宋神宗是也仰惟我　太祖高皇帝太宗文皇帝相继立极、垂六十年、不独政□王纲、广大悉备、而典章文物、亦兼举无遗、非若汉高帝之马上为治、礼文多阙、宋艺祖之终身征伐万目未张者也、嗣是　列圣垂拱守成先后一揆、逮我　皇上当积德百年之期、行稽古三重之道、议礼考文、益明益备、无以复加矣、然臣子责难之义苍生厚望之心、似于大学之所谓理财用人、诗书之所称安民讲武、切时要务或犹有缺焉　伏愿　时世宗多兴礼乐故言及之陛下辍声容之繁节略太平之美观。屏好动喜事之徒。斥虗夸诞谩之说。回运神谟。专务于此。博谋而审择。持久而力行。必期于吏称民安。兵精食足而后巳。则上以实求。下以实应。既有实事。必有实功。文景仁宗之治。不足多也。况天下之事、吉凶悔吝生乎动。纷扰劳费出于文。若　陛下以静制动。以实先文。将见省事则省虑。安恬内守。既可以上培　万寿而　皇储笃繁衍之祥省事则省费。经用惟常。亦可以下纾万民而薄海感绥宁之泽矣。臣不胜惓惓、
　　皇明经世文编卷之一百五十一终
　　皇明经世文编卷之一百五十二
　　华亭陈子龙卧子　宋征璧尚木　徐孚远闇公　李雯舒章选辑
　　朱灏宗远参阅
　　董文简公集（疏）　魏恭简公集（论）
　　董文简公集（疏）
　　董玘
　　疏
　　较勘实录疏
　　慎重祀典事
　　较勘实录疏【改正孝宗实录】
　　臣惟今日之实录。即后日之史书。所以傅信于天下万世者也。此岂容以一人之私意参乎其间哉。昔者武宗毅皇帝即位之初、中峯与修实录一时不能争其后尚能极论泌阳求改其史可为不远之复胡今之修要典者一与名其间遂终身力护此书耶盖中峯与其名而今人与其实也纂修　孝宗敬皇帝实录、臣以菲才、滥与其末、于时大学士焦芳、依附逆瑾、变乱国是、报复恩怨、既巳毒流天下矣、而犹未足也又肆其不逞之心于亡者。欲遂以欺乎后世。其于叙传。即意所比。必曲为揜互。泌阳最恨华容浮乃大即夙所嫉。辄过为丑诋。又时自称述。甚至矫诬　敬皇而不顾。凡此类皆阴用其私人誊写圈点。在纂修者或不及见。惟事之属臣者。黾勉载笔。不敢有所前却。而其它则固非所及也。兹者恭遇　皇上入继大统、敕修　武宗毅皇帝实录、内阁所藏　孝宗皇帝实录副本、例发在馆、誊写人员及合用纸扎之类不烦别具、欲加删正。此其时矣。　特旨将内府所藏　孝宗实录正本、一并发出、仍敕总裁大学士杨□等、及比时曾与纂修备谙本末者数人、逐一重为挍勘。凡十八年之间、诏令之因革。治体之宽严。人才之进退。政事之得失。巳据寔者。无事纷更。至若出焦芳一人之私者。悉改正之。其或虽出于芳。而颇得寔状者。亦自不以人废。则为费不多。事亦易集。使　敬皇知人之哲。无为所诬。诸臣难明之迹。得以自雪。而人皆知公是公非所在。不容少私。孝宗圣主时多良臣而芳□意诬妄惜乎至今未之改也如芳者。纵或肆行于一时、而竟亦莫揜于身后。庶乎　孝宗一代之书。藏之中秘。而传于无穷者。必可据以为信矣。不然。万世之下。安知此为芳之私笔也哉。仰惟　圣明临御以来。先朝积弊。厘革殆尽。惟此关系于国典者甚大。郁而未白。臣窃惜之。傥俯察愚言。恻然允纳。亦初政用慰舆情之一助也。
　　慎重祀典事【郊他分合】
　　臣谨按礼记语祀典者莫详于祭法、首叙虞忧殷之郊、继之曰燔柴于泰坛、祭天也、瘗埋于泰圻、祭地也、是祭天祭地之礼不同矣。其曰埋少牢于泰昭、祭时也、相近于坎坛、祭寒暑也、王宫、祭日也、夜明、祭月也、幽宗、祭星也、雩宗、祭水旱也、四坎坛、祭四方也、山林川谷丘陵、能出云为风雨、见恠物、皆曰神、有天下者、祭百神而于社、则有大社王社国社侯社之别焉、是其祭各不同矣。又曰日月星辰、民所瞻仰也、山林川谷丘陵、民所取财也、是祀典不可偏废矣。郊特牲曰郊之祭也、迎长日之至也、兆于南郊、就阳位也、是祭天必以冬至、其位必于南郊矣。而不言祭地之所。其在周礼大宗伯以禋祀祀昊天上帝、以实柴祀日月星辰、以槱燎祀司中司命飌师雨师、以血祭祭社稷五祀五岳、以狸沈祭山林川泽、而亦不言地。惟大司乐冬日至礼天神于地上之圜丘。夏日至礼地祗于泽中之方丘。以天与地并言。圜丘即所谓泰坛。方丘即所谓泰折。是其时与位皆不同矣。而未有北郊之名也。至汉匡衡请定南北郊、北郊之名。始见于此。葢其说出于纬书。若不足据。然其言就阳即阴之象。则礼之正也。自时后议者纷然、互有得失、葢古者祭天地、有正祭。有告祭。冬至一阳生。天道之始。又生物之始也。故顺天道之始而报天焉。必于圜丘。顺阳位也。夏至一阴生。地道之始。又成物之始也。故顺地道之始而报地焉。必于方丘。顺阴位也。此所谓正祭也。舜之嗣尧位也、类于上帝、望于山川、东廵守则柴望、秩于岱宗、武王之伐商也、告于皇天后土、又柴望大告武成、成王之营洛也、丁巳用往于郊、翼日戊午、乃社于新邑、皆因事并告天地。有同日而举者。有继日而举者。此所谓告祭也。然上帝曰类者。谓仿郊祀之′礼而为之。中峯亦主分祭同于贵溪至正祭告祭其说颇为有据则非正祭天矣。告地而举望祭之礼。或社祭之礼。则非正祭地矣。葢特祭天地。乃报本之正祭也。故辨方正位。顺时阴阳。其礼别而专。并祭天地。因事而告祭也。故随在致虔。不拘时位。其礼合而简。礼虽不同。义各有当也。此义弗明。于是有以孟春上辛天子亲合祭于南郊。而以冬至夏至有司分祭者矣。若元始建武所行是也。有请于冬至南郊而合祭天地者矣。若顾临等所言是也。有援虞周告祭之礼以证天地当合祭者矣。如苏轼所言是也。此皆是后世之谬误、我　太祖高皇帝有天下之初、即建圜丘于钟山之阳、以冬至祀天、建方丘于钟山之阴、以夏至祭地、一如古制、而因山以为南北、日月星辰太岁诸神、则从祀圜丘、岳镇海渎山川诸神、则从祀方丘、天神地祗、各从其类、而又春分朝日、有朝日坛、秋分夕月、有夕月坛、其坛位礼仪具载于存心录者、可考见也、至洪武十年、复定合祀之礼、时以大祀殿未成、暂合祀于奉天殿、十二年正月、乃合祀于南郊、羣臣皆从、而日月星辰之专祭亦罢、今大祀文合祭天地文、及谕中书敕、载于御制文集者可考见也、于时儒臣解缙、尝建议请复扫地之矢见、竟亦未行、岂礼固以时为大欤、我　皇上嗣登大宝、九年于兹、敬天法祖、式严祀事、幽明上下、罔不歆格、兹者大祀既毕、　圣心犹若未安、欲遵复　皇祖始制、以尽事天之诚、且俾各陈所见、夫上下之分、阴阳之义、渊衷葢已洞然矣、臣复何辞、然必欲求其是。则分祀者。意亦归于两是总之此礼无定义也固古礼之正也。分而复合。　皇上之独见神断。殆亦未易窥测者焉。记曰惟圣人能飨帝、我　皇祖以不世出之圣、开创于始、　皇上以不世出之圣、缵承于后、精神之运、心术之动。庸有潜孚而默契者乎、今之礼乐法度、悉由　皇祖裁定、诚如圣制、所谓为子孙者虽亿万世所当谨守勿违也、况兹重大之典、欲复其初、宜必慎所处矣、顾岂臣愚所能与哉、孔子曰、诵诗三百、不足以一献、一献之礼。不足以大飨、大飨之礼、不足以大旅、大旅具矣、不足以飨帝、毋轻议礼、葢飨帝之礼。其难也如此。可弗慎欤。伏惟　圣明以不愆不忘之心、弘善继善述之道、信先王之礼、而不泥其沿袭之迹、遵　皇祖之制、而兼思其更定之由、　圣心安、即人心举安、而天心得伏、
　　魏恭简公集（论）
　　魏校
　　论
　　郊祀论上
　　郊祀论下
　　京口纪行
　　郊祀论上【天地分合】
　　臣少有志古礼、常论郊祀、其言曰、天地分祭合祭之议久矣、愚请折诸孔子、孔子赞易曰、大哉乹元、至哉坤元、在礼曰郊社禘尝、尊无二上、巍巍上帝、与皇地示并列、既非所以尊天、荡荡皇地示、厌于上帝而不得独全其尊、又岂所以、尊地哉、虽然孔子赞易曰、乹天也、故称乎父、坤地也、故称乎母、在礼王者父事天。母事地、宜若可以合祀然。夫天地絪缊。以气化也。男女媾精。以形化也。上帝皇地示之尊。岂若父母之夫妇牉合邪。或疑分祀天地。周礼文繁也。夏殷而上。其礼简质。今无所于稽。安知其不合祀哉。夫唐虞秩宗典三礼、与周礼大宗伯、掌建邦之天神人鬼地示之礼、以佐王建邦国。先后一揆。天地合祀则渎矣。臣昔所论著云尔。尝语友人李承勋。莫能难也。而戒臣持论太早。自信太过。言若逆臣耳者。厥后臣学颇进。益知义理无穷。不敢傲然自贤。又从而考　周礼大宗伯以禋祀祀昊天上帝。以实柴祀日月星辰。以槱燎祀司中司命　伯雨师。皆序天神也。以血祭祭社稷五祀五岳。以狸沈祭山林川泽。以疈辜祭四方百物。皆序地示也。初未尝言皇地示。考诸尚书。丁巳用牲于郊。牛二。祀天也。越翼日戊午乃社于新邑。牛一羊一豕一。祭社稷也。亦未尝及皇地示。汤之伐夏也。昭告于上天神后。武王底商之罪、告于、皇天后土。亦未尝及皇地示。臣又徧考传记曰。祀帝于郊。所以定天位也。祀社于国所以列地利也。且郊特牲而社稷大牢。于郊。曰大报焉于社曰羙报焉。兆于南郊。就阳位也则曰郊以明天道。君南乡于北牗下。答阴之义也则曰社以神地道而终之曰尊天而亲地也。亦皆不言皇地示。周礼封人设王社壝大祝建邦国。先告后土。古人造字。地土也。社土示也。诸儒释社曰。五土之神。故以社为小。而欲别立北郊祭地以对。南郊祀天其言无所考证。且五土者。各止山林川泽。丘陵坟衍原隰而言也。后土者。总大地全体而言也。乃知皇地示。即后土异称。如昊天上帝。一称天皇大帝也。其名本出纬书。而礼家因以南北二郊对。此亦纬书而礼家引之以释经传耳。按周礼大司乐。凡乐圜钟为宫。黄钟为角。太簇为征。姑洗为羽。靁鼓靁鼗。孤竹之管。云和之琴瑟。云门之舞。冬日至于地上之圆丘奏之。若乐六变。则天神皆降。可得而礼矣。凡乐函钟为宫太簇为角。姑洗为征。南宫为羽。灵鼓灵鼗。孙竹之管。空桑之琴瑟。咸池　舞夏日至于泽中之方丘奏之若乐八变。则地示皆出。可得而礼矣。说者误解冬至祀天于圜丘。夏至祭地于方泽。此南北郊之议。所自出也。不知圣经总言神祗。各以类应。故曰天神皆降。地示皆出。求天神当于阳生。求地示当于阴生。凡神皆坛其象圜凡示皆坎其象方。经又言凡祀神示者。以冬日至致天神人鬼。以夏日至致地示物甶儿。亦泛言阴阳感格之道。非专谓冬至夏至日也。以经考之。六经皆无南北郊。惟此一章。又出于诸儒之误训。其不足征也明矣。况大司乐分乐之言。后世皆莫能晓其义。止当阙疑阙殆。故曰尽信书。不如无书。祭法谓燔柴于泰坛祭天也。瘗埋于泰祈。祭地也。用骍犊。凡传记言南北郊者。亦惟此一章。按周礼阳祀用骍牲阴祀用黝牲。今槩言骍犊。附会显然。以经正传之讹。则言南北郊者。无足征矣。复请折诸孔子曰。郊社之礼所以祀上帝也。朱子释曰。郊祀天。社祭地。不言后土。省文。胡氏又谓古者祭地于社。犹祀天于郊。后世不当崇地抗天。周礼禋祀昊天上帝。血祭社稷。而别无地示。四圭有邸。舞云门祀天雨圭有邸舞咸池祭地而别无祭社。则以郊对社可知矣。臣所考郊祀礼制。圣经贤传皆可征。但礼必有义。臣求之而未得也。虗中以俟之。葢学不可以不思。而思之道。贵乎切近。贵乎优游。不可强迫也。其后臣学鞭辟近里。天聪明若有开者。始悟人称上天下地者。皆狥名言未造实际者也。天地浑是一体。正如我身。上帝至灵。正如我心百神如我身。百体魂魄后土亦我体魄之大者耳。人之灵安得有二也。此语甚迂议礼之家所不贵故杨震谓天知地知子知我知、而程子曰天地无二知渊哉言也、岂惟天地一体人与天地亦浑然同体、形骸虽各间隔、而一气相贯通、人但知躯壳内是吾身、而不知通宇宙是吾身、故好名好胜、作好作恶、种种私妄、缘躯壳生若天地万物一体、则能廓然无我、痒痾疾痛、举切吾身矣、地不可以对天、故以社配郊则可、以北郊对南郊、则大不可、惟心无对。上帝至尊、岂有对邪、　圣质高明、试以臣言默加体验、将洞然贯天人矣、地不可与天对、夏至亦不可与冬至对、圣人扶阳抑阴、一阳之始生也、圣人重之、故曰复其见天地之心乎。亦是训诂若有对、则是复见天心、姤见地心也、贞下起元、在一岁冬至子月为复、在一日夜半子时为复、在人心静中养出生生善端也、是故圣人之学、在求仁、而求仁之功、在主静、今夫制律者、候黄锺、治历者、正日躔、皆始于冬至也、臣今所见如此、昔者蘧伯玉行年五十、而知四十九年之非行年六十、而六十化、未尝不始于是之而卒以为非也、今臣生四十八年矣、尚觊有进、安知后之视今、不犹今之视昔乎、孔子曰、夏礼吾能言之、杞不足征也、殷礼吾能言之、宋不足征也、圣人之心、其慎重也如是、矧我　皇上孝子慈孙之心哉、臣不肖又安敢纵言及于礼哉
　　郊祀论下【祭天】
　　臣昔尝论日月不当配天、其言曰、按礼家、谓郊祀天而主日、配以月、释者以天体广大、而日着明、故以为主、是未知上帝临汝、陟降在兹也、天之神洋洋乎无所不在、圣人终日对越上帝、复立之郊以萃之、是曰合涣之道、今曰主日、吾未知郊之祭也、大报天乎、报日乎、配之以月、吾未知主祀者、其天乎、其日乎葢因迎长日一言、误而生误也、日生于东、月生于西、王者春分朝日、秋分夕月、祀有常经、则祀上帝不必配以日月也、万物本乎天、人本乎祖、故王者以祖配天、在日月、则无取于斯义矣、既配以祖、又配以日月、在正位、则亵而不严、在配位、则混而无别、非所以尊帝而重祖也、臣昔又尝论百神不当从祀于郊、其言曰、郊之祭也、大报天也。非以索百神也。则祀上帝。不当又祀百神。凡兹百神。载在祀典。巳有常经。则祀上帝。不必又祀百神也。禋祀当极精诚、若敬有所分、岂曰精意以飨、或曰上帝降格、则百神景从、岂可阙百神之祀、王者躬荐于上帝、百神则分遣乎羣臣、曷为其不可哉曰、信斯言也、是以上帝为有象也、方士者流、其言诞漫、谓钧天上帝所居、而百神各有官府、皆可名言、故丛而祀之、佛氏入中国、其法普同供养、而古礼始淆矣、且郊之日、庶民犹弗命而听上矧羣臣乎、今惟主祭者、专一、而羣臣敬有分散、非复上下一体之义矣、臣又论祀天祀上帝不可分、其言曰、按孝经郊祀后稷以配天、宗祀文王于明堂、以配上帝、孝莫大乎严父、严父莫大于配天、则周公其人也、礼家因谓冬至大报天、季秋大响上帝、而未知其非孔子之言也、夫上帝天之主宰、天以全体言、譬则身也、上帝以主宰言、譬则心也、身外岂别有心周礼禋祀、昊天上帝、今分天与上帝为二、而祭之、于义何居、古之祀天扫地行事、今于明堂、曾谓上帝至尊、反就人鬼以飨乎、周公相成王、尊崇文王配天、乃严祖也、非严父也、谓周公严父配天、是无君也、况配天必以祖、以其功德与天同也如曰严父而巳矣、罔非天胤、曷为丰昵哉、臣又尝论五帝之祀、非古、其言曰、大宗伯禋祀、昊天上帝、小宗伯兆五帝于四郊、凡祭祀之联事、皆首言五帝、大神大示亦如之、是葢文误。否则诸候去籍后所增也、礼家谓东方苍帝威灵仰、南方赤帝赤熛怒、中央黄帝含枢纽、西方白帝白招拒、北方黑帝叶光纪、与昊天上帝、为六、夫天人一理、民无二王、孰谓天有六帝乎、慨自周之末造、诸侯僣天子、位在藩臣而胪于郊祀、然犹不敢尽同天王、故鲁郊祈谷、实祀苍帝、秦作西畴、实祀白帝、其后增畤以祀黄帝赤帝青帝、葢闻诸国僣礼而并祠之、间然有招八州朝同列之志矣、是时北方诸侯无僣郊者、故阙黑帝、汉高曰、是待我也、乃备五帝之祀、诸儒莫知其源流、故议论纷如也、臣昔所论著云尔、厥后考求　国家典故、见我　太祖论及太祀甚严、必有精意默感者、则战栗不敢发口、孔子戒学者毋轻议礼、臣自后不敢轻言、臣今所言者、亦礼之文也、非本也　皇上所言修德法　祖、亲贤爱民、礼之本也、　皇上则既知之矣、臣复何言、书曰知之非艰、行之惟艰、愿我　皇上笃行之耳。乃若禋祀之义、臣请为　皇上详言之、古之祀天也、以器则陶匏以席则藁秸、以牲则特、以位则不坛、扫地而祭、是何心也、诚以昊天罔极、顾万物莫可报之、故畧吾外心而竭吾内心、是曰精诚之极、非祭时发之也乃积之于平时也其心平时、恒曰、天之爱民也甚矣、岂其使吾一人肆于民上、昔者禹也、菲饮食而致孝乎鬼神、恶衣服而致美乎黻冕、卑宫室而尽力乎沟洫、吾饮食菲矣特牲而心安、吾衣服恶矣、陶匏藁秸而心安、吾宫室卑矣、扫地而心安、其或志不在民厚自奉养也、而薄于天、心其安乎、周公之训曰、至治馨香、感于神明、黍稷非馨、明德惟馨、臣敢稽首以献、
　　京口纪行【转漕】
　　京口击楫、横绝大江、驾长风渡淮、自此南北形势分矣、江淮之间、厥田膏腴而多遗利、若农扈得人、富庶可期月而望也、两淮塩利甚博、患亦弥深、今将厘宿弊乎、请法行自近始、可以裕国而宽民、必也为远图不可不深长思矣甄琛元勰之议、要怕未见周礼而有言也、淮小于江、不啻倍蓰而吝大河、岂特智者决其为患、河北有鲧堤而无禹堤后世师鲧而不师禹、河患何时而平也、漕河新开、暂远河患、但今大河势巳趋北、决溢而复故道、谁能御之、漕河之忧未艾也海运期期毋讲、上策莫若修举虞集故事。其次法唐宋转般　国朝设淮徐临德通五仓。尚存遗址。而遗意则莫之识矣。玅在通融焉耳。米乏则以次转输。米贱则随在广籴。此法至妙不知当今何以不行岂司计者未见及此□贵亦时粜之以为籴本。但使漕运得人。辟召诸监仓。而久其任。北方复兼籴麦粟倍给于军此法之至省至便者也唐陆宣公尝行和籴。关中岁增百余万。宋蔡京坏纲运。东南遂不能□。其利害昭昭可考也。昔者鲧湮洪水。汨陈其五行。帝乃震怒。今因漕运、而逆河济及淮三渎之性。垂及百年、今　上英才迈世、赫然将大有为、天意适于此时变动、自是一机深识天人之际者、莫若劝　上乘此一大机会、作一大处分、汉都关中、文景恭俭、未尝转漕、武帝穷奢极欲、岁漕关东六百万斛。海内虗耗。昭帝恭俭、一旦尽罢之　上恭俭爱民、如仿古制国用之法、通计国课岁入若干、国费岁出若干、立一会计之书。课入视　祖宗时。孰增孰减。费出视　祖宗时。孰寡孰多。立为定格。一断以　祖宗旧制。复进而考法于先王。百年冗费。一旦革之万姓谁不歌舞　圣德、汉昭尽罢漕运。未足多也。京口地固而民悍、刘裕尝用之矣、此金陵之东户也。维扬少弱、近淮则又强矣。此金陵之外捍也。彭城山势雄伟、实南北之要冲。古之立国者设险必在数百里外呼吸则四围皆应观形势之起伏。其间强弱自相为牝牡。信天造而地设也覩淮而江之上流可想矣。由之也
　　皇明经世文编卷之一百五十二终
　　皇明经世文编卷之一百五十三
　　华亭徐孚远闇公　陈子龙卧子　宋征璧尚木　周立勋勒卣选辑
　　宋征舆辕文参阅
　　崔文敏公洹词（议　公移　书　记　碑　杂着）
　　崔铣
　　议
　　邺兵议
　　政议十篇（内删订学通议二篇）
　　邺兵议
　　议曰彰德有卫兵。有民兵。民兵者。快手。骑也。民壮。步也。卫兵分番戍京师及比塞。留者守城禽盗。彼皆生长行伍。习戈矢。犹耒耜焉。民兵取之陇民。及市井之黠者。岁操日练。犹不能执弓挟刃。阖郡精兵不足百人。夫盗犹潦水也。突至则襄亩啮防。去之则涸。非有期约可凭也。论者曰今无盗矣、而素养游手空役并差、彼豢养之久、怠于农业、一旦罢去皆盗也、革之便然正德壬申蓟盗数万围城、火南关焰灼城楼、卫兵先皆以赂纵遣、无在城中者、幸官军至、贼乃解散、嗟乎。当是时。非民兵。城必陷矣。夫军与民对置者也。无事民出粟以养军。寇至则御之。使民无扰。缙绅敷礼明刑。介胃习武剔盗其来久矣。自兵兴责皆在有司。往往褫职左官。而彼武人者。通贼起家。渔军弛备。略无诘责。余不知其何也。正德丁丑有司留心兵事。是时上官命有司并督治卫兵之留者。兵威稍振。虽荒旷无警。后变前制。而郭门之外。刼掠官私货。夫驭民者法也。持法者人也。法久必弊。救之存乎人。今虑其为游民为盗。欲直罢之。一旦之变。谁仗乎。初蓟盗之起刘七等八人耳。后至二十六人。辛未岁掠水冶不利。乃又西至史泉。去府二舍。四面山环。七等各喜得僻地可为乐矣。虽旬无他虞。乃散马弛弓。刀菜挂壁间纵酒歌呼。夜召倡女酣寝。民兵侦知之。约指挥某夜往袭。戊夜至史泉东三里止。贼皆熟睡。是时人持梃可尽歼矣。官吏养贼自肥自古一律良可叹也而民兵为甲者利其赀。谓指挥曰。此属坐而擒矣。而吾辈亡利逐去之而俘其弃余何如。指挥诺。迟明发炮。贼大惊。乃乘酒力跃马持矛矢来。兵皆走独百户张世褖与战死。贼自是不敢恣肆。溢为数万人。大师而后克之嗟乎无法不畏不可以师不货无疑乃可以胜自今长老言之未尝不于邑也彰德北卫燕赵。西塞太行豫陜、在南东跖澶。鲁是故滰卫洹汤可阻也。车骑蚁尖可据也兵可罢乎。或曰州县无卫兵者。当有民兵。府不可去与。曰治军。是故重放免之法则官廉严参验则兵集。纵寇及避者必戮。而令有司得治之庶乎其可省也。
　　政议十篇【内删订学通议二篇】
　　崔子曰三代而上、井田封建、其民固、故道易行、三代而下、阡陌郡县、其民散、故道难成、况沿而下趍至今日乎、然性之善感乎心、未或异也、顾系乎主者、予三农之暇、作政议十篇、制遵今、道循古、合之人心、不激不随、期之可久、
　　均田
　　核举
　　重辅
　　简侍
</div>
    <div class="pagination">
<a href="皇明经世文编_page52.html">上一页</a><span>...</span><a href="皇明经世文编_page48.html">48</a><a href="皇明经世文编_page49.html">49</a><a href="皇明经世文编_page50.html">50</a><a href="皇明经世文编_page51.html">51</a><a href="皇明经世文编_page52.html">52</a><span class="current-page">53</span><a href="皇明经世文编_page54.html">54</a><a href="皇明经世文编_page55.html">55</a><a href="皇明经世文编_page56.html">56</a><a href="皇明经世文编_page57.html">57</a><a href="皇明经世文编_page58.html">58</a><span>...</span><a href="皇明经世文编_page54.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
