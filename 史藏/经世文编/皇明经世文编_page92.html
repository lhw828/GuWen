<!DOCTYPE html>
<html>
 <head>
  <meta charset="utf-8"/>
  <title>
   皇明经世文编 - 第 92 页/共 172 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇明经世文编 - 第 92 页/共 172 页
  </h1>
  <div class="content">
   胡少保海防论（论）
　　胡宗宪
　　◆论
　　广东要害论
　　琼管论
　　广福人通番当禁论
　　福洋要害论
　　福洋五寨会哨论
　　福宁州论
　　广福浙兵船当会哨论
　　浙江四参六总分哨论
　　舟山论
　　浙直福兵船会哨论
　　苏州水陆守御论
　　江北设险方畧论
　　江淮要害论
　　山东预备论
　　辽东军饷论
　　日本考畧
　　○广东要害论【广东要害】
　　广东列郡者十。分为三路。西路高雷廉。近占城满刺诸番。中路东莞等岙。岛夷出没有限水贼流劫无穷水贼倭寇不时出没。东路惠潮与福建连壤。漳舶通番之所必经。其受海患均也。故旧制每岁春汛。各澳港皆设战舰。秋尽乃掣回泊水寨。至今日则不然。倭奴冲突。莫甚于中路。亦莫便于东路。东路之便盖有接济之人故也其次则南头等处。又其次乃及高雷廉三府。势有缓急。事有难易。分兵设备。亦当因之。故旧例战船。洋洋大海百千蜂拥而来二十艘于何处生活中东二路不过二十艘。今则各宜增益。而柘林为尤甚。葢柘林去水寨一日之程。警报未易猝达。寇若乘虚而入。柘林危矣。无柘林是无水寨也。官兵每秋掣班。必以柘林为堡。控贼咽喉。附近大城所军。互为声援。庶保无虞焉耳。尝闻南洋湾乡夫在于东路。屡胜真倭。乌艚船子弟兵昔在中路。首擒亚八此皆宜素养者也。编号定甲。更番作息。无事则随宜农商以养其材。听用则时使休闲以养其力。有警则预给工食椎牛酾酒以养其气。恩威相济。务得其心。有不战战必胜矣。虽然亦未也。沿海港口。港口多则防御便不周旋断贼入路不闻有奇策也贼舟何处不可冲入断贼入路策之要也。奸民与贼交通。馈之酒米。馈之衣服。馈之利器。断贼内交策之要也。海防者不可以不知、
　　○琼管论【黎防】
　　天下郡邑滨海者有之、未有若琼之四面环海者。其东西广九百里。南北一千一百四十里。长山峻岭。生岐熟三黎错居其间。五指即黎母山别名因其上有五峯耸翠插天也逼近定安县诸蛮环据其地而五指腹心尽为黎据。羣岗之中。定安尤险。郡邑封疆反四面而环列。占城暹罗诸番。西南外峙。东北又与闽浙诸洋相通。稍或撤备。则门庭皆勍敌矣。广东处南海之边。而琼又当其南。实南徼之要害也。　此虽天涯海角也如此布置亦可以偏安国朝设府。统州县十三。复设南海卫。统内千户所五。外守御千户所六。各海口咸置烽堠瞭成。指挥部军统辖之。名曰备倭巡捕。巡司散布分列。海寇望帜而知有备、然黎防之制。琼澄临乐文定诸地。旧置营戍事久寝弛。元有烱鉴。不可不戒也近因辛丑之乱。举兵讨平珠崖。驻设参将。事虽大定而险终在黎。未为吾有。此亦老成持重之议议者欲于罗活山冏据以重兵迟以岁月。置官兵镇之。其陵水要区之邻于崖者。则界以十字路。断其往来窜伏。更于黎众民　如感恩者。缮城郭甲兵以卫之。噫必如是。而后为久安之计乎。
　　○广福人通番当禁论【禁通番】
　　倭奴拥众而来、动以千万计、非能自至也、接济奸人祗射利耳虽无大患要之蔓害不浅由内地奸人接济之也。济以米水。然后久延。济以货物。然后敢贸易。济以向导。然后敢深入。海洋之有接济。犹北陲之有奸细也。奸细除而后北虏可驱。接济严而后倭夷可靖。所以稽察之者。其在沿海寨司之官乎。稽察之说有二。其一曰稽其船式。葢　国朝明禁。寸板不许下海。法固严矣。然滨海之民以海为生。采捕鱼虾、有不得禁者。则易以混焉。要之双桅尖底始可通番。各官司于采捕之船。定以平底单桅。别以记号。违者毁之。照例问拟。则船有定式而接济无所施矣。鼠辈行事每每出可其二曰稽其装载。葢有船虽小。亦分载出海。合之以通番者。各官司严加盘诘。如果采捕之船。则计其合带米水之外。有无违禁器物乎。其回也鱼虾之外。有无贩载番货乎。有之即照例问拟。则载有定限。而接济无所容矣。禁令□严偏多漏网吾末如之何矣此须海道严行设法。如某寨责成某官。某地责成某哨。某处定以某号。某澳束以某甲。如此而谓通番之不可禁。吾未之信也。
　　○福洋要害论【福洋要害】
　　三四月东南风汛。番船多自粤趋闽。而入于海。南澚云葢寺走马溪。乃番船始发之处。惯徒交接之所也附海有铜山玄锺等哨之兵。若先分兵守此。则有以遏其冲而不得泊矣。其势必抛于外浯屿。外浯屿乃五澚地方。番人之巢窟也。探知虚实何不直捣其巢穴附海有浯屿安边等哨守之兵、若先会兵守此、仍拨小哨守把要紧港门、则必不敢以泊此矣。其势必趋于料罗乌纱。料罗乌纱。乃番船等候接济之所也。等候之所尽可乘虚以计破之但未得的实耳附近有官澚金门等哨守之兵。若先会兵守此。则又不敢以泊此矣。其势必趋于围头峻上。围头峻上。乃番船停留避风之门户也。附海有深扈福金哨守之兵若先会兵守此。则又不敢以泊此矣。其势必趋于福兴。若趋于福兴。计其所经之地。在南日。则有岱坠湄州等处。在小埕。则有海坛连盘等处。在烽火门则有官井流江丸澚等处。此贼船之所必泊者也。若先会兵守此。自铜山玄锺等哨至此堪拟连珠炮令人应接不暇则又不敢泊矣。来不得停泊。去不得接济。舶中水米有限。人力易疲。将有不攻而自遯者。况乘其疲而夹力攻之。岂有不胜者哉。
　　○福洋五寨会哨论【会哨】
　　五寨之设宛如珠联璧络烽火门水寨。设于福宁州地方。以所辖官井沙埕罗浮。南北中三哨。其后官井洋添设水寨。则又以罗江古镇分为二哨是在烽火官井。当会哨者有五。
　　小埕水寨。设于福州府连江县地方。以所辖闽安镇北茭焦山等七巡司。为南北中三哨。是在小埕寨。当会哨者有三。
　　南日水寨。设于兴化府莆田县地方。以所辖冲心莆禧崇武等所司为三哨。而文澚港哨。则近添设于平海之后。是在南日。当会哨者有四。
　　浯屿水寨。设于泉州府同安县地方。上自围头以至南日。下自井尾以抵铜山。大约当会哨者有二。
　　铜山水寨。设于漳州府漳浦县地方。北自金山以接浯屿南自梅岭以达广东。大约当会哨者有二。
　　彼此会合循环无端一似织锦回文由南而哨北。则铜山会之浯屿。浯屿会之南日。南日会之小埕。小埕会之烽火。而北来者无不备矣。
　　由北而哨南。则烽火会之小埕。小埕会之南日。南日会之浯屿。浯屿会之铜山。而南来者无不备矣。哨道联络。势如常山。会捕合并。阵如鱼丽。防御之法。无踰于此。
　　○福宁州论
　　八闽之地。二面当海者二。□泉是也。一面当海者二福漳是也。寇闽要冲。晋江之深扈獭窟。兴化之冲心平海。龙溪之海门。漳浦之岛尾。南靖之九龙寨溪皆是也。然莫有如福宁州之尤险者。葢大地情势。自西北而东南。至于福建尽之矣。而福宁尤在福建之东南。突出海中。如人吐舌然。其左为瓯括海居东面。其右为福兴海居南面。按其形势实为可虞福宁独当东南北三面之海。倭舶入寇。必先犯此。赖有烽火官并五哨外卫仅可以支持水寨之设。职此之故也。旧寨在州东北五六十里。三沙海面。永乐初所置。抽用福州中左二卫。福宁卫。大金千户所军守之。秦屿罗浮官并洋胥属焉。正统间焦宏倡议风涛难泊徙今松山之下。必复旧而后可。
　　○广福浙兵船当会哨论【会哨通番】
　　大海相连。地画有限。若分界以守。则孤围受敌。势弱而危。陈缉捕之谋。能不有赖于相须乎。愚考入番罪犯。多系广福浙三省之人。通伙流劫。画辨风色夜窥星月海船之长技也南风汛则勾引夷船。由广东而上达于漳泉。蔓延于兴福。北风汛则勾引夷船。由浙而下达于福宁。蔓延于兴泉。四方无赖又从而接济之。向导之。若欲调兵剿捕。攻东则窜西。攻南则遯北。急则潜移外境。不能以穷追。缓则旋复合舟宗。有难于卒殄。此夷船与草撇船之大势也。此辈实钻穴鼠耳看其作事每每效三窟故智又有一种奸徒。见本处禁严。勾引外省。在福建者。则于广东之高潮等处造船。浙江之宁绍等处置货。纠党入番。在浙江广东者。则于福建之漳泉等处造船置货。纠党入番。此三省之通弊也。故福建捕之而广浙不捕不可也。广浙捕之而福建不捕。亦不可也。必严令各官于连界处会哨。立法亦可谓森严矣如在福建者。下则哨至大成千户所。与广东之兵会。上则哨至松门千户所。与浙江之兵会。在浙江者。下则哨至流江等处。与烽火之兵会。在广东者。上则哨至南澳等处。与铜山之兵会。遇有倭患。互为声援。协谋会捕。贼势岂有不孤穷。而海患岂有不戢宁者哉。
　　○浙江四参六总分哨论【御贼于海】
　　浙海诸山、其界有三、分列海上诸山如画黄牛山马墓长涂册子金塘大榭兰秀剑山双屿双塘六横韭山塘头等山界之上也。滩山浒山洋山马迹两头洞渔山三姑霍山徐公黄泽大小衢大佛头等山、界之中也。花脑求芝络华弹丸东库陈钱壁下等山、界之下也。此倭寇必由之道也。海防每值春汛。战船出海。初哨以三月。二哨以四月。三哨以五月。小阳汛亦慎防之。其南哨也。至镇下门南麂玉环乌沙门等山。交于闽海而止。其北哨也至洋山马迹滩浒衢山等处。交于直海而止。陈钱为浙直分舟宗之处。则交相会哨。远探穷搜。复于沈家门列兵船一枝。以一指挥领之。马墓港列兵船一枝以一指挥领之。此最阨要去处毕竟参游驻札握重兵守御庶几无虞总练官职卑权轻恐难为力也舟山驻札把总兼督水陆、贼若流突中界也。则沈家门马墓兵船、北截过长涂三姑。而与浙西兵船相为犄角。南截过普陀青龙洋韭山。而与温台兵船相为犄角、贼若流突上界也。若参总不时亲出将士谁敢不用命总兵官自烈港督发舟师。北截之于七里屿观海洋。而参将自临山洋。督兵应援。南截之于金塘崎头洋。而石浦梅山港兵船为之应援。是故今日之设险。自内达外有三。会哨于陈钱。分哨于马迹洋山普陀大衢为第一重出沈家门马墓之师。为第二重。总兵督发兵船为第三重。备至密也。所患者海气溟蒙。咫尺难辨。风涛焱忽。安危叵测。兼之潮汐有顺逆。哨报有难易。奸将往往藉以规避。规避原是将官从来通弊何处稽查吾何从而综核之哉。自海上用师以来击来贼者仅一二见。而要去贼者。不过文其故纵之愆。识者谓宜以击来贼之赏。优于追去贼之赏。纵来贼之罚。严于纵去贼之罚。风汛时月。正副总兵不拘警报有无。而亲出海洋。严督各总僇力用命。以遏海。寇于方来。则何边鄙不宁之有。
　　○舟山论【舟山设备】
　　信国公汤和经畧海上。区画周密。独于舟山似有未妥者。全盛时便尔作耗宜乎嘉靖间之凶悖无状也葢洪武间倭犯中界。犯玉环。犯小濩寨。皆浙东海滨。信国所亲见也其来也自五岛开洋。冲冒风。涛困眩精神者数日。至下八陈钱而始少憩。然孤悬外海。旷野潇条。必更历数潮。泊普陀乌沙门之类。而后得觇我兵虚实以为进止。若定海之舟山。又非普陀诸山之比。其地则故县治也。其中为里者四。为岙者八十三。五谷之饶。鱼盐之利。可以食数万众。不待取给于外。乃倭寇贡道之所必由。寇至浙洋未有不念此为可巢者。往年被其登据。卒难驱除。可以鉴矣。我太祖神明先见。置昌国于其上。昌国下应有一卫字屯兵戍守。诚至计也信国以其民孤悬。徙之内地。改隶象山。止设二所。兵力单弱。虽有沈家门水寨。然舟山地大。四面环海。贼舟无处不可登泊。迄今更为可虞设乘昏雾之间。假风潮之顺。袭至舟山。海大而哨船不多。岂能必御之乎。愚以为定海乃宁绍之门户。舟山又定海之外藩也。必复修其旧制而后可。
　　○浙直福兵船会哨论【会哨防寇】
　　浙东地形。与福建连壤。浙西地形。与苏松连壤。利害安危各有辅车相依之势。故初制责浙江巡抚。总督浙直福分哨各官。互为声援而不许自分彼已。画地有限。责任相联。此庙谟之所以为善。而海防之所以为固也。愚考海中山沙。南起舟山。北至崇明。或断或续。阴沙泥泞易于胶舟虽兵船最轻便未免有阁浅之失何物岛夷亦知海道必奸人启之也所以通番之禁不可不严暗沙连伏。易于阁浅。贼舟大者。不能东西乱渡。如遇东北风也。必由下八陈钱马迹等山以犯浙江。而流突乎苏松。如遇正东风也必由茶山西行以犯淮扬。而流突乎常镇。如遇正北风也。必由琉球以犯福建。而流突乎温台。三途窵远瞭望难及。不难于标拨第恐各哨彼此观望耳须总兵官拨游兵把总。领哨千百户等船。往来会哨。其在浙江也南则沈家门兵船。哨至福建之烽火门。而与小埕兵船相会。北则马墓兵船。哨至苏州洋之洋山。而与竹箔沙兵船相会。其在苏松也。南则竹箔沙兵船。哨至洋山。而与浙江之马墓兵船相会。北则营前沙兵船哨至茶山而与江北之兵船相会。诸哨络绎。连如长蛇。羣力合并。齐如扛鼎。南北夹击。彼此不容。岂惟逐寇舶于一时。殆将靖寇患于无穷矣。
　　○苏州水陆守御论　【苏松水陆守御】
　　苏州为畿辅望郡。滨于大海。吴淞口与黄浦交会最为冲要比来总兵移镇于此自吴淞江口以南。黄浦以东。海壖数百里。一望平坦。皆贼径道。往因不能御之于海。致倭深入。二府一州九县之地。无不创残。其祸惨矣。松江之有海塘而无港口者。川沙南汇等堡所悉沿海边守御不可少弛则自上海之川沙南汇。华亭之青村柘林。凡贼所据以为巢窟者。各设陆兵把总以屯守之。而金山界于柘林乍浦之间。尤为直浙要冲。特设总兵。以为陆兵之统领。又于其中添建游兵把总一员。专驻金山。往来巡哨。所以北卫松江。而西援乍浦也。至于苏州之沿海。而多港口者。此三路亦冲剧近来堤防严密聊以即安则自嘉定之吴淞所。太仓之刘家河。常熟之福山港。凡贼舟可入者。各设水陆把总以堵截之。而崇明孤悬海中。尤为贼所必经之处。特设参将以为水兵之领袖。自参将移驻金山水陆提调多所更易迄今海洋弗靖有不可胜言者矣又于其中添置游兵把总二员。分驻竹冶营前二沙。往来会哨。所以巡视海洋。而警报港口也。内外夹持。水陆兼备。上之可以御贼于外洋。下之可以巡塘而拒守。亦既精且密矣。但调募客兵。不如调土著之兵。可调习而有常。官造战船。不如顾民间造私船。反坚久而省费。是在当事者酌行之而巳。
　　○江北设险方畧论【江北设险】
　　淮扬二郡。介于江淮之间。东濒大海。贼舟出没。三面堤防为难。　紧要重地护卫不妨过于稠密国初备御之制。淮安设卫二。内属所五。外属所五。扬州设卫三。内属所十四。外属所三。复建兵府。虽职司转漕。实示控扼之势。葢南北之咽喉。非他郡比也。愚考其地形。起自东南蓼角嘴。以抵姚家荡。绵延三四百里。除安丰等三十六场。俱在腹内。不为要害。要害之地。通州狼山以东及北乃大海洋一望无际倭舶从此入犯甚便沿边备御之策不容缓矣乃通州也。狼山也。杨树港里河镇也。余东余西等场也。蓼角嘴吕四场也。掘港新闸港也。庙湾刘庄金沙场也。其尤要者有三。曰新场出入至近。逼近扬州也。曰北海所从以通新闸港。且有盐艘聚泊也。曰庙湾其为巨镇而通大海口也。当事者须设把总三人。一驻新港。一驻北海。一驻庙湾。更用陆路游击一员。驻札海安。则东可以控狼山通州海门之入而西可以捍卫扬州矣。
　　○江淮要害论【江淮要害】
　　此第一冲要之处非豪杰任事之臣设方畧扞卫之不可
　　天下之水。在北莫大于河。在南莫大于江。常镇淮扬当江河入海之际。虽极大艟舰。皆可乘潮而人。近岁倭寇。佯言分劫。其心之狡。实欲自江长江以趋留都。自淮河以窥中原。而终不敢深入者。由四府之防御坚也。必水陆常会哨互援。苍福诸船顺流以遏贼烽。或出贼后。此不过兽聚乌合之寇所在杀掠耳若御以简练之兵自无生还之理矣奚但胜哉贼若登岸。则以团练之兵御之。此常胜之形也。四郡无患。则中原留都。可以高枕而卧矣。
　　○山东预备论【山东海防】
　　倭患之作、岭山乔以北达于淮扬、靡不受害、而山东独不之及者。岂其无意于此哉。亦以山东之民。便于鞍马而不便于舟楫。无过番下海之人。为之向导接济焉耳。迩年登莱人过番者亦未为少然迩年青徐之兵。多为所据。安知其中无识海道而勾引者乎。愚观山东诸郡。民性强悍。乐于战鬪倭之短兵。不足以当其长鎗劲弩。倭之步战。不足以当其方轨列骑。万一至此。是自丧其元也。二郡与闽之福宁州俱废扞御所虞者登莱突出海中。三面受敌。难于堤备。　国朝专设备倭都指挥一员。巡海副使一员。分驻二郡。卫所森严。墩堡周备。承平日久。不无废弛。申明振励。庶几其无患乎。虽然倭船至岸而后御之亦末矣。孰若立水寨。置巡船。制寇于海洋山沙。策之上也。尝闻宋以前日本入贡。自新罗以趋山东。今若入寇。必由此路。但登莱之海。赖有此以少遏贼锋危礁暗沙不可胜测。非谙练之至。则舟且不保。何以迎敌而追击乎。故安东以北。若劳山赤山竹篙旱门、刘公芝界八角沙门三山诸岛。候其必泊处出奇兵击之何如乃贼之所必泊而我之所当伺焉者也若白蓬头槐子口桥鸡鸣屿夫人屿金嘴石仓庙浅滩乱矶。乃贼之所必避而我之所当远焉者也必严出洋之令。勤会哨之期。交牌信验。习熟有素。则将来庙堂。成化壬辰以前多是海运因风涛之险时有所失后遂从闸河或修海运。以备不虞之变。亦大有赖焉。独御寇云乎哉。
　　○辽东军饷论【辽东军饷】
　　辽东古营并地也。其背为沙漠。花当吉列迷诸部落在焉。其面为沧溟。其余气为朝鲜。　边海屏翰森然国初经制则备如此国朝设沈阳辽阳三万铁岭四卫。统于开元。以遏北狄之冲。金复海葢旅顺诸军。联属海滨。以防岛夷之入。烽堠星列。营寨碁布。东北籓篱。可谓固矣。洪武间、倭寇尝以玩南方之心。而玩辽东。辽东之人。以御北狄之法而御倭寇。斩灭无遗。海氛荡熄。刘江金线岛之捷是巳。二百余年。边备如故。弘治十七年虽经由辽海未及登岸独万历二十年倭破朝鲜。觊觎辽左天津。所谋更逆。今数年尚屯兵驻拒釜山西生浦未归。　辽阳东至鸭绿江西至山海关一千四百六十里南至旅顺海口北至开元城一千七十里朝廷下明诏。敕谕戒防。但所虞者。以地方千有余里。卫所军旅。凡九万九千八百七十五员名。除新募应援兵不计。区区止藉山海关一路馈饷。我　朝北都燕。而远漕江南粟。又自京师达于辽阳。飞挽不继。边卒辄叫呶待哺。甚至凶荒。士卒相食。万一难守。交乘之势委实难支根本之地所当计之早也密迩畿辅。倭寇之入兼以虏骑乘间。何以御之。此其患。不在兵之不强。而在食之不足。食足则兵强。兵强则守固矣。迩者登莱运米达辽甚便。惜其不多旋复止。愚谓　国初军屯商中之制。至为精当。而大坏极敝。司国计者。当深念而亟图之。不当专责之幕帅而巳也。
　　○日本考畧【日本】
　　日本古倭奴国。去中土甚远。隔大海依山岛为国邑。其地东高西下。东西数千里南北数百里。九州岛居西为首。陆岙居东为尾。山城居中。其国君以王为姓。历世不易。汉时来朝者。三十余国。历东汉魏晋宋隋皆入贡。唐咸亨初。更号日本。　国初洪武四年。遣使臣朝贡。永乐以来。国王嗣立。皆受本　朝册封。其地有五畿七道。以州统郡。附庸之国百余。　国初十年一贡。由浙宁波。达于京师。其人凶狡无信。洪武中数为边患。沿海设备倭以待之。嘉靖初自宋素卿之乱。始绝贡路矣。三十二年挟忿深入畿甸。所过劫焚。虽费朝廷百万歼削之。然亦无大志也。万历二十年关白以华人篡夺山城君。并吞海外六十六岛。大举入寇。攻破朝鲜。掳王子陪臣。留兵屯驻釜山西生浦。诡词以要中朝封贡。其实寓窥伺辽左天津之意焉。幸赖天子圣明。敕谕禁讦。万里海防。壹戒谨备。今考其入寇之路。其西北至高丽也。必由对马岛开洋。南至琉球也。必由萨摩州开洋。顺风七日。其贡使之来。必由博德开洋。历五岛而入中国。因造舟水手。俱在博德故也。若其入寇则随风所之。东北风猛则由萨摩。或由五岛。至大小琉球。而视风之变迁。北多则犯广东东多则犯福建。若正东风猛。则必由五岛。历天堂官渡水。而视风之变迁。东北多则至乌沙门分舟宗。或过韭山海闸门。而犯温州。或由舟山之南。而犯定海。犯象山奉化。犯昌国。犯台州。正东风多则至李西岙壁下陈钱分舟宗。或由洋山之南。而犯临观犯钱塘。或由洋山之北。而犯青南犯太仓。或过南沙而入大江。若在大洋。而风欻东南也。则犯淮扬。犯登莱。若在五岛开洋。而南风方猛。则趋辽阳。趋天津。大抵倭舶之来。一日在清明之后。前乎此风候不常。届期方有东北风。若过五月。风自南来。倭不利于行矣。重阳后风亦有东北者。过十月。风自西北来。亦非倭所利矣。故防春者以三四五月为大汛。九十月为小汛。其停桡之处。焚劫之权。若倭得而主之。而其帆樯所向一视乎风。实有天意存乎其间。倭安得而主之哉。今欲御倭。当取法于默林公。星布水寨。截其往来。多延智士间其所亲。时出哨洋挠其登岸。厚赏将士鼓其敢勇。倭纵狡悍必不能持久岙中。以自老其师。成擒必矣。
　　皇明经世文编卷之二百六十七终
　　●皇明经世文编卷之二百六十八
　　郡人徐孚远闇公　陈子龙卧子　夏允彝瑗公　宋征璧尚木选辑
　　宋存标子建参阅
　　徐长谷文集（书　记　碑）
　　徐献忠
　　◆书
　　复刘沂东加耗书
　　复刘沂东加耗书
　　复太守方双江
　　与方双江书
　　与郡守论守备事宜
　　复蔡可泉中丞书
　　与蔡中丞书
　　与蔡中丞书
　　答袁郡守论水利
　　与总督默林胡公
　　与右辖胡栢泉
　　○复刘沂东加耗书【加耗】
　　伏蒙询及加耗一节、仰荷造物之仁、幸甚幸甚、切以郡内华亭一县言之、有东西二乡、东乡粮轻而收利薄、此愿粮上加耗者也。西乡粮重而收利甚厚。此愿田上加耗者也。偏听之、则必有受病之处、然归于截。长补短之论、则有金花银一节为之权衡也、往年金花银、每两折米四石、近自廵抚欧公一变、止得折米二石、大略金花银十万两、共折米四十万石、今每两减去二石、是减去二十万石矣、不知此米作何下落、但查出此米、若田上加耗、则将此银尽派与轻额之田。若粮上加耗、则将此银尽泒与重额之田。如此庶几彼此无病、而民或少瘳矣、但西乡之田、大抵尽属士大夫之家。而册籍类寄于东乡。田多征缓之处。而东乡之田。少有寄籍于西乡者。只此可鉴东西乡之利病矣。而府县总书、食民膏血、尽在隐弊粮税之内。故无肯明其实迹。及明指金花银下落。区区徒有忧民之心而不知其籍。伏望广访经知之人。只此一节。不轻放过。便是利民之大政。便是任内第一官方也。尚湏面陈其详、以副门下忧世之心、先此附复不备、
　　○复刘沂东加耗书【加耗】
　　昨承下问耗米、匆匆对使者不尽所言、无以上称来意、皇恐皇恐、切以本处田粮、起耗始于周文襄公、则有年谱可查。其派折多寡定额。则有宜春张公万石一览图可考。见文襄起耗者。因当时杂派太多。民不堪扰。乃将杂派各项名色。尽于田粮上一并带追。谓之耗米。若本年杂派少。或米价高。则耗米有余羡。即留作次年耗米之数。积羡数年。则田上可全免耗米。此诚善法也。后来耗米遂为常年定例。积羡在官者。俱立收头易银置之余库。以致侵欺数多。至今有监禁者。又如南京兑粮。军船转搬至仪真。每石有过江米七升。每万米则有七百石。若他卫兑船直达者。则无此米。此耗米可省之一端也。若当年米价高贵。则派折之数加多。而上仓米派。止足兑运之数。其余如南京粮之类。及运船纲价。俱与派银。民获其利。此亦省耗之一端也。贵在随时通变。心心为民。则耗米尽有可省之处。若云金花银照今坐派京料增多。故减去折米之数。则文襄公以来。原有坐派京料。近所增者、如道衣九十件。每件该银六十两。而蠲免大红细布。自可抵足。其余所增亦无多端。今减折止自嘉靖十七年起。岂十六年以前。乃无此料。而俱派。自十七年。顿有十万两。故减去折色二十万石耶。此项可据。文襄年谱原存京料。及十六年以前。以后杂派。而杳之无难矣。今延海荒瘠之民。止于华亭之十四保十五保。滨海里分。上海之十七保十九保。边海里分。田粮虽轻。收数甚薄。不过麦荳五斗上下而巳。又况天时一旱。则赤地弥望。诚可恤也。此外凡为民田者。尽皆沃土。岂得因此四保而并轻槩县之民。田尽于粮上加耗乎。西乡田粮虽重。然自泖以西。至苏州交界去处。其租乃自一石三斗至于一石七斗。及上海之中乡。皆沃饶之田。岂可类以重额。而轻其耗。使槩县尽于田上加耗乎。为今之计。金花银查复原折之数。则以补贴加耗受病之田。或槩县于田上加耗。则补于轻额。或槩县于粮上加耗。则补于重额。民必鼓舞称快矣。如不复查出。别有干碍。或妄推坐派之多。则莫若止将自泖以西之田。补贴华亭之十四五保边海里分。将上海县之中乡良田。补贴十七九保边海里分。所谓补贴云者将沃土量加耗米二分将瘠土量减二分而巳除此边海里分外。其余保分。及十四五七九保内。亦有不边海去处。皆照旧田上加耗。可以减去官田重额之类。固善法也。补贴虽定。而金花原折之数。必湏查以复宽阖郡之民。更于耗米之内。扣算积羡以备加派京料。或备补被荒里分钱粮。民病庶乎少瘳矣。夫文襄之法。行之岁久。固或有不宜于今者。要之补偏捄弊。不失其初意可也。惟高明广集众论裁处施行。
　　○复太守方双江【御倭】
　　伏承问及、备倭长计、切以夷人变诈百出、而加于素不知兵之地、是以战无长算、守无成计、今者阃将虽有重兵、而无将权、不足以驭乌合之众、凭城虽有虗名、而穷民失业、实非长久之道、诚当上廑尊念、以求其说也、以战言之、海上方多茅苇。而塘路甚狭。彼得以自蔽。而我难进步。彼闻大军且至。颇有为计。而我顾为客。不知所从措手。两日报至、彼巳分遣精锐。先在浦中。一欲牵制我全师。二将取便捣我空城。欲使自救不暇之策也。我之为应。一湏选练骁勇。从西而下。二湏招解守备。一军从海口东来。东西、夹攻诛其游徼彼将自遁矣然湏潜使土著。烧其茅苇。或招其胁从。断其声援。潜遣少林僧。捣其巢穴。直甚易也。董知县一军。止可往来接应。兼备城府。若与韩阃同事。必有不睦之衅矣。然湏请之当路。使才能推官一员。记其功次。斯得力也。至于守城一事。本属之御守官军。若官军不足。则以城民足之。然湏分为四等。其单丁夫妇赁房一间者。为下下户不役外。下下户之上。分为三等。自士夫以及富民。自二丁以上。随力出夫为上户。其次中家有丁者为中户。出一丁。皆自食。其次稍有衣食。丁或二三者。取其一丁。官给食。每城夫十名。昼日止湏一名廵视。至夜以九名。分为三番。以节其劳。如此、民斯弗病。至有事之际。然后以官钱雇募所谓下下户者。供杂运之役。使其虽闭城而不饥也。使旋先此附复、别容面列、
　　○与方双江书【御倭】
　　月内每夕候望气候不正、昨之初昏南天赤气布满辰方、忽见蚩尤旗、蚩旗之下、天罡主之、理当大战南汇嘴正当郡之东南隅、若韩公果以是日合战、必巳捷胜。葢今之癸丑岁。星辰在。岁之所在。战伐必克。昨日辰为戊子。戊为我。子为彼。赤气生戊土。而辰拘子水。此战贼必破散。可为我侯先贺也。
　　○与郡守论守备事宜【御倭】
　　昨闻海寇又添一十四船、住泊娄家河口、声东击西、兵家之常、此地诚不可不备且闸港之贼八十口、归既不得、住又不安、其势必将西出、以讨出路、今我城垣单薄、水栅脆腐、故昨所论十条、欲多备灰石、以时修理、此第一事也、诸惟铁不易得、今早闻朱克裕秀才云、普照寺涝盆铁甚多、估计觔数、多铸三枝大铳两头、共得六枝。一人用之。其功博矣。尝见虏人锁子甲、用薄皮造成、涂裹生漆。既轻且坚。造亦甚易。两仓起运米。可急催出境。并力过江。余米尽入北仓。其三仓粮未完。专委一官督之入城。惟白银可以暂缓责。并以安民心也。市买物料。必湏见价。民快役夫。湏给工食。昨闻拘捉游僧。此尤失策。不若因而募其能者用之。此不但游僧为然。凡诸以艺事在境者。皆可用。但湏根究下落。方可以绝间细也。此亦当知倭刀犀利可制者。惟大片毛竹拒打其刀必折。此二十年前。朱倭制驭徐倭之说也。夫备寇所以安民若因而扰之。非自治之长策也。公府钱粮。在军兴。湏以权宜用之。万不可扰及里甲细民。此尤要论。
　　○复蔡可泉中丞书【御倭】
　　蒙延访边事、谨条短疏、上荅至情、切以带方以南、诸夷狡黠恣横者、惟倭为甚、而倭之尤变诈者。惟对海州为甚。今之扰我边疆。即其人也。日久途穷。大兵四集。其生变诈。益甚于前。而我师乌合。将领无权。不能驱之力战。且其地多壑谷。海塘偪窄。加之茅苇充塞。进路甚难。且军中不识向利。不知气候。天意转动甚微。不知趋避。如近来东风逾月即此彼之嘘气。我无转召之机、人情气怯之应也。今之为计兵不用多而用精将不贵猛而贵算抚机不熟应用实难设变入神。风云俱应。所谓运用之妙。存乎一心者也。安庆兵与处州坑兵。以地势熟示之。从北路而入。少林僧兵从西路海塘而入。董知县一军从东路而入。其余诸军。韩阃统之。结营于十里之外。为之声应。以设奇置伏。为取胜之用。凡见小利。只思敌饵。不可轻趋纵有小失。反设疑问。不可自却。其所用乡导。恐为贼党。湏加审察。近塘茆草。此时巳可放烧。有芦苇处。令防海军人及土著百姓。随军樵伐。彼必无计应我。惟以泥水作滑。签刺作梗。二计可行耳。倭刀犀利。质本刚脆所畏者。大片毛竹。击之即折。以狼筅竹篙应之。亦所宜也。其所长善用奇伏。戚大将军言之详矣每一军必分数队。多者不过十人。彼此策应上也。更湏晓示胁从离其党与。先归者宥罪。临阵者混杀。近有得其来归者。辄戮以为功。绝其归正之路。甚可恶也。兵既有绪。慎无烧其舟船。绝其穷路。此与闭虎室中相似。所残必甚矣。故在兵家尤忌之。兵事不易。劳神巳多。更惟自爱以善朝夕。
　　○与蔡中丞书【御倭】
　　仰承忧时之念、凌晨短疏、未竟其说。夫兵贵神速、机藏不测、今日所虑、非贼之难捣直忧将权。不能归一。机不能自神耳。董知县军练习有素、止可专责其成、不宜与韩阃并进、故欲以东面委之。葢贼被西师所困。势必东趋。高家行直渡黄浦。南奔新城。新城滨海。而城垒可依。此贼之所窥也。使董从东沟而进。至高家行设三伏以邀之。董君既闻西师得胜。战必自倍。以收奇功。此必然之势也。安庆兵本可用。又以骁勇四百辅之。两家歃血要盟。必能同心戮力。以图成功。骁勇既在金山。即命安庆兵。于漕泾会合。竟延海塘东进可也。僧兵合从北路者。出其不意也。若恐贼疑僧兵所在。则分僧一半。杂于西帅。而选其尤雄者北入。韩君札营。莫利于新场。各路兵未调者皆属。以为两军策应。但湏多用土著。为之乡导。多设疑间。以防诡伏。其收功必得雄僧之力。葢敌既见慑。战必易摧。此固克敌之一机也。
　　○与蔡中丞书【御倭】
　　昨闻贼退、此未足为信、自愚料之、其计两端、彼闻大兵四集、调度迟久。必有全胜之算故且退避以保掳掠之资。然南风方急。势不能去。海中岛屿。惟金山为近。其南麓暂可歇泊。稍俟风息。又进至羊山。埋掩资货。且近锋镝。俟我诸军散去。彼复潜来。此必然之势也。又或稍遣柔脆胁从之人。外示退避。内藏变诈。而雄黠之徒。伏我近地候我逼近营场。肆为掩袭。此亦其故智也。若果出于前料。则其船少人众。必将舍其胁从。自宜招抚复业。不许横加执戮。据以为功。若果出于后料。则宜戒遣将领。常持遇敌之心。捡其营场。探其出没之迹。以为他日进兵之基。但调来诸军。势难久驻。事稍平静。亦不可尽数遣发。自愚深计。必奏升董知县在府、其相随兵士。必可得用。近日新守方公。招集义勇。至为长计。集得骁勇五百名。令武举生教习步射。缓急可以藉用。此方今急务也
　　○答袁郡守论水利【水利】
　　下车来、即蒙询及郡中水利隐恻为民之心、巳可想见、往时吕沃州、按临兹土、丹徒令今南兵部鹿门茅子询及区区曾具一书、当时言者杂陈、不能专听、今捡藳内无存者、谨以大畧、上复执事、夫东南钱粮所出、而苏松为甚、议者徒惜民穷、而不知衣食之源、实由水利、全仰太湖、今苏州承受其委、东出于娄家河不至湮塞者、以宝带桥流注迅疾、从夹浦而下娄河者、分数独多、敌住海潮之沙、不至壅塞也、其吴淞江、承受吴江县南诸洪、类为民间占塞、七十二水门、尽皆狭小、故水泄不溜、历年渐久、大则筑为塍岸、以收稼穑之利、小则积污为滩、以滋茭苇之益、故东入吴淞之水、日渐缩小、而潮沙之涌入、日渐涨塞、故青龙地方、在宋元时、海舶辏集、号称富壤、今皆荒废、田地芜秽、知大计者、可不深求其故哉、永乐间夏忠靖公来治水利、南视吴淞不可直达如往时也、止引江流入于夏驾浦、以入娄河、又北开白茆塘、以入于杨子诚是矣、然徒浚其流、而不开其源、七十二水门之湮塞如故、则吴淞之流、不加汛疾、夏驾与四顾二浦潮汐之入者、不能敌住。柰何而不塞也。今之为计。不湏徒议下流。空糜钱谷。必湏大开吴江长桥有大洪者三五处。以其石砌水门。三并为一。除其占塞。决其壅滞。与宝带桥急流无异。则吴淞入于夏驾四顾可也。直达于新城海口可也。决无壅塞之患。而青浦地方田功兴矣。其华上二县支河小港。潮汐流通之处。每年一疏浚。其丁夫不用官钱雇募。止令占田之家。出食。佃田土户出力。水利专官督之。塘长任之。污泥可以为岸。塍岸可以种绵花。民利之兴。衣食可仰。而国计不疏矣。苏松六府。旧有水利通判一员。县有水利丞一员。而上总于佥事。近复以冗员裁革。此官在苏松湖三郡。千万年不可一日废者也。执事万万留意
　　○与总督默林胡公【练兵】
　　明公经略东南、存运神官、动中机会、数年强寇、一朝荡尽、不但慰悦海上苍生而巳、　皇上轸念边方、捷音上奏、克副委任之意、裴晋公淮蔡之功、不足多矣区区窃念边备空疏、人怀疑惧临事调兵、动经日月而饷给十倍、尚犹不足、方今浙西要害之地、与浙东殊异、自九团柘林以至乍浦、虽有卫所而人情极怯、一无可恃。自非大有建置。则岛上诸夷。必有复窥其境者。且舶泛靡常。跳梁难测。此虽意外之变。不可不虑。明公当海内属望。更操安边之长计。于柘林九团二处。加设兵镇。就募土著。居民操习丈八竿鎗。五人为伍。若南汇旧练之法。有事则官给粮饟。无事则优免差徭。轮番上直。劳者。可息鱼盐之利。任其养生。张仁愿之筑三受降城赵克国之屯田积谷、彷其遗法、使沿海一带卫所。革其旧习。悉更新教。更加射弩火器。长短相济。则缓急可资其用。郡国咸堪自立。门下之功名日益远矣。葢倭夷之战、莫若用狼筅制之惟仗两刀滚舞而来。人怀怯惧。以团阵之法御之。势必溃散。故惟长鎗制之。别无进步。前有教师杨姓者。善用此蓻。南汇之习。皆其法也。松江所屯田。远在北蔡地方。与卫所隔涉百里之外屯田者不涉军伍操练者不识屯田是非寓兵于农之意。昔赵克国所谓屯田者人人在屯。则人人皆田。无事则耕。有事则战。田以饷兵。兵无别费者也。今卫所之军。月给米一石。则一年给十二石矣、今世。田直甚贱。米十二石。大约可得良田六亩。以两年之给。可得十二亩矣。以十二亩之业。给一兵之栟。则粮税之外。可给一兵之费且有余矣。其旧日屯田。与卫所违隔者。官券给卖。别买近田。则兵不离卫田不离兵。一可省费足食。二可御敌应变。古人寓兵于农之意。不过如此。更复禁其侵渔。优其犒赏。养兵之费。自是可息矣。若余丁出幼者。亦量给田。给田则上抄差。使兵日加多。田无横给。推此法而行之。则官之俸给。皆出于田。金城积谷之富。复见于今日矣。若更奏请。各该地方一年盐课。置买良田。则尤便利。斟酌。其说。以为经久之规。则固万世之功也。幸执事图之。
　　○与右辖胡栢泉【水利备倭】
　　前逓中得公论水利书、感公不遗之意、自昔三江入而震泽定、禹功尚在吴淞、与岷江皆通、所不通者、惟浙江耳、吴淞上源、全仰于吴江之垂虹、而堙塞亦甚功利在所必讲者也、安定先生之在湖学、特设水利一斋不以此乎、今东下垂虹之利几废。乃至于全委、白茅塘于北。疏吴兴各渎于南。南风则水归于苏。驱入岷江。北风则水返于各渎。而驱入黄浦东去。惟有宝带桥下。直注夹浦。以泄于娄江而巳。其吴淞之水。上源不决。竟为潮沙壅塞。此今时太湖之大略也。若论其大体。先疏凿垂虹。以注于吴淞。北浚白茅孟渎等塘。以注于岷江。南向流通近杭诸溪。以入于浙江。斯可以复禹迹。而兴全吴之利也。但垂虹之疏凿。巳大费工力。而浙江之通。亦骇人观听。以为迂论。既无任事之人。不免泥于因循之辙。吴人税额既重。而田功卒无可兴。旁立之人。不免长叹而巳。又承问及国初取湖之策。自大钱港由毗山而入。此用奇之算也。今大钱巳设立廵捡司。以守其潜透之路。惟大钱之北。地名小梅港。虽稍缩于大钱。而为要路则一也。有事时。必先筑塞小梅。专守大钱。斯为长计。大率边河溇港。共计三十八。惟大钱小梅为大。故余皆置闸。而二港独不置。以其深且阔也。然以备倭之路言之。因备倭之路故此后专论御倭之道则别有说。湖之南境。德清为要。故唐末之乱。辛敬顺筑城于金鹅山以守。侯景之乱。右军沈恪据东主山以守。二山形势可据。至其入湖之间道。则石门皂林。可通乌镇双林。近来丙辰之乱。二镇罹其毒。以石门皂林透入故也。石门之透入者。又由于嘉兴之守不坚也。虽然。此特形势耳。倭人陆战。往往不敌者。以其善击刺也。今卫所之兵。所习者。不过迭阵法。迭阵法者。堂堂之阵。整整之旗。止于坐作进止。所谓不过五步六步七步而止齐焉。不过五伐六伐七伐而止齐焉。兵之正者也。今倭人跳梁轻捷。设伏用奇能为不败者正兵也而欲以正兵应之未有不溃败也故当以正兵而结营以奇兵而取胜葢泽国以舟航为马。以火药为弓弩。至于登陆则以长鎗为短兵。以小伍代阵法。长鎗可制其冲突。小伍甚便于策应。近年南汇嘴往往收功。葢以是也。倭夷所以弃柘林而趋乍浦者。实畏南汇之制兵也。更得良将抚机合变。设三覆之法以临之。何敌之不可破耶。承问以区区条答、惟公采之、
　　◆记
　　韩都阃平寇记
  </div>
  <div class="pagination">
   <a href="皇明经世文编_page91.html">
    上一页
   </a>
   <span>
    ...
   </span>
   <a href="皇明经世文编_page87.html">
    87
   </a>
   <a href="皇明经世文编_page88.html">
    88
   </a>
   <a href="皇明经世文编_page89.html">
    89
   </a>
   <a href="皇明经世文编_page90.html">
    90
   </a>
   <a href="皇明经世文编_page91.html">
    91
   </a>
   <span class="current-page">
    92
   </span>
   <a href="皇明经世文编_page93.html">
    93
   </a>
   <a href="皇明经世文编_page94.html">
    94
   </a>
   <a href="皇明经世文编_page95.html">
    95
   </a>
   <a href="皇明经世文编_page96.html">
    96
   </a>
   <a href="皇明经世文编_page97.html">
    97
   </a>
   <span>
    ...
   </span>
   <a href="皇明经世文编_page93.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
