<!DOCTYPE html>
<html>
<head>
    <meta charset="UTF-8">
    <title>皇朝经世文续编 - 第 69 页/共 192 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇朝经世文续编 - 第 69 页/共 192 页</h1>
    <div class="content">
　　覆奏皖北无须办理屯田疏同治二年　
安徽巡抚乔松年

窃臣前奉议政王军机大臣字寄。恭奉　　谕旨。光禄寺少卿郑锡瀛奏请设屯田养兵以节经费一折国家岁出各款以兵饷为最巨现在江皖苏浙陕甘各省被扰较重各区户口稀少多有无主闲田果能开设屯田所节兵饷为数甚巨于经费不无裨益着两江浙闽陕甘各总督并江苏安徽浙江陕西各巡抚各就地方情形分别酌议章程妥议具奏并将业经克复地方先行办理如实系无主荒田即可募民屯种并须选派廉明委员认真清查毋任朦混骚扰等因钦此。又奉　　上谕。富明阿奏军务竣后请安插散勇解散贼党一折自来军务将竣遣撤勇丁不得其宜每滋后患若于屯田之中妥筹安插自可一举两得惟是有治法尤贵有治人着曾国藩左宗棠李鸿章乔松年吴棠严饬所属地方文武各官悉心酌核妥议章程派委贤能地方官实心经理不可意存畏难亦不得草率敷衍务令招集穷民安置散勇有条有理经久可行尽地之利以消患之萌方为妥善等因钦此。又前奉　　谕旨。交议袁保恒洪贞谦条议。均有屯田一条。袁保恒谓淮南北可得田二十余万顷。可养兵二十余万人。洪贞谦谓勘明绝产若干。逆产若干。查明降众若干。难民若干。签其民以为屯丁。拔其豪俊署为屯官。大致相同。皖北自遭兵燹。井里萧条。蓬蒿蔽野。诸臣遂以为当行古人屯田之法。授田以抵饷。化兵以为农。意亦甚善。然臣之愚见。以为古今异宜。中外异势。以今日皖北言之。但须以开垦招民。期复承平之旧制。不须以屯田法古。别为改创之新规。夫为授田抵饷化兵为农之言者。甚美而实在难行。盖农之为业。全赖精勤。非可卤莽灭裂之为。冀有千仓万箱之获。承平之世。兵皆籍隶本乡。既有子弟之助。又无征调之烦。而一入戎行。尚不能复事南亩。今日招募之勇。往往取之远方。其应募而来。即系游手。而驻扎所在。又属孤身。加以东西调拨。旦夕异形。若欲授之以田。非特性所不习。实亦势有不能。此以兵为农之未可易言者也。至于以田为饷。则今之卫田。即是此意。户部方奏裁卫弁。并其事于州县。固知卫田之制。徒属空名。而又别办屯田。是舍旧而图新。名异而实同也。且既授以田。即须令其多备余丁。方可兼责以耕。藉资其饷。若此时各省之勇。皆有家属。皆有余丁。则或自入伍。而以余丁耕田。或自耕田。而以余丁入伍。通力合作。或可岁有所收。而游手不羁之徒。安得有主伯亚旅之助。且治兵之法。训练则有黜革。战阵则有伤亡。黜革伤亡之后。若以田转他人。则不胜其扰。若复求本户之人补之。则既有世业之田。即永有签丁之累。是无过而沦为军籍。勉强抑勒之余。必无力田丰年之报。此以田抵饷之未可易言者也。

夫兵农之不能相合。亦已久矣。以招募成军。以租调作饷。此亦累朝积渐因势而成。犹之征辟用人。改为考试八比。输绢充赋。改为折纳条银。若必规复古制寓兵于农。臣恐其徒事纷更。难期实效。臣又考古人屯田。有沿边之屯。有对敌之屯。沿边之屯。塞下艰于馈饟。以战士分半戍守。分半耕田。更互迭代。如赵充国之制羌人是也。今新疆垦田。犹是此意。而不必行之于郡县。对敌之屯。与敌相持。民散田芜。以兵卫农。且耕且战。如枣祇任峻之佐曹魏是也。昔年捻逆发逆交乘之际。正宜仿用此策。而竟亦未暇。今皖境略定。则亦无取此议。惟张全义之尹河南。招怀流散。劝之树艺。数年之后。渐复旧制。桑麻蔚然。野无旷土。唐史美之。近似屯田。实即招垦。此则为今之所宜取法者。臣已刊定简明章程。晓谕招徕通行各属。春麦既获收成。有遗民来归者。亦有流民占籍者。如秋成有庆。则田功将日起矣。所惜官无余蓄。不能发帑而补助之。若劝捐积成数。再多发牛种器具以资之。则其效更可速。但使循序力行。数年之后。以追张全义之桑麻蔚然。野无旷土。殆亦不难。是目前但以开垦为急务。田畴辟则赋税登。赋税登则财用足。财用足则军饷自出其中。固不必鳃鳃然以田抵饷。以农为兵。多周折而转窒碍。况州县为治理之源。但以田功课其殿最。必自奋而有成。且无所扰。若不责之州县。别为张官置吏。以夺州县之权。小者自谋衣食。徒使侵欺。大则强占膏腴。且以召变。即如团练一事。岂非良法美意。特因事不领于牧令。流獘遂深。若度田而改旧章。亦必有损无益。臣就皖北地方情形而论。实无须办理屯田。除设有驻防各省暨边省。情形容有不同。应由各该督抚具奏。又袁保恒洪贞谦条议。应会同督臣曾国藩另行具奏外。所有臣体察皖北情形。重在招民开垦。不必另办屯田之处。理合先行恭折覆陈。伏乞　　圣鉴训示。再诸臣之所以言屯田者。大抵虑成功偃武之后。勇丁无所归耳。以臣愚见论之。我　朝外省绿营兵额。实为太少。安徽一省。设兵不过万人。分布于八府五州之间。而其中又隔一江。傥有急变。实形寡弱。昔贼破安庆。其时城中守兵祗千余人。宜其不能当大寇也。臣以为寇平之后。即可以勇为兵。且略增其额。所余者逐渐裁撤。可无后患。现在皖省兵额。皆缺而未补。窃揣督臣曾国藩之意。亦必欲俟办理善后时。改勇为兵。即如臣所部勇一万三千余人。而皖北数郡兵额。当用六千人。若成平之后。先汰去其年力就衰者一二成。以六千人补旧额。再以二三千人增新额。其余一二千人。不必遽行全裁。仍准留作余丁。惟疾病死亡。有缺不补。数年之后。便可消归无有矣。且农功琐。耕作艰辛。视凡力作者为最苦。凡为勇者。可以为食力佣趁之夫。而不能为农夫。但使闾阎富庶。商贾流通。即佣趁之中。亦可消纳数万人而不觉。今日李世忠之勇。全行散遣。曾国藩挑留二千余人。调防皖南。亦即臣所谓不必遽行全裁之意。而所遣散者。餬口他方。并不至散漫为患。固不必定须计口授田。方可无事也。愚昧之见。谨以附陈。伏候　　圣裁。

　　请禁棚民开山阻水以杜后患疏道光三十年　
汪元方

奏为江浙水灾。半由棚民开山。水道淤阻。请　　旨先禁未开之山。以杜将来之患事。窃维杭嘉湖苏松太五府一州。居天下财赋之半。南方本多大雨。从前绝少连灾者。以水道深而去路畅也。查杭州府属之富阳余杭临安于潜新城昌化等县。为嘉湖之上游。湖州府属之乌程归安德清安吉孝丰武康长兴等县。又为苏松太之上游。皆系山县。惟乌程归安德清。山水参半。山之粮税。约较田税十分之一。山价之高下。各视土之厚薄为衡。竹木柴薪。岁有出息。三十年前。从无开垦者。嗣有江苏之淮徐民。安徽之安庆民。浙江之温台民。来杭湖两属之各县。棚居山中。开种苞谷。引类呼朋。蔓延日众。良莠杂处。盗贼丛生。是以各县设立棚民册。每里设有棚长。以备稽查。道光十三年。前任御史臣蔡赓扬。曾有禁止棚民开山之请。其时各县山场。只开十之二三。官民罔知大害。未克遵行。近已十开六七矣。每遇大雨。泥沙直下。近于山之良田。尽成沙地。远于山之巨浸。俱积淤泥。以致雨泽稍多。溪湖漫溢。田禾淹没。岁屡不登。至于水遇晴而易涸。旱年之灌救无由。山有石而无泥。他日之钱粮何出。犹其后焉者也。二十年前乡民知有利而不知有害。今则水之受淤如此。田之积沙如此。山之露石又如此。官民皆知大害矣。而不能禁者何也。臣请详言其故。民间买卖田产。产价悉照时值。遵例写立卖契。买户将卖契呈县。请粘藩司契尾。谓之税契。应完钱漕。收入买户名下。谓之过户。立法周详。是以历久不敝。至若棚民之来意。本属刁诈异常。知时值之不能得山也。倍价以买。使乡民贪利。而土著之殷户。不与争。知山经开垦。必成石骨。税契后之不能转卖也。巧立名目。谓之召租。视山土之厚薄。写立十年二十年或三十年为满。产仍归于卖户。乡愚浅见。受其欺。知过户之须完漕粮不能脱身也。因谓年满后。既山归业户。则召租时。即不管漕粮。尤可恶者。年未满而土尽。则徙而之他。年已满而土未尽。则所种之苞谷。与业户均分。必使土尽而后已。乡民贪目前之小利。遂永受赔粮之大害矣。数十年来。各乡猬集。年丰则蚕食山场。岁歉则城乡盗窃。近年为尤重大也。

今欲漫加驱逐。则似皆耕作良民。且有尾大不掉之势。必滋事端。欲封禁山场。则彼有召租契为凭。势必请该县追还产价。该县即无词以对。臣请养里居。与历任地方官筹之熟矣。迄无民法。顷闻八月望前。暴雨为灾。山乡田亩。几至尽成堆阜。若不亟筹禁止。流毒愈深。于　国课民生。大有关系。相应请　　旨饬浙江抚臣转饬有棚民之各县。将未开之山。先行出示禁止。设有违禁私卖私开。准里保山邻举发。棚民业户与中保分别严惩。则未来之患庶可弭也。已开之山。除乡民尤开种者。灾已切肤。尚易晓谕禁止外。其棚民所开之山。赶于年终造册时。委粮捕两厅。分赴各乡。亲自详查。即可验其召租契所载年限。及各业户姓名。统载于棚民户口之下。以便稽核。其年限已满者。即传业户领回契据。毋许再开。未满者。归次年造册时认真清理。并令该县将已禁之山。随时亲往抽查。俾知种否。以归核实。似此查禁五六年。则已成之患庶可轻也。迨查棚民户下。已无召租之山。即宜毁棚窝。令押出境。违者递解回籍。毋许占居民山。则盗贼之风亦可稍息也。至于大小水利。必待禁止数年后。山土坚实。斯可徐筹疏浚。此时即经费充盈。亦复无从下手。臣思维再四。速效难期。若各县能如臣所请。认真查办。始终无懈。江浙生民。幸荷　　圣主洪福。庆丰登。易筹经费。不过十年。可以详求水利。驯致深通。傥再因循十年。有开无禁。财赋之区。不能无沧海桑田之虑矣。臣愚昧之见。是否有当。伏乞　　皇上圣鉴。

　　台湾山后未可开垦议　　　　　　　　
姚莹

道光二十一年二月二十四日。宪台札开。奉正月十八日　　上谕。给事中朱成烈奏台湾应垦地亩甚多请饬查办一折据奏称该处地方辽阔未垦之田极多如果认真垦种即以每岁所入为福建海防可潜消英夷觊觎等语着即饬台湾道府确切查明具奏钦此。蒙饬职道督府确查详覆。惟原折未蒙抄发。不知所言应垦地亩。系指何处。职道先后在台年久。地利情形。知之颇悉。谨详陈之。台湾在大海中。本一大山横峙。其山前宽广之地。近二百里。南北延长一千二百余里。山后短。南北不及千里。自山前之西。尽山后之东。连山腹最宽处约数百里。山前面西。开设四县一厅。与福州兴化泉州漳州四府对峙。山后面东。平埔之地颇狭。新开噶玛兰厅。在山后北境。北自三貂鸡笼。南至苏澳。约二百余里。与淡水之南境。及彰化之北境。隔山相值。地势最宽处。不过五六十里。逾苏澳更南。则皆生番未入版图之地。一曰奇来。二曰秀姑峦。三曰卑南觅。迤南转。即山前凤山县之琅峤番地矣。此台湾地势之全角也。淡水噶玛兰二厅。台湾凤山嘉义彰化四县。生齿日繁。地利尽辟。久无旷土。间有山陬沙砾。隐垦未报升科者。为数畸零。若纷纷查丈。必生事端。非海外安抚穷黎之道。是以从前屯租缺额。屡思查勘拨补。迄未能行。惟彰化县水沙连山内。有水埔二社番地空阔。尝为民人越垦。道光五年。奏奉　　谕旨。恐启番衅。立碑禁止。又噶玛兰有近山傍溪瘠地一千数百甲。甫经民人续垦。由厅详报勘丈。现办升科未竣。此外并无堪以开垦地亩。即彰化水埔二社。亦在县内山腹中。夷人无从觊觎。所未开垦而可虑者。独山后噶玛兰界外奇来秀姑峦卑南觅耳。其地颇平衍。堪以垦种。三处延长约数百里。地皆平埔。其各社生番。较之内山凶番。颇为平善。然与噶玛兰之苏澳中阻。凶番不能陆进。数十年前。有汉人泛海至彼。为番妇赘。后人陆续往垦。番亦安之。因其未入版图。无从查诘。职道初虑汉在彼召纳亡命。或勾引外夷潜踞。使人往觇。回报番人约以百数。汉人散处裁十之二三。沿海一带。尚皆荒芜。草树蒙翳。并无路径。虽有山溪数道入海。亦浅狭多不通舟。故遂置之。及前年奉文严禁鸦片。因思凤山县沿海皆粤籍民人。地近琅峤熟番。其陆路与山后之卑南觅接壤。海面与粤东之潮州南澳遥通。粤人渡台。往往自彼驾小舟由琅峤僻处登岸。风闻有携农具。通好熟番。至山后开垦者。粤人最善治地。虑其援引日众。港道开掘宽深。船只往来。偷贩鸦片。夷人闻风。必生觊觎。当饬凤山县查禁。该令复称。前有粤人为熟番所引。从内山越垦。及后继至。山径荒迷。多为凶番所杀。遂不敢往。已遵饬严谕琅峤番社头目。不许再引汉人偷越。并取粤庄头人切结在案。职道伏思台湾在前明时。尝为红毛所踞。彼岂忘情。特外夷现争内地马头。或不暇及此。一经败衄。则必谋窜台湾。彼知山前文武严防。未必得志。或往山后攻取生番之地。或潜购汉开垦为将来巢穴。则与我共有台湾。患将无已。似宜我先取之。勿以资敌。然而有可虑者四焉。

山前厅县环列。地皆平埔。其东山脊千里蜿蜒。岭复溪重。尽系生番种落。性凶嗜杀。日事抚绥防御。幸乃相安。一旦往垦山后。必以兵护行。番见兵至。势必相持。或煽动内山凶番为助。则全台震动。是逆夷尚未外来。番衅已先内启。将使异族坐收渔人之利。其不可一也。若不用兵而善取之。则必厚赏生番。先与和约。然后召徕民夫。荷锄往垦。地既广大。众当盈万。非十余年之功不能成熟。非十数万之费不能竣功。方今军需浩繁。岂有余力及此。其不可二也。即以善取。而地广人稠。亦必督以文员。理其讼事。更将以兵弁。镇其纷争。事属创始。非得贤能廉正。年力强壮。堪耐烟瘴。且熟悉地利。洞晓民情番俗者。不胜此任。目前文武。尚未得其人。昔噶玛兰之开也。其时民闲地亩已辟。番情已和。自请收入版图。然后官为经理。然犹杨廷理开之于前。翟淦继之于后。经营岁久而后定。今情异事殊。所遣不得其人。恐无成功。其不可三也。山前后形势相背。凶番中阻。道路不通。南北须由海道遶行。风涛险远。方今未入版图。治乱犹可不问。一经开辟。当设州县。文如牧令。武则副参。守以重兵。乃能底定。果竟晏然固善矣。设有意外。而山前之兵。应援莫及。如其仍不能守。取之何为。其不可四也。有此四难职道之愚。所以筹度久之。未敢轻率上闻也。至谓垦地每岁所入。可为福建海防。则又尝深计之矣。台湾一郡。文武廉俸。兵饷船政。岁费　国帑三十万有奇。本地钱粮盐课杂税所入。抵除之外。藩司发解台饷。常需十数万两。入供内地者。仅兵谷十万耳。地方时有蠢动。军需小者三五万。大者百万。历稽一百七十年来。军需十数动矣。噶玛兰厅之设。杨廷理画策。初计地方所入。供用有余。嗣以增兵。仅能自给。所谓余利。盖亦无几。今开山后。即如杨廷理法。岁以供山后之用。未必尚有盈余。况现在海防俱系山前。即噶玛兰厅亦尚与内地相望。而形势已觉孤悬。若山后开辟。则东尽汪洋。不但内外不通。并山前已有隔绝。海防所虑。更费周章。恐　国帑岁费益多。恶在所入可裨福建海防乎。或谓广东之琼州。亦在海外。十三州县。未尝不环五指生黎。台湾山后全开。亦即琼州之类。殊不知琼州虽云海外。距雷州海面仅六十里。水程裁一更耳。台湾则距厦门十三更。即蚶江相距亦尚七更。五虎门约与蚶江相仿。山前已远非琼比。何况山后。且琼州之西。尚有安南接近。为我外藩。台湾之外。则万水朝东。沧浪无际。固不可与琼州同论也。窃谓山后不开。诚有后患。而此时遽开。则尚未得机宜。与其辟之而沟塍显露。速以兴戎。莫如荒之使无可垂涎。暂缓致寇。第未审朱给事所言。是否即山后之地。或非此地。异日亦必有言者。若不及今具奏。恐干欺隐之愆。熊守所查情形。亦大略相同。谨就管见据实以闻。

　　筹办台湾生番献地开垦疏道光二十六年　
闽浙总督刘韵珂

奏为台湾水沙连六社生番。输诚内附。并献纳各社舆图。吁请归官开垦。现饬查勘情形。妥议筹办事。窃照台湾四面环海。大山南北互峙。山以西系属内地。山以东系属番社。而彰化县所属之水沙连内山。即系生番地界。坐落县之东南。距城百有余里。各生番分社而居。其田头水里猫兰审鹿埔里眉里等六社。毗连一处。南北袤延一百余里。陂原沃野。地尽膏腴。而水里社山泽之秀丽。埔里社壤地之宽平。尤甲各社之上。向禁民人私入樵采。道光四年。前抚臣孙尔准过台巡阅。曾经彰化嘉义两县衿民及屯弁等。呈请开垦水里埔里二社番地。因其时水埔二社。中隔凶番。地形险远。且非出自生番之意。与淡水噶玛兰番民自愿归附者不同。恐开垦别滋事端。经前督臣赵慎畛会奏饬禁。并请于入山隘口设汛专防。复令鹿港厅同知彰化县知县每年轮查。以杜偷越。奉　　旨允准。二十一年。前给事中朱成烈以台湾旷地甚多。奏请开垦。复经前督臣颜伯焘前抚臣刘鸿翱援案覆奏停止。各在案。臣刘韵珂抵任后。因恐该同知等日久生懈。节经饬令实力稽察。不准内地奸民。私越占垦。兹据署鹿港同知史密禀称。本年正月。该同知会督北路协副将叶长春等。带同通事番目。亲至水沙内山巡查。行至山口鸡胸岭地方。即有田头等社番目等出迎跪接。该同知等即令该番目导入社寮。传集番众。宣布　　皇仁。逐加抚谕。赏以红布盐糖等物。该番众等均极悦服。并据田头社番目摆典。水里社番目毛哈肉。猫兰社番目六改二。审鹿社番目排搭母。埔里社番目督律。眉里社番目改努等。率领六社番众男妇老幼一千一百六十三人。匍匐前来苦诉。伊等衰弱穷困。各社番地。悉成旷土。伊等不能耕种。以致生计日蹙。愿薙发易服。改为熟番。求准内附。并献纳各社舆图。吁恳归官经理。该同知等察看情形。极为真挚。且俱已薙发。势难拒阻。遂复赏给各番衣裤一千余件。谕令各回本社。听候禀请查办。该生番等欢欣鼓舞。感谢而回。该同知等即将田头六社番地。顺道履勘。约可垦田一万二三千甲。按甲升科。每年可征正供谷三万数千石。足成闽省一大厅县。应请援照淡水噶玛兰之例。设官抚治。并建设城池。以资保障。如蒙准行。统计文武廉俸役食兵饷。岁需银不过六千两。以岁收尽数支销。尚余谷二万余石。其未经升科以前。应需一切经费。约洋银三十余万圆。现在嘉彰两县绅衿。认捐已有十八万余圆。其应开番地。除该同知自认捐垦二千甲外。该绅衿等亦认垦七千余甲。其余不敷经费。未认田亩。陆续劝捐招垦。尚易为力。将来开垦与兴建并举。当不致有缺误。禀请具　奏前来。并据台湾镇总兵武攀凤台湾道熊一本台湾府仝卜年据禀转详。臣等参酌于封禁开垦之间。熟筹乎因革损益之理。并默察夫今昔时势之宜。利獘判然。情形迥异。胪举所知。敬为我　　皇上详细陈之。

台湾孤悬海外。民情浮动。动辄逞凶械。甚或造谣聚众。谋为不轨迨经兵役跟踪寻缉。而该匪徒等明知水沙连内山。为兵役缉捕难至之区。遂相率逃入。潜匿深藏。开垦则地归疆理。建厅设汛。布星罗。匪徒既无从托足。地方即可期静谧。是其祛獘者一。台湾向无土著。多系闽粤两籍之人。从前地广人稀。物产丰富。力作经营。在在皆可谋食。近则生齿日繁。生业乏术。有游民而无恒产。鲜不流为盗贼。开垦则驱之力田。赡养无数穷民。可消患于未萌。是其袪獘者二。水沙连地土肥美。甲于全台。虽内地民人例禁私越。但既知其中有土地可耕。木植可采。难保必无私越之人。即加谨巡防。迭增厉禁。亦难保无官来则去官去复来之獘。久之呼朋引类。盘踞日多。为害滋深。开垦则按户授田。奸匪无从混迹。可免意外之虞。是其祛獘者三。佳里兴等各社野番。系在水沙连各番社之后。台湾不法奸徒。向有句引佳里兴等社野番。潜出卡隘扰害边民之事。内地兵役。因水沙连番社居中隔绝。不能深入查拏。以致该匪徒等负固恃险。顾忌毫无。开垦则建设营屯。择要防守。奸徒既不能私入句结。野番即不敢越境出扰。是其祛獘者四。水沙连各社生番。向以抽藤吊鹿为生。不谙耕耨。兹因封禁日久。社地荒芜。俯仰无资。吁垦归附。若不允其所请。既见拒于官府。必串谋于熟番。即不串谋。而汉奸侦知生番求垦不允。断无不串谋熟番私诱生番之理。迨私垦既多。生番得沾余利。再为查拏。该生番等始虽舍熟番汉奸而求官。后必结熟番汉奸而抗官矣。操之过急。倚众负嵎。难保不激而生变。开垦则番众心安。可杜私垦之渐。而熟番汉奸。即无由串谋句结。是其祛獘者五。台湾夙号殷阜。近因物力有限。户口频增。日形凋敝。开垦则地利较溥。岁可产米百万石。他如木料茶叶樟脑药材等物。为数更属不少。通商惠工。培养生机。元气可期渐复。是其兴利者一。台湾饷银。向须内地拨济。不特虚糜解费。而且重洋远涉。疏失堪虞。开垦则岁得正供数万石。即可就地酌拨。台湾多一分饷银。即内地少一分协济。是其兴利者二。台湾为海外岩垣。仓储不可不裕。开辟之后。正供既有赢余。而该同知捐垦之二千甲。一经成熟。又可酌提充公。从此储备日充。即可为地方缓急之需。是其兴利者三。鹿港向设屯丁三千余名。岁给饷银。不敷衣食。开垦则调取无业番丁。酌给荒田农具。令其自行耕作。仍由官给器械。随营操演。使该屯丁等生计裕如。均得安心学习。无事则保卫沙连。有事则协助兵力。是其兴利者四。水沙连内山。前控嘉彰两县。后近噶玛兰厅。为全台腹背重地。开垦则前后呼吸相通。全台均资策应。是其兴利者五。其祛獘也如此。其兴利也如此。若竟重拂番情。拒而不纳。未免坐失事机。顾或谓前之奏明封禁。系属老成慎重。今之奏请开垦。终觉好大喜功。不知前此系衿民呈求。此次系番众献纳。前此各番未服。不能与番攘争。此次各番输诚。并可使番乐利。前此议开。仅水埔二社。尚有田头等社间隔。越垦为难。此次田头等社。均已一概请开。井里相通。并无梗阻。且见在各番向化薙发者。已千有余众。实难遏拒。是今昔情形。迥不相埒。自未便因奏禁在先。即胶执拘泥。不予查办也。

惟图功必先防患。慎始方可要终。究竟各社番地实有若干。番情果否一律悦服。地势有无险阻。城池衙署应在何处建造。文武员弁应设何等职衔。书役兵丁应设若干名数。何处应设隘巡防。何处应分屯守卫。沟渠应否开浚。道路应否疏通。据地分田。应如何定立章程。方可通办合作。丈亩定赋。应如何设法清查。方无移匿隐混。生番如何保护。汉奸如何翦除。开垦建置。应否同时并举。捐输经费。果否不致绌支。必当预为筹虑。计及万全。方不致临时掣肘。现已檄饬该管镇道。亲诣番社。周历查勘。体察情形。妥议详覆。伏思　国家承平二百余年。仁恩怙冒。遐迩倾心。辟土开疆。所在多有。今水沙连各社生番等。臝居崖谷。一旦感承高厚。薙发易衣。献图纳款。统榛榛狉狉之俦。遵荡荡平平之路。亦未始非太平之盛事。臣等又何敢壅于上闻。致负　　圣主子惠番黎。一视同仁之至意。谨据实奏恳　　天恩。俯准援淡水噶玛兰改土为流之例。一体开垦。设官抚治。俾鳀室鲸波以外。附隶　　王封。雕题凿齿之伦。涵濡　　帝泽。傥蒙　　俞允。俟该镇道等勘覆到日。由臣等确核一切事宜。妥议条款。另折奏请试办。并绘具图说。恭呈　　御览。再台湾丈量地亩。向皆不计弓步。以长戈柄代之。一丈二尺五寸为一戈。积一百戈为一甲。以内地亩分核算。每甲计地一十一亩。合并陈明。

　　覆陈台湾开垦番地疏道光二十七年　　
刘韵珂

奏为遵　　旨履勘水沙连六社番地。体察各社番情。并查出私垦民番。分别办理事。窃臣于道光二十六年十二月十五日。承准军机大臣字寄。本年十一月二十六日。奉　　上谕。前据刘韵珂等奏台湾生番献地输诚请归官开垦一折当交大学士军机大臣会同该部议奏兹据会议具奏该番性类犬羊臝居崖谷忽因衰弱穷困献地投诚恳请官为经理恐有汉奸怀诈挟私潜为句引一经收纳利之所在百獘丛生有非豫料所能及者此事大有关系着该督于明年二三月渡台后将该处一切情形亲加履勘悉心体察筹及久远据实奏明未奉谕旨之先不准措办断不可轻听属员怂以为邀功讨好受其朦蔽率行议准致贻种种后患懔之慎之原折钞给阅看将此谕令知之。又臣附奏起程渡台阅伍。并履勘番地一片。于五月二十四日在彰化县途次。奉到　　朱批。知道了。又于即亲诣水沙连各社体察番情履勘地势句旁。钦奉　　朱批。懔之慎之不可顾目前留后患也各等因钦此。伏查水沙连六社番地。虽于道光四年及二十一年两次议开。总以与番争利。恐后患难防。奏请饬禁。此次田头水里猫兰审鹿埔里眉里等六社生番。输诚献地。固由不谙耕种。谋食维艰。欲求内附。以为自全之策。与前次议开情形迥别。但犬羊之性。反复无恒。诚如部议。恐其鼓舞于前。仍复顽梗于后。臣前因台湾镇总兵武攀凤台湾道熊一本台湾府仝卜年及署鹿港同知史密先后详禀。该员等均系亲历六社。更番勘。咸谓番情真挚。并无他虞。察其所言。似均确有把握。而熊一本仝卜年历任台湾。又皆十数年。凡海外一切利獘。无不了如指掌。其武攀凤史密二员。虽不及该道府之年久。而办事之结实精勤。亦与该道府相埒。既于开垦一事。剀切详陈。力请举办。自不致稍有欺饰。且其时各社生番。多已薙发易服。更未便拒而不纳。致阻其向慕之诚。是以会同前福建抚臣郑祖琛奏请试垦。兹奉　　圣谕。敕令亲勘熟筹。自当钦遵办理。惟事关开辟。所系甚重。其地势之有无险阻。番情之果否悦服。尚不难一勘而知。开辟之与封禁。孰得孰失。究属未来之事。必先参以众论。方不失于偏倚。臣遂恭录　　谕旨。转行遵照。一面随时随地。博访周谘。有谓六社地土沃饶。若得及时开垦。可为全台兴大利者。有谓各生番族类凶顽。若不照案封禁。恐为全台贻后患者。而询之在籍绅士廖鸿荃等。则坚以开垦为是。并云伊等戚友在台多年。深悉六社地甚肥美。果能议开。既可多产食米。亦可安插游民。数月之中。人言藉藉。虽议开多于议禁。然要皆各执其说。并无一定之论。自非亲身审察究难决其是非。当即奏明于二十七年三月二十四日。由省起程。将兴泉二府属陆续报获洋匪顺道勘办后。径至蚶江登舟候风。于四月十四日放洋。次日抵鹿港口。即由陆路按站前进。沿途谛访六社确情。亦与内地人言相等。

臣先将台湾凤山嘉义三县各营官兵按次简校。并将应审案件应理公事逐一办竣。遂督同署鹿港同知史密。署淡水同知曹士桂。北路协副将叶长春。嘉义营参将吕大升。及臣随带之文武员弁。均轻骑减从。酌带兵勇。于五月十三日。在彰化县属之南投。换坐竹舆由集集铺入山。于二十日至内木栅。出山口北投一带。回抵彰化县城。计八日之间。将该处一切情形。亲加履勘。悉心体察。谨为我　　皇上缕晰陈之。查水沙连内山。系属总名。而田头水里猫兰审鹿埔里眉里六社附于中。在彰化之东南隅。南以集集铺为入山之始。南投系其门阑。北以内木栅为审界之终。北投系其锁钥。自集集铺东行十里为风谾口。又五里为水里坑。由水里坑南行十里。折西登鸡胸岭。过岭五里为竿林。又五里为竹林子。又五里为田头社。越社南之蛮行岭。东行五里为水里社。由水里社东北行五里为兰社。又五里为审鹿社。又二十里为埔里社。社名茄冬里。里北十余里为眉里社。由埔里社西行十里为铁砧山。山南有溪水一道。过溪后。仍西行二十里为松柏仑。十五里为内国姓。五里为龟紫头。十里为外国姓。五里为太平林。五里为瞨屯园。由瞨屯园南行五里为内木栅。又二里为北投。以上自集集铺起。至内木栅止。计程一百五十里。均系约计算。并未施弓步。较外间驿路。不啻倍之。内田头社。约可垦地七八百甲。生番大小男妇二百八十八丁口番寮八九十间。水里社约可垦地三四百甲。生番大小男妇四百三十四丁口。番寮八九十间。猫兰社约可垦地七八百甲。生番大小男妇九十五丁口。番寮三十余间。审鹿社约可垦地四千余甲。生番大小男妇五十二丁口。均已迁附水里社居住。埔里社约可垦地四千余甲。其社南之一千余甲。先经熟番私垦。间有生番自垦之地。均系畸零小块。不成片段。且俱将稻谷撒于地内。听其生长。并非插种之法。秧苗皆稀散细弱。难期秀实。见住生番大小男妇二十七丁口。熟番约共二千人。眉里社约可垦地二千余甲。现住生番大小男妇一百二十四丁口。统计六社。约可垦地一万二三千甲。各社地均有溪流。可资灌溉。且日晡露瀼。浸人衣袂。入夜更重。近山之地。亦无虞旱干。其间悬崖仄磴者为风谾口。古木连阴者为竿蓁林。幽篁夹道者为竹林子。壁立千仞俯瞰者为鸡胸岭。为松柏仑。至水里社之日月潭。南北纵八九里。横半之。水色红绿平分。四围层峦翠。潭心孤峙一。名珠子山。高里许。顶平如砥。可容屋十数椽。番仓数十间。依山绕架。潭东溪源。四时不竭。水边渔般。零星隐约于竹树间。是其山水之清奇。实为各社之名胜。而平原旷野。局势天开。壤地毗连。周围约六七十里。一望无尽者。则埔里眉里二社。尤为各社之冠。臣躬亲阅历。虽平险殊途。山泽异地。然均有道路可通。并无阻塞之处。惟南路之鸡胸岭。北路之松柏仑。山势高耸。引重为艰。而南有八仙岭一路可以开辟。北有溪水一道可以疏通。亦无虞间隔。

若夫埔里眉里两社之东。有观音山一座。列岫拱环。山下悉属旷土。与社西之铁砧山遥相映对。万雾溪绕其北。史老溪围其南。其西来之水。均灌注史老溪。直达铁砧山下。与万雾溪合流而西。历彰化之大肚溪。汇入于海。其合流处所。滩石崚峥。水势较浅。加以浚凿。舟楫即可通行。此臣履勘水沙连六社番地之实在情形也。而六社番情。则又有大可见者。方臣甫至南投时。即有田头社生番三四十人。匍匐出迎。及入山以后。又有水里猫兰审鹿埔里眉里五社各生番。或十数人。或数十人。间段跪接。一见臣舆。均各争先恐后。用手搀扶。每至一社履勘时。各生番即尽率其族众。俯伏道旁。不敢仰视。内有薙发着衣履者十之七八。余尚披发跣足。男番以番布或鹿皮二块护其下体前后。女番以番布数幅裹其下体。上身亦被服番布。而襟袖粗具。亦有布质褴褛。不能蔽体者。其乳哺之婴番。多用布条缚系于胸背间。身无寸缕。形似臝虫。穷蹙之状。有令人目不忍睹者。臣谕通事传示各番。令其不必生畏。各番均昂首色喜。惟男番眉心间有刺一王字者。体画较粗。而女番之眉心颔颏。多各刺一小王字。且从口旁刺入两脥。至耳垂又湾环刺下。如蜨翅状。所刺行数。疏密不一。所涂颜色。黄白亦不同。询知番女许字后始刺两脥。遵祖制也。当向查询归化献地。是否出自真诚。各番均手指草地。亟亟首。惟言语啁啾。音同鴃舌。无从辨悉。据通事传禀。各番皆诚求开垦。臣遂饬归本社。听候勘辨。各番于欢呼感谢之后。或扶携老幼径自回社。或奔走前后。拥护而行。并于臣路过水里社之日月潭边。争请乘船游览。番俗以大木分为两开。刳其中而毫无增益。呼为口(奔)甲船。木质如铁石。长者二丈有奇。短亦丈余。或八九尺。阔三四五尺不等。臣因番情真挚。未便过拂。又欲遍勘全社形势。即步登口(奔)甲。各番等即以七八人荡桨行驶。踊跃欢腾。到处涉历。其亲爱之忱毫无虚饰。迨臣履勘六社已毕。复回至埔里社行寓。将田头社番目摆典。水里社番目毛哈肉猫兰社番目六改二。审鹿社番目排塔母。埔里社番目督律。眉里社番目改努。同随行番众及各社通事人等。逐一传齐。严诘其献地之故。该番目等各操番音。喃喃苦诉。询之通事。据禀各番目咸称。伊等因不谙耕作。各社番地。悉成荒芜。其自垦之地。岁收无多。不敷食用。遂致衰弱困穷。日甚一日。实有难以存活之势。幸鹿港同知进社查看。遂各献纳舆图。情愿薙发易服。改为熟番。求准归官经理。但蒙　　大皇帝酌赏租谷。俾得温饱自全。　　恩同再造等语。臣因通事传供。恐有捏饰。复谕令传示各番目。凡有供词。不妨装潢手势。该番目等各以一手扪心拍地。并以拍地之手。作抄翻状。以明其献地归官。实系出自本愿。臣以该番众等。榛处狉游。毫无知识。一旦输诚纳款。未必非汉奸人等怀诈挟私。从中句引。又面谕通事。向番目再三诘讯。各番目均摇手称无。臣遂谕以尔等既各真心内附。自当代为具奏。俟钦奉　　谕旨再行遵办。各番目俯地叩头。同声感戴。并各抚其手足身体。含笑私语。传询通事。据禀各番目如蒙　　大皇帝恩准垦地。伊等此后亦得同服衣裳。同着冠履。是以称快。

及臣谕令回社。各番目或属通事。转求臣多住几日。或求通事请示臣何时再来。或又将臣寄寓茅舍信手指挥。絮语不休。询之通事。称系各番目因臣见寓草寮卑隘。俟臣再来时。伊等起造高大房舍。以为驻宿之所。臣复谕令通事一面嘉奖。一面辞覆。并促其率众各归。各番目始率领男妇唯唯而退。嗣臣因公留住五日。各番众仍络绎前来。有献鹿筋数条者。有献鹿角两只者。有献鹿皮一张者。有献鹿脯番饽二盘者。并有番妇番女。以番布一二段雏鸡一二只鸡卵五六枚呈献者。臣酌收些须。以示不疑。亦薄赏其红布食盐。以示体恤。各番欢欣鼓舞。叩谢不已。有时逐之使去。而举步迟疑。有时禁其不来。而傍门瞻顾。其依恋不舍。直有倒悬待解饥婴待哺之情。复察各番。称史密为老祖。缠绵固结。更难以言形容。洎臣束装出社。各番众跪送纷纷。面容凄惨。臣亦不觉顾而心恻。此臣体察水沙连六社番情之实在情形也。且匪特六社内之番情可见也。而六社外之番情亦可共见。查内山南北亘。界分三港。南港番性柔驯。中港番族贫弱。六社即在其内。北港生番较为蕃庶。各番虽系同类。要皆各自为社。彼此不知相顾。有无亦不相通。臣行至南投。即有南港之鸾社。毛注仔社。山顶社。巴辘头社。并中港之杜仔社。剥骨社。适社。木噶兰社。叩社。千打万社。各生番男妇二百一十二人出迎。迨入内山。沿途一带。又有中港之河里鲜社。架雾社。包倒训社。溪底社。并北港之致雾社。眉藐吶社。眉猫蜡社。吗伊郎社。各生番或数十人或百余人出迎。其貌言服色。悉如六社各生番。内闲有以番布鹿皮跪献者。臣酌收薄赏。亦如六社各生番。皆叩谢不遑。喜形于色。惟臣查勘六社番地。与外社生番。毫无干涉。何以该生番等亦至接跪。当向诘询。据通事传禀。前因史同知查禁内山。深入内社。随处劝谕生番。不可行凶为非。并恐六社受人欺陵。力为保护。伊等同深感激。兹欣闻　　大皇帝钦命臣前来履勘六社。是以率众瞻仰。以表恭顺之忱。臣谕通事面为奖誉。饬令回社后。均抽藤吊鹿。勤谋生业。切勿作恶犯法。各番皆欢喜叩头。复嘱通事传禀。伊等实不敢欺瞒。从前各番族众。不乏作恶之人。自奉鹿港同知示谕。各番目约束紧严。各番丁无不敛迹。询据随行之台湾官役禀称。向来生番杀人。每岁多至一百余名。近一二年中。杀人甚属寥寥。臣又令通事传谕各番。尔等果能如此。即是良番。　　大皇帝自必嘉悦。各番皆顶感无既。欣欣而去。并经臣查知有北港之平来万社生番。带领番众十余人。先期来至六社内之埔里社迎接。嗣因等待日久。口粮食尽。未及见臣。怏怏而返。又有相距埔里社五六日程途。南港之丹社。勿勿社。依肉阁社。改重社。生番。亦各率番众二三十人。随从赶至六社内之水里社迎接。丹社生番。又牵活鹿六只。勿勿等三社生番。亦携番布二段鹿筋一束。欲来呈献。因见臣已过社数日。追谒不及。亦各无奈转回。迹其笃挚向慕之殷。断非他人怂所能致。

至各生番所用器械。祗有铁矛鸟枪弓矢三项。铁矛以竹木为柄。长仅四五尺。其运用时。但知两手握柄直向前戳。并不谙纵横拨刺之法。施放鸟枪。必须用架。且一出之后。若再装药下子然火句机。必迟至半刻之久。方能完竣。弓矢则以竹为之。弦用苎绳。发矢不能及远。着物亦不能深入。内山并无虎狼。打牲全恃猛犬。若凭技艺。十不获一。即其逞凶杀人。亦祗伺单身入山樵采者而暗伤之。并不敢出山肆虐。臣访询明确。深知内山生番。不但懦于湖南广东之猺匪。并且不及四川之猓夷。此臣体察水沙连六社外各社番情。并查悉各生番械技之实在情形也。惟是番地固贵周勘。番情亦应详察。而私垦之犯。更宜严切查究。臣自入六社之后。即督同史密曹士桂及随从员弁。带领通事。分投清查。并令各社番目。将自垦之田。逐一指认。查出埔里社有私垦之地一千余甲。猫兰社有私垦地五六甲。眉里社有私垦地二三百甲。其田头水里审鹿三社。并无私垦。当向各社番目查讯。据通事禀称。据埔里社番目督律供称。伊祖父在日。因不解耕种。曾招熟番佃垦社地。岁收租谷。尚敷养赡。近来熟番增多。每年给租有限。难资餬口。各熟番尚无陵逼情事。至伊祖父于何年招佃。各熟番垦地若干。并应纳租谷若干。伊实不知。讯之通事。亦坚供不知各熟番系何年进社。并称生番愚蠢。实皆不识数目。传集各熟番头目罗国忠等。逐一研鞫。佥供伊等祗知祖父早年因埔里社生番招佃。遂各挈眷入社。代垦纳租。伊等在社生长。并不记始自何人何年。亦不知本社社名。坐落何处。见住番地。即系祖父遗业。实非伊等私垦。所纳租谷。均系酌量给予。有减无增。各生番曾不计较多寡。兹奉示谕。始知犯法。亟应遵谕搬迁。惟出社后安身无处。讨乞无门。男妇老幼二千人。势必尽成饿莩。当各伏地碰头。泣求恩施格外各等情。究诘至再。各供不移。臣查该熟番等。本系埔里社生番招佃。与违禁自行私垦者。究属有间。既其祖父进社时。该熟番等尚未生长。迨历年久远。递相承接。祗知为先世之遗田。并不知为私开之禁地。见在聚族而居。已有二千丁口。若仅绳之以法。与明知故犯者既无区别。且人数众多。诛之亦不胜其诛。臣再四思维。自不能不暂为权变。当即严谕该熟番等。本季番租。断不准减少。听官照例收给生番。刈获之后。亦不准再种。俟奏奉　　谕旨。如不准开垦。即各率族迁徙。各熟番倾心感服。旋即呈具切结存案。复向猫兰社番目六改二眉里社番目改弩查讯。两社私垦之犯各有若干。私垦始自何时。是否系各番目招引进社。又据通事传禀。猫兰社内私垦者。祗有二十余人。俱系汉人。不知系何籍贯。眉里社内私垦者。男妇大小约共四五百人。俱系外来熟番。两社内向俱无人私垦。该民人熟番等。均系本年正二月间。先后来社搭寮垦种。并未议租。各番目等实无招佃情獘。私垦各犯。闻知臣入山查勘。均各逃逸。

并据署鹿港同知史密面禀。上年伊查禁内山。亲历各社。祗知埔里一社。有生番招引熟番佃种情事。伊因防患将来。是以通禀试垦。其余五社。绝无私垦之人。迨禀请试垦之后。又恐民番先自偷越。即商同北路协副将叶长春。会拨兵勇丁役。在北路之内木栅地方。设卡稽查。嗣因奉　　旨不准措办。随将原拨兵勇撤回各等语。是猫兰眉里二社私垦之地。其为侦知兵勇撤后。始行偷越无疑。查私垦番地。大干严禁。乃该民番等。竟敢因撤回兵勇。潜入私开。实属藐玩。当饬北路协副将叶长春嘉义营参将吕大升。协同史密督带兵勇。将该二社私插秧苗。全行除。间有已届成熟者。交官暂时经理。俟收成后。匀给各番。并将草寮拆毁。仍饬严拏各逸犯。务获究办。旋据史密密禀。访有今春新来熟番徐戆棋一犯。倡垦番地。生番侧目。积恶最稔。尚在眉里社树木内藏匿。臣严谕史密叶长春等。将该犯设法拏获。讯认倡率私垦。发掘番目改努幼侄坟冢。抛弃尸骨。及焚毁番寮抢夺牛物各情不讳。质之改努。亦无异词。并向徐戆棋究出殉葬铁器。经改努认明领回。臣以徐戆棋穷凶极恶。若不就地正法。既无以摄熟番之气。又何能安生番之心。遂将徐戆棋恭请　　王命。在眉里社处斩枭示。为惩一儆百之计。一面出示晓谕。如敢再有私垦陵逼生番者。与徐戆棋同罪。各社生番。并埔里社招佃之熟番。同深畏服。而改努更感激涕零。叩谢不已。此又臣在六社内查出私垦分别办理。并将欺陵生番之犯访获审办之各实在情形原委也。伏思我　国家开疆拓土二百余年。声教所敷。东渐西被。虽远边荒陬。无不尽入版图。幅员之广。实为汉唐以来所未有。该水沙连六社番地。不过蕞尔一隅。或禁或开。本属无关得失。特以生番之率众来归。由于不知耕耘。生计日蹙。而招佃之熟番。又皆减租欺朦。其所以得官为抚治者。实藉此为保卫身家之图。若不俯顺番情。则生番日益困穷。熟番日益横肆。势不至尽戕其生尽并其地不止。久之呼朋引类。日聚日多。而无赖之徒。负罪之犯。亦得以无官查察。潜迹遁藏。从此俦类互分。必致倚强而陵弱。党与既众。更恐拒捕而抗官。其贻患殊难逆料。纵熟番不难驱逐。而利之所在。众趋若骘。能禁今日之不来。不能保异日之不往。从前竖碑立界。设隘分防。立法何尝不密。乃私垦者仍有二千人之多。可见禁令虽严。总难期历久无獘。即谓驱逐之后。厉禁增。无敢或有踰越。而被逐之熟番。数至二千。既无本社可归。又无田庐可守。饥寒交迫。势必流而为匪。台湾地狭人稠。流匪本多不靖。何堪再益此二千流匪也。一经开垦。则分疆画界。计亩新耕。生番收其租息。既各鼓腹无忧。熟番得以力田。亦皆养身有具。有恒产斯有恒心。谁不相安乐利。而抚驭并有文武。巡查又有兵役。则一切无赖之徒。负罪之犯。更属无从托足。顾议者或谓台地民情浮动。或械竖旗。层见出。若再开垦番地。设将来内地匪徒。竟与番类句连。剿办必更费手。不知匪徒与番类本不相洽。溯查历年档案。祗有因官兵不敷派拨。酌调屯兵协剿匪徒之案。并无匪徒番类。互相句结随同附和之事。

即如乾隆五十三年。首逆林爽文逃入六社。经埔里社番众。协同官兵社丁人等。将该逆生擒缚献。而林爽文家属。并经水里田头两社生番拏获捆送。此为内地匪徒。不能句连番类之明证。又或谓生番世隶化外。罔知法度。现虽困苦来归。迨衣食充裕。无所顾虑。安见不始顺终悖。不知汉奸诈伪百出。每多首鼠两端。而生番则不识不知。绝无机巧。纵使谲变无常。而统计六社生番。大小男妇。现止千有余名。壮丁不过三百余人。皆散居六社。其所需之械。与所习之技。又无一足恃。剿捕亦甚易易。况台地自郑氏灭后。即为中国所有。厥后陆续开垦者。如淡水鹿港噶玛兰诸厅。无处非生番地界。百数十年。攘攘熙熙。莫不涵濡　　帝泽。移风易俗。共安耕凿之天。从未闻有生番为患。调兵征剿之举。往事足征。可以例推。至六社之外。番社虽众。族丁地势。臣均莫由深悉。然就出社迎接者观之。已有二十三社之多。其赋性之真朴。作事之蠢蚩。悉与六社相似。以此例彼。当亦不甚悬殊。且三港之内。统为生番。又别无凶番种类。是皆无足深虑。又或谓台地本属外夷。现在闽省两口通商。夷情或不无叵测。若六社番地一开。土地广而财赋多。恐外夷之垂涎更甚。不知夷情止在通商。此外别无营求。更不贪图田土。六社番地。尚在彰化之后。僻处山隅。距海口甚远。外夷断无垂涎之理。而台地所产。菽粟鱼盐之外。间有产茶处所。皆叶粗味苦。俱非外夷所珍惜。即外夷之售销于内地者。亦非台民所必需。懋迁有无。均不足启外夷之觊觎。必谓外夷之垂涎。专以六社番地之垦与不垦为行止。臣固未敢深信。回忆臣东渡前后。博采众论之时。实未能折衷一是。迨亲历六社。确知底蕴。不但闽省内地人言。多系耳食。即台地人言。亦半属隔膜。天下事及之后知。履之后见。益信台湾镇道府之所详非虚。署鹿港同知史密之首先深入。创议开垦。确系防微杜渐。并无邀功讨好之心。而在籍绅士廖鸿荃等之言之切恰中事机也。至番地膏腴。实为仅见。六社可垦之地。虽多至一万二三千甲。而平坦者十之八九。绝少石碛沙压之处。翻即成沃壤。开垦匪难。科丈亦易。即创建工程材木。固取之不尽。灰石亦用之不竭。经费充盈。兴修自可迅速。据台湾各官禀称。初议试垦番地。嘉彰两县绅富无不乐从。认捐之数。已甚不赀。及闻臣奉　　命亲勘。旋即中止。如再议续捐。尚不致观望不前。久延时日。是开辟创建。均无须耗费　帑金。亦无待数年后始能蒇事。臣材识虽极梼昧。非不知省事为为政之要。诿事为便已之方。今以大有关系之事。仰蒙　　天语提撕。再三　　诰诫。为公为私。均可奏请中止。特以六社番地。开之则易于成功。禁之竟难于弭患。深思密计。实不敢藉　　君父之责成。辄思废公而便己。况一身之利害。究不可夺天下之是非。臣渥受　　殊恩。又何敢稍涉依违。致孤　　高厚。以臣愚懦之见。似不若查照前奏。仍援淡水噶玛兰改土为流之例。一体开垦。设官抚治。俾彼六社生番。均得优游　　圣世。附隶编氓。以昭　盛治。惟奉　　训示。敕令懔慎从事。臣实未敢擅便。是否仍乞　　圣裁。如蒙　　俞允。恭俟　　命下。再将试垦一切事宜。会同福建抚臣妥议条款。胪叙奏　　闻。并将六社舆地。绘具图说。恭呈　　御览。除将审办徐戆棋一案。另行具奏外。所有遵　　旨履勘水沙连六社番地。体察各社番情。及臣查办民番私垦各缘由。谨先缮折据实覆奏。伏乞　　皇上圣鉴。

　　筹办陕西各路垦荒事宜疏同治四年　
陕西巡抚刘蓉

奏为陕西各路垦荒事宜。续派司道详定章程。设局督办。以专责成而规久远。恭折缕陈。仰祈　　圣鉴事。窃维陕西大难初平。生聚为要。善后之法。莫急于清查地亩。招集流亡。而地方之被害较深。则办理之艰难特甚。臣前岁督师汉南。曾经奏请清查叛产。筹办营田。嗣据光禄寺少卿郑锡瀛前署抚臣张集馨次陈奏。均经奉　　旨饬办在案。臣于上年四月抵任。督饬各属认真经理。阅历既久。利害相权。其中窒碍之多端。獘窦之出。有不得不酌量时势。妥为变通者。查近来诸臣条奏。大旨不外设屯招佃两端。如郑锡瀛疏陈以田给兵之议。果能举行。则多开一处屯田。即少费一营兵饷。诚属撙节军储之长策。无如荷戈之士。不习耰锄。骁悍之夫。难安畎亩。古者诸侯疆域。大都不过百里。征戍不越境。战争不逾时。故带甲即以赴敌。释械仍可归田。近则南北奔驰。转或数千里。东西征剿。历时至五六年。欲行寓兵于农之法。亦已难矣。若欲按户授田。使户出一丁以为兵。则比岁所称敢战之卒。大都楚鄂之材。故乡自有生计。既不挈家远徙。而稻田麦地。南北殊俗。亦虑迁地弗良。势难相强。至于土著之民。向皆不习战阵。欲授田而驱以为兵。固未能骤期得力。且值兵燹之后。土旷人稀。求其负耒而农者。尚不可得。安有余夫执役以充兵者乎。汉唐以后。屯政之兴。多在边徼之地。戍务闲暇之时。然兵兴则屯兴。兵罢则屯罢。虽擅一时之利。难为久远之谋。至于前明屯卫之制。乃在干戈既息之后。散兵归农。使之渐营室家。传为世业。随时训练。以建一代之规。其效固非岁月可成。而今亦非其时也。陕省西同凤各属。地处腹中。既与边方有别。兵民错杂。易起争端。兼值豫捻甘回。时虞窜越。东防西剿。兵勇方罢于奔命。尤未暇释甲务农。此设屯之难行也。张集馨招佃认垦以租抵饷之奏。钦奉　　谕旨。与其招佃认垦不如作为屯田如能作为旗兵之产尤属合宜等因钦此。旋又疏请于陕西省城招募劲旅三千名。按兵授田。听其招佃承种。收租代饷。诚如　　圣谕。所奏系为因时制宜豫筹备御起见。如臣前疏欲仿旗租之制意亦大略相同。而筹划经年。卒亦未能照办者。大凡招佃纳租之举宜于地辟民稠之时。今则荒地太多。遗黎太少。各处流徙未归之民。虽其自有产业。尚多抛荒未种。安有余力佃耕。若欲招徕邻省之氓。则挈家迁徒。所费猥繁。而修筑庐舍。购办糗粮。以及牛马耔种农器诸项。又复倍蓗。况夫年岁丰歉。不可预期。竭终岁之勤劳。或不足偿其播种耕耘之费。则顾虑已多。即值丰年。所获优渥。而租粮并纳之余。为利亦寡。兼之租额既定。岁岁输纳。纵有盈余。终非永业。佃民利析锱铢。能无较量。故垦辟荒地与已耕成熟之业。难易悬殊。而招徕客民与附近比邻之家。情形迥别。

今地方官出示招募。应者寥寥。而谓以田给兵。即可以租代饷。则亦侈虚谈而不彻事实之故矣。旗兵生计维艰。如能授田作产。当可渐冀充饶。惟满营安闲日久。不谙农桑。既不躬亲耒耜。如使雇佃承种。则所患又复如前。自非竟归荒芜。则私相典卖。故从来给产以赡兵。终归有名无实。况乎官私丛杂。稽查不易。兵民交涉。疑虑犹多。此招佃之难行也。夫富国莫如尽地力。而成务尤在顺人心。与其急筹赡兵。存奢望于屯租。而饷糈终归无着。何如宽以待民。使乐趋于陇亩。而饷源或可自充。欲民之乐于垦荒。必使知有余利。欲民之有余利。必使得为世业。欲民之得为世业。必先明示限制。详定章程。请缕晰陈之。大凡利之所在。獘即相随。将开利源。先防獘窦。其或给产授田之际。稍涉含混。胥吏侵渔。不免以多报少。官司粉饰。又或以少报多。且叛绝各产。与有主之地。错杂毗连。殊难界划。侵陵隐占。均所宜防。此时田亩之数不清。将来钱粮之数必绌。若听其亏短。则中饱太多。若督令全完。则苛索弥苦。此其獘在朦混者也。逆回之叛产。逃民之绝产。其事似不相涉。然其中回典汉业。回叛而产属汉民。汉典回业。汉耕而回已早叛。彼汉民之有契据入验者。固易剖析。惟流离之后。契据多半遗失。乡邻又无凭证。若不准承认。则平民含无告之冤。若概与通融。则奸民有假冒之獘。至于绝产一事。或汉典汉业而原主逃亡。或汉佃汉业而仅存佃户。甚或原主尚存妇孺。有契据而不能指认。佃户虽能指认。而又无契据。花名册籍无可稽查。或戚族里邻。多归沦丧。遂有察知业户已绝。托言契据遗失。妄指他人田业为己业者。甚或属托亲旧。彼此互相指证。莫可究诘。种种情形。不胜枚举。此其獘在隐射者也。荒闲之地。其邻近村庄。人亦复稀少。不得不广招邻封远境之民。一体领种。乃土民念其亲旧既绝。不忍以遗业遽属他人。不许客民耕种。或诡称亲旧在外。希图宕延。而客民又恐土著欺陵。往往相约成。应募而至。若令杂居耦处。则平昔气谊不洽。骤难联以同沟共井之情。若听其结队分。则彼此门户先成。尤难期以讲让型仁之谊。此时之布置未能帖然。异日之争将成巨案。此又在土客不安也。臣尝谓以抛闲之旷土。养待食之流民。不惟安集可期。亦且糗粮易足。及观窒碍之多端。獘窦之百出。有非寻常意料所能及。智虑所能周者。然事关民瘼。法期经久。既不敢蹈废弛因循之习。尤不敢存欲速见小之心。前此迭经拣派司道大员。设立营田总局。令其检查旧卷。体察情形。详定章程。由臣悉心酌核。饬属遵办。其中区画之要。约有数端。一曰正经界。仁政以经界为先。而经界以丈量为准。陕省田地。肥瘠不一。科则未均。其有主之地。积久相仍。未便纷纷丈量。致滋扰累。至于叛绝各产。欲使赋役得平。争讼不起。民获各安其本业。吏无格外之诛求。惟有清丈地亩之一法。现饬画分段落。编立字号。凡客民之应募而来者。清查来历。由局给与执照。载明亩数多少。钱粮若干。以防诡混。授田必限定数。俾绝兼并包揽之萌。给领必依次序。期杜拣择搀越之獘。

认垦既有后先。编户无分主客。每十家设一甲长。百户择一里长。使相统率。以任完纳租粮。均派徭役之责。而平其争讼。申以条约。则客民不得擅立村寨。而土著不致倚众相陵矣。一曰定限制。叛产绝产。界限先为划清。叛产概令入官。绝产分别有无当佃轇轕。同族亲丁。以及契据存亡。查明分析核办。其业主之流徙未归者。自该地方被扰之日起算。定以三年。流离不返。即行截止。其客民之招种认垦者。自发给执照之日起算。定以六年。租粮及额。即永为业。规制既定。则官司既有遵循。民情不致惶惑矣。一曰缓钱粮。领佃之初。辟地开荒。牛具种。棚舍刍粮。在在须费。且经营于隔岁之前。而得食在半年以后。岁收之丰歉难必。而催科之迫促相随。臣尝饬同州府劝借牛种。民有虑其无力完交。畏不敢领者。有既领而救死旦夕。坐食无余者。困苦之情。深堪悯恻。恭查雍正六年　　　上谕。安西沙州等处招民屯垦原为惠养边民之计今从民户到齐之日计算至辛亥之年乃例当输租之期但小民甫经安插公私兼顾为难着宽期二年于癸丑升科俾民力宽裕俯仰有资钦此。仰见　　　圣恩广被。在远不遗。今关中为西北形势之区。频年兵燹之后。我　　皇上如天之仁。出水火而登衽席。奉　　特旨蠲减钱粮。抚恤周至。此次筹办垦荒。仍拟仰求　　恩施。凡客民所垦荒田。俟承种一年之后。酌量情形。再行升科。庶使新垦之民。感　朝廷逾格之施。无公私兼顾之虑。实于招垦事宜。大有裨益。一曰定租谷。招垦地亩。固以绥辑遗黎。亦以借资军食。一年之内。正供尚须蠲缓。自难更议取租。惟此项叛绝各产。既已归官。即与民田有间。现议章程。拟于正粮升科之后。分别水田旱地。科则高下。每年每亩。薄取租谷。以备仓廪之不足。六年之后。免交租谷。祗输正粮。准其作为世业。在小民分年输纳。为数甚微。而各路兵食纷繁。亦资小补。况六年即行截止。并非永远加征。揆诸民情。自必乐于从事。凡此数端。皆就陕省现在情形。妥筹办法。不敢固执己见。亦不敢曲徇人情。不敢急图近功。亦不敢祗安简便。惟有督饬司道勤求民隐。期于獘可预杜。法在必行。其或情形互异。不能不稍为变通者。再由该司道等会同商酌。详请新任抚臣随时奏咨。庶于　国计民生。两有所裨。用副　　圣主轸念残疆绥辑遗黎之至意。抑臣犹有虑者。西同凤三府。地居腹里。附近省城。向来民风俭啬。而朴厚驯良。最称易治。今土著编户。孑遗无几。而招徕新集之众。来自远方。大都河南之陕汝。湖北之郧襄。四川之巴南通等处为多。民气杂揉。良莠相半。则风俗亦将为一变矣。土民之与客民。既虑难于相安。即客民与客民。亦虑各不相协。处置未尽其宜。不特狱讼滋多。亦恐嚣竞成习。惟于编成里甲之后。修明乡约。设立义学。以礼让型其父兄。以诗书泽其子弟。地方官复不时亲临而劝率之。务使涵濡　　圣化。比户成风。此其因势利导潜移默化之功。盖有存于法令条告之外者。其效固未可期诸期月之间。而规画设施要在还定安辑之始早计预图。若待其风会既成。始为挽救转移之计。则已后矣。事有似缓而实急者。故为我　　皇上率陈之。至臣所恳新垦荒田。俟承种一年之后。斟酌情形。再行升科之处。如蒙　俞允。即当刊刻誊黄。行晓谕。俾远近之民。感沐　　皇仁。乐于趋事。除将现办章程。咨送军机处备查外。所有续派司道大员。筹办垦荒事宜缘由。理合恭折具奏。伏乞　　圣鉴训示施行。

　　营田总局酌定章程　　　　　　　
刘蓉

一变通旧章以顺民情。案查同治二年。前署抚部院张。曾将西同二府叛绝各产办理大概情形具奏。奉　　旨。此项地亩与其招佃认垦不如作为屯田可以绝回民之觊觎兼可节省兵饷寓兵于农如能作为旗兵之产尤属合宜等因钦此。并经酌议屯田养兵。系为经久之计。但陕省军务正当吃紧。未暇释械归农。满城弁兵。日事操练。逆氛未远。方冀与抚标各营。同壮声威。亦难遽令其出亲耒耜。应俟军务告竣。斟酌办理。当将酌拟章程。饬行在案。查甘省军务未平。陕省界连要隘。在在宜防。存城满绿各营。均应勤加操练。以备不虞。屯政断难兴举。各州县所报情形不一。均无实效。强者随意垦种。贫者观望不前。经理既少良规。穷黎难期安集。与其急图赡兵。存奢望于闾阎。而饷需莫济。不若宽以待民。使乐趋乎陇亩。而饷源自充。兹复检取旧章。详加核议。并将始终办法。条列分明。牧民者果能实力奉行。不为莠言所惑。妄行更议。行之必有成效。

一划清段落以定地亩。凡丈量田地。先将邻境本境有主无主地界查明。由近及远。亲身周历。虽偏僻荒远之区。不得徒令书役勘报。按四乡各里。分别地段。用官定弓步丈量。今之二十五亩。即古之百亩。一夫授田以二十五亩为率。其有一夫之力。能种五十亩者。查明实非包揽图占。准其承领。丈量时仍以二十五亩为一段。用大木签编列字号。标题某里某字第几段。每五段决一小沟。将土作埂。十段作一大沟。将土作埂。宁可宽其余地。毋庸计及分厘。其田地左近。有闲地可以搭盖庐舍者。毋庸另给地段。若无闲地无可居住者。一夫酌给一二亩。丈量分段之外。遇有所余。不及二十五亩者。作为余地。如有不愿领种多亩。祗领余地。或承种之户。有愿将界连余地一并领种者。均于执照内分别注明。领种余地若干亩。并领界连余地若干亩。均一体按章输纳租粮。

一授地宜循次序以杜偏枯。丈量之初。既分段落。授地之时。即按标题次序。分别先来后到给领。如有数人同日投结认垦。即按人数分出地段掣签。不得任其拣择搀越。以昭公允而免纷争。

一招垦宜清来历。无论土著客民。报明姓氏年贯。取具甘保各结。俱准承领。系土著。取具亲族保结。系客民。取具同乡铺商保结。如隔邑隔省起有印票。查无诡托情獘。准其一体给予执照。按地段次序授田。若句结多人。妄图自立村寨。不与本乡联络。恐贻土客不安之獘。着不准行。

一编保甲以资稽查。远近之民。杂处其间。良莠不能尽悉。保甲之法。不惟稽查便易。而且情谊相联。今于授地之初。既以五家十家分段。即就五家十家择长。各稽其散户。而统于里长。凡里长不必定以百户。祗按其里分之大小。如一里仅三四十户。或六七十户。均设里长一人。若百户之外。酌人民多寡。设长二三人。其近镇集户口繁多之地。分东西南北。各设一长。凡设长俱系新招之户。即于新户内选择。若系新旧错杂。仍按烟户择立。祗选公正。不分新旧。一体编立。以联同沟共井之情。里长约束十长。十长约束五长。每岁交租纳粮。里长按期催齐。报明地方官。同日交纳。一里之中。如有勾结匪徒拖欠租粮等事。惟里长是问。里长有苛索平民把持地方等事。准同里开列实报官究治。另行择立。凡里长半系官人。有缉匪催粮之责。应于授地之外。酌给地亩。以奖其劳。所管百户。酌给六亩。不及百户。酌给三亩。一体纳粮。

一给执照以昭信守。现由总局颁发连三执照。一给认种之户。一存该州县衙门立案。一缴还总局备查。照内填写姓名编号。以次给发。不准积压。致有高下其手之獘。

一设分局以专责成。各州县选择公正明白绅耆二三人。户工书吏各一人。书手一二人。设立分局。将丈量地段顷亩数目。暨颁发执照等事。各设印簿。逐日登记明晰。随时稽考。每月以某几日收结。当即查明于次日发给执照。先行出示。毋使远近之民。守候无期。书吏纸笔之费。酌定每亩令认种之民出钱三十文。此外不许索取分文。其设局经费。官为垫办。俟于田地交纳本租之内。按亩提出二升。以清公用垫款。不得于租外别立名目。向百姓索取。至招种齐全。即行撤局。官绅办理妥实。着有成效。查无别项私獘。准其呈明。由总局核其劳绩多寡。详请奖励。其有劣绅奸民。勾通地保书役。私相授受。刁难苛索。甚或把持地方。阻挠局事。以致田地久荒。粮饷无着。即照棍头把持例惩办。地方官申报不实。或借端渔利。一经发觉。亦由总局详请查办。

一定限制以息争端。查前定章程。汉回杂处之地。互相典当。暨与铺户交易抵押之地。令各州县勘明。另造清册。汉当回业者。如果文约中证可凭。准其暂行耕种。俟军务完竣。再行估核卖价。即由当主找足交官。田归管业。无力找价。即由官核给原当价值。田产入官。其回当汉业。如汉民存有老契。准其缴价赎回。无力缴赎。暂行发佃承种。如无老契。即将田产入官。不准赎取等语。今详加复核。应将良回与汉民至今相安无事者。其地田房屋。互相典当。毋庸查办外。分别实系叛产绝产。斟酌办理。凡属绝产。如汉当汉业。而原主或绝或逃。汉佃汉业。佃存而原主未归。或原主仅存妇孺。有契据而不能指认。佃户能指认而无契据。又有花名册籍无稽。其人久居乡井。知其邻里亲族无人。托言契据遗失。妄指田地。冒为己业。或冒认姻亲。并无确据。或原主希图省事。俟他人开种后。始报复业。又或本系远乡隔邑之人。探知该乡蹂躏之后。远近人烟断绝。相与成结党。冒称系该乡失业之民。冒指田地。互相保结。种种獘混。不胜枚举。均应立定限制。以昭平允。如汉当汉业。其原主亲丁已绝。准其找价管业。傥有同族在服制内者。情愿缴出当价。取具亲族切结。亦准其管业。当主不得与争。其原主逃而未归者。另行记载。准其暂行耕种。俟扣满三年。原主不返。无同族服制以内亲丁取赎。准其缴价管业。若祗系同姓。并非宗族。以及异姓之姻亲。均不准其缴价管业。其仅存妇孩。有契据而不能指认者。照契内所注地段亩数。访查确实。准其领回招佃。若契纸证据俱无。乡保邻佑已绝。仅存妇孺逃归。确能指认地界。另行记载。准其招佃耕种。不准价卖。俟三年后。实无别故。准其管业。以上各项情由不一。而其应交租粮。均应按章输纳。以杜借故取巧之獘。至原主于三年限内归来。契据人证确切。查系上下两忙未经播种以前到者。准其接收管业。播种以后到者。俟收获后始准接收。仍给承种者开垦之资。如盖有庐舍。均凭中估价给还。不得借口掯交。承种者官为按照上中下则。另行核给地亩。更换执照。亦不得以远近肥硗挑难。其原主或因无资给还。情愿另给地亩耕种。取具两造甘结。将契纸呈官批明盖印。毋庸另给执照。若三年内原主归来。确有契据领还原业。承种者已费开垦庐舍之资。而该州县境内叛绝各产均经招垦有人。此外更无闲地可给。应令两造凭中估价。或原主补还费用。承种者作为佃户交租。或承种者有力价买。原主情愿收价另置。俱听其便。凡远乡隔邑之人。无契据人证可凭。妄指某地为本业。虽互具保结。不足凭信。祗准照招垦之民。一律办理。凡荒闲地亩。既经分段丈量。其间或一段数主。或数段一主。无从查考。原主限内归来。其地尚无人种。查系确有证据。应准其取具切结领还。若已有人承种。其亩数业经划分。不得因一人紊乱定章。应查原主契据亩数。与承种者相当。仍照播种未播种办理。其亩数少者另行给地。多者先将无人承种者给还。余仍另行给地补足。不致割裂纷更。至有主之地。界于叛产绝产之间。丈量之时。串通乡保吏胥。隐匿侵占。无论远年近月。一经发觉。地亩归官。追缴历年应输租粮。照例一体科罪。以上专指绝产而言。至于实系叛产。例应归官。毋庸再议。房屋地基。以契据为凭。无契据而有乡保邻佑可证。俱准收还。如有隐占当卖及冒认己业。起盖铺屋。或将旷闲地基。平作地亩。均另行记载。傥被原主或旁人举发。将所盖房屋。不准折还。仍治以欺隐之罪。余皆照前办理。其栽种果木之沙地。照现在同州府办法。变通折银。每亩查照粮银。加倍征收。如粮银五分。租银以一钱为率。按亩给予执照。愿为己业者。令其按亩输纳十年。俱准其永远管业。

一定租粮以资军食。招垦地亩。所以绥辑遗黎。亦借以资军食。查从前比照嘉庆十三年兴安办理章程。水旱田地。分上中下三等起租。舍庄基。有搭盖房屋棚厂居住者。照上地起课。正项钱粮。另行按照输纳等语。年来各州县禀报。未能画一。虽系情形不同。其间任听乡保吏胥蒙蔽。漫不经心。以至荒地甚多。其未荒者。多系豪强估占。流亡者仍无所依。上官勤求安抚之意。未能下通。下民亟谋休养之情。未能上达。或亦规模未备。致多参差。今无论绝产叛产。皆属官地。其酌征租粮。以济民艰而资　国用。自与寻常额征正粮不同。查户部例。水田旱田起科。有六年十年之别。由官招垦。以田归佃。次年起科。又雍正六年　　　谕旨。小民甫经安插公私兼顾为难着宽限二年起科等因。陕省军兴以来。仓廪无余。军食不足。非曩时充裕可比。兹分别水田旱田。宽立年限。酌定租粮。系水田。初年免其交租。祗纳正粮。次年每亩上则输租二斗。中则一斗五升。下则一斗。三四等年。每亩上则输租二斗五升。中则二斗。下则一斗五升。五六等年。每亩上则输租三斗五升。中则二斗五升。下则二斗。正粮均照定例输纳。六年以后。合计递年所输之租。上则每亩补足五石。中则补足四石。下则补足三石。准其作为己业。换给契纸。永远管业。其或不能补足。每岁仍照五六年定章输纳。俟交足石数。正粮无亏。仍许换给契纸。准其永远管业。系旱田。初年租粮俱免。次年上则输租一斗。中则七升。下则五升。三四等年。每亩上则输租一斗三升。中则一斗。下则七升。五六等年。每亩上则输租二斗。中则一斗五升。下则一斗。正粮均照定例输纳。六年以后。合计所输之租。上则补足三石。中则补足二石。下则补足一石五斗。准其作为己业。换给契纸。永远管业。不能补足。照水田不能补足办理。北路山多地寒。岁收较薄。其上地照中则输租。中下地均照下则输租。正粮仍照例征收。以示区别。如种至三年。愿将四五六等年每亩应交之租。补足石数。亦准换给契纸。永远管业。凡认种未及年限。不愿种者。准其报明。顶给他人。仍取具里保各结。换给执照。顶种之户。其应交租粮。仍按亩核计。准其按年接算。不必另起年限。村镇房屋地基。有起盖铺店房屋者。按所占地。每亩每年输租二斗。均于五八月交纳。不准迟延。仍照六年为限。其愿作为己业者。每亩补足三石。换给契纸。永远管业。傥有奸豪。将无主房基。搭盖棚舍。或用砖瓦围砌。或撒种各种粮食。冀图无主承认。冒为己业。此等诡混最多。尤应实力清查。随时究办。

一劝殷实以广招徕。地方富绅良贾。乐善好施之士。有愿捐助牛种。搭盖棚舍。捐资招垦。出借口粮耔种。薄取利息。或并不取息等情。皆属勇于为善。地方官查无市利盘剥私情。即将其捐助若干。开具姓名年岁。有无功名。报局详请酌量优奖。

一明定限以免参差。凡交纳租粮。照旧例俱用京斗。春粮自五月初起。截至五月底止。秋粮自八月初起。截至八月底止。里长率领佃户装运。赴常平仓交纳。咸长两县。令赴广备仓交纳。随到随收。严禁仓书户吏羁延浮收等獘。该管官不得于先期私行支收。散户逾限不交。或交纳不清。严催里长。不得任其拖延。每岁征收租粮。照常申报以凭查核。业主复业。定以三年。应自该地方被扰之日起扣算。招种之民。定以六年交纳租粮。应自给发执照之日起扣算。各州县办理招垦。应自奉到此次新章起。至同治五年三月止。赶紧设法招齐。毋得仍前延玩。每月初十以内。将上月招种某处田地若干。开报总局稽查。其办理妥速。或草率了事。或借故拖延。届期总局开单详请分别劝惩。

一截定章程以防紊乱。查未定新章以前。各州县招垦。丈量即非亲历。顷亩未必划清。认种之民。多寡听其选择。其认为己业者。既未深究其由来。祗图目前之征收。举凡隐冒侵欺中饱等獘。置而不问。此时遽难概令更张。应截定新章之前。已经承种有人者。赶紧清丈。分出地段。先行造具清册。注明某乡某人。于何年月日。认种水旱田地若干亩。有无搭盖铺店房屋。占地若干亩。申报总局。酌示遵行。如已奉新章。故意稽延。冀将未经垦种地亩。混入已经承种之内。乘便营私。一经委查确实。由总局据实详究。

　　筹议套外躔金等处屯田事宜疏　　
山西巡抚刚毅

窃臣承准军机大臣字寄。光绪十二年三月二十一日。奉　　上谕。巴燕岱领队大臣长庚奏称西北阿尔泰山宜早防守躔金等处宜开屯田等语该大臣于边隘地势向称熟悉所称各节不无可采刘锦棠谭锺麟鹿传霖刚毅按照该大臣所奏体察地势情形详细规画妥议具奏等因钦此。寄　　谕到臣。伏查躔金系属晋边。所有议兴屯田事宜。自应由臣察度筹办。当经行知藩臬两司暨归绥道遵照。一面委令萨拉齐同知徐秋驰往履勘。兹据禀称。躔金即台吉地。属河北外套。系伊克昭盟所属之达拉特杭锦两旗牧界。西至乌拉河东二百五十余里。东至乌拉特地界二百八十九里。北至黄河旧道。南至现行黄河自二百余里至一百四五十里不等。坐落西北。斜向东南。袤长五百余里。平川广漠。一望无垠。正北狼山。迤西红山。即黄河旧道。由南北行。折而迤南。迤东之处。则东大畲太什拉干乌拉前山后山。峰峦凑接。气势回合。续而不断。由西而东。渐就收缩。此躔金一带山势地向之大略也。套外地势。西南高而东北低。溯查康熙以前。河行北道。并无水利。自改行南道。蒙古始令素与交易之商。租种分佃。即就黄水冲刷低洼处所。因利乘便。修成渠道。西则躔金。计共五渠。东则土人名为后套。计共三渠。纡回约二百里中间支渠。曲折蜿蜒。不可枚数。而余水仍可退至河之旧道。由东北折向西南。绕过乌拉前山之西山嘴。归入南河。土本膏腴。渠又顺利。麦谷粱秫。种无不宜。以故山陕直隶无业之民。从前承佃到此。均能自立生业。此套外一带水利土宜之大略也。达拉旗牧界内。台吉波罗搭拉地方。道光八年。曾奉　　　谕旨准其租给商种五年抵还债项等因。钦此钦遵在案。嗣后续接相沿。奉部文而承种者有之。由台吉而私放者有之。由各庙喇嘛而公放者有之。开垦甚多。至同治初年。甘回逼扰宁夏。躔金附近各商。分立仁义礼智信五社。办理团练。以资安辑。迨后防剿各军。驻防堵。或设台转输。各商分办运粮。致荒本业。渠道旋坏。不复疏浚。辗转陵夷。止存一二老名巨商。不忍抛弃基业。力耕自给。而土人所称后套地方商人。其时尚复不少。迨光绪二年。遭马贼蹂躏。不特躔金之僻东西陲者。牛坝商号不过数家。即后套左右。亦不过二百余家。颓垣废堵。触处皆然。该处土本红垆。利于浇灌。现在失所既久。土质坚硬。红柳及织机草枸杞树等。茂然成林。几无蹊径。闻咸丰年间。达旗岁收租银不下十万。近岁所收租钱不及三千串文。其空乏已可概见。此拉特旗套外地界今昔衰旺悬殊之大略也。今若于该处议设屯政。则险要藉以扼。地利藉以复。蒙旗藉以赡。诚如原奏所云。于时局不无裨益等情。禀请察核前来。臣伏念躔金一带。地近塞城。远拱　京畿。形势所关。不独为晋省紧要边防。实亦中外吃重关键。诚能及时筹议屯政。无事则固吾边圉。免为逋逃渊薮。有事则防敌伺隙。便于控制事机。策诚至善。

第该旗牧地。历经奉　　　旨准其租种抵债。以及养育闲散备办公费等项。与他处蒙古无着闲田不同。臣阅伍至萨拉齐之包头。伊克昭正盟长固山贝子札那吉尔迪来见。面与筹商。据称该盟达拉特等旗。闻有是议。率皆欢忻鼓舞。无非私冀开屯后。上可以急公者。报答　朝廷之深恩。下可以沾利者。稍裕身家之生计。惟是办理之初。仍当明示各旗。俾晓然于此举。固为弹压地方。亦为体恤蒙古。无论如何办理。必因其俗不易其宜。断不使该旗牧界。日久归于民人。蒙无可疑。且有所利。庶一切不致窒碍。至目前议屯先务。其要约有三端。一曰分段。套外西则躔金和永牛坝上下。东则后套沙忽庙左右。均属适中之地。于此分为三段。拨兵一千。躔金正扎三百。二道坝渠以西分二百。湖尔庙正三百。西山嘴南哈木尔台少北分二百。且耕且练。西可以联络甘凉陇秦之声气。东可以联络畲太现之马营。每兵一名。给田五十亩。计需田五百顷。并给牛种。先就易开之渠。督兵挑修。通畅以后。兵农两便。兵则耕种自食。由营官经理。其余地亩。悉由蒙古商人按照向规办理。以仍其旧。惟兵屯地段。如西山嘴哈木尔台少北等。须就近借拨乌拉特地。其余各就近借拨杭锦达拉特地。以资分拨。一曰修渠。套外渠道。达拉特杭锦二旗为最多。此外则乌拉特中旗界内。大畲太昭有山水一道。向来引水浇地。宽窄不过二十里。两旗界内。西山嘴南有珊瑚湾河道。无庸另开大渠。止须于湾之东北建筑一坝。多开支渠。则乌拉前山之前。全可浇灌。西口界内。有乌拉河渠一道。系藉黄河北流旧道之口。引水浇地。曩系商人自开。各旗领租。若开商屯。应将躔金后套各渠。官为修浚通利。其各处旧商界内支渠。仍责成各商修理。务臻一律顺畅。以利引浇。如此。则商既易于招徕。蒙又多获租价。将来或再于寻常租价外。酌加商人二成交官。名曰地粮。以资公费。其租价多寡。仍由蒙商自行定价。不准抑勒。一曰设官。套外地方。连乌拉特三旗牧界合算。东西袤延七八百里。南北斜宽二百里至三百六七十里不等。蒙地界址。商民不能深悉。向年租种者。往往此招彼逐。致启争端。今既议开屯垦。则事务日繁。该处距萨厅甚远。势难兼顾。俟办有端倪。拟另设文武官各一员。驻躔金。专理兵屯商屯事务。其设官经费。即取给于地粮二成。免耗公帑。遇有屯兵滋事。即会同营员办理。如商欠租。暨蒙人逐佃。官为分别讯理。免致构衅。以上三端。不过将见闻所及。撮其大纲。至屯垦详细事宜。必俟奉准开办时。再行条议具奏。但其间尚有为难情形。亦不能不先时预计者。是举也。事属创始。需用浩繁。库乏积储。经费无出。则筹款难。开办必自兵屯始。口外地方辽阔。现有之练军。均驻要隘。无可抽调。则拨兵难。该处系达拉特杭锦乌拉特等旗牧地。必须筹商画一。方可通融屯垦。则借地难。

臣愚以为欲于此数难中勉筹办法。计惟有裁撤树军。另行挑练屯军。以所节之饷。为开屯之资。庶期两得。查树军岁需饷银八万四千余两。臣现咨照大同镇总兵张树屏查照遣撤湘军章程。厚给资粮。分起护送回籍。计岁省银八万四千余两。拟仿练章。于大同镇属额兵内挑兵千名。作为屯军。岁需薪粮。及加练军饷干银二万八千余两。尚余银五万六千余两。即作屯费。尚可无庸别筹如将来屯务得手。屯饷等项。均有所出。即将节省树军全饷。报部备拨。若夫应借蒙部地段。及招商纳租办法。应请　　旨饬下伊克昭正盟长并乌兰察布盟长。转行达拉特杭锦二旗暨乌拉特等三旗。遵照妥议。果无窒碍。或先试办三年。如有明效可证。即行相地审宜。斟酌损益。着为定章。无失寓兵于农之意。然事体重大。所议是否有当。谨将躔金一带形势。绘图贴说。恭呈　　御览。仰恳　饬下户部理藩院核议施行。

　　筹办开垦呼兰所属封禁荒田疏光绪十三年　
恭镗

窃查黑龙江省。边漠之区。初无民垦。咸丰七年。将军奕山查勘呼兰所属蒙古尔山等处荒地一百二十万晌。堪以试垦。惟恐外人慕膻潜越。不能预操把握。当经奏请封禁。十年。将军特普钦因俸饷不继。防范维艰。奏请招民试垦。藉裕度支。奉　　　旨允准在案。此为呼兰民垦开办之始。同治七年。已放毛荒二十余万晌。将军德英以新荒续领。未能踊跃。拟请暂行停放。厥后屡放屡停。经御史英俊光熙内阁学士尚贤等条奏开垦。俱经历任将军定安文绪等筹议。呼兰所属克普通地方。荒场有碍边围。仍请照旧封禁各在案。臣等伏查黑龙江精华。全在呼兰一隅。地气和暖。土脉膏腴。为关外所艳称。然详稽所以封禁之故。略有五端。论地脉则恐碍参山珠河。论牧场则恐妨旗民生计。而且垦民杂则盗贼潜入。揽头出则贩卖架空。更恐奸民易集。勾结堪虞。臣等反复推求。知其中情节。万无一可虑者。溯查原案。呼兰参山。自乾隆时试采一次。稍见参苗。久经停采。布雅淖罗等河。自嘉庆二十二年试采一次。亦未得珠。具见奕山奏中。况稼穑之与珠宝孰轻孰重。　　圣朝取舍自有权衡不待预计。通地段。介居莽鼐布特哈墨尔根呼兰北围林子之闲。纵横量核。计约有三十余万晌。较之前吉林将军奏开伊通围场十余万晌。广狭大有不同。计将通应开地亩之内。酌留围场牧地。宽然有余。即使生齿日繁。断不至稍有窒碍。若虑民揽转售。应仿照吉林章程。革去揽头名目。每民止准放一二十晌至六七十晌为止。不患不均。至于盗贼有无。则视守令勤惰。官兵勇怯。不在地亩之垦与不垦。此又理势无待深辨者也。且吉林兴凯湖等处。最美沃区。徒以土旷人稀。不能自守。向使人民繁庶。村堡相连。彼固不能无故觊觎。此亦不能甘心退让。历代备边以开屯为上策者职此之由。即如双城堡伯都讷。经松筠富俊条奏开垦。当时或议其难。奉天东边开垦崇实亦力排众议而行。不二十年。鸭绿江凤凰城等处。廛栉田连。蔚为沃壤。此尤近今之明效大验矣。臣恭镗在都。窃尝考论东省根本大计。首在兴农。任之初。曾于沥陈本省积困情形折内。声明地旷而利不能兴各节。微陈其端。近更博访周咨。并查考梁诗正舒赫德福明安等条奏。及特普钦所筹。与臣禄彭详细参酌。开垦之举。实黑龙江第一大利。敬为我　　圣主备细陈之。

本省额饷三十七万。呼兰租赋已抵至十余万。若再扩充。饷可渐节。此利　国帑者一也。齐齐哈尔墨尔根黑龙江各城。皆恃呼兰转运接济。收获愈广。储积愈丰。此利民食者二也。盗贼之恣。皆由守备之。若于放荒时。酌定村户。修筑堡寨。严行保甲缉捕之法。盗贼自难容足。此利保卫者三也。关内外失业闲民。聚东省。或之他邦。一定土著。庶免流移。富者力田。贫者佣工。各安其业。此利绥辑者四也。押租缴价。或仿旧章。或仿吉林章程。酌量增加。以补公项。此利经费者五也。开垦既广俟升科后。查照奉天章程。每亩酌定征银额赋。以济俸饷。此利征收者六也。呼兰粮食。除接济本省。广行东南。将来收获丰盈。转输益众。此利商贾者七也。斗税烧锅。税捐亦资小补。积谷日多。收捐必有起色。此利税务者八也。通地段。与齐齐哈尔等城相连。户口渐增。人日盛。贫瘠荒漠之区。可变殷实。此利生聚者九也。人有恒产。地有村砦。内守既固。外患不生。此利边备者十也。惟是十利之说。人所共知。而臣等切念封禁五端内。旗民生计一条。关系最重。尚须详查博考。因先饬派委协领常德等。驰赴通。查勘地方围牧情形。顷据常德等绘图贴说。并禀称通荒田。南北约长一百四十余里。东西约宽七八十里。距北围林子五十余里。呼兰巴彦苏苏二百余里。且隔呼兰一河。于旗人原有牧场。毫无关碍。将来垦成立埠。应留牧场余地亦多等情前来。并据总办呼兰税务道员陈宝善。就近查访开垦一切利獘。大致相同。事关黑龙江省兵民大计。臣等职分所在。不敢拘泥成案。坐视膏腴之产。久弃荒芜。而前准户部咨称。奏准黑龙江省筹办事宜折内。亦有开放荒地。体察时势举行等语。用敢据实上陈。仰求　　圣明俯加采纳。如蒙　俞允。臣当慎简能员。妥定规条。务期利兴獘绝。以仰副　　圣主富民足边之至意。

</div>
    <div class="pagination">
<a href="皇朝经世文续编_page68.html">上一页</a><span>...</span><a href="皇朝经世文续编_page64.html">64</a><a href="皇朝经世文续编_page65.html">65</a><a href="皇朝经世文续编_page66.html">66</a><a href="皇朝经世文续编_page67.html">67</a><a href="皇朝经世文续编_page68.html">68</a><span class="current-page">69</span><a href="皇朝经世文续编_page70.html">70</a><a href="皇朝经世文续编_page71.html">71</a><a href="皇朝经世文续编_page72.html">72</a><a href="皇朝经世文续编_page73.html">73</a><a href="皇朝经世文续编_page74.html">74</a><span>...</span><a href="皇朝经世文续编_page70.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
