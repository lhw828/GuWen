<!DOCTYPE html>
<html>
<head>
    <meta charset="UTF-8">
    <title>皇朝经世文三编 - 第 55 页/共 67 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇朝经世文三编 - 第 55 页/共 67 页</h1>
    <div class="content">　 
　　精艺术　　　
彭玉麟

西人之所长者技艺耳中国为人才数岂无智能之士与之并驾而驰者执业不精故让他人之我先耳西人每制一器专心致志而为之稍有苦窳必从而改造之甚至守愚公移山之法父而子子而孙至再至三务期底于精而后已虽费巨金不惜也中国偶有举动旁观必从而拟议之阻挠之未睹其成先虑其败故怀才之士亦不敢轻于一试技之所以不良也方今海防吃紧南北洋机器局务一体举行循循乎有蒸而日上之势然中国虽设其局仍倩西人以握其枢机彼为我用而我寔为彼用也窃以为机器一项最宜讲求为类甚多而水雷火器尤关切要电报次之水雷有三日伏雷埋伏以待敌利于守也曰行雷曰送雷直趋敌舟利于战也设伏雷之处又宜多设浮表疑雷以误敌人令彼防不胜防而犹不足以破之也故行雷送雷济之行雷之类不一大约以奥国所创之鱼雷美国所制之箭雷为最良送雷亦有杆雷索雷之分鱼雷者形长而两端锐或用铜前藏棉药尾有螺轮中腹蓄气拨轮自行箭雷曾在天津造试其行较迟此皆游行水中稍露形所谓多方以误之也索雷者以长绳系曳于小艇之后或左或右直趋敌舟相擦而过则雷相触而发杆雷者缚雷于杆端其杆连于梃首斜插敌舟之下发雷以轰之若募敢死之士平日操练精熟手眼敏捷何患不胜哉且今之对垒者先用枪炮其器以铜炮为良又以德人所制之克鹿卜炮为最精而陆路行山之炮不若用十二磅弹炮其体轻其质坚炮手合膛且命中而及远所配开花弹计药一磅可及数十里之遥其弹可炸百余片杀敌多而取携便诚利器也至若水陆近攻宜用气球小炮弹配开花其功与十二磅弹炮同又鲁国所造之墨迭儿鲁士炮其形不甚大其用极为迅速制如六门枪四周有八轮皆以螺钉绾之不用之时即可卸置倘有失利分委而弃之不至为敌人之资此尤可以战可以守也洋枪亦有前膛后膛之分论运用亦前膛不若后膛之灵论修整后膛不若前膛之便然当杀敌致果之时总取其灵巧者为宜若德之马地尼英之乃大法之查治布美之七响至三十四响后膛枪又德之新制后膛茅塞枪皆属可用其枪之机器不必过多亦可便于修理而后门火管须用铜托又须多备一副以备不虞但一炮有一炮之性质各枪有各枪之规模弹固分夫大小药必权在锱铢务须自行制造庶几操纵自如若一一仰给于人购诸各外国一旦有事起而闭粜之谋徒手何能御敌又我能击人亦必防人之击我倘或以劣为优以旧为新不徒受其绐而寔受其害矣是宜选出洋学习之返国者或仿其式而造之或更心裁独出以巧而争奇精益求精日就月将强盛之图端在于斯迩来机器局制造枪炮业有成效而议者犹谓可以省费则将成之功败于一旦独何心哉电报一节本属末事然有益于商民兼有利于军国兵贵神速先发方能制人昔普法构兵普人于行军处设电报而尽毁法人之所设卒以败法电报之效彰彰如斯我国家版图日廓各省距京都或万里或数千里一旦疆场告急而飞章入奏　庙算遥颁动经数十日恐有鞭长莫及之患查津沽为近　畿水道门户宜先设一电线由是而吴浙而闽而粤凡属海疆及西北近边诸要隘次第举行无事以便商贾其利犹少至事关紧急乃见奇功近又有德律风者如传声器亦藉电气以行数百里间直可通语斯有便之至便者也总之制器尚象利用本出于前民几何作于冉子而中国失其至便之书西人习之遂精算术自鸣钟创于僧人而中国失其传西人习之遂精机器火车本唐一行水激铜轮自转之法加以火蒸气运名曰汽车火炮本虞允文采石之战以火器败敌名为霹雳凡西人之绝技皆古人之绪余西人岂真巧于华人哉吾深恐华人之大巧而仍自安于拙也

　　枪炮说上　　　
薛福成

自枪炮兴而弓矢戈矛之术废战阵胜负之数与前殊即所以论将才者亦异古之将才杰出者如项羽之拔山扛鼎其气一世矣至若汉之黥彭蜀之关张唐之褒鄂明之常遇春傅友德等皆以武勇显名于时夺建奇绩即岳武穆将才天挺百战百胜而其武艺绝伦亦寔非一时诸将所及夫战勇气也故自古恃勇而胜者十常八九今之战则不然设以虓猛绝伦之将而遇快枪精炮不能不殒于飞铅之下虽拔山扛鼎之雄亦奚益哉往者粤寇之乱将才辈出塔罗杨彭多鲍诸公出百死入一生撤去捍蔽立群子最密之处而不避用能累战累捷语人曰炮固有眼不吾伤也此亦倡勇敢之一法然究当听天由命不尽以人事为胜负且当时粤寇之用不过中国旧式枪炮耳否则西人所废弃之枪炮耳若有今日至精之枪炮恐应之之法又稍不同居今日而论将才不外筹之裕鸠工之良取法之精操练之勤四者备矣善用之则胜不善用之则败智勇固不可阙所以用厥勇者不同矣若夫恩威兼济赏罚必信法令简肃寔用兵机要所最先此又古今不变中外不变者也

　　枪炮说下
泰西诸国枪炮之精不越四端曰力之猛也发之速也击之准也至之远也诸国竭其才力物力苦心经营者数十年遂于猛速准远四大端各有极至之处今其隽士巧工覃精研思者当未已也或谓果若此则西国四端之精进将终无已时恐复阅数十年今日所谓精枪利炮又成废物矣余谓不然凡物生长各有止境人之长七八尺而止象犀马驼之巨逾丈而止千年谓古木高数百寻而止西国枪炮殆已止于极至之境末由再精之时也何以言之今日至精至利之枪炮如欲再加其猛必有转移重滞之病有不能多开之病如欲再加其速必有子药骤竭之病有不暇命中之病如欲再加其准必有运掉不灵之病有应机迟钝之病如欲再加其远必有目力不及之病有子力坠下之病是故欲加一端之胜或反为三端之累且过求一端之胜亦必势有所穷利不胜害此余所以今日之猛速准远为不能不止之境也若夫随宜而变通之相几而损益之造者用者无时可已之事乃其范围固莫能轶矣或问百世以下事久而述迁机熟而智生倘能别创新法以制枪炮则枪炮可终废乎答之曰理固有之然此究在百世下非余所能悬揣也

　　利器　　　
李提摩太

尝观于壮士之赴斗以有器与无器校则有器胜以利器与不利之器校则利器胜匹夫杖剑虽被褐怀宝而暴客不敢睨者气夺于所畏备豫于先事也中国比年以来讲求制敌之利器各省所购新式前膛后膛大小洋炮不下数百尊所购所制之新式后门洋枪不下数万杆其余水雷及师丹石炮船均已逐渐购备御西人虽不足御东人则有余矣然西人所以夸诩日本日本所以挟傲中国者则彼有铁甲船而我无之也闻日本定购铁甲船三号原质本系木船其上面蒙铁不过厚三四寸其马力不过二百八十匹其价不过每船三十万金非真铁甲船也又闻外洋铁甲船最大者其机器有一千五百匹马力食水太深中国口岸恐难购用船价之高下视船之精粗大小厚薄新旧为准的其式固各有不同其价亦难以悬断非由驻洋明练之人员精心考校无从得其要领姑就一时济急之用约计之夫日本三船之价不满百万今中国诚能筹银三百万两则视日本已三倍有余矣就中国口岸相需之船大小参用少则可购四号多或至五六号非必用之以摧敌也但使得此利器坐建无形之威则假托者自然而气馁旁观者亦竦然而神惊不待两阵交锋可以潜消邻衅已省无穷之费否则欲彼骋所长其势必迫我以交锋否则彼所购之铁甲船三号其究亦必取偿于我此中之得失利病不待智者而矣欲虽然当此经费支绌之际即寻常用度已日不暇给何能复筹额外巨忧时者知难设法不得已而为筹借洋债之一说夫使中国果万无可筹暂借外资以展大计固无不可惟外洋诸国如土耳其之颠危西班牙之贫弱日本之困匮皆为国债所累甚者罄岁入之不足以供息银于是苛敛横征而内变迭作中国债项仅逾千万近年各省关银额为洋所分已觉异常耗竭况西征之饷银借息加重至一分二厘西人遂视为成例不肯少让设因累于输息而展转加借十年之后积累益巨利不胜害不可不慎也然则洋之难借如此经费之难筹如彼利器终不可致乎谨查光绪二年部拨西征饷银二百万两由库存四成洋税提出批解仍划各省应解海防经费之半分年归此诚转移之妙术也计此三四年中所省之息银已近百万矣夫库储重原所以备缓急非常之用今邻国之侮甚于回寇海防之棘重于边疆可否援照成案拨发部库存银二百万两以为创制利器之用仍以沪关二成洋税及粤潮闽浙江海五关四成洋税之半分年补划如此一转移间则以海防之费用之海防不待筹拨于各省而帑项无亏缺之虞不受盘剥于外人而器械有克期之举再援照同治十三年筹办江防成案截留长江三关四成洋税一岁所入几可敷三百万之数其养船之费则各处所解南北洋之如无缺额尚可勉供其驾船之才则江海水师宿将与出洋学生武弁艺成而还皆可以备遴选且中国所造之木轮兵船如无铁甲船以相依护亦不能以成军木轮得铁甲而气始壮铁甲得木轮而势益张也古人有言器械不利以其将卒予敌也将卒不练以其器械予敌也是故有是船即不能不利兵不能不选将而欲驾驭将领日起有功则推择统帅尤其至急者矣或曰以区区琉球之故而劳兹费可乎不知日本所图并不在琉球也我之所重亦不在琉球也设今日本复封琉球而利器之购遽尔中止则彼愈有以窥我之因循或且伺间思逞将我以不得因循之势诚及此时毅然振奋特发重资入西厂访[善] (期)式订期定造彼西人必先动色相告传播遐迩固可稍戢其扬日本抑中国之心日本闻中国之有备也亦必知难而退或者器未至而彼先服也此古人先声后寔之妙用也

　　气球考　　　
李提摩太

气球一物古无所纪惟山海经载周饶奇肱等国有飞车之制空中游行日可万里而其制未详亦并无气球之名自欧西各国起意制造以备寄信探敌之用而其始造之人亦未能精即今气球之滥觞也迨后愈制愈精遂为西国之独步兹仅考其始制之法愈进愈上者以备大雅观览焉按古时希腊罗马诸国曾有空中行走之物而无寔在之确据只传闻口语而已自唐时至时代数百年间西国人生有妙法欲于空中飞行者造成图画至今犹存而殊无气球之名气球之制寔始于法国人士在乾隆四十八年时制造也是人孟姓兄弟二人始造纸以为一国之用者后乃思得一法作一布球高三丈余下有口于地上烧柴草使其焰之气自球下口入满自然上升甚高然逾十分钟即落去原处四五里许名之曰火球缘气装满球腹则球热热则涨而轻故气上升俟时久气凉而缩与他分量同故落后孟某又访格物家询问有何法可使球之不落有古之者曰球下缀人仍以火生长使球热或可不落格物家曰否否不如用轻气装入球内自难落也乃以紬制一丈三尺之球又恐其泄乃于紬外抹漆一层又用矿镪水铁末子生轻气装入球内法京中人闻是气球争先焉乃以放炮为号示人来看球升三百丈逾三刻许又落于乡村间去京师五十里村人见从空而下皆不知何奇物争以刀斫之寻即破坏时正夏令也自此始有气球之制焉至秋又制一球下缀以篓置鸡鸭羊于内球上升百五十丈未几又落鸡鸭羊无恙至十月又放球人乃敢坐其中上升亦无恙至腊月又造球二丈七尺高内有舌通于外仍缀以篓篓中置土袋焉若上升过轻则搦舌使轻气由上放出即微落倘落甚速则撤去土袋中土球即轻而复上矣至是孟姓兄弟及格物者一人共升觉悠悠扬扬甚稳适高二百丈许逾两点钟始落于乡间去京师九十里方其下落之速也孟某急将土袋撒去时见日已将没矣乃球下去土袋旋轻而又遽上升恍   日光仍悬于空尚未落焉以此可知地形亦如球之圆云自此欧洲各国皆讲气球竞欲上升矣去年有已故之美国人计其乘球上升曾二百三十八次云初升之时势甚危因之跌毙者亦不少惟英人乘球上升受伤至今止一人而已当年美国有人制一球甚别致制一篓于中坐人周围系以小气球四十七圆亦装以轻气乃分量过轻不能落大惧始以刀刺球放轻气出乃落后英国人请格物家考究空中高下之气分浓淡下方之气浓上升十五里以上过淡而且寒手足俱冷如冰至咸丰年间英又有人考究此气乃知过十五里以上气太淡不足用人在上如屏气而不能出又过寒故甚高人不能堪也西国此球为军中用者多如欲知敌在何方无虑甚远升高已可观见如俄美法等国每于交兵时常用之昔同治年间法都被德人围困内外不通乃将各处信件百余函并列墙上以照像法照成一小纸封寄鸽项然后乘气球上升出围于球中放鸽各投所之皆能达由此观之气球之有关于探敌通信之用大矣再气球之外又有空中下落之利器形同伞虽去地五百丈落时亦悠扬飘荡不至撞损此去年事也又从前气球在空中游行皆顺风力而不能自主今各国又生别法制一球在空中由人为主欲东则东欲西则西且不惧风之逆焉然式样甚多皆各借其气之力以为游行近十年中电学中已生出若干妙法格物家欲借电力行球在空中亦有小效将来后之学者精愈求精其大效必有可观者焉

　　制造危言
白人照函登名来函论进口制造机器之弊领事派扣君意见最远所言殊为可信近在太毋士报中所著中国度支论末节所言尤足见其虑之远思之深忠心之诚也商务公所派之特特君如能细辨派君所论不顾一己之私心而为一国之公利则余有厚望于特君矣　其论末节曰英商初闻总加进口税之法必以利少弊多视之寔则除疋头进口应另拟妥章免被中国本地纺织之布所困外其余不必过虑云云此即保护英国工业之要领也中国现拟将所有纺织局制成之货概按价值百抽十一层特君奉有不能允从之命殊为可叹若能允从不特无害并有大益于英所织疋头惜上海西商爱国之心已为金价昂贵而灭尽其所争之进口机器无非因中国工价较廉利己而损英国之工人耳此等股东但求私囊充饱至中国之税则整顿与否尤非所计也　昔上海西商争请中国务须准将机器进口余通盘合算每以此请为浅见欧格纳公使卸任回国时道出申江亦谓机器进口恐非西国之福也　英国所养水陆各军专为扩充及保护工业起见所费不赀今若以我英向来制造之物而令人皆能(以)制造以夺我利是自作孽也机器固准进口矣其如无人工进口何中国工价之廉其为害于亚美利加及奥大利亚各处非尽人知之乎噫私心利己之辈或未知其所行将有大害于英国工业及其知也再欲补救恐已晚矣　自中国开设厂局以来意国各厂所有工人歇业者以百计西商在中国设厂章程尚未妥定及其既定恐中国官办[各厂]已着先难而夺进口各货之利此尤不可不预为筹及者也西商现欲在中国自行制造所有从前辩论中国官局所织之布有害于英国疋头之处兹则绝不提及抑知中国多织一疋即我国少销一疋销路既阻出货必减将来船行受亏姑置不论我国所有各厂不久已将停闭致工人无处营生也　今为保护工业起见宜于中国拟加税则值百抽十之议先行允从我愿议院工业委员从速计议不然则德国制作货物夺英人之利者英人深以为患岂华人所制货物独不足为英患乎　兹有一事请申说之足征余言之不诬此次机器准进口至中国者寔日本代各国所得之利器而日人并未在中开设厂局推原其意以日人与其在他国设厂为他国所控制不若在本国开厂自行制作之为愈也其意甚善其忠君爱国之心尤可嘉也

按西人之忌妒我兴机器以夺彼利其言如此而中国人犹有以机器为不当兴者岂欲保护西商之利与权耶噫英人论机器不宜进中国

英人某君来函驳某白人所论机器进口之弊兹特照录于左

上月二十九日贵报所登某白人请特特群君及各英商于纺织局一事务须不顾私心而为公利一函观其前后所论大旨以中国多织布一疋即英国少销布一疋是以英人若能不求利己而损本国之工人未始非英国工业之幸也所论如是其不寔处已可概见今试申辨明白以开该白人茅塞之心也凡述一事无论白人黑人必先知此事之情寔方可论说而信中述及中国现拟将所有纺织局制成之货概按价值百抽十一层特君奉有不能允从之命等语该白人若再加稍加访必自知其言之谬矣特君此次北上专为约条应得之厘金利益并请中国于开设之厂局应抽之税务须中西一律不得厚此薄彼有碍厂局盛行之势特君此行仅为斯耳此层该白人所访不确姑置不论其所论东方英人若不与兰甘斯夏工人争利则工业保矣英人即不与之争利其能保他国之人亦如是乎日本纺纱工业共设厂七十处岂能为英人而停工乎印度一国他属之印度姑置不论即英属之印度亦岂能不与我工人争利乎至我向制之货物[今令] (令今)人皆能制造以夺我利等语尤为不解当今之时非机器非争利不行矣

无论制造何物必以人地两宜之国获利最多此定论也虽至白之人不得易我言矣再为保护英国工业计宜于中国拟加税则值百抽十之议先行允从等语中国所制货物固已重税保我之工业矣其如日本及东方他国所制之货物何暇使英人果不在中国开设厂局人人不敢急于求富惟此事有利可图讵能阻止华人设局开厂乎

英人于将定棉花章程若不从中取利他国人未必能不争先取胜英人所以致富者争贸易场中应得之利耳白人岂犹未之知耶且兰甘斯夏工人既系英民虽情形稍改必有所以营生者也　日本在上海设厂之意业已中止一层白人误之又误矣日本未尝不知上海设厂获利之厚即思举办但因俄国动静究竟如何尚未深悉通商条约亦未议定目前受官长约束暂不开设[今] (令)特君所供之其有关系于我者即有关系于日人果能办妥如愿以偿日人仿行意中事也驳英人论机器[不]宜进中国

新出水师测炮线镜为某两书院之山长一名白亚一名斯曲劳特者所造此镜业经英国海部纳用德意土瑞及[智利日本]巴西阿琴打立伯勃力等国水师或已配用或在试英国阿姆斯曲朗公司专代各国购办测炮线镜已将此镜在公司所造之名吉野名白兰哥爱开来达名飘爱诺司爱立司三快[船] (报)配用其测法系将远物用回光镜二面照出两形复使两形透过水晶二块照在另有之回光镜二面以便测炮线人察看一形露上半节一形露下半节故测炮线人仅见两半角欲将此两半角并为一全角但须用三角晶代某半角则炮线远近即可由三角晶查出矣测炮线镜

美国少将马理司在本国搜费司报扬言牢忒照相新法为益甚大其子官居少佐由印度请假返国一日乘马不备伤及于脑兼及其臂并因脑病莫测其臂伤之所在而臂肿愈甚少将万分焦虑欲查伤原时病人不受苦楚之法惟有牢忒照相机探之始知臂骨脱节非骨碎也后脑病既愈遂用麻木药为其接臂骨奈臂肿过甚又莫测其究愈与否因复用照相法以探之始知平复如初少将因言自今而后无论何处医院皆宜备用牢忒照相机器云照相新法

俄国造船技艺日有进益虽造巨大战舰不复假外国造船所购造惟制钢板之法未能悉知故赖美国代造俄国海军省每以为憾焉近有奇说据美国必之马回报云伻是儿巴尔亚州卡厘尔公司本以造钢板颇有盛名前二三年欲谋销路于地球遂简派精熟技艺者分赴各国俄国政府佯谓试用该公司所造钢板若确有效精美可用然后更多仰给之先嘱造钢板舰载重千百七吨欲以充洋舰用乃简派海军大臣驻该公司为监督工事该大臣既抵美公司有驻美俄使署官时来相访而该大臣善视诸工场考察造钢板秘法甚为精密遂使公司起怀疑之念如是约八个月所造钢板舰可已成矣本年五月驶往俄该大臣亦言归故国矣公司始悟俄购钢板舰欲探其秘法寔同欺骗手段然悔之已迟矣闻该大臣淹留美国派专使往俄日夜兼行具报所探知之法夫美制钢板冠绝五洲各国所称意俄能探知秘法则精巧既得矣设机密之事一旦暴露于江湖必惊动美国彼海军人士能不惶然也哉俄人探悉制舰法

法国水师兵官新创一光谓之尔辣脱曲辣伯西语捉鼠笼也光其用处经某报录登如下某日傍晚五点钟时法国派驻地中海水师由马赛开行仅留灭鱼雷船名福松者在口内饬令于水师出口后三点钟再鼓轮往寻福松遵于是晚八点钟起锚追寻将船上各灯一概吹灭但用此新创之光初水师驶行方向船上无一人知之者而于半夜一点钟时福松已寻到水师并同行焉所谓尔辣脱曲辣伯光为物不大放在船之后稍轮船上面用此光时船中不可另点他灯其发出之电光船之左右外人均不能见惟有对船头在于一定情形但寻船者知之能见此光耳藉此新法夜间并可放号而寻常放流星及放闪光之法遂不足用因转能使敌船知我水师所在之处也船上有此新光即使他灯均灭亦能指引各兵船排列一行虽在海面最危阻之纬度亦可无患其光仅法国水师中有之归福松船主又一发誓之于其船某兵官经理一切其光贮在船中格外一房内房上锁匙船主执之观其防范之严密恐为外人所知亦足见法国海部之郑重此新光也寻船新光

法国新造一器可破水中所埋炸药及鱼雷等物惟此器如何造法外人莫从知之颇觉诧异屠琅地方试此器果合式如法人所自道者则鱼雷船但须装配此器驶入埋设炸药之处可保安平无事以炸药皆先炸燃不能为患若是则攻守海口之法必须另行更张矣法国海部用此新器否各国莫不急于听候消息也破水雷新器

泅水人中虽最有历练者亦不能入水之极深处何也曰水愈深水之压力亦愈重也有瑞典机匠名活漏者承招包捞某沈船因新创一机使工人在水深处作工其身之周围情形如人露天地窟然所谓新机系一铁管数节接成共长一百八十四英尺管之一头放大封固此放大之一头内能容数人在此作工管内有软梯工人入管扶梯而进管中工房有窗若干面俱以厚玻璃砖为之紧合至不漏水铁管之外悬有电灯明烛幽微使工房中人得见窗外各物管内配有机杆各具藉此可拉住或砍断或钩起或绑缚练条绳索等件皆得自管内任便转动是故管内之机杆各具其转动与海底奇兽之手足无以异也机底附有压船重物使机沈入海底及至底后复可藉此停住不移也泅水新机

德国克虏伯厂有机器工师造一种炮以纸为之可以卷舒分量极轻可为军士包裹之用炮口径大五个生特迈当据闻五个生特之钢炮尚不及此炮之耐用水陆险阻之区林木丛杂之境用此炮最为合宜德国新闻纸言此炮于步队学堂试演甚为适用皮炮之后又有纸炮是真匪夷所思矣纸炮新制                                                            

电学家叨克士近以电气炼钢坚硬故恒以所制之钻钻铁板较以常法所炼极坚之钢钻迅速倍之后用大显微镜细加审谛若新发于硎无少损其锯截铁若泥沙其凿能錾开宽英尺一寸厚半寸之钢条六次又厚二分之钢板一次而锋刃不刓用制刀七割一分径之铁丝直如棉线此皆众工程师所历试而无爽者闻其锻法以烧红之钢淬于通电之水令电气透过如电镀者然其法有益于匠作不可胜计电制坚钢

德国机匠名威聚馁者新得一法如法泡之锅炉所用之煤可省五分之一不用炉垫炉门而无气其法二年前曾经试颇称合式现今久验愈觉其精矣凡煤非屑屑与养气相并所发热气必不能足威聚馁之法以煤研末将煤末盛在布袋内由袋倒入筛中筛用水轮转动另用风将煤末陆续吹入炉内屑屑均燃是以火力足而气消照此法一人可管数炉所最要者布袋须常装满如欲另添火力但加风及轮转加速耳省煤法

少佐爱尔勃革黎无司先于福托格兰飞克照相时报述新究水底摄影之法嗣巴西国水师船长名卜易铎者亦着论说载诸某水师报中兹将革黎无司所述录下　水底摄影固非新法然昔所试验者悉未合式一经成功无论何等海底工程水务机匠即有一定不易之法以核算之既可看船底即船不能入坞亦可看又可查察暗礁其于水师海商均有大益也且用此法不特可察看海底即海洋深处之活物草花复能摄其影而考究之水战之时藉此可定位按设雨雷炸药以及堵塞海口所需之铁练木料等物惟此海底照相器具欲其使用合宜有二要事须知要事维何曰光力必足照相之匣必密缝绝不透水耳按卜易铎所用之光系得诸勃恩司顶造法之电灯其法五十缚尔得电力及五爱母配阻力灯置箱内配在泅水人之高帽顶上光发出时系三角尖形照在箱后面之回光镜上复经过前面之玻璃电灯所需之光可由小轮船上制电气之器具得之其摄影机器系一包探所用之照相匣封在五金匣内匣有玻璃窗装在箱内附诸泅水各器具所用之晶有一螺丝经过不透水之匣使之转动所有用此等器具试各效颇称合式凡物隔三米突远者照之如白昼日光之下无异摄影亦颇迅速也海底照相

中日交战时船上所用木器炸弹击中每易着火现有意国某号新得一不着火之物名安帖伯立克者宜作兵船上板壁器具及一切装饰用业经该号将所用安帖伯立克仿制之磁器兽皮及各种木料呈请水师兵官及水师机匠次试颇称合式由兵官将试情形具报海军大臣饬令在司贝齐机器厂预备一切候派员复详报再行酌核水师应否纳用避火物

哈果近着一书名曰河务其书所论最有味者为开挖江河所述各种挖泥机器内有勃开得兰豆梯桶笛伯勃开脱杓桶搿兰勃勃开脱钳桶山特奔母伯抽沙具及袋杓各名目太乙恩及客拉特及替司各江遇大工程每用勃开得兰豆客拉特江上有常川挖河船四艘其价自六千六百五十镑至一万七千六百五十镑不等自设船以来已挖深二十六尺半至三十四尺不等其中有一副自一千八百九十年至九十一年每点钟约挖八百立方码合二百五十吨其在替司江上所用之四挖泥船值价一万一百三十镑至一万八千一百镑不等所有斯红西挖河船值价二万七千五百镑用两梯桶每点钟就中能挖三百二十吨挖河船中之最有力者为勃立司得尔之好卜挖河船值价三万镑每点钟至多挖八百吨以上各江所用挖河船以山特奔母伯最为得力立佛波尔海湾中所有之贸赛拦江沙用山特奔母伯挖河船两艘一年之内有三个月祇用一艘共挖起七十五万吨挖河船所奏之奇效以客拉特江最险惟所挖之[时] (晚)日亦最久远一千七百七十三年前客拉特江水甚浅距格兰斯高城以下十二英里之处不难涉水而过但自迁去沙滩及挖河以来吃水二十五尺半之船只能在江上直驶至格兰司高城其往来船只吨数之多能过之者惟敦伦立佛波尔及客第夫与太乙恩各海口耳加之河道挖深之后造船事务愈加推广其江边船厂现在能造甘班尼及吕开尼一类之船长六百二十尺六十五尺吃水二十六尺查客拉特江与水深而无风浪之支河相通是以挖泥功效尤显惟此江如太乙恩及如常须开挖之江亦无定性其江水之深浅非江浪所得使之终守不移也其疏浚之道全恃陆续开挖不止惟此需甚巨幸江中商务加多尚能相抵无亏也开河利器

德国伯林京城赛艺场近出新式气球西八月二十八二十九迭试两次其球升高至六十五英尺可旋转行驶惟观者之命是听创制之人名胡尔佛自言曰无论风力之大风向之变莫不从御故名为从御气球然未历试尚难骤信球状如橄橄其尖向风可减所受风力下系长方竹筐紧结不能移动其法甚移球身长三十码球腹对径十码筐长五码中置八匹马力之小机器[推]转风扇两叶状如汽船之暗轮叶或名鸭对径三码横置于筐前以主球之进退筐底又有方式之舵大与筐等以左右之胡氏又造较小之气球数个已腾空五十三次西五月二十日曾于皇家气球操场演试一次其形状与西班牙购以治古巴乱党者无异从御气球 

欧雷拉在某报所载不以水而以火酒凝滞为雨继之以风法甚简便夫雨之法故非创自欧君而其所载亦颇足观其法以玻璃圆管高八尺寸径大四英寸管之半节满装九二成之火酒以寻常磁盆覆管用开水炖热火酒未滚取管置桌上气即凝结于盆成云而下小水点直条滴入火酒其水点大小不同就中径大米立米突米立米突即米突中之千分之一一米突合三十九英寸三分七厘中之四十兆或五十兆分之一逾时近盆处云散水流凝处离盆稍远此与海洋云霄之理固无异也再火酒管及磁盆炖热后若以暖盆忽易冷管中水气即乱动若风然管中热度四面无异故管中两边之气一升一降若以一边凝冷将见管中之气运动改向也试风雨

磁石何以必指北是为千古难解之理至今尚无人通晓也夫地球之北极与磁针所指之北极自有不同何则地球之北极能永久不变磁针所指之北极则无日无时不变其位置而其位置之变亦随地有定度现日本九州岛四国之间得磁针所指之北极其差约三四度而北海道则自四五度至七八度故航海图亦必登载此变异之差也苟置磁石仔细之必见指北针逐分逐秒有变动也英国天文台夙究此变异之故遂知地中电气之与磁针必有关系之理至磁石之性质及其原理则今日犹不能明也又地中电气何由而起电气何由能感磁石亦尚无精确之说于是磁石学所论之北极果为何物而磁石之与地震必有关系疑亦臆说耳日本近日精究此等学术而知磁石之变化寔与地震有关其说曰磁石之动摇于分秒之间有缓有急苟急之极则约六时至十二时间地必有震动如美浓之震及其余地之震无一不然此由寔而得之事日后益究其蕴奥则庶几于地震之灾得以预备矣磁石变动与地震相关

驻扎雷伯息格之美国领事奉政府之命饬令查报德国新造用电气耕田之法旋据禀称新造电犁既甚合用又较节省等语查耕田用水气之力已三十年于兹而近得电气耕田之法较之用水气又胜一筹以其既便宜又轻巧又易动加之机器发出之力又能行之较远故也兹将电犁约略言之电系耕田头各配一使所耙之槽耙至尽头管人但换坐对面之位以免转之难沿耙之槽安一炼条用三地锚在田之两头拉紧起锚时但转锚之机杆锚即从地内取出再一运动即迁至第二槽锚已安置如前再到炼之端头即抬起向他边再将电气倒转即向对面矣此时炼已通在黎之下面用能转动之柄将炼轧住拉及炼条使复运动及回来已将炼横放备耙第三槽也轮来回运动由管车人经理甚易毋庸离座其全副机器需用之人仅一管炉人一管车人一副手耳所有电箱另装一车其运动电箱内电气所需之力无论何种带轮之汽机或用水力亦可自八匹至十二匹马力复有电气二根将电箱之电气运至上之电机其线分段用轮阁起免致与地磨擦也   上之机受电而动使拉住炼环之轮随之转动也凡耕田不多用小两头各配二耒每耒之前有一锄以备掘土之用无论地如何结寔即有土块亦能掘槽至十寸或十一寸深亦配有松土机器此器配在锄后能松土自十四寸至十五寸深但并不将土翻起若所种之田广大则须用之二头各配四锄十点钟之久能结寔田地八亩至九寸二分四深价每亩一元二角九分若用牛每亩须费二元七角四分云电新法
 
　 
卷六十三　工政三工程

　　请修铁路疏　　　
准良

为富强之策铁路为先敬陈管见请　饬廷臣会议举办恭折仰祈　圣鉴事窃查光绪六年前抚臣刘铭传请开铁路以图自强嗣后总理海军衙门王大臣议于天津一带试办铁路其于铁路利益均能胪陈确实包举无遗比以众议纷纭莫衷一是加之巨款无迄未兴修奴才愚以为铁路在今日实致富之良规自强之首务利权所系约益于　国者六便于民者四敬为我　皇上缕晰陈之铁路先干而后枝由天津至镇江至汉口过江西而达广东为一路由芦沟桥下保定推及太原以达陕甘为一路地多平坦成本必轻道出通衢得利必旺不惟收养路之经费实可裕无穷之饷源此　国之利一通商以来门户洞开藩篱尽撤强邻环伺隐患方长铁路一开则声气联络呼吸相通百万之师一呼可集征调无虑仓皇转输无虞艰阻赴敌应援以静制动用兵之速孰便于是此　国之利二北地毗连俄界海口公诸各国画疆而守则防不胜防分段策应则费不胜费铁路开则裁兵节饷并成劲旅刘铭传原奏所称合十八省为一气一兵可抵十数兵之用将来兵权将权俱在　朝廷内重外轻不为疆臣所牵制者此也此　国之利三内地矿产未经剥削苗旺源长煤铁尤甚铁路开则运机器以兴办采西法之煎镕开未尽之地即所以杜已出之漏此　国之利四海上用兵虑梗漕务干路既成则南漕百余万石由镇江轮船溯江而上不五日可达京地辟飞挽之坦途兼可省挑运之浮费此　国之利五和局既成势须裁撤兵勇一旦多出十数万无业游民最易滋事若兴办铁路则改勇作工可杜隐患此　国之利六中国物产之[盛] (甚)甲于五洲徒以工艰运贵其生不蕃其流不广铁路一开则机器可入重货可出山乡边郡之产悉可致诸江岸海壖而流通于九洲四瀛之外销路畅旺商务繁兴其便于民者一土货畅行用工斯众工作既盛养人斯多且干路人物辐辏沿途支流必旺列肆之贾执鞭之徒生计甚宽无虑失所其便于民者二干路所需除机器车头势不能不购诸外洋其铺路之铁架铁之木以至客车货车所用木质铁料均由各干路就近釆办设局鼓铁是此项巨资销诸外洋者十之二二散诸内地者十之六七也其便于民者三比年水患频仍账务接踵祗以路远运费虽有丰获之区莫收补偏之效铁路通则千里杂粮日夕可至官赈义赈举易措手其便于民者四夫事固有利兴于此而害隐消于彼者铁路兴则　国势振而自强之事可徐图查刘铭传原奏有云俄人所以挟我日本所以轻我者皆以中国守一隅之见耳若一下造铁路之　诏显露自强之机则气势立振不独俄约易成即日本窥伺之心亦可从此潜消斯言也以今日之事局权之盖亦不幸其言之亿中矣自来非常之举难于图始而易于乐成西国铁路初兴拘成见者何尝不极力阻抑迨利弊大明始恍然于前此浮词信非确论故在今日称不便者非坐井观天之见即瞽人扪钥之谈二者举无与于　国计民生之大也拟请　饬下军机大臣总理各国事务衙门大臣会商开办惟库支绌势不能不借资商力创修伊始势不能不招集公司应请　简派大员董司全局详定条约章程期于利归中国而杜积弊总之铁路开则洋易集洋集则邦交自固邦交固则和局斯坚以此为致富始基以此为自强进步诚安危大局之枢纽也奴才愚昧之见是否有当伏乞　皇上圣鉴谨　奏

　　上条呈时事疏　　　
张百熙

一内地铁路宜急招商兴修也海洋长江之险外洋与我共之一旦有事夷艘纵横海面进据长江势所必至我之征调转运在在梗塞所恃者但腹地陆路耳然陆路不过车马迂迟笨滞旷日持久劳师费财战守两无可恃查自湖北汉口经由河南以抵　京师号曰中道计程一千三百余里路皆平衍又距江海甚远就此处修造铁路极为要着前湖广督臣张之洞已遵　旨陈奏因巨寝议此次征倭之役征调兵饷以南北修阻转运迟论者皆叹息于中道铁路之不果行今拟请查照张之洞原奏改由招募富商集股兴修如商股不敷由户部于偿倭兵费借项下挪以足之有事之秋运兵运饷期可至既无长遣戍役之苦更无千里馈粮之忧且中土幅员辽阔各省防兵不下数十万皆分处屯扎稍为移置即形空虚故偏隅偶有蠢动临时必加招募而新招之勇亦未必遽能制胜今造修铁路于干路之外又多修支路此处有警即驰调各处防勇屯集一处他处有警亦然正如常山之蛇首尾相应是不烦招募而兵力自足更不必另筹增兵之饷而所用皆熟练之兵不特此也平时内地货物行旅由江达海在商民虽时惧洋面风触礁之险而贪其迅速无不由轮船装载计每年水及保险银两无虑数千百万均为外洋人独擅其利中国财源日耗实由于此即以海运漕米而论倘遇海氛不靖洋商包运必加保兵险费不仅虚縻帑项更兼挟制多端上年因倭人倡乱海运不便即将江浙漕米改归折色此近事之可证者今造修铁路人情就安避危货物行旅谁不争趋可以收回江海轮船水之利而官运漕米更无论已现在外洋又创造新式极快火车其不惮精益求精者彼盖深悉富强之策首基于此也惟此次张之洞原奏估值中道铁路须费三千万金议者犹谓其兴修之时将不止此数盖以中道经由黄河每道铁桥大者动以数百万计所费不赀而黄河迁徙靡常更恐旧桥既归无用新桥又筹维艰极为可虑而无庸虑也查俄罗斯所修铁路中隔黑龙江即由轮船接运其外洋各国多有如此办理之者拟请　旨饬下湖广湖南督抚臣相度地势可否仿照外洋用小轮船或快船接渡以省桥费而占利涉绘图陈　奏恭候　圣裁如议者以中道里数较长需多而集资不易即可改于东道兴修计东道自江南清江浦经由山东直抵　京师不过一千六百余里所过黄河水面亦不如中道黄河水面之宽较易集事其兴办一切事宜应令张之洞及江苏山东抚妥议　奏　闻

一铁甲兵轮宜劝华商之在外洋者捐赀购办也外洋之铁甲兵轮驶来中国保护口岸不必尽属官轮多有洋商自行购办者拟　旨饬令出使各国大臣劝谕外洋各口岸华商醵赀购办铁甲兵轮视其捐资之多寡优加奖励予以实在文武职官其兵轮管带各缺并由出使大臣就各华商中择人奏补或由华商公举以资得力无事则保护各口岸华商有事则调赴中国以为南北洋防卫之用不独可以节省官且平日购备临时调用外洋各国不得执局外之例多方挟制洵一举而两得也

一军械子药宜设局添造也上海天津各处虽有机器局制造军械而有事之秋每每星夜加赶造尚不敷用拟请于　京师保定两处添设机器局制造火器军械如上海机器局所造之火箭快鎗及连珠快利枪与夫中国素有之枪劈山炮改造后膛火门之类取其命中及远利于战阵者多方制造精益求精即用长于制造之中国人如前大学士左宗棠所用之赖长前四川总督丁宝桢所用之曾照吉等以为总办别派大员领之或聘用洋匠或调取江南天津四川制造局工匠以资熟手中国本能自造军械而侈谈洋务者辄以必向洋商购办为言其弊甚多其害尤大无论经手抬价报所购未必精良而每枪配子无多用罄之时其鎗即成虚设现在所购之洋枪洋炮计所费不下二千万金内外各营领得者皆以得鎗子少不敢打靶操演平日练靶未熟临阵安有准头今添设机器局用机器仿造现有洋鎗应用合腔之子药分结各营更不必取给外洋自可用之不竭查机器惟造炮者其价较昂若仅造子药者每副需银四五千金造鎗械者每副需银四十万金尚不难筹此及今举办实备不虞之急务也

一请于四川云南等省听民开矿以广利源也外洋地产与金矿皆少故利于取他国之地产以为工料谋他国之金矿以资圜府中国地产于金矿皆饶不假于外但仿行其法大开矿禁令民自采用牙行纳帖例由部刊发矿帖颁之藩司由藩司分发各府厘局以便商民就近报明该管地方官转报厘局认地具领以免藩司衙门书吏需索重费致商贾裹足不前光绪十一年各省给发牙帖章程即系如此办理颇着成效今定每矿帖一张纳银若干两或集资伙充或独力开办悉听其便每矿务一厂由督抚臣拣廉干之道府州县或一员或二员以监之每金一两收课若干酌定监厂官薪水银即由金课内按月支给开办无效须另开他厂者准其以旧帖抵纳银之半将旧帖缴销商民自任开凿之劳　国家坐收税课之利筹饷大端莫善于此恭读康熙五十二年　谕旨天地有自然之利与民共之不当以无用弃之乾隆五年　上谕两广总督马尔泰奏银矿所以便民无庸封禁　圣人开物成务之至意万世惟昭愿　皇上仰宪　前谟　俯时局非开矿无以为筹费之地非筹费无以为偿之资俾广利源天下幸甚

一请制造银钱以收利权也夫外国银钱通行中国即上海一隅每年销售何止亿万万计每银钱一员搀铜数分行使愈广利益愈大外洋推广此法并多铸金钱其致富之道多由于此现在中国铜钱被奸民销毁过半甚至偷运外洋故近来钱价白昂小民生计日蹙现署两江督臣张之洞前在两广时兴铸银钱颇资流转着有成效拟请　旨饬直隶两江及湖广各督抚臣照张之洞前在广东开铸银钱章程在于汉口上海天津等处迅速开办凡海关征收税银分成搭收并责令各海关非中国银钱不许收税此即仿照外洋禁用他国钱币之例庶外洋银钱不致独专其利而中国可稍收已去之利权矣惟内地银两钱文多参用票券今所铸造之银钱宜特严新例永禁用票以免外洋用空纸票据换取中国实在银钱之弊此层关系甚巨不可不防至于铜钱亦当变通官铸亏本私铸得利甚非利国利民之道曾见河南贵州地方多用私铸沙钱香港地方皆用洋人小钱可见钱无轻重取便而已广东近设铸钱局以机器铸造民不能假钱式略轻民皆便用且不亏官本似宜仿照稍加变通以铸轻钱而免私铸亦裕国足民之事也

一绿营兵丁宜陶汰更换转弱为强也窃查各直省绿营额兵不下五十余万大率父死子继兄殁弟承或书吏鬻卖而领粮或亲友引援而充额或一人数名而冒领或数人一名而瓜分其它截旷扣平弊难尽罄而衰老孱弱之承乏行间者无论已疲玩废弛如此焉能御敌各督抚亦知绿营兵之缓急难恃虚縻饷项徒以成法所在未敢遽议裁减也臣愚以为绿营兵虽不可骤裁未始不可渐换是宜清厘空滥汰除老弱每一行省先减兵一千大省一千五百即以此所减兵饷之半招募丁壮以为抵换历年递减六七年之减并募换一大省可得新兵逾万小省可得新兵数千再除城防塘汛之外每一府籍兵五百为一营更以前项所减兵饷之半酌加口粮如防军章程择地方扼要之处列营驻扎勤加操练定限以一年换防循环更替以均劳逸所减兵饷一二年间不敷各府籍兵加粮之费宜先从一两府酌办然后逐年推广如此则营伍可资实用饷项亦不致虚縻而绿营兵疲玩废弛之习可渐革矣

　　振百工说癸巳　　　
薛福成

古者圣人操制作之权以御天下包牺神农黄帝尧舜禹周公皆神明于工政者也故曰备物致用立成器以为天下利莫大乎圣人圣人之制四民并重而工居士商农之中未尝有轩轾之意存乎其间虞廷扬拜垂殳斨伯与禹夔稷契同为名臣周礼冬官虽阙而考工一记精密周详足见三代盛时工艺之不苟周公制指南针迄今海内外咸师其法东汉张衡文学冠绝一时所制仪器非后人思力所能及诸葛亮在伊尹伯仲之间所制有木牛流马有诸葛灯有诸葛铜鼓无不精巧绝伦宋明以来专尚时文帖括之学舍此无进身之涂于是轻农工商而专重士又惟以攻时文帖括者为已尽士之能事而其它学业瞢然罔省下至工匠皆斥为麤贱之流寖假风俗渐成竟若非性粗品贱不为工匠者于是中古以前智创巧述之事寂然无闻矣泰西风俗以工商立国大较恃工为体恃商为用则工实尚居商之先士研其理工致其功则工又兼士之事吾尝审泰西诸国勃兴之故数十年来何其良工之多也铁路火车之工则创其说者曰罗哲尔曰诺尔德而后之研求致远者不名一家火轮舟之工则引其端者曰迷路耳曰代路尔曰塞明敦而后之变通尽利者不专一式电报之工最阐精微者则有若嘎剌法尼若佛尔塔若倭斯得若阿拉格若安贝尔炼钢之工最擅声誉者则有西门子若马丁若别色麻若陪尔那若回特活德制枪之工则有若林明敦若呓者士得若毛瑟若亨利马梯尼制之工则有若鲁克伯若阿模士庄若荷乞开司若那登飞其它造船造钢甲之工则有德之伏尔铿英之雅罗法之科鲁苏造鱼雷造火药之工则有奥之怀台脱德之刷次考甫德之杜屯考甫泰西以人姓为人名自炼钢以下大抵以人名为厂名即以厂名为物名者居多当其创一法兴一厂无不学参造化思通鬼神往往有读书数万卷试练数十年然后能为古开一绝艺者往往有祖孙父子积数世之财力精力然后能为斯民创一美利者由是国家给予凭单俾独享其利则千万之巨富可立致焉又或奖其勋劳锡以封爵即位至将相者莫不与分庭抗礼有欿然自视弗如之意则宇宙之大名可兼得焉夫泰西百工之开物成务所以可富可强可大可久者以朝野上下敬之慕之扶之翼之有以激厉之之故也若是者人见谓与今日之中国相反吾谓与古之中国适相符也中国果欲发愤自强则振百工以前民用其要端矣欲劝百工必先破去千年以来科举之学之畦畛朝野上下皆渐化其贱工贵士之心是在默窥三代上圣人之用意复稍参西法而酌用之庶几风气自变人才日出乎

　　中国铁路如何取道为便论　　　
锺天纬

</div>
    <div class="pagination">
<a href="皇朝经世文三编_page54.html">上一页</a><span>...</span><a href="皇朝经世文三编_page50.html">50</a><a href="皇朝经世文三编_page51.html">51</a><a href="皇朝经世文三编_page52.html">52</a><a href="皇朝经世文三编_page53.html">53</a><a href="皇朝经世文三编_page54.html">54</a><span class="current-page">55</span><a href="皇朝经世文三编_page56.html">56</a><a href="皇朝经世文三编_page57.html">57</a><a href="皇朝经世文三编_page58.html">58</a><a href="皇朝经世文三编_page59.html">59</a><a href="皇朝经世文三编_page60.html">60</a><span>...</span><a href="皇朝经世文三编_page56.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
