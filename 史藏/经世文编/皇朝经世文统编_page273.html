<!DOCTYPE html>
<html>
 <head>
  <meta charset="utf-8"/>
  <title>
   皇朝经世文统编 - 第 273 页/共 287 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文统编 - 第 273 页/共 287 页
  </h1>
  <div class="content">
   窃臣于十月初四日承准军机大臣密寄同治十三年九月二十七日奉　上谕总理各国事务衙门奏海防亟宜切筹将紧要应办事宜撮数条请饬详议一折该王大臣所陈练兵简器造船筹饷用人持久各条均系紧要机宜着详细筹议将逐条切实办法限于一月内覆奏此外别有要计亦即一并奏陈总期广益集思务臻有济不得以空言塞责原折单均着抄给阅看等因钦此仰见　圣天子轸念海疆智周虑远之至意伏查总理衙门原奏六条以用人持久两条为前四条之要领由末溯本用意至为深远窃谓持久一条尤足挽救时弊历观史册凡建一议创一法非事所习见者必有多方辩论阻挠之人盖以局外而论局中之事往往各怀意见而不得其事实徒以变乱是非坐误事机目前筹防之议惟在　宸衷独断行之以渐守之以恒取天下大事当讲求者书之　御座日省之月察之岁考之庶内外诸臣各体　皇上之意寔力奉行记曰下之事上也不从其令而从其好　皇上一意持久则臣下自不敢松懈矣惟持久之道在于得人若练兵简器造船筹饷诸大政万一不得其人无论章程如何美备条目如何精详一入急公营私之手势必颠倒舞弊尽坏立法之初意又安望其持久哉故用人一条尤为万事之根本第就海防言之则以求将才为最要宋臣杨万里有言相不厌旧将不言新言用兵最忌暮气宜用年壮气锐素有远志未建大功之人伏愿　皇上加意搜求破格奖擢臣下苟有所知亦当随时据寔上闻至于宿将勋臣老而益壮　帝心简在任用自有权衡固无俟臣下之论列也原奏练兵一节臣伏查西人恃其船炮故得横行海上自古有海防无海战今日练兵仍以水陆兼练为主然先就水师言之寻常战舰不及轮船寻常轮船又不及铁甲船夫人而知之矣然船之得力与否仍视乎人西洋各国驾驶轮船之人类皆童而习之以次递升由水手而洊至提督故其心专其艺精其统率之人无不号令严明指挥如意盖其功由渐而来非仓猝所能集事也今之战舰即不能一时更换似应就弁兵中挑赴轮船学习增一轮船即酌裁若干战舰增一轮船弁兵即酌裁若干战舰弁兵而仍归水师提督节制则事权一而经费省更招集沿海一带熟悉沙线能耐劳苦之人参用西法使之由渐递升依船为命庶可渐收实效然沿海之地几及万里处处可以登岸势不能处处皆泊轮船一旦有事若敌人乘海滨无备之隙地舍舟登陆则我之船炮皆无所用夫外人涉重洋而来志在登陆耳非志在海中也中国恶其来者恶其登陆耳非恶其海中也则陆军宜亟讲矣前明时倭人内犯谈兵者皆谓击之海中为上策拒之海上为中策战之内地为下策于是唐顺之讲求水师出海击贼是时倭船甚陋非若今之轮船铁甲也然犹登岸肆扰水师竟不能制卒之戚继光等精练陆兵血战数年甫得尽歼其众此往事之可验也近日法国水师其多且精十倍于普人然卒为普所败者以普人从陆路进攻水师无从措手此近事之可证也是水师足恃尤宜亟练陆兵水师未足恃乎练陆兵之法查同治四年曾国藩覆奏折内称沿海之奉天直隶山东江苏浙江福建广东七省共练陆兵九万沿江之安徽江西湖北共练陆兵三万合成十二万之数以陆兵为御敌之资以轮船为调兵之用海遁虽极辽远血脉皆可流通其意盖以陆兵为主诚至计也今诚踵其议而力行之各省分定数目各专责成贵精不贵多宜聚不宜散从前缺额之兵不必再补现在已募之勇更加精练练兵尤须练艺选兵必先选将是在平时之实力讲求矣

原奏简器一节查西洋火器日新月异迭出不穷今日之所谓巧即后日之所谓拙论中国自强之策决非专恃火器所能制胜观西人所著海防新论备言南北花旗交战之事虽有极善之炮台极猛极多之大炮祗能击坏一二敌船并不能禁其来去自如是火器之不足深恃可为明证然而风会所趋虽造化之亦若听命于智巧之数其不能不相随转移者时也势也近日各国之炮其后开门者争推德国之克虏卜为最英国则首推乌理治洋枪则以美国林明敦为最本年夏间臣已将各项枪炮陆续置办迄未运到夫欲自强而必倚西人以为强亦必不可恃矣臣愚以为其始宜由外洋购运一面饬局仿制庶几始因终创不至倚人为强现在上海机器局仿造乌理治炮林明敦枪已能如式制造惟克虏卜炮尚未得其秘法然后膛不如前膛之稳似亦无须仿制水雷一项另有机器亦已设法购到制造惟是各项火器不难于用而难于不用有事之时日日试演尚可经久无事之时一经阁置立形绣坏以后购造枪炮应发交该管员弁操演之后时时磨洗不许绣坏违者罪之是亦珍惜巨帑之要义至于铸造之法沪局机器工匠华洋兼用华匠协同洋匠学习有年亦渐窥其奥窔但祇能就洋匠成法依样仿造若欲神明变化推而广之必须有上等工匠及习算之学生亲赴外洋观各厂参互考校方能自出心裁智创巧述现在出洋肄业之幼童业已三年其中聪颖之人既习言语亦可兼通技艺拟饬管带之员分别察看如有能通制造之法者由督抚优给廪饩量保官职令其竭虑殚心精求绝技他日艺成而归广为传授庶足辟途径而励人材臣闻自古觇国势者在人材之盛衰而不在财用之赢绌在政事之得失而不在兵力之强弱未闻以器械为重轻也且西人之所以强者其心志和而齐其法制简而严其取人必课实用其事者无欺诳侵渔之习其选兵甚精故其临阵皆勇敢而不畏死然后加之以精器所以强也若不察其所以强者而徒效其器械岂足恃哉昔者林则徐在粤英人畏之如虎僧格林沁败英人于天津皆未尝有精器也是火器不可不讲求而实未尝专恃以制胜也原奏造船一节自闽省创设机器上海继之金陵天津又继之皆由枪炮而推及轮船当初成之时已有横绝四海之势及西洋各国铁甲船出而轮船为之减色近日英国复创蚊子小铁船一名水炮台长可十丈能载数百磅巨炮狙系铁船于三里之外而铁船又为之减色本年筹办防堵人人皆称铁甲船争进购买之策臣坚持未许非以铁甲船为无用也盖深知外国造成一船皆以自备战守其坏损不堪用者乃以售之中国而又昂其价值需以岁月转辗经手徒资中饱无裨实用中国以百余万之巨款购一外国不堪用之坏船驾驶不善则易损修理不得其法则易损后患方长而船之损坏甚速权衡利害诚不敢轻于一掷也且铁甲船吃水极深英法之铁船来上海者停泊吴淞口不能入黄浦江日本之船其至北洋者停泊燕台不能入大沽口是中国果有铁甲船必先酌定停泊处所能否与各项轮船合为一起方可放手仿造现饬上海机器局先就小者试造一号约计明春可以告成如试验适用由此扩充即可酌量添造臣愚以为造船仍以兵轮为主如大沽吴淞直东闽广等口久驻铁甲一二只蚊子船三四只佐以兵轮安配重大击远之炮与炮台相辅便可屹成重镇以戢戒心惟嗣后轮船日增必须先筹养船之费外国轮船以商为主以兵为辅所以财力厚而兵饷亦足上年直隶督臣李鸿章试办轮船招商即是此意为今之计造兵轮而添铁甲假商力以养兵船诚以兼筹并务者矣臣闻泰西各国其轮船以百数十计其铁甲船以数十计其大炮以千计小炮以数千计即使中国岁筹巨款多方制造亦必不能如彼之多而且精且即使百方搜括船炮皆可相敌仍不能禁其不登岸据臣愚见船炮不可不办亦宜量力徐图稍蓄财力以练陆防之兵以备有事之用而仍急急以修政事造人材为本使各国向风慕义或外侮可以稍纾

原奏筹饷一节军兴以后劝捐抽厘津贴无法不备民力竭矣于此而欲开源窃恐无源可开　国家经费有常地丁漕米关税三者虽较从前不能足额而各关之洋税各省之厘金京外之捐输皆向来所无为数甚巨综计一年出入之数仍不敷然则非财不足也乃用不足耳今之言理财者或为煤山铁山乃中国自然之大利若一一开采不独造船造炮取之裕如且可以致富可以自强或谓一经开矿则必招集无赖深恐易聚难散酿成巨患臣愚以为酿患之说由经理不善之咎不必鳃鳃过虑因噫废食现在磁州业已奏明试办而湖南福建江西山西等省已成之煤厂铁厂扩而行之果能有效何必舍近求远取给外国臣所虑者中国开采煤铁地气不厚精华易竭所费甚多所得有限未敢遽信以为大利耳为目前权宜之计惟有暂将各口洋税通提六成专供海防之用以五年为限当可集事若夫节流之法非甚高难行也其效亦非难致也自古以来能节用者国未必不富谋聚敛者国未有不贫盖利端一开则上下交征人主之侈心必生贪吏之盗心愈炽而所入转不敌所出昔汉文帝时轻赋薄敛屡免田租而国愈富者以其节用也武帝时横征暴敛百利俱兴而国愈贫者以其不节用也昭帝承武帝之后尽罢兴利之役疑若不免于贫矣而又富者以其节用也然则富国之道从可知矣窃谓欲求节用必自　朝廷始诚能罢土木之工省传办之费减　宫中之用以节俭为天下先则一岁所省何啻百万各省督抚悉心筹划尽裁不急之费而于州县之钱漕关局之厘税皆实力稽察勿使干没固不可刻薄以伤政体亦不可徇隐以悦人情则一岁所增又奚啻百万仍求　敕下户部统筹全局分别入款出款之界限京师旗绿各营约用若干内务府约用若干各直省旗绿各营约用若干各路勇粮约用若千文武养廉俸银约若干杂支约若干而于综核各项之外指定筹防专款应用若干俾中外上下晓然于经费之有限财用之有制断不准因紧急需用先行挪动自取支绌从此中外一心兢兢业业力求撙节必不兴计臣言利之策自可裕度支而垂久远矣

以上四条皆就总理衙门原奏而证以外间一切情形推广言之要必饷足而后可以造船可以简器可以练兵尤必得人而后可以言筹饷可以言持久六者相为表里施之有序操之有本　皇上统览大纲臣下各竭微长各抒忠悃不以为安常处顺之时而以为胆卧薪之日大局幸甚抑臣周谘博采觉事之可行者尚有三端查沿海各岛大都土瘠产薄惟台湾一岛形势雄胜与福州州相为犄角东南俯瞰噶罗巴吕宋西南遥制越南暹罗缅甸新加坡北遏日本之路东阻泰西之往来实为中国第一门户此倭人所以垂涎也且其地物产蕃富有山木可采以成舟航有煤铁可开以资制造其客民多漳泉潮嘉刚猛耐苦之人足备水师之选乘此倭事初定番民感激　国恩之时如得干大员假以便宜俾之辑和民番兼用西人机器以取煤铁山木之利迟之数年彼处便可自开制造之局自练防海之师为沿海各省之声援绝东西各国之窥伺此中国防海之要也惟创办之始得人颇难需费亦巨其中节目繁多应请饬下闽浙督臣李鹤年船政大臣沈葆桢妥筹议奏以期必成此事之可行者一也海外新加坡槟榔屿旧金山新金山各埔头均有闽广等处之人在彼贸易每处不下数万人造有会举有头人名为首领类能知其姓名此皆世沐　圣恩萦怀故土每遇中国人至款接甚殷凡为首领之人必有干济之才足以提倡全埔如从泰西原请派领事出洋之议物色人才不论官阶文武大小有能任此事者给以虚衔使其前往各埔结纳首领婉转劝导发其同仇之念示以加秩之荣由各督抚咨请总理衙门奏结职官派为练首令其团练壮丁随时操演每年酌赏银牌星以示鼓励约计经费有限而获益无穷此事之可行者二也西洋各国考诸地球参诸天度皆距中国数万里即电报极捷而兵船之来究须六七十日现在通商各口洋人星罗布中国情事无一不侦察周知而彼都情形中国皆未深悉自斌椿志刚孙家谷出使后至今无续往之人窃谓通商各国宜选有才略而明洋务之人随时遣使遇有交涉之件可辩论者与之辩论可预防者密为豫防其于彼国有用之人才新造之精器均可随时采访以为招致购买之地目前各国通商耦俱无猜实千古未有之创局较之张骞之使绝域苏武之使匈奴尤为履险如夷海内至大人才辈出未必无英伟特之士愿充是选此事之可行者三也以上三端采自众议证以所闻如果试行似于洋务必有所益而于　国体亦无所损臣智识谫陋阅历尤浅不敢存好大之心亦不敢为凿空之论区区愚诚谅蒙　圣慈垂察

　　上合肥伯相书　　　　　
郭嵩焘

二月初八日寄上第三信想尘钧鉴此间政教风俗气象日新推求其立国本末其始君臣争政交相屠戮大随机数十百年至若尔日而后定初非有至德善教累积之久也百余年来其官民相与讲求国政自其君行之蒸蒸日臻于上理至今君主以贤明称人心风俗进而益善计其富疆之业实始乾隆以后火轮船创始乾隆初未甚以为利也至嘉庆六年始用以行海又因法创为火轮船起自嘉庆十八年其后益讲求电气之学由吸铁机器传递书信至道光十八年始设电报于其国都渐推而远同治四年乃达印度自道光二十二年与中国构兵火轮船遂至粤东咸丰十年再构兵而电报径由印度至上海矣其开创纔数十年乘中国之衰敝七万里一瞬而至然亦足见天地之气机一发不可遏中国士大夫自怙其私以求遏抑天地之机未有能胜者也来此数月实见火轮车之便利三四百里往返仅及半日其地士绅力以中国宜修造火轮车相就劝勉且谓英国富强实基于此其始亦相与疑阻即以初抵伦敦苏士阿摩登海口言之往来车运用马三万余匹虑防其生计也迨车路开通用马乃至六七万匹以道途便利贸易日繁火轮车止出一道相距数十里以下来就火轮车者用马逾多也去冬道上海见格致书院藏一火轮车道图由印度直通云南一出临安以东趋广州一出楚雄以北趋四川以达汉口又由广州循岭以出湖南而会于汉口乃由南京至镇江东出上海又东出宁波北出天津以达京师见之怪咋谓云南甫通商即筹及火轮车路也及来伦敦得此图知已出自十余年前凡其蓄意之所至无不至也印度火轮车纔及阿萨密其通中国分山南北两道北道由阿萨密直抵依拉袜底河南道绕出缅甸折而东北以会于依拉袜底河而达蛮允大率云南通商一二年后两处铁路所必兴修者日本公使见语云天地自然之利西人能发出之彼为其难吾为其易岂宜更自坐废中国土地之广人民之众各国所羡慕也闻至今一无振作极为可惜嵩焘赧然无以为答前岁入都本意推求古今事宜辨其异同得失自隋唐之世与西洋通商已历千数百年因鸦片烟之禁而构难以次增加各海口内达长江其势日逼其患日深宜究明其本末条具其所以致富之实而发明其用心而后中国所以自处与其所以处人者皆可以知其节要谋勒为一书上之总署颁行天下学校以解士大夫之惑　朝廷所以周旋远人之心固自有其远者大者当使臣民喻知之以为此义明即国家亿世之长基可操券而定也道天津亦曾为中堂陈之及至京师折于喧嚣之议论噤不得发窃谓中国之人心有万不可解者西洋为害之烈莫甚于鸦片烟英国士绅亦自耻其以害人者为构衅中国之具也方谋所以禁绝之中国士大夫甘心陷溺恬不为悔数十年国家之耻耗竭财力毒害民生无一人引为疚心钟表玩具家皆有之呢绒洋布之属及穷荒僻壤江浙风俗至于舍国家钱币而专行使洋钱且昂其价漠然无知其非者一闻修造铁路电报痛心疾首起阻难至有以见洋人机器为公愤者曾劼刚以家讳乘坐南京小轮船至长沙官绅起而大哗数年不息是甘心承人之害以使朘吾之脂膏而挟全力自塞其利源蒙不知其何心也办理洋务三十年疆吏全无知晓而以挟持　朝廷曰公论　朝廷亦因而奖饰之曰公论呜呼天下之民气郁塞壅遏无能上达久矣而用其鸮张无识之气鼓动游民以求一逞官吏又从而导引之宋之弱明之亡皆此鸮张无识者为之也嵩焘楚人也生长愚顽之乡又未一习商贾兴洋人相近盖尝读书观理历考古今事变而得之于举世哗笑之中求所以为保邦制国之经以自立于不敝沛然言之略无顾忌而始终一不相谅窜身七万里之外未及两月一参再参亦遂幡然自悔其初心不敢复为陈论而见闻所及有必应陈之中堂者

日本在英国学习技艺二百余人各海口皆有之而在伦敦者九十人嵩焘所见二十人皆能英语有名长冈良芝助者故诸侯也自治一国今降为世爵亦在此学习法律其户部尚书恩娄叶欧摹至奉使讲求径制出入谋尽仿效行之所立电报信局亦在伦敦学习有成即设局办理而学兵法者甚少兵者末也各种创制皆立国之本也中堂方主兵故专意考求兵法愚见所及各省营制万无可整顿之理募勇又非能常也西洋此数十年中无忧构兵直可以理势决者考求伦敦募兵之法皆先使读书通知兵法而后入选遣医士相其血胆气筋骨坚强而后教之跳跃次第尽枪炮技艺之能事乃编入伍其根柢厚矣此岂中国所能行者一身之技无能及远正虑殚千金以学屠龙技成无所用之嵩焘欲令李丹崖带出洋之官学生改习相度煤铁链冶诸法及兴修铁路与电学以求实用仍饬各省督抚多选少年才俊资其费用先至天津上海福建各机器局考求仪式通知语言文字而后遣赴外洋各就才质所近分途研习各机器局亦当添设教师二三人以待来者但须一引其端庶冀人心之知所趋向也此闲有斯谛文森者亦曾言各国铁路多所创造尤勤勤焉劝中国之急为之谨将所拟节上呈抑嵩焘之意以为事事须洋人为之必不可常也当先使中国之人通晓其法挨及国隶阿非利加及修造铁路先遣人赴英国炼习而后敢仿行之此最可法伏乞钧示以凭与李丹崖会商办理窃以为方今治国之要其应行者多端而莫切于急图内治以立富强之基如此二者可以立国千年而不敝其为利之远且大者不具论也其浅而易见者有二利中国幅员逾万里邮传远者数十日乃达声气常若隔绝二者行万里犹庭户也骤有水旱盗贼朝发夕闻则无虑有奸民窃发称乱者此一利也中国官民之势悬隔太甚又益相与揜蔽　朝廷耳目以便其私是以民气常郁结不得上达二者行富民皆得自效以供国家之用即怀踊跃之心而道路所经如人身血自然流通政治美恶无能自掩则无虑有贪吏遏抑民气为奸利者此又一利也三代盛时不过曰吏效其职民输其情而已其道固无以加此也论者徒谓洋人机器所至有害地方风水其说大谬修造铁路电报必于驿道皆平地面为之无所凿毁至于机器开煤吸水以求深也煤质愈深愈佳中国开煤务旁通洋人开煤务深入同一开采浅深一也有何妨碍即以湖南地产言之铁矿多在庆煤矿多在衡州而科名人物以此二郡为独盛湘潭石潭产煤世家巨族多出其地湘乡煤产无处无之功名爵禄尤称极盛世人一哄之议论无与发其蒙者何不近据实事征之中国百姓自为之而自利之无故起而相阻难数十年后洋人所至逐渐兴修其势足以相制其利又足以噉奸豪滋事者役使之以为用则使权利一归于洋人而中国无以自立传曰天之生此民也使先知觉后知使先觉觉后觉也先知先觉之任必　朝廷大臣任之是以政教明则士大夫之议论自息亦在　朝廷断行之而已

至于国家根本大计度今之时量今之力有难以一二举行者而切要者数端无关根本大计而要为诸政之所从出不先务此虽有良法美意日起以图功亦终归于无方一曰禁止鸦片烟原鸦片烟之禁实自雍正时其始供药品而已赖政教修明官吏奉法民间无敢吸食者至道光中其风始炽嵩焘少时尚未闻此于时物利丰阜家给人足百姓守法惟谨迨后鸦片烟之害兴而世风日变水旱盗贼相承以起即今日洋祸之烈实始自禁鸦片烟而金田贼首亦因海防散勇啸聚山谷驯至大乱是此鸦片烟不独戕贼民生耗竭财力实亦为导乱之原洋人至今引为大咎中国反习而安之窃以为鸦片烟之害不除诸事一无可为而求其禁止之方有至简而易行者其法在先官而后民先士子而后及于百姓一用劝导之术而以刑罚济其穷其用罚亦惟动其廉耻之心而激使自立宽以二十年之期必可保其禁绝不至稍有贻患嵩焘前折已详言之无可易者此一事也一曰开垦浙江荒土初闻洋人惟务商贾之利于农田不甚经营也至是始知其不然其通商专务富民所税茶酒及烟数者而已余皆无税岁计商贾赢余而估其所获之利约八十分取一住房器物计租取税如中国之户税岁入三百磅以下者不税其所得星及他表记泐之用器有税畜犬以上有税并出常税之外国家经制所入一取之地税其勤地力至矣往见陈文恭公抚陕西河南专意农事兴水利溉田在湖南教民耕种诸法悉备可为知本计者江浙经乱后距今十二三年荒岁之田未垦者仍多百姓惮于疏辟之勤而自惜其力州县苦于奏销之累而并没其名荒者听其芜莱垦者亦相为隐匿亦宜户部所应经营督无所应劝导者此又一事也一曰喀什噶尔之地宜割与雅谷刊氏数判酒泉光武仍其君长赐以印绶吐谷浑徒浩舋河郭元振请即其所置之边要密迩义取羁縻无所顾惜至于汉建校尉唐置都护远或万里近或数千降胡杂虏因叛袭封以为故事无足比论惟喀什噶尔之地逼近安集延其势不能筑葱岭为长城以遮遏之浩罕诸部并于俄罗斯回部余民乘喀什噶尔之乱袭据其地犹慑中国之威而思托为附庸去岁威妥玛代为之请嵩焘谓当俯顺其心与为约誓今缴还各城但得一镇守乌鲁木齐之大臣信义威望足以相服可保百年无事若徒恃兵力攻取旷日持久耗费无已幸而克捷而回部余民必走投俄罗斯以相比附构兵纵掠终岁骚动徒使俄人乘间坐享其利而中国承其敝未知所以善其后也夫经国者务筹久远主兵者惟取进攻是以弃地之议不能出之将帅也惟恃　朝廷权衡缓急轻重秉成算以宣示机宜而后将帅之威伸而　朝廷之恩乃深入远人之心使之俯首而听约束故以为威妥玛之代请实机会之不可失者此又一事也一曰伊犁一城宜与俄人定约以垂久远英俄两国势足相敌而英人务拓地以兴利俄人务袭土以开疆无端乘乱袭据伊犁此其志在掠地而已窃度新疆事定令俄人交付伊犁一城必尚多烦议论西洋公法无乘乱据人土地之例势且要求兵费责以收赎而非有巨足厌其心其必不能允也故莫如反其道行之而不责其减价而赎之我而责其准所赎价交易而鬻之知彼如日本库页一荒岛犹欲全据之必不肯轻易退还伊犁明矣与其含糊悬宕以生戎心莫如明与定约画疆分界可保数十年之安必不得已收回黑龙江以西地与之互易亦尚有名可据此又一事也一曰停止各省厘捐嵩焘于厘捐筹饷知之甚明行之甚力湖南开办厘捐实一力赞成之在粤东陈覆厘捐情形援古证今自谓能得其要领然凡为厘捐以筹饷也原非国家经制军务告竣十余年迄今不议停止则非体矣且法久则弊生各省本无急需相与视为闲不甚措意是以办理日久收数日微骤有军务筹划饷糈踵事循章习为故常将更无可施力尤两敝之道也前岁因滇案议停租界厘捐是专为洋人免厘何异驱鱼而致之渊驱雀而纳之丛不独有失民商之心其伤国体实甚意谓宜及时停免各省厘捐租界免厘一节自应删除并与立约因事筹饷不在此例而如福建之茶浙江之丝及凡物产之在其地者应收土税以备地方之用不与厘捐同免此皆可据理以求胜者旧时茶税每箱八两五口通商骤减至二两五钱曾与赫总税司言之渠意亦谓如此各省自有之利尚可设法另议无并土税不准完纳之理中国自有之理操纵宜出之　朝廷蒙于此事极有不安于心者此又一事也

嵩焘本奏使海外凡中外交涉事件稍有所见例得上闻怀欲陈之久矣徒念京师蒙被口语侧身天地至无所容　朝廷亦不能不采纳人言加之贱简又甫出洋屡见参案更不敢敢有所陈论自取愆尤独念中堂为国重臣中外得失利病所关宜盛虑区区所陈准时度势略举其切要者措之而得行之又至简而易非徒为高远难行之事以自快其议论者往与相论今时洋务中堂能致其大丁雨生能致其精沈幼丹能尽其实其余在位诸公竟无知者相笑谓嵩焘既精且大嵩焘答言岂惟不敢望精且大生平学问皆在虚处无致实之功其距幼丹尚远虽然考古证今知其大要由汉唐推之三代经国怀远之与今日所以异同损益之宜独有以知其深窃以为南宋以来此义绝于天下者七百余年此则区区所独自信而无敢多让者也惟中堂采择上陈推而行之所以裨益国家必多矣

　　报贝君书
元征齐年有道李正则书称足下流寓天津适馆厥家德星辉聚甚善甚善奉五月十四日书具承操先醒之资蕴悯乱之旨方复图谋三反盱衡相告其曰正则同驻藉晓中外情事此诚当务之急儒者所尽心矣嗟呼谁为为之不图才数月使天下大局破裂至此割心沈痛如何可言夫不获已而和是也而利权兵权制造之权骎骎乎及于用人行政之权一以授之敌无短篱之不撤有一网而俱尽直合四百兆人民之身家性命而亡之即何能为今之条约解矣前寄书有未宣究今且即答来语一一陈之来语将讲洋务之术尚未精必变法以图治与抑中国圣人之道固有未可尽弃者与□□以为圣人之道无可疑也方欲少弃之而不能何况于尽特所谓道非空言而已必有所丽而后见易曰形而上者谓之道形而下者谓之器曰上曰下明道器之相为一也衡阳王子申其义曰道者器之道器者不可谓之道之器也一尢其道则一尢其器人类能言之虽然苟有其器矣岂患无其道哉君子之所不知而圣人知之圣人之所不能而匹夫匹妇能之人或昧于其道者其器不成不成非无器也一尢其器则旡其道人鲜能言之而固其诚然者也洪荒一尢揖让之道唐虞一尢吊伐之道汉唐一尢今日之道则今日无他年之道多矣未有弓矢而无射道未有车马而无御道未有牢醴璧币钟磬管弦而一尢礼乐之道则未有子而一尢父道未有兄而一尢弟道道之可有而且一尢者多矣故一尢其器则一尢其道诚然之言也而人特未之察耳故古之圣人能治器而不能治道治器者则谓之道道得则谓之德器成则谓之行器用之广则谓之变通器效之着则谓之事业故易有象象者像器者也卦有爻爻者效器者也爻有辞辞者辨器者也故圣人者善治器而已矣又曰君子之道尽夫器而已矣辞所以显器而鼓天下之动使勉于治器也由此观之圣人之道果非空言而已必有所丽而后见丽于耳目有视听之道丽于心思有仁义智信之道丽于伦纪有忠孝友恭之道丽于礼乐征伐有治国天下之道平故道用也器体也体立而用行器存而道不亡自学者不审误以道为体道始迷离徜恍若一幻物虚悬于空漠无朕之中而果何物也耶于人何补于世何济得之何益失之何损耶将非所谓感世诬民异端者耶夫苟辨道之不离乎器则天下之为器亦大矣器既变道安得独不变变而仍为器亦仍不离乎道人自不能弃器又何以弃道哉且道非圣人所独有也尤非中国所私有也惟圣人能尽之于器故以归诸圣人以归诸圣人犹之可也彼外洋莫不有之以私诸中国则大不可以彼处乎数万里之海外隔绝不相往来初未尝互为谋而迭为教及证以相见则所食者谷与肉不闻其或异也所饮者酒与浆不闻其或异也所衣者布帛裘褐所者金玉珠玑不闻以一冠代履以贵贸贱也所需之百工器用商贾输贩与夫体国经野法度政令不闻有一不备也与中国通商互市易器物而用之又未尝不各相宜也独于伦常窃窃然疑其偏绝

夫伦常者天道之所以生生人道之所以存存上下四旁亲疏远迩之所以相维相系俾不至瓦解而土崩无一息之或离无一人之不然其有节文之小异或立法之相去甚远要不妨各因其风俗使捷于知而便于行未有一举伦常而无之者即如君臣一伦人人知其有不待言矣而有所谓民主者尤为大公至正彬彬唐虞揖让之风视中国秦以后尊君卑臣以隔绝不通气为握固之愚计相去奚止霄壤于族属有姓氏之分有谱牒之系长幼尊卑之相次父子兄弟之相处未尝不熙熙然彼惟无人不出于学深得易子而教之义故年至成立艺术已就其父母分与资财令其自立是尤合古令士父子异宫之法其日日问视可如故非一离不复合一别不更亲也且将以小离终保其大合以有别不至相夷于无亲是可无中国室无空虚妇姑勃溪之獘人人不能不求自立之道通国于以无惰民不似中国转累父母养之忧之使父母有多男多惧及汝曹催我老之叹也祖父之产身后不悉归于子孙犹然民主之法之推也是永无兄弟骨肉争产之讼与夺嫡争继之讼口口所识西人有英医士某能孝其母言及其母则肫肫然有孺慕之色三数日一寄书言琐屑事甚备下至日所食之蔬果无不奉告惟谨又不时电问安否至其俗左男而右女自为风气所囿亦犹中国烧拜香之陋俗谓止可为母烧之父则当不起也夫妇则自君至民无置妾之例又皆出于两情相愿故伉俪笃重无争之患其子孙亦遂无嫡庶相猜忌之患朋友则崇尚风义讲信修睦通财忘势而相赴难其学堂书院之规模一堂师弟恩谊分明迥非中国书院之攘诟及近日师弟相待之薄即与异邦人交无不竭尽其诚胡越而肝永无市井欺诈之习是尤为中国衰世所绝无至于取人之国专尚阴谋狡险此兵家之道所谓兼弱攻昧取乱侮亡因可施而施之所当自反岂得怨人哉中国之五伦详于文而略于法彼不尚文而其法能使家庭之间不即不离就令不无流獘而长短适足相抵何至如中国前跋后疐貌合神离强遏自然之天乐尽失自主之权利使古今贤圣君子于父子兄弟之间动辄有难处之事尊为天子德为圣人徒抱幽恨于无穷而无术补不周之已缺毋亦强密其文而法未有以节宣之与由是论之夫惟人是以相人偶夫惟义是以能制事夫惟礼是以有周官之制是以有朝聘晏飨军宾婚丧贺吊岁时上冢之仪其不祭知其无益也丧服各有等衰为父母持服一年余以次递降其不三年者文不具耳天性笃至者乌知不有终身之戚也彼之免冠吾之半跪也彼之握手吾之长揖也彼之画数吾之顶戴也彼之星吾之翎枝也吾笑彼冠服简陋彼即诘吾之发辫何为者无以荅也若夫智信又人人共知共不待言者子张问十世孔子告以百世可知万年之久万里之遥各安于所习不必相远不必相从自不必相非也其不能变者极之纵天横地无可变也果未有一举伦常而无之也使彼无伦常则不相爱不相育彼吞此噬攻涣散族类澌灭久矣尚安能举国一心孜孜图治一旦远出中国上如今日乎使无伦常而犹有今日则伦常者初无关于治乱得丧为可有可无之赘旒而吾圣人以伦常设教反虚而多事矣彼其教或有不晓者要亦尊天明鬼阴以整齐其民耳中国之佛老何谓也乡曲之牛鬼蛇神一木一石一藤一井皆虔而祀之祷而祈之又何谓也诋之者谓在中国有抉目刳心为诸不道而谁目之耶果尔何以在本国不闻有是而天道又何在此有识所断不信尝笑儒生妄意尊圣人秘其道为中国所独有外此皆不窥吾之藩篱一若圣人之道仅足行于中国者尊圣人乎小圣人也圣人之道莫不顺天之阴率人之自自然初非有意增损于其间强万物以所本无而涂附之也则凡同生覆载之中能别味辨声被色顶上而踵下抱阴而负阳以口鼻食息以手足持行其形气同其性情固不容少异子思子由舟车所至人力所通推之天之所覆地之所载日月所照霜露所坠凡有血气者莫不尊亲不必即尊亲其人自由其道而莫之知也在人言之类聚分各因其厚薄以为差等则有中外之辨所谓分殊也若自天视之则固皆其子也皆具秉彝而全之者也所谓理一也夫岂天独别予一性别立一道与中国悬绝而自能理其国者哉而又何以处乎数万里之海外隔绝不相往来初未尝互为谋而迭为教及证以相见莫不从同同如所云云也惟性无不同即性无不善故性善之说最为至精而无可疑而圣人之道果为盖性至命贯激天人直可弥纶罔外放之四海而准乃论者犹曰彼禽兽耳乌足与计是非较得失呜呼安所得此大不仁之言而称之也哉其自小而小圣人也抑又甚矣故中国所以不振者士大夫徒抱虚憍无当之愤激而不察夫至之理也苟明此理则彼既同乎我我又何不酌取乎彼酌取乎同乎我者是不啻自取乎我由此而法之当变不当变始可进言之矣

夫法也者道之淆颐而蕃变者也三代儒者言道必兼言治法在汉儒犹守此谊故老庄与申韩同传而盐铁论列于儒家自言道者不依于法且以法为粗别求所谓精焉者道无所寓之器而道非道矣至于法之与时为变也所谓汉唐无今日之道今日一尢他年之道道之可有而且旡者也且一大则不能终一尢可有尤必应亟有然以语乎今日又不徒可有而且旡寔今一尢而古不必不有者也忆往年共足下谈世事疾世之薄儒也嗣同奋起作色曰奈何诋儒术无用乎今日所用特非儒术耳足下便叹绝说是知言故夫法之当变非谓变古法直变去今之以非乱是以伪乱真之法蕲渐复于古耳古法可考者六经尚矣而其至寔之法要莫详于周礼周礼周公以之致太平而宾服四夷者也朱子谓周官如一桶水点滴不漏几经历代圣君贤相创述因革哀诸至善而后有此郁郁乎文之治嗣同尝叹周公之法而在也谁敢正目视中国而蒙此普天之羞辱至率九州岛舍生之类以殉之也哉至是始识周公立法之善而孔子孟子皇皇周流思以匹夫挽救周公之法之将废终不见用犹垂空文以教后世万一有能复之者所以贻万世以安不忍于人类日趋消亡遂有今日之祸也其事至难其心至苦斯其计虑亦至深远矣当时既皆不悟至秦果尽废周公之法是周公之法在秦法时已荡然无存况秦以来二千余年日朘月削以迄今日虽汉唐之法尚远不逮岂复有周公之法一毫哉然则今日所用不但非儒术而已直积乱二千余年暴秦之獘法且几于无法而犹谓不当变者抑尝深思而审处上下古今一综计之乎然以积乱二千余年暴秦之獘法且几于无法而欲尽取周公之法之几经历代圣君贤相创述因革衷诸至善而后有此郁郁乎文之治为两汉所可复而不复乎世禄可复而使一旦复于积重难返之时则势亦有万万不能者井田可复乎封建可复乎宗法可复乎一切典章制度声明文物又泯然无传非后世所能凭虚摹拟此数者周公藉以立法之质地也数者不可复其余无所依附自阂窒而难施故曰旡其器则一尢其道无珩琚而为磬折委佩之度人鲜不笑其戚施矣无筵几而为席地屈足之坐人鲜不疑其瘫痪矣是故后世人主未尝不慕古之良法美意鳃鳃然效之若封禅若乐舞若耕藉若亲蚕诸如此等不一而足效之诚是也而终于涂饰附会故事奉行牛非牛马非马泥虚文而无实济即儒生则古称先研覃经术一若三代大同得尺寸柄遂可举而措之及向用矣亦终不能有如其所自期而踌躇满志之一日岂皆学之不至与所从学者之不至哉为高必因邱陵为下必因川泽古法废绝无以为因也无以为因则虽周孔复作亦必不能用今日之法邀在昔之效明矣贯七札者非空拳伐大木者无徒手无他一尢其器则一尢其道而已于此不忍坐视而翻然改图势不得不酌取西法以补吾中国古法之亡正使西法不类于古犹自远胜积乱二千余年暴秦之獘法且几于无法又况西法之博大精深周密微至按之周礼往往而合不徒工艺一端足补考工而已斯非圣人之道中国亡之独赖西人以存者耶

说者谓周衰畴人子弟相率而西故西人得窃中国之绪余而精之反以凌驾中国之上此犹粗浅之论未达夫性善之旨与圣人之道之所以大也同生于覆载之中性无不同即性无不善彼即无中国之圣人固不乏才士也积千百年才士之思与力其创制显庸卒能及夫中国之圣人非性善而能然与又以见圣人之道果顺天之阴率人之自然初非有意增损于其间强万物以所本无而涂附之故暗合而悬同与就令如说者之言西法皆原于中国则中国尤宜亟效法之以收回吾所固有而复于古矣见飞篷而作车见蜘蛛而结网一草一虫圣人犹制器尚象师之以利用况穷变通久如西法之为圣人之道乎不然且日贫日弱长为人役圣人之道乃终亡矣故嗣同以为变法图治正所以不忍尽弃圣人之道思以卫而存之也来语数十年来士大夫争讲洋务绝无成效反驱天下人才尽入于顽钝贪诈嗣同以为足下非惟不识洋务之谓兼不识何者为讲矣中国数十年来何尝有洋务哉抑岂有一士大夫能讲者能讲洋务即又无今日之事足下所谓洋务第就所见轮轮船已耳电线已耳火车已耳枪炮水雷及织布炼铁诸机器巳耳于其法度政令之美备曾未梦见固宜足下之云尔凡此皆洋务之枝叶非其根本执枝叶而责根本之成效何为不绝无哉况枝叶尚无有能讲者试先即枝叶论之西法入中国当以枪炮为最先其次则轮船皆不为不久矣枪炮尚不能晓测量遑论制造今置一精枪精炮于此足下以为可仅凭目力而浪击之乎势必用表用算而后能命中则试问左右前后之炮界若何昂度低度若何平若何抛物若何速率若何热度若何远近击力若何寒暑风雨阴晴之视差增减若何平日自命读书才士无一人能言者甚则并其名与制犹不能识有事则召募愚愿乡农使用读书才士所不能识之器不亦大可哀乎去年日本闻中国购枪械从而笑之曰纵得精者其如无人解用何终为我有而已后竟如其言彼之炮兵无不精测算枪兵亦通晓大胜负之数早辨于此矣轮船虽内江商轮曾不能内驭必聘洋工驾驶又况海船又况海军之且战且行回旋不成三角何以避碰船炮机不极灵熟何以御雷艇下至风涛沙犹须寄耳目于洋工就令秦越有同舟之谊而攻战大事何能专责一二驾驶之人平时衣违近港虚作声威初不意真使出战迨迫以军法将士环向而泣至有宵遁者其能与履险如夷少成习惯之悍敌驰逐于洪波骇浪中而望其不覆败乎则凡汽机之灵滞水火之均剂速率马力涨力压力之多寡测天以辨经纬测地以远近更无论矣□□尝往来各省机器局见所谓总办非道即府问其得道府之由上之挟万一无用之举业弋科目而驯致之否则入赀财而货取之营荐举而巧攫之中国辨士论官固自不出此何怪于算学制造了不省寤则以下诸官之懵然昏然又不待言即或一二奇材异能之士杂其中夫谁知而听之非无格致书院武备水师诸学堂矣而肄业不过百数十人又不过每月应课支领奖饩以图敷衍塞责非能合天下全力如治八股之殚精竭智以治其业以求御武之力兼无一定登进之途使免于夤缘干禄而谓此智愚不同之百数十人皆可造成人材有是理乎材或成矣又谁知而辨之于是各局不得已而用西人主其事西人竭诚忠事与否已不可信见我无知无识安坐束手以受指挥而听愚弄彼亦何为不遂愚弄之乎故枪炮厂不一天津上海江宁其最久者至用枪炮之时无枪炮也船厂一不旅顺福州其最大者至用船之时无船也于是又不得已而购于外洋外洋知中国素无试船械之机器莫辨良楛也尽以其共弃而已废者昂值售之中国其外观犹是也而铁质之粗疏炼法之苟简花骨节之不中程度有非机器莫辨者固不得谛审而争论也又况如去年危迨时欲购稍钝之器皆碍于公法而不可得智利为局外之国因乏见钱竟不愿售而出使大臣竟在分肥收兑委员从而索费值愈昂而器愈劣又累被倭船搜夺私自授受急何能择耶然则中国虚掷此数十年足下犹称为讲洋务毋乃过于高视诸公为之出其罪乎儆末流之失遂谓创始之非又何异惩羹而吹因咽而废食矣且惟数十年士君子徒尚空谈清流养望以办洋务为降志辱身攻击不遗余力稍知愧耻者至不敢与办洋务人通往来于是惟下贱无耻不恤声名之流始甘心从事上官明知其非类宭于无人不获已而用之有细崽起为关道者矣有从马占仕至封圻者矣人才安得兴洋务安得有效足下所谓反驱天下人才尽入于顽钝贪诈反之一字适足见洋务本非驱人之具无真知洋务之人使顽钝贪诈得诡托于洋务以售其奸反似洋务有以驱之云尔此又不得专罪诸公士君子引嫌自高不屑务寔事之过矣

有其学而不用犹可曰不用者之罪也自不肯为有用之学将谁执其咎哉某公尝叹曰无惑乎合肥之得志也中外大小臣工学问非不好人品非不好心术亦未必都不好然问以新旧大小炮数百种新旧后膛枪数百种形式若何运用若何某宜水某宜陆某利攻某利守某利山林某利平地以及水雷旱雷炮台地营诸攻守之具进而西人政事法度之美备更有一百于此无能知焉者贤之与不肖一也少知之惟一合肥　国家不用之而谁用乎而昨见□□□上合肥书痛诋洋务兼及曾左兼及香帅其为合肥画计则又劝其率铁甲船往攻日本是诚计矣然无论中国初无人解驭铁甲即有之而铁甲独非洋务乎非测天无以识途而谓当用中国之土圭乎非测地无以记里而谓当用中国之更香乎不解汽机何以行船不熟算术何以定炮不习公法不能悬旗不通言语不能答局外之问凡此数者非致力久用心专则不能得寔用而谓平日不当讲肄自可取办于临事乎是铁甲尤诸洋务之荟萃是中国之名士未始不知洋务之有用特已所不知不能恐一讲洋务即失其所以为名士之具不得不忍心出死力以挤之耳试问诋洋务者能不衣洋布用洋物乎与其仰彼之物以为用使其日耗吾民之财何如皆自造之自用之兼造彼所需用者抵御之以留养民命纾民力之脂膏耶即如洋钱一宗通行东南各省西人获利无算中国何以不早仿造始以为赀本太重耳湖北建银元局购置机器才数万金是亦何难乃至今始有广东湖北二局铜钱则竟坐视吾人之销镕而不为之所中国举事落后寖并落后之而无之是以陵迟至有今日而所谓士者方更坚持旧说负固不服不问此时为何时所当为为何事溺于考据词章狃于湘军中国人杀中国人之百战百胜而怙以矜夸初不辨为某洲某国概目之曰洋鬼动辄夜郎自大欲恃其一时之议论为经济意气为志节尽驱彼于海外以闭关绝市竟若经数十年贤士大夫焦思极虑无以处之者彼一横蛮即旦夕可定见有识者讨论寔学力挽危局又恶其形已虚而秉已短也从而媢之疾之詈之以异端訾之以邪说然则便当拱手瞠目以待诛戮耶愚尝谓中国有亡国之士者此也又不惟士有亡国之民焉各省之毁教堂打洋人湖南之阻矿务阻电以天子之尊不能举一事官湖南者动色相戒噤口不敢谈洋务加以周汉之稗士乱民煽惑之快私志于一逞而阴贻君父以危辱犹施施然不知天高地厚方自诩忠义骄语于人曰吾能辟邪说攻异端矣顷四川教案牵涉多国大不易了保护教堂之　严旨急如星火驯至湖北之洋人每日游洪山令由督抚衙门派兵伺候岂复成世界西人犹谓中国之官曾不能自约束中国之民要此官何用其评吾湘人一则曰无教化之野蛮再则曰未开知识之童騃而中国之人尝一致思否乎穷其所以至于如此之故即又不得不专罪诸公处无法而当变法之时不能出铁肩下辣手如张江陵毁天下书院如　国初薙发之令以力遏此曹稗士乱民反曲循之使不变使士民无所适从欲不讲洋务而接于聪明接于精神接于日用饮食何莫非洋务既不能高飞远走不在人间斯去之而势有不能平时所考不过八股试律大卷白折及使之也迥异其所考不问其习不习一于求全责备事事皆使为之卒至一事不能为欲讲洋务而　国家初无是法乏师承以致其精又望焉而畏其烦苦恐徒分治举业之日力又不能与科目赀财荐举者争进取日营四海茫无系属遂忍西行诸不论不议无铁路及游历之费以扩充其见闻乃真以为可不讲洋务而讲之即非圣人之道似是而非习非成是一倡百和同然一词虽家置一喙亦将深闭固拒而不信日本暹罗之变法也先变衣冠所以神其鼓舞之妙用而昭其大信一新士民观听俾晓然共喻于法之决于一变渐摩染濡久久自将合为同心同德以舍旧而新是图进变他法始自易于听从乐于效用民志于以定谤议于以平也日本遂以勃兴暹罗亦不失为宇内第三等国其不变者则皆不祀忽诸斩焉灭矣故夫变衣冠亦洋务根本之一端也或者以五十步笑百步而不愿变亦可不强之而其它当变者固无一可缓也

夫言不当变法亦幸生此取士用人无据之时得匿其无所能而冀幸于糊名之取士资格之用人以便身图耳西人鄙中国之士志趣卑陋止思作状元宰相绝不相谋一寔在本领以济世安民吁异哉此言乃出自西人之口吾中国之取士用人何如耶足下惜慨资格糊名之失犹以为彼善于此为公道之仅存斯其愤世嫉族之深心非不知圣人之道之无存惟恃此希疏将裂之法聊为遮禁而独不忍变计何耶变而为乡举里选谬采虚声则得人爵弃天爵党同伐异獘愈益滋更出资格糊名之下是古法果不可行于今果不能不变为西法取士用人之依于寔事苟依于寔事即乡举里选又未尝终不可行故以为变法即变而复于圣人之道此物此志也向令早数十年变科举如西法之依于寔事舍此更无出身之阶彼便身图者复何容其冀幸而不回心易虑以治西学迄人今日民志久定谤议久平人才久布列在位中国久复乎圣人之道而首出乎万国父以是诏兄以是勉我辈亦必精于业于公法条约使务界务商务农务税务务天文舆地测绘航海兵刑医牧方言算数制器格致之中各占一门各擅一艺以共奋于功名之正路何至如今日一无所长而流为废物又何劳滕其口说至有此等办论令彼时有强我辈为八股者有不笑之骂之如今之笑骂洋务者乎又令我辈不生中国而生于英俄法德美日诸邦见中国所谓八股及我辈此等辨论有不旁观而目笑者乎然则诸公与士民皆有不得归罪者不早变科举故也今之原祸始者必以合肥为丛矢之的夫日暮途穷百政废弛诚足恶矣然二十年前有绝大之名奏议为中国生死存亡之所系则为请以科举变西法一疏既格不行何从得策力以自辅何从使君子自别于小人而化四百兆无用之废物为有用更何从有安内攘外建威销萌之一日合肥聪明人岂见不到此故规模虽极宏树布置虽极周一有边境即始终主和亦灼见科举不变材艺不奋万无可战之理此其洞机先力维大局非后生浅识所能阚观者矣责人斯无难我辈匡居逸豫超然事表但觉彼之失机后时而当局者步步荆棘居高位而不能行其志愿事变万端交秉迭赴寔有至难者独怪其变科举之言既不用何不以去就争之争之不得即奉身而退不人已两全矣乎俟至伊藤博文十年变法之诘张目而不能对嗟乎贪位恋权之足以丧身如此徒往其才而已故夫变科举诚为旋乾转坤转移风会之大权而根本之尤要者也

或难曰不先正天下之人心变犹不变也曰是固根本之根本而亦第正在上位之人之心可矣有睢麟之意而后可行官礼之法亦就在上位者言之何便溥罪天下之人心乎必谓天下人心皆不正又何其过尊西人而自诬之甚也西国之治平岂皆人心正于中国乎彼独操何术以致此然则彼性善而我性恶乎亦彼之法良意美我无法而已法良则中人以下犹可自勉无法即中人以上难于孤存法良则操莽无从觊觎无法即尧舜终于犹病且即欲正天下之人心又岂空言能正之乎极知今日之祸乱有为人心所召彼甘心误国者所谓不待教而诛虽圣人不能正此已死之人心然有后来未死之人心焉无法又从何处正起则亦于变法之中已耳衣食足然后礼让兴圣人言教必在富之之后孟子谓救死而恐不赡奚暇治礼义哉言王道则以耕桑树畜为先一尢其器则一尢其道圣人言道未有不依于器者岂能偏执四百兆颠连无告之民一一责以空言强令正心乎所谓垂空文以教万世亦望后之人能举其法以行其教而空者不空耳若但空文而已足则前人之垂亦既伙矣今之于教何如哉孔子作春秋而乱臣贼子惧并孔子之世不乏乱臣贼子矣后孔子之世不乏乱臣贼子矣孟子距杨墨而异端不绝于后世韩昌黎辟佛老宋儒又辟佛老卒与昌黎宋儒并存无他孔孟昌黎宋儒不幸不得位行权以施其正人心之法徒恃口诛笔伐以为千里金堤而不忧横决固不免为奸雄所窃笑然则不变法虽圣人不能行其教以正人心此变学校允为正人心之始基根本之根本矣学校何以变亦犹科举依于寔事而已夫人心既不可抉取以考察正否故非借证于寔事尤无从以得其心中国之经史性理诵习如故尊崇如故抑坐定为人人应有而进观其它不当别翘为一科而外视之也即考据词章八股试律亦听其自为之不以入课程不以差高下皆取文理明通而已以其可伪为也余不可伪为自必皆寔事皆寔事则科举之取士也有据而乡举里选亦无计以遂其私善夫西法学校科举之合为一也有泽宫选士之意焉有初学院中学院上学院学者依次递升其材者升于大书院犹成均也各守专门之学以待录用学弗精进或他过失依次降之犹郊遂也其投考也即由各专门院长考之不拘人数求考即考一二人可也百十人可也不拘时日随到随考今日可也明日可也所考又皆寔事皆可寔如考算学即面令运算船学面令驾船律学面令狱医学面令治病汽机学面令制造天文测量学面令运用仪器众目昭彰毫无假借中式即面予证书差其等第以为名称如中国举人进士之类其有殊尤立即报明擢拔考政学文学者官内部考算学理财者官户部考兵学者官海军陆军部考法律者官刑部考机器者掌机局考测绘者掌舆图考轮船者航江海考矿学者司煤铁考公法者充使臣考农桑者列农部考医学者入医院考商务者为商官余或掌教或俟录用或再考每国大小公私书院学塾多至十数万区少亦数万学某学即读某门专书而各门又无不兼有舆地之学又有兵学校凡兵均令读书又有瞽学校制凸字书令扪而读之凡子女生八岁不读书罪其父母又有五家连坐之法一家不读书五家皆坐罪故百工商贾农夫徒卒无不读书又有女学校故妇女无不读书由是小儿得于母教方七八岁即知地为球体月为地之行星地为日之行星地自转而成昼夜地绕日而有寒暑地凡几洲凡几国某国与我亲某国与我仇及其广狭强弱均其晓其大概至于品行星术固无法以考寔即于诸学之中坐定为人人应有而进观其它苟其不端亦决无能善其事而不败露者况有警察官吏举刺之有上下议院评论之又有浓赏厚罚驱其后复何忧不得人哉中国之考八股于品行心术即又何涉岂惟八股经史性理考据词章凡可伪为者其无涉犹八股也顾亭林悼八股之脶谓不减于秦之坑儒愚谓凡不依于寔事即不得谓儒术即为坑儒之坑惟变学校变科举因之以变官制下以寔献上以寔求使贤才登庸而在位之人心以正且由此进变养民卫民教民一切根本之法而天下之人心亦以正根本既立枝叶乃得附之夫何忧顽钝贪诈夫何忧洋务之无效

或又难曰天下大局已溃裂至此所谓利权兵权制造之权骎骎乎及于用人行政之权一以授之敌欲毁约又已无及虽变法庸有济乎曰是难言也吾独惜夫前此数十年宽闲之岁月不计此不为此见日本之变法而兴可谓虽无老成人尚有典型矣犹不思效法反议之诋之笑之咒之初通商之不变尚曰不识中外情形也庚申可变矣庚辰可变矣乙酉可变矣而决不变迄乎今日奄奄一息自救之不遑顾不度德不量力张脉偾兴忽起而与能变法之日本战如泰山压鸡子如腐肉齿利剑岂有一幸乎初闻湘军之见敌即溃也心虽哀之未尝不窃喜吾湘人之骄从此可少戢矣既而其骄如故躬自厚而薄责于人吾何暇计外洋之欺凌我虔刘我哉责已而已矣春秋之法责贤者备彼甘心误国之臣既非贤者责又将别有所在则事之不可为夫亦亡国之士与民为之也何则今日误国之臣即前日之士民今日之士民不变他日又将误国矣虽然吾所云变学校变科举凡以为士与民化其桀骜而登庸其贤才也贤才登庸正如西人所称联合力岂有不可为之时势哉试为今日之时势筹之已割之地不必论矣能有为者固不在大此其浅祸也赔兵费二万万两又议增三千万两其祸效深括尽中国之民财及于妇女之环珥恐犹不足取办不足取办则威海之倭兵永不得撤五十万之岁饷永不得停子金又日孳而日重势不得不假赀于西人西人更因而盘剥之重息也质地也抵押海关也皆所不免而吾益不足取办子金之日孳日重负西人无益于负日本积累既久虽割地割海关犹不能偿统筹全局者必以必首先从事于此若无内国债可举而择祸莫如轻莫如俗谚与其欠钱不如卖田是犹有办法也至于地通商免税免厘兴创机局制造土货其祸之烈直无办法来语所云各国缘利益均沾之说从而效尤小民岂堪其苦嗣同所云直合四百兆人民之身家性命而亡之此约不毁圣人无能为矣然毁之自当有其道也今夫内外蒙古东疆西藏青海大而寒瘠毫无利于中国反岁费数百万金戍守之地接英俄久为二国垂涎一旦来争度我之力终不能守不如及今分卖于二国犹可结其欢心而坐获厚利二国不费兵力骤获大土亦必乐从计内外蒙古新疆西藏青海不下二千万方里每方里得价五十两已不下十万万除偿赔外所余尚多可供变法之用矣而英俄之出此亦自不易吾则情愿少取值浼二国居间胁日本废去地通商之约即再加赔费亦无不可而仍愿少取价请归二国保护十年二国第毁约与保护即少出值尤必乐从夫保护之说本不可恃而此所谓保护止求其出一保护之空言且须有十年之限制吾且假以为虎皮吓他国使不吾扰耳似今浙江之舟山天津之铁路竟由英德派兵保护则断断不可即十年内他国有事亦不可真令其助然得宇内二大国之一言亦断不至与他国有事且英俄互相猜忌倚中国为障隔中国转因而居重新疆西藏壤地密邻二国又将彼此相谋自固其圉更无暇犯中国即令欲犯中国而经营内外蒙古新疆西藏青海大而寒瘠之区如农务务商务铁路之必十年之后方有条理是尤为缓兵之策吾得此十年间暇固足以自强矣而二国出值又不必皆见银凡铁甲船快船碰船雷艇水雷精枪快炮商船火车造铁路之钢条木板及应用诸机器皆许作抵凡此于日本于英于俄无不准情酌理两剂其平所谓絜矩之道也

于是迁都中原与天下更始发愤为雄决去壅蔽且无中外之见何有满汉之分则凡一官两缺凡专偁旗缺一律裁止则凡宗禄驻防凡旗丁名粮一律裁止广兴学校无一乡一村而不有学校而群才奋大开议院有一官一邑即有议院而民气通慎科举无一定之额数无常限之日期程其蓺事端其趋向繁其汇目精其较量而一人不求其备改官制无内外之重轻无文武之区别专其职业少其层累迁其勋阶增其禄糈而终身不易其官选士人治里闾以复乡官之旧练乡兵隶守令以代力役之征凡府吏皆用律学之士人既有升转之望而胥吏之盘踞空凡胥徒即用在役之乡兵既有践更之期而差班之蟊贼去几缺失有警察之官禁暴修闾之遗制也正粮土有测绘之官封人均人之职掌也分海军陆军为二部将则必出于武学堂创办之始募西贡新加坡新旧金山之华民以炼海军无事则令运载货物出洋贸易既可挽救商务又得熟习航海陆军则守兵仿农而隶守令战兵募选锋而立将帅枪兵可尚勇力炮兵兼通算学工兵则备筑垒浚濠炮堤地营造修器具诸工作其练之也守兵令站炮台较准头布阵势习步伐战兵于数者之外益以征调代操练今日往某处已而易一处已而又易一处日日如临大敌彼出此归不使游惰尽开中国所有之矿以裕富强之源兼以兵法部勒矿夫有事则处处皆兵多修铁路多造浅水轮船以速征调以便转饷以隆商务以兴矿产以广游历以通漕运以宏赈济商务则设商部集商会立商总开公司招民股兴保险建官银行而必以学商务为之　官精求工蓺制造如磁器丝茶之与中外所共需者下至烂布可造纸莱菔可熬糖骆驼牛羊鸡鸭之毛可为为褐工与商通力合作以收回利权改订刑律使中西合一简而易晓因以扫除繁冗之簿书清理庶狱分别轻繁重繁使操作如白粲鬼薪之岁始豫算岁终决算丝毫皆用之于民而不私于府库以明会计之无欺出口税免入口重税涓滴皆操之自我而不授于外洋以杜漏卮之有渐食盐与诸土货则一征于出产之地而不问所之税坐贾而不税行商以归简易而塞獘窦尤须研谈税务之学缕晰中外税则查章程始可夺回税务司包办海关之权讲求植物学以裨农政以丰材木讲求动物学以蕃马政以溥畜牧兴女学以课妇职兴废疾学以无坐食蚕织用机器可去蚕瘟而成功多以速耕不必用机器而引水用机器可省筒车之费与手车车之劳续电创邮便局以理邮政汲自来水然电气煤气灯以利民用街道修则疠疫之源塞医院多则医治之术工造公共之花园以为养生郄病之方七日一休沐以合文武张弛之政博通各国语言文字以翻译西书西报以周知四国之为以造就使才而四出游历以长识见以充学问以觇人国之得失兴衰各国之长并取之各国之獘立去之各国之船械无一不能造各国之器用无一不愈精谨权量审法度一道德同风俗法立而教自存焉矣

而中国有屡去而不能去之弊二不能不变而去之曰漕务曰河务八省漕米岁数百万石由河运则费银四十两而致一石从改海运费仍十七八两而河运亦不费嗣同不解所谓叹为可已不已尝共足下言之足下谓惟正之供何当废绝嗣同亦无以决后见李次青布政条奏果谓禹贡秷秸粟米不出五百里外周礼九贡九赋亦专指王畿而言汉高帝转关东粟以给中都不过数十万石唐初漕运不过二十万石宋都汴去江淮不远费尚轻元行海运初止四万石迨明成祖得国不正挟众北迁虑南人不喜食麦乃漕南米以赡北都开运河数千里引黄河以济运劳民伤财几竭天下之全力然则今之漕务特始于明成祖之枉道干誉遂相沿不改仓廪陈红不知何用宜将海运河运均罢去酌量都城每岁用米之数另由铁路随时转运余以贮各府州县由由铁路运往各缺米之地且有铁路则民间之消售易征收可尽改折色俟缺米时然后采买尤为简便古人耕九余三与谨藏诸法皆为人少又无铁路之时言之今者生齿日繁数十倍于古所食之谷自不甚有余即有余亦自知藏岂虑货弃于地者惟苦无铁路以流通耳有铁路则不在此即在彼因其虚而趋填之断无天下皆荒之理即可有天下相通之事初不必恃有余之留与藏之谨凡官仓社仓之繁难悉可省矣往年山西河南旱灾连岁赤地方数干里富室拥重金转死沟壑有司疾视莫可奈何正坐运道艰远耳使有铁路何至穷窘若此治河古无良策殷商五迁半因河决然则言齐桓湮九河中国始有河患者虚也西人治河亦止筑堤一法但善审形势又多筑相距数里之遥堤至三四重两堤之间筑横堤使两堤相中成方罫平时皆可裁种偶溃一处水仍束于一方罫中进溃一处又束于一方罫中不至浩荡横流使人无从施工无地取土嗣同因悟井田之法亦必四面有堤中如方罫始成一井堤上可行所谓径也畛也井愈多则堤愈高愈厚所谓涂也道也路也而田遂沟浍洫者即各依于本堤堤四面八达皆有口门可以宣泄由已水大堤圮亦止一井被淹余可无害故八蜡中有防可知堤者井井皆有为农家最切要之事不然一有水灾沟洫畎浍反足导水入灌后儒遂以井田为不解之积疑至战国时毁井田为阡陌殆恶堤之占地因锄而去之疆界乱而水患亦剧矣今西人殆以井田之法治河所亟宜效法者也而治水之要则曰不与水争地湖湘垸圩日筑日多故洞庭江汉之泛滥水甚一年曾奉　严旨禁革卒不能止亦由人满土稀无可恳辟之地昔行陕甘道中见山东河南被水灾黎民挈妻子负农器而西迈流离饥困心窃哀之停车慰问云将迁耕旷土问素愿乎曰苦资斧不足自达耳故乡一片汪洋岂复堪虞于时陕甘大吏颇有周之者西北土满胡不遂迁濒江濒河湖常被水之民于彼使水得所容受以杀堵激之怒耶然此非铁路无以致之故铁路之有益农务尤在无形诚根本之一端矣

中国又有屡兴而不能兴之利二不能不变而兴之曰铸钱曰钞票金银铜三品皆所应铸而铜钱至今日尤坏极矣重则私销轻则盗铸抑亦古今之通獘惟有就出铜各矿用机器铸极纯之铜极精之花幕而又少轻之钱则私销无利而盗铸不能然钱中有孔即不啻多出一边尤宜力求细致机器造物圆体易工方形难好故广东机铸之铜钱方孔中不甚光净无以杜刮取铜屑之弊当改造圆孔而孔内边外皆作极细之平行纵如银元之式至妙之法又莫如无孔铜钱无孔积至千不便提势不能不用银元银元又无孔势不能不用钞票故西国钱皆无孔亦其畅行钞票之微权矣钞法又银钱兼权者也国家不行钞致令票号钱铺坐盗御世之大柄而持轻重于其间事之倒置无踰此者钱铺更易倒闭甚至故设骗局穷民受害无涯然而犹通钱铺之票者当世钱寔不多乡间尤窘不得不赖此几张纸以为转输耳言者辄引咸丰朝钞事为戒不知特行之未久又未免失信所以难行若许民纳赋完税皆可用钞又订造外国精纸精板自以中国之印印之令票号钱铺即领用官钞而严禁其出私票随设官银行视国家入银若干始出钞若干止求便民豪无求利之心原非持空纸以诓民亦岂有不能行者官银行为商务先着银行既设商民存交易必以票为据是钞票不待行自不能不行也从前陕甘粮台有汇兑之票可汇银往应解陕甘协饷之各省豪不需费票至各省由藩库发兑以代运饷立意极为灵巧湖北善后局有台票准其上缴厘金及诸解皆未尝不畅行且甚便也钞票于行军尤有三利一便于转运二士卒轻于赍带三不幸战没所亡失止空纸而已日本兵饷半银半币故亡失甚少此又亟宜效法者也凡利必兴凡害必除如此十年少可自立不须保护人自不敢轻视矣每逢换约之年渐改订约章中之大有损者援万国公法止许海口及边口通商不得阑入腹地令无论东西大小各国皆如此独中国任人入腹地耳如不见许即我通商于彼国之轮船亦当阑入彼之腹地此出洋贸易之船万不可少所谓即以其人之道还治其人之身也援各国之例加重洋货进口之税如不见许即我往彼国之进口税亦当视他国而独轻矣去年湖北筹饷加抽洋油厘金止加于中国商民于西人无与而西人谓有碍消路竟不准行此正苦于无以相报也但使一国能改约余皆可议改如此又十年始可由富而强始可名之曰国治定功成礼乐可徐兴矣夫不入虎穴焉得虎子十下十成死工夫焉能办成一事平日务当胸中雪亮眼捷手快穷理尽性大公无私权衡数千年上之沿革损益与数千年下之利獘究竟调剂五大洲政教之盈虚消长而因应以为变通使人存政举利权尽操之自我以中国地之富人民之众多而聪慧必将为五大洲三十余国之冠外人皆将仰我鼻息以为生活更何至有战事故今日言治寔有易于前人者因格致诸理早经西人发明吾第取而用之彼于医学尤不惜脔割其肢骸以订中国医书之误其它大经大法皆由屡试效考而得吾不难亲炙西人目察其利病以法之也足下昔言外洋煤铁向罄中国之矿未开他日中国挟煤铁二宗即足制外洋之死命是诚然矣然中国必先自开其矿以图富强始能制人不然人将夺我之矿以制我矣西人亦有言中国譬则富室千仓万箱蓄积至厚即湖南一省之矿足抵外洋各国而有余无如四邻环居皆穷饿乞丐耽耽垂涎即欲缄滕固箧终闭不出而势恐有所不能危切之言不箴规我矣凡事不惮其难不忧其繁但当先寻一下手处虽承小人扰乱极獘之后不难掉臂行游密筹追补之策以期异日可行今之矿务商务已成中西不两立不并行之势故西书物类宗衍中有争自存宜遗种之说谓万物必争而后仅得自存以延其种类也以矿务商务力与之争即今之下手处而所以能有此下手处者岂他故哉前所言贤才登庸之力而固无望于今之执政者也况会匪回匪散勇饿民行将四起大乱即在眼前更何暇及此然失今则更不可为又将奈何曰前所言者王道也无已则有霸道焉河西吴越以保民为心旁求俊乂精研格致制造诸学猝起与外洋力战以争一旦夕之命其胜也或可蒙数十年之安然而无可必也凡霸道必不如王道之可大可久皆此类也此而又不可得则惟有自变其学术而已矣学术可变亦曰复古而已矣

唐虞之际任农者稷任工者倕任水土者禹任山林者益任教者契任刑者皋陶任礼乐者伯夷夔任历算者羲和皆深明其学故多世其官而圣之相与咨谋又不离乎兵刑六府鲜食艰食懋迁有无货居之寔事有薄一名一物之不足为而别求所谓道者三代学者亦皆有所专习切近而平寔自秦变去古法学术亦与之俱变渐无复所谓寔学而今则滋甚即如算学为中国最寔之学中国往往以虚妄乱之故谈算者必推本河图洛书为加减乘除之所出不知任举二数皆可加可减可乘可除何必河洛夫河洛诚不解是何物要与太极图先天图[谶](纤)纬五行爻辰卦气纳甲纳音风角壬遁堪舆星命卜相占诸神怪之同为虚妄而已矣必如西人将种种虚妄一扫而空方能臻于精寔算家又言黄锺为万事之根本此大可笑黄锺一律筒而已何能根本万事即以造度量权衡而论十二律吕谁不可借为度量权衡何必黄锺况累黍之法寔迂谬不可行何能取准是以从古至今九州岛十八省无一齐而不差之度量权衡则亦创法者未尽善虽在虞舜不能强而同之矣夫谨权量为王政之大者奈何不求一定率而听奸民相欺饰乎惟法人分地面之天度为四千万分以其一为度度定则算立方容积以为量即以其重为权衡而权立方之轻重又可还正乎度一有差数夫人可运算得之中国之度至分数止矣彼有佛逆及分厘尺每分可剖为千百中国之权衡至分数止矣彼有化学天平每分亦剖为千百以故通都大邑僻壤穷乡出而相较无不合中国测量家多用西尺沿海民间交易尤习用西人之量度权衡非好新奇寔彼有准而我无准也天地之机缄一发而不可遏将尽泄其灵奇以牖民于聪明之域其中自有不期变而自变者此类是也算术古有九章之说割立方田粟布商功均输诸名目寔非本乎自然疑周礼保氏之九数初不如此其说失传汉儒乃割裂算数以补之在先郑时已多出夕桀重差诸法明不止九至宋秦九韶知九章不足信别立九章名目分分乃益无理是不若西人点面体之说足以包举一切惟此则凡中国所称五谷六谷九谷百谷三江九江五湖九河要不过随举一数以为名如九夷八蛮之类原可不必拘泥经生家琐琐分辨卒不能折衷一是亦止觉忨时愒日而不切事理矣格致之理杂见周秦诸子乍聆之似甚奇其寔至平至实人人能知能行且已知已行习焉不察日用之不觉耳而迂儒诸凡机器不辨美恶一诋以技淫巧及见其果有实用也则又仗义执言别为一说曰与民争利当西人之创为机器亦有持是说阻之者久之货财阗溢上下俱便不惟本国废弃之物化为神民间日见富饶并邻国之金钱亦皆输辇四至各国大恐争造机器以相胜仅得自保彼此无所取赢乃相率通商于中国以中国无机器也中国若广造机器始足保利于民而谓争利之民何耶轮船似争船户之利矣然任外国轮船往江海以刮取民财吾不自造轮船夺回一二可乎又如招商局有民间之股分各轮船所用民人以千计各码头之商务繁盛其利非仍归于民乎铁路似争车夫之利矣然应用之人当百倍于车夫铁路所不到之处仍须车运是车夫之利且将日盛而民间笨重不能运之顽铁怪石遗秉滞穗至此皆可易钱其利民尤不胜计汉阳铁政局似争铁匠之利矣然所造皆铁匠所不能造之物所雇工役又皆即铁匠余杂役及煤铁各矿山所用人以千以万计财既散于民间亦以分外洋铁器之利武昌机器缫丝局似争蚕妇之利矣然自此育蚕者将日多且雇用女工以千计使武昌不产丝之地忽增此厚利而所缫之丝又以售于外洋真有大于此者乎凡地方一设机器局肩挑负贩必数倍于平日此亦利之浅而易见者也西国兵法有气球飞船机器中之最脆薄者然最足以乱敌耳目而夺其气往年镇南关因此失事今年澎湖又因此不守中国宜如何讲水仿造及应付之道偶与人言之辄以技淫巧四字一笔抹煞中国之士尚得谓之晓世事乎

舆图者为政之纲领尤行行军之要务中西所同然也然中国自古至今无一详而确之图经史大儒恒自命舆地专门于亚细亚洲沿革形胜尚纷争不已无从折衷况此外岂复知为何地西人分舆地为文质政三家文家言地与日月诸行星之关系各球体之大小轻重各本质之松紧分数寒暑昼夜潮汐之所以然及测日星所躔高弧定经纬道里而着之于图质家辨土石之新旧层各种殭石五金凝结之故得太古以前山火山沧海桑田之形势动物植物之同异及矿苗之类别政家纪风土礼俗及治忽之理攻守之宜故西学子目虽繁而要皆从舆地入门不明文家之理即不能通天算历法气学电学水学火学光学声学航海绘图动重静重诸学不明质家之理即不能通化学矿学形学金石学动植物诸学不明政家之理即不能通政学史学文学兵学法律学商学农学使务界务税务制造诸学去年前敌虏获倭兵其身皆有地图攻某处即绘有某处之图山泽险要桥梁道路无一不备下至山之斜度川之广狭某容骑兵某通单步皆有比例可寻每逢抄袭埋伏要约期会虽一走卒能按图心领其意不致歧误西国史书记一大事即有一当时之地图附之而行凡游历士人到一处即绘一图然西人犹自以为未臻其极各国皆特结舆地会邀集千百辈潜心考究精益求精永无止息中国则虽大将出师不过向向导之口述初不解测绘为何事也兵法者亦儒家之大用而今所谓纯儒反讳言之夫平居不讲习临急又安得有一将才西人既重韬尤喜观战如我与日本之战其胜负之由为我所不自知者皆详图其地并附说以论断得失回国印板售卖使人人知兵即人人可兵人人可有枪械兼许自造故一呼即成劲旅所谓百足之虫死而不殭也中国则惟恐民之知兵军兴以来奏报条陈及两军之情皆秘不示人虽督抚大臣亦不令知而外洋则无不知也民间售藏枪械谓之犯法明知弓矢无用而考武终不改用火枪防民熟其器而为乱如汉时挟弓弩之禁也卒之乱民未尝无火枪又徒束缚良懦而已一但有事或外患或内忧其不使蚩蚩之民骈首被戮者几何矣况国家将召使为兵何能期其得力然则为握固之术以愚黔首适自愚以自困耳尤不可解者日存猜忌之心百端以制其民民之不甘受其制者自托于外国即莫敢孰何犹一家兄弟相攻不遗余力一遇外侮反腼然乐受且召之焉独何故哉商务者儒生不屑以为意防士而兼商有背谋道不谋食之明训也然此不惟中国防之西人亦何独不然官自官士自士商自商仕宦而货殖者有常刑富商虽挟敌国之赀不少假以名位其称商学商部特研究商务之赢绌而时消息以匡救之非以其身逐什一也中国惮讲商务遂并商务与国存亡之故而亦置弃勿复道修铁路则曰无费然粤商某竟出赀为美国包办铁路矣造轮船则曰无费然闽浙巨商往往购大轮船挂外国旗自号洋商矣渊鱼丛爵楚材晋用此固在上者驱迫使然彼为士者独不可悟商务力量之大乎惟此凡言农务蚕务牧务渔务皆非谓身为之但当精察其理以为民导耳图表者尤所以总学之目而会其归为经济家所恃以程核而筹策者也试问中国为此学者谁乎西人表学译名统计谓源出禹贡及九鼎之所图象考西学近墨而墨子法禹则言必有据故于政之至纤至悉莫不立表夫家登号百官进退外国兴衰及交涉事件矿苗襄王出产增减年谷丰歉百物价值用度奢俭岁入多寡兵额损益船械精粗工艺良楛各种学术高下医院治病得失庶狱人数及罪名皆分等级为年月比较表或变为方员等图既可省案牍之烦苦尤能一目了然视通国之事如数掌纹故常以简御烦操之有要太史公曰吾观周谱旁行斜上即中国治经作史之法至于新闻报纸最足增人见识而藉知外事林文忠督粤时广翻西国新闻纸故能洞悉其情而应其变今日切要之图无过此者况乡间无所闻见尤须藉此为耳目中国之大病莫过于不好游历又并此无之终身盲矣凡以[上]诸端有一非学者所当为者乎抑有一非古法乎而谓别有圣人之道此不足容于圣人者过矣

□□□言昔客上海有西人到其斋头见书籍堆案佯为不识而问曰此何物也曰书也又问有何用处不能荅乃徐曰此在我中国自有用处汝中国何必要此哀哉此言亦所谓一尢其器则一尢其道也不力治今之器徒虚谈古之道终何益焉若西人之于书则诚哉其有用矣经史通鉴及有宋儒先之书各国久即译出又皆有专译中书馆期将中国经史子集下逮小说新闻纸概行翻译以备采择彼既有其器矣道乃得以附之观其设施至于家给人足道不拾遗之盛视唐虞三代品节无此详明而收效卒不少异区域且加广焉尝恨博施济众之说圣人以为至难则将与天地终此缺陷乎今不图于美德诸邦遇之虽西国亦断无终古不衰弱之理而中西互为消长如挹如注彼所取者即我所与我所增者亦即彼所损我不自强盛斯彼亦终无衰弱之理则洋务之当讲不当讲岂待徘徊而计决哉来语倭未尝蓄内犯之志云云嗣同以为足下此言视所云晓中外情事者毋乃相去太远倭之蓄谋当在二十年前储峙钱粟缮治甲兵久为外人侧目合淝知为中国之大患曾言于　朝沈文肃亦言之薛叔耘又言之而丁雨生中丞言尤激切外此中西智士谈东事者指不胜屈足下岂不知之而故为轻敌之论者殆犹以中国真可以一战也夫战必有所以曹翙犹能言之今则民从耶神福耶忠之耶去年主战之辈不揆所以可战之人心风俗与能战之饷与械又不筹战胜何以善后战败何以结局瞢然侥幸于一胜偶有一二深识之士出而阻之即嗤为怯懦甚则诋为汉奸虽然此无势之能审犹有义之可执也则亘日穷天孤行其志胜败存亡或可不论及至形势见绌有百败无一胜所失膏壤方数千里沿海八九省同时称警顾此失彼日不暇给守则无此恒河沙数之兵弃又资敌而海军煨烬漭漭大洋悉为敌有彼进而我不能距彼退而我不能追彼他攻而我不能救彼寄椗而我不能蹙彼有优游自得以逸待劳之势方且意于东而东宜意于西而西宜择肥而噬伺瑕而蹈顾盼自雄意气横出我则望洋坐叹不知所措当海军之未亡也言者欲直捣长崎横滨为围魏救赵之计不知我之海军且失事于海口其能得志于外洋乎一泛沧溟即晕眩呕哕不能行立窃恐东西南北之莫辨将举踵而郄行适幽燕而南其趾能识长崎横滨之何在乎然海军之不可用犹曰中国所短也中国所长莫如陆军而奉天败高丽败山东败澎湖又败旗军败淮军败豫军东军各省杂募之军就地召募无不败即威名赫濯之湘军亦败且较诸军尤为大败将领相顾推诿而莫前乡民至以从军为戒闻与倭战即缩朒不应募或已募而中道逃亡虽将领不得其人然亦有善调度能苦战者矣死亡数万人亦不少义勇之士矣而卒至此者则陆军之于海军又未必相悬殊也至若饷械之亡失大小炮以千计弹以万计枪以十万计枪弹以百万计其它刀矛帐棚锅衣服之尤琐细不足计亡失之银钱与工料以千万计统中国所耗之战守填防月饷加饷转运一切又以千万计司农告匮外库搜括靡遗下而劝捐勒捐房捐商捐加税加厘息借洋息借民财名目杂出剔指钻髓且陕甘云贵之协饷以及廉若俸与凡应支之概支吾而不发卷天下所有曾不能供前敌之一败而添购军械之尚无所从出于是赤手空拳坐以待毙向之主战者乃始目瞪舌挢神丧落不敢出一语偶蒙　顾问惟顿首流涕相持嚎哭而已而和之势遂不至摇尾乞怜哀鸣缓死不止嗣同以为孟浪主战之臣以人国家为侥幸事败则置之不理而逍遥事外其罪尤加败将一等矣而日本则战无不胜攻无不取鼙鼓经年其阵亡之真日本人才六百余而已饷械更有得无失足下以为中国可战乎不可战乎

前见□□□上书言与西人战不当用枪炮当一切弃置之而用已之气□□□同守此义而持变气之说曰专精诚然观其文采则美甚书法则佳甚中国之名士大抵如此矣夫洋枪洋炮之利在西人犹其余事然亦万无徒手可御之理殆误于孟子制梃之说耶然孟子明明提出秦楚二字何尝谓可挞英俄法德诸国之坚甲利兵乎即以炮论之最大之克虏伯阿模士庄能击五六十里而开花可洞铁尺许者可使万人同死于一虽断无万人骈肩累足以待之理而其力量所及要不可不知由是以推彼不过发数万而我四百兆之黄种可以无类犹谓气与精诚足以敌之乎况彼之法度政令工蓺器用有十倍精于此者初不必尽用蛮攻蛮打自可从容以取我乎今倭已得险要已得命脉已具席卷囊括之势有可幸者或各国牵恐碍商务不即尽其所欲为耳悲夫会见中国所谓道德文章学问经济圣贤名士一齐化为洋奴而已矣岂不病哉岂不痛哉而犹妄援攘夷之说妄援距杨墨之说妄援用夷变夏之说妄援不贵异物贱用物之说妄援舞千羽于两阶七旬有苗格之说如死已至眉睫犹曰我初无病凡谓我病而进药者皆异端也大愚不灵岂复有加于此者耶且足下抑知天下之大患有不在战者乎西人虽以商战为国然所以为战者即所以为商以商为战足以灭人之国于无形其计至巧而至毒今之策士动曰海防不知曲折逶迤三四万里如何防法既无铁路使调度灵便即应有海军可南可北首尾相应练一军而固数省之防使数万里海面不致尽为敌有如围棋所称活着今又亡失于非人将从何处防起耶于是有为民团渔团之说者此可张疑兵助声势可耳若责令当大敌匪惟不情抑近儿戏矣有为弃海口海岸专守内地内江之说者此殆以西人止能水战亦不识夷情之至矣西人尤善陆战有正有能谋能勇苟得我之海口海岸所谓括糠及米而内地内江又化为海口海岸之形矣然则又将弃之耶故无铁路无海军直是无防法且彼亦不必真与我战也率数艘铁甲今日北洋明日南洋后日闽广乍离乍合去来止游弋而不接仗彼所费无几而我必倾天下之财力以为防防密即退偶疏又进一夕数惊乘间抵隙不一年而我无有不疲极内乱者此亟肄多方之故智楚之所以灭亡也今倭人专定数地明目张与我接仗犹其老寔易与处若夫西人则更不必亟肄多方也岁取中国八千万视　国家岁入犹赢一千万且无　国家之费用是商务一端已远胜于作中国之木那克迨至膏血竭尽四百兆之人民僵仆流离自不能逃其掌握今欲闭关绝市既终天地无此一日则不能不奋兴商务即以其人之矛转刺其人之[盾](遁)岂一战能了者乎向使战胜日本于中国全局初无裨益转恐因以骄贪而人心之疵疠永远于深痛故败者未必非幸和者尤当务之为急但不当如此和耳更思足下轻敌之意殆犹以彼为夷狄耳此天下士大夫之通病有断断不可不改者

语曰知己知彼必先求己之有可重而后可以轻人今中国之人心风俗政治法度无一可比数于夷狄何尝有一毫所谓夏者即求并列于夷狄犹不可得遑言变夏耶即如万国公法为西人仁至义尽之书亦即公羊春秋之律惜中国自已求亡为外洋所不齿曾不足列于公法非法不足恃也欧洲百里之国甚多如瑞士国国势甚盛众国公同保护永为兵戈不到之国太平之福六百年矣三代之盛何以加此尤者摩尔奈止三里之国岁入可万余元居然列于盟会非公法之力如是乎中国不自变法以求列于公法使外人代为变之则养生送死之利权一操之外人可使百百兆黄种之民胥为白种之奴役即胥化为日本之虾夷美利坚之红皮土番印度阿非利加之黑奴此数者皆由不自振作迨他人入室悉驱之海隅及穷谷寒瘠之区任其冻饿黑奴日计日蹙止堪为奴红皮土番初亦不下千百万今则种种顿少至十数培虾夷则澌灭殆尽皇天无亲惟德是辅奈何一不知惧乎无怪西人谓中国不虚心不自反不自愧不好学不耻不若人至目为不痛不痒顽钝无耻之国自军兴后其讥评中国尤不堪入耳偶晤西人之晓华语者辄故作哀怜慰勉之词来相戏嬲令人愧怍无地自容而今日又有一种议论谓圣贤不当计利害此为自己一身言之或万无可如何为一往自靖之计则可云尔若关四百兆生灵之身家性命壮于趾而直情径遂不屑少计利害是视天下如华山桃林之牛马听其自生自死漠然不回其志开辟以来无此忍心之圣贤即圣人言季氏忧在萧墙之内何尝不动之以利害乎孟子一不可敌八之说小固不可以敌大寡固不可以敌众弱固不可以敌强又何尝不计利害虽滕文公之艰窘不过告以强为善以听天若使孟子不计利害便当告滕文公兴兵伐齐楚矣尧舜相授受犹以四海因穷与十六字并传而阜则之歌不忘于游晏是小民之一利一害无日不往来于圣贤寝兴寤寐之中若今之所谓士则诚不计利害矣养民不如农利民不如工使民不如商贾而又不一讲求维持挽救农工商贾之道而安坐饱食以高谈空虚无证之文与道夫坐而论道三公而已今之士止务坐言不思起行是人人为三公矣吾孔子且下学而上达今之士止贪上达不勤下学是人人过孔子矣及至生民涂炭万众水火夺残生于虎口招余魂于刀俎则智不足以研几勇不足以任事惟抱无益之愤激而哓哓以取憎其上焉者充其才力所至不过发愤自经已耳于天下大局何补于毫毛其平日虚度光阴益可知矣英教士李提摩太者作中国失地失人失财之论其略曰西北边地为俄国陆续侵占者可方六千里此失地也而知之者百无一人也中国五十年前人民已四百二十兆口以西法养民之政计之每岁死生相抵外百人中可多一人然至今初无增益也此失人也而知之者千无一人也又以西法阜财之政计之每岁五口之家可共生利一铤然中国日贫一日也此失财也而知之者竟无其人也审是则中国尚得谓之有士乎

嗣同深有痛于此常耿耿不能下脐平日于中外事虽稍稍究心终不能得其要领经此创巨痛深乃始屏弃一切专精致思当馈而忘食既寝而复兴绕房傍徨未知所出既忧性分中之民物复念患来于切肤虽躁心久定而忧怀转结详考数十年之世变而切究其事理远征之故籍近访之深识之士不敢专己而非人不敢讳短而疾长不敢徇一孔之见而封于旧说不敢舍己从人取于人以为善设身处境机牙百出因有见于大化之所趋风气之所积非守文因旧所能挽回而必变法始能复古不恤首发大难尽此尽变西法之术于所谓算学格致益不敢不尽心焉于是上书欧阳瓣强师请于本县兴创算学其指曰士生今日亦止有隐之一法然仕有所以仕隐尤当有所以隐为天地立心为生民立命以续衡阳王子之绪使孔孟程朱之传不坠于地惟夫子与刘夫子涂夫子自当任之而诸门弟子亦宜分任其责或如仲子之治赋或如冉子之通算术能理财或如端木子之通算术经商务或如樊子之考术农务或如公西子之足备使才或如宰我子之习语言或如卜子之治文字或如颛孙子之订仪注或如言子之详节文陶淑既久必将有治学合一高据德行之科兼为邦南面之才与器如颜子仲弓其人者师弟一堂雍雍三代有王者起必来取法可不疑矣然今之世变视衡阳王子所处不无少异则学必征诸实事以期可起行而无窒碍若徒著书立说搬弄昌平阙里大门面而不可施行于今则何贵有此学耶闻曾发变法之论伏望先小试于一县邀集绅士讲明今日之时势与救败之道设立算学格致馆招集聪颖子弟肄习其中此日之衔石填海他日未必不收人才蔚起之效上之可以辅翼明廷次之亦足供河西吴越之用即今付诸衡阳王子之噩梦而万无可为之时斯益有一息尚存之责纵然春蚕到死犹复捣麝成尘谚曰巧妇不能作无米之炊然必有米而后作炊亦不得谓之巧妇矣然则畏难而就简因陋一渐之不忍而累及终身事急又横蛮言战曾不恤情理之安亦安得谓通天地人之为儒推十合一之为士为包罗万有本末兼该体用具备之学乎夫彼之横蛮言战及为闭关绝市之说者其不计利害也是劝五十里之国之滕文公伐齐楚也书到以商于涂大围师俱蒙嘉纳遂有兴算学会之举唐绂丞诸君复得请于学政将县中南台书院改为算学馆而刘淞芙又别联一小社稽古振今士风一奋嗣此倡扶正学丕振宗邦尤为足下是赖而乃慑于讲洋务之名随众以诋如诸来语甚非所愿闻也窃意足下天姿开敏行且猛悟今特为嚣谈所夺耳历观近代名公其初皆未必了了更事既多识力乃卓如曾文公惠敏父子丁雨生中丞洞彻洋务皆由亲身阅历而得左文襄晚达故沈观最久其请造轮船之疏曰彼既巧我不能安于拙彼既有我不傲以无所至辄兴创机器信知所先务矣沈文肃疏论船政自谓臣则一无知而已矣其悔恨为何如耶彭刚直号为不喜洋务然筑沿江台何尝不用西法又何尝不请造兵轮其序郑陶齐盛世危言至谓孔孟复生不能不变法而治是于洋务独能深入其蕴黎斋兵备为诸生时上书言事似深薄洋务及使东章奏迥然如出两人郭筠仙侍郎归自泰西拟西国于唐虞三代之盛几为士论所不容薛叔耘副都初亦疑其扬之太过后身使四国始叹欺言不诬夫阅历者人所同也但能不自护前不自讳过复何难寤之有即嗣同少时何尝不随波逐流弹抵西学与友人争辨常至失欢久之渐知怨艾亟欲再晤其人以状吾过而或不更相遇或遂墓上草宿哀我无知负此良友故尤愿足下引为鉴戒焉

十年之前作治言一篇所言尚多隔膜未衷于理今并呈览亦可考其识见之增益昔尝以日新相期足下未遽领悟或者其失即在此乎若嗣同则自今益当求新决不敢自囿于所陈足下不斥其妄尤有更精之策并为足下倾箱倒箧而出之一曰筹变法之费除卖地以供　国家巨用外余议院学堂乡塾之所需莫如毁天下寺观庙宇诸不在祀典之列者即在祀典亦宜严立限制节其侈费以供正用则各庙州县皆能就地筹财无俟他顾今之寺观庙宇多而且侈使悉废之不惟财无虚掷人无游手而其云构崇阁亦可为议院学堂诸公所之用至民间每年所省香烛纸爆等费尤为不可胜计黄佩豹两至西藏及诸番部金银之富无与伦比佛寺大小以万计寺产可千万金者随在有之佛像屋顶悉以赤金铸成余黄白之或镕为山或窖于地民俗愚而勤苦岁有余赀辄以献诸佛寺堆积至厚而不知取用设若强邻内侵枭雄窃据其为借寇兵齑盗粮害有不堪设想者谁秉国钧愿思冶容漫藏之训亟有以收之而中国自此富无与京矣

一曰利变法之用机器之兴仅赖煤炭火油以司运动则耗多而势必竭西国有收地热日热以行轮船及用电气以行铁车者然地日之热其力甚微电气赀本所费不给则莫如就四川之火井各省之温泉以设机器更助以地热或日热是可省火力矣就各山之瀑布飞泉安措轮轴使摩激而生电气因而传引至需用之处是可以节物力矣然而西人诸机器之力犹有限量欲求大至无限量之力又莫如海潮据天学言海潮与日月相吸之力能令地球暂离其轨道所以积久必有岁差今任其自消自长而不思所以用之则亦徒负大力而无裨于人事矣可就沿海潮头极大之地偏立极大之机厂以取受其力距海远者则用电传力之法而力无不达由是巨灵逊其开山共工惭其陷地助力之广殆于不可思议一曰严变法之夫甲船枪日出新久之必更有一物焉驾乎其上而他具皆废涂大围师深痛战具酷烈尝曰不识气学电学能御枪否夫御之则不能而有加酷之法不啻御之而尤甚西人尝欲以电气施于枪炮之中各国聚谋尚无精诣惟英人玛格森者曾造巧灵小炮每分钟时能放子六出出宜车亦宜舟兼有吸水柜能减炮之热度使久用不息固已绝伦超矣而成此后复精治电学创为电气飞船无论风之顺逆皆可飞行无阻进退升沈转旋如意但尚不能速耳此与气球同为行军绝技即薛叔耘副都所谓云军云战者也今幸西人尚未极精使中国从而精之则可无敌于天下各种枪炮俱不利仰击田鸡炮虽较胜亦不能及远而电船气球行度常在三十里内外即降至十里或数里亦无有能伤之者是翱翔所至山海失其阻深枪都成废物矣且重物下坠之率于相距之平方有反比例渐次增速即渐次增重愈速则愈重一斤之物坠之于至高及其至也可陡增千万倍之重故人乘电船气球并不必用枪第取开花炸弹或实心巨弹而下坠之即已无坚不摧而西人又有用大凸透光镜取日光之火以焚敌人镜方八尺即可镕化生铁于三十里之外是尤宜参用其法则凡铁甲船水雷旱雷各式炮台地营与城郭之属皆为无用然则气学电学所能御者岂第枪炮而已哉惟此策惨无人理尤须防人之以此加我宜专设一局孜孜制造庶几力争先着若又让西人之我先申国直几上肉耳一曰求变法之才前言变学校变科举是求才矣而创办之始尤贵有人焉以肩其任莫如即责成各府州县之绅首有能倡议废寺观或集股开矿或置办机器与以一艺一事名者与兴利诸事即加服命宠异令入议院充议员由官佽助之保护之使成其事有梗议者籍其名不令出仕并不准干预地方事有一府一县皆顽梗不受化者即将所停止科举以坐辱之赏罚明斯人才奋无可疑也然以中国之民风良懦为五大洲之所无患上之不行耳何患民弗从哉□□拭目隆平踰于饥渴见诸公变法之奏并条举而件系之庶乎吾儒之实学别思一可行之策勿谈空理勿尚浮文并条举而件系之庶乎吾儒之实学若徒摘一字一句之未安而遽尔见攻则虽墨翟环带之守将不能任惟高明图察是幸

附录治言此□□最少作于中外是非得失全未缕悉妄率胸臆务为尊己卑人一切迂疏虚骄之论今知悔矣然仍附此所以旌吾过亦冀谈者比而观之以为戒

以十二万年为一元天始局于句稽比偶而人力无所用其挽救以八十一洲共一海地始划于方罫广轮而人事无以善其变通于是天地之神化束手帖耳一听于万物之相积而渐以推移夫且颓然日即于窳此亦以私意觇觑于一隅者不恤情理之安之故也乃若自其已然之纪其固然之可纪而数计之而条分之则天凡四千年而三其变地凡九万里而三其区唐虞以前吾不得而知也夏后氏兴出天下于洪水猛兽俾东西南朔海隅苍生田田宅宅而一登于大顺固已洒然其非旧矣虽其创制显庸要皆黄帝尧舜井田封建之制而州肇以九山列以四食鲜而艰传贤而子其它车服礼器百官宗庙乐律政刑正朔徽号罔不括五帝之终而启三王之肇故天于是成地于是平遂足以当一变夏以后治乱损益不一其大经大法阅商周未之有改是曰道道之世由是二千年至于秦而一变尽取先王之法度弁髦而敝屣之以趋后世一切苟且之治郡县封建阡陌井田礼乐而会计诗书而狱吏其疾求而捷给亦足以取快于一时而箝举世别味辨声被色之伦以无能自遁于其外迨乎万物疲极而思戢则且息肩于杂霸黄老世主时相之稍有条理者而见为一治故秦以后治乱损益不一其大经大法阅汉隋唐宋元明未之有改是曰法道之世由是二千年至于今而一变开辟之所未通琛赞之所未供鞮译之所未重尉候之所逢星辰寒暑之异其墟而舟车人力之穷其途东掘若木之所根西竭虞渊之所沦南北緪二极若筦以箹而络以绳其间排虚跖实根着浮流之毋午而纷赜莫不蜎飞蠕动跂行脊运错蹄交向于上国而薨薨乎而蒸蒸乎而訰訰乎起以与之抗上国一再不胜且俯首折气日出其下而未有已降一统而列邦降朝请而盟会降信义而货币降仕宦而驵侩而上国固已朒矣而生民固已荼矣此三王之所逆亿而不能而汉以下所色然惊其未闻者也是曰市道之世此天之三变也赤道以北适居三百六十经度之中西至于流沙东南至于海北不尽兴安岭八荒风雨之所和会圣贤帝王之所爰宅而经纬风教礼教于以敦而三纲五常于以备也是足以特为一区曰华夏之国而东朝鲜西回藏洎越南缅甸之遗民犹面内向震先王之声灵以服教而畏神者咸隶焉由而东起日本以北迤俄罗斯而西折而南而土耳其而西印度西北踰地中海而布路亚而西班牙而德法英诸国又西踰海而北亚美利加其壤地不同[同](于)于法治其风俗不同同于蓺术其禀于天而章于用为人所以生而国所以立而上下之所以相援系视华夏则偏而不全略而不详视禽兽则偏而固为全之偏略而固为详之略是足以为一区曰夷狄之国而北之瑞典岛南之荷兰岛咸隶焉由是而南起阿非利加西至南亚美利加又西至澳大利亚则又皆榛莽未辟之国也又皆出夷狄下是宜自为一区曰禽兽之国而近南极之岛咸隶焉立乎华夏而言自东而北而西或左或右或后三方环以拱者皆夷狄也其南空泱漭而落落以淆列于前者皆禽兽也此地之三区也

夫以天之所变而市不蕲乎法法不蕲乎道而天穷地之所区而夷狄率禽兽以凭陵乎华夏而地乱不先不后荟萃盘结于一朝斯固天地自旦之宵生民自长徂消方将休息乎归墟以待别起而为更始矣虽然又岂惟天地之主宰是网维是哉治不自治也则亦乱不自乱也人为之质文递禅势所必变也夏商之忠质固已伏周之文周之文固已伏后世之文胜而质不存周以降皆敝于文胜质不存今其加厉者也审乎此而挽救而变通者可知抑审乎此而夷狄之加乎华夏者皆可知何以明其然耶夷狄之加乎华夏夷狄之由忠而质且向乎文而适当乎华夏之文胜质不存也夷狄之生人生物晚于华夏不知几千万年之期其草创简略亦尚与古之噩閟相近而人心之朴于以不漓故夷狄之富不足以我虚夷狄之强不足以我孤夷狄之愤盈而暴兴不足以我徂夷狄之阴狡而亟肆不足以我图惟其出一令而举国奉之若神明立一法而举国循之若准绳君与民而相联若项领名与实而相副若形影先王之言治曰道一而风同道非道而固一风非风而固同斯其忠质之效而崛起强立足以一振者矣世之言夷狄者谓其教出于墨故兼利而非阙好学而博不异其生也勤其死也薄节用故析秋毫之利尚鬼故崇地狱之说日造于新而毁古之礼乐其俗工巧善制器制器不离乎规矩景教之十字架矩也墨道也运之则规也故其数皆出于员而员卒无不归于方割员者割方以使员也三角者方之角也故其教出于墨乃今则不惟是也出于墨自其朔而言之也其出而为治不惟是也其出而为治罚必而赏信刻核而寡恩暴敛而横征苛法而断刑君臣以刑名相责而父子不相亲奋厉桓拨以空其国于佳兵是昔之夷狄墨家之夷狄也今之夷狄法家之夷狄也墨家之学出于夏忠也法家之学出于商质也而又继之以靡丽故曰由忠而质且向乎文也且向乎文则亦且向乎文胜而质不存文胜质不存则其衰也孽不必自天陨祸不必自地出物产不必其不供盐铁之大利不必其或绌而世降而俗浇俗浇则人自为心而民解裂则令不行而上下相厄上下相厄则所举皆废而国以不国虽欲如华夏之质不存而犹可以存者又乌可得耶何者其文固非文也故其敝亦且一敝而终敝文非文则质亦非质忠亦非忠皆其似焉者也何以似反之极也天下惟相反至于极其归也必相似相似至于极亦适得其相反循环而运一左一右相反也而卒于相遇绕地球而行一东一西相反也而卒于相遇此犹即一物而论也朱似紫而一正一间碔砆似玉而一贵一贱驺牙似虎豹而一以暴一以仁卤沙似食盐而一以养人一以杀人相反莫如水火而相济以为利相反莫如刑赏而皆为忠厚之至故文周之以圣者操莽之以奸伊霍之以权者齐梁之主之以相残诗礼非所发而发者习之仁义非以窃国而窃国者并窃之异端之惑人心何尝不自托于圣贤利口之覆邦家何尝不自诡于忠言观乎龙门之凿然后知大巧若拙也观乎昆阳之战然后知大勇若怯也是故其所以为似也即其所以为反也知其反则华夏之以自治者固自有道矣

今夫士之自号于人曰治天下治天下非不庞然以大而嚣然以繁而括其言之指归要不出于三端曰吾中国帝王之士岂容溷以腥羊士师猾夏之刑具在而司马九伐之未可终淹为生民以与封狼貙罴争此土也固将一鼓而歼旃是作而进也是战之说也曰一战不胜吾将不支毋亦务乎息民而讲信以柔之是有天焉非人之所能为也是敛而退也是和之说也曰我加乎彼而我则我无以加乎彼而彼日益张见可战而姑战焉见可和而姑和焉不为牛后亦终不为戎首且吾身所不及见者吾又遑致吾之辨是不进不退而亦进亦退也是守之说也夫战吾不知何恃以战夫和则今之患方浸淫而无已是后之说宜若近矣乃误人国家而阶至今为梗之厉者亦恒此之由幸之不及已而雍容以养奸贪天之或我佑而首鼠于两端庸医不杀人能致人于不生不死之间庸臣不亡国能致国于不存不亡以不安坐失岁月于宽闲而饷后之人以艰虽有善者不已难乎故夫战不可不夙讲也以战之具若测算若制造亦志士所有事而诋之者拘也不获已而和以纡吾力焉以和之具若立约若交聘亦当官所宜慎而恃之者愚也而要之华夏之以自治者则皆不在乎此华夏之于夷狄夫既有相反之形矣夷狄且以文敝者华夏固可反之于忠忠者中心而尽乎己也以言乎彼己之己则夏华之自治为尽己先王之典已彰也祖宗之泽方长也举而措之人存政不亡也说者固曰儒者博而寡要迂而寡效乃其所谓寡非儒也故庸庸得以冒焉反天下扰攘者一于礼而后风俗敦风俗敦而法乃可均日驰骛于外侮而荒其本图是谓舍己之田而芸人之田以言乎人己之己则出治者先自治为尽己我见以为独放之则方洲部家我见以为微延之则甲冑干戈威福所以饰喜怒喜怒不中而威福替黜陟所以行好恶好恶不审而黜陟盩故王道始于耕桑君子慎于袺襘苟徒恃乎科条又何懵于内外也或曰忠则忠矣然以厉薄俗何异进途人而讲姻亚以驭强胡何异救焚溺而用陔夏非不言之寒谷可黍吾恐行之石田无稼也曰是岂易与俗人言哉其理则可谓云尔性有秉彝故三代之治不易民道有隆污故未定之天能胜人事不求可功不求成君子之立本以趋时居易以俟命固已异于策士之纵横创业垂统求为可继强为善者人而成功者天诚可期乎必济孟子不以告滕文矣且期乎必济彼之为战为和为守之说者能必济耶抑不能漫以云云也无可必而姑期之将非自欺而欺人者乎夫君子则何能治天下哉能不自欺而已矣又何敢言治天下哉言不自欺而已矣闻之吾师蔚芦先生曰子脍以子之亡不得谓尧舜不当行揖让李密以无恒戮不得谓汤武不当用征诛新莽败于井田不得删尚书之禹贡王安石祸于青苗不得毁文公之官礼天下事知其一不知其二固未有不罔于从违者也且世之自命通人而大感不解者见外洋舟车之利火器之精刿心鉥目震掉失图谓今之天下虽孔子不治噫是何言与自开辟以来事会之变日新月异不可纪极子张问十世而孔子荅以百世可知是岂为是凿空之论以疑罔后学哉今之中国犹昔之中国也今之夷狄之情犹昔之夷狄之情也立中国之道得夷狄之情而驾驭柔服之方因事会以为变通而道之不可变者虽百世而如操左券若使夏禹受禅而帝启即有崖山之沈周武兴师而尚父即膺黄巢之戮则可云邹鲁之不灵六经之有毒矣而要之决无虑此此则诚能不自欺者也夫不自欺忠也救文胜之敝而质赖以存也夫不自欺自知知人明而致知之征也夫不自欺又意之所由诚也夫言治至于意诚治乃可以不言矣夫圣人固曰意诚而心正心正而身修身修而家齐家齐而国治国治而天下平

　　图存四策疏　　　　　
两广总督陶模

奏为存亡之机于旦夕谨上图存四策恭折仰祈　圣鉴事臣闻普之困于法也宗社累卵举国涂炭威廉俾思麦上下一心增修国政遂摧法奥霸中原日本之创于俄德美也内外交讧国几不国睦仁信用大久保诸人幡然改计遂蒸蒸日上方驾欧美是故敌国外患割地偿不足以亡国内政不修积弊不去民智不启利权不保乃足以亡国而有余甲申以来列国环视蚀我边境剪我藩篱夺我利权虐我种类上年因直东一带拳匪窃发致肇巨衅　乘舆播迁九庙震惊此诚　朝廷卧薪尝之时臣子忧心碎首之日恭读光绪二十六年十二月二十日　谕旨以变法自强为至计仰见　皇太后　皇上惩前毖后忧远思深感激涕零冀效万一窃谓变法之道变其末而不变其本变其名而不变其实变其一而不变其二匪直无效抑弊且更甚焉谨得就管窥之所及为我皇　太后　皇上陈之一曰废科举以兴学校也三代以上大学小学之制兴今泰西若合符节秦汉而降选举与学校分始有科目沿及前明乃以制艺一门取士谬种流传久而益弊夫聚此千百辈章句帖括之士于历代政治　本朝掌故郡国利病环球形势瞠乎未有所见试以一官一邑且凿枘不相入而欲与之讲时务行新政为　国家扶危御侮是剖冰以求火南行而北其辕也顾自甲午以后　诏设学堂者屡矣而人才不出何也则以利禄之途仍在科目欲其舍诗赋八股小楷之惯技弃举人进士之荣途而孜孜致力于此此必不可得之数也是故变法必自设学堂始设学堂必自废科目始今宜明降　谕旨立罢制艺大卷白折等考试饬下直省督抚通行所属各州县限一年内建立小学堂一区筹之法以向有之书院为之基础此外如宾兴局各种善堂以及各庙产业皆准移拨动用再有不足则由各绅士就地筹科目既废进身之阶舍此末由自无不踊跃从事其逾限而不能建立者革职永不用府治为中学堂省会为大学堂次第举行更请先饬南北洋大臣刻期设立寻常高等师范学堂各一区以便教习之选兼采英美日学制厘定章程融贯中外斟酌尽善颁行天下明示以一定之标准小学中学大学以次递升卒业之日考其等次给予执照　朝廷用人一取之于学堂视其所专精之学业而授以相称之职事士无无用之学官无不习之事万众一心争自濯磨风会所趋云集响应十年以后民间私设之学堂且数倍于官设之学堂人才辈出不可胜用也一曰改官制以一事权也　国家设官多沿明制大小相维上下相制意在防弊不主任事或一事而有数官互相钤制互相推诿或一官而兼数事敷衍者愉快认真者竭蹶闲曹杂职无所事事坐縻廪禄者不知凡几官途壅塞非钻营不能得差缺俸禄微薄非贪婪无以赡身家流失坏败因循废弛遂酿成此不痛不痒之天下夫官者国之耳目喉舌手足也今不使之各尽其职而牵制之束缚之不使之各司其事而混淆之更置之其去聋哑废疾者几何古者长官有佐无贰汉制以郡领县郡守达于天子牧令称职久于其任或累秩至九卿而不迁其位近世美利坚号称极治而官制最简各州知事与次官参谋长互相出入日本自明治维新以来县官直于政府深有见于任事之不易非此不足以尽其权而竟其用也今宜参酌中外变通旧制内官设十部曰外部内部户部学部兵部海部刑部农商部工部藩部部设大臣一人次官二人司员十数人或数十人不等外官每县设刑官一人主讼狱农商务官一人主户口财赋训农通商惠工每省护巡抚一人明如代巡按之体制而但有稽察举劾之责而无升调黜陟之大权此外惟出使大臣参赞随员领事盐场监督各关监督税务司除兵官不计外通国之官只有此数更宜仿欧美之制酌增廉俸俾足以赡其室家而有余裕人人无内顾之忧得以专心致志行其职分所当为之事其官之等级则各部大臣为一等各部次官各省巡抚出使大臣为一等各部司员各县刑官农商务官监督税务司参赞随员为一等此一等即以大学堂卒业领凭头等执照者为之验其学堂之凭据而知其所习者何事所任者何职一事必有一官一官必有一事无旷官无废事矣

三曰行印税以抵厘金也西国政治家言觇国之强弱存亡以其出入货价之赢缩为准通商以来漏卮日甚岁亏至五六十万两内地厘金收数渐减由洋商止完子税华商贿买报单之故　国家岁入不过一千余万取诸民者何啻倍蓰是阻商业发达之门阈而吮百姓膏血之利吻也往者御史陈璧盛京卿宣怀屡有撤厘金之议利国利民惟不利于中饱胥吏暗中阻挠疆臣复以空言塞责剜肉养痈深堪痛恨臣惟厘金不撤土货之绌华商之困日甚一日洋货仅完半税转得畅行无阻复有机器改造之利权生计内蹙太阿倒持不待瓜分亦将自毙应请饬下直省督抚限一年内将所属厘卡裁撤净尽实时宣示各国自某年某月为始无论洋货土货概免内地厘金一面酌增进口税名正言顺彼必无辞臣更保三四年后出口正税必能骤增一倍七八年后必能骤增数倍区区一千余万之岂患无若欲筹的以相抵则莫如行印税之法欧洲列国印税为岁入大宗比利时疆域不及我百分之一而此项所入已过我全国厘金之数其法简便易行上无勒抑之情下无偷漏之弊视厘金之蠹国病民不啻霄壤应请　饬下出使大臣详考各国章程择其最善者而行之有利无弊可操左券矣四曰用民兵以代营勇也欧西兵力之强为前古所未有俄国太平兵额将及百万战时可得四百万德法等国称是日本区区三岛陆军且二十万日人尝设一无何有之想谓不幸海军覆没而有此可恃之陆军亦断不至失国诚探本之论也我国幅员之广二十倍于日本东起黑吉西极回疆与俄为邻者二万里卫藏滇粤密迩英法铁路未通征调匪易以至少之数言之常备兵非四五十万不可英美之兵月俸多者四磅日本视诸国为最俭月俸亦十元我仍以一两数钱之饷干招疲软之卒以充数是驱羊以斗罴虎也若仿照日本每兵月俸十元计每年应费六千万元已过我岁入之半为今之计非撤营勇用民兵不可绿营宜立撤酌给数月饷干实时遣散防营宜缓撤缺额不补汰弱留强期以五年或七年裁撤净尽一面责成地方官清查户口详立册籍以为用民兵之张本中国民数干嘉时已号四万万窃计此时不止此数今宜略仿欧西成法男子二十一岁以上四十五岁以下咸入兵籍每人岁缴兵费洋一元以一万万人计之岁可得兵费一万万元每二百人中选其身体结实手足灵便心地明白者一人实补兵额充常备兵八年退为豫备兵八年又退为候补兵八年始出兵籍常备兵月俸十元豫备兵月俸五元后备兵则自谋生理更不给俸各兵月俸当时止给一半以其半置之国家银行代为生息俟出兵籍时如数与之其有战绩者以次擢为兵官至都守而止既得养老之资复有上进之望人人皆以得补兵额为荣　朝廷不费一钱而得一百五十万兵之用计孰有善于此者凡此四策考之于今寔五洲之通义稽之于古亦三代之良规理之所固然势之所必至　皇太后　皇上毅然宸断发愤为天下雄部臣阻挠者罪之疆臣敷衍者罪之三年以后纲举目张一年以后国势丕振矣抑臣更有进者美利坚除黑人之禁限而文明大启英吉利视阿尔阑为一体而商业浡兴俄罗斯平大俄小俄白俄之界而雄长欧亚元世祖严北人汉人南人之别而国祚不永征之前代则如彼验之列邦则如此当今之世白种横行天下常以翦灭他种为政策蚕食非奥行将及我我全国之民实皆同种同族并力自保尚恐不及万不可再分畛域重臣民隔膜之习启外人蔑视之心应请　皇太后　皇上豁除满汉界限其入学堂授职官补兵额办理不宜歧视万目一视万耳一听同族之谊沦浃肌肤于全局寔有关系臣窃见咸丰之季赭寇之乱江宁杭州驻防靡有类汉人受毒无[比](此)惨酷言之可为寒心犬马之忱不揣愚昧瞻望阙庭泪尽以血不胜战栗陨越之至伏乞　皇太后　皇上圣鉴谨　奏

　　中国边事论　　　　　
俄人铺加脱

俄国陆军少将铺加脱氏驻燕京多年南船北马足迹遍四百余州即于中国军事留心考察著书极富观论中国一编已可见其用心矣不识华人读之如何感慨乎或等云过眼乎抑大为寒心乎噫今日中俄保护提携恶知异日不作吴越之观哉其论略云我俄国在亚细亚洲与中国接境一千五百余里关于邦家休戚者为不也然接壤之地非其本州岛乃长城以外之属土西起新疆东终满洲一带为边备之要地固无论已我俄之于中国如军略也邦交也关系此地极为握要本论以叙中国外部军备及攻守之难易为主且并论及其内部焉北京平原指直省一带之地帝京所在防备严肃常集大军以备外患一朝有事则分发兵勇凡向敌之军皆自此调遣也若首都不支则中国大势可知耳以上总论北京为中国帝京其地非在国之中央寔偏在北方距长城南仅一纬度西北山林连封锁东面渤海有白河运河新黄河等贯通平原东流朝宗焉又有运河其口通白河舟楫利便天津各河水三叉之处迤西诸川或集注或分派到处多沼泽昔黄河之水纵横汇注于九河方今秋季淫雨不已河水泛滥溢入沼泽不堪其量自天津至保定府一带低地如在大湖之中此处平原土质肥沃天津以南至运河东洪水卷土沙不生植物西方山麓之地疲瘠不毛亦多沙跞观平原一带不得谓之富饶也然其土产养省内民人绰有余裕环帝京有八旗军将士及家眷住焉其俸禄一半给以禾谷故自来南部诸行省每岁贡米纳诸北京及通州官廪而后颁发永沿为例夫使兵粮给足而能行严法则大军屯北京平原者若逢战争日久亦不见其告乏也然有司之专横放肆私窃官谷亦不顾焉累弊积年往往暴露恶迹以致军事颓败滔滔皆是除禾谷外有燃料及肉类乃此地所产西南之山地与北京平原有煤坑散在砂土或花冈石层岩下甚易采掘煤炭伙如天津东北永平地方并北京西方诸山处处皆然北部蒙古及满洲多产肉类中人本嗜豚肉膳羞必供其余所用肉品极鲜牧畜之业除养豚外不见其兴旺也北京平原大概如斯今欲蹂躏此平原宜审进退道途北京平原之地山周绕西北诸山能阻碍敌军前进其天险足妨大军行步山岳蛇蜒溪谷洞开有一二天门非自此路不能行军也考长城沿壁之通路如此京西北有一捷路曰南口往时路幅狭隘一鸟径羊肠耳今则加工兴筑以为广远自南口而北有溪谷曰怀来分歧东西一至塘子口一至宣化府及贡关疑即张家口之关南口东北有一狭路可出长城外道路险难容车马止可徒步耳又有一狭路通承德险恶不让前者又有一路自承德南下横断长城扺北京为白马关白马关东有铁门关道路稍广阔军马进退游行自在昔朔北之国侵中土每由此路自铁马关至山海关一带之地峻岭高峨峨耸峙不通樵径山海关路于着于史册者北人攻汉此为要冲也其余自北京经由保定柏井至山西通路以上通路伊古以来黄沙青草不识留几许铁马蹄痕矣夫此五通路中广阔平坦可行大军者唯有山海关一路耳近时自天津经由永平创设铁路搬运利便亦由是路也此外虽有白河舟楫之利冬季三个月河水冰冻不可行舟难通路有五而风雪天时诸多阻塞是亦兵家所不宜忽略者矣

北京平原东方一带渤海波平不闻有外寇之警何怪其无防备哉自中国政府通欧洲交涉事波涛屡惊今非复畴昔之情状始之者鸦片之役也次之千八百六十年英法同盟军上陆不出数旬直逼北京烧烬帝城而中国警醒旧梦始行画策防御直仿欧洲法式修筑要塞于是经营惨淡以辽东及山东之两半岛地势当防海要害聚全力于此以御外敌矣盖中国军制以防帝京为重故常屯大军于此然形势一变今又配置军队在海岸各寨为兵备之要区中国军队兵勇以八旗营为最众国家所赖以安泰也环列帝都驻扎城郭内外其所守备不止京城凡国家军政要镇之处皆有营舍如山海关承德多伦诺尔贡关密云通州及保定府是也其筑设要塞之地如大连湾金州旅顺口威海卫芝罘营口山海关北塘及大沽是也除屯京城兵勇外尚有芦台北塘大沽新庄杨柳青天津等诸营所以防由白河之敌兵也外敌欲攻北京经由是路则行程较捷有白河自然水道以便行舟乎则诸营之镇岂镇然哉平时驻屯直兵勇二十四万余人北京八旗营兵十二万七千余人然能堪野战者唯镶字军一队耳防海兵勇及驻扎白河下流诸营兵勇皆李中堂管辖也若考其寔际足以野战者不过李中堂管辖兵及八旗营兵之一部试选拔其兵勇足用者千人中仅五十人耳要之战役一起必于直以外或北部海岸欲派[遣](遗)军队以应危急恐不能也若派遣之则帝京防守尽为空虚适使燕京濒危耳推论其极与中国交战欲攻北京平原则中国捍卫此地势力过虚自非假援他省恶能防[御]敌军之[进](御)击哉唯恃畿内营兵控驭敌势亦可谓单弱之极矣以上论北京平原新疆隔外部支那西北隅距中国政府颇远故朝廷之威信政令往往不通翻阅近世史书可知涯然此边陲广漠之野关系俄国军事原非浅是最不可忘者矣试举近世要事以资画策焉抑此地方一带蒙古大汗尝统治之至千六百年代之季汗部分裂二国一曰准噶尔一曰东土耳机斯坦中国官书作塔什干准噶尔取天山之以北地东土耳机斯坦领山脉以南至帕米尔西部一带中国当[代](伐)开基于此势力渐增至康熙之世遂兴师远征出至长城之外鏖杀噶尔丹兵于乌尔稽塔什干地寻并吞东土耳机斯坦使亡国遗民奉中朝正朔于是欲强固权势使蒙洲满古兵士挈眷移驻于新版图又迁甘肃陕西之民居于此地且整顿新图百般事业移民繁植振兴农业或令东土耳基思坦之人民移于准噶尔以营此土然亦不见有效验之美也千八百五十六年甘肃陕西肇乱北联准噶尔势极猖獗中国威令不行叛徒等据伊山中设独立汗汗犹君王号支丹威风残暴披靡四渐及俄境俄国不忍旁观遂出军队击退匪徒取克里雅一带地方时寔千八百七十一年也尔来十易星霜秩序复旧乃还此地于中国矣

东土耳机斯坦亦一治一乱我俄假力于中国给粮饷以平定之后中国出偿金九百万两于我俄国伊一带之地分附中华而确定俄中境界千八百八十年所订条约是也中国既恢复斯土欲专立威信而坚固根基努力于商工等业日图兴旺如盐业养蚕业制丝业皆其所推奖也又欲备内讧不虞之变设屯田之制至千八百八十五年更新就绪合喀什噶尔准噶尔为甘肃新疆省凡农民欲移住此土给与田产资财非经三岁不收租税以谋开拓兴盛矣查华民移寓此地合前后约二千四百五十旗能纳税者百二十三万五千五百余人然以税资偿其政费颇觉不易中国每年补给项四百五十万两至千八百九十三年减为二百五十万两产业渐兴而税政渐举边备军队逐年加多养给之资亦渐增益然后综理之所用乃足亦可谓竭力矣要之中国北疆政务其于养民则至矣然教之则未也华人不能使土民心服如东干萨尔特奇尔稽思喀尔喀等目中人为蛇蝎反目猜疑不肯亲交视如仇敌动凌轧时起争斗意中国威名未足以服此也是吾人所当三思也熟察新疆之地理此地乃往古咸海后变为茫漠原野天山之脉起乎其中绵东西分别南北鲁乌木齐府以西山岳高峻连接俄国舍尾里天土克非路港天山脉北曰天山北路南曰天山南路自古以来民族迁徙出入每由此二路昔蒙古大军西征实取道于此勇猛锐进蹂躏欧洲尝风靡一时矣南路道里险峻至帕米儿山地难行大军仅可行骑兵纵队蒙古大军到此不能前进忽然驻兵为此也此外尚有亚尔泰塔尔巴哈台等山脉一带之地亦兵家所宜注意耳其余一望地区皆砂碛之地原野质硗确不可垦拓唯伊河之上流及支流为较佳自长城西端嘉峪关入蒙古以通天山南北路有二道于北路之冲有巴里坤乌鲁木齐二府为沿道要镇又西达俄属赛密坡拉廷斯克南路至喀什喀尔则狭小此二路可以行车乌鲁木齐府位置在蒙古中央当今中国以此为施政蛮境之中枢驻屯此地常备军兵总员五万据甘肃新疆总督所报告千八百九十四年有步队二十四营十八协一哨每营五百人每协三百六十人每哨百人马队四十八协各协将校百二十五人又有炮兵以三个骑兵成队各队三百七十六人统御者有上长官及兵官总共三百八十人又警察将校百二十九人武装军夫千八百十七人并马丁车夫夫等属六百五十五人只嗒尔巴哈台县兵员数据北京申报千八百九十四年步队三个大队并将校士卒二千五百五十五人马队两个大队五百八十四人伊县兵员据千八百九十三年稽查书每岁稽考兵数情形之书合步队炮十三营将校七十八人下士以下四千三百五人马队九营将校二十七人下士以下千九十八人也

此处地方尚有满洲兵及蒙古民兵驻焉即屯伊千八百二十人屯塔尔巴哈台五百十五人屯甘肃新疆二千五百四十人总计约五万人然能堪战斗者不过三万人甘肃新疆全省兵军沿北路南路所在都府各有屯勇以备不虞之变西自我俄境内东至嘉峪关千里云山指呼相应然兵员驻相距辽远朝廷监理不能周到其战力薄弱可察而知也然其备我境上兵力最厚据称一半兵力在我边境亦非过言也冥冥之间中国盖防我万一侵攻矣但战力薄弱势难敌强耳按中国各省屯军之数唯此处地方驻兵勇最多试以人口比例兵数于余省人口三百人中兵勇一人而此省人口四十五人中兵勇一人近时中国政府边备益修增多枪且使征集兵勇学习战术往年帕密尔之事与中国告警以式克野三十门山二十八门那儿的儿费儿的式机十六门小枪一万五千杆送至此地且选拔监督将校数人由李中堂麾下以简派调遣矣又在乌鲁木齐设制造枪炮火药所在克尔雅塔尔巴哈台等建立军事会议所专考兵制又架设电于新疆瞬刻之间能传帝京消息要之中国备我俄人不吝赀财孜孜不巳也我俄岂轻举掠其边境哉俄与中国各分境界北自额尔齐斯河沿岸南至乌什地势东高而西低或依山河为自然之境界或建标柱而表识焉延袤六百俄里在北部通贝木鲁须塔尔巴哈台等之溪间峡路在中部通道伊之溪泽间此道稍广阔未必阻碍行军中国严兵备于此亦有故也喀什噶尔与我赛密坡拉廷斯克两地接壤峻路羊肠萦迂曲折步履颇难亦能行小军队若谓之大军通路则不可也又自喀什噶尔通我费尔干一路[虽](难)非险[途](达)而地势颇为高耸拔海面者计一万四千英尺周岁积雪至年半始消融开[拓](化)亦未至不足令人倾意也伊县沿伊河上流之地有一通路即准噶尔关门除此以外中国之兵即有神术亦不能窥我俄境也新疆地方距中国本部离隔颇远悬军万里其不利可知欲雌雄于此一带地方则此地虽有若无也一旦有事则此地为奇货可无论矣何者新疆俗尚名为郡县奉中国正朔然一旦外警忽生则疆内匪徒乘机蜂起昭然若揭矣当此之时我俄国假名为彼定乱兴兵入境如往年伊之举指西千八百七十一年之事耳若夫在新疆境上徒戒严兵备我岂为之哉

蒙古一带之地荒野苍茫介于我西伯利亚与中国本部之间土地不毛人稀薄苟从军政上起见此处颇为要地矣然则欲知彼情形宜先审其沿革之故也当第十三世纪之初中国为成吉思汗所攻至忽必烈之时自和林格伦即今库伦也迁都于北京改号曰元国运之兴文物隆盛百度均举如开凿运河寔当代之遗迹矣久之宫中风纪大紊国势凌夷不振至顺帝之时黄河泛滥岁不丰稔暴官酷吏恣意收敛匪徒蜂起海内鼎沸卒为明祖所灭而余孽遗属奔窜遁逃至太耳喀湖畔复迁至和林格伦然蒙古之族本甚慓悍骚乱相续几无岁明朝帝王起亲征之师率五十万人深入朔北再到傲嫩河上当是之时准噶尔独立为汗其后日益分裂无能统一焉而明朝诸帝荡逸荒淫耽溺游乐威武衰内则官吏放肆外为他国轻侮察哈尔汗林丹者振发暴威凭凌所部于中国本部之北方独立称汗且至强使明朝纳贡未几满人遂代明朝于是大清创兴焉满人本精练兵事攻略四邻以大扩版图进兵于蒙古准噶尔汗噶尔丹者能与之反屡抗苦清军然力不能久支蒙古一带之地始入中土版图中国欲驯化蒙古慓悍之俗以为游牧之民颇费工夫于此其施设得宜功绩大着与我西伯利亚一带接壤不复有干戈之警而我拓地移民之计亦大有进益矣抑蒙古一带之地与我接[壤](接)者殆二千八百俄里一俄里当日本九町四十五间西自额尔齐斯河起东至黑龙江省终以军事而论分蒙古地理为二西北为山地东北为平原而首要之区尤映我眼中者则为东部平原地何则我入中国本部此为最近捷之地也中国备兵于蒙古一带地方是果足顾虑乎意我俄国不必为此备也何则屯在此地兵勇本非我俄人之好敌手彼蒙古部落募兵非有战力者也故当有事之秋中国遣兵师于我以入我国境必自东南平原而进焉不言俄国进兵于中国而言中国进兵于俄国俄人之机智概如此类蒙古之平野为戈壁高原之一部拔海面者约三千七百五十英尺地质多硗确间见有混粘土及泥土人口约三百万多以游牧为业常逐水草转移其能土著者独为喇嘛教寺院所居之民也此高原一带道路实留太古之原形不见有人工开凿之意此道路当游牧民转徙时率无数之兽畜又或运搬百种器具故自成蹊径否则商队来通往行以印其足耳然地本砂砾硗确而踏成蹊路其坚牢往往与铁路等故大军经行亦甚便也然行大军于此高原蹊路试问能得须要诸品不虞困乏乎如泉水也燃料也即薪煤炭等之类秣草也果能收得乎是兵家所不宜忽略也称之曰军需品当行军时运搬最难又蒙古高原颇乏泉水虽有小川湖沼等类亦不甚多在戈壁沙漠中全无此种水源掘井取道沿水所在多有然井能出若干水而足养若干兵勇是关于行程之迟速进军之能否兵勇之多寡当豫筹其最大者矣故豫算水量之多寡须要精详也在此高原之井口径约一亚儿神当日本二尺三寸五分余水质不必淡或有咸水或有杂硫黄者据行旅言水面在地下约七英尺至二十英尺之间是不必深过也夫自地上至水际不为过深则汲之不销多时不销多时则有快给水之便于井数少处行军之次亦能掘凿新井也进军之迟速兵势之强弱与水量之多寡其关系如此而次之者粮饷也凡漠地有水源处常为游牧民所栖息而四周之地亦为牧畜之场故所在秣草为此等兽畜所蹂躏往往不遗寸矣故当军队张野营时宜远驱马匹于有秣草之地何则有水源之处多不遗寸草也前队于有水处能得秣草而后队或不能如此者往往然矣故当行军于沙漠中又必携送秣草以备马匹之用至于燃料亦然虽漠中非无灌木丛生之地亦不多有焉倘前队亦得燃料而后列或不能得一草木苟如此则宜深入漠中以搜罗之然则当行军之时又须携带燃料也要之常食品物固应携带而行至若畜肉则蒙古之地所在多有得之不难即牛豚山羊之类沙漠中所到成可多因敌人之粮也然则行军于此莫地果能行若干人乎意者亦可以行十万人也考诸昔日华军征蒙古之例亦必不差又须整备器械以运搬军需诸品如彼苦路巴多锦将军即俄将尝为此种出征之例最足为龟鉴也今夫搬运诸品于蒙古之地宜用马也无论巳余外宜用骆驼此兽能担荷至远一日夜间可行四五十俄里又蒙古之牛体力颇健若用两匹驾车可以当一骆驼盖是彼商队旅行沙漠者所寔也则行军之法应由此地故一旦有事进军于彼地收集马匹骆驼等固自易易耳尝见蒙古人运茶于恰克图市场之现实情多至七万五千匹我若行十万之兵必需二十万骆驼然聚此等之数亦不难也

既于粮饷燃料及一切用行军之事无遗事矣则将出于何途以进军乎又欲作何等列队乎请试言之一曰自北京出长城经贡关赛尔乌苏等而通恰克图咸称为驿路大道也二曰自北京之[北](京)经由贡关乌达吴厄沁而通乌而稽及[恰](哈)克图也三曰自北京经由贡关亚尔噶里及奈来哈至乌尔稽及[恰](哈)克图也四曰自北京塘子口又由多伦诺尔乌里雅苏台等至乌尔稽及[恰](哈)克图也五曰自北京经多伦诺尔及克鲁伦至克鲁苏台站也六曰自北京沿兴安岭脉西部经多伦诺尔至土尔扈特站也及今欲记诸道之远近及其险易如何而余未遍踏其地然即一二大路亦可以知其梗概矣如上所记第一路中俄贸易商队每由此路且两国驿传亦取道于此自北京扺恰克图千七百七十俄里比较各路此为颇长意行军于此须分兵为小队一队约六百人以次第进行何则漠中乏水会有掘井苟水源不丰则兵气为之老矣且一日夜行程以三十俄里为率使兵不疲劳也我之行兵本入敌地然中地本熟知己国之地势风土故六道中随路皆可经行若中国以十万兵勇发遣于六道则一路约一万六七千人亦甚易进行也然在我俄军不能有如此之利案六路之情形当悉集于乌尔稽之地而后行至恰克图也故俄之行兵大军可以至乌尔稽而此地以南不能如此至入戈壁漠中千艰百困恐于全军之势亦少衰也矣是宜分全队为小队而全队之与后队间隔三十俄里且一小队编列六百人而作二十队则全队之行旅六百俄里如行千七百俄里应销三个半月始得进入燕京行军于沙漠其困难如是则我俄进兵于彼地自非排千艰万难而鼓大勇气焉能酬素志哉往时满洲好调兵于四方其所用兵多是骑队所用兵器亦弓箭剑之类耳然今也其兵有步队其兵[器](气)有炮有弹不复如昔日且近来训练军队之法亦有改革如兵器粮饷之制亦从变更然则如康熙年间亲征噶尔丹之战争情形亦足以为鉴矣今考其战争情形盖起亲征之师先分大军为四第一军三万五千六百人取道于土拉河之上流第二军为三万五千四百人接第一军之迹第三军为三万七千七百人皇帝亲帅之自北京经由塘子口而向乌尔稽第四号军约百万人役夫辎重并在其中也以一千六百九十六年即康熙三十五年四月一日大军发自北京经塘子口乌里雅苏台察汉搜尔等各地以六月八日扺克鲁伦河之上流以月之十一日达绥尔非特乌此路程千二百十俄里约销七十有二日自其帝都至我俄境一日约行三十俄里此役第一军始与敌接战约出帝都第六十八日耳由是观之悬军万里疲困路程虽有已遁之敌在数里之间无复有追击掩戮之余勇兵势于是易老矣此厄尝有此厄于是中国知回师之为是仅留第一军以当敌冲而悉收余军以返帝都第一军方到土拉河时其兵不出一万人而在途上散亡者为二万五千余人于是抽二千人于第二军中以补充其缺中军虽知朔北地理屡苦粮食不给或至杀马而食当是之时为敌兵所袭击战于乌尔稽邻接之地幸得一扫敌兵大有所获分颁士卒以慰藉其功劳若微此一捷则中军士气沮丧已久恐不免覆军于朔北之野也康熙亲征之时兵器辎重等不如今日之制颇为简易然犹有难焉今也兵制一变行军于沙漠中尤为至难也由是观之蒙古一带之地机诸情理按其实迹为界在中俄之间两军争战之一大障壁也若夫西自额尔齐斯东至满洲一带百千里之国境不能为彼我争战之疆场也以上蒙古论

满洲近古以来沿革之迹足为后代鉴者甚多矣余既蒙古之风土又将满洲也满洲各部尝为诸种民族割据当十七世纪之初聪睿贝勒时征服四邻而立国与明交兵攻略辽东县然直一带至阴山之间以防备极严不能得志者久矣聪睿贝勒寔为中朝太祖也太祖第八子太宗即位屡败明君威武大振遂征服蒙古之乃蛮敖汉及喀喇沁等以察哈尔为己之属部东出兵于朝鲜征伐之更南自铁门关超长城直进袭击北京明军大败而北京陷重关之中太祖以孤军深入敌地后患难保无虞乃回兵满洲自是屡遣强悍骑队濒逼明朝出没白马关塘子口及南口等或进至山东济南一带然直防备犹颇坚固不易入山海关虽屡自铁门关以北之山道进兵于北京直下地方明军动辄自海岸一带而出袭彼背后于是两军对峙久之乃陷锦州城当是之时明国渐衰到处匪徒蜂起势极猖獗贼李自成夺黄河接近之地匪党云从遂陷北京僣号称帝明帝徇难煤山然明大军犹在直西北隅吴三桂统率之三桂者明之将军本以老练刚毅见称至是通于太宗欲讨灭李自成以镇祸乱太宗容纳其请遂共逼北京歼灭反贼国号大清迩来二百年专谋扩版图西北自蒙古起东北至黑龙江乌苏里接近之地遂接攘于我俄境矣抑我俄之接壤于中国以黑龙江乌苏里河兴凯河均订约时所确定为界者也其长二千七百俄里亦不为短矣满洲在长城以外兼管盛京吉林黑龙江三省面积约二十八万英方里人口一千六百万地质稍丰饶人稠密之区以松花江四邻及吉林以南为最北接壤于俄境居民稀少然地质亦不恶如山间之地往往肥沃可开拓以殖民焉满洲之地势固多山原高峦如盛京吉林两府之间有长白山蜿蜒连东西山脉又远南北其最高处耸拔海面寔八千英尺黑龙江省山地亦伙大小兴安岭山脉四分五歧渐西而下乃见原野青草繁茂西则一带荒碛是为戈壁之沙漠也松花江虽颇不便于行舟而艇舟底浅者可以上下至远往年华人谋用小轮船吃水三英尺者搬送货物卒不见效而遂终止矣我俄尝欲溯黑龙江自松花江更溯其上流而华人峻拒我往来立国际条约以防遏我行船矣本江水底亦无常态当冰雪融解之时其支流注荡土砂每岁河底概有变异嫩江自伯都讷至齐齐哈尔称利舟楫之便辽河亦可往来浅底小舟至其河口则水深最便于出入巨舶营口繁华因有此河水之利也鸭绿江在中韩境界溯江口六十俄里有昌城府可通小船以至此间瑚尔哈河萦回迂折人稀少之野水量不多故船舶上下亦少时见小帆船远溯上浮耳乌苏里河在中俄之界为一大河随处可行小轮船满洲川河如上所志录虽有舟楫之便时方冬季则天气冱寒坚冰镇水不可行舟约两个月或至四个月是为可惜耳满洲之风土在长白山东以有定期风自太平洋面而至颇多秋雨而在其西北方则以西北风剧烈之故秋无淫雨要之东南降雨甚多春秋二季淫霖数月时值秋霖则诸川泛滥浸没道路虽大道正路溢水没巷泥泞如泽绝断往来若欲行军于此地则当择霪雨始去渐入冬季之候而从事于此方为恰可至积雪皑皑之候则开橇通道而更得其利便也又山河所在位置颇得其宜土地膏腴亦见有栽殖农耕焉牧场到处散布而山腹之间亦有森林其材可筑家屋农产之物有大麦小麦高梁稷米菽罂粟麻玉蜀黍等属又到其南部则产出棉类如蔬[菜]杏(菜)林禽等所在之地皆能产焉青蓝人参亦能繁植满洲之地如此故行军于此不至如在蒙古之艰苦也其粮食泉水燃料刍秣或有困乏至家畜之众则每岁输进豚于中国内部者甚多最可见牧养之丰也要之欲拥四五万兵而入满洲之野以向燕京余未见其乏肉与秣也若或有不足仅转一步于东则有韩土在焉取此品物何虑之有哉余故言此地天惠丰饶无使大军饥饿之患矣

吉林府在满洲中部大道可通四方东至于海南直达中国本部其要路有三条一自吉林南出经奉天府新民厅锦州十五年府及山海关至北京又有奉天府分歧经辽阳至营口南下达旅顺又有山路自辽阳通凤皇城吉林奉天两府之间有二间道一可以至法库门一可以至呼兰城滨呼兰会入松花江处在三姓百都讷两城之间此等诸道为连结中国与朝鲜一带之路也二自吉林府向我俄亦有数条路经额马赫索罗站在古塔西南珠鲁多浑河滨及古塔达我尼阔里斯喀雅者在乌苏里河滨属东海滨省其一也经三姓城达兴凯湖畔图利罗格者在兴凯湖西畔白棱河口其二也依松花江达米海罗斜灭罗甫斯喀雅在松花江与黑龙江会流处滨黑龙江北岸今属阿穆尔省之水路者其三也自吉林东走直至我国俄道路最近若取道于此则自中国本部至我俄国约千五百俄里自吉林则四百五十俄里耳比年以来中国政府有见及此极力开拓又能辟地通道于是军事枢纽如三姓城古塔珲春等联络相贯指呼可通三自吉林经齐齐哈尔而通我国自齐齐哈尔分歧为二一经墨尔根城及爱珲城至我布拉郭威什臣斯克即海兰泡在结雅河与黑龙江会流处相之今属阿穆兰省与我爱珲城隔江望一经呼伦贝尔城之奋托罗海自齐齐哈尔至爱珲一带道路风土形势极佳可运行辎车自北京至布拉郭威什臣斯克为二千五十俄里由吉林而至为一千俄里上所记诸道并为国道平坦广阔可通货车若至歧路则有难焉东方各道动辄有泥泞之患如淫雨之候绝无车马通行然在冬期则道路冻结诸路皆马车络绎有繁庶之状当冬令之期则每数里设立客舍以便行旅按满洲道路形势自然易人二侵掠之念则此地之所关于军事最不可轻视也与我接攘固当留意焉此地古来部属相争又屡使中廷每感怀边治之难故常为中廷之患者满人也又使中廷迭奏伟功亦满人也何为满人曰八旗营兵是也是故八旗营兵之士气每与中廷盛衰相为表里然现时联络不得其宜训练亦不合至战争之术则其所最拙也于是中廷猛省近时二十年来务加振作欲革新其兵制今核算兵员古式八旗营兵为三万六千八百七十五人新式营兵为一万八千八百五十五十一人驻屯境上兵为八千三百二十五人合计六万三千九百五十一人所谓古式八旗营兵者古来为满洲镇抚之兵也故洲中要镇重城必驻屯此兵余外又有边疆防备之兵驻屯俄韩边境二于三姓城接近二千五百人于古塔接近二千七十五人于珲春二千五百人于凤皇城二千五百人合计九千五百七十五人近时满洲各省首府必配置练习野战兵各府一样步队八营一营五百人马队二协一协二百五十人备二十门步队用毛瑟枪马队用槟查斯的儿式枪此兵数实一万三千五百人中国政府近年改革兵制每岁以现役兵之半为豫备兵谋于有事之日得大兵之策矣且每月给银一两于备豫兵一年两次检点演习观兵其意欲于满洲三省得豫备兵六万人也尚有八旗营豫备兵在奉天省所管七万人吉林省所管七万人黑龙江省所管三万人故满洲全军实多至二十三万三千九百五十一人也中廷何故在满洲接我俄境之地珲春及其它要地筑坚塞固壁垒装备克式巨炮频严防备余未解其何意也虽然彼华人于战略战术未能擅长又不熟攻守城寨之技虽未足以为深忧而其意亦可略推耳如彼吉林不独为坚堡固城又谋于此地建设兵器弹药制造所近聘将校于德国以实行此要图矣既于吉林设立兵器厂以推扩其规模欲供有事之用也如彼筑构三姓古塔珲春等三城以为之前哨是岂非向我乌苏里境边排列防御而何也又中国恶我尝欲溯松花江开贸易之端其意在以松花江为己有而一旦有事之日欲据以大收战利故中国尝投碍物于三姓城下江中以硬塞舟楫之便至若中国所真注意者全在那边是不须细述而知之焉虽然中国固为大至古之邦矣意者自警崛起以危害人国其不能有为也惟欧洲使节冥冥之中常资顾问频说军备之要以搅乱其脑气筋中国于此遂行自家政策也秉钧之人岂无目无邻国哉为我俄人者处于此间当警醒一番矣嘻岂可不觉悟哉

　
卷一百一　通论部二

　　上张香帅书
内阁中书衔即用教谕举人周景勋谨上书帅台大人钧电敬票者溯自台麾去粤移节楚邦课织修文兼兴铁政举人等闻风兴起跋涉重溟破浪乘风来观新业始叹规模宏远器具精良与中外争秉权为华夏开风气创垂之美勋业之隆景仰奚极窃维当今之世莫要于富强上下臣工非不喻此乃日求富强之策而日堕于困穷之渐者何欤盖时势既殊今古之局异也古者闭关不与外国交天地之利不在官则在民不在东南则在西北自通商以后西人日以机器制造以投吾好而取我国之财工省而价廉技精而物巧人争购之如蚁赴膻当道诸公徒知机巧之能网吾利也因而厌之贱之妒之阻之而终不能禁吾民之不好之彼则日新月异此则日削月剥遂坐视其穷困竭绝而不思反其道以夺之使长沙复生不能不痛哭流涕者也尝考通商之盛以是为最其国海岛孤悬地偏壤蹙百物不生徒产煤铁英人即以铁制器以煤运机购百国之物归而制之售诸他邦骤富且强甲于欧洲中国煤铁远胜于英乃碍于风水之说拙于采炼之术遂封而锢之使山岳之精华沉沦郁结中国百产俱备其遭摈弃者讵胜浩叹煤铁特其一耳今查港沽洋铁岁累万金煤之数更倍之今舍己所有转购他人中国漏[莫](草)此为甚者也迩者机器之学中国亦渐仿之矣然我　朝崇尚文教聪明俊慧之士争濯磨于词章文字以努力上达以艺学为卑陋而不屑为即为之亦卒无拔擢之地习其业者才皆庸碌小民不过自食其力为餬口计大都守辙循途罕能远到积数十年而卒无一人一技胜于西人者职是故耳且中国商贾之病百弊丛生请详述之西国官商联络互为提挈中国则官不恤商商不信官名位各殊声气不孚其弊一也西人每创一业广集小股联为公司公举一人以主持之类皆顾成大局规矩严明中国则各自为战魄力不雄局面不张即偶一仿之而各饱私囊多存私见其弊二也西人督工即尊贵之士亦必躬亲考课不假他人中国则偶掌大权即养尊处优徒工粉饰耳目不及鉴察难真其弊三也西国公司事权划一即殷东巨商亦不能滥荐私人中国则若沾股本周旋亲爱滥竽尸位糜费误公其弊四也西人思深虑远必思久大中国则徒见目前急求小利以致欲速不达大事不成其弊五也西人出境税轻入境税重外来百货不夺土宜中国则反之以致洋来各物捷足先登各省所产转因征重价昂诸务拥滞其弊六也有此六端商务因之不振营营小氓难给朝夕民贫库窘时事多艰岂天道循环必困极而亨者欤　帅台当中兴之际应运而生揣势度时兴利鉴弊政权六府识括百蛮熟周官理财之道而不泥其方陋管子官府之谋而更精其法撷山川自然之大利创荆鄂未有之奇观洵足惠若生功垂三楚矣然而创造维艰间遭疑谤者何也盖有非常之人乃建非常之业豪杰见利害于未萌众人论成败于事后方今机器之利粤人知其益者十之八九两江闽浙十之二三河洛以北百不得一名公巨卿以为是者半以为非者亦半无他未融见闻未广无足怪也

帅台毅然独断别具权衡以富致强挽回气运十年之后恐上下翕然莫不衢歌巷祝者惟是创之诚非易易守之更属艰难经营于前不能不摒挡于后夫治民与治财趣殊理一不外实心实力赏罚分明开源节流知人善任若以　帅台主持其间裁制权衡衷于一是则官办也可商办也可即官商合办也亦无不可特有不能不虑者　帅台云霓望着升调无常今年则两湖明年则或江粤万一　节旌去楚权不复操接篆诸公意见未知何若鄙见过虑约有数难盖　帅台所赖以赞襄者惟蔡道与经办各干员耳新督莅任蔡道留办不办未可知也即留办矣而提调监工支应各员恐不能不令派亲信意见同不同未可卜也设稍龃龉掣肘万端即使官商合作日后调停其间岂非两姑之间难为妇乎且将来熟手各员更换愈多茫无头绪此和衷共济之难也局中各铁采炼固属源头消售尤关要铁质虽佳而事关创造难即周知必设法招徕或广为寄卖或时有信赊遇事通融法难预定使板执滞消即形支绌此事虽可属之商人而权究由官万一差池难肩处分此消售通变之难也局中工人未熟演习尤必需时恐初年出铁无多不无亏累统俟三年有成截长补短若仍官办不能不造册报销设使部议挑持辄更他手桑榆已晚后效难图尤恐接办诸员成则贪天功以为己功败则委于初基之未善此方期奏绩之难也西人蓺学独出冠时固不能不多倩洋匠且考其性情规矩多与中国相歧然良莠不齐约分三等其上者聪明卓绝别具奇思此其所长也其中者亦能循规蹈矩守法奉公至别出心裁非尽人皆得此其次也下等者骄悍欺人不遵约束资质多钝固执不通至若耽淫酗酒更甚华人近来到中国愈久习染愈深轻薄中华夸张傲慢其黠者每妒人之师其技也或秘不尽传或为不尽力担延时日恋取薪金诡诈相师狡狯百出若能精为考察其合者从之其不合者驳之然皆具有天良确能审其是非别其优劣复结以信义继以施威督课不贷公正不贪庶能得其欢心而获其死力若不知己知彼则必丛生百弊此驾驭洋人之难也　帅台抱珠握镜谂识人情善始图终见微知着慨然出命来粤招商知虑周万全更有出于举人意见之外者窃谓粤人仗义轻财谂知洋务以仕途计则羽翼较稀稍逊他省至于商务微特通商口岸棋布星罗即外国市场莫不航海远游鳞排栉比而且演习机器风气最先精其艺者盈千累万声援既广将来消售制造如身使臂如臂使指事半功倍以擅其长惟是此举局面较张责任綦重断非寻常诸商可办有大志者无大财有大财者无大志去岁王道杨守奉　帅台命在粤招罗数月以来罕有应命举人不自揣度每于课诵之余兼抱大志广筹大局闲与同志剪烛谈心言及中外兴衰之局华洋强弱之基酒酣斫地抚膺欷歔而不能自已恨不得有出类拔萃之才主持运会为之提倡风化砥柱狂澜或者转积弱为雄邦登疮痍于席及身可见速于置邮今何幸不世之奇逢平生之夙抱于今日得见　帅台而如愿偿之也
  </div>
  <div class="pagination">
   <a href="皇朝经世文统编_page272.html">
    上一页
   </a>
   <span>
    ...
   </span>
   <a href="皇朝经世文统编_page268.html">
    268
   </a>
   <a href="皇朝经世文统编_page269.html">
    269
   </a>
   <a href="皇朝经世文统编_page270.html">
    270
   </a>
   <a href="皇朝经世文统编_page271.html">
    271
   </a>
   <a href="皇朝经世文统编_page272.html">
    272
   </a>
   <span class="current-page">
    273
   </span>
   <a href="皇朝经世文统编_page274.html">
    274
   </a>
   <a href="皇朝经世文统编_page275.html">
    275
   </a>
   <a href="皇朝经世文统编_page276.html">
    276
   </a>
   <a href="皇朝经世文统编_page277.html">
    277
   </a>
   <a href="皇朝经世文统编_page278.html">
    278
   </a>
   <span>
    ...
   </span>
   <a href="皇朝经世文统编_page274.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
