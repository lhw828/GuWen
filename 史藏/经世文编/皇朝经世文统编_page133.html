<!DOCTYPE html>
<html>
 <head>
  <meta charset="utf-8"/>
  <title>
   皇朝经世文统编 - 第 133 页/共 287 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文统编 - 第 133 页/共 287 页
  </h1>
  <div class="content">
   问万国公法虽西人性理之书然弱肉强食今古所同如英之墟印度俄之灭波兰日本之夺琉球乱朝鲜但以权势不以性理然则公法果可恃乎曰公法家言多西人布衣下士凭空谈以立性法其后执政渐因用之而律法遂为专科荷兰之果鲁西亚士宾克舍日耳曼之雷部逆此乌拉富海富达美之吐利庚德惠顿英之费利摩罗巴德其最名家者也虽万事万物之蕃变纷赜不能强人人以必从然其发明天然之理制定律意之原国与君之何以相属教与政之何以相关管理人物之何以分内外辖制何海之何以判公私与夫通商得土之章程遣使和战之机要贩卖黑奴为五洲之厉禁诛治海盗为万国之公权委曲周详大有成春秋而乱贼惧之意近百年来之恃为调人以弭兵息祸存弱定倾者亡虑数十百事此春秋家之所以宜明公法欤

问子以公法通春秋毋乃僭欤曰春秋为素王改制之书上本天道中用王法下理人情治通三统礼存四代今环球各国散无友纪从前罗马教皇雄视欧洲凡各国立君行政皆须禀命然后施行其后各国日精格致而致富强而教皇因仍故辙其权渐衰大类中国衰周之局今则罗马故都已为意灭英俄法德狎主齐盟初非有一统摄欧洲之国如从前罗马情形公法家以空理相维颇有称天而治之意古者谓春秋为圣人刑书又云春秋为正名之书温城董君则以为礼义之大宗余谓能本春秋之意治公法之学必有视惠顿诸人更精者孔教真派庶几显明于世何则素王改制垂世之公心经权互用不以古今中外而有阂也

问西国设立公法律例专科于古有征否曰汉书蓺文志曰法家流出于理官信赏必罚以辅礼制曰名家流出于礼官孔子曰必也正名乎今公法家言凡国之立必由各国公认始名为国否则曰盗如美之自主巴西之改君主为民主皆迟之又各而后为各国公认此名家之说也其律法之权不在君相而在律师有孟子所云皋陶为士虽舜不能少假者案曲台记有大士职注云殷制而左氏坐狱之法亦有大士与今西人之审判堂合可见古时虽无延请律师之文而王制行人与众弃之意同此法家之精意也汉制明律得试为吏胡于西人而疑之今如算学光学重学地学动援诸子相证若法律为交涉要义而谓于吾圣人之道无合焉者吾不信也

问约章以洋法治洋人以华法治华人欲变动之其策安在曰是在立中西条例馆斟酌律意以渐剂其平税务司赫德谓华洋案件宜定一通行之讯法通行之罪名乃能经久无弊叔耘亦云宜参用中西律例详细酌徼如犹不能行即专用洋法亦可何也华洋交涉之事本与中国自治之法不同以洋法治华人所以使华人避重就轻也以洋法治洋人所以使洋人难逃法外也余谓无论中西律例急以开条例馆设治律科为要日本维新以来于大学中设立文科使诸生研求律例一经考录充作律师牓其门曰代言事务人由是遇与西人交涉案件每能援东西律例龂龂与之争辨故近来美国于日本订约许复其自主之权中国即此一事久失自主之权而不能复何论其余意今中国人往泰西学律考授律师者如英如美如法皆有之惟一入中国即属无用是可浩叹即同文馆总教习丁韪良亦著名法家其所翻译之书多法家言如法国律例等书是故条例馆之开律法科之设非教习无人也非玩索无书也是在当事者一主持之耳案泰西律例多沿拿破仑改政之迹拿破仑雄武冠世为欧洲构一极大乱象为欧洲辟一极大治机结局虽与吴王夫差同而人心思恋不以威猛掩其政迹亦其律例便民故耳又案美国总统起家法律者十居五六西人之重法律如此耳

　　英美增添公法记　　　　　
阙名附

美国南洋外与英之东印度交界有一小民主国名委奈瑞辣前属于西班牙去年英美两国在此争分地界至今未定今美廷布告天下云美国已得委奈瑞辣君臣公允之议谓委廷与英廷分地界之约须无背英美所立之约一遣全权大臣即往定夺英之佳亚拿并委民主国之地界二美所遣全权大臣二员为其按察衙门公选英国全权大臣二员为英国按察衙门公选而委国之全权大臣一员则由英美四大臣同选会商已三月仍未得彼此公允惟请瑞典那威二国之王再选以委国全权大臣为总统而二国之员可由其按察班者选出三所派五位全权大臣会同探察其地界细辨曩昔英之佳亚拿与西班牙分界之旧迹属英属西然后判断其属于委国抑属于佳亚拿四为判断之事各全权大臣考备证据当合乎万国公法若公法所未备者亦可公议而定更立公例三条为该臣所守一有物业被人占据五十年而不能记忆即为占据者之物业二所派全权大臣可认真从权于各事如合于万国公法而不碍第一条例即可施行三如查悉有地为此国之业为彼国人所居宜思公义而断之又砵地磨报加按语云此事颇与数礼拜前英国侯爵沙士勃雷所言不同前闻英国与美国立约今则美国与其立约委廷似入柯利弭君之牢笼而至有此交割矣数十年前委国与英有遗言尝请美国区处其时委国所求无厌竟欲将衣士高报河并阿连那高河交界之地尽画归委国而英国亦求画界所求有限其所争辨不过西边地方已为英民所侨居者此次美国宣布之条约将辨之地尽行分断惟限以三例无非欲将英民所居之地画归于英民建埠非止五十年矣其二例云如合万国公法而不反乎第一例即可施行三例云此国之地为彼国所居只行设法公夺可知英人所居之地已过五十年之久又非委国界内之地则必为英人[所有](有所)无疑矣而委美二国岂不悔其受英之欺哉此美报所以谓虽受亏损然亦务望各国有万不能相下之事如此法而行之则英受亏而天下受其福斯亦美受其益也英人之心巧矣哉美人之心苦矣哉

　　日本邻交记后序　　　　　
黄遵宪

外史氏曰泰西诸国互相往来凡此国商民寓彼国者悉归彼国地方官管辖其领事官不过约束之照料之而已唯在亚细亚理事得以己国法审断己民西人谓之治外法权谓所治之地之外而有行法之权也治外法权始于土耳其当回部全盛时西灭罗马划其边境与欧人通商徒以厌外政纷纭遂令各国理事自理己民固非由威逼势与之立约者也故其弊虽小而今日治外法权之毒乃[及于] (于及)亚细亚余考南京旧约犹不过曰设领事官管理商贾事宜与地方官公文往来而已未尝曰有犯事者归彼惩办也欧西之人皆知治外法权为天下不均不平之政故立约之始犹不敢遽施之我迨戊午岁与日本定约遂因而及我载在盟府至于今而横恣之状有不忍言者当日本立约时幕府官吏未谙外情任其鼓弄而美国公使为定约稿犹谆谆告之曰此治外法权两国皆有所不便而今日不能不尔愿贵国数年后急改之其后岩仓大久保出使深知其弊亟亟议改而他国皆谓日本法律不可治外人迁延以至于今夫天下万国无论强弱无论小大苟为自主则践我之土即应守我之令今乃举十数国之法律并行于开港市场一隅之地明明为我管辖之土有化外之民干犯禁令掉臂游行是岂徒卧榻之侧容人鼾睡乎条约之言曰领事与地方官会同公平讯断无论其徇情偏纵也即曰执法如山假如以外国人欧杀吾民各交付其国领事则英律禁狱三年佛律禁锢百日罚佛狼百美律徒刑八十日俄律徒刑一年兰律徒刑三十日而我国杀外国人则论抵命且责偿金矣同罪异罚何谓公平假又华商英商同设一银场负债甚巨闭店歇业彼英商者以一纸书告其领事曰家产尽绝彼即置身事外而华商则监狱追逋或且逮其妻孥及其兄弟矣同事异处又何谓公平既已许之不由地方官管辖刑罚固有彼轻此重之分禁令又有彼有此无之异利益又有彼得此失之殊彼外人者便利极矣而我之不肖奸民冒禁贪利图脱刑网辄往往依附影射假借外人以遂其欲彼南洋诸岛寄寓之华人不曰英籍则曰兰籍更何异于为丛驱爵乎此诚我之大不便者也不平不公之事积日愈多则吾民之怨愤日深通商以来三十余年耦俱相依猜嫌不泯而士大夫细民论外事辄张目裂若争欲剚刃于外人之腹而后快心者虽由教士之横烟毒之深亦未始非治外法权有以招之也此亦似非外国之利也虽然明知其不便今欲改而更张之彼外人者习于便利狃于故常必有所不愿且以各国人情风俗宗教政治之不同一旦强使就我其势又甚难而现行条约隐忍不改流毒之深安有穷期窃以为今日之势不能强彼以就我先当移我以就彼举各国通行之律译采其书别设一词讼交涉之条凡彼以是施我以是报我采彼法以治吾民彼虽横恣何容置喙而行之一二年彼必嚣然以为不便然后与之共商仿理藩院蒙古各盟案件以圈禁罚赎代徒流笞杖定一公例彼此照办或庶几其有成乎若待吾国势既强则仿泰西通行之例援南京初立之约悉使商民归地方官管辖又不待言矣至于近日租界之案有华人与华人交讼彼领事亦腼然面目并坐堂皇参议听断者有馆赌博我方厉禁而租界为逋逃主萃渊薮肆无忌惮者斯又法外用法权外纵权为条约之所未闻章程之所不及我总理衙门与英法公使议有洋泾滨设官章程十条是皆由于地方官吏巽懦瞻徇一若举租界之地方人民亦与别国领事共治之吾恐各国外部且不料领事之纵恣如此也莫急之务尤亟当告之公使达之外部扫除而更张之

　　论交涉　　　　　
阙名

春秋之世由据乱而升平而太平世愈乱文愈治纬家附会为汉制作非也宣尼教法治万世也治西人所谓二十周以后之地球也乃今始勾萌矣孟氏孔氏真派也重睦邻称法家斥争战之贼臣权君民之轻重李斯孔氏派也夜郎其国土番其民而纩聪寒明之祸至今也今环球之地之种之教亚欧美非澳也黄白红黑也孔佛耶希回也通万千年之扃鐍启大一统之机铃意在斯乎意在斯乎然雄环立机牙肆应大役小强捕弱智吞愚公使领事杂五洲听其言彼此相助同我太平窥其国争权拓利炊剑淅矛靡明靡晦昔者中国方盛英人惴惴恐为支那有我之创海军也日本哗议制御之策惟一佝偻大臣曰中国易与耳曾几何时而情见势绌若此虽然有以强弱土耳其是有以强亡拿破仑是有以弱存希腊是有以弱强法德日本是中国之弱不弱于法德日本受创时而各国之弱中国而雄猜异往时则薪胆其中而玉帛其外是一生死肉骨之机也或曰事急矣柔以处之而远东近东两病夫之言耳之而怫也刚以处之而狡焉思逞如英人葛洪者有徒也刚柔两难一切交涉受亏之处虽有圣智未从挽回譬有忧者被酒而卧栩栩然忘其身也迨一惊觉而忧且剧也曾袭侯先睡后醒之论之益滋多虑也余曰不然今天下危机烈矣欲窥其深者不徒一国之交涉务知各国之猜疑夫英俄力征经营而忘其为蚌鹬也英之言曰俄不得志土耳其阿富汗及波斯海湾乃构西伯利亚铁路不冰海口又因辽东之役得允修东三省铁路之约而中人入其彀中而昂乎执亚东之牛耳而骎骎有太平洋全权以副其大彼得临终之欲俄之言曰英人之亡印度以商今又以之饵中国也其语言通行五洲潜执五洲之大权也英俄之雄猜如此故合肥相国之贺俄加冕也各国报馆以为密约而往也而德敬之而英忮之各报之言曰非敬中国也敬俄也非忮中国也忮俄也若夫日本昵英以强者也其忍构衅中国也值俄铁路未成时试兵威以自立也然其于高丽也为俄伥也吾闻之披其枝者伤其心中国若此非日本之福也法德世仇又不喜于英埃及之役抵牾几启端遂折而入俄德恐俄法之犄角德也亦昵俄以自固然毕士马克尚在沈机观变全局了然虽有振作不露端倪若有事之时必且联盟于英也意因得罗马与法不合必将昵德奥德争主欧洲中原有夙衅然奥弱于德无如德何但恐俄以谋德乃必虢德而虞奥然德与俄无怨奥未遽颟顸若此也

比利时西班牙则昵法荷兰则昵英希腊则昵俄余如瑞典挪威丹马葡萄牙赛土兰绿马尼有中立者有偏助者盖随各国盛衰为向背也土耳其孱弱甚而残忍好战其阿剌伯教益仇西教争战之祸无岁无之自希腊脱绁后塞尔维亚等国效之近且因格拉脱岛与希构兵埶且不支或曰希实俄主之将来俄欲甘心于土黑海之战乃其覆辙而英于土于波斯于阿富汗肩重任三而无时释也美守局外之例养兵不逾数万然中日之祸曾助于日以覆中国抑何心哉夫必明各国猜忌之深知其不暇亟图我不能协谋我而我处可为之日郁自强之机久矣若吾交涉之最棘手莫英俄法德日本若界务商务税务教务靡不稍纵即逝说者以中俄三百年来启兵端深为可倚近且联襼牵裾交谊日密独坐空山放虎自卫识者危之英思由缅甸修铁路至云南法思由安南修铁路至广西蓄谋久矣今涎俄之直轨东三省也其谋奈何而不急也夫以铁路辟地之阴谋四方而至而懵于应付之宜者不思展拓局势研练人才广铁路轮船之利相抵制而曰吾羞伍西人是周墙已圮犹坏其户而寝息也而或恃其关中之雄巴蜀之险边警虽急而兔窟迁营是穴其室而堙其盗且从而土之而骷髅我也德与中向称亲睦然中日之役英拟劝和而德拒之不仁甚矣然中日联英惎俄联俄惎英联法德英俄而我徐收其利虽仪秦之辩贲育之勇无所用之而为寻仇日本之议如昭烈之不忍孙吴者尤为失策何者两瞽相遇而争道不休两瘖相持而色然以怒吾见排解者之援以为功而所丧滋多矣故英俄法德日本俱当开诚布公与之交际而吾之所争者祇在智其民强其学富其本不在挟忿寻仇之举也且惟至人为能忧盛危明忍辱负重也昔日本未变法以前亦建议锁国者也逮为荷兰学者极力通之以有今日然今律法更而约章改利权横溢于五洲外船绝于港则是通塞塞通也中国通亦通不通亦通与其通于人而失自主之权何如通于己而扩小民之利且吾民之耳目心思非通末由新也吾民之农商工艺非通末由师也而天构一英俄交忌莫敢先发之局乃宽吾痡余未雨之桑根也天构一法德日本政学维新之局乃道吾驰骋康庄之先路也吾诚痡余未雨驰骋康庄安知吾神明之裔衣冠之族不见宣尼太平之约收二十周大同之轨也吾犹汶汶闇闇伈伈俔俔栠栠则大地溶溶而成江河星球迸裂而为铁石千万年皇王之旧国四百兆轩辕之贵种岂可恃哉岂可惜哉今之为交涉学者不深洞其猜疑不曲明其要害以因形应于无及时而自奋而但斤斤成案琐琐约章犹之桎梏于囹圄局促涕泣不清讼源而图平反而冀狱吏之一缓颊也

　　各国交涉源流考        
于虖造物者之特于今日辟一大通之局也岂徒然哉夸父不得随日驭而遍乎一周亥不能绕坤舆而步之三匝今则环球九万重译户庭星轺四出机牙谲觚余以藐然之身穷古人未穷之变时乎时乎请得言各国交涉之源以见久蛰思启久懑思嚏殆极造化之雕金(火又)万年之扃鐍始有此中外一家之地球欤考中国帝喾四十一年前二千一百八十年高加索族种类入印度西境居河滨此为欧人通印度之始夏帝芬三十四年一千八百年巴勒斯坦即犹太通商于阿非利加西班牙埃兰诸国此为斐亚交通之始夏帝九年一千六百十四年印度土民常与西来之高加索民争战此为交通致之始商盘庚十七年一千二百九十九年印度土民与高加索民讲和议婚此为交涉议和之始商武丁十二年一千二百六十三年希腊国造海舶习商务为此航海贸易之始周武王十六年一千四十六年犹太王大辟与推罗王海仑作通商条约此为两国立约之始周康王五年一千三年印度与犹太通巴勒士登与亚剌伯印度通商此为亚西各邦通商印度之始周穆王四十九年九百十四年意大利与各国立约通商此为通商各国因而立约之始周懿王元年八百九十五年巴勒士登约少法与埃兰立约相助此为彼此相助之始后来此约甚多不及缕述通商亦载约章汇纂亦载有彼此相助门其来久矣周景王十六年五百十九年波斯立撒马司为通商口岸与各国贸迁此为贸易立口岸之始周景王二十二年五百二十三年埃及海中渔税纳于波斯此为纳税海关之始周敬王三十六年四百八十二年罗马立海关榷征商务此为设关征出进货税之始又敬王十二年印度西拉士乘舟自印度港出红海至波斯此为由东至西海道渐通之始周威烈王十五年四百十一年希腊史伯大王与波斯三次立约周安王十二年三百九十年高里得罗马京城豆尼昔乎与六加尼西立约相助说见前周显王八年三百六十一年希腊各国与波斯议和案希腊各国自周敬王时迄周显王时百余年间议战议和立约甚多此特举其大者以明印度波斯希腊为海外交涉多故之始周显王四十六年三百二十三年罗马与亚波利及六尼加两国立约罢兵慎靓周王四年三百十七年罗马与三拉地立约罢兵周赧王十年三百五年罗马又与三拉地立约罢兵同时立罢兵之约者又有希腊楷台止人之与昔西利西里亚人之与印度此为两国立罢兵约之始案立罢兵约载在公法盖凡两国交战均须先立此约然后议和此其权舆也赧王五十二年二百六十三年西鲁背楷台止与罗马合约此为诸国合约之始又赧王五十一年楷台止遣使至罗马议和此为遣使议和之始是时周衰道微七雄并争而彼中希腊罗马波斯埃及马基顿诸国亦复议和纷纭交涉条约杂扯并出气机之感中西一律异哉

迄于秦汉马基顿巴勒士登罗马埃及和战尤盖难罄述是时汉亦稍务中外通商之事矣孝武朝马邑人聂翁壹出物与匈奴交易后因单于来朝许于京师互市此中外互市之始然未及岭以西也然考汉书言大夏大月氏安息罽宾骎骎由西域通至阿富汗俾路芝波斯诸境矣后汉书和帝永元九年甘英使大秦至安息安息即今波斯大秦即今耶路撒冷耶稣降生之地也案后汉书大秦传言其人民皆长大平正有类中国故谓之大秦又言大秦尝欲通使于汉而安息贪以汉缯采与之互市故遮阂不得自达至东汉桓帝延焘九年大秦王安敦遣使自日南徼外献象牙犀角瑁始乃一通焉此为中西交通之始地名考据不详于此者以原书另有舆地门也汉成帝建始四年二十九年罗马通商印度购蚕丝归此为丝入欧洲之始汉成帝河平二年二十七年新罗王子天日枪归顺日本此为高丽通日本之始案以后高日交涉之事甚多而日本觊高之心亦日甚此特志其交通之始易曰履霜坚其所由来者渐矣汉献建安二十年纪元后三[百] (日)二十五年耶稣教士以腊丁文字译成教书通行泰西各国此为西人传教之始梁武帝大同十一年五百四十五年土耳其人至亚细亚洲此为土人通亚洲之始隋炀帝大业二年日本遣大礼小野妹子于隋此为日本通中国之始唐太宗贞观六年六百三十二年唐使送三田耜等至对马岛此为中国通日本之始太宗贞观二十年六百四十六年希腊引中国及土耳其攻罗马取埃及之亚历山德城又高宗永徽二年六百五十一年波斯王求援中国及土耳其以御阿喇伯不克阿喇伯遂灭波斯此为中国兵威渐播西国之始案此事不见中国史传或谓西史传闻之误非也盖土耳其本突厥一声之转突厥当隋季最强至唐武德间东服契丹室韦西臣吐谷浑高昌后为铁勒所败遂衰又为李靖败于阴山漠南遂空然武后圣历间复拓地万里西史言波斯乞突厥兵正当唐时盖突厥最近唐虽屡经败兵威犹为阿喇伯所慑故波斯欲因突厥及中国以御阿剌伯也又案贞观十五年西突厥击吐火罗灭之则突境已直逾西域之大月氏故波斯因而乞援焉史称突厥为回纥灭大非盖其时见逼回纥益迁而西跨欧亚二洲之间而立国焉其旧居岭以西里海以东诸地西图犹名为威斯特土耳其斯坦故隋唐之间突厥强于北方中史能详之唐宋以降突厥强于极西中史不能[详] (强)之又案唐贞观末大食击兵击波斯波斯遣使来告难高宗以路远辞之大食遂杀波斯王大食即西史之阿剌伯西史亦云波斯求援于中国不至明年阿剌伯并波斯地中西所纪若合符节不得谓其传闻之失实也

高宗龙朔元年六百六十一年西域大通以波斯国都疾陵城为波斯都督府拜卑路斯为都督上元元年卑路斯来朝调露元年遣裴行俭送其子泥洹师归国此为中国遣专使至波斯之始高宗麟德二年六百六十五年遣刘德高通好日本此为中国遣专使至日本之始唐肃宗至德二年英与法王查理曼书立通商之约又与法盟此为英法同盟立约之始宋太祖开三年九百七十年丹麦昔里岛人根比恩寻得兀林兰新地此为西人广觅新地之始宋孝宗时英国更设游察各属地之官遣之四方广求学述为遣使游历之始以后西人觅地甚多不备述宋高宗绍兴十一年一千一百三十九年金主阿骨打伐印度此为中国用[兵印度] (印度兵)之始宁宗嘉定十四年一千二百二十四年元太祖伐俄罗斯明年又攻波斯伐印度灭之立土人为官由是全欧震摄意大利法兰西俱遣使聘问此为中国威服欧亚而西人遣使来聘之始宋理宗和三年一千二百四十三年英法立约息兵五年是时法欲与英和英不许但许息兵此为展限息兵之始案此后有息兵二年之约或息兵十年之约息兵二十年之约见西史者最多不及备述宋度宗咸九年一千二百七十五年英与法里米国立约通商此为英与远国通商之始元武宗至大元年一千三百八年英始用银钱汇票与西班牙葡萄牙通商此为英通西葡之始元仁宗延佑四年一千三百十七年荷兰贸易甚盛贩运四方是时土耳其旅于欧洲英与意大利立约通商此为荷英土意交通之始明宪宗成化十六年一千四百八十年日耳曼即今之德意志荷兰诸国遣使于俄俄亦遣使聘问土耳其此为俄与各国交涉之始孝宗宏治十一年一千四百九十八年欧人至印度十七年葡人设商埠于南印度之哥陈立总督一员治之渐蔓延西边滨海地此为欧人经营印度之始是时可仑比三次出洋觅得亚美利加大洲为欧美交涉之始又遣使至中国征服安南之东京为觊觎安南之始宏治十四年英来孟加拉国通商二十八年英设东印度公司于孟加拉国三十年荷踵之三十七年英人中印度为为欧人合窥印度之始以后印度与诸国交涉甚多不备述武宗正德十五年一千五百二十年葡人通暹罗后二年与之通商此为欧洲通暹罗之始正德十六年葡人立埠于广东之澳门此为中西通商之始世宗嘉靖九年一千五百三十年英立商埠于美洲之白来齐此为英美交涉之始嘉靖二十一年一千五百四十二年葡人至日本丰后国传法明年遂立通商之约此为欧洲通日本之始嘉靖二十八年瑞典与荷英二国立约此为瑞典通商之始三十二年一千五百五十三年英人航海至俄俄王召见之嘉其才艺因与通商俄又遣使臣及列候十六人于英此为英俄交涉之始嘉靖四十一年英遣使臣铿金生至波斯立约此为英通波斯之始是时西班牙亦求互市波斯神宗万历二十六年一千六百年英商舶至日本此为英倭交涉之始

万历四十二年荷兰通商中国此为中荷交涉之始是年俄遣使臣历聘瑞典波兰日耳曼诸国万历四十三年英法航海通商中国此为中国英法交涉之始四十七年日本遣使罗马教皇此为日本派使欧洲之始　国朝顺治三年一千六百四十六年法和丹瑞丹割地与法又许通商口岸此为劝和而得利益之始顺治十年一千六百五十三年荷兰人之商于印度者乃设洋行于广东省垣明年又遣使至中国此为　本朝与荷交涉之始顺治十一年俄国西皮里亚[戍] (戌)兵构衅中国旋附商人奏书于中国此为　本朝与俄交涉之始康熙十六年中国赐书与俄康熙七年英与荷兰瑞典合约攻法此为各国合纵之始十二年英法立彼此不助之约此为立不助之约之始康熙十九年一千六百八十年英由东方贸易公司通商澳门此为　本朝与英交涉之始康熙二十四年波兰与俄盟以弭兵之约易为和好之约此为议改约章之始康熙二十八年一千六百八十九年中国与俄在尼布楚城议定黑龙江和约六条此为中俄立约之始雍正五年又于恰克图议定恰克图界约十一条乾隆五十七年议定恰克图市约五条道光二十二年又于江宁议定和约十三条咸丰元年又议定伊犁塔尔巴哈台通商章程十七条又于爱珲城议定和约三条天津议定和约十二条十年又于京都议定续增条约十五条十一年又于黑龙江议勘分东界约记同治元年又于京都议定陆路通商章程二十一又议定续增税则三年又在塔城议定勘分西北界约记十条八年又于京都改订陆路通商章程二十二又议定科布多界约三条九年又议定乌里雅苏台界约二条及塔尔巴哈台界约三条光绪七年又议改订条约二十条陆路通商章程十七条八年又议定伊犁塔城边界三及喀什噶尔西北界约四条九年又议定科布多界约五条互换新界条约记又议定塔城西南界约七条十年又议定喀什噶尔界约六条十二年又重勘珲春东界议定约记八则又两国交界道路记六又更正倭字那字两界牌记乾隆五十七年一千七百九十二年英遣使臣马甘尼斯当冬至此为英使来华之始中英交涉构衅事已见总说兹不赘道光二十年一千八百四十年禁事起二十一年英人义律扰广州经美商代为讲和许偿兵费六百万并割香港一岛次年英将濮鼎查又扰闽广江苏等处兵连二载于是白门抚议成首定五口通商之约广州福州厦门宁波上海五处美法继之此为中英立约之始咸丰八年又在天津议定新约五十六款在上海议定税则暨通商章程十款十年又在京都续增条约九款光绪二年又在台会议条款三端十一年又在英京议定台条约续增专款十条十二年又议定缅甸约文五条十六年又在京都议定台条约续增八条道光二十七年一千八百四十七年与瑞典挪威在广东议定和约三十三条此为中瑞立约之始后无增改中国许美通商在白门议抚之时而咸丰八年始在天津议定和约三十款在上海议定税则暨通商章程十款同治七年又在美京议定续增条约八款光绪十年又在京都议定续增条约四款另附四款法国亦于咸丰八年在天津议定和约四十二款章程补遗六款在上海议定税则暨通商章程十款十年又在京都续增条约十款同治四年又更定商船完纳船钞章程一条光绪十一年又在天津会订越南新约十款十二年又议定越南边界通商章程十九款十三年又续议越南界务五条又续议滇粤商务十条德国则于咸丰十一年始在天津议定和约四十二税则暨通商章程十款光绪六年又在京都议定续修条约十款善后章程九款议立换续展限凭单一件丹国则于同治二年始议定和约五十五款税则暨通商章程九款后无增改荷兰亦于是年始议定和约十六款后无增改西班牙官书作日斯巴尼亚则于同治三年始议定和约五十二款六年议立换文凭一件光绪三年又议定古巴华工条款十六款比国则于同治四年始议定和约四十七款税则暨通商章程九款后无增改义国则于同治五年始议定和约五十五款税则暨通商章程九款后无增改奥国则于同治八年始议定和约四十五款税则暨通商章程九款后无增改日本则于同治十年始议定修好条规十八条通商章程三十三款中国海关税则日本国海关税则去岁换约悉经更定秘鲁则于同治十三年始议定和约十九款后无增改巴西则于光绪七年始议定和约十七款后无增改最后则葡萄牙于光绪十三年始议定和约五十四款专约三款自中俄立约至此均据通商约章汇纂至列国交涉案件自　本朝以来亦日一日凡盟会战争约誓之辞汗牛充栋悉数难终然最要者六十四次具载西史而各国交涉公法论所列成案不及百中之一兹择其中尤要者述之一修好弭争之约如顺治三年一千六百四十八年日耳曼西班牙英法荷葡战争不已乃于威斯达非利加地方公立修好之约又康熙五十二年一千七百十三年于乌得勒支地方立约敉定西班牙又同治五年一千八百六十六年普奥二国于泼雷格地方立约彼此永弭争端此修好弭争之最要者一公约如嘉庆十九年二十年一千八百十四十五年各国因拿破仑穷兵黩武流之爱力巴岛乃于法京巴黎斯奥京维也纳及爱克斯排耳地方订立公法以保太平之局此公约之最要者一局外之约如乾隆三十年一千七百七十年俄人见各国偶有战事必有局外之邦或明攻或暗助彼此失利为累不堪乃于法国京城立局外约至今遂为公法成案此局外之例之最要者一认自主之国之约如顺治五年一千六百四十八年日耳曼应允瑞士为自主之国又西班牙应允荷兰为自主之国又康熙七年一千六百六十八年西班牙应允葡萄牙为自主之国又乾隆四十七年一千七百八十二年英美立约许美为自主之国又嘉庆六年一千八百一年各国于阿米恒司公订和约英始认法为民主之国又道光十一年一千八百三十一年南北荷兰相攻南荷兰改为比利时立自主国又光绪四年一千八百七十八年各国大会柏灵公立瓦喇加马喇达二邦为罗马尼亚国又立勃而忌里亚省及闷吞蔼竭铃省滨意大利海面之地罗美连省赛尔维阿省俱为自主小国案赛尔维阿一作赛尔裴亚与罗马尼亚自主之始均经照会中国见约章类纂及四国日记又光绪十六年一千八百九十年各国认巴西为民主国又去年西班牙认古巴为自主国此认自主之国之约之最要者一界约如乾隆四十八年一千七百八十三年英法西荷四国于佛赛勒地立约以定美洲非洲属地分画限界毋相侵越又道光二十二年一千八百四十二年英美于华盛顿京城订画属境界限以杜争端又咸丰六年一千八百五十六年英法土战胜俄国与俄画定土耳其黑海之界又咸丰七年一千八百五十九年各国于苏士利画定意大利交界之事又前年英俄始定巴马界限此界约之最要者一购地之约如道光二十八年一千八百四十八年美以洋银一千五百万购墨西哥之德撒勒与新墨西哥及上嘉厘丰尼亚各地此购地之最要者一许别国行驶兵船之约如嘉庆十八年一千八百十三年波斯应允俄国在司边海行驶兵船又咸丰四年一千八百五十六年英法诸国议定黑海除兵船外为各国商船所公同往来此兵船不得任意行驶之最要者以上所据成案不及千中之一然交涉公法之原可以窥梗概西国公法家云人与人必有交际方能相观而善获益无穷国与国必有交涉方能渐臻上理规模宏远此乃天命所当然由是言之不明交涉公法之原而仓皇应付匪惟偾事亦且逆天偾事者绝权于天逆天者绝国于民何者交涉之法之学西国君民共之而中国仅一二办理交涉之人操之而民且茫然乃至并其国其民不能有其交涉之权而几疑天之不仁中国也呜呼惜哉昔罗马公法家西细罗云上天生人具有天良知识有此二者则有公法有公法则有分所当得者能联各国之人令天下合为一大总会而天为其主则天定律法与人定律法合而为一天下从此无战争矣旨哉言乎其诸太平世之交涉欤

　　巴黎复友人书　　　　　
马建忠

接奉九月二十六日尊诲属将有益于交涉之学业者详叙送核以便函达总署谨案交涉之道繁博错杂类皆与列国之俗尚为变迁非一二语所可尽而其因时递变之源流与夫随时达变之才识则为政治学院所考论而政治学院孜孜所讲求者则尤为相时制变之实学也忠不揣愚陋即以平日所见闻者综其大概谨为一一陈之夫泰西政教肇自希腊而罗马踵之当希腊未辟之先其滨地中海东南诸部若范尼若埃及人民富庶流户北渡迁于希腊各据一隅专事兼并迨外寇屡侵诸部落并力死拒斐理勃王始乘时行连合之说其嗣王亚立山卒成其志于是悉起中国兵东向略地至犹太波斯印度之属绵数万里而所征国都有各不相下之心无割地请和之说交涉之道犹未起也罗马始之初地广人稀招徕流亡渐臻蕃庶然后闭关谢使禁绝外人即有至者不得与本国人民同享权利迨国势昌盛攫取希腊而收之遂奄有地中海周围诸国溯其战争之际虽无遣使立约之明文犹有不杀使臣之遗意殆即交涉之道之嚆矢欤罗马统一泰西垂三百余年鞭笞叱远方之来贡者有之未闻讲信修睦之与国也君士但丁营造东都遂以其名命之其子劈分罗玛而东西之势解力弱历传数世北方之来寇西罗玛者始于高特而亚第辣继之西罗玛遂灭东罗玛至儒斯定王大修律例仅一时之盛及玛奥买之说行屡为回教所侵而东罗玛卒归土尔基矣此皆以势力相倾轧兼并为得志而交涉之道盖缺然已自泰西晏然无事不忧外寇而列国皆秉命于教皇教皇于各国有事则遣人以襄理之各国遇教皇继统则专使以朝贺之凡有争竞惟质衷于教皇而不以干戈事事其意大利地瓜分数十国如佛劳朗斯如维尼斯等城皆各主其主大事于教皇小事自通使问殆乱靡之后崇尚文词使臣聘会每有专对肆应之才以佛劳朗斯蕞尔一郡能折维尼士之富豪能夺法国之气焰谓非玛基亚范肋之辞令有以致之欤故玛公之著述迄今使臣奉为秘本与其相后先者有当特有贝大尔克有包加斯有基亚第尼诸公皆为意国文学之祖或以诗鸣或以文鸣要皆充皇华之选者也其措词执礼往往相假以仁义相袭以忠信是殆春秋时晏婴叔向公孙侨之徒欤然其所争交涉之事祇关一国之安危非系欧洲之均势也

夫欧洲列国壤地毘连虽一境之文治武功由我独断然保无有狡焉思启者乘间抵隙以为与国虞于是诸列国申盟要言以强弱相恤大小相维成一均势之局即战国合纵连横之说名异而事同者也而欧洲自胜朝之末以迄于今交涉之道专主于此溯夫东罗玛既灭回教猖獗东袭翁加利西入西班牙中攻意大利教王震恐纠力抵敌回难既平国君之权益微教皇之权益固日耳曼各部长半归于教皇之手于是罗代禄首创异说自立一帜而教事以分日耳曼之北从之者如影响矣西班牙君加禄第五世阳奉教皇之命阴肆攘夺之谋恃与列国联姻遂因承继之名袭取意大利日耳曼之属尊加皇号而亚勃斯普朝之权力寖炽法国介于西班牙日耳曼之间惧其日逼构联日耳曼北人各属历三君二相以与噢大利王转战三十载而有范斯法尼之会是会也立瑞士建荷兰贬噢大利皇位承袭之分订日耳曼列邦绕属之制至是均势之局大定复之为辨使臣之等威申聘问之仪制遇有嫌隙可讲信修睦无复兴兵构怨矣交涉之道焕然一新而欧洲信使之往来驻实权于此法王路易十四世亦既逞志于范斯法尼之会好大喜功北伐荷兰南取蒲尔公地适西班牙王加禄第二世薨而无嗣遗命传位于盎稣公名裴理勃者裴理勃路易王之孙也诸侯王方虑法国之威权日以寖大今复王西班牙是虎而翼之也维时英国方强普国寖盛连合日耳曼荷兰沙孚亚之众与法五转战十三载至康熙五十一年而有迂特来之会是会也虽不足阻裴理勃之王有西班牙而议定法西二国不得合并为一实足弭偏重之患其许英人踞基不乐他雄镇地中海之要隘并约法王退还侵地亦足以戢法之雄心而欧洲之均势复定矣无何而普国方张俄疆大辟至乾隆十三年法国内乱十五年废其君立为民主之国那波伦以一裨将进攻意大利跨海而东观兵埃及既袭大位穷兵黩武所向风靡削其地绝其爵囊括欧洲而均一之势复坏及其败也列国征盟而有维也纳之会是会也还侵地正疆界立日耳曼之盟属增荷兰国之土宇而法人不复东向矣三分保兰以一俄噢普之势分四等使者以明各行人之礼其所以维系欧洲之均势者周且密矣夫均势之说创于范斯法尼之会然而与会者不过法噢瑞典西班牙暨日耳曼之属而普因北教而屏英以异教而斥故其相维之势足以联络数国不足以统属欧洲也至迂特来之会英普与焉而俄国不与是均势之盟未尽普也且范斯法尼之会诸国虽共订条章而西班牙与荷兰另有孟斯德之约日耳曼王率属邦先与瑞典有奥斯纳勃卢克之约继与法国复有孟斯德之约法国与西班牙又有比来纳山之约前后分纭而统谓之范斯法尼之约又迂特来之会英人先与法王盟继与西班牙王盟复与他国王分盟然则是二会者祇属数国之私盟而非列邦之公约夫会者所以结同盟之信盟之者众则信益彰而守愈笃今此二会散漫无纪不能共相维持宜其不久而各国弁髦之也　

维也纳之会则不然俄国与约而势均之道公友邦共盟而要结之谊固然而俗尚异趣也民情异好也分疆立界而建之国其所与建者不独恃山河之险阻亦俗尚之同趣民情之同好有以结维伦而君之民之也维也纳会定各国之疆界祇求土地之均平不问民俗之向背故自有会以来比利斯分自荷兰噢大利丧其东境意大利及德意志统一属邦希腊国及罗孟里无复蕃封土尔基向为局外之国近与欧洲是西土之均势虽平而东方之争端又起矣然则交涉之道始以并吞相尚而不明继以谲辩相欺而复失终以均势相维而信相孚徒恃此载在盟府一二无足重轻之虚文安足以修和于罔替夫国与国既已犬牙相错自有唇齿之依故一国之权利所在即与国之强弱攸关英人利在行商埠头遍天下矣俄人利有南境版土因以日展矣普与法势不两立而兵力愈精意若噢思复故疆而营求未已故泰西之讲公法者发议盈廷非说理之不明实所利之各异以致源同派别分门别户上下数十家莫衷一是于是辨交涉者不过借口于公法以曲徇其私须知交涉之源流既已因时而递变即交涉之才识尤贵达变以应时此交涉之道所以存乎其人也方佛朗劳斯之盛使于各国者不过一介行人权不重而位不高要能以口舌之微权而系朝廷之得失及自范斯法尼以至维也纳则所遣使臣俨然身代其君矣其术以间伺为能以奢靡相尚祇求出身之贵贱不问其人之贤愚虽有专任之权要无责成之职故有以巾帼而使办交涉者矣为之国者得一二能臣坐镇于内遣使他国以窥其情伪而详报之即足以默定机宜而为之因应间有遣一使而从者数十务与彼都士夫交接善为钩距以得事情遇有大征会然后始遣一二能臣相为反复论辩可否今也开新法之禁而清议愈多重议院之权而民情可达轮舟火道之星罗布往来便而俗尚则计日而更水汽机力之雷动风行工商裕而财源则与时递长所以辨交涉者非若昔时惟窥探一二人之心思可以坐操胜算又必洞悉他国民情之好恶俗尚之从违与夫地利之饶瘠始足以立和议设商约税则而不为人所愚弄故视昔为倍难焉余尝读鬼谷子书其驰说诸侯之国必视其人之材性贤愚刚柔缓急而因其好恶喜惧哀乐而捭阖之阳开阴塞变化无穷顾天下诸侯无不入其壳中者岂有异术哉兵法曰知彼知己交涉之道尽于是矣夫彼不必知也故阅彼新报以揣其要旨入彼议院以察其变迁上结绅衿默观动静下连商贾隐相几宜是以近今百年泰西之长于交涉者首推意之加孚尔普之璧斯玛法之大意郎俄之加且高弗英之巴末司东奥之墨代直客之数公者先皆久游列国或充公使之选或为游览之娱一旦身入机府他国之民情俗尚了如指掌复得出使之臣时传消息虽千里如一室矣己亦不易知也知我之所长尤宜知我之所短知我之所长故掩之以待时而发知我之所短故彰之可因奋而更既已知我知彼矣尤宜先定所向所向既定而后心无旁营力无旁贷所谋则济所举则成如加孚尔以一统为心璧斯玛以雄长为志加且高弗以廓辟为怀终皆克偿其愿者所向先定故也

若法王那破伦第三世始欲求逞于民则附英而攻俄继欲示好于俄则息战而英攻噢大利以沽恩于意人伐墨西哥以修睦于噢国方普人之攻丹也阴图其利及普人之入噢也转慑其威一旦普人修怨法王子然无他国一师之助者所向不定故也所向既定而后可与言交涉之道矣盖天下事众擎则易举孤掌则难鸣理之常也夫同宅寰中此疆彼界而建为国则必小事大大事小忧危与共战守相援而势乃不孤故英得法助奏绩于黑海之滨意与法连逞志于绿之上西人讲公事以绿铺台为礼范斯法尼之绿犹在也尝亲见之比利斯交欢于英法自成局外之邦合众国求助于法王得行自主之政此皆邦交之实有所援也或恐邻国之袒我仇而因与之交者亦有之如普之攻噢也结法人而饵之利则噢独而危及其攻法也善俄国而申之盟则法孤而败故自均势之局定而列国安危所系莫大于邦交第交不可无而择亦宜慎英人之交惟利是图利在则友利亡则寇列国之结欢于英者大抵无实德之可图祇求其不助之助耳尝慨今之不善交者莫土人若见俄国之日强故附之而俄已三削其地矣见法人之喜功故亲之而法已两夺其权矣又见英人之己护也故私之而英几半分其国矣嗟夫当回人之灭东罗玛也辟疆展土欧西为之重足而立所来使臣动加鞭笞而莫敢谁何今则时穷势迫国内之政教财赋反为外人牵掣民贫国蹙僻守一隅几于国不其国者何也处递变之时不因时而与之俱变内无定向而知变之士穷外无友邦而应变之方少徒守此千百年前玛奥买所著高朗一书欲以应夫千百年后世道之变无惑乎日就削亡徒为天下后世多一泥古不通今之龟鉴可不惜哉今夫应时达变之才识系乎用难责人以必有而相时制变之实学关乎理亦力学之可求然专论夫理者遇事每仓皇而失措泛求其用者临时转窒碍而鲜通是必理用之兼备庶可泛应而曲当当夫事之来也或援文起例或考古证今或假公法以求全事同而情异则考其国制国律以别其微茫事异而境同则察其地理地宜以穷其竟委每有交涉立约之事所定不过数十而动涉岁年方可蒇事非此数十难以遽订亦以未订之先援公法证往事合两国之体制律例与其险阻物宜无不悉心参究以求夫至当此列国抡选使才所以由交涉实学严加考核庶几使馆无滥竽之辈行人无辱命之虞按欧洲各国辨理外务用才之例不一有内外隔绝者外为使臣参赞等员内为外部总办各司互调往往白首而专于一事是以因熟生巧此其益也然内外生嫌未免事多迟滞则其弊也有内外更调者如英国新制其外部大小司事与出使之随员及二三等参赞可由领外部大臣斟酌互调至列国之制大约参赞与随员不得内调若出使大臣有无间内外者矣其选才之法亦不一有自幼入官院专课出使学者每年有考限以年数取则派往各使署试用按班迁转此噢之制也有无官学院专课此种学业但按时报名投考限以三月之久历较所试诸端能隽者即归试用班内用六月外用十八月扣足二年由使臣出考语升为散秩三等参赞递升散秩一等参赞后升为使署参赞等员则英制之大也所有考章与法国新定者大同小异但微简耳新章详后

或有考取律科而自者亦有不考律科而征用者此各国之制之不同也惟各国录用使才类皆择其人可以应肆而家道苦寒及出身微贱者乃摈不得与法国出使之才自干嘉而后惟大意郎与基沙尤着而已余皆碌碌无闻其故有二一因议院多植党与每与执政不相能故执政既迭更而执政之心腹如头等公使势必屡易新执政更事未久遇有列国公会率贸然亲往无怪其为屡经公会熟悉公事之高且加弗壁斯玛盎得喇西等人所玩弄矣此一弊也一以收用新进祇取富豪子弟而富豪子弟性率浮躁使往与国不通语言不习风土心厌公事而不考求身拥厚赀可供酬应以此按班迁升乌能胜任间有精明领事久居异国交结士商能洞悉情伪者则又格于班次不过转调他处此又一弊也至光绪三年春公爵对加斯领外部事居职岁久灼知利弊因即同治八年所定出使章程斟酌而损益之今姑择其大凡一凡读律后生愿出使及领事者准在案卷房学习一凡已取律例格致词章各一科并能通晓两国文字者准归试用班差委一凡试用以二年为期其一年外差扣足方准部考一凡水陆兵弁暨监工师等员愿改出使及领事者能通晓两国文字即准部考无须试用二年以示优异一凡部考已取人员转升班次如下初授本部司事学习领事与三等参赞同一位进升各房总司摘由司员正领事与二等参赞同一位转升本部办总领事与头等参赞同一位凡同位者概准调补至部考条章经领国事麦玛韩行咨大臣议定如左一部考有考出使者有考领事者每岁冬季举行一次倘于年内举行须由外部先二月榜示一凡考生二次不录即行革考不准再投一考出使应由外务总办监临另派考官四人考领事应由商务总办监临另派考官四人其考官则由领外部事大臣于二等公使及本部办总办暨总领事内派出一考试章程每次先面试如式再行考问一考试条目分六种一曰国制论欧美二洲之治体与其定律行律守律之权并特论法国各部条例与内外衙门详札事件二曰公法源流论公法家门户之别之理三曰公法新论论讲约立约准约守约废约续约之权约有和好连好之辨有遣助作保并居局外之不同有让地划界河利及赔关提钱币铎铃邮电铁道关卡商舶往来与刷印书籍传等事各因所约而殊者也论外国人民之律有户籍婚嫁之条有外国人民与法国官长与法国人民与外国官长彼此控告之式论列国战局有务守局外与排解两敌之条有期会公会及商办等会之式论海疆事宜有捕鱼界限有商船旗帜兵帕权利以及查舱贩禁之例有海封口追还海舶捕逐海盗以及禁贩黑奴之论出使与领事有奉使之权利有使员之例章有使署与领事交涉之仪注有使署与领事署内所造卷册报销帐目领俸之格式又驻札东方领事兼有审案之权之论四曰交涉纪上自范斯法尼下至普法交战比事属辞详论其得失五曰商务论法国商政之因革与关榷之税制而税制有通行与订约之殊稽查进出口货其税则有估价与按物抽征之别其估价有官价与时价之异凡进口货以原货外运者有趸船总栈之制以之成器物外运者有存税暂交之别论商民船只有为保护商民起见者则准其往来本国及属地埠头而于外国商船则加税旗税栈之征以苦之有为招徕行商起见者则大开口岸任人出入交争货利而舵工有短雇长雇之佣值关制有横征豁免之利弊凡此者皆隶焉六曰舆图物产论各国之经界川河之源委山谷之形势稽户口查兵额辨镇守通商之埠考兵舶商船之数论运载之利有铁道有轮舟有船坞总栈以便海航有电线邮船以通消息再各国邮船公司铁道公司有官私设之殊论各国土物地产于机器厂石某厂尤当加意论钱币有各国钱法之不一与历来求一之公论并尚论各国度支之源由借款之永暂及国债券票流行之通塞凡此种种必曲畅旁通始能应考

所谓面试者分三场第一场试英普文字凡三题一译近时英普之公牍以觇其通晓否一译英普议院之论而撮其命意以观其能会通否一写英普文以叙事之要旨以试其辞达否第二场试交涉之学凡三题一公法新论一交涉纪略一或舆图或商务各一条此第考其所已知而未征诸国实用故第三场授之交涉案卷令其条陈应办以知其理用兼赅否考问者分两场第一场问英普文字凡三事一令朗诵英普公牍以审其声似否继令译譒以察其融会否一考官朗诵英普公牍随令考生摘略果能声入心通否一与语英普方言随令酬对试其果能肆应无方否第二场问交涉之学各数条求其应对不爽以觇其果能理用贯通否此即法国部考之新章也执是以求才庶无遗憾然而论者犹曰此治末舍本之法也谓夫与考者必试用二年考取方授职而饩之试用之时无微禄之沾而外差一年更须多备资斧祇足以杜寒微之士而开幸进之门盖饩甚微三等参赞之岁俸尚不及所费者四之一夫使身为使员而费用务省将传不丰交游不广则似危邦之陋风尤非治国之盛观凋弊寒啬为外人观笑此又执政者所不愿若欲稍从丰厚则俸不足用势必取给于家于是有志之士窘于财力而求进者少则所取不敷所使势必滥取乎使员在外多年津贴而升庸不过二等公使其外部秉政公会大员与头等公使率用议院新进之臣于出使之事素非练达而久任使员者反受其节制于是出使人员不过藉此名目以资游览相时而退鲜有老于其职者故曰治其末而舍其本也然则必如何而后可曰重禄俸以养其志严考校以求其才然后即以所取之人专办交涉无问内外悉资熟手庶几遇大事有知变应变之才足以折服众人之意气而捍卫吾国之利权矣夫处今之世轮舟铁道梭织寰中而欲自囿一隅禁绝外人往来势必不能不若因其利而利之以广我之利源推行尽善国富民舁殳立约修和而内平外睦四境无鸡犬之警万国消锋镝之忧谁谓交涉之学小补也哉

　　论中外官交涉仪式　　　　　
马建忠

查所奉抄发译署来函内有五月二十二日威使来署先试中外往来仪式一节云英约载有督抚行领事用札文我们不愿意所以要商量等语继说洋货入内地科征一事意在仍照现在条约办理而注重在免内地厘金各节查中外交涉以来西人两次构籍势凭陵乘我仓卒之时要我立约篇帙数十页条议数十无非藉此取益故领事则优如公使税则则轻于各国我方循章守约无缘启齿今何幸难端先自彼发正可因其相要者我据公法以争之使果如愿以偿诚不至自封故步即或所议不洽亦不过仍守旧章谨拟条说缕陈于左

一论中外官交接仪式威使总以德国条约并未载有督抚行领事用札文字样且以彼国钦差给法国领事都不用札文因其是客官而领事官在中国算定客当用文移为说此乃威使强辞德国条约未载札文字样者因其换约在英法之后大事则在约内申明至于往来交接仪式之小节则以本约内第四括之内载明中国官员于该领事等官均应从优待如相待诸国最优者无异其时中国所待最优之国曰英曰法英法领事督抚行以札文德国自在从同之列故德国条约未有明文盖不言而喻者也至于彼国钦差给法国领事都不用札行此当反诘威使札行申陈二句如何译作西文英约内所译申陈曰斯戴得孟特译札文曰戴格喇兰兴法约内译申陈曰嗳克斯保塞译札文曰戴格拉那凶岂英法二国习用此种字样为上司下属往来公牍之称乎此种字面不过译申札如何解义并未译申札有何区别使所译者诚为相当之名何英法二国论交涉公文字样从未提及乎英法二国既于札行申陈无一定相当之名则威使所谓彼国钦差给法国领事不用札行者为指洋文乎为指华文乎指华文则二国往来公牍专用洋语自不可以华文名之指洋文则洋文并无札文字样又何从而名之哉洋文所有各种公牍之称乃因事之轻重而殊其体裁并不因官之大小而别其名目即有分别不过于公文首尾上司属员称呼有异而公文则别无字样也法国领事指南一书第三卷之第一节有领事官与本地官员往来公文一条云往来公牍共有三种曰诺特即通信之意曰墨磨亚尔即说之意曰来特尔即函牍之意领事无公使之责专用函牍继又解其三种体裁曰诺特之文须庄重合式所以传承上司之命而通知外人者也墨磨亚尔者条陈一事梗概概不签押者也来特尔者则为公文领事出名而签押之者也又云所有谓戴贝司者则领事与其上司往来公牍之称惟领事与地方大员所有公牍间以此名名之法国所论领事公牍如是英国可知是西文并无札文字样何以威使云我们钦差给法国领事都不用札行哉且仿照法国条规凡领事与地方大员间以领事与上司往来公牍之名称之稍示区别此即华文札行申陈之意也至云彼国钦差给法国领事不用札行因其是客官以申明督抚不能札领事之说此又儗不于伦矣彼国钦差与法国领事各不相辖真客官也若领事于督抚虽非属下究竟在督抚辖地办事已属客中之主以领事之与公使拟领事之与督抚盖相似而实不同也今彼既不满于旧约欲有改易我亦何必拘守成约不肯增删自可乘此机关与之商酌如领事到任当奉批准然后由译署咨本省督抚行知该领事该领事于奉到批准之日方可视事盖批准由我撤回亦由我我可藉此以戢其跋扈之势彼如曰此乃欧洲各国凡领事无审案问事之权及不沾优待公使之恩者方有此制则答以在土尔基领事所有利权如在中国无异而领事亦必奉批文方许任职不过土文呼之曰巴拉特欧洲各国则呼之曰嗳克散卦都尔声音或异而字义则同也且也今春西班牙与越南立约亦有领事必奉到驻之国国君批准方可任事之条而越南优待领事与中国无异如彼以约内并未载有此条不必增行则中国领事须奉批准亦系约内所无何以胡璇泽充新嘉坡总领事官必有批准凭据方能办事有案可查似亦可以闲执其口若经此一番抵议彼或许我加入领事奉批之事然后求一客礼相待之式则无妨许彼以督抚待领事专行客礼而领事于督抚仍执下司客官之礼公文来往督抚用照会领事仍用申陈至晤会仪式于奉到批准晋谒以及去职辞行之时用客省藩臬谒督抚礼其余接见不论庶几各尽其道两不相妨在我虽阳失札行之虚文而阴收约制之实效得失似可相当乎以平行客官礼待公使以客省两司礼待领事则于彼之公使领事不致漫无区别似尚斟酌得宜使彼以公使行文关道领事行文府县应用何式转相诘问则应之曰公使于关道以及领事于府县各不相辖并非督抚于领事可比若用公文可由公使照会督抚转札关道领事照会关道转札府县至平常彼此用信俱为平常如此办法可以两无窒碍则公文仪式似不患无词以答之然窃料威使意中总以洋货免厘为要务虽二者相提并论其所重固在彼而不在此也

　　俄罗斯事补辑　　　　　
张穆

黟俞君正变箸俄罗斯事辑颠末缕详穆读而嘉之既得文清公松筠绥服纪略图诗注载西北两边情形颇悉其述俄罗斯事有足补俞君之阙者因条列而文缀之箸于篇盖文清驻札库伦经纪通市事阅八年闻见既真记录自备矣题曰补辑凡俞君所已详者不复征也

俄罗斯地濒北海千古无述盖有内外旗蒙古限之无由与中国通内旗者科尔沁等四十九旗札萨克王公是也外旗者喀尔喀七旗札萨克王公是也外旗居内旗之外俄罗斯又居外旗之外其地东西北三面距海东西广南北狭自东而西黑龙江库伦乌里雅苏台科布多四属八十二卡伦又科布多属极西卡伦曰和尼迈拉呼由此度尔额齐斯河至辉迈拉呼一带卡伦均与俄罗斯连界其国法夫死传妻母死传子国主及部长皆然女曰哈屯汗男曰察罕汗哈屯华言夫人也察罕华言白也乾隆五十八年大西洋英咭唎国王遣使朝贡毕尚书松筠奉　命送至海上其正贡使曰玛噶尔呢驻牧俄罗斯久松筠访之曰现在之哈屯汗本西洋女前哈屯汗之外孙女也其表兄袭位娶为妻生一子汗死子幼逐代立所生子今已三十余后将传之如子又死即传子妇旧俗如此俞君曰嘉庆十年今汗遣使来至边议礼今汗者始以男汗治矣其国都曰莫斯克瓦有理事公廨曰萨那忒如直哈屯汗在位遇事即由萨那忒申文达理藩院转奏其办事大头目曰包费窝特守边大头目曰固毕纳托尔管兵头目曰咭那唎尔其萨那忒公廨办事大头目曰萨那托尔曰雅固毕咭那喇尔曰玛约尔曰哩咭斯塔唎托尔头目多西洋人其服食房舍亦与西洋不异其俗不甚事种植近国都地气候颇和而多田少惟鱼是食鱼有毒大黄能解之时派头目专司收买散给属下官卖济众旧与西洋及青海等处通市其与中国通市之所曰恰克图距莫斯克瓦西北数千里为土谢图汗车臣汗札萨克图汗三音诺颜四部卡伦适中之区迤东二十八卡伦土谢车臣两部设接迤西十九卡伦札萨克三音部设商民于此建立木城俄罗斯亦于对面建设市圈万货云屯居然一都会矣

钦差大臣驻札库伦以控制之治土谢图汗部库伦者蒙古语城圈也地有唎嘛木栅如城故名距恰克图八百里有库伦南十余里有山曰汗山绵高耸草树如画山北有河曰图拉源出库伦东北肯特衣山曲折流二千余里北入色楞格河由恰克图西侧入俄罗斯拜噶勒淖尔复东南流至黑龙江入东海恰克图迤东车臣汗部属十四卡伦沙甸平坦迤西多山林本蓊郁往来以色楞格河为津要连冈而东迄南至衮图达坝罕其间侠沟丛树险隘天成足资防御其附属回部四曰布哩雅特曰哈哩雅特曰哈木尼罕曰素玛尔皆奉黄教俄罗斯恐其内附每卡设本国数人绊之其北邻曰空喀尔俞君曰乃其西南属国亦回种也相传空喀尔国最大以铜为城东西门距若干程非也空喀尔居海岛中恃水为险自以为有铜城之固犹华言金城云尔其礼节以脱帽去裘为至敬头目人谒其汗则用之输诚极服则以指扣眉如中国之投拜矣其性朴弱知信睦初见中国人恐为笑故示倨大应答模棱及我驻札大臣开布诚意而夷情欢帖矣

康熙二十七年喀尔喀全部内附二十九年黑龙江忽称有罗叉犯界索伦土语呼罗俄斯曰罗叉非美名也详见俞集　圣祖仁皇帝命副都统萨布素率兵进剿夺其雅克萨城罗叉遁嗣乃屡肆惷扰守边大臣移檄诘之皆不报会有附近俄罗斯之西洋荷兰国朝贡入京兵部钦奉　谕旨以俄罗斯哈屯汗系妇人巢穴距边地远其如何构衅必不知情迭发檄谕必其守边头目畏罪阻隔缮敕书交荷兰使臣带回转达俄罗斯得书回奏罗叉犯界事哈屯汗绝不知奉到　敕书严访边界永不滋事复申请遣人进京学习　国书俟通晓文理换回遇事以清文兼俄罗斯及西洋字驰奏可免舛误　圣祖允其请为特开俄罗斯教习馆其后在京学习之人迭次更换在京在途照料官员理藩院均派家道殷硕者随时酌需赏赉周其困乏此俄罗斯所以感恩知义永远向化也世宗宪皇帝登极因其地毗连喀尔喀应与定界以杜争端而于在边贸易者约束亦便雍正五年　钦派大臣尚书察毕雅特古忒图丽琛三人前往勘定所设卡伦五十九座极东十二卡伦就近属黑龙江将军统辖轮派索伦兵戍守迤西卡伦四十七所以喀尔喀四部属下各蒙古按其游牧远近每卡设章京一员率兵携眷戍守俄罗斯于对面一体安设两界适中隙地蒙古语曰萨布萨布处所皆立鄂博鄂博者华言石堆也间遇丛林鄂博难立即削大树刊识时库伦尚未派驻防大臣凡此卡伦总令喀尔喀王丹津多尔济统辖并议定条规互相偷盗者事主呈报跴缉审明罚赔治罪不获即令不能严缉之卡伦追赔彼此贸易两无榷税自此沿边人众咸知约束矣先是民夷交易无定所界既正相度得恰克图地设立市集派理藩院司员三年一换驻札总理此开关通市之始也喀尔喀丹王薨其孙宰桑多尔济嗣先职整顿卡伦益完善继以夷务繁乾隆二十七年　钦派大臣同桑王协办此库伦驻札之始也二十九年因附近卡伦互有遗失马匹数逾千而俄罗斯又辄报奉　旨闭恰克图俄罗斯惧三十三年恳请开关　钦差库伦大臣庆桂同喀喇沁贝子瑚图灵阿会议章程合词以恭顺缘由入奏　恩准通市如旧四十四年恰克图有应会审夷犯延宕逾期库伦大臣索林立命闭关奏请罢市得　严旨申饬改派尚书博济清阿驰传同土谢图汗彻登多尔济悉心察办俄罗斯悔罪重惩夷犯四十五年奉　旨准其仍前市易四十九年有库伦商民赴乌梁海游牧贸易路经布哩雅特被驻札大臣勒保侦得盗首檄行额尔口城固毕纳托尔拉木巴捕盗执审拉木巴既缉获首犯遣其咭那喇尔送赴恰克图并例罚货物加倍呈缴勒保等方拟明法示众咭那喇尔妄意案已完结擅取犯鞭责钳耳鼻发遣勒保檄询拉木巴仍以结案为辞奏　旨行文萨那忒索之并治固毕纳托尔等罪萨那忒觊事速了蒙饰如前　高宗纯皇帝震怒切责之旋撤恰克图市俄罗斯益惧将偾事之拉木巴调回别派头目驻防募缉遣犯讫不获申文吁遵　旨斥驳五十四年有卫勒干兵齐巴克等出卡缉贼遇哈哩雅特打牲数人我兵盘诘哈哩雅特恐被捕遽发铳齐巴克伤毙驻札大臣松筠飞檄索贼至五十五年春其新派固毕纳托尔色勒裴特搜获正犯二从犯一先后缚送声请前犯已无踪迹恳收现获之犯示众办理并结旧案于时又有萨麻林喇嘛许书事详见俞集萨那忒具实禀复萨麻林伏法五十六年奏　旨订期会议仍前通市时闭关久夷民恟怵闻檄令会议色勒裴特由额尔口以马驾飞车驰来听命松筠等宣敷威德推诚晓诫色勒裴特频以指叩眉曰　大皇帝是天大皇帝是天议定开关通市如初俄罗斯永遵条教边境绥和是皆我　列圣深仁厚泽渐被无疆大臣仰奉　庙谟宽严并用故虽洪荒未宾之蛮夷莫不输诚爱戴也

　　中国与俄法英关系论　　　　　
日人阙名附

近时中俄之关系切要尽人而知而俄国于亚细亚洲怀抱南下之雄志亦益彰着中俄约密之事登于北清日报中东西两洋喧传不已而中国政府与中俄银行合同立议将设中国东部铁路盖密约之意亦于此间可以窥见一班矣今且说该铁路条约之来历及铁路情形曰千八百八十六年俄先皇发诏云须择捷路以安设西伯利亚铁路盖自俄京至海参崴从斯土连地士奚经由满洲为最捷之路于是乎俄人以谓须用强压之策以拓地于中国会中日之役兴俄人翘足而望谓机可乘也即先开强请之端于中国中国亦窃惧俄人侵犯欲设铁路自山海关经过奉天吉林齐齐哈尔等以至俄境而阴备于北方岂意中国欲利用俄国而郄为俄国所利[用]哉俄国既约敷设铁路意谓是即并吞满洲之前导于是简派官员踏勘其地且稽考其情形该官员等查毕回国复命到偶的都沙撰文登俄国新报其中有言曰现在满洲之人以中国东部铁路相聚而言用为谈柄中人等谓此铁路竣成之日必于中国商务及农业大有利益中心悦甚假如举满洲全土以属俄国版图则渠辈必悦服从命可知甚且断其辫发以归化于我俄国亦意中事耳呜呼何其言肆无忌惮之甚也俄国各新报皆传钞此论及后订铁路条约中国果为俄国所牢笼而不自顾焉岂不极可愍乎昨年八月泰晤士报访事员云某大员扬言云虽一任俄人敷试铁路本不足为忧俄人虽蓄异心于中国有并吞疆土之说亦不足恐也呜呼中国不自危而使人起哀思而代忧之如此之约岂终永为中国之利哉其必有噬脐之悔也中国东部铁路公司将敷设之铁路足可以代西伯利亚自斯土连地士奚至洽洽鲁夫卡之铁路其间约千六百六十俄里一俄里须俄银九万留俄人初欲筑西伯利亚铁路即拟自斯土连地士奚至洽洽鲁夫卡嗣以工费浩大颇难告竣于是乎始属意于满洲盖经由满洲而筑铁路则工程稍易所须之费约五万留而足矣如此则不唯节省经费而工又能速竣盖西伯利亚铁路在中国属土内有千四百二十五俄里沿途天气既不甚寒地质亦稍丰一如松花江附近一带之地最为肥沃产出谷禾极盛足以养沿海之民也查中国东部铁路公司章程有云该公司已经禀明中国政府准其开凿煤矿或营商工业及矿业亦无不可噫是俄国假一公司之名铁路筑于中国地方又兼拟开矿业及商工业于中国故订此约也其远谋雄图匪夷所思盖设立该公司之任虽全托之于中俄银行其实权全在俄国掌握矣又章程有云该公司开铁路之后八十年中国始可得专管该铁路呜呼八十年后之中国果何如哉试细思中国国运思过半矣且夫该公司之设何尝不起见于俄国之利益乎成此路后俄国得利于其商务及军事之上决非少试看该铁路章程则大分明矣安见中国之利果有若干乎唯不过曰八十年之后专管该铁路耳试观中国现在情形殆为衰极之运行见埃及土耳其之覆辙即在目前谁谓八十年后之中国犹如今日哉该章程又云中国政府于三十六年后有可以购回该铁路之权信如斯言则须及今清办其赀本及各项所费之赀今中国财政极困力岂能及此哉立此条不过掩耳盗铃为空中楼阁以饰观耳某大员本以慧眼称而不能察俄人谋阴至此岂不极可怪乎

吾人拟观察东方现情以卜其将来如何须考察俄国版图及其地势何则其国接壤于中国北位蚕食邻邦拓地于亚细亚洲者三百余年矣中国焉不知设法抵御即如千八百六十年中国割与黑龙江及浦里莫斯克洲等于俄国又如千八百七十年俄人取中国属土克儿沙亚洲盖昭昭在人耳目虽质之中国大员其辞亦不能逃遁西伯利亚一带之地平原广漠气候寒冷未垦拓之地极广其面积有五百五十八万九千二百八十九方里而既垦之地不过十二分之一人口有六百五十三万九千五百三十一之多然俄种居其十分之六在黑龙江岸一带地方每年夏季三个月多淫雨不宜耕作谷不甚登在东方接境于满洲之地一岁之中多浓雾深锁湿气太重故当植物茂盛之时农民不得不远离其田圃而去如西伯利亚之地无有毛革矿山等之天然美利又俄人无放囚徒于此地之事则虽管有此地未见能收其利也唯至满洲则不似西伯利亚之瘠北边有山脉联绵可以遮断北面之烈风在十年前其人口约二千二三百万即齐齐哈尔人口约二百万吉林约八万而辽东地方则约一千二三百万人产物不独出谷禾又能产棉花蓝靛及草等盖以农产之物为主莫斯克报访事云俄国沿黑龙江岸七百五十余里凡物皆取资于满洲即如兽肉及谷禾等多系满洲所产之物而以爱珲为商货聚散之要地不得不着意于此由是观之俄人垂涎于满洲岂偶然哉盖洵不得已也 

昨年八月四日所刊泰晤士报论中国某大员有曰某大员生平得益于我英国极多盖有出于意计期望之外然我英国威信之在北京者现已失坠一半中国政府不知何以于英国则疑惑之独于俄国则深信之至诚感谢其余诸国则交情稍疏虽然倘我英国帮助中国且假以有形之具即总称赀财银币等也扶植其独立使他国无敢或侵其国权则中国必德英国威信亦必立然后庶可以驱逐列国此举诚在英国人民之手也或曰中国何尝不计及哉中国某大员到英京时语英相以此意英国上下未尝有思出此策者则无其远志可知耳中国以此种之议商之于俄则俄国家必应允意者中俄密约之端起于此乎中俄既订密约而旅顺大连等埠非复中国之有矣中国之意为求假外援故立约合同遂不觉将管有两埠之权已阴移归于俄人之手岂非愚之极乎尝读圣书曰埃索困于饥饿而不得食见其弟有面包一片欲乞得之即让弟以一家赀财中国之事何以异此夫旅顺大连两埠非在中国本部之外实属满洲也俄先时意中欲俟中国瓦解之日瓜分此大国而得其一部然须早夺此两埠为基本之地有所据依其立心不过如此今忽立此密约则俄国并吞满洲亦在其意中矣彼所谓中国东部铁路者虽名称中国铁路而其实则为俄国铁路非中国所有也俄人屯军队于铁路近纵横穿过满洲之野直到山海关即接续中国北部铁路以直到北京是举中国任俄国颐使耳且其假用胶州湾是欲举中国在黄河以北之属土尽服从己也若夫朝鲜更不足言其为俄国俎上之肉本非始于今日也唯中俄银行别有一种专权为俄国谋甚密异时席卷满洲归俄人之有必在是也苟俄人新得民于满洲及朝鲜是俄国新添人口约四千万也率此等之民以临极贫弱之中国责以清债问以种种口实则其势必猖獗如火燎原欧洲诸国亦岂能坐视俄人所为哉嗟乎俄人张羽翼于东方较之于土耳其及波斯更甚他日中国为俄人所蹂必有过之无不及也

俄人汲汲谋中国中国焉不知法国早见俄人所为必关系法国利害不少费瓜楼新报论云近时喧传中俄密约如此说不出于子虚乌有则俄国势力之大可为一大惊焉我法国由来称雄于四方虽卓然为列国所环视大异从前然中俄订密约之事果非谬传则所关系我国形势甚非少也我法国垂涎于中国南方日久矣曾屡逼中国政府拟为中国募公债于法国中一如俄英德人等所为北清日报在北京访事云法国公使将五条款发议于中国政府其第一第二第三条即言法国为中国募公债必以法国为证保第四条云法国须监视中国关税中国宜委任法国以此事第五条云中国须允准法国设铁路于中国南部内地云云英人赫君久已总持利权于中国傥法国亦监视中国关税则现为中国总税务司者将辞其职乎英国所现有于中国之势力将任其日有减色乎如中国政府听法国所请之条则法国于中国足以握财政之权亦必与俄国无异意者法人亦必鉴故事用俄国筑中国东部铁路之例而攫取中国南部铁路之利权也必矣如此中国已为俄法两国所扼吭譬犹背深渊而前豺豸良耳中国情形东西南北犹四面尽张网罗任其密布无一面可以逃出甚矣其危也中国既不能毅然拒绝法国所请之条款唯允准法国东京铁路自法国境兰苏近至中国广西省龙州地方龙州为西河通航之区其商务颇殷盛于是法国非武斯里儿商会议筑铁路事盖法国据千八百九十五年六月所订之中法条约以得其利益也法人意谓夏未至而燕鸟先至法所以得利权于中国之端即启于此也自中日和议成后中国稍稍欲开矿务云南广西及广东等矿产极多欲揽其利权惟法国至便即须托法国从事此业也故法国外务大臣演说于下院云中国向假利权于外国一从旧贯至今不改有如矿业尚因袭者久矣我法国当先得其利权中国能假我法国诸公司及工业家开矿之事则我法人宜如何喜悦庆幸共浮一大白焉

中国既准俄国筑铁路于满洲又准其开矿产法国亦欲仿此例于是乎欲筑铁路自安南东京至中国南方接续而至汉口并开煤坑及铁坑某公司颇周旋其间盖中国政府必允其所请也夫法国欲并吞中国南部之地而垂涎于此久矣近闻法国军人等频建并吞中国策中国虽亦稍谍知其奸计而加警戒然何能为也德国亦雄心落落的利克路尼克儿报在德京访事云近者俄国之威势应及中国南方黄河之边英国之威势盖在扬子江沿岸及其南部我德国亦能伸张商权于黄河及扬子江之间则幸矣盖中国黄河是为俄德两国互争权力之界境也法虽见俄伸张其权力于黄河一带之地然必无欲沮之心若见英德两国树立商权于扬子江南部则必欲沮碍二国所为然则法国所以建夺云南之策者岂为无故乎盖云南一带之地实与缅甸接连则起见于此亦岂偶然哉中国其何以待之噫

外夷内侵无已时其初必以保护为名意者中国诸省亦将假保护之名于外人也外人以中国本部诸省为中原之鹿而拟环逐者久矣英国有属地在缅甸今将欲得地于扬子江南方然有法属介在其间故英国未能联两地为一带之版图也至俄德法三国则久以中国为外府包藏阴计想异日诸国得利于中国必在英国之上矣德国政治家常谓瓜分中国莫善于使英法先相争于中国而德俄乘其弊以举渔者之利夫俄法之于中国伪友也德亦包藏祸心苟如有一国唱言曰宜分此老废国指中国而言所遗之赀产则天下诸国固莫不欲得其一分唯英则必沮碍此举耳然不独英国为然也美国之与朝鲜颇有贸易之关系又日本意大利奥士得利之与中国商务相通并为利害所关然则瓜分中国又为诸国所不愿也中国在地球之上人民最众四分地球之人数而中国有其一国中之市场天下均视以为乐土英国大藏大臣即户部尝于伯利士得儿演说云吾人向欲得好市场于文明诸国而未能如愿然今已得之他方矣指中国而言然其所以能得此者皆由吾人于地球各地之势力先进一步以扩我商业贸易之利权故于今日亦当行此政策也然则海军经费之有增多亦实不得已也由是观之可见英国以中国为贸易好市场之一班矣且夫中国境域之大物产之饶实冠地球之上且国中人民农则勤于田渔则勤于泽商家守信颇有文明之风又海岸多有良埠河川江湖并有航行之便所未足者第铁路及文明诸国均有之利器耳其所以不能一振之故则由政府纪纲不饬实尸其咎更极言之其国家所以不能富强盖由政府之未尽美善也夫以境域之广大物产之肥硗而其库府常乏一岁所入仅敷一岁所出而不复有所赢余何其财政之不讲若此也有纪纲不饬有国而不能自谋一任强邻之掣肘又何内治之不振若是也今日之中国与前三十年之日本无异日本于西历千八百八十六年维新以来变旧习行新政国势为之一振骎骎乎进于文明之域中国亦于中日讲和之时发谕示于中国以整理财政及教练军队为务冀洗从前之积弊其意则甚美矣然谕示虽勤而中国尚尊虚文事修饰上下隔绝焉能整顿国政哉泰晤士报在东洋访事曰上自北京衙门大员下至地方诸官及遐陬僻壤之卑官委靡成风偷安苟且唯知重敛厚赋以虐人民已耳夺公租富私门视为固然故其政府之所入者不过人民所贡十分之一也试以实际证之中国抽税之重实大碍其贸易每于内地重抽进口货物之税实背条约夫中国人口之众十倍于日本而与外国贸易之多寡则纔二倍于日本耳千八百九十五年中国之与外国贸易为五千二百四十九万八千镑而日本则为二千七百十五万七百三十五镑如使中国行新政仿英属印度行政及抽税之法则中国贸易之茂盛应五倍于今无疑矣夫以印度面积比较中国则犹一与一半之比例然中国岁入止八千二百万两即当千三百三十三万三千三百三十三镑比之印度岁入六千万镑岂不极少哉夫中国与印度比较之多少如此始知中国行政官及抽税官等所聚敛之资应二倍于印度人民所贡之税也中国抽税如此之重而政府所入如此之少则为有司者非自私自利而何也现如某大员行为贪鄙人皆知之其在官也蓄富巨万以富赀闻于天下则欲以清廉表白于一世岂可得乎然则如中国大员谓之吸食生民之膏血以为生活亦岂有不可哉

中国侮蔑外国固非始于今日也故今日之中国非言语所能开其蒙唯当以干戈醒之耳往者我欲得中国之利权非干戈相见之后万无成理惟近日俄人藐称为中国谋而其实非为中国百年之计也中人不揣俄人之意遽感激其施恩现如某大员露其意于畅谈之间盖为世人所共知也往往中东一役中国沿海各省不为日本战舰所扰者盖日本守信于我英国而从英国所劝告也意者中国亦必感谢我英也然当马关讲和之时我英国独不与俄法德三国干预中日之事昨年中国某大员抵我英京颇有怨言于我是果何心也中国以某地江洪割与法国以坏往年所订之中缅条约又俄法拟助筑东三省之铁路此二者亦使我英国之积威归于渐灭矣所幸中国既坏中缅条约而英相责问于中国遂开广东西江为通商口岸又以上部缅甸之地复归英国昨年六月三十日英国商业公所大会议云自缅甸之埠口至中国西南部地方铁路未通必须筑此一路以便我等举眉公河岸属地为一大贸易之要区此策若成则我英国制造家等可于暹罗北部及中国西南部地方争商权于法商而举铁路之利也英相以此责问中国竟能得中国允诺是使中国为万国贸易之地天下各国亦能均沾利权也意者中国南部将来商务之殷盛将倍蓰于今日也今夫俄国筑西伯利亚铁路法国筑东京铁路皆自谋其利耳不如我英国所为之公且正为万国所均利也现中国虽设税关于内地各处而一旦铁路既成其河川亦通外国商舶恶得一一征其税哉必不待数岁而废其弊法也苟翫其因循拘泥旧制绝商务之利阻富强之基必致贫民日多盗贼日起亦何益乎今中国之行政不得其方譬犹人身脑筋不备左支右吾安能独立哉由是观之变法以齐其国政是亦不易之道也然则其法当若何曰其要在仿日本及印度等之制变其行政及收税之法吾人目击中国积衰积弱之状久矣往年中日之败亦不足怪今屡为法国所[嘲] (朝)笑为俄人所玩弄皆由其政法未善及官吏庸劣无能不能整治海陆之军政故也

　　论中俄情形　　　　　
英人阙名附

俄国在远东举动大异从前各国甚留意窥之自中东在马关划押和约之后中俄交情甚密我英廷须常伺其旁注意俄人之动静现法总统阜利已定期往游于于俄俄必以优礼迎迓盖马关之役俄国若非法国臂助俄国不能令日本让回辽东今此地已归俄人掌握俄人已得大欲惟向未见法国在远东讨求重利以酬当日干预之劳法国独于中国告贷之款图取小利耳中国经已厚待法国故竟敢背英国所立之条约欲助法国在云南振兴商务但法国一俟机缘合仍须向俄国索取利益以偿前时臂助之功想其事必由法总统阜利在俄国与俄王及中国驻俄杨钦使从中妥为酌夺德国亦望有赏酬现德国在中国东北方附近天津处得一地以屯水师之用又闻德人立一公司承筑北京汉口火车路亦属传闻未见实据但各国皆存自私自利之见德人独无情乎今俄国经已筹策将满洲一省及辽东尽归其管辖在北方拟筑之铁路数条倘能一律告成北方之商务尽归俄人掌握矣俄国又得胶洲为屯水师之区胶洲港口半年无冰结之患俄之水师由此可称雄于东方矣若俄国亦欲劝中国令其不准德国接办汉口北京之铁路则更妙绝盖德国一涉理天津北京汉口要地俄国章程必为其扰乱至于法国在北方或东北方欲取何地仍未得知故更须小心访察俄国如何行事若俄国在北方不能助法国或俄存私见不欲助之将必戒中人不准英国在云南占夺法国利益以使中国不负法国之意又比利时曾欲为中国承办建筑铁路者欲由中俄银行筹举办此银行为朝廷担保俄国自中东和议之后与中国初时承办铁路公司联合而设现比利时承办铁路公司其项亦由法国合而成此事各处所传皆相符合又闻法廷将预备担保比利时一切欠项此事亦无有辩其非者目下俄国在中国之势力如是坚固将来中国若欲与各大国交结倘不先商诸俄国盖已难矣近数年来俄之权势有进无退英因错而将此权势失诸俄国俄国既已在中国安排妥协自中东和议后俄国联络德法以抗日本俄与日之交早已见绝今与日本订立和约章程未有播扬吾人无从得悉但为日本计前已费尽心力乃得朝鲜为自主之国今一旦被俄国派兵保守日本谅难任其所为而不与之争论俄国占据朝鲜曾具保约与中国英国甚悦服之惟英与朝鲜未立和约则难知其保约如何可行因从前中国应允英国担保朝鲜勿为外国占夺彼时朝鲜尚为中国藩属而今日朝鲜则为自主又为俄国占据朝鲜王之权今已尽削英国须派员议论担保之事观目下情形俄之固守朝鲜俨如固守中国俄虽未能立刻占夺朝鲜地界然俄及日本将与朝鲜王立盟约英国得此保约亦无用俄经与日本商合俄国将来不独保全北方商务兼能保全未经寻出之地之利益再迟数年西伯利[亚]铁路已开中日俄三国设若联结盟约则须一至雄之国方得干预北方商务之利此国亦须依从此盟约之例俄国随时可启衅于中国及日本并张其权于至极之处若英欲扶持东方之商务及保全在中日两国之权须常注意北方早见其机庶乎可也

　　论日俄将来大局　　　　　
阙名附

当日本未与中国构衅之时其国家每年豫算仅一万万圆约英金一千万镑耳至今年议会豫算金则实有三万万圆之多内中以一万万五千圆为扩增军备之费先是众议院议豫算金必细考详查如有可减削之赀则务减削之至今年所开议会则不复议论相争一以酌定豫算金为主贵族院虽稍有微异亦同赞其议则政府所计划议院必乐赞成矣夫日本扩增兵备之意果何为也日本所视为敌国果何在乎请详论之曰日本岂能一日忘辽东之事哉故日本朝暮之所经营必待时而动恢复既丧之利权耳日人本知俄国所欲为远出于英人以上盖俄之所大欲者有三曰俄人之志欲树霸业于北太平洋也即谓黄海勃海朝鲜海等一带也曰现开展其手足将至西伯利亚地方至中国满洲及朝鲜等也曰俄人固豫期中国必瓦解事机一至则将乘间而起以增扩其属土窥伺四邻也此等之事日人已洞知之夫此等机会之到虽不知其在何时然将来必有一场蹂也俄人拟先乘机而掌握朝鲜使日人无西顾之念是俄之素志也

今夫以版图之广狭大小论日俄两国形势则日本岂足与俄比较哉然细思日俄之关系则二国固不得谓非劲敌也一旦若有交争则先定优劣者必由海军之强弱何如也夫俄国现情非筑成西伯利亚铁路则不能运陆军于东方至铁路既成之日亦须经千万里运送军兵与各种军需其势亦多不便且日人本具爱国之心苟见敌兵从沿海上岸则黄童皓叟亦必执杖出而御侮已可知耳诚如是也则运陆军于日本必须众多故如有日俄交战之事则非以舰队之优劣决其胜败则将何恃也俄国海军之势力固强矣然尽其全力而于日本战于东洋是俄人所不能为也俄人如全集舰队于太平洋则内顾之忧即在西方西方欧人岂肯任俄人恣其所为哉现时俄人除海参崴之外尚未有一根本之地在东洋虽海参崴为俄所有而无一造船局又未有一船坞该岛一年之中实有四个月为冰所封锁其不便可知耳日本则佳好港湾不一而足又多备船坞故日本战舰苟与敌舰战于洋上战罢则回坞修补其舰亦甚合宜即此一事亦可以知日本海军得地之利尽占强势矣俄舰既无此利故势必急雌雄于一战若日本则不必急于交战惟徐待时宜然后出而挑战乃其意之所在耳故当三冬冰结海参崴之日徐出而苦其海军于洋上运用在手或纵或收以探其虚实使敌舰疲于应战而后乘其弊盖亦策之得者矣日人既与俄舰鏖战即一面运军队于朝鲜以阨俄人南下之要路吾知俄人必势穷矣由是观之俄国人口虽有一亿三千万而日本则四千二百万两国本相匹矣日尝与四万万之国民交战而亦获胜则俄人岂在其眼中哉中国政法多弊故为日人所败俄国法政弊亦殊甚不亚中国上自高等官衙下至地方小厅其弊已极现如西伯利亚铁路久筑仍未完成皆由委任污吏纷纷暴敛其余到处多如此类故日本一旦与俄交争必如摧枯拉朽可预其实情也日本当未启衅于中国时已先探知中国之情形甚熟亦如今日日人汲汲然欲探知俄国之情形也俄人亦窥伺日本情形连派人往日本盖为是之故耳或云迟三四年后日俄之间必有战祸此亦因日本增扩军备期以三四年完成故为此言耳虽然如彼日俄专约同议朝鲜之事即是日人袭与中国订约之故智耳此约必贻争讼之端于后日也惟日本现在情形未为真富其弱处实在未富也虽获偿于中国而扩增军备不免财库告匮日人拟救济己国穷乏故变更弊制思此策者知变法之利可藉外国赀本与国内各种之业然虽有利亦恐致其外国贸易者减色惟日人本具爱国之志必以俄人为将来之劲敌其意谓宁使在外国贸易者减色而必不忍为俄人之臣妾日人所以自谋盖在此也

　　论黑龙江省将来大局　　　　　
俄人阙名附

俄国官报论黑龙江省之前程曰我俄东境未能开拓百般事业未悉兴始如工业贸易亦未有端绪此吾所以常忧念不置也其故何在曰以工业贸易所需赀本颇未饶富也曰货物运费过昂也曰通币甚也曰营专门业者少也曰居民有专门智识者寡也曰劳工不足也职此之故所由阻碍其业工贸易之兴盛也若夫异日能百废具举则其兴盛亦必易易耳然则宜讲究补其不足以图发达之道实为今日之急务矣请详论之盖黑龙江地方赀本之未饶亦洵不得已也何则其道路则险恶也其生产货物之地则远隔在数十里之外也运至市场则销许多时日也商贾卖买信义未明故假借不能自由夫以交通不便遂使货物之运费高腾商贾卖买信义未明遂使赀本不能流通彼寡有学识者虽在未开之地习为常然是亦吾人所忧念也抑西伯利亚铁路最便于黑龙江地方并为欧亚二洲之利益足以赀此地工业贸易之繁盛固无论已若赖铁路开通之后而拱手无所经营则岂能望此地之兴盛哉宜及今讲求铁路之利便而使工业贸易兴盛也其道维何曰排除各种阻碍是也不止此也宜讲交通发达之道而长进各种经营以副政府销巨万之赀开创此大铁路之意当是之时吾人宜经营画策之业虽不一而足屈指数之开列如下一稽查该地方风土物宜广告于世人以资兴业家之三省二修理水路交通之利以便搬送货物三敦商贾之信使易于广通财货四明定裁判警察即巡捕房也制度而保护士民利权五兴业家以合宜之特权以寓奖励之意使兴业家奋起六使国中住工业之地者移居于此地以图增人工七设立专门技艺学校行是七者所以谋此地之开张也夫欲稽查风土之宜国家所设立之探崄远征队及学会亦颇有力焉试详举之如千八百八十八年联成探讨山队以察南部乌苏哩之业近时为稽查铁路一带地质并黑龙江航路故联成远征队又大藏省简派博士洒保仁于黑龙地方考查设置税关之处并财务一切之宜又在千八百九十五年农商务省一联成一团队以现任该省次官陆军中将匹多罗付为其长官考查筑铁路之处远探此地情形是等诸人于察该地方风土物宜实与有力焉然今犹有地方官所派之各种讨探队又有学会而颇裨益世人也抑谋工业贸易之兴盛待道路开通而后能收其效昭昭明矣不然则商务涩滞而不振器械可以兴地利者不能搬运生产之物不能散于四方于是赀本亦不流通于四处商工之业必衰故与商工业之进益相待者必道路也然尚有一焉盖扶掖诱导商工业之根原者是在守信制度也现今商工业实情全系在此间守信之厚薄则关商工务之盛衰故昔者故哥儿付男爵亦尝倡言此制亟宜设兴千八百九十三年于哈巴洛夫俄地名亦作伯利为东部西伯利亚所属卜里模尔斯克之会域在乌苏哩江与黑龙江会流处　按卜里模尔斯克即东海滨省会议尝论此意矣当时虽有此等制度而论其所实行亦不甚广也虽有帝国银行在哈巴洛夫设立支行及聂尔琛斯克即尼布楚今隶杂拜噶尔斯克有金银厂　按杂拜噶尔斯克译言跨拜噶尔湖省银行唯尔赫乌金斯克亦隶杂拜噶尔斯克有会场即上乌金斯克在乌达河入泄格河处银行等而帝国支行所在位置与此地商业枢要之所相距颇远信义所及亦不为广余两银行本系商立赀本不饶彼此每多不便以致赀财流行阻碍所以故哥儿付男爵有此议也
  </div>
  <div class="pagination">
   <a href="皇朝经世文统编_page132.html">
    上一页
   </a>
   <span>
    ...
   </span>
   <a href="皇朝经世文统编_page128.html">
    128
   </a>
   <a href="皇朝经世文统编_page129.html">
    129
   </a>
   <a href="皇朝经世文统编_page130.html">
    130
   </a>
   <a href="皇朝经世文统编_page131.html">
    131
   </a>
   <a href="皇朝经世文统编_page132.html">
    132
   </a>
   <span class="current-page">
    133
   </span>
   <a href="皇朝经世文统编_page134.html">
    134
   </a>
   <a href="皇朝经世文统编_page135.html">
    135
   </a>
   <a href="皇朝经世文统编_page136.html">
    136
   </a>
   <a href="皇朝经世文统编_page137.html">
    137
   </a>
   <a href="皇朝经世文统编_page138.html">
    138
   </a>
   <span>
    ...
   </span>
   <a href="皇朝经世文统编_page134.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
