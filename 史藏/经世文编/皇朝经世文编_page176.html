<!DOCTYPE html>
<html>
 <head>
  <meta charset="utf-8"/>
  <title>
   皇朝经世文编 - 第 176 页/共 219 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文编 - 第 176 页/共 219 页
  </h1>
  <div class="content">
   武侯经略中原。屡从陇道出师。特以自陇出秦。路稍平夷。可用车运。然陇西之粮。不能专供军食。从汉川至陇迂回数百里。非可车运。宜其以粮运不济。使己志不伸为恨也。其后由褒谷出斜谷。用节制之师。兵差少。路稍近矣。然出临大敌。兵虽少。必以十万。厮役亦二三万。计日食米一千二百石。自褒至斜六百里。分作六日程。人夫挑负。固为无济。即健骡驮载。无雨雪阻。往返需十二日。骡负米一石。自食料三斗。千骡供一日之食。一万二千骡。日运无休歇。军粮始能接济。以万余骡加夫役弁兵数千人。日往来崎岖山路。其劳费可胜言哉。即渭南原上。民兵杂耕之事。亦有难者。原宽广不踰百里。种麦几何。既济民食。岂能多赢余以供军粮。则亦不能大有裨益。因思武侯运粮。有木牛流马之制。中栈道栈阁。用赵云王平辈忠谨慎密良将专司之。其意固有在也。近日木商所作溜子。长者二百余里。有栈道遗意。溜子成而巨木大橔千觔者一人挽之而走。栈道成一夫即可挽米四五石。栈阁为辟风雨憩息之所。牛马则载粮糗之器。上脊穹以覆。中腹空洞以载。下安小四轮作脚。以防倚侧。溜子遇地势低斜。放木。人骑木而下。快于走马。其亦流马之意欤。溜子乘山沟作之。栈道亦必缘溪河以进。常至城鸡头关下石门之旁。见西岸石壁。凿有方孔。隔丈许。即凿一石孔。必当日作栈安枕木之窟。栈道用顺木。与溜子同。不能中洼。两旁作低栏槛。制牛马旁逸。遇小山搬运过之。进沟仍作栈。自褒至斜。可作栈者五百数十里。关中自三国董卓李之乱。山内荒芜三四十年。溪河两岸。树木蒙密。取木作栈。无大劳费。武侯筹计。便运者在栈道。木牛流马不过以炫敌人耳目。精意灵机。通乎鬼神。东坡曰。神兵非学到。自古不诀。至人本妙悟。后世徒妄说。不第八阵图也。

　　规画南巴棚民论道光元年　
陕安兵备道严如熤

陕西由略阳凤县迤逦而东。经宝鸡郿县盩厔洋县宁陕孝义镇安山阳洵阳。至湖北郧西上津。中间高陵深谷。千支万派。统谓之南山老林。由宁羌城迤逦而东。经南江通江巴州太平大宁开县奉节巫山定远紫阳安康平利。至湖北之二竹房县兴山保康。中闲高陵深谷。千支万派。统谓之巴山老林。多良材。产铁矿。竹可纸木生耳蕈。食宜苞谷荞豆燕麦。不当徭纳粮。但给地主数贯。即可赁种数沟数岭。故川楚粤黔安徽无业之民。侨寓其中。以数百万计。依亲傍友。垦荒种地。架数椽栖身。地薄不收则徙去。统谓之棚民。种地之外。多资木厢盐井铁厂纸煤各厂佣工为生。　国家承平日久。生齿繁盛。留此奥区。助　　圣仁养活无数生灵者也。人聚既多。则良莠莫辨。不安本分者。时有攘窃之行。而各厂必年谷丰登。粮价平贱。则匠作得以多雇。一遇旱涝。粮食昂贵。厂商停工。则佣作无资以生。一二奸民倡之。以吃大户为名。而景附者多矣。山内州县。地瘠赋轻。大者周围一二千里。小亦常五六百里。地方辽阔。令尉固耳目难周。营汛亦晨星落落。遇地方失事。数日开报。数日至失事处所。常远扬不可追捕。故居恒互相隐讳。浸淫酿成大案。迨以疏防参劾。事已无济。且省各有界。犬牙相错。不能越境而谋。勤能之吏。亦只自固其圉。各边徼距会城。远者二三千里。近者千数百里。不请命则专。请命则缓不及待。况事连两省。大府咨商往返。动需数月。故为南巴山内区画远猷。不在添兵将以防制之。而在设文员以乂安之。不在即一隅而专谋之。必当合三省而共谋之。兵于稽捕外。他无所事。且只能捕已为盗之民。以申其惩创。不能化未为盗之民。使安于耕凿。惟地方官就现垦之户。编以里甲。教之保聚。锄其强梗。训其俊秀。得人则盗可为民。其中有一邑可分作两三邑者。有数邑畸零之地。可共成一邑者。相度地势。总以稽查能周。风教能及为主。多设抚民同知通判。倍置民壮。与兵丁一体训练。品秩差尊。事权亦重。遇小事件。竟可领民壮追补。同城武官。一都司守备足矣。山中民不知诗书。而人性皆善。教匪得以吃斋念经眩之。每设一厅县即无考试事。必须复设学官。宣讲　　圣谕。兼司义馆训课之事。择南巴适中之地。仿明原杰故事。暂设宪臣总理。秦分汉中兴安商州之半。蜀分夔州大江以东绥定之北。川北之巴太南通。楚分郧阳一切老林地。责以经理。驻节当在兴安。兴安距夔州千余里。距巴太六七百里。距郧阳七百里。附近镇道。听其节制。酌移各镇可裁营。改作标兵。兵无须添。至所设城垣砖土工费。山中阴雨。多易倾圮。宜垒石作墙。或专砌砖作碉。城虽薄而必坚。至近老林之地。环巨木作木城。亦可数十年。通计分厅县十数处。节省一切经费。作十分算。合秦蜀楚通筹之。区画尚易。不须上糜　国帑。山内添厅县以分治。则幽滞宜达。设宪官以总理。则血脉流畅。易流徙为土著。化邪嘓为良民。假之事权。宽以岁月。永庆谧安矣。夫边徼地非肥沃。然居天下之腹心。出南山则为三辅豫西。出巴山则至荆襄豫南川西。　国家无四夷外国之虞。而思患预防。无急要于此者。

　　川陕楚老林情形疏道光元年　
给事中卓秉恬

窃惟普天同化。虽犬牙相错之地。原无畛域之分。而无业贫民。当乌合成之时。每多啸聚之患。此川陕楚之老林。不可不早为区画。而棚民不可不妥为抚绥者也。由陕西之略阳凤县迤逦而东。经宝鸡郿县盩厔洋县宁陜孝义镇安山阳洵阳。至湖北之郧西。中间高山深谷。千支万派。统谓之南山老林。由陕西之宁羌城迤逦而东。经四川之南江通江巴州太平大宁开县奉节巫山。陕西之紫阳安康平利。至湖北之竹山竹溪房县兴山保康。中间高山深谷。千峦万壑。统谓之巴山老林。老林之中。其地辽阔。其所产铁矿。竹箭木耳石箘。其所宜苞谷荞豆燕麦。而山川险阻。地土硗瘠。故徭粮极微。客民给地主钱数千。即可租种数沟数岭。江广黔楚川陕之无业者。侨寓其中。以数百万计。依亲傍友。垦荒种地。架数椽栖身。岁薄不收则徙去。斯谓之棚民。其种地之外。多资木厢。盐井铁厂纸厂煤厂佣工为生。此皆仰赖　　圣天子育养黎庶。而地不爱宝者也。顾人聚既多。则良莠莫辨。不安本分者。时有攘窃之行。必年谷丰登。粮价平钱。各处佣工。庶几尚有生计。倘遇旱涝之时。粮价昂贵。则佣作无资。一二奸民倡之。以吃大户为名。而蚁附蜂起。无所畏忌。山内州县。大者周围一二千里。小亦常五六百里。地方辽阔。耳目难周。遇有事。必数日闻报。数日始至其处。非纠结为匪。难以轻动。即剽窃远扬。莫可追捕。故居恒互相隐讳。浸假而成大案。迨以疏防参劾。事已无济。且省各有界。贼或踰境而免。官难越境而谋。各处距会城。远者二三千里。近者千数百里。不请命则专。请命则缓不及事。况事连三省。大吏咨商往返。州县奉饬。恒在数月后。臣愚谓老林区画之策。不能即一隅而专谋之。必当合三省而共议之。似须于扼要之地。专设大员控制。如现在福建之台湾。广东之雷琼。皆专设守道。又如湖南之凤凰永绥等厅。则以辰沅永靖道驻扎其地。专理苗疆。虽棚民之性情。与苗疆不同。而老林之险隘。实要害所在。查现在有苗地方。既以土司土目。抚绥于下。又以府厅州县统治于上。而又设道员大吏镇压之。至棚民于各县山险之地。或聚或散。或徙或居。若鸟兽之无羁缚者。虽陕西之陕安道。四川之川东道。湖北之安襄郧荆道。未尝不分辖其地。而任分则事难专一。界分则官得推诿。查郧阳地方。明季曾设抚治大员。嗣经裁撤。想彼时人烟稀少。因时制宜而然。今我　国家休养生息。垂二百年。生齿日以繁。荒芜日以辟。故凡有山厂可以营生之处。势难禁其聚集。若不妥为措置。必致日久生事。此既非绥靖地方之策。亦非字养生民之道。况即郧阳一府而论。幅之广。几与安徽一省埒。今仅设六县以治之。惟恐有鞭长莫及之虑。郧阳如此。而川陕有老林内之州县。亦可概见。伏祈　　敕下三省督抚。确勘情形。详核时势。应如何变通之处。会同区画妥善办理。庶老林皆乐土。而棚民悉安业矣。

　此疏即据规画南巴棚民论而入告者。后半大同小异。语亦条畅。因并存之。

　　老林说三省边防备览　
严如熤

林无所谓老也。古木幽篁。丛生悬岩峭壁。林旁地气高寒。苦荞洋芋。亦不生长。穷民用力开伐。不能得种植之利。则木得以地之无用。长其天年。柴厂木厂。开设万山之中。飞车填堑。工本不赀。然必谷尚有出路。乘山水大发。给可运放。如迭巘重冈。四面无可通之路。则虽有美材。亦听其老于空谷而已。滇黔两粤陇蜀之边。何处无老林。而楚之郧竹。蜀之江北。秦之西凤汉兴。特为著名者。则以地近中原。有此郁郁苍苍。蒙密幽邃。足以藏垢纳污。伏莽之奸。依为巢窟。追捕为艰。故老林在内地。而竟似边荒也。三省老林。就其最深广者而言。楚则二竹兴房巴归环绕数百里也。蜀则太平东乡开县大宁环绕数百里也。秦则宝郿盩厔宁陕孝义洋县环绕数百里。蜀秦连界。则巴山界岭绵长数百里也。林之患。初无轻重。而人心有缓急者。则因地之远近而分。秦省出会城五十里。入子午峪。林近者在一二百里之中。西安凤翔汉中兴安州县。环列南山左右者。二三十处。官民心目中。皆有老林。故防范最切。蜀之通南。距会城七八百里。太平大宁。则在千数百里外。然通南密迩栈道。云幢往来。谈及老林。尚怵然于心。至房竹之在楚。距会城二千里。地势偏在一隅。非独官鲜亲。即谈之者亦少矣。然往时所载荆襄流民。其为楚北患者。往往以兴房二竹为负嵎之区。即教匪扰乱。亦以襄邓平原。不能藏匿。而窜伏于房竹。招其党与。养成气势。因以蔓延于夔巴。毒流于南山。至数年而不解。则楚之老林。其患固不后于秦蜀也。虑遗于在远。而患生于所忽。老林之在三省。其明征矣。鉴前毖后。通三省而筹之。为曲突徙薪之计。建久安长治之谋。则谓为三省共图其安也可。谓为本境各安其圉也亦可。

　　守险分治永靖交山议山西通志　
赵吉士

闻治民犹治田也。治田者。不去其蟊贼。则虽终岁勤劬。而其田必荒。去盗犹去痈也。去痈者。不消之未形。则虽或万金良药。而其痈必溃。晋省全疆。环亘恒霍太行之麓。地少山多。而交城静乐一带。丛邃谷。尤盗贼啸聚之薮。自古至今。久居横行。而未能绝其根株者。盖有故矣。卑职令交四载。招抚者二。踏荒者一。曾深入穷山数百里。相其险阻。察其情形。又时召民之老于山中者。细心访问。绘成图势。后屡据各处计缉擒捕。究问其出入。乃知此山实天生贼窟。此山之安与乱。非特一郡一邑之利与害也。夫神京以晋省为右臂。晋省以太原为腹心。而交静诸山。逼处太原右腋。南起交城文水汾阳。西极黄河。北踰偏老宁朔。盘亘千余里。其中若神师羊肠孝文吕梁刘王管涔芦芽离石石峡鹿径两岭周洪诸山。皆前古所称名区天险。是赵武灵王辟之以为强刘渊都之以定霸者也。历考前代交境西北。常列为雄镇。宿以重兵。唐于岢岚置岢岚军。于芦峪口立卢川县。宋于静乐置静乐军。于楼烦镇立金县。于岚县立节度使。金亦于岚县立节度使。元于静乐置河北都元帅府。又于交城西冶村。置大通铁冶监。设都提举司铁冶所巡检。明初静乐两岭关。婆娑岭隘。皆以太原左卫兵分屯守险。崇祯三年。特建营房于静安堡。设一守备。屯兵五百。以镇西北两山。夫自唐至明。往往加意于此数百里之内者。岂非以偏头鴈门之险。尚在门庭。而此地之险近在堂户耶。今环境既无有往者建军置帅立县设险之道。内之静安堡。又无重兵弹压其间。仅一把总防兵百数。复退而驻于隔县之文水开栅。除分戍摆站传报外。实在官兵与弁相依为命者。二十余人而已。夫险固之地。虽数十里犹足容贼。列嶂连云。莫知纪极。而以五里孤城。僻处东南一隅。遥制此数百里天险不毛之地。窃恐龚遂有所难言抚。而虞诩有所难言剿者也。盖交山之盗。与他境异。他境之盗。非起于荒乱。必迫于罪死。非发于土著。必聚于流移。独交山之盗。无所不有。时而放羊牧马。民也。时而揭竿制梴。盗也。时而散处峒。民也。时而千百成。又盗也。言抚则阳顺而阴逆。言剿则此散而彼聚。且村民土戍。非其亲戚。即其交知。官府动静。朝发夕闻。兵少则不敢深入。兵多则不能久驻。其逆也无。其合也不测。旋灭旋兴。旋衰旋盛。是岂生而好乱。人尽贼哉。地势使然也。且非独此也。小寇不萌。大寇不兴。交静诸山。既雄峻四越。其民又生长崖谷。勇捷轻生。自米家沟惠家庄锺家沟上下横岭数处。习鸟鎗打鸟兽为生活者。约二千七百有奇。推之全境可知。又静乐石峡南北。多产良马。即左传所载晋屈地也。脱或有变。精兵突骑。不待外求。国家一统海内。垂三十载。复屡值年丰。而负嵎伏莽。终未革面。设遇一旦饥荒。或四方小警。窃恐山响应。出山阳。则蹂躏及于平汾。越两岭。则太原震惊。而西北之道不通。据管涔鹿径。则宣大河保隔而为二。而偏头宁武。直拊其背而扼其吭。即如往者大同姜逆之变。相去尚八百余里。而山盗万余。首破交城。招引伪刘都督等。遂统领步骑。踰山南下。越忻州。经静乐。连破汾州文水清源徐沟太谷数城。后蒙亲王督大兵至晋祠。贼始散。归匿故巢。然则贼氛之不靖。实因于交静诸山之险。而诸山之险。顾不为朝廷有。而为盗贼有者。实因于兵备之太少。而立治之太偏也。卑职深求其故。为策有二。一曰盗扼险而我备之疏。交东南境近。县治与平原接。无足忧。其西北与临岚永宁界。其山若孝文吕梁刘王皆绝险。凡临岚永宁等盗。皆由此出没。而东西两葫芦承其冲。右西峪左浑峪二水夹之。此守险者必据之地也。东北与静乐阳曲界。其山若神师羊肠交山皆绝险。凡忻州静乐阳曲盗。皆由此出入。而河北古交村当其奥。左汾右孔二河夹之。此亦守险者必据之地也。

至于外接县治。内接两葫芦。则静安堡实居中遥应之地。其先废弃。卑职具文详请捐资修筑。今纵未能如明时屯兵五百。终当益兵二百。合见屯开栅百名。共成三百。进驻静安堡。而分兵巡守于河北古交惠家庄锺家沟横岭逯家岭等处。于以镇土著而静流移。可无意外之虞矣。然而兵数换则劳。且与地利不相谙。久驻则兵与民狎。兵之黠者。既不难养盗以殃民。而民之黠者。又且将勾兵而为盗。卑职移汛换兵一详。业荷宪允咨部。一年一换。诚未雨绸缪至计也。一曰地辽阔而官难为治。随开皇中。始建县治于汾孔二河之交。因名交城。即今古交村也。去今治直北百里。较之四履。颇为得中。自唐时移治于山南郄波驿。去旧治太远。复于古交之卢峪口。分立卢川县。旋立复废。今统计本县四境之所及。自县城而南。不过十里。东不过二十里。而东北则二百里。西北则二百二十里。且绵延连接。极河踰塞。而不知所尽。无论鞭长不及。盗贼易生。即使太平无事。纳粮听理。民亦苦之。窃计交邑。地虽岩险。然民寡赋薄。一令一尉。亦足以就理。况古交旧治。实形胜不可弃。莫若分移县丞立署于古交废址。凡山中词讼税粮。使皆得就近听断征比。山民既无踰越之苦。而县令亦无耳目难周之患。汛兵往来其地。亦不敢恣肆以虐民。而民亦且积渐驯扰。因消其桀骜喜乱之心。境内之盗不生。他境之盗亦无由而入。所谓不用剿不用抚。实则兼剿与抚而持之于无穷。计无善于此者矣。然犹有虑者。兵以卫民。而山中之民实不利于有兵。兵以除盗。而民在山中实无恶于有盗。民既不恶盗。而又无利于有兵。少有龃龉。激而生乱。是所忧又不在贼。而反在兵也。把总职微权小。既不能节制官兵。又何以制服山贼。非复设守备一员不足以资弹压。诚如所请。良民无骚扰之忧。奸宄无铤走之虑。戍兵调换之日。正山寒木落遁迹无所之候。乘机掩缉。凡屡叛屡服有名贼首。不过二十人。何难束缚请枭。悬首两山。使历年负固山顽。皆知　朝廷之法制。从此根株永绝矣。此长治久安之计也。

卷八十三兵政十四海防上

　　防海　
李光坡

言险者莫如水。海尤水之不测者也。盖巨浸稽天。既不可以里道计。而奸宄驾舟重洋。渺如浮沤之着水。又不可以追程及。所以古来环海攻守。其法甚备。只可以纪一时之宜。终难据为长策。窃尝考筹海之篇。有慎设其守焉。有探止泊而遏之焉。有度要需而绝之焉。三者行则小丑不难靖也。夫奸船虽往来海中。然非处处皆可登岸。必有泊舟下碇之所。然后奸船可止。奸民可出。宜严檄沿海帅将。追寻前朝汤和所筑自登莱至浙五十九城。周德兴所筑福建海上十六城故址。择其要害。量置兵守。诘其出入。捕其奸细。使之孤危无党。所谓慎设其守者此也。俞大猷曰。沿海安岙。可避四面飓风者。二十三处。可避两面飓风者。一十八处。然则奸船虽愍不畏死。而疾风怒涛。亦必择善地而停泊焉。岂能扬帆鼓枻。常出洋外。宜饬边海巡徼舟将。不必以擒贼为功。惟密侦其巢穴。即以大师捣之。自然可绝。此探止泊而遏之之谓也。奸船必资料粮。伺掠米商。能得几何。所恃渔舟阴载内米。与之交通。且日需淡水。必须登陆汲取。按程计处。皆有常所。当责成督抚严檄滨海州县。凡采捕渔舟。只许单桅平底。朝出暮归。不许造双桅尖底。经月不返。凡海船取水井泉之处。可湮者则湮之。不可湮者令土著之民。十家轮守。设兵专汛。严立条格。犯者抵死。此前朝名将俞大猷邓锺所反复丁宁以为此二事实心行之。可以千古永绝海患。然则度要需而绝之。又是三事之最要也。

　　天下沿海形势录　
陈伦炯

天下沿海形势。从京师天津东向辽海铁山黄城皮岛外对朝鲜。左延东北山海关宁远盖平复州金州旅顺口鸭绿江而抵高丽。右袤东南山东之利津清河蒲台寿光海仓口登州而至庙岛成山卫。登州与旅顺口南北隔海对峙。东悬皮岛。西匝两京登莱。是为辽海。登州一郡。陡出东海。尽于成山卫。海舶往盛京天津者。以成山为标准也。成山卫转西南则靖海大嵩莱阳鳌山灵山而至江南海州。此皆登州西南之海也。海州而下。庙湾而上。则黄河出海之口。河浊海清。沙泥入海则沉实。支条缕结。东向纡长。潮满则没。潮汐或浅或沉。名曰五条沙。中间深处呼曰沙行。江南之沙船往山东者。恃沙行以寄泊。船因底平。少搁无碍。闽船则底圆。加以龙骨三段。架接高昂。搁沙播浪。立见碎折。更兼江浙海潮。外无藩扞屏山以缓水势。东向澎湃。故潮汐之流。比他省为最急。若乏西风开避。则舟随溜搁。靡不为坏。是以海舶往山东两京。必从尽山对东。开一日夜避过其沙。方敢北向。是以登莱淮海稍宽海防者。职由五条沙为之保障也。庙湾南自如皋通州而至洋子江口。内狼山外崇明。锁钥长江。沙坡急潮。其相似。而崇明上锁长江。下扼吴淞。东有洋山马迹花脑陈钱诸山。接连浙之宁波定海外岛。而嘉兴之乍浦。钱塘之子。余姚之后海。宁波之镇海。虽沿海相联要疆。但外有定海为之扞卫。实内海之堂奥也。惟乍浦一处。滨于大海。东达渔山。北达江南之洋山。定海之衢山剑山。外则汪洋。言海防者当意焉。江浙外海以马迹山为界。山北属江。山南属浙。而陈钱外在东北。俗呼尽山。山大澳广。可泊舟百余艘。山产水仙。海产淡菜海盐。贼舟每多寄泊。江浙水师。更当加意于此。南之海岛。由衢山岱山而至定海。东南由剑山长涂而至普陀。普陀直东之外。出洛迦门有东霍山。夏月贼舟亦可寄泊。伺劫洋舶回棹。且与尽山南北为掎角。山脚水深。非加长椗缆。不足以寄。普陀之南。自崎头至昌国卫。接联内地。外有韭山吊邦。亦贼舟寄泊之所。此皆宁波郡属。自宁波台州黄岩沿海而下。内有佛头桃渚崧门楚门。外有茶盘牛头积谷鲎●石塘枝山大鹿小鹿。在在皆贼艘出没经由之区。南接乐清温州瑞安金乡蒲门。此温属之内海。乐清东峙玉环。外有三盘凤凰北屺南屺而至北关。以及闽海接界之南关。实温台内外海径寄泊樵汲之区。不可忽也。闽之海内自沙埕南镇烽火三沙斗米北茭定海五虎而至闽安。外自南关大嵛小嵛闾山芙蓉北竿塘南竿塘东永而至白犬。为福宁福州外护左翼之藩篱。南自长乐之梅花镇。东万安为右臂。外自磁澳而至草屿。中隔石牌洋。外环海坛大岛。闽安虽为闽省水口咽喉。海坛实为闽省右翼之扼要也。由福清之万安。南视平海。内虚海套。是为兴化。外有南日湄洲。再外乌坵海坛。所当意者。东北有东永。东南有乌坵。犹浙之南屺北屺积谷吊邦韭山东霍衢山。江之马迹尽山是也。泉州北则崇武獭窟。南则祥芝永宁。左右拱抱。内藏郡治。下接金厦二岛。以达漳州。金为泉郡之下臂。厦为漳郡之咽喉。漳自太武而南镇海六鳌古雷铜山悬锺。在在可以寄泊。而至南澳以分闽粤。泉漳之东外有澎湖。岛三十有六。而要在妈宫西屿头北洪八罩四澳。北风可以泊舟。若南风。不但有山有屿可以寄泊。而平风静浪。黑沟白洋。皆可暂寄。以俟潮流。洋大而山低。水急而流回。北之吉贝。沉礁一线。直生东北。一目未了。内皆暗礁布满。仅存一港蜿蜒。非熟习深谙者不敢棹至。南有大屿花屿猫屿。北风不可寄泊。南风时宜巡缉。澎湖之东则为台湾。北自鸡笼山对峙福州之白犬洋。南自沙马崎对峙漳之铜山。延绵二千八百里。西面一片沃野。自海至山。浅阔相均。约百里。西东穿山至海。约四五百里。崇山迭箐。野番类聚。建一郡。分四县。山川形势。生熟番性。蜂窠蚁穴。志考备载。郡治南抱七昆身。而至安平镇大港。隔港沙洲直北至鹿耳门。鹿耳门隔港之大线头沙洲而至隙仔海翁隙。皆西护府治。而港之可以出入巨艘。

惟鹿耳门与鸡笼淡水港。其余港汊虽多。大船不能出入。仅平底之船。四五百石之三板头船。堪以出进。此亦海外形势。以扞内地沿海要疆。南澳东悬海岛。扞卫漳之诏安。潮之黄冈澄海。乃闽粤海洋适中之要隘。外有小岛三。为北澎中澎南澎。俗呼为三澎。南风贼艘经由暂寄之所。内自黄冈大澳。而至澄海放鸡广澳钱澳靖海赤澳。此虽潮郡支山入海。实为潮郡贼艘出没之区。晨远扬于外洋以伺掠。夜西向于岛澳以偷泊。而海贼之尤甚者。多潮产也。赤澳一洋自甲子门南至浅澳田尾遮浪汕尾●门港大星平海。虽属惠州。而山川人性。与潮无异。故于居中碣石立大镇。下至大鹏佛堂门将军澳红香炉急水门。由虎门而入粤省。外自小星笔管沱泞福建头大嵛山小嵛山伶仃山旗纛屿九州岛洋而至老万。岛屿不可胜数。处处可以樵汲。在在可以湾泊。粤之贼艘。不但海舶。此处可以伺劫。而内河桨船橹船渔舟。皆可出海。聚剽掠。粤海之藏垢纳污者。莫此为甚。广省左扞虎门。右扼香山。而香山虽外护顺德新会。实为省会之要地。不但外海捕盗。内河缉贼。港汊四通。奸匪殊甚。且共域澳门。外防番舶。与虎门为犄角。有心者岂可泛视哉。外出十字门而至鲁万。此洋艘番舶来往经由之标准。下接岸门三大金小金乌猪上川下川戙船澳马鞍山。此肇属广海阳江双鱼之外护也。高郡之电白。外有大小放。吴川。外有磠州。下邻雷州白鸰锦囊。南至海安。自放而南。至于海安。中悬磠州。暗礁暗沙。难以悉载。非深谙者莫敢内行。而高郡地方。实藉沙礁之庇也。雷州一郡。自遂溪海康徐闻向南干出四百余里而至海安。三面滨海。幅阔百里。对峙琼州。渡海百二十里。自海安绕西北至合浦钦州防城而及交趾之江平万宁州。延长一千七百里。故海安下廉州船宜南风。上宜北海。自廉之冠头岭而东。白龙调埠州江永安山口乌兔。处处沉沙。难以名载。自冠头岭而西。至于防城。有龙门七十二径。径径相通。径者岛门也。通者水道也。以其岛屿悬杂而水道皆通。廉多沙。钦多岛。地以华夷为限。而又产明珠。不入于交址。是以亭建海角于廉。天涯于钦。琼州屹立海中。地从海安渡脉。南崖州东万州西儋州北琼州。与海安对峙。琼山文昌乐会陵水感恩临高定安澄迈沿海诸州县。环烧熟黎。而熟黎环绕生黎。而生黎环绕五指岭。七指山。五指西向。七指南向。周围陆路一千五百三十里。府城中路。直穿黎心。至崖州五百五十五里。万州东路。直穿黎心。至儋州五百九十里。自海口港之东路沿海。惟文昌之潭门港。乐会之新潭那乐港。万州之东澳。陵水之黎庵港。崖州之大蛋港。西路沿海。惟澄迈之马袅港。儋州之新英港。昌化之新潮港。感恩之北黎港。可以湾泊船只。其余港汊虽多。不能寄泊。而沿海沉沙。行舟实为艰险。内山生黎。岚瘴殊甚。吾人可住熟黎。而不可住生黎。生黎可住熟黎。而不可到吾地。熟黎夹介其间。以水土习宜故也。此亦海外稍次之台湾。惜乎田畴不广。岁仰需于高雷。虽产楠沉诸香。等于广南。甲于诸番。究非台湾沃野千里所可比拟也。

　　吴中江海形势说　
郭起元

闽浙滨海多山。有险可扼。易防也。江南地多平衍。海艘阑入。到处可逞其侵轶。自古孙恩卢循之难。豕蛇奔突。皆由于侦探疏略。海有警而江随之动摇也。防汛之法。在先知由海入江之门户。廖角营前。两沙相对。海阔一百五十里为第一重。狼福两山相对。海阔一百二十里为第二重。江靖两邑相对。江阔四十里为第三重。圌山永生洲相对。江阔十余里为第四重。至京口瓜步。则在阃阈以内矣。海艘浮空击汰而来。风涛无际。望见陈钱山则喜。陈钱者。海中之标也。航海者。东南望陈钱。东北望成山。至陈钱。则可进泊洋山矣。洋山者。形如箕。周围百里。有屿十八。可藏艘数百。海水卤不可饮。惟山巅一泉清甘。寇艘必泊此汲水觇风。风从东北起。则由下八马迹犯浙。流入苏松。从正东起。则由茶山犯淮扬。流入常镇。而发碇必于洋山。是山固江海之阃限也。然则防之之道。奈何平时侦探必至洋山。上下联络一气。呼应有警。则先据此山以待之。廖角营四处。重重关锁。虽洪波巨浸中。而有金汤盘石之固。无他。其势得也。方今澄波万里。海外莫不享王。然未雨绸缪。有备无患。非守土者所当知哉。

　　海师日知录　
顾炎武

海道用师。古人屡行之矣。吴徐承率舟师自海入齐。此苏州下海至山东之路。越王句践命范蠡古庸率师沿海泝淮以绝吴路。此浙东下海至淮上之路。唐太宗遣强伟于剑南伐木造舟舰。自巫峡抵江扬趋莱州。此广陵下海至山东之路。汉武帝遣楼船将军杨仆从齐浮渤海击朝鲜。魏明帝遣汝南太守田豫督青州诸军。自海道讨公孙渊。秦苻坚遣石越率骑一万。自东莱出右径袭和龙。唐太宗伐高丽命张亮率舟师自东莱渡海趋平壤。薛万彻率甲士三万。自东莱渡海入鸭绿水。此山东下海至辽东之路。汉武帝遣中大夫严助发会稽兵浮海救东瓯。横海将军韩说。自句章浮海击东越。此浙江下海至福建之路。刘裕遣孙处沈田子自海道袭番禹。此京口下海至广东之路。隋伐陈吴州刺史萧瓛遣燕荣以舟师自东海至吴。此又淮北下海而至苏州也。公孙度越海攻东莱诸县。侯希逸自平卢浮海据青州。此又辽东下海而至山东也。宋李宝自江阴率舟师。败金兵于胶西之石臼岛。此又江南下海而至山东也。此皆古人海道用师之效。

　　潮州海防图说　
蓝鼎元

潮郡东南皆海也。左控闽漳。右临惠广。春夏之交。南风盛发。扬帆北上。经闽省。出烽火流江。翱翔乎宁波上海。然后穷尽山花岛过黑水大洋游奕登莱关东天津间。不过旬有五日耳。秋冬以后。北风劲烈。顺流南下碣石大鹏香山山高雷琼崖。三日可历遍也。外则占城暹罗。一苇可杭。噶啰吧吕宋琉球。如在几席。东洋日本。不难扼其吭而捣其穴也。茫茫大海。无樊篱之限。守之有道。则万里之金汤。防之偶疏。亦众敌之门户。洵洋洋乎雄藩也哉。全潮海疆。不过五百里。上自南澳。下迄甲子门。中间岛屿澳港。历历可数。拓林大城所。居南澳上游。有鸡母澳后澳虎屿狮屿红螺鸡冠西澳诸山。及横山青山盐漏上里诸炮台。而闽之铜山悬钟接界。明人防海。知设水寨于柘林。而不知南澳之不可弃。迁其民而墟其地。遂使倭奴红彝。盘踞猖獗。吴平林凤林道干许朝光曾一本先后盗兵。边氓涂炭。万历年间始设副总兵守之。　国家镇以元戎。游魂永靖。南澳为闽广上下要冲。阨塞险阻。外洋番舶必经之途。内洋盗贼必争之地。去明效固彰彰若此也。南澳四面大洋。周回三百里。分隆深云青四澳。云青属闽。诏安治之。隆深属粤。饶平治之。左右两营。分守各疆。亦以福广名。青澳在东。涛流险恶。无泊舟善地。云澳在南。近岸皆沙。水浅风飞。巨舰亦难停顿。是以左营舟师。必分深澳驻泊。以深澳镇城所在。元戎旌节之区也。深澳面北。半倚山阿。外险内宽。千舟可聚。若北风狂发。则不如隆澳之安。隆澳在西南。南飙骤起。则又宜于深澳。深澳之口。为青屿。为蜡屿。青屿石峰奇矹。有海阔天空四字古迹。蜡屿炮台有兵防守。与长山尾汛皆捍门要地也。黄冈之南。为大澳为狮头为鸿门为信洲为柏洲为井洲。南澳西北四十里为海山。海山双峙汪洋中。与南澳黄冈相犄角。溪南防汛为东石。溪北防汛为浮●。各港洋面锁钥固焉。下此为侍郎屿为三屿为五屿。水际卷石。嘒然小星。贼艘偶冲。亦有不攻自破之妙。澄海洋中为大莱芜小莱芜为放鸡山。放鸡属潮阳境。澄海协弁兵守之。过此为达蒙。亦在海中。潮阳东方之保障也。自明以来。屡为寇垒。

康熙二十年设副将两营屯札。今改专汛守备。城池战舰。屹然称雄藩。内则磊口河渡分南北两门。外则放鸡莲澳广澳炮台罗列。其谁敢撄之。下此为东屿为西屿。西过龙潭鼻为钱澳炮台。则海门营出口之要害也。海门城据山临海。有水师参将驻札猷湾河背。两岸炮台。皆在城下。为潮阳东南保障。出口迤西为靖海所。靖海有城有炮台。属惠来境。海门守备分守之。靖海而南。以石碑澳为要害。贼舟屡泊。登岸剽掠。赤山锅锡石井诸澳皆苦海氛。而神泉为尤甚。神泉登岸十五里。则为惠来县南门。上下舟航。皆入此港。为惠邑第一要害。筑城港口。驻札防兵。左右炮台。威武震迭。华清甲子。作我屏翰。而海滨有长城之势矣。甲子为惠潮枢轴。有碣石水师专守。不容越俎代谋。潮属海面。如此而已。港澳虽多。沙礁暗阻。风涛不测。舸舰辄碎。非熟谙港道者弗敢轻入。商艘往来。不过旗岭汕头神泉甲子。他皆非所恋也。奸宄潜浮。虽不择地。亦在附近岛屿。可以泊舟之所。不能日夜飘外洋。且其意在船。远出安用。必有岛澳可以栖身。乃能窥伺商艘之去来。必待风和浪静。乃敢驾驶出洋以行。好生恶死。盗贼所同。岂曰不如官兵之甚乎。官兵哨巡。但出稍远。略观港口岛澳。虽有贼船何处停泊。岂果必发矢开鎗而有拒敌之患乎。大帅小弁。分哨会哨。非不耀武扬威。昂然身登战舰。张大其事。名曰出师。乃南澳出师。不过长山尾。澄海出师。不过沙汕头。达濠出师。不过河渡。海门出师。不过猷湾。碣镇出师。不过甲子天妃庙。坐守数月。及瓜而还。罕有离岸十余里。试出海面优游者。商船被。虽城下亦诿之外洋。虽营边亦移之境。彼此互推。经年不倦。若其海菜鱼虾。微利所在。战胜攻取。如临大敌。太平无事。习与性成。亦不足为怪也。　　圣主德威。无远弗届。海波不扬。陬澨肃清。居今日而谈防海。等之一幅西湖图耳。然闲暇绸缪。圣人以为知道。文武寅僚。同舟共济。善相劝。过相规。协恭和衷之谊也。百尔君子。共勉旃哉。

　　外番借地互市　
赵翼

海外诸番。与中国市易。必欲得一屯驻之所。以便收泊。明初暹罗占城瓜哇琉球浡泥诸国。皆在广州互市。正德中移于高州电白县。嘉靖中始移香山之壕镜。岁输课二万金。即今澳门也。佛郎机人。因得混入其中。后佛郎机并吕宋满剌加二国。势力独强。诸国人之在壕镜者皆畏之。遂为其所专据。筑城建寺焉。大西洋人来。亦乐居此。故市易益广。今番人皆立家室。长子孙。不下数千家。从无不轨之谋。盖其志在市易取利。无别意也。然海外诸番不一。壕镜所居。大约只数国之人。而他国不与焉。故往往各欲乞地以为永业。如嘉靖中林道干遁于台湾。后去而荷兰人即据之。万历中。荷兰人又贿税使高寀求筑城于澎湖。都司沈有容往谕之。始去。其在台湾者。亦为郑芝龙所逐。芝龙降后。荷兰又据之。郑成功又夺其地。　本朝取台湾后。始不复为外番所占。可见诸番互市。必欲得一屯泊之所也。近日英吉利国。遣使入贡。乞于宁波之珠山及天津等处。僦地筑室。永为互市之地。　　皇上以广东既有澳门。听诸番屯泊。不得更设市于他处。所以防微销萌者。至深远矣。

　　海防总论拟　
姜宸英

国家混一区宇。声教覃被。汔于无垠。唯是东南绾波而州者千余里。一二狂孽。弄兵岛屿。烽烟时接。吴越间至不得安枕而寝。　　皇帝御宇之十八载。神谋潜运。削平反侧。从疆吏请。以次用兵于台湾。楼船直指。系组待命。厥角稽首恐后。遂略定其地。　　天子乃按舆图。置一府三县。设之官府绥戢之。易鳞介为衣裳。于是依岛之国。为我边界。海隅出日。罔不率俾。皇哉振古无前之伟烈。虽诗书所载。何以加兹。先是海寇郑成功盘踞金门厦门间。寻夺台湾居之。游入犯。忽南北。军吏苦于奔命。康熙初。廷议以为徙民内地。寇无所掠食。势将自困。遂悉徙粤闽江浙山东镇戍之在界外者。贼计果绌。降者接踵。二年立定界桩。连岁遣官巡阅边海诸郡县。八年有　　诏稍展界纵民。得采捕近海。十三年成功子经乘闽叛。洊居漳泉。　王师收闽。寇遁。疆臣再修边备。而海坛金厦复置戍兵矣。十九年六月福建督抚臣议处投诚之众。奏请给还民界外田地。以无主者俾之耕种。且曰。方今海外要地。已设提督总兵大臣镇守。是官兵在外。而投诚在内。计可万全无虑。　　诏许之。闽界始稍稍开复。二十三年五月克台湾。十月兵部议请各省开界。得　　旨江南浙江福建广东沿海田地。可给民耕种。诸要地防守事宜。其择大臣往视焉。乃以工部侍郎金世鉴。都御史呀思哈往江南浙江。吏部侍郎杜臻。内阁学士石柱往福建广东。　　上面谕遣之。许以便宜设防守。事竣奏闻。世鉴等往会督抚巡视。遂尽复所弃地与民。各就地险易。拨置戍兵。疏上报可。自是沿海内徙卫所巡司墩台烽堠寨堡关隘。皆改设于外。略如明初之制。民内有耕桑之乐。外有鱼盐之资。商舶交于四省。遍于占城暹罗真腊满剌加浡泥荷兰吕宋日本苏禄琉球诸国。乃设榷关四于广东澳门。福建漳州府。浙江宁波府。江南云台山。置吏以莅之。使泉货流通。则奸萌自息。此上策也。而诸番缓耳雕脚之伦。贯领横之众。莫不累译款贡。叩关蒲伏。请命下吏。凡藏山隐谷方物宝可效之珍。毕至阙下。軨积于内府。于是　　恩贷之诏日下。德泽汪濊。耄倪欢悦。喜见太平。可谓极一时之盛。然而帆樯接于内地。则盗贼生心。互市通于外国。则狡焉思逞。此前代已事。始未尝不警诫。而后稍弛防。患辄中之。宜　　皇上之惓惓南顾虑此至重也。始明太祖吴元年用浙江行省平章李文忠言。调兵戍海盐海宁各州县。洪武二年命参政朱亮祖副平章廖永忠取广东。遂命亮祖镇守。建置卫所。七年诏以靖海侯吴祯为总兵。都督佥事于显副之。领江阴广洋横海水军四卫舟师。出海巡哨。所统京卫及太仓杭州温台明福建漳泉广东潮州诸卫官军。悉听节制。事权专而责亦綦重矣。十七年起信国公汤和于家。使巡视浙江福建沿海城池。和至浙。则建议北起乍浦。南汔浦门。萦回二千里。设九卫筑五十九城及诸所巡司。民丁四调一为戍兵。是年江夏侯周德兴亦筑福建海上十六城。置巡司四十有五。按籍练民兵十余万戍并海。二十七年敕都督佥事商暠巡视两浙城隍。简阅军士。又命魏国公徐辉祖安陆侯吴杰练兵海上。时广东都指挥同知花茂上言。请徙广属逋逃蜑户为兵。增设依山碣石等二十四卫所城池。于要害山口海汊立堡拨军戍守。诏从之。而命杰董其役。故闽广江浙。一切海上●阨城堡。杰德兴和所建设为多。是时中国数被倭。二年寇山东并海郡县。又寇淮安。三年寇山东。遂转掠浙闽。自后南北并受其患。太祖深忧之。先后设卫所屯军所辖于卫。卫辖于都司。而总属之五府。其卒伍之设。每百户所旗军一百一十有二。千户所一千一百二十。卫列五所。及卫镇抚军。凡五千五百有奇。各卫屯田军率十分其七守城。三屯种。屯军一人。赋田二十亩。而官征其什之一。军屯错列。分堠而守。自粤抵辽。延袤八千五百余里。烽火相望。而并海以南。迫近倭。故其战守备尤密云。广东濒海之府八。其六府分为三路。东路惠潮。接壤闽疆。商舶通番所必经也。左挈惠潮。右连高雷廉。而为中路者广州。倭寇冲突。莫甚于东路。而中路次之。西路高雷廉又次之。高雷廉。西洋贡道之所从入也。守广者以三路为扼要。

福建设水寨五。在漳州曰铜山。泉州曰浯屿。兴化曰南日山。福州曰小埕。福宁州曰烽火门。皆控制于海中。浙江立沈家门水寨。两浙卫所。战舰协哨。南哨至玉环乌沙。北哨至马迹洋山。而归重于舟山定海。江南之边海在苏松。松有海塘。而无海口。其要在金山卫为之冲。苏州之沿海多港口者。各设水兵堵御。而崇明为贼所必经地。故两处皆设重兵镇之。至狼福山与圌山三江相呼应。又为南北海防第一门户。

江北之战。水陆兼用。登莱三营连络。曰登州。曰文登。曰即墨。其外岛屿环抱。迤逦以及辽阳。而金复海旅顺各卫。星罗碁布。足严守望。此其大凡也。自成宏后汔嘉靖初。倭警寝息者五十余年。边备废弛。卫所屯田。并兼豪右。军户亡耗。不复句补。水寨移于海港。堡弃为荆榛。哨船毁坏不修。而奸民逸囚渔人蜑户。咸伺隙思衅。句引山城失职之贡使。啸聚称王。骚然蠢动。一旦锋突四起。武夫丧气。抱首鼠窜。贼无亡矢折刃之。蹂躏于江南。城野萧条。白骨填路矣。然后谋臣猛将。分道出镇。增兵设屯。人人扼腕而谈战守。起壬子至癸亥。首尾十余年。中国始得安息。此寖失祖制之故也。善乎总制胡宗宪之言曰。夫谓之海防者。则必宜防之于海。犹江防者必防之于江。国初每卫各造大青及风尖八桨等船百余只。更番出洋哨守。海外诸岛。皆有烽可泊。后弛其令。列船港次。浙东于定海。浙西于乍浦。苏州于吴淞江及刘家河。夫乍浦滩涂浅阁。无所避风。吴淞江口及刘家河。出海纡回。又非防海要地。故议欲分番乍浦之船以守海上洋山。苏松之船以守马迹。定海之船以守大衢。则三山鼎峙。哨守相联。可扼来寇。而又其地陈钱诸岛。久为贼冲。三路之要。宜以总兵屯泊其地。每于风汛时。协军巡哨。使不得越岛深入。则内地可以安堵。总兵俞大猷亦曰。倭自彼岛入寇。遇正东风。经茶山入江。以犯直隶。则江内正兵之船。可以御之。遇东北风。必由下八山陈钱清水马迹蒲丁兴长途衢山杨山普陀马墓等经过。然后北犯金陵。西南犯浙江。请于浙江共设楼船苍船数百只。分伏诸岛。往来巡探攻捕。名之曰游兵。而远遏之于大洋之外。议者多是之。或谓海栖经月。必有飓风。巉崖复礁。廉厉侔剑戟。不可下碇。癸丑。俞大猷围王直于马迹。蛟龙惊炮起。几致覆没。师旋贼逸。乙卯秋。浙直会兵大衢殿前。邀贼归路。暴风雨大作。飘舟以万计。是邀击海上之难也。倭从南来。昼行夜止。依山栖宿。始至必泊陈钱。次马迹。次大衢。次殿前洋山。若驿传然。可逆数知也。然海波无际。贼觇知诸山有备。东西南北。何所不适。尝闻海中长年云。避飓风者。舍山泊。泛大洋。多得全。逆知死地不避。寇知岂出其下哉。故必依此四山严会哨应援之。令潜师伺敌。发无不中。此与设官屯驻显示之标者。利害相去悬甚。右通政唐顺之疏曰。臣窃观崇明诸沙。舟山诸山。各相连络。是造物者特设此险。以迂贼入寇之路。蔽吴淞江定海港口。国家设县置卫者以此。而沈家门分哨之制。至今可考。今宜于春汛时。用兵备数员。蹔驻崇明舟山。而总兵以下。分海面南北会哨。昼夜扬帆。环转不绝。其远哨必至马迹而止。副使谭纶甚善甚说。而谓陈钱马迹诸山在内海之外。止可出哨。不能设守。海战之弊有四。万里风涛。不可端倪。白日阴霾。咫尺难辨。一也。官有常汛。使贼预知趋避。二也。孤悬岛中。难于声援。三也。将士利于无人。掩功讳败。四也。昔江夏侯五水寨旧址。设在大洋。后人以应援不便。移其三于海岸。致寇以门庭之限。议者谓宜复如旧制。或谓复之不便。而信国经营浙海。弃下八山不守。谨置汛于沈家门。人卒便之。非江夏之先见。不逮信国。浙闽之势异故也。然贼自五岛开洋诸山。旷远萧条无居人。得采捕小民向道以来。近岸常无觉者。自嘉靖乙卯后御洋之法立。哨探严紧。官得预备。则籓篱之守其法终不可废。故必哨贼于远洋而不常厥居。击贼于内洋而不使近岸。斯策之最善者。初日本之犯中国。山东宁海成山诸卫。数被其毒。及嘉靖之乱。首犯福建。以及浙直。而延蔓于淮扬。独山东竟未尝被兵。何也。

明起南方。大兵所聚。北地置戍犹少。故寇时躏入。然东南犹不免焉。迨防守既密。南北少事。承平日久。士卒生长南方。风土脆弱。兼之卫所军部众不多。兵力散涣。而瀛渤之间。风气坚悍如故。寇来获少。所失亡多。所以日夕垂涎江南北。或比壤一日而破数县。或千里同时而残诸郡。其时召客兵。募土著。征调烦苦。民力大竭。必待督抚重臣。前后弹压而后定。　本朝创业。撤都指莲千百户之兵。而概统于将军提督总镇。分领于城守协镇以下。大者宿兵累万。次亦数千。各城保守要害。清野以困跳踉之贼。如是者三十余年。而卒制其命。贼不能以流劫郡县。生民不至大困者。则兵力出于一故也。时势不同。代各异制。考之于古。三代以前尚矣。秦命南海尉任嚣筑泷口。汉阳嘉中亦诏缘海益屯兵备盗贼。至晋咸和间。赵将刘征帅众数千。浮海抄东南诸县。杀南沙都尉许儒。南沙今常熟县地。寻寇娄县武进。郗击郄之。此自北而南。寇道之始通。而海上自此渐以多故。及晋末运。恩循道覆。相继倡乱。始入会稽上虞。终于广州始兴。又寇道自浙入广之始也。时谢琰以会稽守督五郡军事。率徐州文武戍海浦。今自龛山而东。至阑风石堰鸣鹤松浦蟹浦定海皆其地。刘裕戍句章。吴国内史袁崧筑沪渎垒。后裕与卢循相持浔阳。潜遣水军。从海道袭其番禺。则其战守皆在吴越之间。史记恩曾一走郁洲。今临朐县东北有郁洲山。而未尝逸出为民害。然则防海之亟于江南旧矣。顾其制不概见。考宋时尝于明州招宝山抵陈钱壁下。置十二水铺。以瞭望声急。然宋终始未尝罹倭患也。至有明之世。建置详矣。谨次明自洪武以来。所设官立军。以防海外海港海岸事宜。各省哨海界。及日本朝贡入寇互市始末。然后备列　　今制。别为篇如左。呜呼。强弱因乎时也。盛衰本乎治也。明太祖不勤远略。来则抚之。贰则绝之。选将练兵。修备日如寇至。故不庭之国。再世来王。后人反是。卒以招乱。今　　皇上端拱穆清之上。闇昧幽阻。罔弗耀以光明。以故　　天威所震。陆詟水栗。犹数谕边吏。慎固封守。毋敢邀功生事。疆场之臣。亦朝夕讨训。以称　　上德意。今坐享太平。视所经略若纤悉过计。一旦有事。举而措之。成法具在。始知创制者之用意深远不可测量。而以遗万世子孙之久安长治者。岂其微哉。臣所撰次。依海道所经。自广东西路始。福建浙江江南登莱天津卫辽阳以次及之。又括海南北所经各省郡县自为一卷。其沿海山沙。寇入犯分合。日本地舆皆有图。

　　日本贡市入寇始末拟稿　
姜宸英

自汉武帝灭朝鲜。倭驿使始通者三十许国。至建武二年。奉贡朝贺。使人自称大夫。倭国之极南界也。倭韩皆近带方种类百余极南方与今建都相近安帝永初元年。复入贡。魏时朝献者一。入贡者二。至晋前后贡使以六。至隋开皇三年。遣使诣阙。大业时亦一至。唐兴。贡献益数。天宝十二年。以新罗道梗。始改贡道由明州。其后使者仍由新罗。考宋端拱元年。倭僧大周然遣弟子表谢。有曰望落日而西行。十万里之波涛难尽。倭开洋至宁波纔五日耳。不得云十万里。此由新罗之征也。至干道九年。始附明州纲首以方物贡。及元至元八年。则复随高丽使入贡。自此元数招谕之。不报。遂至两用兵其地。一航不返。而贡使亦绝矣。自汉魏至元二千余年间。倭未尝一窥中国。至元末方张窃据旁海郡县。败后。豪杰多逸出航海。明洪武初元。稍稍因缘寇窃。议者谓使是时中国潜为边备。而听其自去来于海上不问。一如宋元以前时。亦不至为大患。乃二年。遣同知赵秩赐玺书。盛夸以天子威德。且责其自擅不臣。其王初欲杀秩。继而复礼秩。遣僧随之入贡。然使未至。而寇掠温州矣。是年有诏浙江福建造海舟防倭。秋遣行人杨载赍书往。五年遣僧祖阐往。倭亦屡贡寇不常。其贡也或无表文。诏旨诘责其使。至付三边安插。亦随谢随寇。十三年。始诏绝日本之贡。以僧如瑶来献巨烛。中藏火药。且与故丞相故惟庸有谋故。因发如瑶云南守御。而着为祖训。绝其往来。以其僻在一隅。不足以兴兵致讨云。于是起信国于凤阳。出江夏于闽峤。设城建堡。冠交于海上。终太祖世。不复言贡事矣。永乐二年。命太监郑和从兵下西洋。日本先纳款。献犯边倭二十余人。即命治以其国之法。缚置甑中蒸死。帝嘉其诚。遣通政使赵居任厚赐之。又给勘合百道。令十年一贡。每贡毋过二百人。船毋过二只。限其贡物。若人船逾数。夹带刀鎗。并以寇论。寻命都御史俞士吉。锡王印绶。敕封为日本王。诏名其国之镇山曰寿安镇国山。上亲制文勒石赐之。然倭入寇益不悛。九年寇盘石。十年寇松门金乡平阳。十七年寇王家山岛。都督刘江破之于望海埚。自是不敢窥辽东。而侵掠浙江益甚。西洋之役虽号为伸威海外。而华人炫于外国珍宝瑰丽。倭使来中国。奸阑出入。主客相纠。以故寇盗滋起。而倭贡道自此一由宁波。久之益习。知其岛屿曲折。则吴越之间蠢然骚动。固其宜也。倭之得以为患我中国。一由于明高帝之遣使。再成于成祖之许贡。而成祖以好大喜功之心。置高皇之约束于不用。其祸延及于数传之后。荼毒生灵。几半天下。亦云惨矣。当洪武时。以贡舶之来众。设三市舶司于福建广东浙江。听与民间交易。而官收其利。广以西洋。福以琉球。浙以日本。然独日本之使。号为难御。其来也往往包藏祸心。变起不测。成化初。忽至宁波。守臣以闻。鄞人尚书杨守陈。贻书主客。力言不可。至嘉靖二年。而有宗设之事。故事番贡至。阅货宴席。并以至时先后为序。时倭主源义植失权。诸道争贡大内。艺兴遣宗设。细川高遣僧瑞佐及宋素卿。先后至宁波。素卿潜馈市舶太监宝贿以万计。因令先阅瑞佐货。宴又令坐宗设上。宗设怒。于坐间起与瑞佐相忿杀。太监以素卿故助瑞佐兵。杀都挥刘锦。大掠海乡镇。素卿下狱论死。宗设瑞佐皆释还。给事中夏言奏祸起于市舶。礼部遂请罢市舶司。市舶既废。番舶无所容。乃之南澳互市。期四月终至。去以五月。不论货之尽与不尽也。于是凶党构煽。私市益盛不可止。会有佛郎机船载货泊浯屿。漳泉人争往贸易。总督都御史朱纨获通贩者九十余人。悉斩之。一切货贿。不得潜为出入。内地商贩。因负赀不偿。积逋至千万金。豪家贵官为之拥护。利倭亟返。辄以危言撼官府。令出兵驱之去。而蜚语中纨使得罪死。倭商大恨。不肯归。徜徉海上。

未几而变作矣。时主事唐枢建议。以为宜复互市。曰市通则寇转而为商。市禁则商转而为寇。通政唐顺之曰。舶之为利也譬如矿。封闭矿洞。驱逐矿徒。是为上策。度不能闭。则国收其利权。而操之自上。是为中策。不闭不收。利孔泄漏。以资奸萌啸聚其间。斯无策矣。今海贼据浯屿南屿诸岛。公然番舶之利。而中土百姓。交通接济。杀之而不能止。即利权之在也。宜备考国朝设立市舶之意。毋泄利孔。使奸人得乘其便。又疏请许贡。以为朝廷能止其入贡之路。不能止其入寇之路。尚书郑晓论之曰。洪武初设市舶司于太仓。名黄渡市舶司。寻以近京师。改设于福建浙江广东。七年又罢复设。所以通华裔之情。迁有无之货。收征税之利。减戍守之费。又以禁海贾而抑奸商也。当倭乱之时。因夏言疏罢市舶。而不知所当罢者市舶内臣。非市舶也。若必欲绳以旧制十年一贡之期而后许之。彼国服饰器用。多资于中国。有不容一日缺者。安能坐待十年一贡之期。而限以三船所载之数哉。宣德后复改限三船彼既不容不资于我。而利重之处。人自趋之。以禁民之交通。难矣。此皆言市舶之必不可罢也。然犹未揆其本末而论之。夫浙江市舶。专为日本而设。其来时许带方物。官设牙侩。与民贸易。谓之互市。是有贡舶即有互市。非入贡即不许其互市。明矣。贡即不许十年。则必十年一至而后可谓之贡。今止言市舶当开。不论其是期非期。是贡非贡。是厘贡与互市为二也。将不必俟贡而常可以互市矣。此政前日之所以招乱者也。可乎哉。且贡舶者。王法之所许。市舶之所司也。海商者。王法之所不许。非市舶之所得司者也。日本原无商舶。所谓商舶。乃西洋贡使。载货至广东之私。官税而市之民。既而欲避抽税。省陆运。闽人导之。改泊海仓月港。浙人又导之改泊双屿。每岁以六月来。望冬而去。嘉靖三年岁凶。双屿货壅。而日本贡使适至。海商遂贩货于倭。倩其兵以自防。官司禁之弗得。西洋船仍回私屿。东洋船布海岸。而向之商舶。悉变而为寇舶矣。

然倭人有贫有富。富者与福人潜通。改聚南澳。乱后尚然。虽驱之寇不欲也。此无待于市舶之开。而其互市未尝不通者也。贫者飘掠为生。每岁入犯。虽令其互市。彼固无资也。亦不欲也。故不知者谓倭患之起由市舶之罢。而其实不然。夫贡者。其国主之所遣。有定期。有金叶。勘合表文为验。使其来也以时。其验也无伪。中国未尝不许也。贡未尝不许。市舶未尝不通。何开之有。使其来无定时。验无左证。乃假贡之名为入寇之计。虽欲许得乎。贡不可许。市舶独可得而开哉。自嘉靖末年。海患既平。贡使亦绝。以至于今。不闻其国之服食器用有缺。而必取资于中国也。亦不闻倭之日为患于中国如前也。三者之言。犹未尽矣。虽然。有贡则商舶宜禁。贡绝则商舶者适所以为中国利也。未见其害也。初自宋素卿刱乱之后。十八年。金子老李光头始作难。句西番。掠浙闽。至二十二年。许栋住●●之双屿港。为朱纨所逐。其下王直改住烈港。并杀同贼陈思盼柴德美等。遂致富强。以所部船多。乃令毛海峰徐惟学徐元亮分领之。因而从附日众。倭舶遍海为患。兴贩之徒。纷错于苏杭内地。潜居其国中者。亦不下数千家。为之谋主。挟以入寇。自此致乱。而通番之禁愈严。然近海之民。以海为命。故海不收者谓之海荒。自禁之行也。西至暹罗占城。东至琉球苏禄。皆不得以驾帆通贾。而边海之民日困。以故私贩日益多。而国计亦愈绌。至万历二年。浙江巡抚庞尚鹏。奏请开海禁。谓私贩日本一节。百法难防。不如因其势而利导之。弛其禁而重其税。又严其句引之罪。讥其违禁之物。如人口军器硫黄焰硝之类如此。则赋归于国。奸弊不生然日本欲求贡市。断不可许。过洋自我而往。贡市自彼而来。自彼而来则必有不测之变。自我而往则操纵在我。而彼亦得资中国以自给之利。二者利害大不同也。先是隆庆初年。福建巡抚涂泽民请开海禁。准贩东西二洋。万历初巡抚刘尧诲请舶税充饷。岁以六千两为额。

于时凡贩东西洋鸡笼淡水诸番。及广东高雷州香港诸处。商渔船给引名曰引税。自四年溢额至一万两。其后骤增至二万九千余两。然则海民趋利之情。与商舶通塞之利病可睹矣。顾尚严于日本之禁。其刊行海税禁约一十七事。一禁压冬。以为过洋之船。以东北风去。西南风回。虽缓亦不过夏。虽自倭还者。必候九十月间风汛。又日本无货。止赢金银。凡船至九十月回无货。必从日本来。纵有给引。仍坐之。又以吕宋地所出少。所用止金银。商舶多空回。故税贩吕宋者。每船别追银百五十两。谓之加增。商人多折阅破产。及犯压冬禁。不得归。流寓长子孙者以数万计。同安奸人张嶷者。谬奏海中有机易山。地产金。可得成金无算。诏遣内臣勘视。吕宋闻之大恐。以中国将略取其地。流人为内应。于是尽坑杀漳泉之在国者二万人。事闻。张嶷以欺罔首祸。寘极刑。巡抚因招谕私通及压冬者。罪悉宥免。而私贩日本之禁稍疏矣。万历末以东事告急。启祯之际。刘香老李魁奇郑芝龙等为盗外洋。重申海禁。然芝龙兄弟既抚后。通洋致富。赂遗权贵。海上建阃者。卒用此谋利。由此私贩虽日多。而国家竟不得其利云。大抵私贩有二。有中国之私贩。有日本之私贩。中国之私贩。赍货至彼。句引倭徒。缘贡为名。而乘吾之不备。卤掠人民。互分其利。许二王直叶宗满之辈是已。日本酋长为众所尊者曰天文。彼中故事。每遇闰年。则诸岛富家。各输赀于天文。请得勘合入贡。中国颁赐勘合贮肥后州亦有贮山阳道周防州者所谓天文者是也入寇者即九州岛岛夷也实则贸迁有无。以牟厚利。利势在上。天文所欲者。后因奸民通贩。加之假称名号者。窃录勘合。私通酋长。遂至往来无稽。而天文之利权下移矣。故私贩者中国之所恶。而亦日本之所不乐者也。然以中国之奸民。与日本互为纠结。其遗患于中国也滋甚。而皆起于进贡之途不绝。贡端绝则日本之贩舶不至。日本之贩舶不至。则我内地句引接济之奸。不能挟倭以为重。如此虽有高樯大桅。聚而辈往者。不过将其丝素书画什物之类。以往返渔利而已。于我固无损也。设之市评。以收取其税。如万历之于东西洋者。其有裨于国用。又有甚利者哉。臣愚故以明之贻患不在于贩私之有无。而在于通贡之一失。明太祖既误之于前。而成祖复甚之于后。然贡既已绝。而犹欲禁商。使不得行。是何异惩羹而吹虀。有见其患而无见其利也。　国家初患海未平。撤界而守。禁及采捕。康熙二十三年。克台湾。各省督抚臣先后上言。宜弛航海之禁。以纾民力。于是　　诏许出洋。官收其税。民情踊跃争奋。自近洋诸岛国。以及日本诸道。无所不至。四榷关之设。异于市舶之设。上操其利权。讥其货物。而下不得以为纤芥之害。中国主其出入。而岛人潜处。帖伏而不敢动。比年以来。报课日足。比之唐宋则利倍之。比之于明则绝其隐患。此所为不宝远物而远人格者。与夫疲敝百姓。以逞志于荒服之外者异矣。或者设为万一之虑。得无有私挟彼人。窥伺中国。假称朝贡。希为互市者乎。此端一开。召衅不难矣。诚　　严诏守土之臣。时禁阑出之条。绝句引之萌。杜生事之渐。重禁溢额。以劝来者。　　皇上又垂教万世。无得受其贡献。如今日使倭之片帆不复西指视中国如天上焉。而吾民日取其有而转输之。于以仰佐县官之急充戍守之用。而私以自宽其民力于耕商之所不及。是则上饶而下给之道。奠安万世之良策矣。臣故备述原委。附于海防之后。亦以明设险者之在此不在彼也。

　　洋防辑要序　
严如熤

自昔谈海防以御外洋堵海口为要策。我　国家于崇明舟山玉环海坛金门澎湖南澳●洲岛屿深阻之处。皆特设镇将。而台湾在澎湖外。距海岸水程千里。鸡笼凤山。隶我版图。设官莅长。人物繁昌。屹然为海外巨镇。声威雄壮。杜岛夷之窥伺矣。口岸则直隶之天津。山东之登莱。江南之狼山。浙江之黄岩温州。福建之福宁厦门漳州。广东之潮州碣石虎门高廉琼州。各设专阃。分布重兵。而天津以畿辅要地。旧制已设陆营。近又增以水师。松江当刘河吴淞川沙要口。宁波当杭绍定海象山要口。泉州当金门厦门要口。惠州密迩碣石虎门。特驻军门。就近统领防御。营城汛堡台烟墩。星罗碁布。口岸之绸缪密矣。至于择将弁。练兵卒。整备船只器械。断接济。严透漏。禁奸徒出入。哨巡岸稽。着为令甲。罔不严密整齐。沿海人民。农桑弦诵。二百年来。晏然无匕鬯警。夫不知前代之失。无由知　国家之所以为得也。明自嘉靖以降。陵夷不可言矣。当信国公沿海设立卫所之初。弃昌国浯屿澎湖南澳各要不守。论者已有撤我籓篱。贻寇巢窟之憾。迨后纪纲日弛。卫所虚存。内地奸民。勾结倭夷。乘间发难。东南滨海数千里。生灵涂炭。一时名臣宿将。策力。经营十数年。会倭饱思归。直海受饵。吴越烽烟漏熄。而闽广洋患。旋扑旋生。蔓延而不已。失要则乱。讵不信与嘉靖用兵时。唐顺之茅坤谭纳胡世宁诸名人。身在行间。目击失事之端委。屡条防堵之机宜。其它吴越先哲。就所见闻。存之记载。皆得失之林也。顾宁人景范两先生。当胜国末造。视洋患为切肤灾。蒿目时艰。忧深虑远。而生长吴越文献之邦。野史家集。郡邑志乘。足以供其采择考订。景范之学。长于舆地。宁人之识。兼通方。其忾叹而发之议论。往往一篇中三致意焉。较之诸家。尤精而切。予往佐那制军筹办广东洋匪。于海防形势。悉一二。守郡无事。乃取缘海山川险要。辑直隶山东浙江福建广东海疆舆地。并次其兵防军政兵事。他如水战之临机决胜。出洋之风信潮候船筏帆橹。临敌之火器弓弩。皆洋防之要。以次辑焉。元明之卫所运道盐政外夷市贡。虽得失参半。亦莫非当年要务。辑之以备参稽。成书二十四卷。名日洋防辑要。览此者知胜国于防制。因以启衅召侮。诸君所太息为未能举行者。至　圣朝而措置罔遗也。书曰。鉴于成宪。其罔有愆。有封疆之责者。尚留意哉。

　　沿海团练说　
严如熤

沿海数千里均有港汊。地广防多。分汛兵则不足。调本省营戍守。则路或数百里。劳同远征。而定例本省不领口粮盐菜。则势难枵腹从事。而洋贼犯边。往往乘风顺利。我迎头以堵。则为逆风。若乘后追击。则俟我兵集。贼帆已远出洋数十里。不过掩饰观听。此堵御之茫无胜算也。窃尝思以兵卫民。不若以民自卫。沿海各村。无赖之徒。受贼豢为耳目者。固不乏人。而良民有室家。自营生计。不肯为贼用者。势必百倍无赖。近闻奸民勾结洋贼。猝至庄村。将良家人口掳去。索重赀以赎。不遂意则备极酷虐。故沿边居民。莫不恨贼。而村民非奉官令。难以团练。既畏奸民报复。又恐蠹役诬以仇杀。则受累更大。故虽怀杀贼之心。莫敢先发。夫自古所藉以集事者民心耳。乘民心愤怒。行团练之法。于沿海各庄村编户口。十家设一旗头。二三村设一团长。十数村设一正副团总。遴老成绅耆充之。官给军火。以时操练。令其各卫地方。防守口岸。有能杀贼立功者。立加奖赏。有奇之民。迹可疑者。缚送到官。派员专司其事。以时鼓励。显以作其御侮之气。即阴以折其作奸之萌。团练既成。寓兵于民。贼势大则官兵应援。小则乡勇捕斩。此御贼卫民之上术也。

凡筹海防者。莫不曰洋面而分布难周。海波险而巨舰易坏。汛地虚而奸宄易乘。私济通而盗源难塞。此数难者惟团练则足以易之。唐顺之有言。洋禁之严。有宜查其外出者。有宜查其内伏者。而外出总由内伏。内伏不除。则根株未清。查贼人在海边掠。不过布帛米蔬。掳人勒赎而已。至于船上器具。桅舵硝磺之类。皆所藉以行其劫。乌得而有之。夫海上无两载不修之船。亦无一年不坏之杠料。桅舵折则船为虚器。风篷烂则寸步难行。船既渐弃。贼亦渐散。则杠料之接济。固宜与米谷并严也。奸民杂之商贩渔户。出没无时。贼与小旗为号。瞭见即为接应。其导贼此处登岸。而别至一村劫掠。迹诡秘。所以得行其奸。然以奸民之害良通贼。乡族岂无知觉。特以害未切己。与之为难。恐其伙贼报仇。若分委试用知县。稽查海口。行团练之法。酌定章程。有实力奉行。拏获奸细者。立予优。或尽先补用。绅士有功。亦据实上闻。知县自顾功名。绅士自保身家。必不肯贪图小利。买放纵奸。至堵贼之方。以固海岸御港口为上。贼至内地。虽能擒斩。伤损已多。今既委员团练。即当不独坐地方官失事之罪。而并坐贼所从入。查明失事之处。果曾与贼堵截。力有不支。量为处分。其沿海文武官吏。有能抵遏贼锋。阻贼不得上岸口者。虽无首级。以奇功论。如此则巡堵严密米粮杠料之类。既无所济于奸民。而掳掠又不能有所得。绝屿孤岛。势成坐困矣。

且利于水者不利于陆。鲤鲙之属。出水便死。尝见受抚洋匪。行走蹒跚。日不过二三十里。良以在船住居。波涛掀簸。两脚必作撑立方稳。久之脚踝筋力皆强。直能立不能行。然贼虽不利于陆。而陆地奸民之从贼者未尝于陆不利。故明之倭祸。陆地横而官兵败绩者此也。夫沿海居民。习于风波。如崇明上海太仓之沙民。宝山南汇象山鄞县之亭民渔户。淮海各场之私贩。广东东莞等处之各鸟槽船子弟兵。潮州之乡夫。其气劲悍。与温处延邵之矿徒。义乌之民兵。戚俞诸名将用之往往取胜。倘值有事之时。讲团练之方。收海滨壮健。无为贼诱迫。行招募之计。练温处义勇。使为我爪牙。何须远调客兵。糜饷劳众也哉。

　　沿海碉堡说
  </div>
  <div class="pagination">
   <a href="皇朝经世文编_page175.html">
    上一页
   </a>
   <span>
    ...
   </span>
   <a href="皇朝经世文编_page171.html">
    171
   </a>
   <a href="皇朝经世文编_page172.html">
    172
   </a>
   <a href="皇朝经世文编_page173.html">
    173
   </a>
   <a href="皇朝经世文编_page174.html">
    174
   </a>
   <a href="皇朝经世文编_page175.html">
    175
   </a>
   <span class="current-page">
    176
   </span>
   <a href="皇朝经世文编_page177.html">
    177
   </a>
   <a href="皇朝经世文编_page178.html">
    178
   </a>
   <a href="皇朝经世文编_page179.html">
    179
   </a>
   <a href="皇朝经世文编_page180.html">
    180
   </a>
   <a href="皇朝经世文编_page181.html">
    181
   </a>
   <span>
    ...
   </span>
   <a href="皇朝经世文编_page177.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
