<!DOCTYPE html>
<html>
 <head>
  <meta charset="utf-8"/>
  <title>
   皇明经世文编 - 第 39 页/共 172 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇明经世文编 - 第 39 页/共 172 页
  </h1>
  <div class="content">
   王琼
　　江西类序
　　清军类序
　　马政类序
　　江西类序【江西】
　　盗贼初起则易灭。当今流寇纵横亦繇其始不能扑灭驯至支蔓势已滋蔓则难图。此必然之理也。正德间江西姚源华林诸处顽民。恃险为盗。有司专务姑息招抚。遂至酿成大患。杀死方面官。剽掠郡县。　朝廷命都御史陈金治之。调广西狼兵。始得扑灭。后贼复起。命都御史俞谏。同廵抚都御史任汉处置。或剿或抚。议持两端。久而益炽。卒之远调保定达军。及辽东、边兵往征。始克平定。江西用兵前后连五六年。劳费无筭。此势已滋蔓难图之明验也厥后徐九龄贼起。兵部议奏乘其势未猖獗。急督捕之。不数月擒斩尽绝此盗贼初起易灭之效也然欲所向除患未然。非素假之以权。则亦不能成功。我　太祖高皇帝亲经百战。深知兵机。不可牵制迟缓。所以律条明载。将权既轻展转中覆便失事机若遇草贼生发许乘机调兵袭捕虽非统属。亦许互相策应。及申报军情。互相隐匿。不速奏闻。因而失误军机。坐以斩罪皆谨始之法也自徐九龄后。本部申明隐蔽之禁。假借便宜之权。江西盗贼。遂得止息晋溪此功亦不可没也及宁藩叛逆不待天兵下临江西之兵自能平之而祸不远延岂非申明律禁兵权素得所托而能速致成功如此哉
　　为地方事
　　为公务事
　　为严操备以固江防事
　　为年例派马数少额外兑马数多乞议处事
　　△为地方事【盗贼】
　　臣等参照江西廵抚都御史俞谏、并都布按三司府县卫所经该官员、俱以凡庸、滥膺委任、有地方之责者。猥琐阘茸。而抚字不知。受总领之寄者。因循玩愒。而统叙无法。彼处贼情、给事中徐文溥奏称、姚源之贼。未尝遭挫畏惧。衣食不继。必思刼掠。乞要查访刘晖功次。有无欺蔽将都御史俞谏、仍留廵抚、廵按御史曹仿、奏要密行访探处置、本部自去年十二月至今、节次奏奉　钦依、行下剿捕、已过半年而各官若罔闻知、直至今年五月徐九龄遯走、与醴源贼首颜曰春等合伙杀人祭旗、势甚猖獗、方纔奏来、及奏称知县周广等与该府官、申称徐九龄招抚安插不致为非、不见将各官拏问、隐匿误事情罪、所据各官俱系互相隐匿军情重事、律该重治、及照近年以来。为因所在官司。隐蔽贼情。不早申奏捕灭。以致滋蔓。荼毒生灵。动调军马。耗损钱谷。糜费万计。此外吏之积弊其隐蔽之人因循姑息未及查究以致各处仿效。互相隐匿。恬不知惧。如徐九龄等。弘治年间为盗至今。及攻打奉新县。烧房建昌县。闻知劝回。并去年雠杀民人宋禹三等事情。远处之人。尚且闻知。虑恐酿成大患。而江西官司并无奏达迹其存心惟欲延玩以逭巳责不为忠谋以弭大患罪状巳彰。实难轻贷。伏望　皇上断自宸衷、特　敕廵按御史徐赞、查勘明白、分别情罪轻重、上紧具奏定夺、不许仍前迟延、仍请　敕切责廵抚都御史俞谏等、俱受　朝廷重托。镇抚一方。不能宣布　恩威。潜消奸宄。临事寡谋。惟图侥幸。优游不断。首鼠两端。致盗崛起。猝难扑灭。词理严断足以振起积习论法即当械送京师。明正其罪。但系紧关用人之际。姑令戴罪。速会三司官计议。选委本省内谋勇官员。不拘文武职衔。官秩崇卑。会合剿捕。务要谋虑精审。计出万全。罪人速得。地方早安。如或各贼奔逸出境。势巳穷促。听其昼夜袭击。毋致远遯。亦不许轻率无备。致堕贼计。如有成功、不惟准赎前罪、尚有功赏别议、若或不自悔悟、致成大患、　国典具在、噬脐难及、本部议拟未尽、及干系重大事情、星驰具奏定夺、本部仍通行南京湖广浙江南直隶两广等处镇廵官员、严督三司守廵兵备等官、各自守境使其不至越逸则易扑灭不然即有近日流毒之祸但系通连江西水陆道路严加把截设法擒捕遇有江西杀贼官军到彼。会合策应。供给行粮料草。不许自分彼此以致徐九龄等越过逃走。一体参究。罪不轻贷。但遇贼到。随即依律申奏。不许隐匿。
　　△为公务事【征剿机宜】
　　看得御马监太监毕真、奏称先年都御史俞谏、廵抚南贑等处、即此见俞之不能矣一遇有警、会同镇守太监黎安、动调人马、今都御史王守仁、不行会同镇守太监许满、诚非旧矢见、乞要请　敕前去、会行所属地方、凡遇征剿、遵照旧例、以便行事一节、先年为因广东湖广福建江西四省交界地方贼情。各该镇廵官员不能遥制以此议设都御史一员。专在汀贑二府住札凡事许径自区画便于剿除盗贼也其都御史俞谏。廵抚南贑之时。为因江西腹里流贼生发。事有相干。以此会同江西镇廵官计议行事。近日都御史王守仁。征剿南贑地方强贼。以此不会江西镇廵官。今若将南贑地方盗贼事情。又欲会同江西镇守太监。方纔施行。论事透用笔劲可谓不畏强御彼此牵制坐失事机不如将提督南贑都御史革去止令江西镇廵官自行之为愈也况镇守江西太监。原奉敕谕行事。自有旧矢见。并无另请　敕书会同南贑都御史事例。若准所奏。镇守山西太监。引别境同体事以折之该请　敕会同廵抚大同都御史镇守陕西太监。该请　敕会同廵抚延宁等处都御史。系于体统决难轻准。合无本部行文提督军务都御史王守仁。今后遇有江西湖广广东腹里地方盗贼啸聚。应该会合剿除。或动调腹里府卫州县军兵钱粮。应与各该镇廵官会议者。仍照原奉　敕旨计议而行。其南贑地方一应军机事务。遵照节次题奉　钦依事理。径自区画施行。不许推托。因而失误军机。罪有所归。
　　得　旨俱准行
　　△为严操备以固江防事【江防】
　　看得南京守备太监黄伟等、会同守备成国公朱辅、恊同守备西宁候宋恺、参赞机务兵部尚书乔宇、将给事中孙懋、建言严操备以固江防六事、开立前件议拟明白、及称给事中孙懋所奏、查照都御史王守仁提督事例、重加委任一节、未敢擅拟、伏蒙　圣谕、令臣等还再看详了来说、臣等谨将所议六事、看详明白、各又开立前件、议拟明白、合无行令各官逐一举行、各另回奏、不许虗应故事、臣等又详议得都御史王守仁。系差出在外官员可以专制行事。南京操江都御史系在京官。已加有提督名目。同事者有武职大臣。比与王守仁事体不同。况有内外守备重臣。并参赞机务本兵大臣。总统留都重务。其操江都御史。难以独重其任。合无请　敕一道、赍付南京内外守备黄伟等、并朱辅宋恺及专管操江南和伯方寿祥、提督都御史刘玉、将各营军马。整点拣选。如法操练。沿江上下一带。专责方寿祥刘玉设法督。操江职掌止□廵派地分而不能控制诸军遏抑雄剧此于事体为轻委廵船。认定地方。轮流住泊。往来廵哨。遇有贼情。一面截杀。一面飞报黄伟等。量事轻重。斟酌堤备。廵船官军。敢有失于哨报。以致失机。比拟望高守哨之人。失于飞报。以致陷城损军者律。坐以斩罪。若所报声息重大。先将原设操江官军。令方寿祥等统领。相度江津要害去处。设法拒守。随行大小教场。并神机营官军。整点应援。务使南京内外军民沿江屯堡。保固无虞。斯副重托。仍将防御方畧预先会议停当操演教习。大振军威。临期火速督发布置。不至张皇失措。如或故违。致有惊扰。国典具存。必不轻贷
　　计开
　　一择将领、前件、查得南京卫分军职数多。各营该用把总数少。似不乏人。况查无外卫官调注京卫听用事体。擅难起例。合无行移南京兵部。查勘南京各营把总有缺。如果京卫官员缺人推用。不拘常例。访举外卫相应官员具奏行取。定委把总。听于京仓分俸关支养赡。事故径回原卫。不必注调。
　　一拣兵卒、前件合无照正德七年例、行移南京兵部、会同内外守备等官、再行拣选精壮官军。先尽新江口官军补足。以备调用。将选过军数回奏查考。其要优恤官军一节。缘军人不得饱衣暖食。岂能杀贼。诚当优恤。但天下军人。应得月粮。并赏赐冬衣布花。俱有定制。难便增添。合行南京户部。将各军月粮布花。按期支给于国不费于军有益务要依期支给。各沾实惠。及行廵仓御史严加禁约。不许管队人等。冒支侵克。如遇下教场比较弓马。内有骑射精熟。或武畧过人者。听提督操江都御史。公同操江武职大臣。量加赏犒。以来激劝。合用银两。于南京兵部收贮无碍官钱内动支。造册查考。其各军住宿窝铺。既称旧有损坏。合行南京兵部委官会同南京工部委官、依拟修理添葢。亦要回奏查考。不许视为虚虗文。
　　一利器用、前件、依拟验看退换回奏查考外、有江上应用火铳弩弓等项、听提督操江都御史等官从宜修置应用、
　　一备船舰、前件、看得大战船止有三百四十只。又五年一修。十年一造。却额外添选主事一员。专管修造。未免官冗事少。况南京各部事简。原设部属官。自可兼理。及造船不完。不在无官专管。多因缺少物料。及议得先年置造战船军多船大专为江中迎遇大敌之用水兵数少不成军额所以仅为廵逻之用无须别造□舰操江权轻亦在此也今南京操江官军数少。止可兼习水步战阵。把截江津要口。保障京城。斯为得策若多造大船军少不勾驾使又不可离京远廵岂不徒费无用所以近年会议。不必多造大船。多造廵船以便廵哨。诚为有见。合无行移南京兵部会同南京工部、各委属官一员。先将廵哨船一百只。修理完备。拨定官军。委官管领操演水战。仍定与地方。令其轮流住泊。往来廵哨。遇有贼情、一而飞报守备参赞操江等官会议发兵沿江立寨拒守。一面相机截杀。若有前项廵船军人不习驾船。将正德六年招募壮勇水手。查取充补照例给与口粮。事毕之日、即将修过船只数目、拨过军人水手姓名、回奏查考、其大战船待后有料。另议选补
　　一浚河港、前件合无行移南京兵部、会同南京户工二部计议、如前项应修廵船一百只、见缺物料、准于廵仓御史发下寄库银内量支辏办物料、修理完报、其余依拟雇夫挑浚施行、工完之日、回奏查考、
　　一教水习、前件、合无行移南京、照依前拟查取正德六年奏准雇募壮勇水手应用、如巳放回、行操江都御史依拟召募收发教习、照例支给、口粮工价、回奏查考、
　　△为年例派马数少额外兑马数多乞议处事【马匹】
　　查议得北直隶河南山东南直隶百姓养马、正统十四年以前、每年派取备用马二万匹、后因累民、弘治三年会官议准、每年止派一万匹、因不勾用又改每年派取本色折色马共二万五千匹、去年至今陆续兑过马五万八千七百余匹、马巳兑尽、今欲比上年加数派取、缘上年派取马二万五千匹、百姓艰难、尚且追征不完、今若再加、愈致拖欠、逼迫迯窜、欲差官四散收买、见今巳发银十八万两、各处收买未完、难以再买、况原收马价银两、陆续、支给将尽、无银可支、臣等若不查明旧例、撙节查考、实是计无所出、且如四卫勇士、旧例太仆寺关马。倒死二次者。不许重关。照京营例追赔。今四卫勇士。前项节年陆续关过马匹中间岂无二次倒死之数未见查筭追赔。及照辽东地方。各苑寺养马正为边镇关支之用自有行太仆寺苑马寺养马。宣府自有团种地亩子粒银两。大同亦有地亩子粒银两。并各有桩朋银两。本处自买马匹。俱系旧例原无太仆寺领马事例今自去年至今。辽东宣府大同等处官军。共兑过太仆寺马二万四千一十三匹。其倒死马匹及桩朋银两。未见查明下落。及照在京各营官军马匹倒死。旧例俱是各营自行追收桩朋银两买补。后因团营官军自买马匹不便。将桩朋银两追完送太仆寺兑与寄养马匹。今查各营前项年分节次倒死马一万三千余匹。兑过马一万三千五百六十七匹。其桩朋银两。未见追完。似此各边各营俱来太仆寺不时交兑马匹。此冏寺所以困乏也及至马匹倒死。却不查究追补。岂能以有限之马供无穷之用合无本部通行宣府大同辽东等边。今后非遇动调军马远出征进。务要遵守旧矢见。官军缺马。本边自行处给。不许妄行奏讨太仆寺马匹补给。违者听本部参究治罪、其各边节年倒死马匹、合无差太仆寺少卿一员前去宣府大同、一员前去辽东、各请　敕会同各该廵抚都御史将正德十二年正月起至今正德十四年十月止、各年官军本处原领马匹。并出征兑领过太仆寺官马。逐一查勘内有倒又人者如果曾经告官验实。追完桩头银两在官。见有文案可照。别无情弊。准令分豁。若未告官验收皮张。亦无追收桩头银两。又无文案存照就便查究明白。依律问罪追赔及行腾骧四卫、查勘勇士军人、节年领过官马。内有倒死二次者。回报本部。照例追赔不许重复关马。再行团营三大营。并西官厅查勘节年倒死等项马匹。内有拖欠桩朋银两者。俱定限追赔送太仆寺买马支用。过限不完。亦送法司问罪。
　　得　旨俱依拟行
　　清军类序【清军】
　　国初乘大乱之后。民多流离失恒产此军卫建立之本也然当是时官皆畏法不敢虐下故建卫徙军多安其役自后日渐承平。流罪者日改充戍。故人有怀土之思。不能固守其新业。在一再传时巳见其弊于是乎逃亡者十常八九而清勾之令。遂不胜其烦扰矣。以军伍消耗为忧者。务严其法。然法益严而民益扰。终不能使之安其业而不逃。此非法之不善。势不能也葢民贫不自爱始轻犯法又远徙为军亦必不能自存所至逃逸者其势则然耳至于远年故绝军户。必使有以继之。则其为害滋甚。又恶乎其可乎故今清军之法当以宽为主庶几闾阎少得休息耳况兵贵乎精。而按籍勾补者。率多老弱疲羸。粮饷费而无用。是二者之事理。又有不相当也。然则变通之道宜何如。亦曰募其土著之精锐者抚而用之则兵亦不患其不足矣
　　为陈愚见以苏民困事
　　△为陈愚见以苏民困事【清军】
　　看得御史马录所奏、清理军伍重复造册、勾扰贻累、平民致死情弊。切实简当、急当准行、今将所言开立前件、查议明白、伏乞　圣裁、
　　一清理军伍、　国家重务、前件、查得军政条例内开所勾军士、若有丁尽户绝、并山后等处人民、挨无名籍等项三次有司保结回申、委无勾取、军卫有司、各另造册转缴兵部开豁、今照各处卫所官吏、不行遵守、又将已经五次十次保结无勾军人。一槩造册开勾、今后各处卫所、将先曾三五次保结。并今次重行清审明白无勾者。俱且住勾。不许重复造册勾扰。若有故违、查勘是实。照依奏准榜例。查问。当该官吏。此系见行事例。奈何管军官旗。据案抄誊。求便一已之私。清军官员。欲逭巳责。图辏三分之数。多方捏故。顶名解补。冤抑平民。负累长解。诚有如御史马录所言者。合无本部移咨都察院通行各处清军御史、公同布按二司清军官选委各府州县贤能官员、悉心查勘。以为一劳永逸之计。取具各该官吏里书邻佑人等重甘执结。徒知勾扰之为累不知甘结亦为累也葢亦事体不得不然耳果系丁绝户尽。累经保勘回申者。备细造册限一年以里缴部。以凭转行各该卫所开豁。其承行官吏人等敢有以见作绝、及将开豁军名、仍复造册勾扰冤抑平民、搪塞完号者、俱听清军御史参问、庶乎弊源永塞、而军民安业矣、
　　马政类序【马政】
　　国朝马政、其在陕西辽东者。畜于监苑。其数少。畿内及山东河南者。养于民间。其数多。至十二万五千匹。每岁取驹五万匹。以十岁计之。得马五十万匹。积多民不能养。遂多损耗。乃责令偿补而民始困矣。其给京营官军骑操者每年四月下场牧养。冬春给豆。三月后虽添支草两月。然军贫亦不能赡。故多羸瘦。且岁常病死者数千余匹。军民葢两病焉。正德初御史王济建议岁减科驹之半。民困稍苏。然又惟取大马。价复涌贵。民尚不堪不给蒭豆则倒死者多而骑军不给蒭豆马多饿死尤可惜也故议者欲量定京营之马。以一万为率。月给料草。不必下场。每季终计其亏欠之数。于寄养马内取补。其近京寄养之马。亦以一万为率。每季终计其缺乏之数。于民间挨次取补。必使常满一万之数又通计一岁所入之马。除解发寄养外。余皆折银解京。折放料草。及备非时买马之需。庶马不虗耗军民两便。而得变通之宜矣。
　　为修举马政事
　　为推行马政事
　　为开陈马政便宜事
　　为议处马政大纲兴革官民利病事
　　为发明律例以便征战事
　　△为修举马政事【马政】
　　查得永乐年间、北直隶各府州县、俱养孳牧马匹、至宣德四年、搭配成群、因顺天等府、别无空闲人户、将山东兖州济南东昌三府所属州县人户、给领牧养、至正统十四年、又将河南彰德卫辉开封三府所属州县人户、给领牧养、正统十四年、因虏寇犯边、缺马骑操、将顺天府所属州县寄养备用马匹、原养孳牧、分散永平等府领养、弘治七年、又将保定府易州等七州县河间府静海等三县寄养原养孳牧、另给沧州等处领养、弘治九年、该本部奏差给事中等官韩佑等、勘处过直隶保定等府旧例。论粮养马。每免粮五十亩。养儿马一匹。一百亩。养骒马一匹。山东河南济南开封等府旧例。寄养烦累故照地分各有优免以恤之论丁养马。每有力人。五丁养儿马一匹。十丁养骒马一匹。俱照旧例。每骒马四匹。搭配儿马一匹领养孳牧。科驹起俵。弘治十二年、又该本部奏差给事中等官王廷等、勘处过顺天等府所属霸等州宛大等县人户、每免粮地五十亩。悉照旧例编养备用马一匹。节经领养。遵行年久。事体巳定。孳牧寄养马匹。论粮论丁。派养民间。俱系　祖宗旧制。节该本部奏差给事中等官。将直隶山东河南孳牧种马。及将顺天等府寄养马匹。照例勘处丁粮编派领养。遵行巳久。今太仆寺卿杨廷仪建议更变、固是优恤畿内之民修举马政之意。本部巳经依拟具题差官分派。荷蒙　圣明虑恐扰民、还待下年丰收之时举行、即今虽是秋深在迩、但各该地方。尚有灾伤、未见丰稔。况查登青莱等处极临海隅分派州县寄养不足以恤旧适足以累新虽不养马易州山厂斫柴夫役所系甚重。民不聊生。怀庆等处。山多地少。水草不甚便利先年议处皆有深意今若差官前去。拘集平民。分派养马。不惟纷更旧制。抑且人心惊疑。逼迫流移。致生他变。合无本部仍行太仆寺、悉照节年题准事例、遵守施行、不必更张、以成纷扰
　　得　旨只照节年题准事例行
　　△为推行马政事【马政】
　　看得太仆寺少卿何孟春所奏推行马政三事指陈利弊、切中事宜、合就开立前件、议拟明白伏乞　圣裁、
　　□审分派、前件、查得弘治十二年五月内该本部议得顺天府所属州县寄养马匹、人户近年艰难、将地土转卖以致种地者多不养马养马者多是无地俵派马匹之时。官司不行查审。槩令照旧领养。不惟民不聊生。亦且马多瘦损。因循既久。积弊滋深。奏准差给事中等官王廷等前去、各该州县、公同太仆寺分管寺丞、督令本府管马通判、及州县掌印管马官员、吊取先年免粮地土文册。逐一清查。将见种免粮地不曾养马人户。不分陵户等户。官员监生吏典之家。就将无地人户马匹。照例给与领养。如有多余之地。造册在官。听候领马。敢有倚恃权豪势要陵户等项。不行养马者。参送法司问罪。仍令领养此法更善如有不愿种地养马者将地退出给与无地人户养马后该各官查勘得承种免粮地土人户。不分官吏军民人等。悉照旧例。每免粮地五十亩。派养马一匹。地亩不足前数。以十分为率。量派分数。着令朋养。中间地土沙瘦等项。及承佃迯绝人户地亩。并丁少贫难者。量与减轻。丁多并附余地多去处及得过人户量为加重。其无地并马多人户见养马匹。又各照例量给种地不曾养马之人领养。及搭配相应人户朋贴。共清出顺天府所属原额免粮养马地。二万九千八百顷。成丁男子一十八万九千四百二十四丁。编过寄养马四万三千九百九十八匹。今少卿何孟春奏称。弘治十二年清审之后。年远事异定宜量为清查到今十有七年人户死绝。册未除名。地已卖尽马犹在户。要差科道等官。亲诣审勘。诚为有理。但即今荒旱。百姓艰难又系农忙之月。若差官一出。清查州县三十七处势难亲理。未免仍行州县官先查。追呼勾扰。吏缘为奸。督责严峻。民益受害。合无不必差官。本部备行该管少卿寺丞分投亲诣寄养马匹州县。查勘养马人户。除见种地五十亩。及丁力相应人户照旧不动外。果有人多死绝。册未除名。地巳卖尽。马犹在户者。就便改派买种地土之人领养。敢有倚势不服者。拏问枷号问罪通筭州县更可改正从来坐派之弊若一县之内地多马少相应加派或地少马多相应减除及虽有地。沙薄抛荒。无人承佃领马。俱查明白造册分豁。某州县原额免粮地若干。应该养马地若干。该养马若干。应该除豁不养马地若干。该除豁马若干。逐一明白造册奏缴。仍造青册一本送部。查照奏请定夺。其各州县务待太仆寺官亲临督同清查。不必求速纷扰。亦不许任意迁延。限至正德十一年终、不行完奏、本部参奏究问、再照先年旧例。近京地方。寄养马匹专备京边战马之用每年寄养不过二万匹而又交兑有时所以地力有余民不受累后因加派备用马匹数多。京边交兑数少。以致寄积马多。民不堪命。繇是观之得清本正原之论清审编派利弊虽系于有司而通融敛散得失全繇于本部臣等去年奏派寄养马不过二万五千匹。渐复旧矢见。又交兑京营宣大等边数多。民力渐宽合无今后每年奏派寄养马。不过二万匹。缓急勾用。若各年寄养马匹。除兑给京边之外。积有多余。量再减派务令马少而臕壮得用毋使马多而羸瘦累民庶几政本得清。弊端自息。
　　一严比较、前件、查得弘治十二年、该太仆寺卿王霁奏本部议拟题准行分管寺丞、拣选寄养马内老病瞎瘸、不堪骑操、孳牧马内、年齿十八岁以上、并漂沙等项、不能孳生者造册奏请、或送光禄寺。或变卖银两凑买马匹等因。本年又该太仆寺少卿唐章造册开奏本部议拟行分管寺丞再行审实果齿二十岁以上并瘸瞎疒桑癞等项不堪医治、解寺奏请定夺。或送光禄寺、或变卖银两、续该少卿彭礼奏前项不堪马匹每匹追银二两、径送太仆寺不必具奏、弘治三年该少卿彭礼奏本部查得各年倒失寄养马共四十四万余匹、议拟成化二十三年以前者。暂且停追。弘治三年三月以前者。每匹追银五两。弘治三年四月以后者。每匹追银十两。愿赔本色者听。又查得正德十年、本部题准、起解陕西马匹。若有克减草料、故不用心餧饲。以致瘦损沿途倒死者。着落牵马夫赔偿。送马官提问。通行钦遵外。今少卿何孟春、奏要将寄养不堪马匹、正德九年以前者、照依旧例拣选追罚、正德十年以后者责令变卖添价买补、堪调治者、责令调治、所言有理、合依所奏施行、及照各处解到备用马匹。每匹卖银三十余两。倒失止令赔银十两事例轻重不一则奸人生心弊端日滋不惟亏官抑且使人不肯用心餧养故令倒死以图纳银省便况旧例作践官马致死。分外追罚马一匹。今寄养马倒死。止令赔银十两。委的失之太轻。先年少卿彭礼奏行此例。为因拖欠马四十余万。一时难以并征。以此暂议从宽。实难经久合无除正德十年以前寄养马倒失。寄养倒失之多如此民安得不困照弘治三年例追补外。其正德十一年以后。寄养马匹倒失。仍照弘治三年以前旧例。倒失备用马匹。务要追补。不在宥免之例。其辽东并四卫勇士。及陕西交兑退回马匹。除辽东马匹曾经官军骑征追贼退回。难比常例依拟。量追一半。其四卫勇士并陕西兑军退回马匹。仍照旧例追补
　　△为开陈马政便宜事【马政】
　　看得廵按监察御史周鹓所奏马政便宜三事皆深切时务、不为空言、今将所言开立前件、议拟明白、伏乞　圣裁、
　　一比度时例以省冗滥之官、前件、看得所奏近年以来。例不征驹。惟令出纳备用。要将六安等州。除革管马佐贰官则养马人户省一分科敛建平等县管马主簿。一皆裁革。马政悉统于掌印官。照滁州例。差该吏领解备用等因。似为相应。但奏内止开六安等州、建平等县、不曾备开某州某县、共几处、相应裁革管马官共几员难便定夺、合无本部移咨廵抚庐凤等处都御史、查勘六安等州建平等县原额马数多寡、相应照依滁州事例、合令掌印官管理。将添设该管马主簿裁革。共几州县。该革主簿几员。查议明白。具奏定夺。
　　一计量财力、以均坐派之数、前件、查得弘治十二年以前旧例、每岁派取备用马二万匹。续为修省事、该吏部等衙门太子太保尚书等官王恕等、会议得顺天府所属人户寄养备用负累艰难。合无每岁暂取一万匹。正德二年闰正月内为早正种马以免废弛马政事。该云南道监察御史王济、奏要将种马补足群数。每年一群之内。各照人丁地亩。议和朋纳本色。或折色大马一匹一年共取马二万五千匹。随民买解。本部依拟覆题奉　钦依。正德二年以后年分。俱派取二万五千匹。正德九年因各边声息警急。缺马兑给。本部题准加派三万匹。正德十年分。本部前官失于照详。增派马四万匹。委属过多。使民受害。正德十一年、该本部议得、先年每岁派取备用马二万匹。犹恐百姓寄养艰难。每岁止取一万匹。近年增至二万五千匹。比旧巳多。去岁增派四万匹。马数骤加则马价亦必倍矣不惟寄养之民被累而小民买解尢甚艰难巳将本部备用马匹。仍照御史王济奏行事例派取二万五千匹。太仆寺所属取七分。俱本色南京太仆寺所属取三分。本色折色中半。征解外。正德十二年。亦照上年事例题准派取二万五千匹以后寄养马不勾拨用。另行议处动支马价银两。差官收买。今御史周鹓印烙马匹深知派马利病。奏要将每年征解备用马匹。立为定例。悉照正德二年并正德十一年十二年分数目坐派。每年积有余马。减本色加折色以便不时和买亦官民两便之计于内量减本色。扣加折色。积有余银。以待用马数多年分。作价收买。不致过滥多派。难于征纳一节。正与本部前议相同。但恐以后官员。意见不同仍复更张。致为民害。合无本部将所奏案候每年派马之时、务要遵守前例以为定矢见、如有任意改添者、听兵科论奏改正、其要照户部宽免税粮分数、将马匹一体宽免一节、但马匹终与税粮不同。难论分数宽免。合无除轻灾不论外。如遇十分凶荒。百姓艰难。不能买马。临时廵抚官具奏定夺。
　　一清旧额以济通融、前件、看得御史周鹓奏称凤阳清河宝应等县人户消耗。不至如宣徐等处之苦。要将宣城县徐州所属四县清查养马丁田出办备用折色马价。照例解部。或将极累县分畧与通融轻省一节。所言深为有理。非究心民隐者。未有此奏。查得先该南京太仆寺官反复论议未定。本部又不果断。含糊展转。以致事久不决。俱难辞责。合无本部行文廵抚庐凤并廵抚南直隶都御史、亲自调查徐州并所属四县及宣城等县户口籍册、询访地方丰歉、人户贫富。从轻计筭。应派备用马若干。却查抚属地方。如宝应清河等县。冲要贫瘠。应分豁买马若干。照依御史周鹓原奏之意。通融派减。务得均平。查议明白、文书到彼、限三个月以里、具奏定夺、如仍似前含糊展转、经年不决、误事殃民、听本部并该科参奏究问、
　　△为议处马政大纲兴革官民利病事【马政】
　　一选备用、前件查得先为经理马政事、该吏科等衙门右给事中等官韩佑等奏内一件、慎起俵、备用马匹、近来堪俵者少、不堪者多、往往朋合买补。况收买之际。价值颇高。多者或十六七两。次者或十三四两。至于路途草料之资。马户往来之费。计马一匹。用银二十余两。及其到京赴寺听验。十退四五。往来之程。动以千计弱民羸马。相向而泣。归候来年再俵。劳费如前。若其齿岁稍过。终摈不用。又转而求之他矣。民被俵马之害。有何纪极。为今之计此法最善凡物料解部皆宜如此惟当精选于起俵之初不当滥退于到寺之日既到而退在官则缺马在民则伤财公私俱困等因。本部议照备用马匹。例该两京太仆寺分管寺丞。先期分投所属州县逐一验看。身量高大。蹄腿端正。堪中者方许起解。矮小病弱者。不许解俵。各府州县仍备造文册。开写人户姓名。并马匹毛齿赍送赴部。转发太仆寺。再验堪中。方发寄养。以备取用。此乃见行事例。但行之年久。各该分管寺丞。不肯亲诣所属验看。以致马多不堪。及照起解备用马匹情弊。非止一端。或因管马官员。听受势豪贿嘱。将不堪马匹。朦胧收买解俵。或赍空白文册。到京违例收买钻渠老马。意图侥幸。致使看验不中。负累马户。究其所以皆因分管寺丞因循苟且。惟务偷安。不行亲自拣选以致如此。合无行令两京太仆寺转行各该分管寺丞、每遇行取备用马匹之时、务要预先亲诣各该州县、将孳生儿驹并买补马内、逐一拣选堪中者、照例造成小册、备开人户姓名、马匹毛齿尺寸、责付管马官员解赴本部发寺验收、不许将不堪马匹。一槩滥解。往复烦难。各该寺丞、仍前不行亲诣州县、用心拣选者、到寺之日。每一百匹拣退三十匹以上者。本寺开报本部。以凭参奏拏问如律若解到马堪以收俵。毛齿尺寸。对册无差。医兽人勒索使用亦是恒弊该寺听信医兽人等妄言一槩滥退亦许该管寺丞或承委解马人员。将拣退马匹送部看验。以凭定夺等因。弘治九年闰三月二十七日具题本月三十日、奉　圣旨准议、但各该寺丞、并管马等官、因循日久、不肯用心严选、及该寺掌印官。每遇拣退马匹数多。亦不行开报本部参究。以致前弊益滋。合无行分管寺丞。以后每年正月中出廵。选取头运马匹。四月中出廵。选取一运马匹。务要徧历各府州县督同各该掌印管马官员。将派到备用马照依时价。及解俵草料盘费查照人丁地亩。会计某户该派银若干。预先出给告示。使民遵守出办朋合收买。马匹俱要三尺八寸以上。儿马六岁以下。骟马九岁以下。蹄腿周正。方准作数。就差管马官员解俵。如有将不堪马匹一槩滥收。解俵到寺之日看验不堪。先将解马人员送问。马匹发回换补。州县原验马官提问。验退五十匹以上。将该府管马官提问。一百匹以上。将该府掌印官。并分管寺丞。俱住俸三个月。一百五十匹以上。该府掌印官并寺丞俱提问此弊亦时有之当为分别若齿尺相应止是在途瘦损将管解之人送问
　　一酌缓急、前件、查得京营官军骑操马匹、倒失被盗、九年俱令原领马官军买补马匹、原不常支草料、官军又多艰难不能赔补、多累逃亡、成化十三年、始该抚宁侯朱永议奏、征收桩朋银两、倒死马主出银。名曰桩头。槩营官军出银。名曰朋银。其银该营收贮。自行收买。弘治四年、保国公朱永、奏称街市少马。买补不及。要将奋勇等十二营见收桩朋银两。尽数交送太仆寺收库兑给马匹。本部题　准将前银查盘明白、每马一匹、扣筭银十两、送寺收库、行取寄养马匹兑给官军骑操、葢先年官军倒死马匹。自买赔补。不兑寄养马匹。所以寄养马。日积月累。几至数十余万。中间倒死盗失马匹。至不可筭。马数耗于民间而虚数挂于籍册太仆寺官。与寄养之民。俱得安静省事。固以为便。而京营官军日剥月削困于敛散相继逃亡则不胜其疲敝矣且官军盗卖官马。相应追赔。若老病倒死。贫军岂能赔补。此不待智者而后知也。其后弘治四年。此法既行京军无赔买之费民间疏积俵之累军民固为两便也始令倒死马匹者得兑寄养马匹。虽未免出银之苦。而得自脱买马之难又寄养马亦得疏通取用不至积滞虗耗视前逼军赔补之法。颇为通便至于近年。本部为因流贼生发。虏寇犯边。议奏发兵征讨。若非取兑臕壮好马。岂能追逐。其京边官军。率多贫困。不能自养。又积年倒死马匹数多。若当急切用兵之际。必待追完官军桩朋银两收买。然后兑军。及取兑寄养马匹。不论肥瘠老壮。必取先发寄养旧马交兑。然后交兑新马。不免胶柱鼓瑟。失误军机。今太仆寺卿何孟春、奏称顺天等府寄养调取之数。从后较前。岁常倍蓰。东俵西交。不闻空阙。买马价银转高。给军勒要俵壮。新收不得存留。旧管不得发脱。奏要本部斟酌缓急。为之可否量分等第查奏等因。今欲斟酌缓急。以每年俵马二万五千匹计之。五年之间。可得寄养马十二万五千匹。又以每年兑军一万五千匹计之。五年止该兑给七万五千匹。尚余五万匹寄于民间军得领兑之便民无多养之累况有不时发银收买之马。节其马数之盈缩。以量出入之多寡。调停马政。无有余不足之时。计无出于此者然此责在本部随时制宜非寺苑官所得预也其奏称近年以来。营边骑操倒失之数。自今视昔。日有甚焉。出银之人。不知何官。住俸之官不知何人一节。缘查京营并各边倒死马匹。追收桩朋银两买补。不及八分官员。俱经本部节年奏行住俸催征买补。并无宽纵。其查考追补之法。巳于前项所奏预稽核项下议拟明白。别无定夺。及照三大营官军该征桩朋银两、自买马匹、不送太仆寺交收、近因前银征收不完、不时奏讨兑马合无亦行点马少卿照团营事例查勘明白具奏定夺、
　　△为发明律例以便征战事【边军】
　　看得给事中傅钥所奏例不合律、以致将官顾忌畏怯、不肯杀贼、援古证今、欲会法司重为议拟一节、臣等查议得、先为陈愚悃、饬边备以防虏患事该监督军务御马监太监张忠题一件、合无行令各边主将一面时常选差的当人员远出境外、分番爪探贼营何往定止、一面严督沿边哨守人役、一遇有警、烽炮分明、人知趋避、兵知趋战、务在料敌先知、功可期成、若将领怯懦、无益边备、抚按官员、实时劾奏、速为易置、若敌退大众。纵有损伤。亦须不拘事例。论功分豁等因。该兵部会官议、切缘各边失事。固繇于将领之怯懦。亦繇将官恐损官军。不敢敌战所致。太监张忠此议。尤为有见。又为陈言边务预防虏患事、该廵抚大同都御史胡瓒、会奏一件、原情罪以责战守照得大同三路、将官则有总副参游之名。所领人马则有奇游与援之号。数多三千员名。俱系各城挑选精锐。将官以为战守备以为守责任不同而守备官操守止余老弱守城官军七八十人。或百十余人其兵力之强弱责任之重轻不待臣言可知矣迩因虏众在边。各将领俱调发各城按伏战守。守备官即其所统。进止机宜。皆不得预。及至失事将官。得罪反轻守备反重此人心所以不平而将领得以推奸避事也合无着该部查拟除临阵与贼交锋对敌失机。照依该部奏行事例问拟外、其被贼入境抢虏人畜行勘是实、若系本城住有将领。畏缩不行截杀问拟守备不设充军罪名。取自　上裁本城守备官。止拟不应。从重照常发落如是贼势不重。守备官不能严谨烽堠。及将领于别城住札。一时赴援不及。守备官失于飞报。以致深入抢虏人畜者。照旧问拟守备不设。将领则从轻参究发落。庶情法允当。而责任专一矣。该兵部议得守边将帅守备不设计、为贼所掩袭攻陷城寨、或被贼入境抢虏人民、俱有　太祖高皇帝钦定律条擅难异议、但中间有守备已设计。守城御敌固当量力俟机不宜一以原律断之本城堡原设军马数少止可固守城堡不可轻出御敌以致地方被抢其情与守备该设计而故不设计者委有不同问刑衙门不论有无计策可设、一向俱引前律、问拟充军、又因事出不测、或所抢人畜数少、参称律重情轻、奏请俱免充军、降级发落、依律言之。虽似减轻。以情原之。犹似过重。所以都御史胡瓒等奏要将各城堡军少守备官被贼入境抢虏人畜者、止拟不应从重照常发落、不为无见、但贼势重大。非守备官军所能支持者。问拟不应。犹似亏枉。倘贼少势轻。可备而不备。被其抢虏者。止问不应发落。不无以后守备官员。益加玩忽、废弛边备、合无通行各边廵抚廵按问刑衙门、今后各城堡守。备等官、可以设计而故不设计致有失事、俱依律问断、不许宽纵、内有事出不测、及失事数少、情轻律重者仍照例奏请定夺、若本城堡原有人马数少、贼势重大。力不能支、止可固守。及瞭高守哨、并征调邻境兵马等项。俱无失悞。别无计策可设。地方虽被抢掠。力量不能支持。系于律内该载不尽事理。参详明白。引律比附具奏。从法司再行议拟奏请定夺。其调来各城堡按伏住札将领。往来不常。违期畏缩。失误军机。自有本律。难问守备不设充军罪名等因正德十二年五月二十四日具题奉　圣旨都着依拟行又查得大明律内一款凡守边将帅、被贼攻围城寨、不行固守而辄弃去、及守备不设计、为贼所掩袭、因而失陷城寨者斩、若与贼临境、其望高廵哨之人、失于飞报、以致陷城损军者亦斩、若被贼侵入境内、虏掠人民者、杖一百、发边远充军、问刑条例内一款、失悞军机、除律有正条者、议拟监候奏请外、若是贼拥大众入寇、官军卒遇交锋损伤被虏数十人之上、不曾虏去大众、或被贼白昼夤夜突入境内、抢掠头畜衣粮数多、不曾杀虏军民者、俱问守备不设、被贼侵入境内、虏掠人民本律发边远充军、若是交锋入境、损伤虏杀四五人、抢去头畜衣粮不多者、亦问前罪、数内情轻、律重、有碍发落者、仍备由奏请处置、伏覩大明律内、凡守边将帅、被贼攻围城寨不行固守、而辄弃去、及守备不设计、为贼所掩袭、因而失陷城寨者斩、若与贼临境、其望高廵哨之人、失于飞报以致陷城损军者亦斩、葢弃城不守。及可设计而故不设计。并责专望高廵哨。而失于飞报。以致陷城损军。罪坐所繇。故皆处斩。若故不设计。被贼侵入境内。虏掠人民。比之失陷城寨。其情颇轻。故坐以杖一百发边远充军。原情定罪。诚万世不刊之典也。论事明透兼使律意晓然若既与贼为邻不能保其必不入境既与贼交锋不能保其必不损伤。故律无守边将帅。致贼入境。及临阵损伤官军治罪之条。后因问刑条例开载贼众入寇、官军交锋、损伤被虏数十人之上、及抢掠头畜衣粮数多、不曾杀虏军民、俱问守备不设之罪、以此问刑衙门。将临阵对敌损伤官军者。俱问充军降级罪名实。是有乖律意前项兵部先巳会官议拟题准、今后果系奋勇迎敌。官军阵亡。俱不以损折官军论通行外。今给事中傅钥又以为言、考据精切、议拟明白、深合　祖宗制律之本意、必须再行申明改正庶使各边将领勇于战鬪无所顾忌。合无通行内外问刑衙门、今后守边将帅、失误军机、除律有正条外、若贼寇入境。彼此众寡相当。堪以出战。将官故不设备。闭门不出。被虏人民者。依律问发边远充军。若虏众兵寡。势难抵敌。止可固守不可轻出致被抢掠人民者。查勘是实。奏请定夺。若止是抢掠牲畜。不曾虏掠人民。或杀虏沿边哨探军人。及沿边采打柴草军民。不系境内人民者。俱坐以应得罪名。不许引用被贼入境。虏掠人民律条。致失轻重及望高守哨之人失于飞报。以致不备。损折官军。依律坐罪外。其轻率寡谋。军无纪律。以致损折官军者。律无正条引律比附。奏请定夺。若奋勇迎敌。杀败虏贼如是鼓舞足以振作士气虽是斩获贼级数少官军阵亡数多仍须论功升赏不许择引律内损军字样妄拟治罪前项问刑条例、与律意不合者革去不用、正德十四年四月初九日具题、
　　得旨俱依拟行
　　皇明经世编卷之一百十一终
　　皇明经世文编卷之一百十二
　　郡人徐孚远闇公　陈子龙卧子　宋征璧尚木　周立勋勒卣选辑
　　宋存标子建参阅
　　顾文僖公集（议　书　叙　记　杂记）
　　顾清
　　议
　　丙子庙制私议
　　丙子庙制私议【庙制】
　　七月十九日、礼部会议御史徐文华所论庙制五事、意有未尽、退而私记其说如左
　　窃详御史之意、其一以为古者天子七庙、成周加文武二世室、故为九庙、其实太祖与亲庙三昭三穆、止是七庙　国朝洪武九年、定太庙为同堂异室之制亦止为七庙、其二葢以拟周之世室也、故　宣宗升祔、则　懿祖当祧　英宗升祔、则　僖祖当祧　宪宗升祔则仁祖当祧、　孝宗升祔、当奉　太祖居东第一世室、而当时礼官失议、至使　仁祖之主、当祧不祧、至今犹在时享之位、以为非礼、夫三代相继、礼各不同、七世之庙、商周之制也、自汉以来、天子之祭巳备九庙而所谓世室者、以待有德。本无定数。　太祖初奉四亲、各为一庙、葢遵古礼、其后改为今制、九室并列、则已参酌汉唐而用之矣。又安知所定止为七庙而在当时。又安知其后祀于世室者。止二帝哉且宗庙之礼、祔则有迁、国家礼文、有举莫废、七庙二世室之制、既未可决定、则当时礼官、亦未可全非、况懿僖二祖、因祔逓迁情文有渐、而　仁祖笃生圣子、开基统天、恩德至大乃以欲正其子世室之祀、无故而忽迁之、非惟人心不忍、且使升祔一孙。祧及　二祖。恐亦非　孝庙神灵之所安也。其二以为天子之祭、有禘有祫、本朝禘祭、既巳不讲、而弘治初、礼官所定祫祭、不于三年而于每年、不以十月而以岁暮、禘则太疏、祫则太数、以为非礼、夫禘必推始祖之所自出、文华自谓　太祖功业特起　德祖之上、无亲可推、则巳知此礼之难行矣、一岁五享、始于国初、中更改易、至洪武九年而始定、则岁暮之祫、非出于弘治之礼官也、至于疏数之说、稽之古典、诚所未安、但　祖宗之制、非臣下所敢轻议、惟朝廷酌而行之、其三以为　太祖始奉四亲、犹是各庙、孟春特享、三时合祭、至九年庙制既定、始俱行合享之礼、今欲孟春特享于各室、三时合食于前殿、亦存古之意、但庙制既非往昔、虽行特享、终共一堂而三献、读祝饮福受胙、每室各行、先儒固虑其难、而区区之愚、恐亦非今日之所急也、其四以为古者祭必出主、洪武三年、亦奉亲庙三主、合食于　仁祖、至九年定制、始于前殿、止设衣冠、今欲每祭必奉　各庙神主、出临前殿、亦是古礼、惟朝廷酌处、其五以为在礼、殇与无后者、从祖祔食宋儒程颐定议成人而无后者祭、终兄弟之孙之身、既从祖而食。宜从祖而毁。本朝　太庙配享寿春王而下、二十一位、非　太祖之伯叔则兄弟、在礼当祔食于懿僖之庙、今　二庙之主既巳奉迁、而诸王犹享祔食、以为太过、今按寿春王于　太祖为伯父、据礼当祔食懿祖、以程颐之说、祭当终　太祖之世。霍丘、下蔡、安丰、蒙城南昌、盱眙、临淮、七王于　太祖为兄弟。当祔食僖祖祭终　仁宗之世。宝应六安英山来安都梁山阳昭信七王于　太祖为兄弟之子。当祔食　仁祖祭终　宣宗之世。礼与程书特为有家。与士庶人之无后者言而今据以为说也。若以天下言。则　太庙者。天子之庙也。寿春等王诸侯也。诸侯有社稷之功者。殁得从享于先王。非是当直祀于其国。无后则令长吏奉祠焉可也。今祔于　太庙。祖庙巳迁而孙犹祔食。至使孙踰于祖。无后之宗姓。上同于剏业之君。享百世不迁之报。诚于理有未安也。右文华所言、惟以本朝　九庙为拟、周家七庙二世室之制、未见的然有征、而二主并迁之说、于礼于情、皆所未顺、其次三说、皆依傍经义、特古今异制、有难遽行、若诸王祔食一事、得失了然、因而处之、礼既弗愆、情亦匪薄、主斯议者、要当博采众论、列其可否、取自上裁、而槩以为非、竟使得罪当时、廷议忝亦与焉、而不能抗辞极论、因录旧章、为之赧然、庸书此以志愧、嘉靖癸未中秋日书、
　　书
　　答张宗周工部书
　　答喻太守书
　　与翁太守论水患
　　与翁太守论加税书
　　答张宗周工部书【田粮】
　　乡人自白下还、传至手书以近事为仆所目击、而使道其所以然、则前哲有戒、不敢犯也、欲终默默、非执事所以见教之意也、前岁之冬、去岁之春、亲民者以复熟粮为第一义、鞭挞之苦、所不忍闻、葢尝力言以为复熟易、征粮难、恐将来受累、又尝以书极陈其利害而终藐然、前令陈君会计正税外、亩加一斗六升、报灾八分以上、新令至、复熟二分、亩加二斗视旧加十二万四千有余石矣。至五月水复至、后又欲亩加一斗七升、仆又以书言于新守陈侯、始得停止、时县司惟承察院发放而行、府公初不知也、若当时再加此数、则今日所查不止二十八万而巳、然实以为侵收入巳、则不然、葢民间实无可征、纸上则富、仓中则贫前后所加太平犹在民也、而岁报籍册、皆云成熟有征、实祸虗名、皆诸公自取也、复谁咎哉、然此既误矣、若承勘者公为核实、明与区分。若干、为巳征而在官。若干为民间之逋欠。巳征而侵盗者。明正其罪。逋欠而未入者。具以实言则受罪者无词。而虗报者犹可分豁。纵使受愆、犹不失臣子之义也。今闻乃欲据当道稽考之文、为各保征收之实、不辨有无、不分等第、槩坐侵欺入巳之罪。均追二千余石之米。使力皆可办。尚必有辞。而况其决不能也。异日缧绁充庭。怨讟盈耳。省司按文而索取、民间据实而喧诉、此时诸公、亦未知所以为计矣。以理言之。侵欺固有罪。枉勘亦有条。一家哭。何如一路哭也。然此巳然。又有见行者。张公以粮书作弊害民。而复文襄之法。文襄以官田税重。而派以轻赍捡扼。称量。至平允也。今乃以纳粮之多寡。定人户之高卑。官田额重而粮多。昔之纳轻赍者也。今反以为上户。皆纳白粮与白银。【是岁米贱粜三石可纳银一两】 民田额轻而粮少。昔之纳本色与白粮者也今反以为下户。皆纳轻粮与折色。当重者反轻。而当轻者反重。文襄之法固不其然。而张公初意亦不若是之颠倒矣。原夫论粮定户。本出张公。是欲以西江之法施之南畿。而不察风土之异宜任事者。徒欲逄迎以取悦。而不曾为小民思虑。况折色先尽重粮。亦张公案也。而何为独不从也。又有进于是者、张公临行、论及旧欠、以为民困极矣。今岁一合不征。此众所共闻也。而乡里纷纷带征如故。以一秋之稔。而并征二岁之逋。令出于上。则张公为失信于人。出于下。则吾不知其何说也。张公稽考精明。从来未有。民以为宿蠹尽去。获更生矣。而困苦益甚。怨声载途、盖任事者、但知承迎、实闇于事使前此作弊之渠魁、阳坐监房、阴总岁计然则事何由而理。民何由而安也。仆家居二年、连值凶歉、目穿心瘁、庶几小康、而复见此、所惜者张公精力之徒劳、所痛者、乡邦民力之重困、因执事垂访、冒昧一言、方今盗贼遍南北、其端皆起于不平、万一于桑梓、有丝毫之益、虽得罪君子、所不辞也。
　　答喻太守书【流贼】
　　公集云流贼掠州东泊焦山将□江阴常熟喻来问计
　　日来警报狎至、执事焦劳、为民厉兵饬备、一方之民所共戴仰、窃伏田间、偶有鄙见、欲以奉闻而轩葢下临、不及面悉、敢托墨卿布之、知不足采、而犹复云云盖将为执事广咨询之路、以终庇我民也、其一曰、不拘常格用人、夫兵以气为用、以心为主、未有心不固而气壮、气不壮而能杀敌者、府城战卒素寡、只得佥点民丁。此常格也。然驱市人而使之战、犹连鸡而使之飞、必不克矣、区区之愚、每见境外之寇、诚可虑、而境内之塩徒深可忧。葢此辈出入江湖、习惯凶险、手足既便、心胆亦粗、平时犯法负罪、无自新之路、一旦闻警、易生邪谋、今若开以大信、结以厚恩、择乡里大家。素为此辈信服者。使各举所知。释其前愆。抚以为用。民丁使之守城。此辈使之出鬪、既收其心。且得其力。一举而两利者也。二曰设险当识形势、夫贼在镇江小沙左右杀掠、其东即江阴孟渎河、又东即常熟白茅、又东南即太仓刘家河、【古之娄江】 又南即嘉定上海之松江黄浦、贼远来无乡导、必不敢舍舟深入、即敢深入、必由此数路、以吾松言则黄浦一路、乃要害宜守之地、若城之西古浦塘自苏州来、秀州塘自嘉兴来、城之北通波塘自昆山来、昆山来又自常熟来、贼必破此数州县、而后乃到此、果尔则亦难与敌矣。故愚谓黄浦一路、当严设警备、以素有恩纪、为民所信爱者守之、前古虞潭之备孙恩。近岁石知县之备施天泰。具有调度。今宜访而行之。而更加以严固。若跨塘桥、即古浦塘路、张士诚之逐酋獠葛指挥之擒钱鹤皋。皆自此入。然其势非今贼比也。两日闾里讹言欲以土塞断桥路、此必不然、夫我可以往、彼不可以来、此制敌之要也、此路可断、通波秀州二塘、又可断乎、即欲先事过防、亦必于上流湖口泖口作家计。如守黄浦之法。万一到此。则舍舟而陆。亦莫之御矣。公集云时有司督逋租甚急故及之又有以引寇为言撤沿城民屋而以为利者三曰缓督责以安人心、两日警报之来、市肆惊扰、田野传闻、势必加甚、自顷追督逋租、牌帖四出官司日一比限、粮里乘此害人、又佥报籴米大户、用一指十、民间骚然、平居已无固志、万一寇至、有閧而走耳、求如子弟之卫父兄、手足之捍头目、难矣、夫居常之与临变、事必不同、逋赋之与失民、罪亦有间、区区之愚、谓宜斟酌重轻、暂为停缓、应有勾督追呼之类、权与抽回、民见官府以地方有警、而缓征科。则佥点民丁。整饬守备。彼亦知是急务。而安心无怨矣。民心安而后可以守、可以战矣书生之谈、迂阔类此、惟一览而置之、幸甚、
　　与翁太守论水患【水患】
　　清顿首、知郡侍御大人执事、近者旻天降殃、霖雨为虐、执事露香竭情、为民请命、已复辟门受诉、许以陈闻、耄倪在庭、对之涕泣、远近闻者、皆谓有君如此、虽有灾沴、可以无虞、不肖跧伏苫庐、偶有所闻、窃以为虑、用是敢以布闻、乙丑之岁、郡中尝潦、比时廵抚魏公、惑于憸言、以为新主即阼、宜荐祥瑞、不宜告灾。凡有诉者。皆斥之去。洎事势巳迫。方议奏陈。则已后时。不蒙捡放。是岁无征之粮。几十三万石。均敷邑中。怨咨之声。溢于道路。今日之水。视乙丑且将数倍。极其势所损苗粮。岂止十三万石而巳。而道路流言。有知天者。谓数当丰穰。水不为害。窃恐因此觊望。逡廵不早为计。复蹈往辙。其害将有不可言者。吴中之田。以围捍水。方雨之甚。表里弥漫。数日以来。淫潦渐降。围塍渐出。除滨湖巨浸外。尚有可救。而贫民苦于渰没。扶携僦居。救死不暇。布贱米贵。为生益难。有力之家。惮惜事费。彼此推倚。无肯致力。坐待暵干水底之苗。尽为虀茹矣。区区之愚。欲望鉴前之失。飞驿驰文。亟以上报。仍请于总司。速加赈济。使得安存。一面晓谕乡胥。及此稍晴。速为区处。有可措手。督民并力。假令捞土于田。以补塍阙。损一存五。为利巳多。或有豪强沮挠。具以名言。明正其罚。如此则朝廷之上。事得早闻。可以会计。蠲恤之政。得以时行。田野之间。灾重者虽无如之何。而稍轻者。薄有所牧。犹足相补。比之坐抚事机。束手待毙。得失较然。比年民力。执事所知。加此灾伤。势已极矣。若陈请后时。税额不减。复如往年。则此茫然巨浸之中。当征数十万石之粟。虽有智者。就能为谋。而亦岂仁人之所忍耶。意迫词冗、不知所裁、伏冀鉴念
　　是岁革廵抚、以御史督粮储、新任者、山东苏锡、与知县冯裕、于前令陈祥、勘定水灾、八分、内减作六分一厘、仍于熟田三分九厘正耗粮外亩加二斗、以足其数、率计正税一石、征八石有奇、明年水势加旧、放税止及四分、积压追赔、松之物力、遂以大耗云、
　　与翁太守论加税书【加税之害】
　　清顿首、昨日田间回、始得本户、去岁纳粮由帖、内开成熟田十四亩、山地、十六亩余、应纳本色平米十二石有奇、细布一疋、粗布一疋有半、准平米二石五斗有奇、除正税一石六斗二升外、该加耗十二石九斗有奇、以算法计之、是正税一石、而征八石有奇、从古及今、未闻有此制也。寒家去岁收成、惟此一处、总得米谷六石有奇、山间薪槱、畏虎不敢进、捃拾狼藉、不直数百钱、虽尽以入官、亦不足充此数也、一家如此、当合境皆然、纵令岁值豊穰、如此征敛、且决不可况今日之灾、百年以来、所未有者乎、执事者之为此、徒以纲运不可阙。部符不可违。苟计目前。规免罪责而巳。不知纸上栽桑。实必不可得也。何也。自去冬以来。民之死而徙者几半矣。其存而未去者。丐贷种食。田犹未尽耕也此令一出将复委而去之谁与出物乎纵令别有缪巧。神运鬼输。旧税纵无阙矣。田之弃者新税将谁出乎。文僖公为小民计惓切尔尔今岂可复得执事者纵不为斯民计。独不为国家后日计乎。臣之于君。犹子之于父也。痒疴疾痛。当以实言。供奉使令。当量其力。若畏君父之威。而隐忍含糊。力所不堪。理所不可。一意顺承。迫取于下。民力既竭。何所不为。一旦君父赫然觉悟曰。尔何不以实告。而戕吾民使至此极。将何所迯罪乎。某闲散迂疏。未尝敢预外事。然畏天命而悲人穷。此心固耿耿也。尝忝朝行。官禁从。国家之故。亦颇闻之。诚不忍当此百年未有之凶荒。而行自古所无之重敛。恐民穷事迫上贻君父之忧。而执事者。亦未得安便。故冐昧一言。纲运通融。文襄以来具有故事。去岁繇帖。今方给行。转移斡旋。应未为晚。犹冀有少及于万一也不具。
　　叙
　　送总督两广都御史杨公序
　　送总督两广都御史杨公序【两广督臣】
　　属者上用廷臣议、以户部侍郎建安杨公旦为都察院右都御史、总督两广征夷军务、兼理廵抚、方是时、公督饷陕西、命右司趣公还、既至拜疏辞不允、且速其行、杨公清慎有文学、其才用无所不宜、始为吏部郎、考核明当、人已识其远器。在太常忤逆瑾黜外、起提学浙江、尹应天府、佐南京礼部、所在着声绩、遂以礼侍典太常、改督京储、以有三边之命、其履历深、其资望隆矣、两广南方之重镇、地大物庶、蛮獠错居、自昔号为难治、唐以下经制尤详、初为岭南道、其后又分东西。而东恒为大府、余州虽各置帅。此数言得要领至有大事。必谘东而后行。韩愈氏所谓岭南帅得人。则一边尽治。谓此。今制广东西并建三司。各命御史廵按其地。而讨伐抚安之柄。则总而不分亦此意也国家威德被四海、毡裘辫发、鲸窝蜃居之民、奉琛效贽、顿颡阙庭者、岁以千百计、岭南列在藩服、而山谷之间、操戈矛、弦弓弩、呌号睢突、以抗王官而贼良民者、几无岁无之、百余年来、所谓纷不可治、草薙而禽狝之者亦数矣、而终莫能靖、近者府江复一大创、而始以贴息、董帅之臣、用是劳也、加赉进律、八长邦宪、而公乃有是行。庙堂之论、岂不以公之履历资望、与公之才、足以寄一方之重、宽九重南望之忧哉、夫易怨以怒、诚蛮夷之性、然彼亦人尔、惟其怒、则若禽兽然、方其无事、则犹夫人也、夫趋利而避害、喜逸而恶劳、顺而喜、逆而怒者、人之情、亦岂异于夷夏哉、求其所以喜、与其所以怒者而去之、而予之、彼得其所安而违其所不欲、将虎狼可豢、而况于斯人、不然、夺其所甚欲、而加之以所恶、其四邻将起而仇我、而何独蛮夷也、公之行、户部、尚书东滹石公、遣其属丁君致详胡君忠属予序以为赠、予非能文者、视公之素履、而质以圣贤之训、知南人之将蒙其休泽也、于是乎言、公先朝硕辅太师文敏公之嫡孙、弘治庚戌进士、家世衣冠之盛、海内所知、今之行且有便道承颜之乐、赠为国事、兹故在所略云、
　　记
　　霸州修河缮城记
　　霸州修河缮城记【修河缮城】
　　霸为州、在京师南二百余里、厥壤卑下、西北诸山水散行燕赵间、比其合、皆聚于是、既聚而盈、然后东流出丁字沽会白河、以入于海、其源众而委迫、遇霖潦则溢而四出、坏民田庐舍、岁恒不登、氓以告病、州之城相传筑于燕昭王、宋杨延朗尝修之以备北狄、当其时号为北方重地、然皆土墉、无砖石之固、山水至则啮而倾之、故岁久益坏、弘治戊午东鲁刘君珩、来治是邦、廵抚使洪公察其才、首属以河事、既复以城役委之、君受命曰、吾职也、其敢不力、是岁筑河堤、起涿州东境、接固安杨先务荆垡等村、至州之赵州务、临津水口、经州南门、过保定文安县苏家桥、抵大城县辛张口总为长三百余里、广寻有二尺、址倍之、崇丈有八尺、傍植柳以为固、其间为水窦、总百六十、有七堤、既成、水用无患、巳未、甓州城先北面当水冲者、以次及其余、城旧无南门楼、至是始新作之、亦为楼于北城、与故东西二楼相望、皆饬以丹垩、基以刚石、华焕确坚、可久弗坏、其外为壕、为四桥于壕上、当城之门、城之高丈有七尺、周几里若干步、壕之深、如城之高、而杀其一尺、其上为周防、防之上亦植以柳、首尾涉二年、作十有几月、而堤与城俱成城既成而水益以无患、凡二役所费薪藁揵瓦木石砖之类、为钱以巨万计、皆官自经纪。不以烦民。既讫工、又以其余力作大桥于州东苑家口。以济往来。新州学祭器、诸生会食器、作顺天行府大仆分寺马神祠、暨诸藏廋廨舍坛壝衢路、以次一新、而民不知费。于是州人士太学生顾升等状侯之绩、因工科都给事中于君朝瑞属予书、按修河缮城、实保国利人之本务、得孟子佚道使民之义、其余亦皆郡政之不可阙者、为州若此可以称振职矣、不书无以示后来。且使妄庸不事事者、窜其间而莫辨也、用摭实而着之、以附于郡乘俟观风者采焉、
　　杂记
　　记周太仆遇贼事
　　记周太仆遇贼事【流寇】
　　庚午冬、宁都周公仪、以云南按察副使迁山西行太仆卿、明年三月、携妻子之官、六月、抵广平之威县、谍报流贼在曲周、去县六十里、方疑问间、巳至城下、知县崔节素无傋、贼遂入城、公仪闻变、麾妻子越墙避身留公馆待之、贼意其知县也、从索马不得、以刀背乱击、且射之一矢、着右胁、流血被地、时知县巳出走独典史曹安不去、公仪虽重伤、犹正衣冠、抱所赍诰敕坐堂上、以死自誓、贼豗突前后、恐胁百方、或砺刃于阶、不为动、然势巳危甚、俄贼首有朱千户者至、众始少戢、朱视其伤痕、骇且骂曰、朝廷大官、何人敢无礼、即解其血衣、手自束缚、邀至其寓所、公仪不可、曰我官人、宁死官衙、不死民居也、贼言我去后。羣小无知、恐不测、曹典史亦从傍为请、不得巳从之、贼置公仪楼上、命其家具食饮、遣人求善药傅其创、戒约其左右、所以防卫之甚至、明日将去、犹嘱曹典史使谨视之、曰、我不残此城。以有此好官在也。公仪妻子既踰墙、复缒城行十余里、有秀才者、迎归其家、遂俱免于难、始予闻公仪事而危之、疑何以得生、今年冬公仪来京师、始为道其详如此、朱千户者、名辅、本山东人、公仪见其有善意、因以义讽之、贼叹息言为刘瑾虐害。发愤而为此。非本心也。又问瑾既诛。何不改行。则曰罪大不可宥。且无人为我处者。公仪为予言。贼虽诡谲不足信。然观其遇我宛转如此。且自知罪大。是犹有畏心。非悍然欲与朝廷抗者。谁出身为朝廷任此事者若处之有道不主故常或可以不劳而定又言贼在城。通夕酣饮喧閧。无复部伍。若乘其醉昏屠之。可以立尽惜一时无人。后乃闻是夕果有忿其奸污杀之卧内者。使人皆若此。贼岂足灭也。贼去不半日而官军至。急追之可以尽杀。从容至明日远矣。语至此。扼腕久之、公仪既被伤、力不能进道、却回临清就医药、上疏乞致仕养病皆不许、未几擢湖广按察使、丁家艰止帚、其来以服阕也公仪素沈静有守、闻变不乱、临白刃而不屈、职非守臣、可以不死、然其不死。乃出于义感。非苟得全。妻子出亡。又适有衣冠家遇之。不犯危辱。凡此类若有阴相之者。呜呼、方变故仓卒时、章缝介冑、死于强场者多矣、然有腼面目、奉头鼠窜者、亦何止一人、公仪固为彼而不为此。妙有回护使为此未必得全得全未必其一家内外首尾明白可对人言如此也士于斯二者。其将何所处哉。公仪论处盗、欲不主故常、不尽其说谓乘醉屠贼真痛快矣、然非城中人所办。若官军能料事。间道星驰。掩其不备。事必有成、不然、贼去后。急追之。纵不能尽杀。清河以北。可以不破。人每言贼往在献县时。单家桥巳断。欲渡不得。我军无一人至者。使得从容济险。在新桥镇。疲困醉卧。日高不能起。官兵巳及。而主帅以一纸追还。其后遂猖獗不可制。以为有遗恨。由今观之。岂独单家桥哉岂独新桥镇哉公仪在临清有述怀诗四首、间以示予、予恐读者不得其事之详、而以为寻常赋咏也、为即其卷首书之、而并及其谋议如此、呜呼若、公仪者、充其志略、使当时任事、其肯使人论之而有遗憾哉
　　皇明经世文编卷之一百十二终
　　皇明经世文编卷之一百十三
　　华亭陈子龙卧子　徐孚远闇公　宋征璧尚木　何刚悫人选辑
　　冯瑞振振仲参阅
  </div>
  <div class="pagination">
   <a href="皇明经世文编_page38.html">
    上一页
   </a>
   <span>
    ...
   </span>
   <a href="皇明经世文编_page34.html">
    34
   </a>
   <a href="皇明经世文编_page35.html">
    35
   </a>
   <a href="皇明经世文编_page36.html">
    36
   </a>
   <a href="皇明经世文编_page37.html">
    37
   </a>
   <a href="皇明经世文编_page38.html">
    38
   </a>
   <span class="current-page">
    39
   </span>
   <a href="皇明经世文编_page40.html">
    40
   </a>
   <a href="皇明经世文编_page41.html">
    41
   </a>
   <a href="皇明经世文编_page42.html">
    42
   </a>
   <a href="皇明经世文编_page43.html">
    43
   </a>
   <a href="皇明经世文编_page44.html">
    44
   </a>
   <span>
    ...
   </span>
   <a href="皇明经世文编_page40.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
