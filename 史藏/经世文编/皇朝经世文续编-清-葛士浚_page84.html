<!DOCTYPE html>
<html>
<head>
    <meta charset="UTF-8">
    <title>皇朝经世文续编-清-葛士浚 - 第 84 页/共 103 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇朝经世文续编-清-葛士浚 - 第 84 页/共 103 页</h1>
    <div class="content">或又谓守国之道人和而外兼重地形兵力苟不如人则据险凭高亦足自固若造铁路则不惟不设险而且自平其险山川关塞悉成驰骤之坦途重门洞开屏障悉撤一夫奋臂可直入内室矣洋人尝言中国之地崎岖盘曲不足以骋炮车故攻战较为费力然我中国不能以炮车往人亦不能以炮车来则陆守得宜犹可补水战不足奈何自失其险以延敌哉不知此亦曲说也王公设险惟古为然自有枪炮而兵法一变自有炸弹爆药而兵法更大变向所谓天险临以火炮而辄靡纵有金城汤池炸弹横飞当之辄烂如果西人不计岁月步步为营天涯终有可到之日若恃有险要而负嵎自固倘敌人袭据海口名城攻我所必救听之乎抑援之乎援则征调不齐听则巢穴愈固彼时必致两穷有铁路则我可朝发夕至彼未必能批亢捣虚何也铁路距前敌不知几千寻丈纵前敌失利汽车早已疾驰虽得空路何所用之倘彼乘以入犯或燃以待或埋雷以轰不难全车虀粉况汽车机木戾甚繁一件不全即难行驶天津至京并无火车庚申之役竟犯　宫阙又何说乎
或又谓民富则不生外心民穷则易萌他志中国生齿日众良莠自不能齐今犹幸未被窥透耳若火车既行则洋人纵迹自必及里闾以利啗之村愚尤易为惑惑即不至交通勾结内溃为虞然使百姓之视洋人无异其视华人则他时和局或更民情已不可尽恃呜呼此惟粤民则然耳粤地通番最早沿海无赖甘作汉奸若内地则尊君亲上恪守科条纵有游览洋人岂能为其蛊感且即无铁路而洋人之游历势不能禁也洋人之传教例不能阻也所有内地形势风俗彼已窥之熟矣纵使处处游览日日往来亦胡能为且夫一国犹之一家也治家者不能教训其子女惟恐匪人之引诱必欲高其垣墉以杜绝人之往来不可笑乎
或又谓铁路之利于行兵实视乎兵力之强弱兵力强则我可速以挫人兵力弱则人亦因而蹙我光绪二年俾鲁芝降英英人即助以金钱使开铁路四年英人占据西奔岛即派大酋齎金钱以开铁路盖其借以驭人久矣今若贷洋债以为之彼必乐从既贷而无力遽偿彼必索铁路以为质负欠既重则全局在其掌握矣纵扣留火车掘断铁路欲图遏截其兵庸讵知洋人畚土机器最捷掘之者堑未及成填之者道已如砥火车铁轨千万如同一式何虑乎我之扣留此举若成徒代人布置耳此言也粗观似乎有理细思确未尽然西洋各国强弱悬殊壤地相接而弱小之邦从未有虑强敌凭陵而不开铁路者盖驭人之意犹浅自驭其国之意深也以铁路抵借资本西洋各国无不皆然纵负欠甚重从未有以铁路归诸债主者盖民债与国债固有区别也若夫筑铁路之法全以人力为之先须硪土甚坚方置铁轨若一经掘动即骤难填平西洋纵有畚土机器无非供挖河所用未闻有筑铁路之机器也
或又谓西洋各国地狭而分治者众故莽无伏戎火车之行自无他虞我则山林丛箐时有窃踞火车所经势不能布兵勇倘于空僻所在设法梗道夺车以驰胁司车以供其指使袭邑攻城俄顷即不守矣烽烟告警羽书分驰无有能及火车者岂能断铁路以遏之此言更为矛盾矣夫铁路所经即成大道盗贼无自而生纵有小丑跳梁而朝集萑苻夕膏斧鑕扑灭最速何致再留伏戎且火车数辆联贯而行旅客执役动逾百数即有二三匪类何能袭夺即夺得矣而火车又非轮船有枪之比安能徒手而攻城夺邑乎
或又谓铁路以运货运兵为要议若造一道则火车所到者十之一不能到者十之九各处商货依然不能周通直指兵威依然不能骤至尔时见为无益废之则全功尽弃行之则浩费难供曩此借款何所设措而可释重累是无端作法以自困矣不知西洋各国铁路虽多皆以渐而成从未闻数道并举者中国此刻财力不逮自然盈科而进有财力若干即开铁路若干得寸则寸得尺则尺原非限地限时数道并举也若必欲一朝之间四通八达如英国十七道之例是直强以所难矣诚能先于天津至京首开一道苟办理得人公私有利则集赀更易矣
综而论之中国商务日疲利源日竭不出百年必致民穷财尽若开铁路则以中国之财办中国之事开华人之生计夺洋人之利权操纵在我何致反利于外人况有铁路则十八省呵成一气通国筋摇动而国势为之一振　本朝清议操权劫持国是故大局拘挛束缚而渐难挽回有铁路则风气大开士习民风立见丕变不复如前之深惑锢蔽譬如皎日所照而阴霾潜消是铁路直转移国是之大关键也刘公此疏一息以官办为主故愈说愈歧但其笔力横恣推阐淋漓绰有战国策士之风在无识者观之鲜不为之眩惑其实均非实在情势在欧洲公议院凡政事之利弊舆论之从违必分曹辩駮以求折衷至当此种议论诚不可偏废且当泰西铁路初兴阻之者何尝不拘执成见迨利弊大明始悟前日之浮议皆非确论载在西史班班可考倘使　天佑中国转弱为强俾百年后人再读此疏当不知若何捧腹也已将参议一疏逐款辨駮隽快绝伦虽措词容有过当处而英词卓识固应辟易千人原评

皇朝经世文续编卷一百四
　洋务四邦交一
　　重专对议　
冯桂芬
春秋时以善辞令为学问之一端若臧文仲子产之类代有其人夫子论士品以使于四方不辱君命居于孝弟信果之上又曰诵诗三百不能专对虽多亦奚以为可见当时专对之重列国以后此学遂废闲有如富曹利用诸人止一人一事艳为美谈盖不为专才久矣今海外诸夷一春秋时之列国也不特形势同即风气亦相近焉势力相高而言必称理谲诈相尚而口必道信两军交战不废通使一旦渝平居然与国亦复大侵小强陵弱而必有其藉口之端不闻有不论理不论信如战国时事者然则居今日而言经济应对之才又曷可少哉如吉尔杭阿公甲寅上海之事官军攻刘丽川于上海军洋泾西营卒戏洋泾杀夷女二卒亦伤二人其明日夷从贼攻我八营溃余布政使吉尔杭公十有一营未动抵暮一赫蹄来略言弁兵某等百许人犯吾界杀人尽今夕缚以来不者诘朝且踹若十有一营百许人者皆我良将劲兵也公以示刘君存厚曰今日事可见是不可战吾欲法汾阳单骑见虏事以理争之彼平日相见动辄称理宜得当万一不然君能帅偏师毁夷场吾死不恨刘君曰能次晨公从四骑抵理事官阿里国门阿里国拒不见强之而后出便申前语公曰安有我　大皇帝兵勇而可无故杀之者乎独杀吉某则可吾戴吾头来矣延颈作就杀状阿里国大笑曰何至是公因曰兵勇犯若界曲在我若以一介之使素此罪人敢不从命今与逆贼比而攻我曲在若矣贵国不惟曲直之是讲天实监之非吉某所畏也有战而已胜负何常之有阿里国无以对卒定约通好而还咸丰四年三月十日事也佥曰是役也大军获全苏省安堵皆吉公一言之力也通商二十年善驭夷者莫吉公若戊午津门之议一有吉公必不至是是专对得人之效也昔汉武帝诏察茂才异等可使绝国者于古有征于今尤亟应请　特诏中外大臣各举所知有口辩胆气机牙肆应之人时赐召对以验之量予差遣以试之用备他日通商大臣之选庶几折冲樽俎毋致陨越贻羞矣
　　儗与英国使臣威妥玛书啸古堂集　　　　　　　　　　　　　　　　　　　　　
蒋敦复
顷有人自都门来盛传足下至总理衙门亲递新议论略总税司赫君复递局外旁观论连篇累牍各数千言中外情形反复辨论语重心长动中窾要有心人读之无不毛发洒然愤媿无地使乎使乎爱我中国抑何厚乎然鄙人窃怪公等巧于代谋而自谋则拙也明于料人而料己则暗也又怪中外情好虽甚浃洽揆之于理终有所隔阂而难通也足下在吾中国多历年所近驻京师日阅邸抄四方奏报上下弊病无不周知越俎而谋欲使借法自强又恐他日不能守信仓卒有变缓不济急与赫君所言内情外情大略相同第名为公论实挟私智虚声恫喝无所不至嘻亦太甚矣某也闻有国有家者凡有举动必准人情合天理不徒恃强取胜也公等云云似六合之外别有一理请设譬以明之今有世家钜族大厦连云修治乏人稍稍损坏有比屋居者语之曰尔有多屋临于通衢吾将赁焉不俟允否强纳契券入而据之他日又曰尔之家垣墉剥落盗贼充斥曷不塈茨曷不禽治尔力不任吾将助尔助尔尔之家则为吾有尔无与已敢问足下此何理也如足下辈所言不肯与不能二事一则强之使肯一则必有能者出而攘臂何以异于是且足下亦知中外人情有同有不同乎一论通商中国帝王崇本抑末贵农桑而贱商贾关市之征所以惩其黩货无厌而使之重去其乡也通海通番旧有例禁今之越数万里重洋往来贸易外邦人乐至中国中国人不愿至外邦此中外人情不同非可强而致也既为商营什一权子母谋余利以蓄妻子厚身家此中外人情所同非可歧而视也乃自西国与吾通商凡可以攘我之利源夺我之利权者悉载条约惟恐不尽西计得矣中国之人何聊赖乎至十年换约之说公等又云将来西国有所必请必得请必遂其所得而后已平心察之其所必欲乃我中国所必不能行之事信如斯言中国自西自东自南自北皆将有西人车辙马迹焉中国五岳四渎天之所设地之所限遂西人之欲则必有有力者一举手而平五岳填四渎荡荡便便任其所之无不快意肆志而后可则必尽中国百千万亿人民供其役使百千万亿财货金宝入其府藏百千万亿土田宫室苑囿纳其赋税百千万亿精灵血肉飞动植服其声威娱其视听之数者必万取万胜万万无不可而后可如有万分之一所不可者则我中国人民必将起而剚刃于西人之腹财货金宝西人知爱而不知恶必名曰腐肠之毒饵附骨之痈疽土田宫室苑囿西人能入而不能出必尽驱而纳之于罟擭陷阱之中精灵血肉飞动植西人狎而玩之勤而侮之必将环而伺之跬步之间房闼之地造次颠沛无一不相与为难凡此者何也不准人情不合天理势所必然无足深怪足下徒见西国目前有形之利不知他日无形之害如此其大也一论传教中国之教尧舜禹汤文武周公孔子此数圣人者未尝执途人而语之曰尔必从吾教然从古至今自天子以至于庶人未有不从尧舜禹汤文武周公孔子之教者出乎尧舜禹汤文武周公孔子之教之外即入乎禽与兽之中人而愿为禽与兽也则已不愿为禽兽则必从尧舜禹汤文武周公孔子之教尧舜禹汤文武周公孔子之教仁之至义之尽天理人情之正无一毫矫强于其间夫是以不言而信不待劝而自成也天主一教西国教士奔走四方学习国语开设讲堂千言万语舌坏唇伤不过劝人一信字故其教名曰信天主此必其中有不可信之道也即返之于己亦有不自信者矣夫不可信而求信己不自信而欲使人信非人情必不信无论不信即千百人中或有一二人信者大抵佣工手民村子妾至愚下贱辈耳亦有黠桀莠民衣冠败类丧其行检乡里不齿无所得食窜名彼教以图生活然且教士耳目所不及则亦敬鬼神祀遗象拜先人邱陇显犯其所谓十诫岂真不乐升天堂不畏入地狱哉秉彝攸好之德出于至性发于自然天堂地狱之说不足以胜之也
中国异端之害古有杨墨今有释老释近墨老近杨二氏之教世主固尝奉之汉唐以来能自立教者要亦有故佛氏一大智慧人所传内典经中国文人才士为之润色奥义微言往往而有中材以上受其牢笼老氏籍隶中土官周柱史其教慈俭清净不贪为宝世主用之天下亦治若夫天主教明季始入中国利玛窦南怀仁诸人皆通天算舆地之学材艺绝伦其所着七克等书切理餍心颇近儒者故当时士夫乐与之游今之教士来者问有如利南辈其人者乎无有也所论教事荒谬浅陋又不晓中国文义不欲通人为之润色开堂讲论刺刺不休如梦中呓稍有知识者闻之无不捧腹而笑夫以二氏之教广博精微尚无足引人出于古圣先王之道之外况远不及二氏之天主教欲使之行于中国乌可得耶然而西人之必欲行其教于中国其用意盖有在矣中国之人未有信从也彼固知之是有术焉施小惠使餍其口腹行小善使震其耳目从而诱之以美福厚报使迷惑其心志变易其肺肝溺焉不返不顾利害生死惟吾说之是从天下无事戎伏于莽一旦有事入吾教者皆云合响应起而叛其长上呜呼是祸中国也中国之人知其为祸故愈不信从非上之人禁之使不从也仁义中正之道入人者深君臣父子昆弟夫妇朋友之序确乎不可易天堂地狱之说固不足以胜之也请一言以蔽之中国尧舜禹汤文武周公孔子之教一日不绝西国之教一日不行彼行是教者岂不大愚乎哉通商传教二者事之已然者也更有未然之事则仆之所尤可怪者矣赫君论中有云试问中国将来能常为自主之国否斯言也他人不解仆则解之泰西各国政有三等一民为主西语曰伯勒格斯今南北美利加等国是也一君民共为主西语曰京今之英国是也惟西语曰恩伯腊者即中国帝王之号政刑大事君自主之今俄罗斯法兰西墺地利诸国是也西国有是三等故称中国为自主之国而鳃鳃焉使自审其将来之能与不能将恶中国而利其不能耶抑爱我中国惟恐不能而望其能也如惟恐不能而望其能则我中国从未有不能自主者五帝官天下其传贤也君主之三王家天下其传子也亦君主之秦以前天下为侯国侯国各有主天子为侯国之主秦以后天下为郡县郡县皆有主皇帝为郡县之主仁如尧舜民之主也暴如桀纣亦民之主君臣之际名分甚严恩礼至重名分严故莫敢为主恩礼重故共戴一主惟其能也故名曰自主之国如使以西国民为主君民共为主之政行于中国此大乱之道也或谓苍鹅出典午东白雁来天水空割有夏宜兴戎中国将来不能自主殆指此耶此大谬不然之说也中国所以能常为自主之国者在德不在力以无道行之虽强必亡以有道守之虽弱必昌晋政不纲骨肉相戕非五胡所能灭也江左偏安可谓弱矣以符氏之强一萌投鞭之志淝水奔溃国随以亡赵宋南渡康王孱玉虏马临江兵气不扬元祖起自漠北定鼎燕京不及百年大命已倾不务修德以力经营天人之际盖可矣迨夫明祚之将终也皇天眷顾命我　圣清入主中夏世世相承靡有失德　今皇帝冲龄践阼　两宫母后慈训有加亲藩夹辅臣辑睦小丑跳梁渐次扑灭海内喁喁望治　国家深仁厚泽固结人心者二百余年矣岂与往昔毡裘之君可同日语哉然则何谓不能赫君之意直谓将来西国协力以攻中国中国地方瓜分而瓦裂如是则不能常为自主之国矣呜呼噫嘻言不可若是其易也是利吾中国之不能自主也盍亦思中国不能自主之大不利于西国乎
今日通商传教二大事孰许之我　皇上许之海内人心固有所不欲也虽不欲而上有　天子又有　天子之命吏与西国使臣共立条约并天率土莫敢不遵此中国能自主之明效大验也假令他日　天子下一诏曰今与西国条约所载有不便于尔民者余一人不能自主惟尔民任自为之百姓固有所痛心疾首积怒深怨于西人闻是　诏下虽三尺童子亦将肉袒被发荷戈执梃而前与西人并命于一日燎原之火不可扑也鸷鸟之击弗及避也其他非中国臣子所忍言及是时天下英雄承敝而起既无所主为患更速西国奈何而欲吾中国将来不能自主也昔在有唐吐蕃回纥联翩入寇中自携贰更受唐约钞掠辎重狼狈而返盖人各有心师难用众势如连鸡莫敢先动见利忘义同室相攻首为祸始卒以凶终夫乱者治之机中国之乱有中国之法足以治之强者弱之兆西国之强举事一不当而弱之者至矣仆所深怪自谋拙而料己暗者正谓此也窃意高明之见必不出此或者异邦之人纷纭聚论有此数说公等传述所闻俾我中国君臣知所戒心有备无患爱吾中国可谓厚矣仆亦请为西国计自今以往与我中国相待以诚相守以信毋为妄举毋生侈心天理人情斟酌尽善他时换约去所不便择其便者务令彼我之间均获利益诚如是则中外相安永保无疆之休若逞其私智乘机渐进欲要吾以必不能从之事从此外国生事中国多事一治一乱谁强谁弱天下事未可知也仆不佞往者自苏返沪获共话言相知之雅钦钦弗谖愿效忠告之义不避忌讳无所逃罪谨奉书以闻伏惟亮察并使赫君知之何如
　　条陈出使外洋事宜疏附出使章程　总署王大臣
窃查前因储才出使条议臣衙门先后奏请　简派英美日秘等国使臣奉　上谕候补侍郎郭嵩焘候补道许钤身着出使英国候补三四品京堂陈兰彬同知容闳着出使美国日国秘国等因钦此现在滇案已经议结直隶督臣李鸿章与英国使臣议定条款内有　简派使臣齎奉　玺书前往英国表明惋惜一条是前派出使英国使臣亟须克期出洋其美日秘鲁等国既经派定亦应前往所有出使经费自应酌核定数以便开支查同治四年臣衙门奏派斌椿并同文馆学生等游历外洋暨同治六年奏派志刚孙家谷及蒲安臣等出使各国均因事属创始所需经费无由核定先由总税务司赫德垫发俟出使事竣动用三成船钞及轮船变价银两分别支销同治九年臣崇厚出使法国虽经查照前次出使费用动支津关八分经费亦系酌量给发并未议有定章此次使臣常驻各国事期经久与历届情形有异现经臣衙门奏准动用各海关六成洋税尤宜撙节动支以昭核实查泰西各国派驻中国人员向系分别使臣及参赞繙译领事等官支给薪水现在出使外洋自应分别等差核给臣等公同商酌定拟除往来火轮车船租赁公馆寄信费用公会公宴一切公件难以豫计应准随时酌核作正开销外所有使臣并随带各员每月应需火食包车雇车价值跟役工价饭食等项分别月给俸薪自二百两至一千四百两不等谨拟清单恭呈　御览俟奉　旨后即照奏　准日期开支仍于年终核实造报
谨拟给出使各员俸薪银数清单
钦差大臣头等一二品充月给俸薪一千四百两二等二三品充月给俸薪一千二百两三等三四品充三品月给俸薪一千两四品八百两署任月给俸薪六百两总领事官月给俸薪六百两正领事官月给俸薪五百两副领事官月给俸薪四百两署领事官月给俸薪四百两头等参赞官月给俸薪五百两二等参赞官月给俸薪四百两三等参赞官月给俸薪三百两头等繙译官月给俸薪四百两二等繙译官月给俸薪三百两三等繙译官月给俸薪二百两领事处繙译官月给俸薪三百两钦差大臣处随员医官月给俸薪二百两以上本员火食包车雇车价跟役工价饭食在内此外一切公用作正开销其余武弁供事学生每月每人约须百两以内由出使大臣届时酌定准数作正开销如有未尽事宜统由随时核实办理
再臣衙门前因出使各国每年俸薪等项约需银五六十万两拟请于各关六成洋税项下提拨等因于本年八月初九日会同户部具奏奉　旨依议钦此十三日臣衙门又将出使俸薪等项酌定银数开单具奏并经声明即照奏　准日期开支奉　旨依议钦此钦遵各在案臣等查此次　简派使臣分驻各国统率参赞领事等官办理一切交涉事件责任既甚重大经费尤觉繁多且事属创始并无成案可循自应明定章程以资遵守而昭核实臣等公同商酌谨拟出使章程并于前奏稍为通变共十二条缮单恭呈　御览
谨拟出使章程十二条
一拟由礼部铸造铜关防颁发出使各国大臣各一颗以昭信守其文曰　大清钦差出使大臣关防其未颁发以前先刊本质关防行用
一出使各国大臣拟自到某国之日起约以三年为期期满之前由臣衙门预请　简派大臣接办各国副使亦一律办理
一出使各国大臣分头二三等名目此次办理伊始所有现在业经　派出各国大臣拟请均暂作为二等
一出使各国大臣所带参赞领事繙译等员应由该大臣酌定人数开列姓名等项知照臣衙门查核各该员亦随同出使大臣以三年为期年满奏奖如有堪留用者应由接办大臣酌留倘不能得力亦即撤回
一出使各国大臣到各国后除紧要事件随时陈奏外其寻常事件函咨臣衙门转为入奏
一出使各国大臣有兼摄数国事务者应如何分驻之处由该大臣酌定知照臣衙门查核
一出使各国大臣月给俸薪请照现在实职官阶支给惟原拟二三品充二等　钦差者月给俸薪一千二百两三四品充三等　钦差者三品一千两四品八百两其四品充二等者未经议及今酌中定拟月给一千两至各国副使俸薪拟月给银七百两
一出使各国大臣有兼摄数国事务者月给俸薪毋庸另加各国副使亦一律办理
一出使各国大臣及副使以下各员月给俸薪自到某国之日起各按应得银数支给扣足三年为期期满停支俸薪如接办大臣尚未能到期满大臣尚未交卸应按照在任日期算给俟接办大臣到后住支副使以下各员亦一律办理其参赞领事繙译等员如经接办大臣留用者俸薪即从年满日期接算支给
一出使各国大臣及副使以下各员由中国起程及由差次回华行装归装均需顿整所有往返两项整装拟各按照三个月俸薪银数支给均由臣衙门前拨各关六成洋税内动支
一出使各国大臣等每年俸薪及往返盘费驻扎各国一切经费等项由该大臣按年分晰造报臣衙门查核一出使各国大臣等俸薪及往返盘费驻扎各国一切经费等项由江海关汇齐按年汇寄应如何分别汇寄之处由臣衙门札知总税务司遵照办理
　　遵　旨议奏疏附各片　总署王大臣
钦差大臣署礼部左侍郎郭嵩焘等奏出使英国酌带随员摺一件单一件光绪二年九月十五日军机大臣面奉　谕旨着该衙门议奏钦此钦遵由军机抄交臣衙门据原奏内称此次遣派公使实为创行之典请酌定参赞二员繙译四员其余文案武弁医生均应分别调派谨开清单恭呈　御览并请　饬下江苏湖南各抚臣分别知照各该员赶速料理随同出洋英国三岛并无华商贸易无从设立领事而所辖南洋沿海地方如新加坡孟加拉槟榔屿锡兰等处华民流寓至数十万人应否设立领事须俟察看情形所带参赞文案各员皆可斟酌委派奏明请　旨其应用工役并由公使带不别开支经费等语臣等伏查本年八月十三日臣衙门开单具奏出使各国经费分别酌定数目摺内声明头等参赞官月给俸薪五百两二等月给俸薪四百两三等月给三百两头等繙译官月给俸薪四百两二等月给三百两三等月给二百两随员医官月给俸薪二百两其余武弁供事学生每月每人约百两以内由出使大臣届时酌定准数作正开销又于九月十二日臣衙门奏陈出使章程十二条内声明出使各国大臣所带参赞领事繙译等员应酌定人数开列姓名等项知照臣衙门查核各该员亦随同出使大臣以三年为期年满奏奖倘不能得力亦即随时撤回其月给俸薪自到某国之日起各按应得银数支给扣足三年为期期满停支俸薪由中国起程及由差次回华行装归装均按三个月俸薪银数支给等因先后奏准行知各该大臣遵照在案今据出使英国大臣郭嵩焘等奏请酌定参赞繙译等员名数并声明给发薪水应否分别等第等因臣等公同商酌请将该大臣等派充参赞之布政使衔贵州候补道张自牧作为二等参赞官江苏候补知县黎庶昌作为三等参赞官派充繙译之兵部候补员外郎德明户部候补员外郎凤仪均作为三等繙译官此外如有应用外国繙译应由该大臣等随时酌定连中国繙译在内不得过该大臣等所定四员之数以示限制至该大臣所请将刑部主事汪树堂候选通判张斯栒广东候补知县李荆门候选县丞罗世琨等四员派充文案臣等查臣衙门前奏出使经费摺内祗有随员医官并无文案名目应请将该大臣等随带之文案四员作为随员各按月给俸薪二百两之数支给此外自无须另行咨调人员以节糜费至该大臣等奏称英国三岛无从设立领事而所辖南洋新加坡等处华民流寓数十万人倘应设立领事所参赞等员内皆可斟酌委派奏明请　旨等因应如所拟办理届时人数或有不敷再由该大臣等酌度分别奏咨调往如蒙　俞允即由臣衙门行知该大臣等遵照并咨令在京各衙门及该督抚等转饬各该员即日束装起程探明该大臣等行抵何处星速前赴随同出洋毋得稍延其各该员出洋时应得行装银两准其查照臣衙门奏定章程各按三个月俸薪银数支给俾利遄行如有不能得力及缘事未能随同前往者该员所得行装银两应由该大臣饬令缴回以重款项奉　旨依议
再查前奉　派出使日本国大臣升用翰林院侍讲何如璋出使德国大臣光禄寺少卿刘锡鸿均应遵照上年九月间奏定出使章程作为二等又查奏定章程内开出使各国大臣月给薪水请照现在实职官阶支给二三品充二等　钦差者月给俸薪一千二百两四品充二等者月给一千两各等因惟于五品充二等　钦差人员未经议及今何如璋刘锡鸿俱系五品官阶其每月应支俸薪臣等公同商酌拟请均照四品充二等者月给银一千两以示体如蒙　俞允仍应遵照臣衙门上年奏定章程自到某国之日起各按应得银数支给嗣后遇有奉　派出使前项品级人员均按照此次奏案办理所有臣等酌拟支给五品出使大臣俸薪银两缘由理合附片陈明奉　旨依议
再出使各国随带人员繙译官关系紧要臣衙门上年奏定出使章程内载头等繙译官月给俸薪四百两二等月给三百两三等月给二百两整装归装均各按三个月俸薪支给嗣于议复出使英国大臣郭嵩焘等奏带随员摺内奏明将该大臣派充繙译之兵部候补员外郎德明户部候补员外郎凤仪均作为三等繙译官本年八月出使德国臣刘锡鸿奏请派同文馆学生赓音泰荫昌为繙译官四等以该学生学习德文虽通门径而于繙译汉洋文字恐尚未能精通添派学生庆常一同前往以备任使先后奏准行知该大臣等遵照并于学生庆常赓音泰荫昌等由京起程之时援照德明凤仪等成案均作为三等繙译官照章给予整装银各六百两各在案查德明等五员均由同文馆学生先后派充出使英德两国繙译官惟赓音泰荫昌二员查其在同文馆充当学生年分较浅繙译工夫视庆常德明凤仪三员亦逊若一律照章支给俸薪似不足以示区别臣等公同商酌拟将赓音泰荫昌二员作为四等繙译官每月定为俸薪一百五十两俟到国之日起支其以前照三等繙译官给过整装银两暂免追缴以示体恤嗣后所有派充各国之四等繙译官一切整装归装仍各按应得俸薪银数核给如蒙　俞允臣衙门应即分别咨行出使各国大臣并劄知总税务司等一体遵照办理为此附片陈明
再臣衙门奏定出使章程内载出使各国大臣及副使以下各员均自到某国之日起以三年为期由中国起程及由差次回华行装归装各按照三个月俸薪银数支给往返盘费驻扎各国一切经费等项由该大臣按年分晰造报臣衙门查核嗣于议复出使英国大臣郭嵩焘等奏带随员摺内声明各该员出洋所得行装银两如有不能得力及缘事未能随同前往者由该大臣饬令缴回各等因奏准行知遵照在案臣等查出使各国大臣等自到某国以后照章应俟三年期满始能回华给予归装银两惟其中倘因各项事故未能俟至三年者自应分别办理臣等公同商酌除缘事撤回因病开缺人员未满三年回华毋庸支给归装银两外如有丁忧身故之员归装一项照期满者给领其回华盘费无论已未三年期满均准一体开支以示体恤所有副使以下各员并准一律查照办理至各国出使大臣等自到某国后除本员火食车价跟役工食系由各该员月给俸薪项下自行支给此外一切公用作正开销其余随带出洋之武弁供事学生每月每人约须百两以内由出使大臣届时酌定准数作正开销等因经臣衙门奏准在案此次遣使两洋事属创始一切作正开销款项自难预定然亦须事事核实撙节以免虚糜应请　饬下东西洋各国出使大臣等将出洋盘费及到某国后一切经费凡系作正开销之款务须遵照奏章俟一年期满后即行分晰逐款造报臣衙门查核毋得迟延臣衙门各按其每年应用款项若干再行酌中定额奏明办理
再前因筹议海防事宜据李鸿章李宗羲王凯泰等先后条陈以各国宜选明白洋务之人随时遣使以宣威信通情款各国如何情形随时驰报庶几耳目较灵不致中外隔阂等因各在案是出使一事凡有关系交涉事件及各国风土人情该使臣当详细记载随时咨报数年以后各国事机中国人员可以洞悉即办理一切似不至漫无把握臣等查外洋各国虚实一切惟出使者亲历其地始能笔之于书况日记并无一定体裁办理此等事件自当尽心竭力以期有益于国倘一概隐而不宣窃恐中外情形永远隔阂而出使之职亦同虚设可否　饬下东西洋出使各国大臣务将大小事件逐日详细登记仍按月汇成一册咨送臣衙门备案查核即繙译外洋书籍新闻纸等件内有关系交涉事宜者亦即一并随时咨送以资考证臣等理合附片具　奏
再臣衙门奏定出使章程内开出使各国大臣自到某国之日起以三年为期所带参赞领事繙译等员亦随同以三年为期年满奏奖如有堪留用者由接办大臣酌留等因此章系指三年任满者而言如有出使各国大臣未历三年即行更换者所带参赞等员除由臣衙门派往之同文馆学生充当繙译官者应令仍在各国随同接办大臣当差外其原带之参赞领事洋繙译各员是否堪以留用仍由接办大臣自行酌定其留用各员准其自原带到某国之日起算扣至三年期满由接办大臣察看如果当差无误分别奏奖毋庸俟接办大臣三年任满后始行奖叙以示鼓励倘或留用以后始勤终惰即由接办大臣随时撤回臣衙门派往之同文馆学生充当繙译官者亦准其一律查照办理至出使大臣奉　旨有特办事件而回华未满三年者所带参赞等员不必拘定三年奏奖期限又未满三年回华之出使各国大臣任内一切事件统令俟接办大臣到后当面交代清楚始准束装起程其支销各项经费如届一年期满应行报销之时接办大臣未到仍令原经手大臣自行逐款分晰造报以免轇轕出使各国大臣及所带参赞各员未满三年回华者所有应得俸薪均自该大臣卸任之日住支仍令遵照奏章如非丁忧身故只准开支回华盘费不得给予归装银两以严限制为此附片谨　奏
奏为查明请　旨疏总署王大臣
窃臣衙门前于光绪二年八月酌定出使各国经费摺内声明出使大臣头等一二品充月给俸薪一千四百两二等二三品充月给一千二百两三等三四品充三品月给一千两四品月给八百两是年九月拟定出使章程十二条内开出使各国大臣分头二三等名目此次办理伊始所有现在业经　派出各国大臣均暂作为二等出使各国大臣月给俸薪照现在实职官阶支给其四品充二等者拟月给一千两嗣因出使日本国大臣何如璋出使德国大臣刘锡鸿俱系五品官阶其应支俸薪拟照四品充二等者月给一千两等因先后奏准行知遵照各在案本年五月臣衙门奏请　简派出使俄国大臣二十二日奉　上谕吏部左侍郎崇厚着充出使俄国钦差大臣钦此七月二十一日奉　上谕崇厚着作为全权大臣便宜行事等因钦此二十七日臣衙门奏请　派员接办出使英法德国大臣奉　上谕一等毅勇侯候补四五品京堂曾纪泽着派充出使英国法国钦差大臣等因钦此臣等查崇厚曾纪泽奉　命出使俄英法各国按照奏定章程均应作为二等惟崇厚钦奉　特旨畀以全权大臣之任查西洋各国凡充头等使臣者有代君行权之责从不轻以除授拟请嗣后出使各国大臣如非实任一二品及有应办事件者毋庸　赏加全权字样以示区别至曾纪泽以前大学士曾国藩之子承袭侯爵　加恩以四五品京堂候补爵秩较崇自应量予优异可否比照二三品充二等者办理如蒙　俞允臣衙门应即行知遵照所有应得俸薪仍令均自到任之日起照章支给臣等理合恭摺具陈
　　约章筹洋刍议　
薛福成
两国议和不能无约约章行之既久恐有畸重畸轻之事以致两国之有偏损也不得不订期修改以剂其平此中外通行之例也然修约之举期于两国有益无损损一国以益一国不行也一国允而一国不允不行也伊古以来未闻有修约不遂而遽至决裂之举惟其如是则存自利之见者不得恣睢以从事有自护之权者不妨从容以徐商曩者滇边案起英国威使以马加里之死多方挟制中国务持大体不得不量予变通以弭外衅于是始立烟台之约今前案早结而英国于约内之事尚未尽行其理绌则其气衰所以威使支吾延宕但嗾德国巴使借修约之事多所要求要求不得旋肆恫喝恫喝不应而彼之技乃穷即令佯示决裂之形中国惟当静以待之其万不能允者始终坚执一辞而彼固无如我何也如其可允而有大损于中国者宜取大益以抵之有小损于中国者宜取小益以抵之损益适足相当彼商民犹未惬望或将如英国新约之订而不行否则相持不决而修约中止要之不失为中道固非中国所虑也虽然中国立约之初有视若寻常而贻患于无穷者大要有二一则曰一国获利各国均沾也西人始来不过一二国中国不知其牵率而至者如是其众也既因有此约一国所得诸国安坐而享之一国所求诸国起而助之是不啻驱西洋诸国使之协以谋我也失计莫甚于此从前诸国以英国为主谋英国允而各国无不照行是尚有统宗之处今则德国雄长欧洲每事与英竞胜且烟台条款德人藉英之力沾利多矣今复以修约而诛求无已而英人亦乘间而导之合力以谋之此皆利益均沾一语阶之厉也往者不可救来者犹可追今欲顿弃前约彼必不肯从也是莫如存其名而去其实使彼相忘于不觉往见戊辰与英国所订新约第一条及照会之文用意甚善惜乎其未行也又闻总税务司赫德之议拟订各国通行约本另设一汉文条约底式凡有外国订约者即按通行之约以授之此诚省事之良法也利益均沾之文不必去而其弊自去矣今岁德国修约尚未定议英法亦届修约之期如竟能罢论固善不然则三国同时议约宜告之曰约文有一体均沾之语若稍有参差则一事两歧而开办无期莫若乘立约之始而会归于一英法德三国既允其余诸国可无虑矣他日届期修约彼即不能迭出以相尝万一意见不合不过互相牵制不行新约而止耳各国无端之喧聒其少纾乎一则曰洋人居中国不归中国官管理也夫商民居何国何地即受治于此地之有司亦地球各国通行之法独中国初定约时洋人以中西律法迥殊始议华人治以华法归华官管理洋人治以洋法归洋官管理然居此地而不受治于有司则诸事为之掣肘且中国之法重西洋之法轻有时华人洋人同犯一罪而华人受重法洋人受轻法已觉不均今即以人命论华人犯法必议抵偿议抚无有能幸免者洋人犯法从无抵偿之事洋官又必多方庇护纵之回国是不特轻法所未施而直无法以治之矣此无他有司无权之故也为今之计既不能强西人而就中法且莫如用洋法以治洋人按烟台条款有照会各国议定审案章程之约赫德亦谓华洋讼件宜定一通行之讯法通行之罪名乃能经久无弊近闻美国与日本议立新约许归复其内治之权外人皆归地方官管辖中国亦宜于此时商之各国议定条约凡通商口岸设立理案衙门由各省大吏遴选干员及聘外国律师各一人主其事凡有华洋讼件均归此衙门审办其通行之法宜参用中西律例详细酌核如犹不能行即专用洋法亦可何也治华洋交涉之事本与中国自治之法不同以洋法治华人所以使华人避重就轻也以洋法治洋人所以使洋人难逃法外也补偏救弊舍是无他术矣夫条约之要义固不止此二端而以此二端为最钜骤与之商未必肯听则于无形之中寓转移可也即不然用以抵其所索之款可也若夫法国之约莫如约束教民俄国之约莫如清理边界似皆宜于通行之约之外别立专条其间几微之得失实为中国安危之机似又当以全力注之者矣
　　邻交　　　
薛福成
古之豪杰论交邻之道不外两端诸葛亮之以蜀抗魏也知吴之可结为援也故曰释怨以联和伍员之为吴谋越也以其同壤而世为仇也故曰去疾莫如尽今与中国同处一洲之内而国势稍足自立者莫如日本论外侮之交侵不能不树援以自固也宜有吴蜀相亲之势然日本人性桀黠蔑视中国彼将以远交近攻之术施之邻邦也实有吴越相图之心其机甚迫而其情甚可见也盖日本在唐宋以前未尝不朝贡中国其后平氏源氏北条氏足利氏织田氏丰臣氏德川氏迭执兵柄倔强东海之中国主虚拥神器者逾七百年元代误用驽将突遇飓风弃师海外是天意欲存日本非其胜战之功也明之中叶边备日弛海滨奸民诱倭人为寇掠而彼常有轻各国之心十数年前彼国中多故诸侯起而力争德川氏狼狈失据因以黜大将军而列藩亦废尽改郡县駸駸乎有强干弱枝之势又大开互市宗尚西法甚至改正朔易服色建置铁路电线机器之属不遗余力国债至二万万以外近又购铁甲船于英国西人啧啧称许而彼之气焰益张夫彼之所以不惜重费经营如此其勤者必曰有所取偿也彼之所以敬事西人交际如此其密者必曰可以求助也然彼有所益则必有损者在矣彼既日强则必有弱者在矣窃尝为日本踌躇审度知其志必不仅在朝鲜琉球也何也朝鲜琉球壤地之博民物之丰不逮中国之百一也且日本之在海滨亦多事矣数年之中一入台湾再议朝鲜三废琉球今其兵船且游历至福建隐有耀武之意彼盖自谓富强之术远胜中国故欲迫中国以所难堪使我怒而启衅而彼乃得一试其技幸而获胜彼固可任其取求万一不胜彼恃西人为排解决无亏损于其国其为谋亦狡矣故此时琉球之废非谓其地足贪民足用也彼特以此尝中国也中国而力与之校固藉为开衅之端中国而不与之校亦愈知中国之弱渐且南犯台湾北攻朝鲜侵寻达于内地殆必至之势矣今试就日本近事与中国絜长校短而论之日本仿行西法颇能力排众议凡火轮舟车电报及一切制造贸易之法稍有规模又得西人之助此其自谓胜于中国也然日本土地人民不及中国十分之一国债累累岁入之款半输息银则其饷不足恃也国库空虚百用仰给纸币纸币不能用之国外也一旦有事船军火皆无可购则其械不足恃也日本近更军制寓兵于农通国陆军常额不过三万二千人则其众不足恃也惟彼海军有战舰十五号大数十尊不尽新制毁之者曰朽败难用誉之者曰操练颇精兵之精不精必经战阵而始显日本以西法练兵仅逾十年未经战阵核其实当与中国相等彼西人之称之者要不过阿好之言亦挟为恐喝中国之具耳况日本自变法以后悍将骄兵之失职废藩旧族之怀怨常思乘闲起以齮执政诸大臣彼又北畏俄人西防中国苟势有不支西人且易袒护而为窥伺彼之政府筹之审矣所以未敢径与中国为难而必以琉球试其端者职此之由然则日本虽诡谲仍视中国之举动以为进止也明矣夫今之时势与元明迥异自强之权在中国即所以慑伏日本之权亦在中国彼可购而得者我亦可购而求彼可学而能者我亦可学而至而况中国之才力物力十倍于日本者哉琉球蕞尔国存亡绝续原不足为中国轻重然日本相侵之志危矣迫矣儳焉不可终日矣中国于自强之术不宜仅托空言不可阻于浮议诚能一日奋然有为而决之以果课之以实固旋至而立有效者也是故为今日计御俄人之道利用柔非柔也化其争竞之气也御日本之道利用刚非刚也示以振作之机也军志有之曰上兵伐谋其次伐交夫诚措置得宜则敌之狡谋可戢行且介西人以求成于我也而西人之交又何必不合于我也
　　敌情　　　
薛福成
联泰西各邦以谋中国其势可虞分附近邻邦以合西人其势更可虞日本之依附西人妄有觊觎天下共知之矣然东西皆有约之国按之公法一国不协各国可以从中调停而今日之中国断不能得之于西人者何也彼西人之始至中国也中国未谙外交之道因应不尽合宜彼疑中国之猜防之蔑视之也又知中国之可以势迫也于是动辄要求予之以利而不知感商之以情而不即应绳之以约而不尽遵今中国虽渐知情伪而彼尚狃于故智辄思伺中国有事以图利也中国以琉球之故与日本稍于违言英德使臣虽未干预若使与闻此事彼必虚张日本之声势以胁持中国彼必代日本护其短而故评中国为非彼必稍损中国以益日本因以市恩于日本彼必反谓损中国者为助中国因以责报于中国夫西人于条约公法研之甚熟岂真无是非者哉彼欲善自为谋势固必出于此也往者日本将废琉球之时昌言不愿各国公使与闻彼素恃西人为党援尚且如此中国亦宜用此例或逆拒于无形或昌言而布告勿使西人参与其间则进止自由可免掣肘之虞矣或曰然则中国有事各国调停之说终不可恃乎曰此其机仍在中国而已中国能自强即邻邦启衅各国出而调停未尝无小益中国未能自强而狡寇争雄各国因之玩侮必致有大损况今驻华各使惟利是视又值修约之际蹈瑕伺间诡谋百出不豫为之防是倒持太阿以授之也至若美前总统位望较崇宅心敦厚未染虚诈之习不妨倚为排解法美荷兰三国旧与琉球有约其驻倭公使不妨联为指臂但恐倭人性情坚韧未必肯听耳若幸而转圜固有裨补即终不见纳亦无后患也或曰天下强邦皆有独亲独厚之国然后缓急足倚中国孤立久矣今诚于修约时稍让以利其可使之亲厚我乎曰相亲厚之道在布置于平日非一朝一夕之故今中国让之以利彼且谓恫喝而得之也必有得步进步之心是让之仍无益也若夫英法相亲以拒俄俄德相亲以制法德奥相亲以主欧东之政彼其先未始非仇敌也一旦释怨修好则一国顺而全局为之转移中国与美有相助之约则美可亲与俄为最旧之交则俄可亲其他若英若德若法苟可结纳均宜因势而导之迎机而赴之而此中得失则以识彼性情为枢纽盖尝考西人之俗矣西人以交际与交涉判为两途中国使臣之在外洋彼皆礼貌隆洽及谈公事则截然不稍通融中国之于各使亦宜以此法治之是让以虚而不让以实也西人于练兵造船制器及一切技艺喜自耀其所长未尝秘为独得中国诚能切实讲求彼谓我有自强之道先已敬慕悦服又知我不相鄙薄不难罄中藏以相示或时以微利啗之是得其技而兼得其心也西人颇尚豪爽而又好为不情之请以绐中国中国宜择其可允者允之不可允者不妨直指利弊告以必不能行之故彼亦词穷而气沮是折其非乃能折其心也得此数者以与西人从事复由驻洋公使察其隐情随宜措注但能于诸国中得其一国而诸国无不相助矣近闻日本与美议立新约美许归复日本内治之权利日本许增两口通商以酬答之夫此有所赠彼有所答是名为相让而实无所失也而有事时可得合从连横之助又何惮而不为哉且中国地博物阜西人通商所获之利十倍于日本彼于日本何所爱必厚彼而薄此哉亦在得其道而已夫诚得西人以为外援彼日本区区之国将从风听命之不暇尚何桀骜之有
　　通使总论星轺指掌　　　　　　　　　　　　　　　　　　　　　　　
丁韪良译
通使之例虽繁其理至简要之不外准情度宜而主在办理交涉事务推而言之为外交之道实而按之为议事之法然各国往来事宜时有变迁互易皆随国之盛衰事之虚实势之分合耳伊古以来大抵如斯凡膺使臣之职者皆宜详考往事无如史记纷繁案卷甚伙欲览周知以求办理交涉事务之法亦已难矣是以使臣每藉阅历之资深以补考证之不足盖事虽相同而时势或异或时势无异而人地有殊焉能泥于成格绳以一律况今昔情状不同邦国风俗亦异常见事同而办法迥异惟在当事者洞悉情形周详智虑因时制宜耳然非谓因此而通使之学可废
夫使学虽无定则而历来各国与外使往来文件册簿即可视其如何敷词立意以资考证遇事又须熟悉情形搜罗程式互相较量然后视人地之宜酌核措词至昔日之成案虽不尽宜于今日之需但不可不恃为绳墨缘人之趋利避害古今同情往昔案件若悉心考查情由恒能预料其完结之处可知凡事遇有阻碍如何疏通遇有损害如何预避视昔人之错误即可藉为前车之鉴矣
通使之学关系甚钜然精通者甚鲜虽偶有博学深求而于公法史记等书知崖略者居多竟领使命后而始习者有之夫使臣若谓胸有邱壑而师心自用实为谬妄盖人无学问侥幸供职者虽偶有之而聪明才干总不足以应事物之纷纭即专恃阅历亦已误矣况公使一经到任难免被事纠缠此时无暇考证不及详查若无积学则手足无所措矣处事固贵乎阅历而欲泛应曲当须精熟通使之学然欲精熟通使之学须先涉猎诸学而博采之更当以此事为专课而力求之其诸学之尤要者开列于左
一须知天然公法其理系通行万国而彼此交际之道皆以此为准
一须知各国通例有出于条约明文者有出于从俗通行者缘各国或以玉帛相见或以干戈相见皆以此为准
一须知西洋诸大国律例
一须知各国历代史记其尤要者系所载交战议和以及近代所定条约读此则国之兴替政之隆污皆可明晰
一须知各国大势何国志在侵吞兼并何国志在均势守成何国志在合盟自固
一须知富国策内载货物何以生产何以销售何以散聚
一须知各国风土人情以及户口水陆兵额地丁租税等项
一须知各项公文程式洋文格式尚未译就但汉文程式则披阅总理衙门文件可也此外本书列有应读之书百有余种皆未译出汉文若徒译名目实为无益惟惠顿氏所着万国公法业已译刊而本书以之冠于百家
除以上诸学之外欲专办交涉事件尤须通晓各国语言文字一则能读原文可以沿流溯源一则因公会晤可以方言议事以视借人传解实为便易并可畅谈积愫彼此开诚布公而免猜疑之衅
西洋办理交涉事件以法文为通行英德两国语言文字次之自八十年来各国议立条约往往专用法文即如一千八百十五年诸国公使于奥京会议及一千八百三十九年比利时与荷兰分而自立荷比两国议定条约亦皆用法文总之用法文缮写条约者居多有时注明权用法文非必用法文者有之
　　论各国应有专署以理外事　　　　　　　　　　　　　　　　　　　　　　　　
丁韪良译
论外交缘由
查自欧洲分为国其各大国有不得不互相往来之势始而遇事偶有通使继则遣使常川驻劄其所以驻劄之故一则通两国之好一则察邻国之政达之本国自二百年来此举业已通行而各国之往来和好交涉事件皆赖以调摄渐则事务益繁关系益重而各国京师又皆另立衙署专理交涉事务始而名曰外务部继则名曰会议部后则定为总理外国事务衙署
论总理大臣之职
查总理大臣之职有关国家安危利害责任匪轻务选才识卓越者方可膺斯重任不致有伤国体否则办事一有背谬即可陷本国于不测之害是以该大臣之职守有不可不详为申论者
夫国之内政多有定章可守律例可循号令可发虽有背谬贻害较浅易于补救缘内政在使本国民众循例守法即有作奸犯科亦可挟之以威迫之以力无须会议商酌至于各国交涉事务则不然既不可威逼又不可谕令须以情理论之以婉词达之盖一言偶误或一策不善以及草率将事则国计民生即可因之撄害顾交涉事务不但难于办理且极其繁琐时有变更可见总理大臣任重而责难也其应办之事惟有揆情度理善为处置以期上不负国君委任之重下不失民众感戴之忱
凡外国交涉事务皆赖总理大臣之才识而定则简派撤调之际关系国政匪浅故各国每多加意遴选贤能迈众之大吏方授以此职既经简派朝廷当将褒奖之词通知各国以免遇事怀疑总理大臣一切措施既为国计民生所系在该大臣务须熟悉万国公法近代政治天下权势通商利弊以及富国强兵之策立约联盟之法内治外交之道至各国亲强弱之际更不可不体查情形况各国情谊随时变更应令公使领事等员将一切关系本国利害之事星速呈报以便乘机兴利除害故必须有干练之才而后可以拣充使任
总理大臣选派公使须择其阅历较深才识兼优名望甚重者方可信任仍当令各使同其心志随其策谋不但逐事指授机宜更当查其如何办法以俾本国不失利益
总理大臣须将各处紧要事件以及中外现在情形随时通知在外各使俾伊等于本国政务不至茫然在该使接准此等文件亦可向驻劄之国随时叙述窥其意见而使之向附噫使臣如此而令天下各国言听计从其功岂浅鲜哉本国既不遗在远将一切政务通知各使则使臣自倍加黾勉矣
与各国使臣会晤商议本系总理大臣分内之事至国君欲将和约联盟通商交战等事宣示各国此等文件均由总理大臣缮办遇庆吊等事虽偶有国君自行函致邻邦亦例应由总理大臣办理
按常例本国领事驻劄外国者均归总理大臣管辖外国领事驻劄本国者国君准行执照亦由该大臣颁发间有将本国领事归船政大臣管辖者然总理大臣时亦指示策略查本国文卷多归吏刑两部稽查收掌而总理大臣亦有兼理者至该大臣所办案件以及与本国外国使臣往来公文并本国与外国交际礼仪程式均归总署自行收存
凡新任总理大臣一经任事即将接任日期知照本国外国各等公使若系某部院尚书兼此任者亦当达知本国执政各部自知照后凡驻京公使皆应前来拜谒该大臣于二三等公使应亲往答拜于署任公使以及办事大臣只投名刺而已惟答拜头等公使应于当日以其有代君身而行之义
总理大臣寻常接见公使皆有定期除定期外公使若欲会晤必须专人面询或函请时日方可以无碍该大臣政务为要遇有紧要事件以及重任公使亦可随时前往不得限以常格
总理大臣卸任亦当仿照接任之时通知各使以尽同舟之谊法君路易十五在位有总理大臣名阿冉孙者以勤着名每日寅正即起将各项文件自行撰拟稿底于巳初发给主稿四员令其抄录至本国使臣来文该大臣批示大义主稿书写覆文每日除觐君与执政大臣会议外遇有紧要文件仍自行书写其勤劳有如此云
论总署办事人员
总署之责重事繁自不必言其一切事务总理大臣不过提纲挈领而已且时有兼任执政大臣国会大臣之职者于本署寻常事件以及缮写公文等事无暇及此且躬理细故则重大者未免或有虞是以无关紧要事件皆委诸属员该大臣惟时加督率稽查
查总署除正堂外次即总办帮办该大臣遇有事故总办即应代为会晤公使寄发公文稽查案件督饬僚属是总办须干练有为通达政体熟悉情形之员方能胜任且该员有统辖本署人员事务之责非分司各员可比英国遇更换总理大臣之时该衙门总办亦必一同更换惟副总办系久任其事永不更换以资熟手凡由国会掌权之国率皆如此
总署各项办事人员关系匪轻须详加遴选因在京办事干练之员可以补救在外使臣才力不及之处缘随事可由京师授以方略之故耳
该大臣既有属员襄办公务其须幕友以理私事自不必论
　　论通使之例
丁韪良译
论公使之职
查各国执掌部院事务大臣洋语称密尼司德其授以文凭或全权字样差往外国办理交涉事务者按洋文其职名与部院大臣相同至该使宠荣优遇之处载在万国公法
昔有遣使他邑专通庆吊之礼者自通使常川驻京之例开则使臣专为保持两国和好护庇本国商民通报关系本国事件是以使臣职守不必专属一事矣
论通使之权
惟自主之国方可遗使接使半主之国凡邦国能自理内政而无外交之权者谓之半主之国如瓦拉该墨拉达挨及等国是也按瓦墨二邦尚可遣派本国奉教之使驻札土京而该使得赖公法保护然土君虽接其使臣究与视自主之国使臣有间如有交涉其能否通使当从上国之命至于商会民众亦可遣使他邦但所遣之人不拘何等职爵概不得作为公使遇应办事宜有仍由本国之驻京公使料理至于众邦合一之国或彼此互相通使或遣使外国皆视本邦情形并原定合一之盟为何如耳按此国既归并彼国则此国即不得复谓之国矣若于归并约内言明凡与各国会议等事必由上国代理则遣使他国亦必由上国拣派虽遇专涉本邦之事本邦亦不能另遗使臣盖既立归并之盟即不能复有自主之权也大抵众邦合一之国其通使之权皆归上国至数邦联合之国其通使之权仍操之名邦自威司发里和约一千六百四十八年即　大清顺治四年以来凡日耳曼各邦皆操此权然众邦之公会虽有遣使接使之权并未遣使在外常川驻劄惟于一千八百六十四年遣柏思为钦差大臣前往伦敦大会于一千八百四十八年公会举议重修众邦合一之例盟主遂秉遣使外国之权
昔荷兰立民政时其通使之权专归众省公会惟荷塞二省录送遣使外国名单以备公会简派
在瑞士数邦仅止联盟而非合一各邦皆有通使之权上国并未遣使常川在外是以于一千六百二年瑞士差往法国公使共三十九员盖因各邦皆遣一人或数人之故耳当时各国公使驻劄瑞士者在众邦之公会呈递国书于各邦亦各呈递一本自一千八百十五年重修合一条约之后其通使之权归之上国遂有上国遣使驻劄法奥二国之事但议立和约之权各邦仍操之于己自一千八百四十八年复重订合一之约而通使之权专归上国矣至亚美利加合众国之例除经国会允准外严禁各邦彼此擅立盟约及与外国私立约据等事
凡立约赖某国保护者于自主之权无碍若约内未经载明推逊通使之权不能因赖保护遂不认其有此权也
通使之权遇有争执疑惑或于彼此政体有窒碍等处则遣使接使不加以公使衔者往往有之出亡之君时有特遣无名使臣前往某国如十数年前美国南省叛乱遣使英法是时英法虽未认其国亦未尝不接该使之公文
通使惟国主能操其权但国主遣使之权有时为本国律例所限制遇属地距本国窵远者该处镇守大臣往往有接使遣使之权因地处远方此乃代君而行耳
两国非有立定专条则各有可遣之例并无必遣之势
</div>
    <div class="pagination">
<a href="皇朝经世文续编-清-葛士浚_page83.html">上一页</a><span>...</span><a href="皇朝经世文续编-清-葛士浚_page79.html">79</a><a href="皇朝经世文续编-清-葛士浚_page80.html">80</a><a href="皇朝经世文续编-清-葛士浚_page81.html">81</a><a href="皇朝经世文续编-清-葛士浚_page82.html">82</a><a href="皇朝经世文续编-清-葛士浚_page83.html">83</a><span class="current-page">84</span><a href="皇朝经世文续编-清-葛士浚_page85.html">85</a><a href="皇朝经世文续编-清-葛士浚_page86.html">86</a><a href="皇朝经世文续编-清-葛士浚_page87.html">87</a><a href="皇朝经世文续编-清-葛士浚_page88.html">88</a><a href="皇朝经世文续编-清-葛士浚_page89.html">89</a><span>...</span><a href="皇朝经世文续编-清-葛士浚_page85.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
