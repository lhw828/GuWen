<!DOCTYPE html>
<html>
<head>
    <meta charset="UTF-8">
    <title>皇朝经世文编五集 - 第 24 页/共 36 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇朝经世文编五集 - 第 24 页/共 36 页</h1>
    <div class="content">　　新疆　
陈次亮
新疆改设行省之议刱于龚自珍而成于左宗棠刘锦棠比年以来编户建城规模麤具矣惟天山南北自遭兵燹人民寥落气象萧条土壤荒芜沟渠湮废曩见新疆巡抚赍送版籍诸郡邑多者千余户少或数百数十名口不敌内地之一乡南路各城强半回族绝少汉民狼子野心纷然逼处有游历其地者或谓荒远寥落仍与塞外无殊土地人民政事简略如此徒恃此数百万金之款转输劳弊靡有已时抚辑招徕有名无实何足以支拄强敌巩固边防哉然则新疆其果不可用耶而亦非也元太祖既得伊积粟练兵遂以并兼西域瓦剌准夷先后窃据其地均恃其强富屡抗中朝南八城水泽纷歧自汉以来夙称沃壤北路伊精河乌鲁木齐塔尔巴哈台等处均膏腴衍沃亩收十锺承平之时曾以旗民屯垦营田水利故迹犹存比户欢然丰收倍获旗民不习耕耨收效已复如斯使悉以汉人佃之则不出数十年井里桑麻俨同内地矣国家休养生息阅时二百余年各直省人满为灾游惰滋多因生叛乱迩日出洋谋食者多至数百万人苟量遣闲民以实兹边塞则盈虚相剂内外相均既慎防维潜销祸变计孰便于此者徒以地隔关山闲以沙漠资无措声息罕通贫民限于见闻怵于寒苦虽欲去此适彼无由涉此长途也附近之甘肃陕西向为腹地自经变乱户口亦复无多宜募川楚晋豫之贫民渐移于陕甘募陕甘之贫民渐移之关外助以资斧领以官弁拨与地亩给以籽粮保护矜全勿加凌偪先期示谕咸使闻知妇孺提携乐郊共适更为之经营庐舍开浚川渠耒耜耰鉏耕芸树艺开其利源者无不备恤其生计者无弗周使居者无反顾之心至者有如归之乐他如发遣各犯亦准携眷偕行安插其闲稍加区别期以廿载而谓新疆一隅有不日臻富庶者其谁信之或曰移民之费将安出乎不知甘肃新饷例扣湘平核计赢余岁将廿万比年关内外裁兵节饷岁省六十万金一律储存甘省藩库岁出其半以给经费他日耕屯愈广赋税渐充万里边隅蔚为重镇足兵足食无假外求防勇可裁协饷可省所谓一树而百获者幸毋惜小费而昧远图也
　　河源　
陈次亮
罗布淖尔一地古所称星宿海也居新疆东南为汉世玉关之故道南连葱岭北接吐鲁番东达西宁陕西西抵莎车哈密周回二千余里纵狭而长中有大河二道句联络贯林木葱蒨薮泽沮洳天气温和土膏沃衍惜乎人民少沟洫未通车马往来驰驱不便仅有回民百户错处分居猎兽捕鱼不谙生业宽深广远遗利尚多太古榛芜竟成弃地沙漠荒凉之外有此水泉饶沃之区徒以规画无人招徕乏术中国视同瓯脱土民不识耕耘横区中远同化外而腹内各省人稠地狭生齿蕃庶十倍汉唐土地之所生不足给求而养欲一听其飘零海国迫逐拘囚淡然漠然而不一为之所政在养民之谓何矣魏光焘权新疆巡抚曾密遣员弁赍裹糇粮远测穷探得其要领所拟十则措画精详惟新疆绝少汉人乃广募回民以资垦种无论东作之事非所深谙若辈阴鸷刁顽恐他日生貙生貔转益西陲之梗千虑一失亦不得已而为之也会魏光焘受代遽去良法美意继轨无人遂使千里腴疆仍为蔓草荆榛荒芜翳荟之地事机虽值美利未兴虽曰天意岂非人事哉宜令陕甘总督陕西新疆巡抚西宁办事大臣各派干员查明四至绘图立说熟审情形招募闲民筹备经费一律修建邑落开浚沟渠发给牛粮制造舟楫通力合作经营缔构毋分畛域毋动浮言旧日番回妥为位置应如何设官经理派兵弹压分划疆界兴筑堤防土性何宜天时何若其中材木之植矿产之饶鸟兽之蕃鱼盐之利堪资日用有益民生博考详求毋有遗阙及事后应若何立学校备官司殖货财通道路籍户口定科条惠工商筹转运务令权衡中外变通今古因宜立制会议上闻盖本朝幅员之宽迈越千古戎即叙蕃汉同风新疆既隶版图藏卫亦归声教维此河源万里前代之视为荒远难稽者穷原竟委咸居覆帱之中成周以前不可考矣汉开绝域仅属[羁縻](正其)元并吐蕃未遑经画天人交应若有所待而然不及此时经而营之疆而理之坐使梗遏穷边声闻隔绝转漕万里耗竭中原岂计之得者哉
　　青海　
陈次亮
本朝抚辑西藏至于再至于三均由四川之打箭炉征兵入藏虽调伊劲旅闲道会师然和阗之南限以葱岭冰天雪海道路崎岖头痛身热之乡未易引绳而度也故今日入藏必道四川而川藏之闲悬隔六七千里阅数十驿而后达层崖沓嶂深谷大川铁索为桥皮船济渡人难辔鸟不旋飞险阻艰难至斯而极察木多巴塘里塘经涉土司之境炎风涷雨瘴日蛮烟夹坝纵横豺狼出没夜煨榾柮日食糌巴偶有蛮触之争则累月经旬行人断绝险矣远矣殆亦天之所以界中外与然而五金各矿照海腾渊大利所藏人思染指泰西各国游历之使日月无闲络绎往来比年印度通商开辟延敌隐忧方始事变滋多他日转饷征兵劳费险艰势难飞达鞭长莫及将若之何青海入藏之途经历番地适在葱岭之东为蒙古熬茶之故道虽复荒远尚利驰驱亦阻沮洳均能绕越宽平广邈山岭无多较之川藏一途何啻霄壤闻西人游藏之使均由此道往来详纪物产土宜设立鄂博谓异日火车飞挽铁路畅行西道既通即可联为一气阴谋秘计指掌瞭如而我转漠然置之度外可乎宜于此闲另辟一途为藏中之后路青海蒙番各族世笃忠贞惟佞佛持斋好生戒杀劲悍之气积久销磨略与塞外各旗相等宜选知兵大臣兼西宁办事之职专任青海练兵事宜募集劲骑数千勤加训练快枪小相辅成军其入藏道途专派干员经营修整安设驿站芟刈草莱埤者填之潦者泄之缺者补之岖嵚者改为坦直倾侧者易以荡平务使车骑往还刻期可达设藏有警则四川为正青海为奇旗队为前茅蜀兵为后援短长相救迟速相均犄角之势成而胜败之机决矣此道贯穿南北联络江河宝气所锺含金孕玉历数千载有美必彰如能博察矿苗集商开采地利既出人力以通荒寒寂寞之区不及十年即成富庶何必忧贫患寡虚中国以实边防哉有人有土有财有用此圣王治国平天下之大道高深广远非迂儒一孔所能窥已
　　西藏　
陈次亮
北印度希马拉亚一山比邻藏出地二千余丈英人谓即古之昆仑以地望准之实后藏所称冈底斯山者也距山三百里有巨镇焉英即以山名名之曰希马拉万峰拱抱中辟平原英人费亿万金钱伐山通道行以轮车铁轨为印度达官巨贾伏秋避暑之区廛市殷阗楼台侈丽百货具备四序如春车马络绎晨夕飞驰垒兵房军精械足虽曰西俗奢泰重以多财赤道炎歊例须避热然地距四千余里时阅六十余年何若是其纷纷然不惮烦不惜费哉彼其闲有三策焉阿富汗一隅为印度安危之枢纽俄人蓄意窥伺时近百年此地就近赴援有备乃可无患一也中土茶叶西人饮食所必需北印度地近滇南天气温和土膏醲厚督令仿种可以渐收利权二也藏中山水产五金中国仅属羁縻番民不知开采他日势胁利诱渐次进窥有隙可乘赴机迅速三也英人造意蓄谋深远如此而我犹拘守成法掩聪塞明其何能淑载胥及溺边陲之隐患恐非唪经佞佛所能销耳今阿富汗国势晏然彼之边防固矣每岁出茶二百万石英人通国无复饮中国茶者彼之美利收矣惟窥藏一端仅以通商发轫十四年之事藏番二万不敌印兵一千深入穷追二百余里驻藏遣员和解始行立约罢兵英谋之狡如彼藏矿之丰如彼番兵之弱如彼印藏之壤地相接又如彼必谓西人不贪土地专务通商谨守约章决无意外虽至愚者当不谓然宜于设关之始托词护商与达赖班禅第穆诸人熟思审处酌调数千劲旅教练藏番无事之时以万人为额仍仿德国之制分别战守调练番休设有不虞可增十倍饷则取之关税不足者量赋于民择地屯田务农积谷内外各矿一律招商开采酌征税金四者兼权不敷盖寡然后合青海川滇之力密筹援应之方兵则习练于平时饷则预储于府库一有警报即可成行苟驻藏得人期以十年当有成效敌人虽悍亦当望岫息心矣传曰不备不虞不可以师傥墨守当日之旧章借口无凭之公法苟安旦夕涂饰太平则泰山压卵之形高屋建瓴之势恐隐忧深患有即在眉睫之闲者蹙地丧师损威失重越南缅甸其前车也
　　三省　
陈次亮
传有之曰天子有道守在四夷古诗曰鸿鹄高飞一举千里羽翼已就横绝四海故四夷者中原之羽翼也古帝王之所以居中驭外思患预防措一世于治平奠八表于苞桑盘石者也乾隆中用兵于噶尔喀者一用兵于缅甸越南者各二转输劳费旷阅岁时几疑黩武穷兵与古人重内轻外之常经相刺谬矣今而知大圣人明见万里实为子孙筹万世之安后人忽视远猷不能继武遂使大盗毁垣坏壁入而伺我于门庭不得谓非失计也道咸之季外患旋生俄并西番英横东海犹谓西南一面未撤藩篱乃缅甸既灭于英越南复夷于法暹罗岌岌偷息人闲事楚事齐势难终日而川滇粤西三省遂均有强邻偪处之虞夫蜀中物产殷繁滇省矿苗盛旺粤西虽非其比然人民蕃庶亦所以屏蔽中原也善审敌情者知彼之所攻然后知我之所守岩疆利薮彼所必争在我有以待之而已法则南关修道蒙自通商英则蛮暮行轮锡金开市而宜昌重庆复汲汲然建设租界冀以贯通川藏为席卷囊括之谋履霜坚冰狼贪虎视彼族微意概可知矣宜简知兵大臣总督川滇粤西三省联络一气专任边防仍驻云南居中调度酌裁川督以巡抚移驻成都而广东贵州自为一省盖昔时之患在内地之顽苗今日之忧在外来之强敌权衡情势本自不同未可拘守前规自贻后悔也所不可解者滇南一省水泽纷歧金苗丰盛务本则膏腴之上壤逐末则富庶之名[邦](故)蒙氏自唐以来闾阎充实士马精强屡抗王师夜郎自大元明以后隶版图者六七百年而贫瘠至今重赖东南之协济异族窥伺日夕垂涎地属中朝依然瘠土意者人事未尽善地利未尽开难胜官吏之侵渔致费公家之擘画呼庚呼癸何可长也此三省者均自有可耕之田可兴之利可凭之险可用之兵祇须慎选边材得人而理宽其文法重其事权课其功能严其赏罚五章五服以便宜酬不世之勋一德一心以和协壮诸军之气庶藩屏虽撤门户尚坚所谓失之东隅收之桑榆者斯国奕救败之先机即哲相筹边之伟略尔
　　八旗　
陈次亮
国家承平数百年矣南北东西无思不服祖宗恩泽浃髓沦肌践土食毛咸知爱戴而偏灾水旱沟壑余生发帑截漕生死肉骨天覆地载深远难名海内之人苟非丧心病狂顽嚚聋瞽者其谁敢强分畛域自弃明时哉夫胡越一家与舟中敌国非异人也亦非异地也仁与不仁而已矣我朝龙兴辽海本肃慎氏之故疆古所称东方君子之国也汉武帝开置辽东白山黑河咸居封内辽金元三代设立郡县分建都京政事人民俨同腹地明时三卫列戍分屯我世祖皇帝入主中华时雨之师救民水火无论轩辕颛顼本属同宗毕郢诸冯原非异地即此伊傅望散之佐干城腹心之民固天下人所尊之仰之亲之爱之而不啻父母兄弟者也自隶以兵籍编以旗队任以驻防养以有限之钱粮束以无涯之生业害则旗民受之而利则与汉民同之愚惰者渐即非彝贤智者亦无由奋发爱之而反以误之亲之而适以疏之矣每岁京饷七百万金此项饷银什居八九度支已竭而庚癸频呼生齿日蕃而生机日绌伊古以来未有举家仰给于官而可以宿饱者乾隆嘉庆之际谋国者已鳃鳃然虑之汲汲然图之而卒未有良法美意以持其后盖久则难变习惯自然月饷数金有同鸡肋骤使之改弦易辙而事非素习未必遽能养欲而给求也此时设法疏通必持之以恒而守之以渐宜将中外驻防旗民拣选精锐丰其廪饩改作练军其不任荷戈愿出籍就四民之业者准借给十年俸饷欲农则拨以地欲商则助以资广开工艺之途更辟科名之路所在着籍不必回旗身家既可自谋俸饷即行停给官至三品以上本身及子弟均停俸饷四品以下停给本身世袭人员循旧办理明示以太平日久中外一家之意昔时禁令咸与开除以免拘挛而广生计出籍之后傥有孤寡茕独困穷失所者仍准所在呈报官司查明收养酌定款目作正开销庶于变通成法之中仍寓眷念勋劳之意他日熙熙皞皞康乐和亲国计日纾而民生日富矣至于入官之途旗籍汉民听其自占闲曹职一律酌裁至正至公可大可久措斯民于大顺返斯世于大同君子贤其贤而亲其亲小人乐其乐而利其利欣合无闲形两忘斯万世无疆之业也
　　内旗　
汤蛰仙
鸣呼有明之衰其竭蹶于宗禄一项者为不少也国朝龙兴辽渖满蒙汉各建八旗龛定中原除驻防各省与近京五百里内圈地屯种者余皆依旗萃处土著京师二百五十年来子又生子孙又生孙生齿日蕃一日生计日蹙一日盖自定鼎时增开此耗费之窟几几等明之宗禄矣汉军八旗乾隆初已奉有出旗之令宜再申明其例而更用乾隆九年御史柴潮生所奏统已仕未仕提给饟项皆令出旗所急宜安顿者独满蒙之闲散者耳置产营运有禁无事他出有禁局促一隅之地徒令嗷嗷待哺于大官殆不常给之势矣列圣焦劳于上先哲毗赞于下罔不以移驻边屯为补捄之上策顾议而未行或行而未竟当事心力不齐意见互异坐使良法美意道谋洎今何也心劫于烦难而势格于辽远也今将就易且近者为京旗辟一永永之生计莫如仿圈地之遗制而推广之考吉林双城堡嘉庆十九年将军富俊奏黑龙江呼兰河光绪四年将军文绪奏之办法而变通之拟不移户而移丁酌给以近畿之田地昔李光地之抚直隶也言涿州水占之地每亩鬻钱二百文尚无售者查直隶行粮地六十四万余顷禾巟废洼下在在有之照给其价以为官地朝廷不忍从龙旧裔肘腋相依号交迫请简重臣之习知水利农田者为旗屯大臣就所购每圩每围先为调集防营如法捍筑不便水田即为地亦可区画麤毕奏令各都统饬各旗正身披甲充差如其旧余凡及岁能任佃作愿往屯垦者官给办装银四两由驿以车载往垦所按丁拨田或地十亩就近由官募用老农为之导垦成与为世业随移随垦岁移千丁可垦百顷十年树人满蒙闲散旗丁此一无闲散利孰大焉事孰便焉初往无所出势不能枵腹力田自应宽为筹备俾先到者所至如归后来者闻风兴起查呼兰河章程每户给小米一石高粮一石粳米五斗秫千束以资半年之用今以近故减去粳米余给如其数每丁需十两千丁需一万两车千辆每车需三两计三千两一百顷地价计银千数百两约十顷为一圩或一围以防营捍筑每圩围津贴五百两计五千两择高平曰原官为建屋屋容二丁千丁屋五百间筑土盖茅间需二十两计一万两顷置砖井二王心敬谓地不带沙石者浅井六七金深者井需十金以上今以一井八两为中数二百井计一千六百两器具以耕地汲水者为最费北方牛种少驴马日糜刍豆无算今不用每圩围置泰西耕地汲水机器各一具具各需百两百顷各十具计二千两不敷则倍之亦不过四千两所募老农顷各一人耕作收获无他谬巧一经导引旗丁即优为之不过半年导者可去人需费二十两百人计银二千两防营中老农亦多有募以来人津贴十两已足其它籽种项约略筹备计银一万两合计得银五万两即敷千丁移屯之用分计得银五两即敷开垦一亩之用不必强为水田不必强植禾稻随其高下而营之视其土宜而树之但蕲足供餬口
查天津咸水沽等处水田奏定初年亩输米三升三合次年五升三年一斗八升市斛一斗准仓斛二斗五升又一亩五分岁缴草五十觔今不征其草酌中厘定岁令亩输仓斛四斗粮米以其便以每亩五两之费岁永永可见寸四斗之值即操奇计赢亦宜乐于事而况潴蓄灌溉水害自蠲即不为安顿京旗亦当为朝廷谋万年根本之计哉虽然部署定矣仅一大臣而襄理无人如之何雍正时营田之不久而废也固由趾美无人亦由制未尽善田分四局长副效用十羊九牧丛弊薮奸不可究诘识者不待贤王之逝而已忧其堕地矣此次不别设水利衙门以免纷扰疏附奔走仍以旗制为之京不远侨寄焉可一圩或一围则十顷得旗丁百以朴实耐劳之佐协以下各员设正副各一分投钤束呼应既责成尤易本有额俸可无损帑也虽然襄理得矣而经费无出如之何部库诚磬悬五万金筹垫当易易也岁收四千石无论粮米均拨京仓即以四千石之漕折价[续](渎)垦次第招徕司农纡仰屋之嗟旗丁有恒产之乐数年后所垦较多所输粮米亦较多即可酌提归一转移间京旗安堵库清完不待再计决也畿辅数百里间风景犹是水土无殊非如边屯之远涉东陲安土重迁致多疑畏其父兄当差在京家属可以依住咫尺都门宁家良便即母视其子妇省其夫亦不数日可达也有力足自赡挈眷偕徙者听人情既无不顺乐郊谁不争趋且寒饿迫之于后利欣之于前如兽走圹如蛇赴壑行见昔时墟莽烟火万家矣岁晚务闲令该管正副督令改肄枪无事则秉耒有事则荷戈寓兵于农天然拱卫非特不竭之常平而实暗合之井田足兵足食以富以强古制不可复而可复也汉迁豪杰实关中明徙富民实凤阳谋国者深意存焉见睫蔽远者食肉之浅谋有备无患者经邦之要恉东三省之边屯既娄行娄废不克为神京巩其肩背又胡弗为畿辅固其腹心区区之愚筹旗民之生计正不仅筹旗民之生计已也
　　蒙古　
陈次亮
蒙古诸部自开国至今垂三百载不分内外悉主悉臣申以盟之带砺同心同德无诈无虞开辟以来未之有也虽彼族崇信黄教达喇嘛之教令严于鈇钺而尊若神明[戒](戎)杀好生慈悲忏悔之文有以洗心而革面实由我祖宗威德天覆地载高厚难名爱之不啻子孙抚之直如父母纵或中风狂走偶有违言则举族以为不祥毕世以为大戮所谓心悦诚服杀之而不怨利之而不庸民日迁善而不知为之者较前代之金缯岁币互市和亲苟且一时贻讥千古者倜乎远矣内外各盟汗王贝勒年班宿卫袭爵会盟交错纠纷不能自理乃特设理藩院以持其平古天骄质成归命应如何清明整肃以尊国体而顺人心比闻日久弊生上而曹司下而吏役均舞文法欺其巽懦而鱼肉之爵由世袭任意亲疏饷出公家恣情婪索蒙民诚朴不识汉文虽肆贪饕无由发覆甚至大廷之犒赐阴易以朽窳入觐之资明加以扣折复有晋商重利盘剥牛羊驼马抵算无余万骑千长驱入塞蒙人懵于书数吞声忍辱无可如何休养生息数百年而生计艰难贫瘠日甚况兹者强邻密迩挟嫌成隙虑启戎心即云恭顺有素未敢轻发难端亦非国家所以爱养藩维同休共戚之意矣前岁热河肇事又因某旗贝子恃强倚势凌虐平民激成叛乱事后仅加赠恤未予追求召变殃民此风亦何可长也宜慎选清正大臣任以典属仍虑蒙人畏祸虽受抑勒未敢质言责成宿卫王公稽查举发务将相沿积弊一埽而空仍蹈故辙者重治其罪禁约西商毋得违禁渔利衡情度理明定章程各旗王公亦不得将投下兵民恣行暴虐并于库伦科布多乌里雅苏台察哈尔各处建立学校教习汉文已出痘者入京就学化以礼义泽以诗书大漠穷边无殊内地矣当日各部向化治之之道从俗从宜未及施以文教者本欲资其劲勇捍蔽疆陲耳乃红黄二教说果谈因消耗其精神困竭其财力致令蒙人怯弱尤甚汉人何如导之于至德要道之归齐之以纬武经文之治齐一变至于鲁鲁一变至于道彼祁连瀚海闲有贤人生焉此心同此理同也乃亦有熊罴之士不二心之臣若超勇亲王僧忠亲王者聪明勇智繄岂异人养之教之而人才出矣若之何而不早为之所也
　　口岸　
汤蛰仙
世之诟病互市者唯恐口岸之多谓将耗尽中国之精华而仅留此躯壳也蒙则谓幸赖口岸之多中国犹为失半而得半盖设口以互市其富也其智也地以设口其富而将贫也其愚也初西商之市于中国也广东一隅而已后增至三口五口十三口二十余口此殆日中必之时矣何则一口之设房屋道路与夫一切布置所费不可訾算广东一口其支销无几也而洋货之灌输于内地者无畛域无休息所谓龙断之利也未几而支销口增一口西商之制造贩运者亦日多一日中国之用洋货者随时可以购取随地可以购取西商怵于捷足不能不贬值求售初不待中国自开风气以敌洋货而西商已有僧多粥薄之矣旗昌美之富商也光绪二年已归并于招商局其它西商之折阅者亦层见出非口岸多而营销滞之为累邪且西商之富者久中国庐舍财产以长其子孙非传舍可一朝去也西人以商为国本故重于开血斗以保其商务即开血斗矣往往以口岸为局外之地相约各无相犯非有爱于我之口岸也投鼠而自忌其器也岂非西人知二五而不知十特其商人令为质于中国哉故谓互市而止一国也闭关谢客力所及亦理所宜今各国牵率而至既不克筑堑自守转不如重门洞开广为招徕俾彼自相牵制互相倾轧令为连鸡不能俱飞之计每遇交涉每届换约西人必请添口岸必均沾利益迂儒目论每起而持当道唯深拒固闭之不力呜呼互市已五十年而于中外商情犹否隔不得其领善谋人国者殆不若是矣鄙意此后西人如以口岸要挟竟可如其所请而以交涉事之有益于我者或加重进口税则或照中律以断在华西人等款以抵偿之庶乎失之东隅犹为收之桑榆也

时务分类文编卷二十四
　各国边防
　　暹罗　
陈次亮
越南缅甸附庸中国垂数千年迩来自取灭亡终难恢复已馁若敖之鬼谁存赵氏之孤禾黍西风徒伤凭吊矣暹罗一国孑然孤立摄乎两大之间而数十年来尚能勉为支拄者何哉其王本系华籍将相而下大率汉人粤闽两省之民多至数十余万耕屯贸易上下一心近更广购兵轮精枪快延聘德人教练增筑西式台地居澜沧湄南二江之中两岸稻田肥腴沃衍苗随水长每岁丰收千仓万箱不烦人力出口之米贩卖闽粤及南洋各岛者岁至七八百万石之多民气绥和地利丰富军容稍整国势未衰本年春夏之交法人因真腊边界未清狡焉思逞相持数月尚能勉强成和不至如越缅之一蹶不振者固虞英人之窃议其后亦其国事之尚有可为耳第卵石不敌强弱相悬行成以来既蹙边隅复偿兵费不有以扶植于后恐鲸吞蚕食终蹈危亡暹境湄澜两江发源于滇南西藏沿边之土司夷猓摧枯拉朽弱小难支他日苍山洱海闲益无安枕之日矣中国鉴越南已事深虑道途险远兵衅遽开噬脐贻悔属藩朝贡久矣不列会同尤虑西邻责言师曲为老徒成笑柄无补时艰此老成谋国之深心固不得不计出万全蓄力养威以徐图后举也惟兵法有所云先声后实不战而屈人之兵者知己知彼百战百胜不深识外人之情伪不足筹肆应之机权说者谓法殄越南英吞缅甸其为患中国同也而究其情势之闲实有天渊之判英人属地于四海持盈保泰内外相安其商务在东南洋其国本在五印度时虑俄人窥伺不得不结援于中朝未敢显然与我为难也法思报德而力有不敌因欲媚俄以收犄角之功与中国失和无所顾忌英取缅甸以保印度彼暹罗者又缅甸之藩屏也苟归法人必为俄有纵横海上权利已分而新加坡一隅英国经营百年为南海往来之筦钥暹为法熸即可由湄南颈地另凿新河锡力商途将成虚设不止暹京商务横被攘夺而已故暹罗一国中国边防所系亦英人大局所必争也苟与密约保暹英必喜而从我暹地华民最众妥筹保护持之有故出之有名暹人知有二大国之援益将奋发有为屹然自立此后如朝鲜诸国亦不敢以屡弃藩部轻藐中朝既谨边陲复张威重吉凶同患声援不孤用力少而见功多所费者小而所全者大有志之士所为投袂而兴也
　　台湾　
陈次亮
四维之说有先后而无重轻然以上各条一若略于东南而详于西北者何也良由数十年来海疆多事殚江湖之物力萃朝省之精神筹饷练兵购船造业已穷思极虑慎固封疆江海防维非昔比矣惟是台湾一地东南七省之藩篱门户也台湾安则东南半壁举安刻已开府建牙改为省会抚番编户治以官司而刱始之初其规制文为尚有可议者语曰前事之不忘后事之师也前此法越失和敌国兵轮纵横海上船坚利窥伺台疆告急之章迫如星火而沿海各督抚均借口封疆重任赴援者寥寥无人非惟船械不精抑亦町畦未化耳夫台湾犹之唇也海疆犹之齿也台湾果失则沿海各省其能有一日之安乎宜以台湾一省归南洋兼辖并隶海军为海军提督驻节之地凡属海防要事江浙闽粤诸督抚均须咨会酌商使各省之兵力饷需了然于心且平日之声闻不隔当几之臂指相联何至呼应不灵仍虞坐困此其应改者一也台疆形势环抱如屏保障东南大可应援各省敌船虽悍然跋胡疐尾返顾不遑安敢深入内河自取聚歼之祸英国海军[大](太)队必驻于距京百里之立物埔所以收夹击之效而孤悬海上亦兵法所谓置之死地而后生也台湾气局规模尤为广远惟四面距海非轮舶不能往来非铁甲快船不足以应机摧敌必须建立船厂与福建船政南洋粤东机器各局联为一气自娴制造自习驾驶使海壖民庶席风涛而后通商惠工无事获转输之利储材制器战时收搏击之长此其应改者二也台湾一省长约二千里自山抵海宽者百里狭者不及一里十余州县负海依山草创规模究嫌狭小宜以沿海岛屿与内地悬隔者如广东之琼崖福建之金浙江之玉环舟山江苏之崇明等处及附近零星小岛一律割隶台湾设立四镇相为犄角各岛土著编立渔团可开垦者募民耕种分别远近治以厅巡既免海盗之藏复杜敌人之割据在台湾则广其封域在各省仅弃一瘠区得[失](夫)无关缓急有备水道不患其不熟旷土不患其不开顽民不患其不戢矣此其应改者三也三者既定而复能兴利除弊辑民抚番筹饷练兵据险扼要则东南一面屹若长城万里疆陲保可百年无事矣故海军之设北洋南洋而足矣何必三枝并建竭蹶经营当饷需奇绌之时为此迂阔难成之举哉
　　南洋　
陈次亮
今之筹海者毋遽及西洋也筹控制南洋而足矣明成祖之明能见万里之外矣维时泰西商舶甫得穷探印度泛海而东而中国之宝船已震兵威于[爪](瓜)哇浡泥诸岛终明之世二百余载畏神服教朝贡弗衰迄中叶以还始乞地澳门窃据台湾以为窟穴西士之聪颖者亦得以巧思奇器自达于京师然疥癣之[疾](六)虮虱之臣毫不足为中国轻重入者主之出者奴之亦当日赫濯之声灵有以摄之也本朝威武所加偏于西北而东南沿海自台湾一岛外均度外置之各岛夷隔绝重溟无所归命西人迟之又久乃渐肆鲸吞蚕食之心倚其珠玑材木香椒珍错之饶以运售于中国故南洋者西人之外府也中国弃之而后西人得而窃之者也论者辄谓泰西各国相距七万里限以重瀛虽鞭之长不及马腹而不知其精神命脉均在南洋苟能次第挽回因海外之华民以渐收其权利则因宜制变此虏已在掌中矣控制之方厥有四策一曰设官司新加坡领事权轻望浅往返禀命动辄兼旬而距粤东海程不过三日宜于其地专驻使臣管理各岛华民交涉之事各埠均设领事以隶之经费所需概由内地筹给二曰护商旅商旅所萃不可无官以理之尤不可无兵以护之南北洋海军宜岁时游历仍准各埠保举商董捐置兵轮以顺民情以张国势三曰建学校人必读书明理而后聪颖特达不甘受制于他人西人于属地之民咸加抑勒亦遂无能自拔者宜由国家于每埠拨给帑金数千刱建书院广劝中外富商巨贾捐集膏火之资教以中西之学慎选山长严定课程即由领事各官主持经理四曰举贤才生齿至数百万之众茂材异等岂曰无人在上者无以劝之斯湮没不出耳书院肄业诸生宜仿内地岁科两试由使臣兼管学政选补博士弟子员录送科场官给资斧愿就艺学科者听之果于中西各学总贯淹通使臣保送到京破格擢用则山陬海澨无弃材矣夫西人阅历既多狡谲滋甚华民之寄居其地者固未易遽脱羁绊就我范围然各国生齿不蕃势力相等欲兴商埠必用华人所患者西人皆学而华人不学故终为人役耳岁费数万金以罗海外之才以待欧西之变他日必有奇材硕彦应运而生为海上之夫余以藩屏中国者故海大水也西人成梁者也华人问渡者也南洋者东西之枢纽而他年大一统之权舆也
　　合从　
陈次亮
至哉林则徐之言曰英法诸国不足虑也终为中国之大患者其俄罗斯乎文忠之言其殆圣矣虽然其事常相因其害若相等而其中自有缓急轻重之差焉不可以不审也夫英法诸国之病中国也其始也如蚊虫芒飞而噬人扑之不能搔之不可其既也如痈疽创痏吸人之膏血而聚之一隅久则削疲羸饮食锐减治之之法当先扶元气而渐下刀砭即日久失治焉而致殆之原亦当在精气销亡而后故务农殖货通商惠工者水谷之真源元气之所由日复也彼俄罗斯则虎狼也食人无餍并四肢百体而吞之求缓死须臾而不可得其于我又心腹之疾也中于藏府伏于膏肓入之也深而发之也骤七日不汗不下而大命倾矣惟是俄入中国二百余年恭顺谦柔异于他国及五口通商之役始阳为居闲阴便私图后乘中国粤捻交讧而始割珲春据伊煽高丽终未显然抗我颜行者岂俄人之情果殊英法哉陆路县隔馈运艰难力不及势不便耳彼泰西诸国当道光以前未有轮舶之日乞恩互市猬伏澳门亦安敢桀骜恣睢如今日之动相要挟哉故轮舟铁路者缩地之神方补天之术翼虓虎而使之拚飞者也俄人蚕食鲸吞见利忘义彼何爱于中国独能善保初[衷](终)故西伯利亚铁路之工不成则已成则必败前盟必攻中国断断然无可疑者秦霸西[戎](戌)东面以临天下俄背北海南向以争中原先后同揆若合符节故俄罗斯者今日之强秦也德相毕思马克曰俄地如长蛇袤延三万里荒远寒瘠他人所弃而西界欧洲东中国皆富庶之名邦也若权衡然轻重相等彼得中国必灭欧洲彼得欧洲亦必并中国惟东西合力拒而塞之于内始可永持大局之平英国君臣深窥此意舟师铁舰随所向而犄之然陆兵无多必结援他国欧洲之近俄足以敌俄者惟德国亚洲之近俄足以敌俄者惟中朝故德之与中相距七万里而唇齿相援之局天定之矣德联奥意以保土中联日本以保高俄人用兵于西则德合奥意御之而中国议其后俄人取道于东则中合日本击之而德国捣其虚英以海军游击其闲水陆相资首尾相应则柙中虎兕虽永不复出焉可也韪哉斯言泰西之苏季子矣惟德英奥意诸国均已订立密约有事相援而日本中朝仍相猜忌不思御侮惟虑阋墙俄人倾一国之金资汲汲然冀铁道之早成以图一逞非豫谋合从何足以力摈强秦形势所成了如指掌中西智士所见略同理有固然事有必至六国已矣后人哀之愿毋使后人而复哀后人也
　　法美　
陈次亮
愚哉法人也当中国同治之季其王拿波仑第三挟屡胜之威席全盛之势以小嫌微衅凌侮德人德王维廉第一及相臣毕思马克君臣同德上下一心起倾国之师合南北德意志三十六邦之众三战而入其阻覆其军掳其王围其都会法国势孤力屈腼然为城下之盟所赔兵费至十五万万迄今二十载法人悉索敝赋一意复筹饷增兵不遗余力徒以奥意合从南北联邦一国之师恐非其敌并因前此坐视深怨英人环顾欧洲非强俄不足以为己助遂乃引虎自卫曲意联欢以为他日法攻其南俄攻其北俄长陆路法擅水师犄之角之一战而胜之遂可以惟所欲为纵横四海也而不知德法唇齿也俄之所以俛首息喙不敢逞志欧洲者以土为东屏德为西蔽耳德国果灭则北方一[面](而)袤延数千里紧与俄邻水陆交通遂有防不胜防之势固欧洲大局之忧而亦岂法国之福也千金之堤溃于蚁穴一朝之忿忘身及亲法可谓天下之大愚已黠哉美国也自以别处一洲国势安于盘石君民倡自主之说欲胥天下而与从之公法两国相争义无偏助惟美国恒阴为接济倚为罔利之谋故泰西各国并力防俄而美则运售军装以济其恶朝鲜一国东海之藩篱也五百年隶属中朝仰承庇荫美独怂恿朝人自主脱我挚维俄使欣然交相簸弄夫朝鲜之不能自主也久矣不属中必属俄朝既入俄必将开埠驻兵以猎东南洋之利则虎兕出柙人有戒心而美独利擅渔人坐观鹬蚌故美利坚者天下之黠人也惟愚者自以为黠而黠者亦未始非愚七国之齐距秦最远方谓东帝西帝脱然不与其忧及燕赵皆亡齐亦继灭险远之不可恃也如此俄苟并吞诸国则东海西海一水盈盈轮舶往来不踰旬日彼亚墨利驾南北二洲亦岂能事外萧然若桃源之避世哉故法国愚人也美自以为至黠而究其实亦愚人也惟是德法深仇已成莫解欲其弃嫌修好戮力同心此际转圜良非易易美国晏安已久习气渐深党类纷纭已有尾大不掉之势法贫而美富法强而美弱法乐于战而美惮于兵戎必谂知彼己之情形乃能曲尽防维之要服法以缓驭美以急制美以刚胜法以柔西结德英东联日本揽持全局而徐定其指挥虽执牛耳以主四海之齐盟可也今比而同之曰洋务而已西人而已虚实不知情伪不悉是非倒置轻重错糅当雄角立之时事会之来闲不容发顾以疲乘下驷与骅骝騄耳并驱中原不数步而颓然颠且蹶耳安能与之絜长而校短哉
　　葱岭　
陈次亮
葱岭者天下之心也盖地球形势略如人身亚墨利加洲居坤舆之背落机山穿贯南北如脊骨然东西两洋则腰膂也中国如肝欧洲如肺印度如心包络澳洲非洲如两足南洋万岛则肠胃膀胱也以今日大势论之葱岭之南属英西属俄东北属中国此三国者皆地球最大最强之国关天下全局之安危者也中国古籍所传昆仑有黄帝之宫当日朝会万国诸侯之所也山海经穆天子传所载灵奇幻异不可胜穷传闻异辞固难尽信度亦必有遗迹之可考以致夸张傅会愈久而愈失其真佛经须弥山居天地之中日月所自出入山顶有池曰阿耨达东西南北四水出焉是为四海泰西旧约亚当之子孙泆无度天降洪水荡潏人民有挪亚者好善而天帝预示其期乃方舟挈眷避于希马拉雅山巅故万国九州岛得留遗种山在印度之北天下山未有高于此者然则昆仑也须弥也希马拉雅也皆葱岭之异名而四海会同之灵枢秘纽也自美澳二洲外天下山之脉络由此而分万水之源流由兹而导环山之部落以十数皆劲勇好负固称雄惟其势断而不联散而不聚耳葱岭之东北则新疆南北各城也其东则青海及旄牛徼外诸番也其东南则前后藏及哲孟雄白布诸国也皆中国屡朝不惮险远以兵力得之者也其南则五印度西南则阿富汗皆属于英其西则克什弥尔西北则塔什干敖基发诸回部皆属于俄并峙连衡如鼎三足比来巴马一役中国力与争持俄人微露其机欲假道以窥印度然则西海南海虽海舶可通而陆路所必争进战退守之要区必在葱岭一隅之地无疑义矣谓宜由新疆青海四川西藏各督抚大臣专派妥员探测绘图贴说务得真形何处可以屯兵何地便于转饷何险应守何利必兴属部若何招徕番民作何保护皆需拨专给予护兵假以事权宽以岁月上之枢府奖[其](具)成功庶万里边陲画沙聚米制俄服英之券皆可一览靡遗矣至西南西北之边防有与此互相发明者已具于前编之末惟念葱岭居高临下可以自守可以攻人失之毫厘谬以千里方寸之地譬诸一身天君泰然百体从令捷足先得害亦从之他日必有控扼昆仑鞭棰四海长驾远驭继黄帝而开王会之图者必执眉睫之目论以为荒远寥廓度外置之窃恐举足之间便有轻重先机既误后悔奚追不止如河伯之见笑于海若也
　　筹暹　
汤蛰仙
光绪十一年春三月彻越南谅山捷兵以与法人和英人瞷我之易与也于是年十月据缅甸全境而放其君于印度呜呼自同治季年日本寇台湾光绪五年县琉球而我隐忍不与校彼此翦食起视南洋之受中朝糜者唯南掌以海少远仅存英自缅甸之铁路达焉余止暹罗一隅而英亦割其槟榔屿法已窟穴于其胥江南天省若踰美江左边折而下湄南河与我云南一苇可杭也北门之筦法已掌之左缅右越车又去曾不转瞚为法臣臣尚待智者言之哉中国知其然也将坐视其毙则盩字小之谊亦自断臂指也欲先发制法以奋渑池之翼无论新为法创力固未逮且欲保暹罗一隅以障南洋丸泥封函谷人知其难也策之者或曰暹固隶我王会者袖手以待覆亡可讽之使如吴越归宋便或曰既纳其贡宜谋所芘防患未然可如秦设郑戍而以庆军之保朝鲜者保之便窃谓暹与朝藩服同形势不同朝依我肩背前既以全力争势不得不以保之者存之暹我辽缓未便以全力争势不得不以之者存之既不能严闭扃鐍而终为所寇掠莫如洞开门户而释其觊觎盖暹与缅之金边犬牙相错迩印度暹苟折而入于法英亦有所大不利焉请与英法德美等国约缅越之事已矣即暹罗我亦不欲私为己有今令其为自主之国而保护之责敢与诸国共开埠通商各国均之出英法之不意而预以破其阴谋则必媿偿所愿于望外则必喜夷虽狡亦人耳媿且喜必如约计于中朝有五利暹罗自光绪初元以来时遣使聘问欧洲各大国然终不克自主也一旦及于宽政翩然上列共球其翼戴我中朝也必益坚查暹罗饶于产米谷尤甲他国七年正月始设电十月命亲王泼里斯丹使奥购军械甚多是非不可富强者西报述美国驻暹领事论其正王租拉兰康能通英法语爱读别国史乘大权躬操喜振兴国计民咸爱戴之假以岁月如日本之明治维新足以自立我且藉以展南洋之地步固藏滇之藩篱利一若终无以感动之则暹罗已贰我矣朝贡或届期不至华人旅其国者每三年例完身税必黥腕以为验托为香港新嘉坡澳门等籍则免以上国之侨而反不如泰西之逋逃彼既自外于我我即推而远之毋卵翼异己者以树怨帜利二自约之后各国互相牵制将来法若生事不待中朝之请而英可率诸国以遏之如执柏林之约以遏俄而存土英人犄之我但为法奥之角之可矣不劳全力利三通商者无沮各国虽沾利益于暹罗实深感服于中朝怀我好音惠出不费利四避实而得美名烛先几而杜后患彼以我措置交涉稔悉情形不敢谓秦无人少戢鬼蜮和好永永利五否则深闭固拒我方视暹为典属法早倚暹为外府一越南部署麤毕强弩一发而暹罗为鲁缟矣中朝悉锐赴之而主客异形劳逸殊势虽鞭之长不及马腹即及矣而我一南顾俄人乘而议其东陲日本又未尝一日忘朝鲜多方以误我协力以图我备多则力分顾此则失彼为暹罗蕞尔邑而疲于奔命兵家所谓必蹶者也则唯有袖手瞠目直其毙徒悔谋之不豫而已矣
　　保朝　
汤蛰仙
战国之有秦也韩扼之而不得逞其蚕食及韩入秦而七国随之矣今天下人人以俄为秦而朝亦古三韩地厥名不谋而合天其或者大警众欤然则朝之存亡可思矣俄不遂其欲于地中海而东其封其鹰瞵鹗于朝者以朝为喉中梗必探而去之以朝为机上肉必攫而吞之去朝不仅去朝也吞朝不仅吞朝也朝知之日知之泰西诸国皆知之岂我中朝而独不知之顾穆麟德偾辕于前德馁覆辙于后谋保朝反俄则奈何或曰朝固我所自有也两平其难而不取留以饱他族之虎吻孰若我自取之而爵朝之君而存朝之祀而郡县朝之土地背约不计也速寇不顾也成大事不拘小节此策之忍者或曰小国之托宇下求庇焉臣臣我宜矜恤之朝贡我宜保护之代朝受敌亦固其宜然朝我之贡国非属国也万国公法属则可置吏以经纪其政贡则奉朔偁臣而巳国事不越柤也此策之窒者或曰朝之开化党布满八道内西而外我袒之且反噬可令朝自主推而远之无以区区之贡痡我全力或令为半主之国与泰西及俄日公同保护俾入公会各国皆得通商投骨于地犬龂龂俄虽强悍不能独噬然不当甲申之变乘势以行顺水之舟今事定数年忽拱手以揖开门之盗此策之迂者中朝不自残其类不自奸其法不自彻其藩忍者窒者迂者皆不出此或曰不如亲日便日之议朝其贪也其惑也可使告于日曰俄虎狼也朝持亚洲之全局俄人悉力踞永兴湾鹿岛旋即戢翼退非有爱于朝明矣惧中日之协以拒之也若朝旦而入于日俄知中之必不相恤将夕以师加日境是日为朝延大敌也如是则日或惕然悟唇齿之理然而日自明治维新高掌远跖志不在俄下见我不足与固同洲之谊既县琉球为左翼急思据朝为右翼但见螳螂不见挟弹恐日之甘为黄雀也此策之似者或曰不如联英便英之戍巨文岛而归之也谓我无以与他国其亲我矣俄跨有三洲而其势偏重于西觊土耳其而英两遏之咻阿富汗而英骤夺之怨深矣可使告于英曰俄之不忘大国也大国夙稔之矣今俄以谋土者谋朝以谋朝者谋我大国商埠甲海内而尤以在我者为正宗俄与我有事商务减矣若乘势出太平洋而趋印度洋以西向泰西诸国亦大有所不利焉如是则英或幡然效犄角之用然而英之存土也亦第执柏林之约以惎之因法奥等国之众以慑之而并不欲轻挑强俄未必遽为我启兵端也况甲申开化党之变日使竹添进一郎主之实英使阿苏敦嗾之日之变法事事颦效英人其句结为甚密拒虎而引狼非计也此策之权者夫似者权者不尽可用而我使臣苟能以剥肤怵日之心苟能以大局得英之力不可用而不[可](百)不用姑用之以树声援暂用之以便部署英日果就羁縻俄当不敢轻犯众怒况锡伯利铁路筑矣功未蒇也民人徙矣边未实也及是时朝宜自谋之我宜谋朝以自谋之我与朝不得不合英日以共谋之仅合日不足以防俄合日而兼合英防俄且隐以制日处目前而策累卵之朝既未便推为半主以之者保之不得不以合英日为中策其上策则莫亟于自强否则奄奄不振而徒以虚名争朝为藩属光绪二年日与朝约为平等而我听之十一年订进兵必互知照而我允之已显授日人以口实恐俄患犹纡而日本亟不能择且先发以制之真淮南所云两鹿于兕旁矣吁可虑哉
　　防俄　
汤蛰仙
俄之蓄不逞于我也顺治初其东部已潜据我雅克萨诸地扰我虞人康熙二十五年都统公彭春等帅师大进还我侵地俄国大震如乘势痛剿大蹂大膊尽罗剎于外兴安岭外我遂堑岭而守之岂不大快仁天地齐量犯则讨之言则赦之二十八年与立尼布楚之约蠕伏不动者数十年嗣即为边患迄今咸丰十年瞷我东南多故英法内犯请以枪易我黑龙江以北乌苏里江以东各地兼顾不徨坐中商于之诈所割与者实二千七百里于是卧榻之侧为他人鼾睡矣然其东西锡伯利大漠荒寒犹未以全力经营之也自欲取土耳其以通地中海而英沮之欲得阿富汗以通波斯海而英又挠之遂翻然舍西而毕力于东光绪三年设船厂于珲春四年设轮船公司于库页岛驶船水手皆调兵船将士充之六年以英德船各三艘运载军械至珲春口又增设镇守将军于黑龙江议筑台七年迁民二万五千户于黑龙江垦辟新地其有所迫而为之耶何汲汲若是也敌有百年之计而我无旦夕之谋其亦闻勇夫重闭之谊乎且俄于欧亚毗连处铁路将近又命其黑龙江太守钩罗夫伯锡伯里太守依苛纳奇夫督办里海至珲春铁路限五年竣功计自俄都彼得罗堡达珲春共二万八千中里而十五日即达庶几缩地术矣培风既久扶摇遂起鼓行而东如飘风如掣电如瓶水注高屋上如骏马下千丈坡今试问两人相搏有心者踣乎无心者踣乎幸其未动急起直追此我中朝卧薪蓄艾之日此我将士枕戈待旦之时也以不才梼昧平章于豫俄若蠢动必牵缀于西而悉锐于东新兵吏多湘人狃于湘营旧制帕米尔又界在瓯脱动辄启血斗宜择湘人知兵知洋务者抚之东三省根本重地亟以金注设防拟为有形之策四无形之策四
一曰重练军光绪十一年已以穆图善为钦差大臣办理东三省练军事宜索伦劲旅遗风宜有存者成军未久穆即溘逝近闻精锐亦少衰矣额伍不足泰半以老弱旗兵及外来游手滥竽弊与内省营练同有练之名无练之实寇殆翫我矣宜改简忠实奋发如穆者任之或暂聘能兵洋员专司教习以收客卿蕃将之益神京肩背榆关藩篱以锁钥付恇懦肉食者流狸负轭羊服辕其克胜乎吉林之珲春河以东已为俄界今立重镇矣我其喀伦三十五里止一土墟虽设副都统而所驻防兵尚单似不足资控制俄若偷越黑顶子南即陆入朝鲜庆源之庆兴一带北可抄珲春之后断我吉林宁古塔之援珲春将腹背受敌则珲春之重兵台宜增也黑龙江之要在爱珲今三姓宁古塔珲春尚新有防军分布爱珲则未议及俄若由额尔古纳河顺流至爱珲登岸十二里即黑龙江城西南行三百七十里即墨尔根又四百三十里即齐齐哈尔为黑龙江省共十九驿一千三百四十里即吉林平原旷野骑可直达则爱珲之重兵台宜设也精练马队以辅步添练队以冲锋皆不可阙者一曰建江防俄在库页岛之根蒂固矣东西对直越混同江口而入江口见已划为俄界则吉林与黑龙江隔绝而黑龙江戒严矣西南沿而之松花江则吉林与宁古塔隔绝而伯都讷三姓奔命矣黑龙江松花江分而至三姓东北界合流为混同江宜于此驻水师泊战舰北与爱珲南与珲春二镇水陆犄角以备堵截以树声援查顺治十年设吉林水师营康熙十三年移吉林水师营于黑龙江昔止防其顺黑龙江而下今须更防其泝混同江而上水师之要不待知者知之矣一曰造木路形制利害别详铁路篇东省物力偏绌铁路不能为亦不必为自以木路为最宜仁御制文集曰窝集东至海边接连乌拉黑龙江一带西至俄罗斯丛林密树鳞次栉比阳景罕曜如松柏及各种大树皆以类相从不杂他树恭按乌拉即吉林北境窝集即大山老林之名东方甲乙属木材木不可胜用亦固其宜造路之值料半之工少之木值省便帑减而工速日月可蒇事也天津至山海关铁路已由总署奏议兴筑出关后可以木路接铁路三百一十里而至奉天之锦州东南由营口近绕牛庄既重海防亦顾商务东越海城辽阳共五百八十里而至奉天又东八百四十里而至吉林北为乌拉拉林阿勒楚喀及黑龙江属之呼兰北迤东为三姓尚非首冲力难遽逮姑从缓议北迤西为伯都讷循茂兴站由黑龙江省而至爱珲以联两省之指臂黑龙江省西北四百八十里为呼伦贝尔又西北二百二十里即额尔古纳河接俄界呼伦城亦宜以木路达之以为节节扼要面面响应之计然犹恐俄之由库页岛南绕十八小岛西窥朝鲜以牵制我也由吉林东行六百四十里至宁古塔又三百六十里至珲春中多险阻必木路成则一呼即集以待应朝为夹击计并东南自万鹿沟出三坌口以直趋海参崴俾俄之水师自顾后路而不敢专意于朝鲜我北洋海军又泝巨文岛而应之合东北为一气统三省为一局兼水陆为一军常山首尾中之势成鄂伦猎户吉林马贼黑龙江金匪或招之成军或制之匿尤易易矣
一曰护界碑柳边纪略载康熙间立有威伊克山界碑或疑一统志及盛京通志皆不载此山碑亦未足为据仁威棱震迭黑龙江之西北境既立格尔必齐河额尔古纳河界碑无缘东北隅袤延数千里竟无一碑则勒石威伊克山颠有必然者何秋涛谓后来黑龙江将弁惮其遥远不复巡历故至湮没失传诚哉是言俄狡而又贪会条约移界石是其惯技往往埋根于数十年以前而借口于数十年以后日本人谓俄人界石载于车上有碑尚思强聒无碑尤便觊觎今也日蹙非一朝夕之故矣库页岛混同江口大护沙也国初明隶吉林后为日本窃占名唐太岛光绪初俄以古利力岛易之去名萨哈霖岛日人寻大悔恨而中朝之备九能者喋喋夸库页之形势若不知地已俄属何也岛在吉林东二千里三姓副都统辖之若巡护认真岛犹我有混同江口一路可以少备出奇兵可扼日本驻正兵可保朝鲜如此天堑坐强敌竟不详其时代非贾生所谓痛哭流涕者哉咸丰十一年成琦会同俄员于珲春上下建立木界牌八处光绪十二年勘界大臣吴大澄奏据黑龙江将军依克唐阿咨称自珲春河源至图们江口五百余里竟无界牌一个且俄于黑顶子地添设卡兵接通电有久假不归之意俄员舒利经呈出大小图稿一牌有一牌之图等语仅仅三十年而界牌已查无踪不知此三十年中将军都统所司何事谁为为之孰令听之既无界牌不得不用俄图以凭勘定可信乎不可信乎宜其持柄而摇我矣谓非以前之将军副都统溺职辜恩不可得也今请塙绘与俄分界处或牌或碑各绘各图送总署备案而申明每岁巡边之令必将界牌或碑及其间之鄂博一一勘验毋循换挂木牌具文而以边界清谧一语了之严旨追罪误失界牌之将军副都统以厉其余寸地尺天皆我自有咸丰十年之请亦我东北隅无界启之库页岛大错已铸矣朝廷尚堪若辈几坏耶惩前毖后补牢之至计也此四者防俄于有形也
一曰兴边屯屯政为东省急务不自今日始不待下走言如富俊孙嘉淦松筠柴潮生舒赫德范咸梁诗正英和沈桂芬文绪详哉其言之前则嘉庆十九年吉林双城堡兴之矣后则光绪四年黑龙江呼兰河兴之矣移徙之利便屯垦之章程有成法可因有档案可核坚意举行实力兴办无论安顿京旗拨给旗员招徕客民总之济饟实边为不言之美利盖屯政边防自古相表里也一曰绘地图自咸丰五年臮光绪七年俄人查亚洲地理者多至三百二十三人见俄副将物奴谷所箸书泰半派自国家其商民会众醵资分赴各处测量探访盖泰西每有地理会故历内地如门庭其国与民均斠求舆地皇皇如不及诚知先务哉俄于黑龙江吉林二省到处牙错故留心于我东陲者尤详而又出入不禁其于我之广轮阨塞已见垣一方矣今请饬遣各部院之揅究地学者分诣内外兴安岭及俄之哥斯冈札德加二部并北及尼布楚城左右名曰游历暗中测绘其图愈分愈详与我东省交界及外蒙古新等处尤不可略由分而合官为镌图广予流布务使东省将弁人持一册皆如亲至其地于兵事大有裨益光绪十三年曾遣员游历泰西矣将稔悉泰西各国情形既有出使之参赞随员而复设此是重儓也俄与我偪处亚洲剥肤之忧也曾不诊其地望如何而高掌远跖以骛泰西得无蔽目睫而求见千里乎一曰抚蒙古内蒙古共二十五部合五十一旗皆在漠南要而不冲外蒙古喀尔喀四部车臣汗部为东路凡三十三旗土谢图汗部为北路凡二十旗二部皆北接俄界三音诺颜部为中路凡二十二旗札萨克部为西路凡十八旗二部皆隔乌梁海与俄界土谢图汗部自库伦达恰克图与俄互市于此尤自古漠北用武之地各部长涵濡德化二百余年宜无他虑然依我肘腋作我唇齿一有内衅外患斯乘宜拊之信益信宜引之亲益亲务使他族构之不能煽之不动东省西北安于盘石矣一曰广行省吉林黑龙江为陪京外屏国初以宝鼎新定故东陲重地均以满员治之以固本根光绪元二年以后奉天吉林先后仿照内地治以民官黑龙江亦宜一体酌设郡县佐贰职徒为民害不必设所有三省满员如奉天将军府尹已行督抚事此后均宜参用行省督抚提镇之制满汉互治藉破科臼不致仍缪有如前岛毁界之失且东方为扶舆灵秀所锺枕山襟江夙名形胜断无土旷人稀长此荒寒之理蛰久则必伸陋极则必文以行省治之武功文教商务相助为理土著者庶开拓其性灵流者必增[益](至)夫户口行见艮维之域为文物之邦而外夷自慑伏而不敢动矣此四者防俄于无形者也虽然俄则不逞矣若论英法之焚我淀园胁我通商攘我缅越日之觊我台湾踞我琉球其不逞抑又过之我即不为防俄计四面皆敌岂尚能置根本于不问也哉
　　夷势　
汤蛰仙
闻之夷人无亲唯势是亲今通商之国多果颐矣而系我轻重者其大势可约言焉俄之悍天下所知也不得于西将逞于东而不知东方之首发难端者必日本也日以东陲三岛为俄所偪使非损人以自益将不克以须臾存日人计之稔矣我地球望国也庞其外而枵其中踣之之力较易而足以收盖世之名其君若臣性又阴鸷善谋嫖姚喜事其能蛰伏不动乎顾日人昔未尝不欲亲我以固亚洲也自崇尚西法与我张弛异宜意见屡左甲申之变虽勉就衔勒将来决裂必构血斗于朝必牵涉于俄日意以损朝者损我也而适令俄得乘机擅田父渔人之利则我损而日亦终以自损势固大彰明较着已英以三岛制五洲商埔属地七万里而以海军联贯之大有常山势论者谓我所宜亲者莫如英近方攘我缅甸窥我西藏亟亟焉求展印度之两翼其所以周旋我者非爱畏我也自扩其商务亦惮俄法之合而议之也其海军一旦不克联贯寸寸断烂当在意中国俗商重农轻所产米麦不敷口食虽货贝充牣必有饥不可食之时英之亟亟于印度者匪唯财赋所自出亦有根本之计焉且通商实英与荷首鸦片尤诒毒无穷即以俄强于东必损英在太平洋之商务动之英非秦无人者安保不议画南洋而守之而谓亲之则英遂为我延勍敌邪美域处北亚墨利加为地球之背生聚教训以养其全力今已开商利于东方矣英一告敝美未必守华盛顿自守之训将出而执泰西之牛耳咸丰八年立约有调处相助等语从未箕踞向汉则美可亲然与我相最近亦最远痛痒既不相关休戚岂能与共况近方严逐华佣勇于偕公法而不顾势且外我矣何以亲为公正素着而可亲者则唯德东西并举力相搏销日之萌折俄之角事诚易易然德与法互相备豫亦互相牵制德君臣方闭境息民寝馈不敢忘法之报复而又合意奥以为不虞之备且德于中国商务无论不逮英之什一并远出法美等国下亟思就我谋一插之地亲之适以引水入墙耳法幸我之者也台湾之血斗谅山之败有积怨焉近方与俄连横法营滇蜀俄瞰东省逆之则怒固难犯亲之则尤叵测也夫审夷之势既无可援而审我之势又无可恃盗已穴壁直入而主人尚蒙被熟睡齁齁作鼾声可乎
大抵中国之锢病总坐自视太高视夷太卑非不知中国者剖判以来伦物之宗祖文轨之权舆千圣百王所蟺述者也顾天下如赤县神州者九中国居其一五大洲之局驺衍于数千年前已揭以示人盖神农以上本合中外为大九洲见周礼职方疏尧时巨浸稽天治不逮远舜始就中国画为十二州而华夷之界斩然矣势无强弱以人为强弱自弱虽华不能加强自强虽夷不能加弱春秋杞用夷礼则夷之夷而知礼则进之今华夷之界已铲除不可复制而尚画分于士大夫之心夫岂春秋之恉哉夷人之显于明以前者辽哉远已国朝定鼎后其杰出者相错也彼得罗俄之大长之走荷兰习水师尽其技而后复位兴罗剎视赵武灵之胡服骑射其勇鹜殆过之矣英之威廉第三若耳治第一第二第三絫世勤政日辏富强以方汉初文景数主为何如乎华盛顿美之异人也起事勇于胜广割据雄于曹刘血战八年龛定其国而不僭位号不传子孙虽当时情势容有不得不治以民主者第就论心亦几几尧舜之揖让矣法拿破仑诚无道而用兵如神所向克敌方其灭荷兰取葡萄牙并意大利瑞士日耳曼诸小部夺奥大利所属侵嗹而围其都其意气之盛可不谓壮哉虽身踣名僇亦庶几项羽苻坚亚者非邪德之威棱第一卧薪尝胆覆法都而报之节衣缩食有卫文布帛之风且与其相臣必士麻克大将毛尔凯终始相保彼长颈[鸟](乌)喙之句践蠡逃种霣人之度量相越岂不远哉日本蕞尔国也摩祖希都嗣统移易其二千余年相之制度不惜裂冠毁冕其变本加厉可议其发奋为雄未始不可虑也意者其祖龙复生邪不然何兴之暴也其它意奥与德约纵以为固若比利时荷兰葡萄牙瑞士瑞典丹麦及欧奥南北亚洲新立各国咸斠求格致谋所自存亦罔不以人之强弱为势之强弱虽将来更踣迭盛必有起而逐鹿者顾近尚与我无甚关系则亦例之自郐嗟乎势无定者也始既视夷太卑终必视夷太高至于视夷太高而夷之视我且不值一吷将不留余地以处我矣势为之人为之也在公法虽有均势之说以彼独强此独弱而于我中国则唯恐不弱谓夷人于中国贪互市不贪土地殆阏于势者之言也夫堂堂一尊之国而求亲于夷可耻也求亲夷而夷不我亲其可耻复何如也斡旋时局者诚即彼我之势而熟审之亦可以瞿然惧蹶然兴矣
时务分类文编卷二十五
　新政论
　　论中国积弱由于防弊　　　
新会梁启超撰
先王之为天下也公故务治事后世之为天下也私故务防弊务治事者虽不免小弊而利之所存恒足以相掩务防弊者一弊未弭百弊已起如葺漏屋愈葺愈漏如补破衲愈补愈破务治事者用得其人则治不得其人则乱务防弊者用不得其人而弊滋多即用得其人而事亦不治自秦迄明垂二千年法禁则日密政教则日夷君权则日尊国威则日损上自庶官下自亿姓游于文网之中习焉安焉驯焉扰焉静而不能动愚而不能智历代民贼自谓得计变本而加厉之及其究也有不受节制出于所防之外者二事曰彝狄曰流寇二者一起如汤沃雪遂以灭亡于是昔之所以防人者则适足为自敝之具而已梁启超曰吾尝读史鉴古今成败兴废之未尝不悁悁而悲也古者长官有佐无贰所以尽其权专其责易于考绩王制公羊传春秋繁露所述官制莫不皆然独周礼言建其正立其贰故既有冢宰司徒宗伯司马司寇司空复有小宰小司徒小宗伯小司马小司寇小司空凡正皆卿一人凡贰皆中大夫二人此今制一尚书两侍郎之所自出周礼伪书误尽万世者也汉世九卿尚沿斯制汉晋间太常等尚无少卿后魏太和十五年始有之后世惧一部之事一人独专其权也于是既有尚书复有侍郎重以管部计一部而长官七人人人无权人人无责防之诚密矣然不相掣肘即相推诿无一事能举也古者大国百里小国五十各亲其民而上统于天子诸侯所治之地犹今之县令而已汉世犹以郡领县而郡守则直达天子后世惧亲民之官权力过重也于是为监司以防之又虑监司之专权也为抚按等以防之又虑抚按之专权也为节制总督以防之防之诚密矣然而守令竭其心力以奉长官犹惧不得当无暇及民事也朘万姓脂膏为长官苞苴虽厉民而位则固也古者任官各举所知内不避亲外不避汉魏之间尚存此意故左雄在尚书而天下号得人毛玠崔琰为东曹掾而士皆砥砺名节后世虑选人之请托铨部之徇私也于是崔亮裴光庭定为年劳资格之法孙丕扬定为掣签之法防之诚密矣然而奇才不能进庸下不能退则考绩废也不为人择地不为地择人则吏治隳也古者乡官悉用乡人周礼管子国语具详之汉世掾尉皆土著为之京房传房为魏郡太守自请得除用他郡人可知汉时掾属无不用本郡人者房之此请乃是破格盖使耳目相近督察易力后世虑其舞弊也于是隋文革选尽用他郡然犹南人选南北人选北宋政和六年诏知县注选虽甚远无过三十驿三十驿者九百里也明之君相以为未足于是创南北互选之法防之诚密矣然赴任之人动数千里必须举债方可到官非贪污无以自存也土风不谙语言难晓政权所寄多在猾胥而官为缀旒也古者公卿自置室老汉世三府开合辟士九卿三辅郡国咸自署吏顾氏日知录云鲍宣为豫州牧郭钦奏其举错烦苛代二千石署吏是知署吏乃二千石之职州牧代之尚为烦苛今以天子而代之宜乎事烦而职不举所以臂指相使情义相通后世虑其植党市恩也于是一命以上皆由吏部防之诚密矣然长佐不习耳目不真或长官有善政而末由奉行或小吏有异才而不能自见也
古者用人皆久于其任封建世卿无论矣自余庶官或一职而终身任之且长子孙焉爰及汉世犹存此意故守令称职者玺书褒勉或累秩至九卿终不迁其位使习其地因以竟其功后世恐其久而弊生也于是定为几年一任之法又数数迁调宜南者使之居北知礼者使之掌刑防之诚密矣然或欲举一事未竟而去官则其事废也每易一任必经营有年乃更举一事事未竟而去如初故人人不能任事而其盘踞不去世其业者乃在胥吏则吏有权而官无权也古者国有大事谋及庶人汉世亦有议郎议大夫博士议曹不属事不直事以下士而议国政余别有古议院考所以通下情固邦本后世恐民之讪己也蔑其制废其官防之诚密矣然上下隔绝民气散耎外患一至莫能为救也古者三公坐而论道其权重大其体尊严三公者一相二伯汉制丞相用人行政无所不统君则世及而相则传贤以相行政所以救家天下之穷也后世恐其专权敌君也渐收其权归之尚书渐收而归之中书而归之侍中而归之内阁渐易其名为尚书令为侍中为左右仆射中书侍郎门下侍郎为平章政事同三品为大学士渐增其员为二人为四人乃至十人渐建其贰为同平章事参知政事为协办大学士其位日卑其权日分于是宰相遂为天子私人防之诚密矣然政无所出具官盈廷徒供画诺推诿延阁百事丛脞也古者科举皆出学校教之则为师官之则为君汉晋以降犹采虚望后世虑士之沽名官之徇私也于是为帖括诗赋以锢之浸假而院而搜检而糊名而誊录而回避若夫试官固天子近侍亲信之臣亲试于廷然后出之者也而使命一下严封其宅焉所至严封其寓焉行也严封其舟车焉若槛重囚防之诚密矣然暗中摸索探筹赌戏驱人于不学导人以无耻而关节请托之弊卒未尝绝也古之学者以文会友师儒之官以道得民后世恐其聚众而持清议也于是戒会党之名严讲学之禁防之诚密矣然而儒不谈道独学孤陋人才雕落士气不昌徒使无忌惮之小人借此名以陷君子为一网打尽之计也古者疑狱泛与众共悬法象魏民悉读之使知而不犯而得伸后世恐其民之狡赖也端坐堂皇以耸之陈列榜杨以胁之防之诚密矣然刁豪者益藉此以吓小民愿弱者每因此而戕身命猾吏附会例案上下其手气充塞而莫能救正也古者天子时巡与国人交君于其臣贱亦答拜汉世丞相谒天子御座为起在舆为下郡县小吏常得召见后世恐天泽之分不严也九重深闭非执政末由得见防之诚密矣然生长深宫不闻外事见贤士大夫之时少亲宦官宫妾之时多则主德必昏也上下暌孤君视臣如犬马臣视君如国人也凡百庶政罔不类是虽更数仆悉数为难
悠悠二千岁莽莽十数姓谋谟之臣比肩掌故之书充栋要其立法之根不出此防弊之一心谬种流传遂成通理以慎密安静为美德以好事喜功为恶词容容者有功硗硗者必缺在官者以持禄保位为第一义缀学者以束身自好为第一流大本既拨末亦随之故语以开铁路必曰恐妨舟车之利也语以兴机器必曰恐夺小民之业也语以振商务必曰恐坏朴之风也语以设学会必曰恐导标榜之习也语以改科举必曰恐开躁进之门也语以铸币楮必曰恐蹈宋元之辙也语以采矿产必曰恐为晚明之续也语以变武科必曰恐民挟兵器以为乱也语以轻刑律必曰恐民藐法纪而滋事也坐此一念百度不张譬之忡病自惊自怛以废寝食譬之痿病不痛不痒僵卧蓐以待死期岂不异哉岂不伤哉防弊之心乌乎起曰起于自私请言公私之义西方之言曰人人有自主之权何谓自主之权各尽其所当为之事各得其所应有之利公莫大焉如此则天下平矣防弊者欲使治人者有权而受治者无权收人人自主之权而归诸一人故曰私虽然权也者兼事与利言之也使以一人能任天下人所当为之事则即以一人独享天下人所当得之利君子不以为泰也先王知其不能也故曰不患寡而患不均又曰君子有絜矩之道言公之为美也地者积人而成国者积权而立故全权之国强缺权之国殃无权之国亡何谓全权国人各行其固有之权何谓缺权国人有有权者有不能自有其权者何谓无权不知权之所在也无权恶乎起曰始也欲以一人而夺众人之权然众权之繁之大非一人之智与力所能任也既不能任则其权将麋散堕落而终不能以自有虽然向者众人所失之权其不能复得如故也于是乎不知权之所在故防弊者始于争权终于让权何谓让权天下有事上之天子天子曰议以闻是让权于部院部院议可移文疆吏是让权于督抚督抚以颁于所属是让权于州县州县以下于有司是让权于吏胥一部之事尚侍互让一省之事督抚互让一国之事君民互让争固不可也让亦不可也争者损人之权让者损己之权争者半而让者半是谓缺权举国皆让是谓无权夫自私之极乃至无权然则防弊何为乎吾请以一言蔽之曰因噎而废食者必死防弊而废事者必亡
　　论中国参用民权之利益　　　
钱塘汪康年撰
中国之言治者曰以君治民而已至泰西而有民主之国又有君民共主之国中国之儒者莫不骇且怪之虽然何足怪哉古之言治者莫不下及于民是以尚书洪范曰谋及庶人吕刑曰皇帝清问下民周礼小司寇掌外朝之政以致万民而询焉朝士左九棘孤卿大夫位焉吏在其后右九棘公侯伯子男位焉州长众庶在其后孟子曰国人皆曰贤然后用之国人皆曰不可然后去之国人皆曰可杀然后杀之其它见于经典者不可偻指数是古之为国未尝不欲与民共治也顾或患权之下移不知君民共主之国凡国有大事下诸议院议院议之断之君而行之官君有不同可使复议议不能定可更置议员是大权仍操之君或曰用民权则桀黠得志豪强横行乱且未已不知民但能举俊秀以入议院而不能肆行己志议员但能议其事而不能必其行何肆横之有或曰权在上则聚在下则散散不可以为国不知议员人虽多必精其选议虽杂必择其多选精则少谬误之论择多则愿行者众是三者皆非足置虑者也
且夫居今日而参用民权有三大善焉从前泰西君权过重故民权伸而君权稍替中国君权渐失必民权复而君权始能行何则中国虽法制禁令号出于君顾前代为君者深恐后世子孙不知事体或有恣肆暴横之事故再三申之凡事必以先代为法毋得专擅改易故举措一断之例大臣皆奉行文书百官有司咸依故事为断而熟谙则例之吏乃得阴持其短长故国之大柄上不在君中不在官下不在民而独操之吏吏志在得财传子孙初无大志故骫利营私丛弊如毛良法美意泯焉澌灭且不特此也君独立于百官兆民之上则聪察不能下逮而力亦有所不及是以会计隐没上勿知也刑狱过差上勿察也工作窳敝上勿闻也屡戒徇私而下之用情如故屡饬洁己而下之贪贿[如](效)故屡饬守法而下之作弊如故诏书严切官吏貌若悚惶而卒之无毫之悛改犹得谓之君有权乎惟参用民权则千耳万目无可蒙蔽千夫所指无可趋避令行禁止惟上之从虽曰参用民权而君权之行莫此若矣且夫民无权则不知国为民所共有而与上相暌民有权则民知以国为事而与上相亲盖人所以相亲者事相谋情相接志相通也若夫君隆然若天人民薾然如草芥民以为天下四海皆君之物我辈但为君之奴仆而已平日政事举措漠不相闻一旦变故起相率委而去之但知咎君之不能保护己而不知毫尽心力于君惟与民共治之国民之与君声气相接亲爱之心油然自生故西国之民见君则免冠为礼每饮酒必为君祝福国有大事则起而谋其故盖必使民共乐民然后乐其乐使民共忧民然后忧其忧必然之理也若夫处今日之国势则民权之行尤有宜亟者盖以君权与外人相敌力单则易为所挟以民权与外人相持力厚则易于措辞西人与中国互市动辄挟我国君之权力以制我之民中国欲拒之则我之权不足欲以民为辞则中国久无民权之说无可措语是以增订条约不谋之民而辄许之索租界索赔款亦不谋之民而辄与之其它一切有损于国有损于民之事皆惟西人所欲应之如响有司奉令承教为之惟恐不速于是民视西人之余转而视有司夫天下之权势出于一则弱出于亿兆人则强此理之断断然者且夫各行省之人而使谋事则气聚否则散使士商氓庶皆得虑国之危难则民智否则愚然则反散为聚反愚为智非用民权不可夫岂有妨害哉吾见古制复则主权尊国势固也
　　俄将论中国财政　
俄士铺加脱氏
俄国陆军少将铺加脱氏论中国财政曰余尝游中国观其地势风土而查察物产天锡丰饶未尝不叹为宇内之雄邦也倘一践其境有谁不首肯者哉虽然征国库出纳以查其财政与昔所忖度颇异如地方之财力贡租之实情殆不见有可称焉虽居高位之有司能深知岁计多寡者亦鲜矣论其财政亦不合规矩纷杂而不画一是以政府所定岁计非通国核算惟各地方有司定之耳地方有司于权柄界限漠然不明故其核算每岁出入之权亦往往过大也何则中央政府指户部也不定地方每岁出入之制以示命于地方官只凭地方官具报岁入饷需豫早核算转解中央政府以供其运用但此豫算者虽据昔年政府所示定为准率然此准率必与岁月变更故近时财势非复昔年之比颇极变易纷纭矣故欲知中国近有何种财源其縻费之途如何及地方官有何等权而为此专恣颇难索解也虽然试括举国库财源约有三种一曰直税西人说税法有直税间税二法二曰厘金税三曰间税何为直税曰地租并丁税是也当今世纪西人以百年为一世纪现世纪即西历千八百年也之初十八省地租豫算为三千四百万两米粟为四百万捆一捆当百斤自发匪扰乱田园荒芜约三分之二自是贡租忽然衰减余害蔓延遗累国家财富实非鲜虽直隶省未遭兵燹亦为余祸所渐被千八百七十八年即光绪五年国家需用为百三十万两当时患无此赀纔得收租六十万两耳尔来逐年渐有起色今始得收昔年之岁入豫算数也至其赋课租税及征收法无一定之规而纳税者独中国人民至于蒙古民族特令免税住满洲民以兵役代纳税是其大较也又别纳税地为三种一曰民田是民人所私有也二曰屯田在蒙古伊及满洲等处三曰学田附属于庠序除此三种外尚有数种田而为国库所入一为前明时藩王所领地及国初圈与八旗将校以贡租税之田一为善堂赀用之田一为专属佛教寺院之田一为备凶歉之岁救恤穷农之田一为祠祭之田以供祭祀典礼备牺牲之赀也于此等土地立为等差分上中下三等以定地价而斟酌赋税定额矣然农民输纳贡税严苛烦重纳税之法或以钱或以米麦菽高梁干草谓秣也等物知县制户口纳税名簿详记管辖土地及地质高下收获谷粟等上达长官而总督按之以定税额然此等名簿极多杜撰欲得其要领殆不容易焉十八省中如河南江西湖南及湖北等四省纳税以钱江苏浙江安徽及山东等四省以天然产物纳税如谷米之类是也其余十省并纳天然产物及钱也距今百六十一年前谕令确定丁税额数纳此种税者皆是小农往年查核实为二千八百九十二万人每人纳税额数约二十仙然其能纳税者约三百十八万余两耳千八百七十八年中部地方人民尝征收钱三百十二万六千九百两禾谷三百九十六万六千八百余担矣厘金税之名称实于每两中千分而取其一也当发匪蹂之时国内骚然百姓不安其居田野榛芜秋获不丰贡税之入大为衰减国帑困乏日甚一日于是乎创定厘金税制矣当时抽商贾鬻卖货物税千分取一其意本在备军国之急并补地租所出之不足故又有军税之称忖政府当初之意必非欲永施于后日也然所入颇多实为国帑一大饷源故卒至今而不改也试举千八百八十九年地租并丁税及厘金税总数开列如左按表中所列之分数核之合数殊不符以报本如是姑仍之
　　直隶省　　　　　　　　千二十五万四千三百七十二两
　　江苏省　　　　　　　　六百四万二千六百七十二两
　　湖南省　　　　　　　　二百六十九万千二百五十二两
　　湖北省　　　　　　　　三百九十八万五千九百五十六两
　　广东省　　　　　　　　六百七十一万二千五百三十三两
　　广西省　　　　　　　　三百二十八万七千百六十二两
　　山东省　　　　　　　　四百万九千三百三十八两
　　山西省　　　　　　　　七百四十三万六千九百一两
　　陕西省　　　　　　　　五百八十一万九百九十七两
　　甘肃省　　　　　　　　三百四十八万千七百八十三两
　　四川省　　　　　　　　三百五十七万千二百五十八两
　　江西省　　　　　　　　五百九万三千七百九十五两
　　福建省　　　　　　　　三百九十二万千百四两
　　河南省　　　　　　　　五百八十一万三千二百八十六两
　　浙江省　　　　　　　　七百六十六万千百三十七两
　　安徽省　　　　　　　　三百四十四万六千七十六两
　　云南省　　　　　　　　三百七十六万九千四百九十四两
　　贵州省　　　　　　　　二百八十七万六千六百四十一两
　　台湾省　　　　　　　　三十六万五百四十九两
　　　合计　　　　　　　　九千百二十八万五千三百九十八两
直税之目大如上所记是已若间税以海关为第一即以通商各埠口岸设置税关凡出入海口船舶所搭载货物一律抽税昔中国为英法同盟军所败欲筹偿金于两国乃创设海关制定税法以充国用自开关七年乃清还偿款税关之制遂继续而至于今也
</div>
    <div class="pagination">
<a href="皇朝经世文编五集_page23.html">上一页</a><span>...</span><a href="皇朝经世文编五集_page19.html">19</a><a href="皇朝经世文编五集_page20.html">20</a><a href="皇朝经世文编五集_page21.html">21</a><a href="皇朝经世文编五集_page22.html">22</a><a href="皇朝经世文编五集_page23.html">23</a><span class="current-page">24</span><a href="皇朝经世文编五集_page25.html">25</a><a href="皇朝经世文编五集_page26.html">26</a><a href="皇朝经世文编五集_page27.html">27</a><a href="皇朝经世文编五集_page28.html">28</a><a href="皇朝经世文编五集_page29.html">29</a><span>...</span><a href="皇朝经世文编五集_page25.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
