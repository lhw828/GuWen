<!DOCTYPE html>
<html>
<head>
    <meta charset="UTF-8">
    <title>皇朝经世文编 - 第 99 页/共 219 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇朝经世文编 - 第 99 页/共 219 页</h1>
    <div class="content">
　　筹滇理财疏　
蔡毓荣

滇省丛山密箐。赋税无多。每岁供兵。俱仰给于协济。烦司农之筹划。累驿站之转输。而远道崎岖。未能朝发夕至。一有未济。兵心皇皇。故筹滇莫先于筹饷也。今制兵岁需饷七十余万。重以驻镇大兵。岁又需饷二百余万。　国家戡乱之余。正在度支告绌。乃必分数省之财力。历数千里之险远。以供此一隅。亦甚难乎其继矣。是以因滇之利。养滇之兵。斯挽运不烦而缓急足恃。臣周谘博访。进议而折衷之。务审时地之宜。画经久之法。则可因利于滇。而以佐协济之不及者。有四焉。一鼓铸宜广也。铜铅滇之所自出。非如别省采办。而滇人俱以用钱为便。业准开炉鼓铸矣。今省局设炉十座。蒙自局设炉十六座。禄丰局设炉三座。大理下关局设炉七座。铸钱无钱。又米炭一时腾贵。出息无多。岁约得银四万余两。稍俟年丰谷贱。息且倍之。若令按局添设。更行量地添局。岁获钱息。何可胜计。臣请省局蒙自局各设炉至二十座。禄丰局设炉十座。大理下关局设炉十五座。再请于迤东之临安曲靖等府。迤西之楚雄姚安永昌等府。酌量开局。约可设炉三四十座。各委府佐一官董其事。专责藩司总其成。委官岁获息一万两以上者。作何纪叙。其有耗费工本克剥匠役废坏钱法者。作何处分。并请着为定例。以示激劝。凡铜铅悉令委官各自采买。每百觔不过银四两。毋许州县办解。苦累小民。至民闲应纳条银。以银七钱三为则。制营兵饷。宜令银钱各半兼支。官俸役食。及本省一切经费。俱给全钱销算。则钱之用日广。钱之息未有不日赢者也。再查蒙自局。前此吴逆铸出伪钱。专发交址。以易交条银两。蒙自迤南二百里。即交江之蛮耗。设有关口。又水路二百里至地名坝洒。立市卖钱。交人喜于得钱。蒙局因以为利。自大兵恢复滇省。严行禁止久矣。臣思安南素称恭顺。若因其所利便。而使　本朝钱法通行蛮貊之邦。尤见一道同风。请设蛮耗巡检一员。领贮蒙局制钱。听交人赴官平买。毋许民间私通贸易。致启衅争。或请　　敕部行文安南国王。将每岁需钱若干。纳价若干。豫行报部。准令一年二次委官赴蛮耗。纳价领钱。随到随即发回。既俯顺乎夷情。仍无伤于　国体。于以通钱法。柔远人。两得之矣。一矿硐宜开也。滇虽僻远。地产五金。先经　廷臣条议开采。部覆将可否开采之处。令督抚查明具题。诚重之也。臣愚以为虽有地利。必资人力。若令官开官采。所费不赀。当此兵饷不继之时。安从取给。且一经开挖。或以矿脉衰微。旋作旋辍。则工本半归乌有。即或源源不匮。而山僻之耳目难周。官民之漏无限。利归于公家者几何哉。是莫若听民开采。而官收其税之为便也。今除全书开载。蒙自楚雄南安新平之银锡等厂。易门之三家老铜厂。定远之苴●铁厂。仍应照额征课。无庸置议外。查呈贡之黄土坡。昆阳之子母营。罗次之花箐。寻甸之迄曲里。建水之鲁苴冲老鹤塘。石屏之飞角甸。路南之泰来。广通之火把箐。官远之大福山。和曲之白露。顺宁之老阴坡。俱有铜厂。易门之新旧县。马龙之红路口。寻甸之白土坡。石屏之龙明里。路南之小水井。陆凉之三山。大姚之小东界。武定之只苴马鹿塘。蒙化之西。俱有铁厂。罗平之块泽河。建水之清水沟。姚安之三尖山。俱有铅厂。寻甸之歪冲。建水之黄毛岭判山。广通之广南。蒙安之戈孟石羊。赵州之观音山。云南之梁王山。鹤庆之玉丝。顺宁之遮赖。俱有银厂。鹤庆之南北衙金沙江。则有金银厂。或封闭有年。或既开寻废。目今固米珠薪桂。用力为艰。然有此自然之利。而终弃之。良可惜也。宜请专责临元洱海永昌三道。各按所属。亲行察验。分别某厂可开。某处厂不可开。报部存案。一面广示招徕。或本地有力之家。或富商大贾。悉听自行开采。每十分抽税二分。仍委廉干官监收。务绝额外诛求额内侵隐之弊。凡有司招商开矿。得税一万两者。准其优升。开矿商民。上税三千至五千两者。酌量给与顶带。使知鼓励。又严禁别开官硐。严禁势豪霸夺民硐。斯商民乐于趋事。而成效速矣。盖官开则必派取。民开则自顾觅矿夫。民夫各有本业。或力不能深入矿硐。往往半途而废。且恐派夫扰民。　朝廷未见其利。而地方先见其害也。若矿夫多系游手无籍。有膂力而无衣食之人。彼知利不专于官。而与民共之。未有不趋赴如市者。矿夫既集。矿税自盈。且予此辈以逐利之途。而渐息其为非之念。是以理财而兼弭盗之一法也。一荒地宜屯垦也。屯田之法。一以取赋。一以节饷。利莫大焉。其在今日格而未行者。以官兵防御地方。无分身畎亩之术耳。惟是滇居天末。地方所出几何。聚数万之兵以取给于民。则物力之赢绌不齐也。天时之丰歉难定也。自非豫为之备。其势不可以久。

且滇之物价。无不与内地相什伯。兵丁一月之饷。尚不敷半月之需。一人之粮。岂能餍父母妻子数人之口。穷愁日久。必气阻而心离。夫岂边境之福哉。臣是以鳃鳃为虑。亟请屯垦者。非必如故明之分别卫所聚屯而居。有事则荷戈。无事则秉耒也。查兵丁之有父兄子弟余丁者十常五六。请将附近各镇协营无主荒田。按实有父兄子弟余丁之兵。每名酌给十亩或二十亩。臣会同抚提臣。督率镇将营弁。设法借给牛种。听其父子兄弟余丁。及时开垦。渐图收获。以赡其家。俾在伍者无俯仰之忧。有田园之恋。斯兵心固而边备无虞矣。三年之后。乃照民例起科。应纳条银。抵充月饷。应输夏秋二税。抵给月粮。计所省粮饷实多。而于操练征防。仍无贻误。其间或有死亡事故。即择其同伍之殷实者。顶种注册。毋使抛荒。稍俟　国用既充。民间生聚既广。前项所垦田赋。悉归有司。或准永远作营田。岁抵额饷。均有裨益。至于投诚兵丁。安插为民者。既鲜恒业。迄无生理。徒置之不兵不农之间。宜令有司量拨荒田。给令垦种为业。起科之后。编入里甲。承办粮差。将见赋额日增。奸回日化。是又一举而两利存焉者也。以上四者。有益于　国家。无损于民。滇之言兴利者。率不外此。仰冀　　圣明采择。下令举行。则滇饷渐充。而边疆永赖矣。

　　滇南经费略　
师范

经常也。费而曰常。则其非常者亦有矣。滇之所入惟条丁银二十万九千有奇。公件银六万有奇。盐课银三十二万有奇。厂课银十万有奇。税课银十万有奇。钱局余息二万一千有奇。秋粮二十万石。兵米所余。尚存米七万余石。该折银八万四千有奇。年约进银八十七万三千有奇。出则文职廉俸祀典廪饩工食驿站堡夫该银二十八万有奇。武职养廉兵饷该银八十二万两有奇。不足者。部拨邻省协济。岁二十万或三十万不等。夫以十四府三厅四直隶州二十七散州三十九县之地。而所入不敷所出。其故何哉。由于官冗。且由于兵多。然一郡所辖。几他省之半。深山密箐。犹虑鞭长莫及。则官之不得不冗者势也。三面邻边。而各州县中。往往汉夷错处。则兵之不得不多者亦势也。而为官者。眷属不能无。幕友不能无。随从不能无。或由永昌调昭通。抑由丽江调开化。远者二千余里。近亦二千里。夫马之费。极省亦须数百金。其难一。履任及三载。必委运京铜。收兑之苛。滩河之险。船脚之刁诈。窃盗之窥伺。至撤批回滇。[己](已)若重生。其难二。而兵亦有二难焉。所关月饷。除扣克外。食物渐贵。一身尚欠温饱。遑计室家。即少负才技者。拔至千总守备。三年送省。六年送部。往来盘费。债累盈身。呜呼。去此四难。是在综理者之善于撙节而熟为调剂矣。此特其略耳。若穷毫厘察抄撮。一会计吏即可毕之。否则有须知册在。又何俟予之饶舌哉。

　　足民裕国二事疏顺治十六年　
给事中王启祚

一曰民经界。　　皇上轸念国用民艰。允臣同官王命岳疏请。　　特遣御史二员。前往山东河南二省清理荒熟田亩。以期上不病国下不病民。真朝野胥庆臣民同悦之举矣。然命岳止知臣乡有荒地熟地之不同。而不知臣乡更有地民地之不同也。止知臣乡荒地之不可溷于熟。熟地之不可溷于荒之当察。而不知臣乡民地之不可溷于。地之不可溷于民之当察也。臣乡系古青州。海滨广斥。厥篚盐絺。煮盐之区也。户于海滨。原有分就地。每亩止纳银六七厘不等。民地则上中下下下四等不同。即下下地亦纳银三分有零。地民地。重轻不同。原有定例。自明末以来。典籍不存。经界不正。则有本一地也。在运司则征粮。在有司则征民粮。甚至运司代民而与州县争。州县代百姓而与运司争。是一地而纳二粮也。则病民。而其实运司征粮。户则诡其地而窜为民。州县征民粮。民户又诡其地而窜于。奸民并不纳一粮也。则又病国。病民不可。病国亦不可。伏祈　　敕下抚按。专委道员与运使于产盐处所。督率州县。详核典籍。询问父老。在运司不得以盐地考成。而与州县争民地。在有司亦不得以民地考成。而与运使争地。审其何者为地。即定之为。何者为民地。即定之为民。详明抚按题报。再祈各省有产盐地方。亦令该处按照山东一例委官行查。庶地民地。各得清楚。民地不纳地之轻粮。而国用不诎。地不征民地之重赋。而民用不匮矣。

一曰厘剔钱弊。　　皇上允该部疏请着为银七钱三分之令。刊入大粮由单。使上可行于下。而下亦得行于上。上下通行。全无阻碍。固宜钱贵钱贱。民用日舒。而　国储日裕也。乃尔来银不加贱。钱不加贵。而钱法未见疏通者。则以银七钱三之法甚善。而有司未之实行者。以于有司不便耳。既无戥头之折。即无羡余之入。以贮私囊则取不便。以敬上官则馈纳维艰。所以由单则照例分派。而收时则不用钱而用银。是名虽银一两派钱一千。而其实钱一千仍收银一两也。与不派钱无异矣。甚有巧于立法。自设钱桌数张。每钱一文。必得银二厘。然后换给。若非官桌所发之钱则不收。是纳钱一千。用钱四千。较之用银反一倍而二倍矣。银七钱三之法。至此不几穷乎。是欲以疏通而反以壅滞。此所以钱日贱银日贵。欲宝源之流行无碍也不可得矣。以臣愚见。除银七之数照常置柜收贮外。其钱三之数。另置一柜。另设一役。专司钱责。如收钱而仍收银。以及收钱而多方取巧者。抚按官立时指参。有司计赃坐罪。收役重则处死。轻则流徙。如抚按隐匿不报。许台垣指实纠参。庶有司知所警惕。而钱法疏通矣。

　　军需报销疏　
慕天颜

臣惟今日之钱粮。无项不应节省。苟有销算浮冒。则经管官员欺朦之罪。固所当诛。而核报督抚扶混之愆。更难自逭。惟是江南供应满汉各营。节年米豆草价各案。不蒙准销。屡驳屡核。万难减报。不得不直陈仰冀　　睿鉴者也。臣查康熙十三十四十五十六等年。采买放给旗营提镇与夫过往官兵支应米豆草束。未销价值。前抚臣与臣暨总督臣安抚臣具题。驳覆之案。不下数十件。部臣皆以侍郎臣温代访报之价与请销之数不符。节行驳减。但部臣温代在康熙十五年秋初所访江北舒桐之价。一隅耳。一时耳。货物市情之不齐。即二三百里内外。一两月日前后。亦有异同。何况远及千余里。历经岁月二三年之久。岂能一律较量乎。若执此为一定不易之数。可以远近垂永久。何以下江苏松接壤之浙杭。与上江安庐接壤之江右。是年一体报价。可以允销。而独驳江南为浮多乎。至于产处价贱而远贩则贵。初收价贱而过时则贵。米豆则盘剥水脚。纳税耗折。种种滋费。草束则蓬松艰运。堆贮灰烂。实多亏损。是以积算加增。而舒桐偏僻一隅。不通商贩。适当收成之候。本地庄家争售。又不过关纳税。价值自然较省。前安抚臣靳辅。今安抚臣徐国相。于钱粮等事案内。历历陈明。即臣亦于议折豆草一案疏内。敷对详晰。而积案久悬。终难销结。细查康熙十三四年。正当　王师云集。商贾绝迹之时。粮料市值腾涌。而司府各官。倘买备稍迟。法当身膏斧钺。竭力多方。购求充用。迨造册报奏销。原已再三减过。实实无浮。至十五年以后。访据各地时价。业已损之又损。今若遵依再减。责之经办穷员。万万无力赔补。而追商则买卖人无定。名姓亦无可纪。追兵则饲秣久已果腹。苦戍曷堪苛求。势必以纸上虚言塞责。及至追无可追。乃请豁免。究莫裨于饷需。是欺　　君也。臣将有据而可信者数端。仰恳　　特赐敕议。如部臣温代。先后两经舒桐地方。即在两三月间。而前访之价甚贱。及后随又顿昂。此部臣温代现在可问也。苏松密迩浙江。为程仅三百里。舒桐距苏松二千里。近者价必相彷。远者价必悬殊。即安徽亦近江右。今浙江江西历年已销之案可查也。商货必从市牙发卖。草束必藉村农搬运。价之轻重。牙户乡愚。一经博访。直吐如绘。臣与地方官。安得人人嘱制之。此小民之万口可信也。各该年豆草。给与营伍。仓廒出入之亏耗。远近买运之艰难。昭昭耳目。则本色时价。为将弁兵丁之所熟知。此又在营之弁兵可询也。江南孔道往来。使节甚多。先后奉差满汉官员。宁无一二心民事者。某地之出产何若。某年之物情何等。必所周知。而且江南人之立　朝为大臣。为言官者亦多。此又在　廷之诸臣可谘也。　　皇上遣官密访。惟独江南江宁镇江苏松徽池驻兵之处。则未蒙访报。臣今敢请　　特敕　廷臣会议。将臣等报销节年各案。原题疏册。与浙江江西相联道里远近。报销多寡。严加磨对。博询旁诹。倘臣扶同罔上。臣甘治罪。而追赔于各官。亦复何辞。则是非不难立辨矣。

　　苛驳宜禁疏　
靳辅

臣惟钱粮应销与否。自有一定项。如原未动用。而报销。与所用本少。而开销甚多。希图侵烹肥[己](已)者。自是难容　国法。若实支实用。并无朦报用少开多之情。则断不宜屡行苛驳。以启科派部费之弊也。查迩来各省销算钱粮。科钞到部。承议司官。虽不乏从公议允之案。然偶值一事。或执一[己](已)之偏见。或信部胥之唆使。任意吹求。苛驳无已。钱粮数目繁琐。头绪牵杂。非精于核算。洞悉项。熟知卷案者。万难得其要领。司官专司其事。设或稍欠精详。便为吏胥朦蔽。况堂官不过总其大概。止据说堂数言。安能备知底里。加以从慎重钱粮起见。自是一照司议。由是而部胥之权重矣。部胥之权既重。则经用钱粮之官不得不行贿以求之。所谓部费也。此项部费。官无神输之术。势必问之于民。若清廉之官。费一敛一。民犹不至大困。一遇贪劣不肖之官。借此居奇。或费一敛二。或费一敛三。甚至敛四敛五敛十。均不可定。而民困滋甚矣。　国家滋厚敛之名。而部胥得婪贿之实。有司多一分之费。而百姓出数倍之资。其害可胜言哉。臣前任安徽巡抚之时。知有江安两藩司积案一件。动用钱粮数百万两。而部驳不准开销。暑往寒来。历十余年而始得清结。今臣带管漕务。知邳宿等州县。康熙元二三四五六年分。民欠漕项钱粮三万余两。业已屡奉　　恩蠲。经漕抚两臣数次题请豁免。而部议坚执不允。坐以明系官侵之名。而严着追比。臣据司道各官痛切呈详。已经具题请豁在案。又部议裁减运军耗赠银米一案。臣带管漕务。据各属屡详。灼知断不可裁之故。是以仍请照给。昨阅邸钞。部议又复不准。

且称此项银米。从前原无。皆系顺治六九等年添给之项等语。殊不知顺治六九等年添给此项银米。彼时原非得已。祇因旗军费用不敷。往往勒索里民。兼之盗卖漕粮。拖欠甚多。公私交困。是以议加银米。自此银米一加。军民两安。国储不欠。已历多年。今部臣若必欲议裁。势必仍蹈前辙。里民遭勒索之苦。漕粮多盗卖之弊。岂　国家之益耶。况钱粮自有地额。其地方官民因时制宜。另为调剂之项。原在额外。惟因恐涉私派之嫌。是以不得不为题明。要之原非司农之项也。在司农总会计之权。止当稽其额征。不宜收及额外。若将里民自愿乐输求免勒索之项。而又裁归司农。则里民既已出资。而仍遭勒索。恐亦司农之所不忍闻也。诸如此类。臣聊举三案。其它可知。伏乞　　皇上严饬部臣。嗣后一切钱粮。如有不肖官员朦销。用少开多。部臣察出实情。访知的弊。即便据实题参。将不肖官员置以重典。督抚知情者同罪。不知情者亦照失察处分。若并无朦销多报情弊。则应销者即销。应豁者即豁。可裁者裁。不可裁者即止。毋再徒为混驳。使在外不肖官员。得以借口部费。肆行科敛。致伤国本。抑臣更有请者。钱粮之难于核算者。以尾数太繁也。查银自一分以上。方可称其重轻。米自一升以上。方可量其多寡。若银止于厘则难称。米止于合则难量矣。又或银至丝毫。更至于忽。则不过微末之间。米至于勺抄。更至于撮。则不过颗粒之间。失银至于微末。米至于颗粒。数亦可以止矣。乃银之尾数自忽之下。尚有微纤沙尘埃渺漠逡巡灰等算位。米之尾数。自撮之下。尚有圭粟颗粒黍稷禾糠粞等算位。不惟无益。而适足以滋奸胥之驳窦。尾数多则清算难。清算难则可藏奸逞弊。若一目了然人人可核之数。则部胥从何弄权耶。臣请嗣从钱粮尾数。算至忽位为止。如一忽之外。尚有余零。竟作二忽科算。米麦尾数。算至撮位为止。如二撮之外。尚有余零。竟作三撮科算。余俱仿此。裁无益之算位。以剔无穷之弊端。其于国计民生实均有裨益也。

　　覆部议禁米囤核城工疏乾隆十年　
陈大受

户部议覆条奏。令察禁商贩收米不即发粜。质当典铺更购买之弊等因。臣窃以除弊务去其太甚。立法必求其便民。固当因地制宜。体察妥办。查商贩之资本稍丰者。每有于秋成后收积待价之事。然得价亦即出粜。仍为本处食用。市价亦藉此不致愈昂。岂可概为察禁。如令其随收随粜。则市价太贱。势将贩往他处。一至青黄不接。民间转致全无积蓄。其何所恃。况米粮非比他物。可以收贮数年。富民积粟。于次年秋前发粜。断无留待下年者。是一岁所收。原供一岁之用。出产只有此数。尽先贱粜。而不计日后之缺。曷若藏之于民。而源源出售之为得也。又部议办理城工严核估计一条。伏查各项工程。委员估计。每多浮冒。若不严加核实。必致虚耗帑金。然或意在节省。而不计工料之是否敷足。则工程究多苟且。难于经久。二者均非持平之道。臣愚以为浮冒侵蚀之弊。若委任得人。稽察严密。自可杜绝。倘用匪其人。漫无查察。即大为核减。而经手之员复肆侵渔。则工程万不能坚固。现在虽有节省之名。而未久坍废。前功尽弃。其虚耗帑金。殆有甚焉。伏思城垣一项。内地则为民生保障。沿边沿海则为疆圉重务。应修应建。必期为千百年之计。而不可为目前苟且之图。所有工程。应节省者。固不可不详为综核。而实需之费。亦当妥勘估。忽令简率。但使地方大吏。留心稽察。遴干员而任之。其有不肖之员。偷减侵冒者。立予参劾。则工程自有实济。而巩固可期矣。

　此本两疏因从年谱内录出未见全文难于分载故合为一篇存之

　　与当事论经费书　
陈宏谋

为国理财。节慎为要。量入为出。自是正论。然愚见当问所用之为何事。倘事在可已。无关利害。费虽少亦所当惜。若事关民务久远利害者。虽重有费。亦当不惜。就大学生财大道而言。如此经久有益之费。乃在为之者疾生之者众之内。不在用之者舒之内也。况事势成败。各有其渐。当为之事惜费不行。后虽多费而不及行。或能及行而所伤已多矣。在司计者多一事不如少一事。既可免目前驳诘。又可少日后干系。实于私计甚便。第恐人人如此。事事如此。地方诸事。日就废弃。亦非长策也。事关久远之计。均非可以常例相拘。亦未可以旦夕见效。而行之稍有疑难。便成话柄。旁观者不谓作事之无恒。动谓事不可为。日趋于苟且旦夕之图。以为稳着。司库者皆以慎于出纳。免于侵挪为能事。势必作不终日之计。费小时不肯为。必至害大费重而后为之。圣人以出纳之吝列于四恶之末。正此意耳。寒素书生。家无长物。几历仕途。岂不知动帑之难。岂不念赔累之苦。而事属应行。费当不惜。有时不费固省。有时多费而亦省。惟熟计其事之有益与否。不能惧一[己](已)之后累。而忘　国家之远图也。窃谓居官不费心思物力。一说便就者。必无好事。纵好亦不能经久。凡经久好事。必有许多阻难。必受许多熬煎。官所动色相戒。以为何苦乃尔者。我能看透机关。力任不辞。乃能于事有济。迨至事成。从前之波折。皆为磨励之具。自古如斯。又不独今日也。

　　请杜设法名色疏　
张玉书

方今民穷财尽。多因有司私派。在廷诸臣。人人能言之。而有司敢行私派。无所顾忌者。每借口督抚之宪檄。与内部之咨文。每年正供赋额。各有抵销。遇有别项费用。部臣辄请　　敕该督抚酌量设法。不得动用正项钱粮。在部臣之意。原以各省事难遥度。须本地方官从长商榷。庶无贻累小民。法非不善。但百姓除正供粮税外。别无余物可以设法。名为设法。实则加派而已。夫额外因事量增。原应一时不得已之用。独是部文一下。贪婪官吏。借端侵渔。本应设处者十之一。而私派者己十之五。百姓但见奉部文转行。不敢复向有司问多寡之数。而有司之申详督抚。督抚之转报内部者。与科敛小民之额。多不相符。百姓不得知。内部亦不得知也。取敲骨吸髓之金钱。填官吏无穷之溪壑。岂不重可惜哉。臣请　　敕下部臣。凡遇正项外。一切别项费用。应作何挪办者。须酌量妥确。行文该督抚。遵照奉行。仍请　　敕该督抚严饬州县有司。不得事外借端科派。庶几各省贪吏朘削之害。可以少止矣。

　
卷二十七户政二理财下

　　耗羡私议　
彭端淑

医者之言曰。急则治其标。缓则治其本。未至于急而治其标。其病不可得而去也。善医者审脉察形。调其元气。固其根本。元气调。根本固。而其人自安。方今天下之病。不在标而在本。何谓标。所议耗羡云云是也。夫耗羡之名。不知起于何时。我　朝定鼎。归于官而民不胜其弊。　　世宗以来。始归于公而加养廉。此万世不易法也。今或议曰仍归于官。臣以为大不可。何以明其然也。天下之吏。不必尽廉。吾加以养廉。而归其耗羡。彼虽有贪心。其所赢不必为己得也。则不得不有所顾忌。而拘于额。撤其养廉。而予以耗羡。是导之使贪也。吾禁之使廉。而彼未必廉。况导之使贪。而彼有不为贪乎。且今日之所以议耗羡者。为民贫故耳。为民贫而归耗羡于官。譬之抱薪而救火也。抱薪救火。火不可灭。而其炽愈滋。归耗羡于官。民不必富。而其害益甚。此非天下之细故也。或以为宜存于民。臣又以为不可。夫计民之田。大约多者百余亩。少者数十亩及数亩而止。其所为耗羡者。大约多者数钱。少者数分而止。乃铢铢而积之。遂已累百余万。存诸民。于民无济。归于公。而自督抚以至州县佐杂诸官。养廉出其中。国家一切兴役亦半给其中。是加耗羡而民未必因之贫。去耗羡而国用或因之而减也。故归耗羡于公。此万世不易法也。及归耗羡于公。而民不必其不贫者何也。天下之大本在农与桑。小民之致富由勤与俭。今　国家承平日久。无大兵革大徭役矣。其民安于逸乐。图目前苟且之计。一岁所出。仅足供一岁而止。一旦天灾流行。遂不能自保。此理之常。无足怪者。臣谓宜慎督抚之选。天下之大。天子不能清理也。不得不寄其责于郡县。又恐郡县之不能尽职也。不得不寄其责于督抚。郡县于民近。而督抚于郡县近。今饬督抚务使郡县亲视民事。勤者奖之。惰者戒之。其不足不给者。发常平之粟以补之。郡县率民。督抚复率郡县。岁以其绩申于朝。循职者陟。反是者黜。则郡县有所畏而不复弛。而小民亦复知所勉而不敢惰。是古先王省耕省敛之遗意。行之数年而不效者。未之闻也。或曰。天下有田之民易安。无田之民难安。非若上世画井分疆。可以驱天下而尽入于农也。臣又以为不然。夫先王之世。民亦不必尽农也。考之周礼以九职任万民。一曰三农生九谷。二曰园圃毓草木。三曰虞衡作山泽之材。四曰百工饬化八村。五曰薮牧养蕃鸟兽。六曰商覃阜通货财。七曰嫔妇化治丝枲。八曰臣妾聚敛疏材。九曰闲民无常职转移执事。自农而外。其可职者多矣。且夫贫富何常之有。勤则无田亦可使富。惰则有田亦可使贫。卖浆小业也。而张氏千金。洒削薄技也。而郅氏鼎食。各任其职。俾闲旷之辈无所容。不率则登名于籍。薄笞以辱之。天下之人。见勤之可以致富。而惰之足以取辱。且无以为生也。则莫不感激愧奋。相率而入于勤。是亦先王夫征里布之遗意也。民富矣。然后定经制。孟子曰。食之以时。用之以礼。财不可胜用也。今富人大贾。侈拟侯王。闾阎之家起而效之。以奢为尚。以俭为羞。终岁所藏。耗于一事。将何以给。臣愚以为冠婚丧祭及日用服食。皆宜限以式。定以度。令曰毋敢越。越者惩无赦。愚民多狃旧习。谋始则难。至于风流令行。既安其分。复守其财。遂相与便之。夫若此者。其言近迂。而其实自五帝三王以来。治天下之道未有易也。往者　　陛下尝屡下劝农节用之诏矣。而民不加富。则奉行之不力。而有司徒视为具文也。昔汉文帝中主耳。躬行节俭为天下先。天下化之。黎民殷富。斗米数钱。非明效乎。故治其本则富。不治其本则贫。不此之图。而兢兢于耗羡。所谓治其标者也。

　　议覆提解耗羡疏雍正二年　
山西布政使高成龄

臣近阅邸抄。见内阁交出请禁提解火耗之条奏。臣窃不能无议。伏思直省钱粮正供之外。向有耗羡。虽多寡不同。皆系州县入己。但百姓既已奉公。即属　朝廷之财赋。蒙　　皇上体恤臣。通院司道府。而酌盈剂虚。以补其常俸之不足。俾大小臣工。溥均沾。其法至善。今如条奏所云。竟以耗羡为州县应得之物。上司不宜提解。殊不知耗羡与节礼。原属相因。上司不提解耗羡。属官必呈送节礼。夫下属既送节礼以取悦上司。则有所恃而生其挟制。必至肆行无忌。上司即有所闻。亦碍于情面。徇隐不言。损名节。败官常。朘民膏。亏　国帑。实由于此。若禁止馈遗。一概不许收受。其不肖上司。必将寻隙勒诈。别生事端。恣其无餍之求。即有淡薄自甘者。思欲屏绝馈遗。而上司衙门别无养廉。枵腹办事。势实难行。故臣愚以为州县耗羡银两。自当提解司库。听凭大吏酌量分给。均得养廉。洵天理人情之至也。况耗羡提解于上。则通省遇有不得已之公费。即可支应。而不分派州县。上司既不分派。则州县无由借端科索里甲。是提解耗羡。亦可禁绝私派。岂非因时制宜之要务乎。再阅条议谓提解火耗。定限每两若干。不得寓抚字于催科等语。如山西一省。现将州县火耗。逐一详查酌减。较之昔日已减大半。若不限以一定之数。不肖州县。反得任意多征。今既固封粮柜。又较定分数。州县不能入己。谁肯多征。是提解耗羡。即禁止滥加。亦抚字之一法也。又谓公取分拨。非大臣鼓励属员之道。殊不知上司即清慎禔躬。亦必有请幕宾养家口之费。与其暗收馈遗。常怀贪黩之惧。何如明分养廉。共拜　　圣主之赐。且既不受馈遗。则亦无所瞻徇。廉者荐之。贪者劾之。未必非砥砺廉隅之道也。至以羡余赔补亏空。如前任巡抚有彼此通融之处。则无辜者为人赔垫。亏空者事外优游。实非情理之平。今抚臣诺岷。将每年存贮耗羡银二十万两。补无着亏空之处。先经奏明。一遇亏空之员。即照例参革离任。先于任所原籍。搜查衣物产业。令其自行赔补。如果家产尽绝。逾限不完。将本犯正法之后。方以贮耗银补其亏项。仍将补过某人亏空银两数目。造册题报。既无丝毫假借。又无分厘染指。何至有假亏空。希图帮银。如从前之弊窦乎。惟是有治人。无治法。倘或上司不肖。借名提解。自便其私。如条议所虑。亦未可定。臣请　　皇上敕下直省督抚。俱如山西抚臣诺岷所奏。将通省一年所得耗银。约计数目。先行奏明。岁底将给发养廉支应公费补亏空若干之处。一一具折陈奏。则　　电照之下。谁敢侵吞。总之耗羡非州县之己资。应听分拨于大吏提解。乃安全之善策。实非为厉于属员。

　　办理耗羡疏乾隆七年　
孙嘉淦

四月初六日。奉　　上谕办理耗羡一事。乃当今之切务。朕夙夜思维无善策。是以昨日临轩试士。以此发问。意或有可备采择者。乃诸贡士所对。率皆敷衍成文。全无当于实事。想伊等草茅新进。未登仕籍。于事务不能晓彻。此亦无怪其然。今将此条策问。发与九卿翰林科道阅看。伊等服官有年。非来自田间者可比。可悉心筹划。各抒所见。若无所见。亦不必勉强塞责。至外省督抚。寄重封疆。谅已筹划有素。并着各据所见。具折奏闻。务期无隐无讳。以副朕集思广益之意。钦此。仰见我　　皇上爱民无微不至。求言无远不周。臣职任封疆。再三筹划。乃知耗羡一事。固有所不可已。提解归公。其法实不可轻变也。伏查古者取民之法。不过粟米布缕之征。而辇送官物。皆用民力。即在力役之征之内。故有正供而无耗羡。不需耗羡也。嗣后变货币为银两。则倾销有费矣。变夫役为佣雇。则解送有费矣。故随正供而输耗羡。不得不需耗羡也。然皆阴有其实。而不欲居其名。故未尝明定其加耗之数。与夫支用之章程。以致不肖有司。得任意私征。而为上司者。转因以为利。苞苴公行。而廉隅不饬。征收无定。而朘削日深。一有地方公事。其已饱囊橐者。不肯捐出。则又派之民间。因公科敛之举。借端百出。而不可究诘。自定赋输银以来。其弊相沿而未有止也。　　　世宗宪皇帝明烛无疆。谋成独断。以为与其暗取而多征。不若明定其数。与其营私而中饱。不若责其办公。故就各省情形。酌定一分数厘之额。提其所入于藩库中。以大半给各官为养廉。而其余以办地方之公务。嗣是以来。征收有定。官吏不敢多取。计其已定之数。较之未定以前之数。尚不及其少半。则是近加赋。而实减之。且养廉已足。上司不得需索属员。办公有资。州县亦不敢苛求百姓。馈送谢绝。而摊派无由。故曰雍正年间无清官。非无清官也。夫人而能为清官也。是则耗羡归公。既无害于民生。复有补于吏治。而议者犹訾以为加赋。可谓耳食者矣。夫事当核其实。不可骛其名。今避加赋之名。则当举耗羡而概除之。试问倾销解送之费。州县能尽赔垫乎。不能。则将复使暗取于民。而多寡无定乎。试问各官之养廉。地方之公事。正项能尽支给乎。不能。则将复使因公科敛。而扰累无已乎。况耗羡未定之时。凡得一官。亲戚仆从之待养者数百人。尚能馈上司而送京官。今则无余润以及人矣。耗羡未定之时。凡遇公事。强输派捐。公务既竣。尚能有以饱私橐。今则资正项以接济矣。是昔之取民也多。今之取民也少。亦既信而有征矣。所取少则所多。自可渐有富民之实。此事昭然。本无可疑。凡设为疑似之言者。皆游客惰民之欲借润于官。与夫不肖官吏之欲变归公之法者。显以名动　朝廷。实欲自便其私。可概置不议也。抑臣更有请者。天下无不弊之法。当及其弊之未成而救之。昔　　　世宗宪皇帝立法之始。廷臣沈近思等。以为耗羡归公。必成正项。势将耗羡之外。又增耗羡。　　　世宗宪皇帝面谕以此项银两。止令督抚将收支之数。年终奏明。不必报部查核。自不致成正项。臣翕然从之。其议遂定。雍正四年。河南巡抚田文镜咨部。以耗羡银两制造盔甲。工部驳令题销。钦奉　　谕旨。耗羡银两。与营伍中数分公粮。存贮公所。原为本省本营之中。有公事需用。使地方营伍备用有资。不致派累兵民。乃通权达变之法。并非正项钱粮可比也。今因制造盔甲咨部。部中并不请旨。驳令具题。甚属错谬。工部堂官着交部察议。此时若将耗羡银两。俱比照正项具题报销。相沿日久。或有不肖官员。指耗羡为正项。而于耗羡之外。又事苛求。必致贻累小民。此风断不可长。洋洋　　圣谟。指示明切。其为百姓计至深远也。嗣因各省督抚办理有不能谨慎者。于雍正十三年。钦奉　　谕旨。令按年造册。随同正项钱粮送部核销。自是以来。定例日加密矣。每有动支。无论多寡。必先报部。不准。则不敢擅动矣。随同正项造册报销。不合例。则驳令追赔矣。夫督抚之办地方公事。原有后不可以为例。而一时不能不然。报部不准开销。而情事必不容已者。赖有此项银两通融接济。则官不赔。而其累不及于民。今随同地丁钱粮报销。则与正供不复能有差别。而凡地方公事之不容已。而又不准销者。必需赔垫。上司赔则取偿于属员。而馈送之路开。属员赔则取偿于百姓。而重戥征收因公科敛之端起。然则耗成正项。耗外加耗之弊。虽峻防之。其流有所不能止也。今欲少宽假焉。议者必谓无以杜督抚之侵用。不知此在任人不在任法。督抚苟贤。虽不报部。其肯自秽乎。若其不肖。则报部之册即其作弊之薮。未见其果能杜也。且耗羡归公。

于今有年矣。报部核销。于今亦有年矣。则某省之耗羡仅足敷用。某省有余。某省不足。户部亦知之详矣。其仅敷与不足者。虽欲侵用而末由。所可作弊者。在有余之省分耳。今若将有余之省核敷用之数。其所余者减轻耗额。以予百姓。使百姓受轻赋之益。而督抚又无侵用之由。其法乃益尽善。并可不烦户部之查核。而所谓耗成正项之流弊。亦可以永杜也。故臣之愚意以为耗羡有所不可已。归公之法有所不可变。但当思其流弊而预为之防。伏愿　　皇上核耗额之昔多今少。知其无不便于民。官吏之昔贪今廉。知其必有益于　国。而后查耗羡之有余者轻减之。使百姓益沐　　皇仁。而官吏无由侵蚀。复年终奏闻之旧例。无使渎报于前。苛驳于后。以杜耗成正项耗外加耗之弊。则百姓长受耗羡归公之利。而不滋其害。不惟敷政宁人之切务。亦继志述事之大端也。

　　耗羡请仍归公疏乾隆十一年　
御史赵青藜

臣查耗羡一项。行之自昔。未尝无其实。沿之至今。正不必辞其名。　　圣祖仁皇帝临御六十余年。民人乐业。上下相安。乃当日所为耗羡者。官吏不以显白于朝廷。而朝廷亦不以苛核官吏。第不令贪夫分外诛求。即民情帖然允协。间有一介不苟之士。矫矫然并此不取。此康熙年间无耗羡有清官之说所由来。但利之所在。其弊滋多。诚如　　圣明洞鉴。所云上司苛索。京官勒助。因而借名乐输。按亩科派者。往往而有。我　　　世宗宪皇帝悉知其弊。举耗羡一项。轻其额而归之公。俾有司不得滥取以病民。上官不得苛求以病吏。养廉有赀。公费有赀。条分缕析。光明正大。固补救之权宜。实弛张之善道也。我　　皇上恐或不便于官民。是用畴咨博采。期折衷于至当。所以殷殷致询者。必有不欲终安于归公者也。耗羡不归公。则归之民与归之官二说而已。为归民之说者。于义甚正。于利甚溥。而于时则有所未暇。于势则有所难行。　国家之经费有常。各官之养廉安给。臣愿　　皇上时存此意。以徐俟之豫大丰享之后。无遽责成效于目前也。为归官之说者。谓以公济公。使上之人多此一布置。何如以私还私。使官吏自为之通融。此亦足动　　明主之听矣。然臣不知其所通融者。将仍旧额而操之自督抚乎。果尔。则取之民者如故也。与归公何异。岂归公为加赋。而此遂不为加赋乎。其不可一也。则且泯其额以听之征收之县令乎。泯其额诚不为加赋。而听之州县。其果以何为贪。以何为廉。将必有肆无厌之求以剥吾民者。其不可二也。且归之州县。即为州县之私橐。遇有地方公务。必且按亩科派。封疆大吏亦心知其不合而徐原之。甚至上下相蒙。莫能究诘。其不可三也。且议归州县。则必议复上司之规礼。复上司之规礼。而一取一与。即为逢迎瞻之媒。彼藉端以苛索者。更无论矣。其不可四也。臣查耗羡视正税为等差。今使各州县私其耗羡。则正额多者俯仰有余。正额少者且展转维艰。同一牧民。而相悬不啻霄壤。政之不平。莫甚于此。其不可五也。然则归民则格于时势。归官则有不可者五。故臣愚以为照旧归公便。如以办公不足。至动正帑。断以损益之义。臣固知我　　皇上之必不少为靳惜也。近者江省连歉。蠲赈并施。故公项微有不足。臣计歉后必获丰登。正供充盈。耗羡随裕。核筭藩库果有赢余。请照雍正十一年河南山东二省。量免正税。拨补还项。则上无亏于　国计。下有裨于民生矣。至官吏养廉。在始定诸臣。过于矜慎。诚有不敷。请仿汉制赐金以劝循良。则鼓舞其志气。而且优恤其私计。此所谓裒多益寡。宽一分则受一分之赐者也。外此而创劝输之说。立议叙之条。取富民以养穷民。意非不善。正恐挟余赀者得议叙。而一旦与　朝命同其荣。将益以动其相耀之心。倍珍其居奇之术。缓急不以相济。有无不以相通。乡里乏推让之风。宗族无亲睦之谊。又其甚者。父子异居。兄弟阋墙。虽以骨肉至戚。临势利而辄变。实积为风俗人心之隐忧。臣尤愿　　皇上慎之。无轻议变更也。议者或谓此项不除。积久之后。必视为正税。而耗羡外又另生耗羡。然臣谓既存其耗羡之名。自不得求多于正额之外。岂画一之规模。反得以肆其巧。而无艺之征敛。竟莫以售其奸。此尤不待辩而知其说之非矣。臣是以再四思维。终无以易于归公之旧也。

　　条陈耗羡疏　
钱陈

本月初七日。奉　　旨办理耗羡一事。乃当今之急务。将此一条发于九卿翰林科道阅看。悉心筹划。各抒所见。具折陈奏。钦此。伏查正供之外。有耗羡一项。昉于唐之中叶。立羡余赏格。于是天下竞以无艺之求。为进阶之计。五代相沿滋甚。宋太祖干德四年。从张全操之请。罢羡余赏格。宋史美之。然入于公者虽罢。而出于民者未必尽除。明代征收。正赋之外。有倾销耗银。即耗羡也。有解费。有部费。有杂费。有免役费。种种名色。不可悉数。大率取之乡宦者少。取之编户齐民者居多。不特私派繁兴。亦且偏枯太甚。　本朝定鼎后。耗羡一项。尚存其旧。康熙六十余年。州县官额征钱粮。大州上县。每正赋一两。收耗羡银一钱及一钱五分二钱不等。其或偏州僻邑。赋额少至一二百两者。税轻耗重。数倍于正额者有之。不特州县官资为日用。自府厅以上。若道若司若督抚。按季收受节礼。所入视今之养廉倍之。其收受节礼之外。别无需索者。上司即为清官。其止征耗羡。不致苛派者。州县即为廉吏。间有操守清廉。如陆陇其之知嘉定。每两止收耗羡银四分。并不馈送节礼。上司亦或容之者。以通省所馈节礼。尽足敷用。是清如陆陇其。亦未闻全去耗羡也。其贪得无厌。横征箕敛者。时干纠察。自节礼之说行。而操守多不可问。其势然也。议者以康熙年间无耗羡。非无耗羡也。特自官取之。官主之不入于司农之会计。无耗羡之名耳。　　　世宗宪皇帝御极之初。见吏治日就侈靡。侵牟之习。骤难扫除。爰是　　宸衷独断。通计外吏大小员数。酌定养廉。而以所入耗羡按季支领。当时初定耗羡。视从前听州县自征之数。有减无增。奉行以来。吏治肃清。民亦安业。特以有征报支收之令典。不知者或以为加赋。其实治于人者食人。治人者食于人。乃古今之通义。非唐之耗羡立赏格以致之使归诸左藏比也。　　皇上即位以来。蠲租税。免浮粮。以纾民力。兴水利。捍海患。以奠民居。又加京官之俸。周兵弁之穷。天下臣民无一不涵濡沾被。而犹以耗羡一事。为当今之切务。谋及多士。询及盈廷。实有以洞烛夫取民之制。必如何而尽合于古。百官之费用。必如何而后使之宽裕。度支之出入。必如何而后可以常盈而不绌。斯三者势若相歧。而理归一致。偏于一必致绌其二。偏于为民者则曰耗羡宜裁。此迂儒之见。不知自雍正年间至今农民安业者。其盈宁大胜于前。以耗羡所入。散之民间。不见其增。而日出正项以养廉。则国用易绌。国用稍绌。必致仍复耗羡以养廉。不几多此一举乎。此耗羡之未便轻议裁也。其偏于官者则谓宜仍照康熙年间听其自取。必至私相馈遗。导欲长贪。不可止抑。以　　　世宗宪皇帝十余载之勤劳。　　皇上之继志述事。躬行节俭。整饬多方。而始得此吏治澄清之一日。岂可轻易纷更。且　　皇上试饬各省督抚。细查今之耗羡。可有浮于康熙年间之耗羡者乎。如其有之。自应议裁。然闻之康熙年间之耗羡。州县私征。往往乡愚多输。而缙绅胥吏豪强。听其自便。则今之一体输纳。至为公道。浮言亦何足计乎。臣请就现在之情形稍为变通。凡耗羡所入。仍归藩库。各官养廉。及各州县公项银两。照旧支给外。查康熙年间公用之款。有应动正项者。有地方官捐赔者。捐赔之款。自雍正二年各官分给养廉后。既无余力可以捐赔。俱于耗羡内支应。臣思续添之公用。名色不能画一。多寡亦有不同。应令直省督抚查明。酌量某件应动正项。某件应入公用。银两支给。分别报销。计每省约拨正项一二千两三四千两不等。为费无多。于经制似属妥协。再各省州县。自酌定养廉之后。荣悴不能画一。

即一府之中。有尽足支应者。有左支右绌。称贷无门者。令督抚于通省中确查此等州县。不论事繁事简。每处酌添一二百两。俾得稍宽裕。其耗羡有余之省分。办理足用外。尚有所余。贮藩库。倘遇蠲免正项之处。耗羡无着。即将所余银两添补。仍严饬州县。勿得耗外加耗。以致累民。则既无加赋之名。并无全用耗羡办公之事。而州县各有赢余。益知鼓励矣。至于施从其厚。敛从其薄。古之制也。罢羡余一事。岂有宋太祖能行之。以我　　皇上之至仁大知。事事法古。而未见及于此者。同一薄敛之事。行于三代封建之时易。行于一统之朝难。行于开创之日易。行于承平既久之时难。以今日幅员之广。生齿之众。供亿之繁。有数倍于前代者。趁此仓庾充裕。民安物阜之时。内而公卿大夫。外而督抚大吏。仰体　　皇上宵旰勤劳之盛心。悉心调剂。使养廉之入。不为素餐。为上为德。为下为民。将见明作自能有功。惇大自然成裕。天休滋至。岁书大有。户庆丰亨。则帑藏自益长盈。然后以三十年之通制国用。或量拨公用。以资养廉。便可量减耗羡。以纾民力。臣固知　　圣恩宽大。不必廷臣建白。如张全操其人者。而德音自下也。夫亦少俟焉可矣。

　　户部平余案略豫乘识小录　
朱云锦

按凡有解部钱粮。每千两随解余平银二十五两。饭银七两。俱于耗羡内动支起解。至雍正八年。奉　　旨减去一半。每千两止随解减半余平银十二两五钱。饭银七两。雍正十二年。复奉准部咨。凡有解部钱粮。将减半余平并饭食。照例动支起解。其协拨外省兵饷。及本省倾销银两。亦自十二年为始。将余平饭食银两。在于耗羡项内照数扣贮。年底分晰造报。酌量提解等因。每年按照通省正项银一两。扣余平银六厘二毫五丝。递年扣贮司库。至乾隆三年。复奉　　上谕。平余即系耗羡。并非别有加征。解交部库。与存贮藩库。均为国家公事之需。从乾隆三年为始。将减半平余银两。一概停其解部。即存贮本省司库。遇有荒歉。及裨益民生之务。确应赈恤办理者。即将此项奏明动用。钦此。每年于耗羡内扣贮减半余平银两。遵奉在案。嗣于嘉庆五年。大学士庆具奏。请　　旨饬交户部。通行各省。将减半余平是否归入耗羡。及有无存贮之处。查明咨部核办等因。经部查明。仍遵前例办理在案。

　　请清厘盐谷弊耗疏雍正二年　
广西巡抚李绂

臣查广西地僻民。向来从无亏空。自捐纳开而银粮耗于谷。自盐政坏而钱粮复耗于盐。今日合盐谷与银混而为一。而亏空愈不可稽矣。从前捐谷。每石收银一两一二钱。及发交州县。每石止算三钱。转相交盘。近年奉　　旨积谷并须本色。历任抚臣渐次买补十之六七。然交价不敷买价。势必赔累。而钱粮耗于谷矣。盐法陋规过多。商不能支。州县始私那库帑运盐。自卖以应引课。然官不能亲临各埠。势必假手于人。奸商代官行盐。奢侈花费。盐课未足。而钱粮又耗于盐矣。现在各州县颇多亏空。各自支吾。问其库帑。则曰借出运盐。问其盐包。则曰现发民买谷。于是银与盐谷混而为一。而钱粮愈难稽矣。幸而今岁颇丰。早稻约七分收成。米价五六钱不等。六月中旬以后。甘霖时降。晚稻可望全收。即仓谷亦可全补。不致那用盐包。而盐引官运官销。亦不必假奸商名色。致令花费。庶库帑渐可清查耳。

　　请立法清查钱粮疏　
王命岳

臣叨任计垣。窃见各处拖欠钱粮益多。查参之法网日严。征补之数日虚。臣蒿目焦心。昼夜推求。苦未得其要领。日办事垣中。见浙江抚臣陈应泰钱粮交盘不清一疏。奉　　旨据奏乌程等县。节年未获批领。侵冒银米。共至三十余万。非常可恶。刘玺郭尚信孙奕焕。着各该抚按。差的当员役。押解至浙。与经管各役面质侵冒情由。钦此。臣于是知天下侵冒钱粮之故。其要领尽在此矣。抑清查钱粮之法。其要领亦尽在此矣。以臣所闻东南各州县。每解钱粮到府到司。自解批出门之日。解役即日鲜衣彩舆。包娼纳妾。做戏延宾。俨然素封家举止。目视官镪。如数家珍。其弊不过二端而已。一则挖补解批。如解二万两者。即挖二字改作一字。赴府赴司投文。及得批回。仍挖一字改作二字。赴本官销算。一则压侵前解。如该县差役收解银万两。便不获批回。俟后次再解万两。始领前解批回。诡称上司稽延。下官何敢仰叩。二者。皆由解役与布政司书办通同瓜分也。有此二弊。是生三穷。挂欠分数日多。悬追竟成画饼。而国用穷。胥役巧避查核。欠数仍摊里户。而百姓穷。前官贻累后官。后官又累后官。至有甫登天部之启事。已挂司农之白简。而人才穷。臣愚以为及今不立法清查。虽照依分数参罚。不过去此数十人之功名。于　国家财赋毫无一补也。臣按东南如华亭上海诸邑。官未抵任。钱粮先欠数十万以待之。不独乌程等县为然也。合无请　　敕各省抚按。察各州县。欠数多而或因那借。或因有解无批。有批未获者。悉宜查参具奏。索各经手前官至本任。与领解胥役对质。如果官有侵冒。追赔在官。役有侵冒。责追在役。庶几民不为官累。官不为役累。后官不为前官累。而　国课亦以得完。此清楚已往之法也。伏乞　申饬州县。以后解银解粮。或亲解。或轮委佐贰代解。有仍差役解者。以不谨论。　申饬布政司及各府。以后州县解银解粮到。务立发批回。有迟至一二日者。该抚按访出参罚。亦以不谨论。至于前官离任。毋论升降丁艰。必与署官彻底交盘。如有虚冒。在官者官补。在役者责立认状。估抵家产。方许身离地方。署官交盘后官亦然。此戒毖将来之法也。如此则前欠庶有头绪。而后征渐无侵冒乎。臣尤有请者。各省财赋。责在藩司。凡有解无批。有批未获。该司安得辞其责。臣愚以谓亦宜令去任该司。到各省与各县对质。彻底清查。方无遁情。而现今各省藩司某人收银。原封不拆。某人收银。加索火耗。某人案无留牍。某人尘封山积。乞　　敕各督抚按据实查奏。以备甄别。此又原本之论也。

　　与马虞樽少司空书　
彭维新

奉到密函。各属有输纳者。即饬该首府另柜蹔收。登注所造册粮名下。俟弟还苏商夺。此大误矣。我辈奉　　命总理清查江南。康熙五十一年至雍正四年。又雍正五六两年积欠钱粮千余万两。惟应悉心查察。一一得实。俾官侵不混入吏蚀。吏蚀不混入民欠。民欠不混入官侵吏蚀。始不负澈底清厘之至意。然清查不混。谭何容易。一有所间。则清查之实离。一有所杂。则清查之绪乱。一有所扰。则清查之弊滋。而事必梗。三年期限。业已过半。略涉纡折纷纭。不但自致逾违。抑且事蹈欺罔。殊可悚惧。夫清查所务者查也。非务及输纳也。　　上谕肫挚。许自首免罪。惟期根柢明。未尝偶及输纳。我辈莅事后。晓示城乡。檄饬司道府州县。惟以首欠注欠。挨查核查。务须确实。反复丁宁。亦并未只字及于输纳。各属遵行年余。渐次廓清。谁倡此说。致名实乖离。煽惑远近。非巧于用间。败清查垂成之局而何。其核实查法。面议数四始定。章程画一。始饬遵守。前据官吏民递次输诚吐首。又递次饬委各员回环调换确查。又递次严饬丝毫不符。务细核改正。草册底本。积累已多。清册攒造。缮写及半。此后惟应示续首续改者。以停止月日。至诚开谕。多方访查。人非异类。未必昧天良而扞法网。若复有不实不尽之人。惩一二以儆其余。更通行核正。斯清册迭证堪凭。不须屡易。清查亦一到底。无有纷烦。今正在册缮首数。忽令登注纳数。犹治丝而棼之也。总理受　　命。率大小各员清查。而自欲代州县有司催科。查不成查。催亦不能尽催。两俱无当。纰缪极已。况为侵为蚀为欠。数各有定。而输纳之或多或少或迟或速或无或有。事难预期。数月来覆查复核。面对互证。草册定始造清册。前功可念。忽以输纳扰之。输纳者络绎。则现成之册。不时改更。输纳者寂寥。则缮册之胥。迁延停待。非淆即误。势所必至。且纸笔饭食之费。日增日延。出之于官。究必巧取于民。而且清册频更。更易舞弊。强弩之末。磨对为难。以不可信之册。累无可诉之民。民未受清查之益。先受清查之扰。仁人奚忍出此。至于征收之例。从无并集一时。夫带征之项。犹必分年。两税之征。尚有定限。　朝廷所以纾民力也。秋杪地丁漕白均迫。正粮户供输拮据之时。而欲并征十五六年之积欠。应者其谁。即或见历查弊根尽露。怵于浮言。勉强输纳少许。冀破减其累万盈千之欠数。非真好义乐输者也。其余即心欲输纳。而力难勉强。东南有司。利于征输多项。既喜可实私囊。兼以曲迎宪意。胥役怂。追呼四出。猾书莠民。乘机恐吓。迭核明确之首项。增告讦延案之讼端。册成复改。改册复造。造改相寻。何时竣局。又况畸零小户。耳目易欺。赚收包纳私票票等弊。因此复炽。沉痼之疾甫除。腹心之疾续起。后即三令五申。不足示信于下。弊滋势梗。居然可知矣。故惟宜镇之以静。持之以约。导之以不欺。恤之以不烦费。官侵吏蚀民欠。核查载册者。无一游移。清册报竣。其有自愿输纳者。听赴各州县印官。交收另柜。仍用连三串给与执照。另编一册。于某某粮户总欠数下。登注已完若干。将来于黄册尾后。结一完欠总数。是则查自还查。纳自还纳。两相关而不两相混。清晰简要。限期可副。办理无淆。庶可仰慰　　圣衷。不然者。漫无定见。猝为更张。各弊循生。三年之限。固不免于逾违。两可之行。更莫辞夫欺罔。清查不查。以致不清。总理之臣。其何以自逭于戾哉。夫流水不鉴。而鉴于澄水。秋毫可数。而迷于飞蠓者。动静之势异也。清查之道。实与相类。檄饬未久。犹可及止。身在事中。不敢不尽言。伏惟垂察幸甚。
</div>
    <div class="pagination">
<a href="皇朝经世文编_page98.html">上一页</a><span>...</span><a href="皇朝经世文编_page94.html">94</a><a href="皇朝经世文编_page95.html">95</a><a href="皇朝经世文编_page96.html">96</a><a href="皇朝经世文编_page97.html">97</a><a href="皇朝经世文编_page98.html">98</a><span class="current-page">99</span><a href="皇朝经世文编_page100.html">100</a><a href="皇朝经世文编_page101.html">101</a><a href="皇朝经世文编_page102.html">102</a><a href="皇朝经世文编_page103.html">103</a><a href="皇朝经世文编_page104.html">104</a><span>...</span><a href="皇朝经世文编_page100.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
