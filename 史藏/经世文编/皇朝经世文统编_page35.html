<!DOCTYPE html>
<html>
<head>
    <meta charset="UTF-8">
    <title>皇朝经世文统编 - 第 35 页/共 287 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇朝经世文统编 - 第 35 页/共 287 页</h1>
    <div class="content">
　　说经日知录　　　　　
顾炎武

其在政教则不能是训是行以近天子之光而所司者笾豆之事其在学术则不能知类通达以几大学之道而所习者占毕之文乐师辨乎声诗故北面而弦宗祝辨乎宗庙之礼故后尸商祝办乎丧礼故后主人小人则一尢咎也有大人之事以小人之事虽小道必有可观者焉致远恐泥故君子为之则吝也

好古敏求多见而识夫子之所自道也然有进乎是者六爻之义至赜也而曰知者观其彖辞则思过半矣三百之诗至泛也而曰一言以蔽之曰思无邪三千三百之仪至多也而曰礼与其奢也宁俭十世之事至远也而曰殷因于夏礼周因于殷礼虽百世可知百王之制至殊也而曰道二仁与不仁而已矣此所谓予一以贯之者也其教门人也必先叩其两端而使之以三隅反故颜子则闻一以知十而子贡切磋之言子夏礼后之问则皆其可与言诗岂非天下之理殊涂而同归大人之学举本以该末乎彼章句之士既不足以观其会通而高明之君子又或语德性而遗问学均失圣人之指矣

损不而从者莫尚乎刚莫贵乎速初九曰已事遄往六四曰使遄有喜四之所以能遄者赖初之刚也周公思兼三王以施四事其有不合者仰而思之夜以继日幸而得之坐以待旦子路有闻未之能行惟恐有闻其遄也至矣文王之勤日昃大禹之惜寸阴皆是道也君子进德修业欲及时也故为政者玩岁而愒日则治不成为学者日迈而月征则身将老矣召公之戒成王曰宅新邑肆惟王其疾敬德疾之言遄之谓也

羽翰之音虽登于天而非实际其如庄周齐物之言驺衍怪迂之辨其高过于大学而无实者乎以视车服传于弟子弦歌于鲁中若鹤鸣而子和者孰诞孰信夫人而识之矣西之亡萧梁之乱岂非谈空空核元元者有以致之哉翰音登于天中孚之反也

敷奏其勇不震不动不戁不竦苟非大受之人骤而当天下之重任鲜不恐惧而失其守者此公孙丑所以有动心之问也升陑代夏创未有之事而不疑可谓天锡之勇矣何以能之其上帝临女无贰尔心之谓乎学汤之勇者宜何如震惊百里而丧匕鬯近之矣

莠言秽言也若郑享赵孟而伯有赋鹑奔之诗卫侯在郲而臧孙讥粪土之言是也君子在官言官在府言府在库言库在朝言朝狎侮之态不及于小人谑浪之辞不加于妃妾自世上通方人安媟慢宋玉登墙之见于灭烛之欢遂乃告之君王传之文字忘其秽论叙为美谈以至执女手之言发自临丧之际啮妃唇之咏宣于侍宴之余于是摇头而舞八风连臂而歌万岁去人伦无君子而国命随之矣

君子不亲货贿束帛戋戋实诸筐篚非惟尽饰之道亦所以远财而养耻也万历以后士大夫交际多用白金乃犹封诸书册之间进自阍人之手今则亲呈坐上径出怀中交收不假他人茶话无非此物衣冠而为囊橐之寄朝列而有市井之容若乃拾遗金而对管寍倚被囊而酬温峤曾无媿色了不关情固其宜也然则先王制为筐篚之文者岂非禁于未然之前而示人以远财之义者乎以此坊民民犹轻礼而重货

君子以向晦入宴息日之夕矣而不来则其妇思之矣朝出而晚归则其母望之矣夜居于外则其友吊之矣于文日夕为(日夕)是以樽罍无卜夜之宾衢路有宵行之禁故曰见星而行者唯罪人与奔父母之丧者乎至于酒德衰而酣身长夜官邪作而昏夜乞哀天地之气乖而晦明之节乱矣

寡君有不腆之酒请吾子之与寡君须臾焉使某也以请古者乐不踰辰燕不移漏故称须臾言不敢久也记曰饮酒之节朝不废朝莫不废夕而书酒诰之篇曰在昔殷先哲王迪畏天显小民经德秉哲越在外服侯甸男卫邦伯越在内服百僚庶尹惟亚惟服宗工越百姓里居罔敢湎于酒不惟不敢亦不暇是岂待初筵之规三爵之制而后不得醉哉

恶报应之说圣人尝言之矣大禹言惠迪吉从逆凶惟景响汤言天道福祸淫伊尹言惟上帝不常作降之百祥作不降之百殃又言惟吉凶不僭在人惟天降灾祥在德孔子言积之家必有余庆积不之家必有余殃岂真上帝司其祸福如道家所谓天神察其恶释氏所谓地狱果报者哉与不一气之相感如水之流湿火之就燥不期然而然无不感也无不应也此孟子所谓志壹则动气而诗所云天之牖民如埙如箎如璋如圭如取如携者也其有不齐则如夏之寒冬之燠得于一日之偶逢而非四时之正气也故曰诚者天之道也若曰有鬼神司之屑屑焉如人间官长之为则报应之至近者反推而远之矣

国乱无政小民有情而不得申有而不见理于是不得不愬之于神而诅盟之事起矣苏公遇暴公之谮则出此三物以诅尔斯屈原遭子兰之谗则告五帝以折中命咎繇而听直至于里巷之人亦莫不然而鬼神之往来于人间者亦或着其灵爽于是赏罚之柄乃移之冥漠之中而蚩蚩之其畏王鈇常不如其畏鬼责矣乃君子犹有所取焉以辅王政之穷今日所传地狱之说感应之书是也惟明明棐常寡无则王政行于上而人自不复有求于神故曰有道之世其鬼不神所谓绝地天通者如此而已矣

　　中庸余论　　　　　
李光地

元亨利贞天德也元之气为春其职生亨之气为夏其职长利之气为秋其职收贞之气为冬其职藏人之生也得乎元之德以为仁得乎亨之德以为礼得乎利贞之德以为义智及感物而动也由仁而发则为恻隐由礼而发则为辞让由义而发则为羞恶由智而发则为是非故曰人者具天地之德阴阳之交五行之秀气也仁义礼智者性也恻隐羞恶辞让是非情也性情皆道心也达乎天德者也虽然理乘于气而行故道心丽于人心而发人心者爱也恶也欲也惧也爱之发为喜恶之发为怒欲之发为乐惧之发为忧人心动而吉凶判焉是故喜者吉之根也怒者凶之根也乐者吝之根也忧者悔之根也必也爱而仁斯其喜也道矣恶而义斯其怒也道矣欲而礼斯其乐也道矣惧而智斯其忧也道矣必也动乎恻隐是谓爱而仁矣动乎羞恶是谓恶而义矣动乎辞让是谓欲而礼矣动乎是非是谓惧而智矣必也由仁而喜也道斯有所吉矣由义而怒也道斯无所凶矣由礼而欲也道斯无所吝矣由智而忧也道斯无所悔矣吉凶悔吝之介兴衰治乱之几也是故喜者治之象也怒者乱之象也乐者盛之象也哀者衰之象也必也喜而仁斯治可致矣怒而义斯乱可止矣乐而礼斯盛可保矣哀而智斯衰可兴矣礼者先王之所以饰喜也乐者先王之所以饰乐也兵者先王之所以饰怒也刑者先王之所以饰哀也必也礼而行于仁斯喜可以致治矣乐而节以礼斯乐可以保盛矣师而出于义斯怒可以沮乱矣刑而折以智斯哀可以扶衰矣是故喜怒哀乐心之机学之要也自此而上则通于天君子以之顺性命之理焉自此而下则关于世君子以之持气数之权焉

喜乐阳也怒哀阴也喜极则生乐怒过则生哀以类相生者也哀生喜乐生怒反类相生者也虽然哀生喜也易致乐生怒也难持心满则愈不足也气溢则愈不制也智昏则愈不思也是故怒生哀哀生喜乱而向治者也喜生乐乐生怒治而入乱者也检身者不于乐生怒之时而于喜生乐之际

木金水火统之者土也仁义礼智统之者信也爱恶欲惧统之者思也喜怒哀乐统之者和也是故诚则仁义礼智存矣思则爱恶欲惧正矣和则喜怒哀乐平矣土周流始终而旺于四时之季四时之季者相生之界也故爱欲恶惧相生之界则当节之以思也喜怒乐哀相生之界则当节之以和也节之者谓迟焉而勿容遽也节之以思则理明而气定节之以和则气定而理明

木火金水运而木德常伸仁义礼智行而仁道常贯故爱欲恶惧之生欲其爱心之常在也喜乐怒哀之杂发欲其喜气之常流也

四德主于贞五常妙于智是故惧者平恶而节爱欲者也哀者杀怒而生喜乐者也忧惧亦情也而君子以制其情焉

是非与惧同位知是非则知惧矣怵惕而后恻隐是仁之情生于惧也恭而后敬是礼之情生于惧也羞而后恶是义之情生于惧也惧者众情之摄也生人之命也小人为畏威学者为畏义君子为畏天

喜而惧则不至于乐矣乐而惧则不至于怒矣怒而惧则不至于哀矣哀者必惧故能生喜也吉凶悔吝四气也而无咎其土德乎不期吉而祈免乎凶悔吝者无咎之谓也无咎者不自外至自省自修而已矣易之

道有曰吉一尢咎者矣是虽吉而可以有咎也有曰凶一尢咎吝一尢咎悔一尢咎者矣是虽凶悔吝而可以无咎也立乎无咎之域则吉其致也凶悔吝其值也虽然震无咎者存乎悔又曰惧以终始其要一尢咎是故中和土德也而体中导和非戒谨莫先焉

　　玩易阁记　　　　　
刘蓉

六经皆载道之文然诗书礼乐或出太史所采史官所记与学士大夫所辑录独易为圣人载笔之言又经秦火以卜筮不焚故于六经独为完书其言嘉天地阴阳名物象数以至人事之繁赜终始无所不备何为教之详欤盖伏羲氏始画八卦以着阴阳之象而已至文王周公始系之辞孔子又复引伸其义而人事备于下天道显于上圣人之心于是大着然而后之学者或诵其词而迷其旨溺其流而不识其精何哉圣人以忧患之心作之后世以浅易故常之心读之宜乎日用而不知矣昔者文王幽拘羑里周公徂东以避流言际人伦之奇变然所以处之无不曲当时义之宜孔子栖栖卒老于行而被谗于鲁受厄于陈蔡艰难困蹇之途殆非人世所尝遘者彼三君子皆躬圣者之资又备历屯邅如此则推人事之变迁祸福之倚伏以究天运循环阴阳消长往复迭胜之机其道万变而不可穷靡不假易以发之故其词艰危怵惕虽蹈常履顺于时大亨而动色致戒若深惧后世之迷焉者彼卦爻所值之时之位皆圣人所躬践而忧勤惕厉以出之故不觉言之深切而痛至也后人资或凡近又未尝身更其故其由之终身而不知其道者多矣顾欲窥测爻象役志冥求以达圣人之微旨岂不远哉予于此有默契焉故阁于居之北陈象与辞而熟玩之当其观变于阴阳也远而六合天地万物之情近则一身动静语默之节其伦自天子以至于庶人其类由家国而达之天下无巨不赅无微不入即后世更亿千年事变万歧而莫之或外何其深且博也道所为弥纶天地无闲于显微者乎及审卦爻之位以求时义之宜常变险易各有攸当虽吉凶悔吝之从其类厥归万殊然其为道求诸己而无望于人贞吾之常以听天之自至何其约而尽也君子所以素位而行无入而不自得者乎虽然吾观古人所以处困而亨履险如夷者莫不以刚健之德胜之至于祸福利害或有所不遑恤故曰吉凶者贞胜者也守吾贞而吉焉道之所以行也即其凶焉固未尝怀幸免之心惟义之安而无所于悔故曰知进退存亡而不失其正者其惟圣人乎老子惟不知此是以有专气致柔之说扬雄氏惟不知此是以有逊于不虞永保天命之言其又下者乎嗟乎圣人忧世之心如此其切也垂训以诏来者如此其反复而曲至也后世践穷亨之途者不思贞吾德以胜之窥时俯仰懦缩诡随以侥幸一时之遇岂迷溺于老聃扬雄之教以汨其天乎抑利害祸福之见深中于人心之隐微则蹈其几者不谋而自合乎阳德之于人微矣柔道之牵往往从而痼之此从古人心变迁之常然恶知蔽陷沈沦之极而不知反也于虖圣人则既往矣忧勤之思更千世犹将不释予于易见其心焉书于阁所以志吾慨而着圣人为虑之远也

　　诗序汇说序　　　　　
爵学礼张坚填讳

诗序汇说自定诸璞崦先生所辑也其书具载序语除人人诵习之经文集传外自汉唐以至　本朝凡诸儒之说之发明序意及虽非序意而说有可通者咸采摭焉先生自说则为案语盖以毛郑为宗而不事门户攻击者也或见而哂之曰序视经为重耶何详于序而略于经也余以为不然孟子曰说诗者不以文害辞不以辞害志以意逆志是为得之诗人之志在于序诚博观乎众说而曲折推寻豁然洞见作诗之本旨由是以求经之音训名物则彼此触发盖可以免拘牵之失而并自远于穿凿傅会之为世有泥于文辞而遂失其志者矣未有能得其志而犹艰于文辞者也且所贵乎学诗者为足以用世也故孔子之言曰诵诗三百授之以政不达使于四方不能专对虽多亦奚以为而可与言诗之子贡孔子亦以足食足兵民信奉使不辱君命期之岂非以治内治外兼需政事言语之才而为诗得当其要乎哉汉初学者独见此意故贾谊号能诵诗驺虞之说欧阳公本之以与毛郑立异而其文帝策多积贮信威令移风易俗数大端其说乃一一精核匈奴患边至求典属国以制之虽其材有过人者亦由学之能举其大故也今试取周盛时及宣王中兴诸诗序反复读之岂不犹隐然有动于中而不能自已乎然则先生此辑殆亦将为有用之学而不欲溺于世俗浮薄与一切标新领异支离破碎之说以负　朝廷教育之意也是为序

　　孟子要略序跋　　　　　
曾国潘

朱子所编孟子要略自来志艺文者皆不着于录朱氏经义考亦称未见应王白田氏为朱子年谱谓此书久亡佚矣吾亡友汉阳刘椒云传莹始于金仁山孟子集注考证内搜出复还此书之旧王氏勤一生以治朱子之业号为精核无伦而不知要略一书具载金氏书中即　四库馆中诸臣于金氏集注考证为提要数百言亦未尝道及此书盖耳目所及百密而不免一疏事之常也观金氏所记则朱子当日编辑要略别为注解与集注闲有异同金氏于人皆有所不忍章云要略注尚是旧说桃应问曰章云要注文微不同今散失既久不可复椒云仅能排比次第属国藩校刻以显于世抑犹未完之本与然如许叔重五经异义余隐文尊孟辨之类皆湮晦数百年矣一旦于他书中刺取掇零拾堕遂复故物则此书之出安知不更有人焉搜得原注以补今日之阙乎天下甚大来者无穷必有能笃嗜朱子之书网罗以弥遗憾者是吾椒云地下之灵祷祀以求人者也

凡孟子书二百六十章朱子采入要略者八十五章其不入者都一百七十五章孟子之书自汉唐以来不列于学官陆氏经典释文亦不之及而司马光晁说之之伦更相疑诋至二程子始表章之而朱子遂定为四书既荟萃诸家之说为孟子精义又采其尤者为集注七卷又剖晰异同为问或十四卷用力亦已勤矣而滋又简择为要略五卷好之如此其笃也盖深造自得则夫泳于心而味于口者左右而逢其源参伍错综而各具条理虽以国藩之蒙陋读之亦但见其首尾完具而不复知衡决颠倒之为病则其犁然而当于人人之心可知已国藩既承亡友刘君遗令为之排定付刻因颇仿近思录之例疏明分卷之大指俾读者一览而得焉大贤之旨趣诚知非末学所可幸中犹未知于吾亡友之意合耶否耶死者不可复生徒使予茫然四顾而伤心也夫

　　新定鲁论语题辞　　　　　
锺文烝

鲁论语自夏侯萧韦以来一变为张侯论而包氏周氏据之则以鲁兼齐说矣再变为郑本则以周之本兼齐古说矣三变为何本自宋至今之所承用则且以包周郑之本与孔马古文之本杂然混合矣夫汉代经师今文之学实胜古文而今文之传自鲁人者尤为可贵顾独于论语昧其朔焉将可乎哉窃谓何本论语其字句不尽鲁也其篇章则犹鲁也就其篇章审其字句斯后儒之责已岁甲戌门人沈登请定鲁论语乃谨据隶释汉石经残碑之所存及经典释文郑注之所出并其记郑本异字梁武帝说等考而改之惟卅字廿字两处不依碑本加圈以为识赣字母字斿字国字蘠字避字佚字志字有未敢径改者亦鑯圈其侧夫字宜删不删则识以长方又旁考盐铁论法言白虎通论衡潜夫论孟子注汉书后汉书魏志吴志及诸汉碑一一捃摭以还鲁学是书也虽未必尽如夏侯萧韦之旧而大较不相远矣易之为亦可以纠史记下之为趋可以通聘礼躁之为傲可以证荀子其它如贡为赣与为予燕为晏识为志芸为耘则皆用正字传为专抑为意乎为于赋为传诲为悔荡为汤傩为献以为已饥为饥折为制算为选裨为卑慧为惠廉为贬窒为室呵为何坠为隧则皆今文家声义通借之字习小学者可以观焉至于鲁读无可考见者悉依何本之不同有正义本有释文本有义疏本有外国足利高丽各本又有唐石经蜀本今各择而从不拘一例往往以玉篇广韵经音辨五经文字两汉书注文选注及唐宋诸类书之属参伍求之世有明眼人当不以专辄诮我

　　今文孝经十八章为定本说　　　　　
艾承禧

孝经一书其出在汉初者祇有今文孝经自古文孝经出孔壁中而其文小异章数亦殊至刘向校书删其烦惑以十八章为定则孝经之宜从今文固也请得而申其说按孝经为孔氏遗书观孔子志在春秋行在孝经之言孝经一书实与春秋并重当秦代焚书其藏于民间者自非一二可尽况焚书距汉兴祗七年之近古文科斗之书在秦焚绝已久以河间颜芝所藏证之长孙氏及江翁后苍翼奉张禹等所说罔有异者如是而又何疑于今又且即古文可信而出自孔壁之说司马温公于孝经指解序中早已辨之又孔壁尚书先儒或疑其伪不得以尚书同出之孝经偏信其真今试即章法求之其割裂无理每不若今文之通顺如庶人章分为二曾子敢问章分为三而增入闺门一章尤失圣人立言本意正义以为刘炫所分司马贞以为近儒妄作此传假称孔氏不特闺门章为伪撰即二十二章之篇段亦为妄分审是而古文均出附会其不足凭信也又明甚夫有汉校经之精首推刘向注经之确无若康成孝经注或疑非康成所为然小同亦衍康成之传刘郑既均以今文十八章为正其为定本固无可疑者唐开元中诸儒多排毁古人明皇亲注孝经删闺门一章而古文遂废可知自汉迄唐无不以今文为定本者

　　六朝经师宗派并所著经注经说考　　　　　
姚文

儒者每谓汉人经学有师承魏晋以后无之以今考之斯言殊误曷证之隋书经籍志云孟氏京氏易有书无师夫既以无师别之则其余未亡诸家皆有师承可知矣难者曰李延寿南北史儒林传南略而北详北史传序述经师宗派断自徐遵明魏献之若谓皆有师承则其前何以不详曰此又误也北史儒林传序乃袭李百药北齐书儒林传序非延寿本文百药但为北齐诸儒推其渊源故举魏末大儒为断读史者不得据延寿探取之文谓可赅北四朝宗派正当因百药本文推以为例而知其余之亦有宗派也盖百药能溯源于魏末而魏收不能溯源于晋沈初约萧子显姚思廉不能溯源于汉末以来是可憾耳然散见列传犹有可考者如由献之上推则有程元由遵明上推则有张吾贵郦诠牛天佑又若沈麟士沈峻太史叔明沈文阿张及王元规等之授受贺道力贺玚皇侃郑灼之传三礼张崖刘文绍咸之传三礼周宏正张讥陆元朗朱孟博之传授均散见本传惟欲上续两汉则魏晋间相传之绪阙不可考慨自正始以来士大夫崇尚无虚究经术者日以寡朝廷既不厝怀纪载因之阙略故儒林虽有宗派而国史多所不详固不得专咎陈寿诸人也李延寿云南北所为章句好尚互有不同江左周易则王辅嗣尚书则孔安国左传则杜元凯河洛左传则服子慎尚书周易则郑康成论南北宗派之殊此其大略按东晋时荀崧请置郑易博士不果而郑易遂微然书郑注春秋服义仍与孔杜并行故宋时裴骃作史记集解征引尚伙至陆氏释文始称尚书近惟崇尚古文马郑王注遂废释文作于陈末而曰近则郑义之废实在齐梁以后然春秋服义仍与杜氏并行陈书王元规传称自梁以来为左氏学者皆以贾服之义难杜凡一百八十条此其明证然则江左服郑之微亦有先后也至谓服郑行于河洛尤有未尽然者隋书儒林传于易则称河南及青齐间多主王辅嗣所注于春秋则称河外儒生俱服膺杜氏然则服郑行于河北不行于洛中而洛中之尊王尚杜实在江左之先且较江左为甚固无可疑者厥后隋氏自北并南而北学转微南学转盛岂非洛中都会之地久习王杜故耶延寿又云诗则并主于毛公礼则同遵于郑氏然叶遵于毛诗之外别树一帜议礼家于王肃之义参用亦多则延寿之言亦第举其概尔至南北朝人所著经注经说汇见于隋书及新旧唐书经籍艺文志杂见于经典释文叙录南北各史儒林传隐逸传散见于各史本传大抵隋志有而唐志无者十之五六唐志有而隋志无者十之三四而史传及陆氏叙录所载足补隋唐志之阙略者亦复不少

按隋书作于贞观中而唐志实据开元四部贞观开元相去未远书或先存而后佚或先隐而后见参以史传互相校核适足以互相补苴固其宜也顾各书同异歧出颇多有卷帙相同而书名各别者如崔灵恩传左氏条例十卷唐志[崔](崖)灵恩春秋申先儒传例十卷凡此之类疑多同书异名有书名未改而卷帙顿殊者如顾彪尚书文外义隋志一卷旧唐志三十卷新唐志五卷凡此二类疑多分合增删之本惟宋明帝论语补卫瓘注隋志二卷唐志十卷证以陆氏叙录知唐志兼瓘原书数之而隋志专指补注此则可考其异同之故者矣外此卷帙差池者尚伙然钱宫詹廿二史考异称隋志毛诗义疏二十九卷沉重撰周书儒林传作二十八卷今按　武英殿本隋志实作二十八卷则知刊本多讹未必史文之同异参校转为多事矣若其所著经注经说之见于宋以后著录者关朗易传一卷见宋史艺文志晁氏读书志陈氏书录马氏文献通考任正一甘棠正义三十卷见宋志及崇文总目马氏通考刘炫春秋义囊二卷见宋志均史传隋唐志所未见者关书至今尚存已灼知其伪炫有春秋述义攻昧规过及杜序集解各书宋志所录疑后人拾其遗文辑为一书者玩囊字之义傥或然欤至任书裒然巨帙当时何至漏略崇文总目称孔氏正义申演其说不知何据殊未可臆断矣至其见于史传隋唐志而复见于宋以后录者宋志最伙然多不传于今其传于今者庾蔚之礼论钞崔灵恩三礼义宗两书焉作吾辑本各得三卷又非全帙其全帙具存者惟四库著录之皇侃论语疏十卷然亦失而复得之本也至若庾蔚之丧服要记杜君卿载入通典太叔求诗谱注本欧阳公得诸绛州刘瓛易义张皋文辑入别录刘炫规杜邵氏瑛为之持平其余散见季氏周易集解陆氏经典释文及孔贾各疏者尚伙残膏剩馥亦复沾溉靡穷在嗜古者搜采而已此南北朝人所著经注经说之大略也夫所著各书即可考见当时宗派之得失故王光禄蛾术编颇有论列然其书既已不存惟是搜剔佚文议论长短未见其然兹故略焉是为考

　　大学言絜矩之道有合于万国公法论
大学之言絜矩尚矣学者童而习之长而明之诵其辞释其义二千数百年于兹矣斯民之日用饮食皆游于斯义之中然推行则未能尽也蕴奥则莫能发也朱子曰所操者约而所及者广然哉然哉然于使下事上之义惟以礼与忠解之则其义浅矣乃地去数万里时越数千年而立言之心若合符节为世所重逾于鼎彝者则有西人之万国公法在公法创于虎哥虎哥者荷兰人也其与门人论公法曾分二种其一世人若无国君若无王法天然同居究其往来相待之理应当如何此名性法顾无国君无王法则世人相待之理非以絜矩之道而奚以也其二诸国之往来与众人同理将此性法所定人人相待之分以明各国交际之义顾诸国之往来既与众人同理则交际之义亦舍絜矩之道而奚以也此释义明源有合于絜矩之道者也非其职而僭其号无其位而窃其名此在上者之所恶也公法则凡商会之自主盗贼之盘踞土族之流徙同种之相护皆不得称为国国之正义必庶人行事常服君上居处有定所地土疆界能自主三者不缺乃可称之即所恶于下毋以事上之义也惟辟作威居上陵下此在下者之所恶也公法则君之私权有时归其审断即所恶于上毋以使下之义也此论邦国自治自主之权有同于絜矩之道者也势足以相逼事足以相妨此我所恶于其也公法则他国视我所为与彼之存亡有涉或致疆界不寍者即可以彼自护之权而问其故如筑台在己之疆内属自有之权然若其足以危他国则或以盟约改革之或胜者令败者让此权而得和亦尝有之如西历一千八百十五年法国与五盟国立约许毁虎凝台盖虽在己之疆内常致瑞士不安故法国许不复建其距巴细耳城三十里之地亦不另添台絜矩之言于所恶者毋以先后毋以从前毋以交左毋以交右即其义也此论其自护自主之权有合于絜矩之道也异邦之人越彼之分侵我之权此我国所深恶也公法则凡自主之国制律定己民之分位权利并定疆界产业植物动物无论属己民属外人皆得操其专权又云无论是己民与否非现住疆内者各国不能以律法制之谓此国有权以制疆外人物则彼国虽在己之疆内亦不得专操其权而各国之权利不得均平也此论制定律法之权有合于絜矩之道者也自尊而卑人则受者之所恶也公法乃以数法免其争而存各国之体统如互易之法各国或轮值而得首位或掣签而得之即如立约时此本开端并盖关防此国在先彼本则彼国在先届互换时则各得所居先之本以存此数国之礼也维也纳国使会定条云诸国用互易之礼者其使臣位次先后惟以掣签而定此论诸国平行之权有合于絜矩之道者也

凡此之类书不胜书繁征不杀有遗孔氏辞达而已之义故所不敢然中国之士明公法者亦寡矣何也中国通商已数十年然互市之场囿以租界教堂置业须名公产内地游历须领护照以中国开通国之论讵惟无人敢言之抑亦无人欲言之徒见加税之请他国不我与也则言曰凡世界之内名之为国者无论强弱小大为自主为藩属无不有自定税则之权此公法家言也而中国不能持然则公法之立惟国之强弱相当小大相等者足以用之中国弱甚矣若是乎公法无益于我国也海内人士类此之论不一而足曾亦思中国未开通国因未能列入公法之故乎若必以强弱大小为言也则瑞士之邦列为公地暹美之案付诸公断之二者强弱大小之形何如矣若以中国之不开通国原其初心盖谓通商口岸为他国兵力所逼而立若国之道途关隘未可使彼尽窥其蕴然满洲之路今筑于俄人矣滇缅之路今接于英人矣夫日本将开通国其道途关隘弗虑无以自主中国不开通国其道途关隘则已授诸他人揆诸初心又何如矣观往岁中日之约日人明言我国未开通国而优待华人一节因以不承其警我也亦已深切着明矣乃我犹然鼾也噫

　　为臣不易说
昔孔子对鲁定公一言兴邦之问而引人言曰为君之难为臣不易所谓为君难者盖自古以来共知其为难也所谓为臣不易者盖叔季之世或有易视为臣之见而其理实不然也天下之本在国一国之中君至贵民至贱君至尊民至卑且也君一而民万焉亿焉兆焉则又君之数至简而民之数至繁以贵治贱以尊统卑此有余之象也然以至简驭至繁而其势常有所不及此其间有臣焉纠缪绳愆惟臣也宣上德咨寒怨暑惟臣也达下情所谓为上为德为下为民者一国之中非臣孰赖顾以臣为都俞吁咈之臣则与君同见为难而以臣为泄沓唯诺之臣为恣纵骄蹇之臣为便辟侧媚之臣则于己独见为易三代以下凡庸臣误国奸臣窃国贼臣乱国其祸极于至烈而其患皆自视为臣之一念易基之信乎圣人之言无所不包也本　朝龙兴　祖　宗积累深厚贤臣辈出为治之盛卓越前古二百五十年以来　君德未尝衰也　家法未尝替也纪纲政令未尝改革而废弛也内宠外戚权相强藩之足以为害者未之闻也声色游畋土木方士之足以为累者未之有也顾何以近廿年来时事日棘外有实偪之强邻内多伏莽之小丑人心思动而不轨于正风俗益漓而不返于朴各省大吏之以水旱偏灾入告者且岁有所闻也得毋内外文武大小臣工未能皆靖共尔位无忝厥职乎内官如阁部寺院实缺额外诸臣以千数百计而帅所属者为各衙门堂官司其柄者为军机总理诸王大臣外官自各道府厅州县实任候补诸臣以数千计而长其僚者为藩臬总其成者为督抚要之皆大臣也大臣之责重于臣虽当无事之秋犹当治益求治安益求安矧在今日一切进思尽忠退思补过之道宜有百倍于平时者窃不自量欲本往圣不易之训为诸公献刍荛之见约有数端焉一曰培植气节为政首在人材人材欲其不匮道在汲引下僚奖厉后进今世取士之法有敷奏而无明试则凡入官之始欲有以觇其大概者莫如气节气节云者非激烈以为气矫强以为节也士于道德经济苟能确有所得必有皎然不可屈之志气卓然不可夺之志节若舍天下有气有节之士而求天下无气无节之人所谓公等碌碌因人成事者也方今士习卑靡仕途庞杂都中风气尤以旅进旅退为尚士即所称为漂亮者亦不过容止修洁长于应对耳古之人如周勃厚重汲黯戆直不以容止应对见长蒙

窃以为秉　国钧者欲培植人材道在培植气节世岂无进礼退义言规行矩其人者苟上之人能培植则士不必以气节表见倘不加以培植或甚之以遏抑则士之气节以遏抑而愈彰若东汉之钩党明季之东林复社其前车也如谓盛世无气节惟衰世有之岂笃论哉一曰综核名实此汉宣之所以致治也历朝之成法未尝不斟酌尽乃或昔行之而效今行之而不效者以有其名而无其实也综核之道首在官方官无大小皆宜顾名而思义其人苟不称其名即为溺职不仅察典计典宜慎举劾即平日亦宜考察属吏因事而进退之此官方之名实也次在物力凡库藏之所存储项之所出入主所司者钩稽严密似乎丝毫无弊而其实则有不尽符者窃闻通仓储米每多移补河工堆或有中空以及常平豫备义仓积谷亦多弊窦此惟廉洁之大员能正身率属者自不难于整顿二者之名实既副则为政之大端举矣

　　读孟子天时章讲义
子舆氏有言得道者多助失道者寡助道者何天理与人情而已天之所助者道也人之所助者亦道也循天理准人情初不必求助而可以使四国顺从悖天理拂人情初不必无助而不免于亲戚背畔一得一失间其几甚微其应则无有或爽者东征西怨南征北怨殷汤之事也否则为桀之时日曷丧及汝偕亡矣绥厥士女篚厥元黄周武之事也否则为纣之亿兆夷人离心离德矣以四国之所顺攻亲戚之所畔所谓君子有不战战必胜也然而古事如彼今事如此不观法越之争又安知孟子之言之果不可易乎法之用兵越南也自恃财富自恃力强自恃米粟之多自恃兵革之利其视越南全境不过与三里之城七里之郭等耳　中朝之藩服所不暇顾万国之公法可不必遵方将秣马厉兵灭此朝食乃北宁一役法不能得志于前洪化屡战法仍不能得志于后以平日铢积寸累而得之越南者无不创巨痛深而失之刘团甚至反强为弱易胜为败越果何道而得此于刘团哉曰此非越之有道招徕以收刘团之助也今有世家于此屋云连财货山积子若孙文弱不任事爰有强暴窥伺于门一旦登其堂入其闼岸然踞其所有挥霍披猖主人不敢较焉不知其家固有贲获之客在目事急挺身突出勇气百倍当之者无不披靡居停之家赖以纾难是客也岂以平日主人遇之厚而藉是以报欤抑岂以平日主人行事之良而始指臂以护持欤特见乎寇盗之行肆横已极悻悻然义愤满中不惜出死力以与一角使知此中有人或不敢逞厥凶锋斯已耳初不谓造物者之心固深恶此强暴之人特假吾手以创之且假吾手以大创之也法越之事毋乃类是然则天理之所佑即人情之所归一向一背而降祥降殃寓焉矣使越南君臣早知勤修令德循天理准人情则何时不可自强何事不可自强法方且畏之服之又曷敢于侮之其受法之侮者越未能得道故也其受法之侮而终获借刘之力者越虽未得道而犹非失道之甚故也若法人则挟不逞之志兴无名之师几不识天理人情为何物卒至费力尽气縻饷挫师弄巧成拙以贻天下笑其谁不畔之其谁复顺之然且煽其余焰虚声恫喝而不已亦徒见其不知量矣吾故读孟子书而试以今事证之曰法之攻越失道之至也雇用黑兵而不能得其死力四国之不顺也近日屡败之后东京法兵咸怀怨恨于美律亲戚之叛已可概见也幸而越未足为得道之国以燕伐燕法于此犹可支[持](待)耳今则因谅山一役遽与中国寻仇是以桀纣而与汤武抗焉其欲求天理之佑人情之归又可得乎窃愿法国之持兵柄者绎孟子之良言鉴越南之覆辙而毋轻举焉毋妄动焉斯得之已

　　驱民论
战国时孟子创为驱民之论曰为渊驱鱼民者獭也为丛驱爵者鹯也为汤武驱民者桀与纣也乌虖孟子此言岂第为战国发哉盖千万万世贤主秀士知以天下为己任者不当憬然深省也耶桀纣驱民于汤武汤武受之而不辞祖龙驱民于汉高汉高受之而不辞秦汉而还历选列辟以迄于今上有驱民之政则下有受命真人承其乏如戏剧然乱烘烘你方唱罢我登场虽非印板文字然移步换形大抵总不外乎驱民者近是茫茫万古莽莽五洲阴阳胚胎盛衰倚伏理有固然本不足怪不谓离离奇奇变故百出驱民之局竟有空前绝后令人不忍言不忍不言不敢言不敢不言如今日者太素生曰异哉今之驱民者有如是哉请试陈其梗概于左按泰西立国之道以教得民西教入中国在唐有景教流传不广旋就废绝自元明迄国朝天主萌芽于前耶稣根荄于后近则各省教堂林立考其立教宗旨不外乎平等平权二义兼相爱交相利劝人为颇类中国墨子遗意而摩西十诫居然具圣人警世觉民之远识中国入其教者昔则多属穷民无告之辈而无赖奸盗亦咸藉为逋逃薮今则高材硕士豪杰英流亦把臂入林不一而足中材以下无论已至若孤寒子弟入其塾读其书习其礼服其教安之若素而吾辈诸公曾不以之措意抑思家有子弟饮食教诲一切待人而理其不谓他人父谓他人母者几希此其驱民者一又泰西立国以商战民故有商学商会商部其经营商务不啻国家命关系甚重华商非无强有力者皆为官权压制不敢出头考中国旧俗官与商亲为贪其利商与官亲为仰其势近则不然每见富商大贾谈及官场二字辄颦蹙曰官情如纸薄故数十年来华商之流寓南洋各岛者以数千万计咸无延颈企踵望风内向之意甚有甘入异籍者此无他华官无以保护之耳其在中国沿海各省华商年年折阅关税厘金又复剥削太重于是桀黠者流多冒洋商名挂洋商旗以逐利什一种为华人而身家性命惟西人之是赖此其驱民者二从来国家必能自立乃能自强即借法自强亦必持以坚忍之力行以愤发之心庶几崛兴有日倭夷岛国前事可征中国则不然姑以海关而言近年每岁收数约两千数百万金税务固为起色而中外商人亦咸称便利当轴者苟知借法自强当必仿而行之一切常关厘局不惟萧规曹随守而勿失更宜惩前毖后莫予荓蜂

试仅就厘金一项言之中国每岁收数只一千数百万比较海关一盈一绌判若天渊其为中饱私囊漏曷有纪极脱令早加整顿仿海关章程重薪俸而严杜中饱于国有益于商无损亦何乐而不为讵盈庭沓泄一味因循坐使厘金抵押西人俾西人作之威作之福如近日各报登厘金章程略谓委员司巡人等一切仍旧惟加薪以养其廉重罚以杜其弊乌虖此等良法美意华官不知自用以自治乃让西人用之以治我在华官利令智昏每月虽累赀巨万仍复贪得无厌至司巡丁役更复自桧以下不足深论所可惜者华商闻西人此等举动咸额手称庆曰西人惠此中国如是如是甚有谓不如尽用西人之更妙者噫嘻华人心折西人久矣异日西人夺华政柄臣服华民殆权舆于兹与此其驱民者三之三者驱民于无影无形小之有钟轻徙之忧大之有改玉改步之祸比闻德藩亨利抵广省时入狱阅视诸囚各赏以洋银若干此虽要结华人类于阴行其之说然安知华人之辛苦垫隘倒悬望解者不且闻风而叹曰西方有仁人焉盍往诸

　　孟子霸者章书后
自宋儒创论尊王黜然彼实有所为而言之耳而后世之论治者亦皆动称王道耻言功然孟子有言王者之民皞皞如也者之民驩虞如也是功虽不及王道而者犹能使民驩虞较之后世使民日坐愁城者似尚为愈也夫王道远高于功人人知之然王道难成故收效迟不如功易就且收效速故欲救贫弱之弊不如先图功再行王道吾所以欲求管仲之才先立管仲之功也夫管仲之功其始基则在官山府海然细揣其府海之法不过听民煮盐任商贩运征其税课耳若如后世分地设纲则齐国百里之外尽属他国之地与民岂能强之食贵乎仅令齐民食之则所得利有几吾恐管仲不为此后世能师管仲之法而藉行盐以供国用惟刘士安一人而已至于官山之法大抵即开矿铸铁取木作器耳而管仲以区区百里之齐用此二法即致富强尊周室攘夷狄诸侯终齐桓之世而天下共享承平之福孔子所以屡称其功也夫国家所难得者人与土耳故大学言平天下之道先言有人有土而继即曰有财有用若使管仲当时得为周天子之辅佐其功岂仅能如此而已乎即以近代之事观之英若不得印度岂能雄长欧洲美若不得亚美利加二洲法若不得安南各处普若不联日耳曼诸邦安能与英四国并雄于海外盖国贵土广土广然后人众土广人众然后山之所产海之所生尽能采取而后财聚用足今中国之版舆并不减于四国若有管仲之才士安之智任之以理财赡用之事其富强若不能及四国者吾不信也又官山府海之法并非西法自东周以至于今日皆有行之者泰西诸国近代以来所以致此富强者不过暗与此法相符合耳惟是府海之法中国已有成例难以改易民虽有食贵之虞国尚有征课之利至于官山之法向来金银铜锡铅铁及煤各矿均归民开在上者亦不过征其税课耳今则兵燹之余民少殷富苦无赀本以事开采故不得不藉官开然官开常致地方梗阻者何也官气太重人民恐其大利独擅不肯与地方民人同利故见官长则畏之逢西人则怒之以致时多窒碍耳夫天下最足以动人者财而已若官往开矿先与本地绅耆言明矿中若有美物须动大工将来不但用本地之人同任其事而且于本地之人分享其利则人民虽下愚岂有见官既用其人许分其利犹复阻挠者哉果能如此办理一二处后吾恐有矿地方其人民将奔趋求官往开取之不暇惟畏官不往开耳若是则各省之矿皆开府库日充官民日裕然后方可称为国富以之制器练兵自必兵强四詟服兆姓欣悦再加之以教化自能均归于王道矣此即孔子庶而富富而教之遗意虽由功仍可臻于王道也何必动称王道耻言功哉

</div>
    <div class="pagination">
<a href="皇朝经世文统编_page34.html">上一页</a><span>...</span><a href="皇朝经世文统编_page30.html">30</a><a href="皇朝经世文统编_page31.html">31</a><a href="皇朝经世文统编_page32.html">32</a><a href="皇朝经世文统编_page33.html">33</a><a href="皇朝经世文统编_page34.html">34</a><span class="current-page">35</span><a href="皇朝经世文统编_page36.html">36</a><a href="皇朝经世文统编_page37.html">37</a><a href="皇朝经世文统编_page38.html">38</a><a href="皇朝经世文统编_page39.html">39</a><a href="皇朝经世文统编_page40.html">40</a><span>...</span><a href="皇朝经世文统编_page36.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
