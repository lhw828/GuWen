<!DOCTYPE html>
<html>
 <head>
  <meta charset="utf-8"/>
  <title>
   皇明经世文编 - 第 44 页/共 172 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇明经世文编 - 第 44 页/共 172 页
  </h1>
  <div class="content">
   范珠
　　疏
　　修政弭灾疏略
　　修政弭灾疏略【弭灾】
　　一选谏官以开言路、臣闻汉文帝诏曰、古之治天下、朝有进善之旌、诽谤之木所以通治道而来谏也、今法有诽谤妖言之罪、是使众臣不敢尽情、而上无由闻过失也、将何以来远方之贤良、其除之、夫后世官以谏名。得专其任。奋忠死义。代不乏人。而时君每加奖异。以暴白其心志。如史可考。难以悉举。我　太祖高皇帝特置科道、职专谏诤、虽有簿书刑狱。乃其余事。国初以来。不轻用人。务求精选。以言著名。先后相望。一二年间。科道官员。惟知作崖岸。修边幅。旅入旅出。随沉随浮。以敢言为轻率。以缄口为得体如此者每得京卿士何由劝或满考而未尝举劾一人。或解任而不闻建明一事。骨鲠之风。扫地尽矣。假使其时爵赏果轻。有如释之一斥啬夫者乎。事佛果侈。有如韩愈之谏佛骨者乎。贡献果滥。有如温造之劾李佑者乎。奸佞果盛。有如朱云之论张禹者乎。一切不逮古人。诸事委干时势万一事关。国。家忧系社稷。亦将如是而默默耶。是盖上有纳言之君。下无敢言之臣。颓靡至此。可为太息。臣请敕吏部。今后选用科道官员。先求其气节学识。次取其人品标格。负气节。则执持坚固。埶利难夺。足以建事功。有学识。则冐术高明。献纳平允。足以禆化理。苟不由斯二者。而徒拘于人品。虽有伊尹周公之圣。晏婴裴度之贤。亦为今之弃人矣。今言官每云各修聀业弗务多言不知言官舍言而外又有何聀业耶夫既因言选官。必欲循名责实其各官考满到部。要见平素举劾何人建明何事以此定其殿最议其黜陟庶使人皆効职。官不徒设。然选用既精。而言不见纳。亦虚有其名耳。臣见往时言者。稍侵权贵。轻则棰楚之加。重则狴犴之入。甚者迁谪遐荒。冤死日昧。唐陆贽对德宗云谏者多表我之能好。谏者直示我之能容。谏者之狂诬明我之能恕。谏者之漏泄彰我之能从。有一于此。皆为盛德。臣伏望　陛下求贤若渴。从谏如流。官既务于得人。言必贵于采纳。如此简贤。如此纳言。何劳广设访察。何必大张法网。数年之后。奸慝不去。忠贤不进刑赏不清。举错不公。休祥不至、灾殄不除。中国不安。外夷不服。乞将臣戮于市曹。以正今妄言之罪。
　　一复耆旧以慰人望、臣闻诗曰国无典刑、尚有老成人、言老成人重于典刑也。故古者人君其臣阅世既久。更事且熟。系国家之安危。为士庶之属望。虽年当休致。必再三勉留。非特尊宠耆旧亦以爱惜人才也。臣访得吏部尚书李秉、兵部尚书王竑都御史韩雍夏埙高明李侃、历仕年久、颇有令望。或因谗谤而解官。或托微恙而去任。臣与各官素不相识。亦不曾亲覩其谋猷设施。果超出于流辈。果无媿于古人。但闻其命下之日。趣装即止帚。略不顾惜。弃捐华要。自分幽闲。其与夫驰末景于桑榆。负厚颜于锺漏。惟念子孙之计。殊愆羞恶之心。老病侵寻。强自支持。乞哀权贵。冀复容留者。霄壤悬绝。况各官犹皆强徤。未即衰疴。七林仰慕。时论攸止帚。名下必无虚士。珠玉岂宜暗投。臣伏望　陛下将各官收用、以补两京之缺员。以慰天下之人望。无使小人肆其离间。不以微疵掩其大节。彼必感激思奋。将俾政绩有成。又足以彰我国家举擢之无遗才也。
　　一通事情以防壅蔽、臣闻记曰王言如丝、其出如纶王言如纶、其出如綍、是知人主一号一令、有目皆见、一赏一罚、有耳毕闻可以质诸鬼神、可以播诸夷狄如二帝三王君臣同心。翊赞戒敕之言。礼乐法度之施。使其秘而不传。则书不得而载。诗不得而诵。史官无以记录。后世何以考据。我　祖宗列圣号令赏罚、如雷霆霜雪。人皆见闻。虽有奸谀。无从为计。往时朝廷降旨。许各衙门传报。事无壅遏。情亦浃洽。万一用或非人。行或乖当。大臣得以申论。谏官得以抗言今一切旨意。不许传报。此必明知文措以此掩塞人言将使羣下聩眬瘖痖。面墙而立。赏不知其所从。罚莫测其所自。机关巳发于四方、是非独蔽于目前。若以为抄誊劳人。则各官自有操牍执翰之徒。未尝言已之病、若以为漏泄机密。则　朝廷必无远嫌避忌之事。未尝畏人之知。所以不令传报。莫解其由。将恐小人乘此为壅蔽之计肆奸罔之奸塞下之耳目蒙上之聪明其患亦非小也。臣请今后凡遇内降　旨意悉听各衙门官吏于午门前互相抄写。通行报知。示以大臣至正之道。不为琐屑较计之私。事既无壅。情亦获通。诚裨助化理之一端也、
　　一重守令以施教养、臣闻汉宣帝尝曰庶民所以安其田里而亡叹息愁恨之声。政平讼理也与我共此者、其惟良二千石乎、明帝又曰、郎官出宰百里。苟非其人、民受其殃、是则亲民之职。莫若守令。然汉史所载。循吏颇多。今之府州县正。或自京职升补。或从科目除授。选用非不精。委任非不专。而迄无循良之风者。皆以教化之不立。抚字之无方。大槩俗弊。任有司者以催办钱粮为能事。以奉承上官为得体。而司之临府。府之临州。州之临县。不察俗之厚薄。不问民之休戚。首先计其送迎之远迩。伺其拜跪之疾徐。假公营私。要一奉十。稍拂其意。便有文翁之教化。阳城之抚字。轻不免于骂詈。重莫逃于棰楚。每三年朝觐到部拣选之际。而部院二三大臣。岂能悉知天下之贤否。其去取进退。每狥于方面府正之一言。其问善于奉承者。贪墨指为公清暴虐称为平恕。失于阿附者。发须微白。即目为老疾钱谷少负。遂排为罢软。部院既云拣选。若不因以去人又无从以塞责致使熏莸莫辨。玉石俱焚。夫以有虞建官。三考黜陟。在汉为吏或长子孙。吏久于官。则人情不苟。官久于事。则化理有成。今之有司。不待考绩而巳罢官。或未及生育而先去任。为其身谋不暇。孰肯以教养斯民为心哉。且近例外官年及六十则去。独不思许丞廉吏。重听何妨。汲黯多病。淮阳卧治。人非圣贤。寸长可用。甲以墨而黜。代甲者狼毒益滋。乙以耋而免。继乙者龙钟益甚。恐如此而望斯民沐教养之泽难矣。臣伏望　陛下痛惩此弊。特敕部院。今后拣选不宜泛。去其贪暴柔懦之尤着闻者以示激劝。博访有司任内人和俗美虽科征少缓不害为良牧则褒旌之恐后。若民穷盗聚。虽钱谷。办。集未免为酷吏则黜逐之必先。其方面府正。非宿德重望者不推。州县正官。非科目出身者不与。申风宪之职。严赃滥罚。使上下相维。革去俗弊。免其更代之频。冀收教养之绩、则人有恒心。事不苟作。而民间送迎之费。可以少损。庶几汉廷循吏。复见于今日矣。
　　皇明经世文编卷之一百二十二终
　　皇明经世文编卷之一百二十三
　　华亭陈子龙卧子　徐孚远闇公　宋征璧上木　李雯舒章选辑
　　朱积早服参阅
　　凌溪先生集（序）
　　朱应登
　　序
　　送马民部先生凯旋序
　　贺宪长来先生汉南平盗班师叙
　　蒙化左氏家谱序
　　赠郡倅卢君治水成功序
　　赠少司马荆山王公随驾南征序
　　送马民部先生凯旋序【凯旋】
　　川蜀久罹捣贼之患、其大者虽以次削平、而负固者故自若也、有廖捣者、尤机警、尝以孤军婴我师、四面受敌、卒冐围而出、奋臂大呼、万众响应、执政者厌士马罢苦。议欲抚之。即谩言曰、听抚。然出入犹骑乘持戟。夜卧不解甲。见尊官特倨傲无状。其实非听抚也。问其所如。谩言曰愿得安插临江市。县为筑葢庐室、皆给薪菜塩豉炊食器、临江人苦之、不与地、其实不欲得临江市也会　朝廷悯念总制尚书洪公勌勤、不欲久暴于外、乃命今太子少保都察院右都御史彭公代之户部主事马君负图、则又以彭公之荐、约金币给馈饷从事军中、君本洮人、虽起家进士、尤闲边略、献谋画策、往往奇中、故彭公特深、委任焉、正德癸酉春始率榆林洮岷诸镇官军三千人、发褒斜、踰保宁、出剑门关、联山络谷、猖徉并进、适廖党亦至自临江市。相持于汉绵之间。始犹驱所掠□稚与新附者为陈、我师获俘甚多度弗胜、乃尽出其所谓老酒者与战既又弗胜、遂拔营而去、越三日、复大战于绵州、诸将士气益倍、无不以一当百、杀伤蹂践、十丧其九、而廖鸨亦毙于群贼、我师无伤焉、先是彭公之初入蜀也、议者皆云蜀道险恶、诸鸨出入溪谷、捷如猨猱师不得遽进、虽进亦罔之功、众言朋兴、牢不可破、官兵纵贼利其金钱以为长策诸土兵又利贼遗金每追及贼得金辄委去蜀父老亦患苦。且以大师之不为厉巳也。公密用君计、排群议以往、首与诸将士约曰、无郄进、无拾遗。无有获而不复否则戮无赦。故诸将士奋勇先登。所过虽金赀被地。皆莫敢顾竟以有功夫谓其克之难者。姑息胜也谓将士之不能用命者。没于赂遗也。今君之佐彭公也。令严而有义。志断而能果。使诸所为将士者。进亦死。退亦死。进未必死而有功退而死则身殄而名灭。故人人自奋如此。乃知古之善将将者。必出于有断。然后能胜。然断在速速在果此天下伟男子之所为非优柔牵制之士所及也诗曰君子如怒、俾民心阕、彭公以之、又曰、诜诜征夫、每怀靡及、马君有焉、夏五月凯还入汉南、廵抚大都宪蓝公、命应登为文饯之、应登谓君之功烈、行且有功宗记之、太史书之、如应登何足云、然廵抚公之命、不可违也、乃书其梗概以为序云、
　　贺宪长来先生汉南平盗班师叙【平盗】
　　皇帝既践祚之四年、承　孝皇考丰亨豫大之后、民佚以康、崇极而圯、于时蜀有巨寇曰蓝廷瑞鄢本恕者、始用父子兄弟相羽翼为暴乱、自后群盗煽集、党与万人、保宁而北、施于汉南、阻山负谷、险不可婴、恣意杀掠行道皆梗、两省官寮议曰、川陜重地也。不当有盗贼。兹蠢不靖。悖挠天常。吾等守臣不闻、更复奚待、亟驰奏之、会有诏切责职吏、迹捕甚急、乃以廵抚大臣特寄师旅、蜀以西。都宪高公主之陜以南。都宪蓝公主之。总制其师。则今太子太保刑部尚书兼都察院左都御史洪公也。维我宪长来君伯韶、则又以二三大臣之请、奉命纪功、用事军门、凡刍粮供亿之费。转战调发之谋。靡事不任。宣劳为多焉。我师既集、佥曰姑谕之降、俾母干天刑、乃六年夏六月、本恕自率其魁三十余人。皆一时有名字附和者。径趋我壁、免冑首触地曰。愿伏辜。然其心实来觇我师虚实。欲闯其缓以肆不逞。来降而擒斩之恐非所以示后君既觉。率众擒之。奏闻戮于市。传首湖南、繇是其党益震骇作虚声自庇。君乘间密请于洪公曰、无及于变而剿民将焉用之、怒其叛而哀其愚、仁者之师也、叛而讨之、服而许之、德刑成矣、故洪公用君议、卒下招抚之令、七年春二月、江津之盗曰曹甫者、众号万人、亦蓝党也、闻君威名、遂率众渡河、诣溪中听抚、然犹惧诛。复回保宁。君乃挺身即其垒。谕以利害。曰顺成为臧。逆为否。汝尚自择便利。朝廷岂尽汝戮邪。即汝不解。行且夹攻汝矣。夫鸟巢于幕鱼游于鼎。岂久安之道邪、甫用是感泣下马罗拜各散去、不难于贼降难于解散人给府牒一纸令止帚复旧业。是年三月、朝廷用洪公荐、特进君按察使、仍往来督军、六月、君乃再入保宁、指授方略、以戢以讨、有忤必刘、有降必释、故所至克捷、而投戈解甲之士、日以数千计、七月十五日、全师凯止帚、我无伤焉、明日告成于学、燕赉有差、汉中兵备副使边君本一、谓今日之奏功、虽一人之庆、二三股肱大臣恊和之休、而我宪长君宣劳任事、尤不可少也、属予为文贺之、应登曰、夫兵者古以禁暴惩乱。非圣人之得巳也。独怪夫世之喜谈兵者。睹事扼腕。奋不顾生。若无能当。然一旦大敌在前。则首鼠两端栗栗如坠渊。并其所谈者而忘之矣。今宪长来君、生平如懦夫、口不能道辞、乃至临利害、矢心殚力、三年不携家、弯弧挟槊、与士卒同坐起、用成仁义之师、其对贼数语。万钧为推。何慷慨也。岂非断之以义哉夫惟断之以义。则君臣之分明。而臣子之职尽矣。彼褒显有功、固　明天子之所有事、非君之所敢望也、因书以为贺、
　　蒙化左氏家谱序【左氏家谱】
　　蒙化之左氏。以土官世其家、其先育世奴进者、唐贞观间耕于蒙巍山之下、所居成聚、此葢六诏之先也遂得蒙舍诏、后与诸酋长祭天、有异征、人心止帚之、再封为云南诏、已而破吐蕃、奉朝请、遂有六诏之地焉、左氏之昌逻。其肇基也、逻之后五传而至凤阁异、由异以后谱逸而中微矣、元有青罗者始复其业、仕为顺宁府同知、寻易府为蒙化州、　高皇帝兵取云南、青罗之子禾首内附奉职、得领九部部落、顷之、元孽高添惠叛、禾率其部落人为先登、既有功、乃又招集亡散而归之农也、因进蒙化州判官、乃又以贡职诣阙庭也因再进为知州、禾仕既勌、传之伽如禾官、伽逮事累朝、用命无替、当其靖寇乱从调遣、蒙犯险阻、斩将搴旗、宣劳效忠、视禾有加焉、正统初、伽从征麓川、边饷告急、乃効卜式之义、输粟入永昌军、得进府同知、犹夫前也、无何、麓川余党复炽、伽奋出为之赴战、斩级独多、卒以麓川功、进秩知府、州犹夫前也、会　朝廷录远臣之劳、再升州为府、复以伽莅焉、故伽以后、皆为蒙化知府矣、伽之子刚、未袭而蚤世、贻子琳瑛、琳亦未袭而蚤世、且无胤也、遂以瑛绍焉、瑛遭际承平、无大战伐功、然能谨身率先、朴诚尽下、能以其余力御寇盗为民蔽障、循行诸寨中、不以为劳也、竟以劳坐寒疾死、子铭嗣其官、招徕绥辑、境内无盗忧、其奉职循理犹夫瑛也、积之十年、不以劳言、竟亦以劳致疾死矣铭传之今守祯、正德乙亥春、余以挍士至、蒙祯乃再拜请曰、祯不德、遭家弗造、先大夫既逝、家庙毁于火惟幸世牒仅存、又惧其久而隳而氏族淆也、无以系属先绪、敢乞一言叙之、余乃语之曰、昔先王赐姓命氏、所以昭祖考、系宗族、别嫌疑、定亲疏、而人道于此乎繇焉、故导水者、知其源、辨涂者知其脉、皆可以易知也、今天下晏谧、百有余年、缙绅之家、惇尚彝理、缉谱牒以原人伦、余风所被、遐迩同好、岂非仁义之化哉、然谱者先民凖史而作也、史以章往、非以绳往也、所以戒乎今也、谱以明祖考、故自我不书、葢观祖考者、可以自考焉、祯世莅兹土、信能忠贞、致主勉修其先人之业、俾弗坠斯传、世久远矣。何有于陵夷衰微也
　　赠郡倅卢君治水成功序【宝应河】
　　宝应江淮间一要冲也。湖水渟洿。长堤委属。南接秦邮甓胡汇焉。布护漫汗。不可殚纪。北人于淮。则淮水所经也。夏潦时至。徐泗之水。挟河流而东入淮。淮不能容。势益怒。且汨而南行。故潴者日以溢焉。堤故有斗门。凡十桥。桥绝驰道。水溢。则东注之海。分渠灌民田。田皆溉。可得百万余顷、为政者时其蓄泄启闭之节。则漕寡不运之舟。农鲜不沃之利。仓廪无不积之储。商舶靡不通之货。是故东南之具区也。正德丁丑夏六月、堤圯于水、水来漂汲、溺其人民、荡覆庐舍数十里、坏官民舟亦数百艘、自丁丑达巳夕、又二岁、复大水、岁因以不登、于是上下始怦怦然告急矣、廵抚大都宪臧公疏于朝、亟请发内帑治之、事下有司议、会都水郎中蒋君以职莅是邦、祗载厥事、而郡倅卢君廷哲寔董其役。经始相成、有专职焉、乃发淮扬军民筑土障阏、以丁计者三千五百、括诸府库及钞关所贮钱充其费、以镪计者七万。日给粟以斛计者万有奇、监工官自百户而下、以员计者二十五、匠氏以名计者百、乃伐石于邻境之山。而致者匪难。乃附上于经行之舟。而运者不匮。乃陶甓于宽闲之阜。而抟者寖广乃揵木于洼泗之曲。而梓人献材。百工既和交臂受事、既六阅月、大功始就焉、于是溃者以湮。圯者以兴。隘者以广。而激者湍者荡啮者以安。于是居者以嬉。行者以游。负者以息。而耕者蒭者茭牧者树艺者以蕃。邑之士大夫长老者、积患之余、拭覩兹美且欣卢君之绩有成也、征予言赠之应登郡人也、其欣戚之情、视众钧焉乃作而叹曰、甚哉水之羡溢为患也。其所从来者旧矣。昔禹抑洪水。汉塞宣防。而史氏必书。纪成功也。下此则西门豹凿邺河之流。邺父老以为贤君。召信臣浚南阳之渠。百姓号之召父。是皆为民兴利者焉。夫为民兴利者。固民之所与也。今卢君起明经之家、而参郡牧之司出环堵之室、而任斯民之重、始逡逡若不能、一旦临大患、兴大役、以身膺之、顺运安行、不动气貌、无惴恐以为之先、无德色以为之后、考其所施、而程其所至、岂豹与信臣可相轩轾邪、即二子之功。在于开沟渎利溉田也巳。未闻其能通挽漕之艘。建国家之利。兼而有之也。故比事考成。在卢君尤多。而吾民之德之也、视邺与南阳民、当益倍之何古今人之相远哉、然则卢君之名、且与兹堤永久矣、诗云蔽芾甘棠、勿剪勿伐召伯所苃抑安知后之视今、宁谓余言之非蔽芾也
　　赠少司马荆山王公随驾南征序【武庙南征】
　　圣天子临御之十四年、夏六月、宁服不恭、肆行称乱、乃亲帅六师讨之、今少司马荆山王公、以职在军旅当行、巳而罪人既得、次于金陵、录诸将吏功、诸官属陷贼中者论罪有差、筑京观而归矣、公复侍从以归凡留司诸公卿百僚、谓公宣谋帷幄、克清大憝炳先几而无智名、抑末强而无勇功、休名楙矣、咸见称述、被之诗歌、御史中丞丛公谓应登宜有言、应登江淮鄙人也窃伏草野、不臻于当世之务、敢借周为喻、以讽诸执事者、可乎、乃稽首再拜而言曰昔周都镐京。东国为洛成王尝一至焉至于百工从行。其教诏之者无它。惟曰记功宗作元祀耳。夫成王至洛何为哉曰配天祀神。自时中乂者是巳。其报功之典。归即举之。曰秬鬯命宁明禋休享者是巳。且自周徂洛远狩也。而一至其地。褒功行赏末举也。而亟先图之者。何哉。葢宅洛所以绍先德褒赏所以劝有功。斯二者继体守成之要道也事有旷世而同轨者、盍于今　天子观之、夫金陵我　圣祖定鼎之地也。自京师视之不犹镐京之有洛邑乎。武庙观征在廷皆争之故其序廵金陵立言有体列圣嗣统垂拱而治。其在今日则四征弗庭之时也。不当一至其地乎成王在洛举祀发政而巳。岂有张皇六师。削平家难其功如今日之伟者乎。周之记功。有功于治洛之事者耳。岂有躬服行枚转给军饷。其事如今日之劳者乎。　圣天子德配尧舜、功迈汤武、不当以周成言也、至于侍从之臣、将事服义者、其于十乱、岂多让乎、夫记功之有拒鬯。以周公为之宗者。诛管蔡以安社稷耳。今诸臣之在行者。皆诛管蔡以安社稷者也。而司马公其最也。　圣天子信赏必罚、褒功劝劳之典、抑岂后于周乎、夫褒功劝、劳固非臣子之所敢知也、至于诛叛违以惩不恪、正纪纲以示无携者、则　圣天子今日之归之所有事也、而昭美弼违者、公之责也、周官曰。归于宗周。董正治官。言其外攘毕而内治修也。今日之事、愚安能无属望于公乎、
　　皇明经世文编卷之一百二十三终
　　皇明经世文编卷之一百二十四
　　华亭陈子龙卧子　宋征璧尚木　徐孚远闇公　夏允彝瑗公选辑
　　杨澄清通侯参阅
　　蒋文定公湘皋集（疏揭　书）
　　蒋冕
　　疏揭
　　乞取回刘允及停止张玉不差题本
　　请回銮兼乞勿以威武大将军钧帖调遣军马支给钱粮题本
　　请重边防以备虏患题本
　　请停止无名赏赐揭帖
　　请勿堕虏计中揭帖
　　论郊礼不可行于留都旧坛题本
　　请停止南京郊祀题本
　　乞革去武忠御马监并团营管事揭帖
　　为后大宗疏
　　乞取回刘允及停止张玉不差题本【停差内官】
　　臣某等窃见天下赋税、岁入有常、而国用日增、无有限制、虽年谷丰登、尚难支持、一遇荒歉、尤为狼狈况今虏患未宁、军需粮草、在在缺乏、太仓每岁解去各边银两、每不足以供一岁官军之用、所赖以接济者、惟有塩课一事、然往日开中塩引、如正德十年则开中正德元年以前课额、今各处运司、该年正课、俱巳开中尽绝、凡有奏请开中。多是预先支给。塩法因此大坏猝有边警。召募客商。多不上纳。边方既无以仰给。又不免动支太仓银两。助买支应。成化中此弊巳盛盖因公差人员奏讨引目数多。本等客商守支艰难。以玫如此。夫以太仓有限银两、既不足以给缓急之需、塩课成法、又日益废坏、无以接济边用、万一复报有重大声息势须多用粮草不知　朝廷将何处之、近该司设监太监刘允差往乌思藏赍送番供等物、奏讨长芦运司见塩一万引、两淮运司见塩六万引、其跟随人役、多有挟势谋剁之徒、往往该支一万引。或夹带至八九万引以此载塩船只。填满河道南北官民商旅舟楫一切阻塞。不容往来。其所用拽船人夫。多至二三千名。威势逼迫役及妇人。所过之处。怨声载道。非惟有坏塩法。抑恐激成他变。臣等实切忧之、夫人君之所当敬者。惟天与　祖宗而巳。　列圣以来。每于郊庙之祭。必竭诚备物。以尽报本追远之道。所以天心悦豫　祖考来格。灾害不生。福祥骈集。具有明征。初非以奉事西佛而然也。西番僧者即彼中头目耳祖宗立法王等号因其俗以羁縻之非奉佛也乃若乌思藏者。西番化外之教。其徒饮酒食肉。不知戒律。又释氏之所耻言者。　圣明在上。正宜申严禁戒。远斥其人。岂宜崇信其说。遣使送供。浪费国计。而贻生民之害也再照陜西延绥甘肃等处连年灾伤、米谷薄收、人多饥馑、加以去年虏贼深入抢掠、又有回贼屡年作耗、疮痍之民、尚未苏息、地方十分艰苦、钱粮十分窘乏、彼处布政司等官、计无所出、具本奏请通融议处、又乞赈济、方患无以应之、今该司礼监传奉　圣旨、差御马监太监张玉前去彼处造办应贡各样土宜物件、其合用钱粮茶品等项、欲令陜西镇廵都布按三司等官及甘肃地方官员计处、交与张玉置办、凡百大小事情、悉听张玉便宜处治、所在大小衙门、毋得违阻、令臣等备以此意撰写敕书、臣等踌躇累月、未敢仰承　圣意、缘前项地方兵荒贫窘、民不聊生、若令措办钱粮。取之于官。则库藏匮乏取之于民。则田野空虚。所在大小衙门官员。虽欲钦奉诏旨。无得违阻。而公私匮竭。无从出办。傥或严刑峻法。剥民膏脂。有所不顾。窃恐事极变生。民穷盗起。势所必至。将来意外之患。有不可胜言者矣。仰惟　圣明在上、神武聪明爱民如子、切切以保安地方为念、今忽欲有此举。臣等窃意　圣虑一时偶有未及。实亦臣等不能开陈之罪也。况甘肃切近土鲁番、诸夷日夜窥伺。欲为边患。设若内地盗起。彼必乘机寇边。地方安危。关系非小。至于便宜处治。惟军机重务得以行之寻常公干岂可援此为例此事臣等且未暇悉论、持以关系　圣治。及地方安危者。冐昧言之。伏望　皇上俯垂天听、亟将刘允取回、今后凡有奏讨塩引者、一槩不与、重念陜西之民贫苦可悯、更将张玉停止不差、前项敕书、免令臣等撰拟、地方幸甚、生灵幸甚、
　　请回銮兼乞勿以威武大将军钧帖调遣军马支给钱粮题本【请回銮止钧帖】
　　伏自　圣驾出京以来、巳经二十余日、今恭遇　万寿圣节、凡亲而宗藩、远而外夷、其奉表来京、与臣等在京在外各衙门官员人等、皆不得一望　天颜、山啾舞蹈、以尽其惓惓敬仰祝颂之诚、况孟冬伊迩礼当时享太庙、若非及早回銮、　躬亲奠献、其何以慰　祖宗在天之灵、亦何以尽　皇上报本追远之意又况近京各处衙门、多抄奉摠督军务威武大将军摠兵官印信钧帖、凡调遣军马支给钱粮。槩以此帖行之、臣等伏见　祖宗旧制、一应军马钱粮、非该部奉有敕旨、俱不许擅行支应今乃一旦以此帖行之、他日设有奸人乘机诈冒。不与争体统而独言利害玄言有意军卫有司。不能办别真伪一槩奉行。安能保无他患。伏望　皇上思　祖宗付托之重。念两宫悬望之深。即日回銮。以安中外。今后凡欲调遣兵马。支给钱粮。仍遵旧制而行。前后印信钧帖。俱乞停止不行。以防意外之虞。且毋使天下之人。他日指为口实。以为臣等之罪。宗社臣民、不胜庆幸、
　　请重边防以备虏患题本【扈从宣府官兵】
　　臣等窃惟宣府为国北门。自永乐以来。每屯聚重兵于此。用以外御虏寇。内卫京师。不容一日而少忽也。今　圣驾巡边、命宣府摠兵朱振、副摠兵陶杰等、统领官军一万六千员名、扈从前去大同等处、其宣府城内、所留军卒、既是不多、又皆羸弱不堪征战之人、地方空虚甚矣、虏贼近边住牧、备知我之虚实、其所以潜形匿迹者。安知彼非欲乘机伺便。以遂其奸谋诡计。使我暗堕其术中而不自觉也哉。倘　驾至前路、少留数日、或更欲西行、万一虏贼长驱而来。径犯宣府。谁能捍御。则保安怀来以东。居庸以南一带。人心皆皇皇无措。京师亦当戒严矣。事之可忧。孰有大于此者。此实宗社安危所系。不可不虑。伏望　皇上俯鉴臣等愚忠、深惟宗社至计、慎重边防、及早回銮、即将朱振等。所领兵马掣回、仍旧镇守地方、以绝夷虏窥伺之心、宗社幸甚、天下幸甚、
　　请停止无名赏赐揭帖【停止赏边银两】
　　本月二十三日该司礼监太监萧敬等传奉　圣旨以　皇上巡历宣府大同等处地方、悯念边兵寒苦、着户部上紧处置银一百万两、委堂上官一员、管领前去该镇交收、以备犒劳之用、臣等窃惟沿边将领士卒、皆国家之臣子、自其祖父以来。世受　朝廷厚恩、官有俸禄军有粮米、冬衣布花并马匹草料盔甲弓箭等项、一皆给之于官、今一旦恭遇　圣驾巡边、凡防御扈从、皆其本等职分、虽曰少效微劳、孰敢希望赏赐、况今各处地方水旱相仍、民穷财尽、府库田野、在在空虚、户部见在各处解到折粮折艹等项银两、止凑得二十万两、又查太仓银库正银全无、止有每年积下余银一十五万两、二项共凑得三十五万两、缘太仓余银、原系备边军需之物、该部见在折粮折艹银两、又系见该补给在京军官夏季俸银、众情悬悬、日以盼望、今巳历过秋季、而夏季该关俸银、尚未得关支、奈何夺此以与彼、岂宣大边兵、宜加悯念、而在京军官、独不宜加念哉、又该部欲开各处生员纳银入监之例、缘前项事例、非遇兵荒紧急事情、不可轻易开行、今以无名之赏、妄开事例、他日万一或有如往年流贼之变及去年白羊口北虏犯顺之举、事出仓卒、欲用粮艹、无从措办、又将设何方法以应急哉、伏望　皇上节用爱民、停止无名之赏、收回前日传奉　旨意、止令该部将太仓余银解赴见差侍郎郑宗仁处交收、准作该镇正额粮艹之用、仍将该部见在银两、照数补给军官俸银、严敕该部今后不许妄开生员纳银入监事例、以致阻坏选法、尤望皇上重念　祖宗创造之不易、大内居守之无人、　朝廷政务、日有万几不可一时而或忽、即日回銮以安宗社、天下臣民、不胜至幸、
　　请勿堕虏计中揭帖【圣驾亲与虏战】
　　伏惟　皇上驻跸阳和久未回銮、今该大埶虏贼、拥众而来、既以一枝札营阳和后口。窥伺行在。欲谋入寇。又分一枝抢卤阳和西南地方。以阻延绥人马东来救援。又分一枝东至宣府各处地方。其后面相继而来者。烟尘不绝。盖又不知几千万众也。虏贼压境。既如此其众。其为计决非往常刼掠牲畜。暂来即去者比。若思虑不审。轻出与之接战。则即堕虏奸计中。他日虽悔。亦无及矣远则汉高祖被围白登。近则我　英庙蒙尘土木。皆可为万世之永鉴也。伏望　皇上以宗社为心、切勿轻视此虏、纵使虏贼三二十骑前来诱引。亦勿　亲出与之对阵。严督各该城堡官军。四面防御。瞭望分明。探报的确。若果虏贼离边稍远。猝难拆墙而入。则请　皇上轻骑入关。严兵殿后。勿再迟疑、以蹈汉高祖及我　英庙覆辙。此诚宗社安危所系。呼及之间、有存有亡。诚不可不熟思也。臣等兴言及此、言与泪俱下、伏惟　圣明俯鉴愚忠、留神听纳、宗社生灵、不胜庆幸、
　　论郊礼不可行于留都旧坛题本【谏止留都郊祀】
　　臣某等谨题、今月初十日该司礼监官传谕　圣意、以明年郊天日期既近、谓欲暂于南京行礼、命臣等详议可否、臣等窃惟国家大事、莫大于郊祀之礼、是以古昔帝王、与我　祖宗列圣莫不致慎于斯、仰惟　皇上奉天明命而为天子、居古昔帝王与我　祖宗列圣之位、不可不体古昔帝王与我　祖宗列圣敬天之心、今欲轻易移郊于南、稽之古典、水之今制揆之事体、度之人心、皆所未安、臣等虽愚、死亦不敢奉诏、所有鄙见数条、开列于后、伏望　皇上俯垂采纳、停止前议、早赐回銮、以成大礼、使天下后世、无得而议宗社生灵、不胜庆幸、
　　一我　太祖高皇帝每遇郊祀大礼前期巳行慎重临事尤加敬谨、　圣言谆谆、备载　祖训诸书、　列圣相承、守而勿失、至我　太宗文皇帝、临御之日、虽因国有大事、不得巳亲征廵狩、及至郊期将近。随即先事回銮未尝废礼。今日尤当遵守。
　　一我　孝宗敬皇帝尝因　圣体违和、未能出朝、不得巳暂改郊祀日期、然　圣化兢兢、甚不自安。每语近侍群臣。以此为歉。及至　圣体康复。躬成大礼。然后　圣心始宁在于今日、尤所当法、
　　一南京郊坛配位、洪武时止有　仁祖一位、永乐初方增　太祖一位、自迁都巳后、京师郊坛、止以　太祖太宗并配、今若欲于南京旧坛行礼。既不可除去　仁祖配位。又不可擅设　太宗配位。若此事体、至重至大。臣等尤不敢妄议
　　一古者国君迁都、然后移祀天地。此皆事非得巳。今若移郊南京。似与古人迁都之举无异。窃恐涉于不祥。未可轻议。
　　一凡郊礼以敬为主、其牺牲制帛等项、皆须预养素办。严谨省视。不然不敢行礼。今若仓猝措置。取具一时。卤莽苟简徒为亵渎。其为不敬。孰大于此。如此而欲天心克享。锡福降祥于天下。未之有也。臣等岂敢阿謏苟从以速天谴、
　　一燔柴用特、取其馨香上达、其所用特牛并所祀牛犊古人皆谓之帝牛、以其祀昊天上帝也凡帝牛若至临祀之时。卜而不吉。或有死伤等项。不敢辄代以他牛。必取在涤过三月者。然后用之。谓之涤者。牢中清除之所。盖以精洁为义。肆我　祖宗百五十年来。
　　一应大祀特牛犊牛。皆先期畜养。务令肥腯洁净。深合古人制礼之意。其它牺牲。俱如此类。今若不然。何以尽事天之敬。小大臣工孰敢轻议、
　　一国家郊庙之礼、皆我　太祖高皇帝与当时在廷文武大臣及诸儒臣礼官考古证今、原情定议、斟酌损益、尽善尽美、行之万世而不可易者、　祖训国法、昭然具在、内外文武之臣孰无身家、谁敢倡为新说以变旧章伏望　皇上俯从臣等愚言、使臣等上不得罪于天地　祖宗、下不得罪于天下后世臣等幸甚、宗社幸甚、
　　一我　祖宗凡有祭祀、于未祭之先、七日戒、三日斋、当此斋戒之际、大小衙门、并不许奏刑名。以其有徒流斩绞等项字面也。不许奏丧葬。以其有薨逝死亡等项字面也。况兵尤刑之大者。而郊又祀礼之至大至重者乎。今出兵讨罪。未及班师乃欲因便而行郊祀之礼。求之　祖宗之制。未见其有合也。擅更成宪、孰任其咎、
　　请停止南京郊祀题本【南坛配位】
　　臣某等谨题连日该司礼监太监魏彬等传谕、　圣意谓欲暂于南京郊祀旧坛、增减配位以便行礼、臣等闻命兢惕、莫知所为、窃惟自古帝王郊祀天地、而以　祖宗配享、以尽报本反始之道、皆天地之常经、古今之通义、未有辄以巳意擅为增减者也我朝郊祀之礼、初都于南而奉　仁祖以为配、继都于北而奉　太祖　太宗以并配、旧坛配位、则有　仁祖　太祖、京坛配位、则有　太祖　太宗、　仁祖配位。既不可奉迁而北。　太宗配位。又不可奉行而南。今日一时仓猝、欲行郊礼、不知于我　二祖　一宗、果将何以奉配天地、臣等反复思之、决然知其不可、况　二祖　一宗配享之初、既博考于圣经、又详集秋廷议、既诏谕于宗藩、又诏谕于天下、不知今日欲为此举、亦能如　祖宗之时从容廷议诏谕否乎。此臣等所以始终决然以为不可也、伏望　皇上俯纳臣等先后所言、停止前议、早赐回銮、恪遵旧制、躬成大礼以奉答天地之心、以慰　祖宗在天之灵、宗社生灵、不胜庆幸、
　　乞革去武忠御马监并团营管事揭帖【谏止邪珰典兵】
　　臣等看得天寿山守备太监武忠近日蒙调御马监管事、今又令其提督团营、命下之日、人皆骇愣、以为御马监职掌禁兵团营摠戎重务、岂可授非其人、武忠昔在孝庙时、憸邪阿附、坏事颇多、特加斥逐不用、正德年间夤缘守陵、愈肆贪虐、强占民田、累死人命数多、克削军粮、岁取动以数万、卖放军人二千有余、恃埶为恶、人心积怨、所以给事中史道刘世扬前后交章论奏、欲付之法司、明正其罪、并追究援引之人、盖亦去邪虑患之深意也、伏望　皇上俯赐鉴纳、恐是时内臣恣肆更有甚于武忠者亟将武忠革去御马监并团营管事、止令外私宅闲住、别选廉静老成、小心无过之人、俾典禁兵、仍与新命太监张忠、一同提督营务、庶几军政修明、人心悦服、邪党殄除、贤良进用、　陛下清明之政、亦无累矣、臣等不胜惓惓之至、
　　为后大宗疏【大礼议】
　　臣备员内阁、窃见　朝廷二三年来、累次命官会议大礼、因考之仪礼、及春秋经传等书、于古人为后大宗之义、颇知其槩、世之学者、任情违礼、言人人殊、岂人人故自殊其言哉、学术不明、人自为说、陷于一偏一曲而不自知也、我　祖宗朝、建学立师、专以五经四书为教、凡儒先注释虽兼采众说一主二程朱子之言、以上宗于孔子、科目所取、　朝廷所用、非明经而不悖于程朱之说者不得与、近数年来、异说竞起、是以古人为后大宗之义、不明于天下、臣因举程朱诸儒所论、有与古义互相发明者、撮其大要、条列一二谨录进呈、伏望　皇上留神省览、益坚　圣明专意正统之盛心、则凡任情违礼之说、自不得以上惑　圣聪、而于　君德世道、皆不能无小补矣、不胜惓惓愿望之至、
　　一三代及汉魏唐宋以来为人后之议公羊高传春秋曰为人后者为之子、非高创为斯言也、此议武宗称谓甚当亦不甚与张桂异也高为子夏高第弟子、子夏上传于孔子、而以授之于高也、世之学者、不原其所自、遂直以为汉儒之言、误矣、惟以此言为出于汉儒、而不知为孔门之所传授、由是不明春秋跻僖公之旨、　逆祀之说、子虽齐圣不先父食之说、先祢而后祖之说、无昭穆则是无祖之说、君子不以亲亲害尊尊之说、臣子一例之说、皆莫之讲、而三代以来为人后以重承祀继统之大义、皆托之空言矣、邪说纷然、卒莫之禁、国固可以有二统、尊固可以有二上、人固可以有二考、人欲肆而天理微、彝伦斁而世道降、未必不由此以致之也、唐之宣宗。禘祭祝文于穆宗及敬文武三宗。皆称嗣皇帝臣某昭告。犹为不失此意。穆于宣为兄。而敬也文也武也。则皆宣之犹子也。叔父之于犹子。尚可以称嗣称臣。况宣之于穆。本弟之于兄乎。故弟之于兄。叔父之于犹子。皆以君臣例之。与父子无不同焉者。虽祖孙亦然。可以考则称考。可以兄则称兄。其名称皆不敢紊。至于叔父虽尊行。臣也。犹子虽卑行。君也。举其所重。惟以臣道自处。而不敢不以君道事先君焉。叔父之名。犹子之名。皆不必着于宗祝之文。而亦未尝废也、夏有天下四百三十余年、传十七世、凡十七君、而以弟继兄者二人、仲康之于太康则兄终弟及之始也、商有天下六百十余年、传十七世、凡三十君而以以弟继兄者至十三人、孔光所谓殷之及王是也、周有天下八百六十余年、传三十二世、凡三十七君、而以弟继兄者犹五人焉、兄终弟及、自三代以来、不为少矣、三代宗祝之文。今虽不可考见、而凡嗣先君者。未尝不称嗣。亦未尝不以臣道自处弟之于兄。亦何以异于子之于父哉。春秋书公孙婴齐不曰公孙婴齐而曰仲婴齐者、见婴齐以弟而后兄也、列国陪臣、尚明此义、况有天下者乎、胡氏谓其乱昭穆之序者、以兄不可以子其弟。故谓弟不可以后其兄也。不知例以君臣之道。而仍不废兄弟之名。固春秋之所予也。昭穆之序。何有于乱乎。独不记僖跻于闵。臣子一例之说乎。由前之说。则兄为弟后既可以行于国君矣。由今之说。何弟为兄后。乃不可以行于卿大夫乎。不知道虽例以君臣。而名不废于兄弟。则虽有天下者。无不可行。而况于有国有家者。何不可行之有哉。又春秋于定公八年书从祀先公、三传皆谓先公为闵、僖以文公逆祀、至定公始正先公之位次为顺祀也、刘原父释经、至谓阳虎恶季氏以臣而陵君、犹僖公以子而先父、故先正逆祀以微谕其意、则直称僖为子、谓闵为父、而兄为弟后者。亦以君臣例之于父子矣况弟为兄后者乎。汉周举吊引闵僖二公事、以断殇顺二帝昭穆之序、谓殇帝在先。于秩为父。顺帝在后于亲为子。亦固以君臣例之。诚有得于春秋之义矣。自汉成帝以兄弟不得相入庙、舍其弟中山王而立侄定陶王、于是兄终弟及之典。不复见于世。唐之敬文武三宗虽相继。而然皆乘时之乱。立不以正未有若我　武宗皇帝遵奉　祖训。而亲挈神器以授之于我　皇上者也。念大统之所由传。思大义之所当尽。据经守礼。正名定分。岂非今日之第一义乎。今之不明此义者、乃曰　皇上由宗藩入继大统、与宋之英宗素养育于宫中者不同、不思舍所生而后所继、大统所在、既身嗣之、自不得不以父道视之矣、岂为其有养育之恩哉、特兄弟之名。自有不容泯焉者耳。又曰　孝宗有　武宗为之后矣、今乃又后于　孝宗、　武宗无后矣、今顾不为之后、不思嗣　武宗之统。即为　武宗之后。既后　武宗。即继　武宗而子于　孝宗。正如　孝宗原有二子。而兄终弟及。非越武宗而直上嗣夫　孝宗之统也。统之所在。即当后之。嗣其统。即所以后其人而承其祀。　武宗岂果无后哉。此义既明。则夫兄而父事之。不敢不以兄名称焉。弟而以子道自处。不敢紊夫弟之名以自称也。由是伯父而父之、伯母而母之、父矣而不敢自父焉、母矣而不敢自母焉、礼仪之节、称谓之等、一皆有义以制礼、有礼以防情、原乎天理之正、即乎人心之安、名无不正、言无不顺施无不当、行无不宜者矣、知继正统也、知重大宗也、亲固在所略矣、小宗固有所不暇顾矣、使本生兼厚焉、小宗兼重焉、则为后之义不专矣、揆之于道、夫岂顺乎、度之于礼、夫岂协乎、春乎之义、不如是也、师丹之议讲于汉、明帝之诏行于魏、程子之论著于宋、虽言之浅深、义之精粗、未可以槩论皆有得于春秋之旨者也。议礼之臣、上濧三代、下则兼取汉魏唐宋以来行之而善者用之于今日、庶几不失圣人春秋之义伏、臣谨按宋儒朱熹谓礼家先儒之说、兄弟传国、以其尝为君臣、便同父子、各为一世、此为礼之正法、由熹此言观之、则春秋臣子一例之说、虽圣人复起、亦有不可易者、古者为人后之义、至是益彰彰然明矣、
　　一汉宋名臣大儒为人后之议、汉宣帝初即位、诏议故太子谥、有司之奏巳谓礼为人后者为之子、及成帝召丞相御大大夫议宜为嗣者、又皆以为礼曰昆弟之子犹子也、为其后者为之子也、至哀帝欲加定陶共皇称号、师丹亦曰为人后者为之子、西山真氏取丹此议、编入文章正宗、且曰丹议甚得礼经本指、其曰为人后者为之子、本仪礼云、盖此语虽创见于公羊高春秋传中、而实本于仪礼、古之治礼者世守焉、所以语类载、朱子语学者英宗朝事、亦曰当时濮议之争、都是不曾好好读古礼、见得古人意思、为人后为人子、其义甚详、汉宋以来、名臣大儒、凡论主后事、未尝不以此言为准、臣谨按汉文帝时尝赐天下民当为父后者爵一级、由此观之、则子之于父、有当为后者、亦有不当为后者、非谓凡为人子者、皆可以为父后也、子之后其父者、既继其统系、即承其宗祀皆为后之事、非如今之人谓继统为承其基业而为后、乃是继嗣而为子也、可见今之人继统不继嗣之说、皆不明于礼为人后之义者也
　　一朱熹论宋英宗事、朱熹尝因门弟子问濮议、答曰欧阳修之说断不可、且如今有为人后者、一日所后之父与所生之父相对坐、其子来唤所后父为父、终不成又唤所生父为父、这自是道理不可、试坐仁宗于此、亦坐濮王于此、使英宗过焉终不成都唤两人为父、只缘众人道是死后为鬼神不可考、胡乱呼都不妨、都不思道理不可如此、先时仁宗有诏云、朕皇兄濮安懿王之子、犹朕之子也、此甚分明、当时只以此为据足矣、臣谨按朱熹此言可见所后所生、其称谓之间、自有不得而同者、大宗正统、义固有所专也
　　一宋孝宗理宗于其本生父母止称为所生父所生母。甚得古礼为后之义。宋高宗既立孝宗为皇太子、封皇太子所生父子偁为秀王、所生母张氏为夫人、理宗既后、宁宗为帝、追封所生父希瓐为荣王、所生母全氏为国夫人、其后二君在位三四十年、于其所生父母、并无别样称呼之事、臣谨按孝宗于其所后父高宗及所后母吴太后最尽孝道、所以得称为孝、其后理宗亦以专意正统于所后、伦理无失、得称为理、不但以其能表章理学而巳、若二君者、可以为万世为后大宗者之法矣、
　　书
　　与萧提督书
　　与萧提督书【军粮】
　　各处官军俸粮、自当于各府州县秋粮夏税中支给、吾广右去年徧地旱伤、粮税何从而出哉、若必待征完粮税、而后以本色给之。则官军与民。皆不堪命矣、今暂将广东湖广所籴军饷支给随征官军外。量行借与守城官军。先由桂林以次及于柳庆。随支随籴。随籴随运。但支给两三月本色米。而不折银与之。则不独随征官军无缺乏之忧而里居士民。亦免饥馁之叹。不日秋成田禾收获雨水渐稀、林箐可入、则平贼有期矣
　　皇明经世文编卷之一百二十四终
　　皇明经世文编卷之一百二十五
　　华亭陈子龙卧子　徐孚远闇公　宋征璧尚木　彭宾燕又选辑
　　张密子退参阅
　　罗圭峯集（疏　序）
　　罗王巳
　　疏
　　为蚤定宗社大计以绝窥觊事疏
　　为蚤定宗社大计以绝窥觊事疏【宗社大计】
　　圭峯始上宗社大计疏言婉而词恳此第二疏也
　　臣于去年四月具本差义男赍　奏、内开向者贼瑾谋遂　荣王、当时顾命大臣、不能死助　陛下诤留　荣王、致使　陛下肘腋之间、无一血属之亲、足以召乱彰彰有前验也。故举宋司马光娄亮之故事。以渎　天听。兼备责诸臣荡无廉耻。阿附贼瑾之状。而又发其后日乘时观望。不忠之谋冀以感动　宸衷。即赐施行。以慰海宇臣民之望。以销奸雄聛聣之心。然后螽斯衍庆。麟趾肇祥。礼遣归藩。爰正　主鬯。臣虽谴死。固其分也。是后寂然不闻示谕。臣料必是　后官储祥。将次弥月。臣之私喜。旦夕望之。及今踰年。更无影响。徒闻大盗并兴。遍布天下。连数十城。所过如洗运河两岸。焚刼殆空。前日縳杀方面。明日射死将官。近于杨村。剖剥参将王日永。夫杨村去京城几何。而眼空如此。臣谓　国本不定。奸雄聛聣。今何如哉。前月二十三日。湖广阳逻地面。传来流贼。执杀右副都御史马炳然。臣初疑似之间。以为副都御史。九卿之贰也。且非受　命征剿之。不过遇之而巳。而辄杀之。则九卿之长遇之必杀也。九卿之长敢杀之。则公侯驸马伯遇之必杀也。是尚知有　朝廷威令哉。而　朝廷左右。尚为有人乎。岂专谓其必杀而不与之俱生哉而臣亦备员九卿之贰。亦在贼必杀之中誓当不与此贼俱生。贼生臣死。贼死臣生也。亦痛夫　国本之未定。而聛聣之萌。渐不可遏。巳至此也。然尚断然不信传来之言。忽于今月十三日申刻。迎接炳然之吏王庭昌回报云。亲敛炳然之尸。面劈一刀而去其鼻。身中两箭。而伤其肋。臣即趺仆在地。口鼻流血。昏晕沉冥。如同气绝。臣久不以妻子自随。止凭一二小童。扶摩灌饮。至晓畧苏、目今气息奄奄、死在旦夕、尚恐贼穷生计、鱼游釜中、火燃水沸、且喘息须臾之命、百方搜索、或至木雍如盆子者一二人焉。驰骛、中原、诱聚不逞。百姓愚顽。未明逆顺。诸将狐疑。益见逗遛。事机一变。成败分焉。自是二三大臣。虽欲窃假包荒飬高之名。以庇其私门桃李之党。如数十年前未可也。而　陛下尚欲与数十近习。为讲武之举。宁有暇哉。伏望　陛下干干转坤。少垂　睿览。立召皇亲公侯驸马伯府部院寺大臣翰林院科道多官、考司马光范镇韩琦文彦博吕诲包拯赵抃诸臣之议。弃短取长。酌古准今。藏锋敛锷。随事据理。假代九庙之勤渠。兼两宫之奉侍。体　祖宗之意而不悬定顺　昭穆之意而无即真。专候　椒房之芳。快覩　前星之耀。纳庶众于不识不知之天。褫奸雄于如雷如霆之下。则臣即诛死。犹生之年。亦甚乐也。臣不胜愤激屏营之至。
　　序
　　送都阃文君之江西任序
　　送锦衣张侯出逻序
　　送宪副张君之任陜西序
　　送阃帅黄君福建备倭序
　　贺句君奉诏提督四卫营事序
　　送都阃文君之江西任序【江西都阃】
　　江西都指挥使司、统卫四所十有一、卫以南昌名者、二治会府、南昌地也、以贑名治贑、以袁名治袁、所之以地名者。亦治其地、凡其所在、大抵皆要害也。贑暨南安、背负大庾而信丰会昌、犬牙入于南粤之奥区、袁吉则湖湘之胁、洞蛮实口张噬于安福之□、永新则先尝其龈焉、铅山瓯闽之北门也抚建阨其西牗、与贑犄角之、吴越以饶信为唇齿、而江淮湖汉、舟师必争之地者。南昌也。由是推之、古者有作、类为民防、百数十年。良亦有赖、非徒设也、今则异于是矣、春耕闽粤者、彼曰良民也、秋入贑建、翼然而虎巨寇也。临瑞频年白画飞干谯门、且曰吾某也。吾某也。而守臣怀印踰垣为得策。扬声抚按远垒近郊。游羣之四出也。迎犒者室空、遁窜者屋燎。而替之所谓为民防者。果安在哉。将时与古初异邪。而尚尔设何也。抑主帅者。尸其位而掣肘于其间也邪。胡不易置之。而务得其人乎。　国是既定。于是不爱尊硕之臣。俯从辑绥。未数月也。又以文君大章为其都指挥同知。往践其位。所谓主帅者。君魁杰人也。以武科举。声訇埌然。尝以京营赞画恊副凉州左参将。守庄浪。入主京营。而独当一面折冲乃其任也。亦舆论也。顾抑而就。是岂吾　君与吾相不知君哉。时有缓急。事有经权。出宿将以壮民防。救时也。寇殄民宁。克回古初。则君之促装时矣。锦衣鲁侯景章。与予均江西人、壮君之行。而冀其遄归也。别之以言。且以为期云。
  </div>
  <div class="pagination">
   <a href="皇明经世文编_page43.html">
    上一页
   </a>
   <span>
    ...
   </span>
   <a href="皇明经世文编_page39.html">
    39
   </a>
   <a href="皇明经世文编_page40.html">
    40
   </a>
   <a href="皇明经世文编_page41.html">
    41
   </a>
   <a href="皇明经世文编_page42.html">
    42
   </a>
   <a href="皇明经世文编_page43.html">
    43
   </a>
   <span class="current-page">
    44
   </span>
   <a href="皇明经世文编_page45.html">
    45
   </a>
   <a href="皇明经世文编_page46.html">
    46
   </a>
   <a href="皇明经世文编_page47.html">
    47
   </a>
   <a href="皇明经世文编_page48.html">
    48
   </a>
   <a href="皇明经世文编_page49.html">
    49
   </a>
   <span>
    ...
   </span>
   <a href="皇明经世文编_page45.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
