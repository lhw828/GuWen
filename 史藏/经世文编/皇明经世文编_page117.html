<!DOCTYPE html>
<html>
 <head>
  <meta charset="utf-8"/>
  <title>
   皇明经世文编 - 第 117 页/共 172 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇明经世文编 - 第 117 页/共 172 页
  </h1>
  <div class="content">
   报唐雷州书
　　与马参将书
　　○报唐雷州书【流寇】
　　奉手书知感埀念、至为筹划保障、悯恤疮痍、即邻国之民、拜赐厚矣、境内自李贼创后纔两月安枕、而□党继至。息肩又未有期、以愚意计之、许党之可虑。数倍于李。而其可招。亦数倍于李。此易破而难抚葢李党多乌合无专主故率反复不易抚然畏兵甚也兵聚则遁矣。许党势众而约之甚严。谋深而发之不易。颇不畏兵。葢海上一劲敌也。至以信义动之。以祸福谕之此难破而易抚诚确论也则亦知感畏而不轻反复若诱之使抚。必不可得也。前次经抚而安插未妥。其躙而出也。亦势所必至。其失不专在彼。今公欲抚之、出数千死命、弭一方祸机、仆虽无能尚当执鞭借箸、以待驱策、但信义先植谕慰简严。间谍深密。其机俱在我乃赏功之典散众之方。安插之地。其机皆制于上。而不得便宜。其云事不遥制者。亦未敢深恃也。惟公身任天下之重志谊素孚于人、则非仆比、仆之所难。皆公之所易也幸力行之、诸当惟命、又闻黑参戎受督府方略、远来招抚、巳到数日、未覩所施、且黑即高郡人、入境举事、竟无一字相关白、意恐吾辈分其功耳、故仆草檄行海、亦止谕令静听军门处分、不敢专持其议而许之回禀亦云不敢深信将官、不知黑竟何状、姑俟之、
　　○与马参将书【岭西水寇】
　　七子惟元美多有用之文子相在闽诸书牍记载俱隹于□明卿仅存一二子与公实茂秦则绝无可存者总之自成为一代文人不必强以所短求之也
　　大率岭西滨海地方。兵多不习水战贼船未泊时。宜先行清野之法。使贼登岸。一无所掠。而势又不敢离船太远我兵大营与贼艘相望。可一二十里。时出小队挑战。彼即退遁无疑。不遁则我兵以静制动。必胜亦无疑。若贼以小艇载数人以饵我。而我兵贪之。未有不堕其计者。然此特可为邀击计。捍地方一时之患耳。至欲取全胜。树大功必非巨舰水战不可水战无具。虽有万众无能为。鄙人上状军府、请发巨舰、业巳数月、竟无只橹西来、祗为画饼奈何、项见麾下为山海增兵之议、具悉忠谋、又闻久负韬略、此来必为岭西福、鄙人前所陈、得无以为书生之谈乎、同心共济、适在此时、不敢不罄其愚耳、
　　皇明经世文编卷之三百三十一终
　　●皇明经世文编卷之三百三十二
　　华亭徐孚远闇公　陈子龙卧子　宋征璧尚木　何刚悫人选辑
　　夏允彝瑗公参阅
　　王弇州文集一（疏　书　志）
　　王世贞
　　◆疏
　　议处清军事宜以实营伍以苏民困疏
　　○议处清军事宜以实营伍以苏民困疏【清军】
　　以有罪之人御侮而且长子孙古无是法也秦汉间适戍及罪人或事罢解散耳即长守障岂得继世哉　高皇帝之时分诸卫者皆长征卒及募人为之也盖天下既定不欲聚兵于京师且地多荒芜要害空虚故立卫所以分其人因治其地不足则募人为之夫官与之田给以庐舍家室而子孙常有之此若以优长征之卒而应募者亦愿止帚之也至其后又以不足则罚轻罪以补之后世流之罪废而皆并于军以为下死一等之罪浸失初旨矣宜乎着伍者皆不能被甲而勾补者多逃毙之患弇州此疏深得变通之道
　　臣窃惟　国家创立卫所余二百年、虽遣发频仍、而死窜接踵、以故藩臬郡县、清理俱有专官、而时委宪臣督察勾补、良亦专且重矣、然而天下之卫所、卒不充而民日以朘者、何也、臣自中岁跧伏田里、数从父老游处颇得其详、大抵所甚困而无益者。莫过于远戍。远戍之困。十四在军。而十六在民。臣每见清军之牍一下。其在穷边远裔。户弱丁单者。一遇勾摄即就拘挛沿门乞哀。搏颊求助。若族丁稍众者。即不以正户应役或胁委孱弱。或购推黠壮。孱弱之人。山王山王不达戍所。就毙道路。即幸而达戍所。而衣食鲜继。水土未服。不窘而鳏。则老而独。安望其能披坚执锐。以御侮一方。瓜瓞枝繁。以长足行伍哉。至于应勾之徒。稍遇壮黠。则借口亡命。诈索亲邻。故隐行装。坐食解伴。着伍未几。或营称赍册。或委托取装。卫官受其贿属。利彼月粮。甚有解者未及门。而军已高卧于家矣。至于每军一名。佥里役二名。押解此辈。非有腴田上赀。应此践更者也。里中有军犯最大患也又非身犯罪谴应流置者也。使之废庐产。鬻子女。触冒寒暑。凌历瘴险。以与军共一旦之命。葢至于千里之外。而下产半废矣。二千里之外。而下产尽废矣。三千里之外。而中产亦半废矣。臣故曰天下之卫所卒不充。而民日以朘者此也。其便莫若从近改补。夫从近改补者。大约仍以天下之兵。补天下之伍。而伍不缺也。所谓便者有四。应勾之户乐于近。而不预规匿。使吏胥得策。一也。应补伍者。便于水土。而不至困绝。二也。近则不逃。逃亦易迹。三也。解户不至破家。四也。有是四便。而二百年莫有以是　请者有三疑。曰兵制也。曰罪人之后也。曰边卫缺伍也。今中外卫官犯私罪则调卫。军犯逃则调卫。葢不必拘原卫也遇故绝则销。不必足原数也今其调卫者后人耳。而伍不缺。故于兵制无碍也。其言罪人之后者。不知当　高皇帝时。多朵充及从征二端耳。而所谓罪者。或粮赋违限。或工作误式。甚而至于洪永之际。奏　请小有不合。僚属偶尔不和。又甚而死事逮于羣从、诖误累及亲友。纵其身罪合。而今之应补者日以远也又况未必其真为之后者也。至于边卫之缺伍。固所当虑第不知百年以来。能与虏战而得一阶半级之勋者有一清勾之卒否也扬粤之民。性不耐寒。秦民见行。如往弃市。中土之不堪边戍。盖自古记之。若其边地之近者。不改而内固可改而边也臣尝与清军御史李颐言之、深以为然、特以身被专寄官执法不敢以是　请、而臣　请之也、如蒙　勑下兵部、查果臣言不谬、通行各处清军御史、并查本省卫所旗军缺籍、其有逓远省分、应勾觧者、即于百里内外改补充伍。仍行原卫所注销。其嘉靖元年以后。犯该边卫烟瘴地面军罪者。不在补近事内。以杜奸恶侥幸之端。若应解远地户役。责令有司量佥殷庶宽议津贴。毋使无辜之民比闾受困。仍严逃伍之条。枷号调远。申纵放之法。一体究治。庶几军伍益实。民困少苏。臣窃追一夫不获之耻。仰冀罚弗及嗣之仁。不胜惓惓
　　◆书
　　议防倭上傅中丞
　　○议防倭上傅中丞【防倭】
　　公书札甚富大抵皆交游往复之词以故不载览者毋疑其脱略也伏承下防倭诸议、及别辱手札见谕、令悉心条对、具见明公惓惓为国集众思广忠益至意也、区区一得之愚、乃有相左者、知明公不欲属吏之寻声而贡也。夫倭诚可忧。忧不在山东也。青登莱沿海也皆瘠卤数十里无人烟。不足中倭欲也。进无支港。退无宽洋。深入则不能。散略则不达。非倭所便地也。此为能见事盖倭之深入皆内地人为导也我无贩海通贼者贼不得内应必不来即来不过淮扬之败溃或为风涛所迫者一二舶众我令长枪劲弓蹙而取之立尽耳二十年来登海设镇增兵究也我不能以一舟度辽敌未甞以一骑过海徒酿壬申之乱耳予前在都下时与诸公言防登莱不若防天津防天津不若防三恊也今明公欲奏设提调开府如浙直故事恐部尼不行也、行而一二岁后、羽书晏然者、开府之费何以解。设参将、毋论其供亿烦扰也、今两地有兵备副使二矣备倭都司一矣、兵备之令不能行参将。参将之令。不能行备倭。是参伍也。动相掣。难相诿。如之何其可也。留民兵善矣。然是兵　天子所恃以防卫京辇者也。岁募其人一直八十余金。费至巨也。万一倭不来。非虏即有警议者今之人有持此长虑者乎曰山东私此五千人何用也四十余万金之费何归也留赃罚备缓急之用善矣。大工迫若风雨。工部之任事者耽耽悉秋毫也彼其惧诸道之以倭解也。必不从我矣。造海舶此尤非策也。夫山东陆战地也。山无大材。人无善水。地无支港。海无宽洋。此其势必募闽浙之卒。鬻淮扬之木。费巨万而成舟师。闲居何所置之。有急何所用之。故设提督莫若明公以抚职为诸道主设参将莫若责成于兵备备倭留民兵莫若严阅诸道之快壮留赃罚莫若使道府设法处置造海船莫若精陆战明公第无上此疏凡事须实实布置何用絮絮入告耶凡勤于上疏者皆以诿卸后祸耳而以时按行海防。访问利害。从容图之未晚也。区区直以为天下之患。不在海而在山东。山东之患不在倭。而在盗贼。盗贼之端。与防弭之术。未易借箸数也请俟燕闲之间进焉。
　　◆志
　　北虏始末志
　　三卫志
　　哈密志
　　安南志
　　倭志
　　○北虏始末志【北虏始末】
　　洪武元年大将军徐达、副将军常遇春兵二十五万北伐、逼京师、元主开门非遁至应昌、二年殂、其国人谥曰惠宗。而　高皇帝嘉其能达变推分。遣使祭而尊之曰顺帝。皇太子爱猷识里达腊立、亡何、李文忠捣应昌破之、获太子贺礼的八刺、降其众五万人、宫女财宝图籍不可胜计、元主以余兵走和林、右丞相扩廓帖木儿、平章驴儿、右丞贺宗哲咸会焉、兵稍稍振立、凡十一年而殂、谥曰昭宗、次子益王脱古思帖木儿立、七年、而丞相纳哈出以别部二十万众、降于明、又二年、营捕鱼儿海、大将军蓝玉以十五万骑袭击、大破之、降其众十万、益王走至也速迭儿遇害、五传坤迭木儿、咸未几而弒不复知帝号矣。永乐初、鬼力赤立、非元裔也、众不附、复弒之、太师阿鲁台、统有部落乃迎顺帝后本雅失里为主称可汗。而当洪武时强臣猛哥帖木儿据瓦刺死众分为三其酋曰马哈木、曰太平、曰把秃孛罗、不肯与可汗朝会、上表贡貂裘骏马珍异、仍请封。诏封马哈木为顺宁王太平贤义王。把秃孛罗安乐王。永乐七年、遣给事中郭骥使本雅失里见杀、　上大怒、勑淇国公丘福等讨之而本雅失里巳。为瓦刺所袭破、与阿鲁台徙胪朐河矣、丘福恃众不为备、全军十万骑皆没、明年　上自以五十万众出塞逐本雅失里、败之远走、而阿鲁台自以其众窜山谷、请降贡马、　诏抚纳君臣始各部而居又明年马哈木等乘本雅失里弱、灭之、阿鲁台上疏请为故主复雠、　上不许、然嘉其义、封之为和宁王、瓦剌贡使遂不至、十二年、　上以大众讨之、马哈木等三酋、扫境来战、不利、遂遁、阿鲁台使其大酋以下来朝会、赐米五十石、干肉酒糗彩币有差、十三年、瓦剌复请降贡马谢罪、十五年、马哈木死、封其子脱欢为顺宁王、阿鲁台恚、遂叛、入寇、兴和、二十年、　上讨之、次杀胡原、阿鲁台遁降其异部大酋也先土千等数千人还、二十二年、　上复亲讨阿鲁台、出塞数千里、不见虏还、崩于榆木川、而顺宁王脱欢稍稍并有太平孛罗之众、至宣德九年、遂急击杀阿鲁台悉收其部落、欲自立为可汗、众不可、乃行求元后脱脱不花王为主。以阿鲁台众归之、居沙漠北、哈唎嗔等部俱服属焉、正统八年、脱欢聚、死子也先益强盛、自称为太师、屡犯边、十四年、大入破大同之师、告急相踵、　上遣驸马都尉井源等四将各万骑御之、俱败没、中人振挟　上亲征、出居庸至大同、成国公朱勇等五万骑为前军、复大败、勇死、也先遂乘胜前逼　上于土木、全师俱覆、　上蒙尘、也先诡称送　上还、溃紫荆而入、躏畿辅、直前犯京师、尚书干谦武靖伯石亨御之、也先走、大掠而出、余众之在京南者、歼于杨洪军、而会中国巳立郕王为帝、也先失所挟、平章伯颜帖木儿从臾之、复奉　上归、是时也先兵威出不花王上。取羁縻而巳。景泰中、　上数使使赂遗也先。又通不花王以间之。天顺四年、也先遂以兵灭脱脱不花、弒之、致书上、自称大元田盛大可汗。答、　诏称为瓦剌王成化中、也先死、诸子分部北边、其在西者为套虏。犯陕西诸镇、在北者犯宣大山西。离合不常。世次莫得而可考矣。至弘治中、虏酋火筛大举寇大同、我师败绩、诏平江伯陈锐为大将、侍郎许进佐之、出边坐逗遛征免、虏势益盛踏过黄河住牧改命大将保国公朱永、中贵人苗逵、右都御史史琳、合京边兵十万布韦州御之、复不利、火筛死、边患少息。而小王子者即也先之后称可汗者也。或云元裔也。灭也先遂主诸部。尝怒其丞相亦不刺、欲杀之、亦不刺惧。拥万众掠凉州入西海、攻破西宁安定王族、夺其诰印、诸番散亡、据其地而居之。未几复称藩于小王子。终正德嘉靖间、犯边杀掠吏民不巳、小王子分地绝远。介西北间善水草。其人甚富而饶、有牛皮帐九。蓄珍宝直百万。嘉靖之十三年、大同叛、杀其帅、阴遘小王子入援、践我师大同下、而小王子得少利、辄去不顾、其二从父曰吉囊、曰俺答、吉囊分地河套。当关中次饶。俺荅分开原上都贫。以故最喜为寇抄。而小王子众以饶。故射猎自娱而巳。虽控弦数十万。人厌兵稀发。吉囊有子十人。人万骑。俺答亦十余万骑。而前后掠中国人埒之。小王子虽号称为君长、不相摄。别种曰黄毛者。凶悍不能别死生、众少于三部、虏或时深入、黄毛辄从后掠徼取子女玉帛。虏苦之。后合兵逐北。急击大破臣黄毛。以是无内顾得并力我。巳亥辛丑、吉囊及俺荅连岁入山西抵太原、围之十六日而解、剽杀吏民区支男妇畜产以百万计、吉囊所卤忻代倡伎纵淫乐不休、卒病髓竭死。诸子不相属、分居西边而俺荅日益强盛。有子曰黄台吉。臂偏短。善用兵。其众畏之。用命过于父。丙午、自宣府入隆庆、总督翁万达发大同周尚文兵拒却之、会万达忧归、尚文卒、都督张达代、而侍郎郭宗皋为总督、庚戌夏、虏数万骑入大同境、溃墙入、悉精兵沟壑中、而以老弱百骑为饵、总兵达副总兵林桩逐之、既入伏悉歼焉、事闻、逮宗皋等治罚有差、虏既得二将首、遽引去、意叵测、而边臣所遣谍者云、方脯羊马肉锻锹镢传箭诸部大举矣议发边兵万三千骑、及京兵三万四千骑、分屯诸要害、边兵取羽檄符会。又远以不时至。而京兵市人洒削屠沽儿耳。不复能见敌。以为常。八月虏至古北口、以数千骑尝我。蓟兵出火炮矢石从上下却之、虏乃悉众入缀我师。而别以精骑繇间道踰岭出师后。京兵大惊溃、争弃甲及马窜山谷林莽中、虏遂大杀掠怀柔顺义吏士亡算、俄而犯京城、游骑掠通州三河、　上大惊、大司马束手无策策唯有杜门守而巳旬日而咸宁侯仇鸾以大同兵至、都御史杨守谦以保定兵至、又五日、而辽东宣府山西勤王兵悉至、诏拜咸宁侯为大将军护诸将军、凡十余万骑、虏前后剽掠男女臝畜金帛财物稇载巨万。此事遂为成例徐徐从东行。循诸陵而北。时诸道兵相视错愕。莫敢前发一矢。仅尾之出而已。收斩遗稚弱马者降或逃者仅八十余、以捷闻、咸宁侯既为政、始议开马市以中虏欲。而宽其深入之谋则命侍郎史道往莅之、俺荅与其子贪中国赂、咸宁互市而败隆庆间欵贡而成者一则虏操我权一则我操虏权也因互市不绝然中国岁费以数十万计、所获马皆驽下、而贼亦小小为寇如恒时。久之、咸宁侯死事露、虏复閧、连岁入辽东、再杀总兵岳懋殷尚质、犯诸边、又围大同右卫困之几下、日者予出使上谷、所询问梗概一二、俺荅有四万骑。其精兵万余骑。子即所谓黄台吉也。有一万骑。其精兵七八千骑。庶弟曰青台吉。有万骑。其精兵三四千骑。俺荅老矣。娶二妾弃其妻。黄台吉怨之妾各子一人。予万骑自备。以故中自疑。不敢深入。其精兵戴铁浮图。马具铠。长刀大镞。望之若氷雪然。近东奴亦有精骑数千从未甞与我遇也黑总戎谓予云咸一当百者然不轻与我战即余骑足扼我矣宣大之间虏错而耕牧如棊布也。三城返外障焉。唯有降人丘富者。日夜教之火食屋居也。然俺荅竟不敢屋居也。其众亦畏暑、有剽志而无据心。即欲之宣大岂我有哉。黄□既婚顺义之后遂不复振其雄心何在耶黄台吉日夜扼腕曰。老婢子有此兵而老死沙漠可笑也。且旦日得虏柄矣、
　　○三卫志【三卫】
　　自北虏外、我膏肓之患。而不能绝且不宜绝者。则无如朵颜三卫焉。其人始为兀良哈、即奚契丹种类也、洪武中为蒙古所抄乞降、　高帝为置三卫统之、自大宁前抵喜峰近宣府曰朵颜。自锦义历广宁。至辽河曰泰宁。自黄泥洼逾沈阳铁岭至开原曰福余。唯朵颜最强。久之仍叛附蒙古。　文帝从燕起靖难、使使以赂请、而兀良哈以骑来从战有功、先是即古会州地、设大宁都司营州等卫为外边使宁王镇焉、　国家既都燕而轻于弃大宁诚为失策唐借回纥之兵以复两京而回纥强国家借三卫之师以靖难而三卫盛相因之势也文帝乃移王与其军内地。而以其地畀兀良哈等。使仍为三卫。其官都督至指挥千百户有差、约以为外藩岁给牛具种布帛酒食良厚亡何、复叛附阿鲁台、二十年、　上亲征阿鲁台、远征阿鲁不若近复三卫还讨之。大败其众于屈烈河、斩馘无筭、宣德三年、　上出猎廵边、驻跸遵化、适其众入寇、　上以铁骑三千逆击。大破之。获首数千级。正统九年、诏发兵二十万分四军、成国公朱勇出喜峰口、左都督马谅出界岭口、兴安伯徐亨出刘家口、左都督陈怀出古北口、踰湾江渡柳河、经大小兴州、过神树、破福余于全宁。复破泰宁朵颜于虎头山。卤男妇以千计。马牛羊以万计。还加公勇太保、伯亨进彻侯、都督谅怀赐爵伯、自是三卫虽衰败。然怨我刺骨。因通也先为乡导入寇矣。后复谢罪入贡。国家亦抚纳、而小小为寇抄不绝。至正德间、阑入边、射杀参将陈干、蓟兵讨之走最后都督马永为蓟帅、有威信、三卫夷畏而亲之、不敢动、嘉靖中、蓟镇抚臣贪功、寻郄而掩之、获首百余、复走诱俺荅大举入塞、庚戌之变、固三卫导之也、仇鸾既当国、知三卫弱、欲发兵捣其地以为功、督臣何栋以不可、宛转解乃止、入贡如初、大抵其俗喜偷剽。时入漠北盗马。三四人驱千百匹。虏以众来攻。不敌则降而事之为乡导。至婚子女诅誓相媾。而贪中国赐予。岁来朝。抚之厚。则更以虏情告我。得预为备。今之速部诸酋道亦如此故迫则驱入虏信则堕其计善处之则因而为间虽藩篱失而耳目犹在也。
　　○哈密志【哈密】
　　哈密故唐伊州地、东接甘肃、西距土鲁番、为西域诸国之喉咽。元族属、威武王安克木帖儿居之、永乐四年、遣使入贡、诏封为忠顺王、赐金印、即其地置哈密曲先罕东罕东左凡四卫、其西域天方等三十八国、贡使至者。咸置哈密译文具闻乃发。而土鲁番者。强番也。控弦可五万骑、忠顺王三传而至脱脱卒、子孛罗帖木儿立、为其下者林所弒、王母弩温荅力守国、成化中、土鲁番酋阿力调其众掠赤斤蒙古、不从、恚即以兵刼王母及金印归王母之外孙罕慎遁肃州、久之、甘肃守臣奏纳罕慎、复王哈密、而阿力死、子阿黑麻代之、罕慎贪而残、失夷众心、弘治初、阿黑麻挟诈杀罕慎、据其城、上言罕慎非王裔不称、请自王哈密。下兵部尚书马文升议、不许。仍赐玺书切责、阿黑麻悔惧、上金印及还所据城、诏褒予金帛有差、乃行求忠顺之近族故安定王裔孙陕巴为王。使哈密头目阿木郎辅之、阿木郎勾引哈刺灰夷掠土鲁番、阿黑麻怒、复以兵入刼陕巴及金印、而支解阿木郎以殉、弘治六年、事闻、命侍郎张海、都督缑谦、经畧之、戍土鲁番使四十余人于两广、阿黑麻遂自称可汗略罕东诸卫、声欲取甘州。而海等以奉使不称下狱谪免矣、八年、阿黑麻留其将牙兰守哈密、精兵不过四百骑、甘肃抚臣许进、帅臣刘宁谍知之、乃以三千骑袭破哈密、牙兰走、获陕巴妻女并牛羊三千。宥其胁从者八百人、还升赏各有差。九年、阿黑麻复据哈密。乃奏送回陕巴及金印城池。易故四十余使。诏起前咸宁伯王越帅诸路议还其使、陕巴至则复故封、遣兵护之国。所以劳赐阿黑麻良厚。十七年、哈密诸部以陕巴嗜酒掊克欲迎阿黑麻次子真帖木儿来为王陕巴惧跳之沙州、而会阿黑麻死、诸兄弟争立、真帖木儿弗果来、都督写亦虎仙等部诛谋叛者、迎陕巴复之十七年卒、子拜牙即立时真帖木儿以乱故依中国留甘州而其兄满速儿稍定国乱自立矣、上书求真帖木儿未许、正德六年、始议遣还汤沐衣币护之出境而满速儿巳复袭下哈密、逐拜牙即走诏左都御史彭泽帅师往经略之、泽宿将也度未易兵定。乃以缯绮二千白金器皿。入土鲁番庭。说令和好满速儿喜。因请还金印及城池。而泽不俟报。辄上书言事定乞归。召还掌院事、满速儿谍知兵罢、即不肯遽还金城池。所要求无巳。而使出入肃州不绝。且颇与肃降夷欵兵备副使陈九畴疑之悉捕下狱、而阻劳赐金弊不出关。于是满速儿以万骑寇肃州游击芮宁出战不利、亡八百骑、九畴婴城自守、复疑其使内应、悉捶杀之、而使使媾瓦刺达兵掠土鲁番部、落速坛儿狼狈走、军从后徼之、颇有斩获。而兵部尚书王琼与泽有郄、发其辱国欺罔、及陈九畴轻率专擅、激变丧师、上闻、大学士杨廷和等雅与彭泽善不获巳夺官。又捕陈九畴下之狱。亡何、　武宗崩、给事御史劾王琼挟私忌功、廷和为内主乃逮琼戍之。起彭泽为兵部尚书。出陈九畴于狱、以都御史抚甘肃寻速坛儿以二万骑入甘州、焚庐舍、剽人畜、九畴拒之出境、斩获亦相当、又遇海西虏亦不刺败之、卤首百余、即上言速坛中流矢死矣。捷闻。迁秩有差。会廷和坐议礼罢、彭泽亦罢、新贵人璁萼用事、廷和雠也、知王琼怨之、故力荐为西帅、琼复上书辨泽九畴事、且言速坛儿实不死。按验当九畴诬罔论戍。而琼出扬兵境上喻速坛儿利害。迁哈密罕东诸部。散之近地。速坛儿詟。不敢为寇。诸国稍通贡。然哈密竟不复城而金印失矣。尚书胡世宁略士也。与璁萼善。然颇不甚直琼。而极言九畴材武。数推毂不果用。夫国家立哈密。欲以为外臣。藩西陲耳。卒之兵连祸结。其害何如也。即厌兵不能灭土鲁蕃。弃哈密闭关绝朝贡。寘之度外可也。兵不足威。赏不足结。奈之何竭中国之财力而填之。竟取辱也。虽然。其内事犹有可论者。夫彭泽躁而轻。然其不用兵旨可采也。陈九畴果而擅、然其材不可失也。功罪亦相当。杨廷和似有挟。然其所超进皆才也。王琼愎而修怨。然其经略之策似长也。璁萼似公。然其所快在私也。合而论之可思巳
　　○安南志【安南】
　　安南古交州地、至宋黎氏始自国焉、易李陈者二姓而我明　高皇帝既平元、使学士张以宁等持玺书谕降之。自是职贡无阙。后王陈日焜为其臣黎季牦所弒、季牦改国曰大虞、称太上皇、使其子胡大叵为国主、诈称陈氏绝无后、而大叵其甥也、请权国事、　文皇帝许之、俄而陈氏之孙天平者、间道繇老檛传至京、愬其实、诏切责、胡大叵惧、上表请天平还国、封天平安南国王。胡大叵为顺化郡公。使都督吕毅黄中大理卿薛嵓以兵五千护之、国、伏兵起、杀天平及薛嵓。授表于境。事闻、　上大怒、而会占城诉其吞并状有指、乃拜成国公朱能为征夷将军、西平侯沐晟为左副将军、新城侯张辅为右副将军、大发兵讨之、成国公新城侯二十五将军、将两京荆湖闽浙广东西军从广西思明府进。西平侯十余将军将巴蜀建昌云贵军从云南临安府进。及境、成国公薨、诏新成侯辅行大将军事、兵躏坡垒隘留二关而入、底富良江、西平侯亦破猛烈关、突宣光江口、出洮水、度富良江、与大军会于三带州。贼悉众立栅屯守、师夜度大破之焚栅烟焰涨天、乘胜攻下西都、烧其宫室、前后斩首三万七千级、又破贼艘于木丸江、斩首万余级、又大破贼于咸水关、江水为赤、遂穷追季牦父子于奇罗海口、悉获之、安南平。得户三百一十二万。象马牛羊舟粮器械无筭。捷闻、诏求陈王后巳绝。乃即其地立交址布政司都指挥司按察司。为府十七。州四十七。县一百五十七。卫十一。守御千户所三。论功进封侯辅为英国公侯晟黔国公、余爵赏有差、下季牦等狱、系弗诛、亡何、余孽简定作乱。伪称日南王。既复僭号大越。改元兴庆。黔国公讨之不利、大臣死焉、英国公辅复为大将、率兵讨破擒之、并其党陈希葛等磔于京、踰年而陈季扩复叛。季扩即简定从子也称陈氏后以惑众、其势重于定、辅复率众往讨、转战连岁始获之自辅之下交南。凡三获伪王。威震西南夷中。遂留填其地。而尚书黄福掌布按二司事。有威惠。众胁息莫敢动。若委辅如沐氏之于滇则交南可至今存也寻召辅归、福亦以久得代、而中贵人马骐者、贪而烦苛失众心、黎利遂乘之反。初捕之不胜。以为土廵捡、不奉命复讨之。不胜、所攻没郡邑十数、特诏赦之为升华知府。利攻剽自如、命成山侯王通佩将印、发二广兵四万并镇兵讨之。凡十余战、胜负略相当、利益盛遂前逼交州、通告急、诏安远侯柳升以精兵七万往犄角平贼、升勇而轻、自以千骑为前锋、败利兵遂前追之、伏发桥坏、升中创死、大军闻之、逆自溃。成山侯惧不敢出、乃与利约和。以交址弃之引兵还。利于是送还安远侯将印文武官吏四百十七人兵万三千一百七十名马千二百匹进代身金银香象布帛谢罪且乞封。而　宣宗用大学士士奇荣策。遣礼部左侍郎李琦工部右侍郎罗汝敬等持玺书赦利。且推求陈氏后立之。利诡陈氏巳绝、凡再山王返、始遣礼部右侍郎章敞右通政徐琦册为权署安南国事。利遣使入谢解岁金五万两。然巳改元顺天。帝其国中矣宣德癸丑利死子麟立、一名龙、僣号绍平、伪谥利为太祖高皇帝、遣使告哀、以代身金人来、册权署国事。正德丙辰复遣伪国公阮叔惠来求封、许之遣兵部左侍郎李郁左通政蔡亨持节册为安南国王。赐駞纽金印。以方物入谢、麟复改号大宝、久之死子浚嗣、一名基隆僣号太和谥俱同天朝伪谥麟为太宗文皇帝、请册朝贡不绝。天顺巳卯、为庶兄琮所弒自立、僭号天典、明年头目黎寿域等、起兵杀琮而立浚弟灏、一名思诚、僣号光顺、请册、成化初、与镇安土官守岑宗绍相攻为岑氏所败、占城王茶全攻其化州、灏自率兵救之、占城退走、乘胜逐北抵其都、破虏王茶全以归、弘治丁巳灏死子晖嗣、一名鏳、僭号景统、伪谥灏为圣宗淳皇帝、请册。甲子、晖死、子敬嗣、僣号泰贞、未踰年而死、遗命立其弟谊、僣号端庆、伪谥敬为肃宗钦皇帝、请册。谊立四年、死于弒、其头目黎广度黎垧郑江等、表谊宠信母党阮种阮伯胜等、恣行凶暴、民不堪命、阮种阮伯胜等图窃国柄、正德四年十一月二十六日、阮种等迁谊别宅、逼令自尽、欲立阮伯胜本月二十八日、臣等与国人共声其党与尽伏诛、臣等窃见故国王黎灏弟子故臣黎玿之第三子黎赒、堪任国事乞赐袭封王爵、诏许之赒一名滢、僭号洪顺追谥谊为厉愍王、初灏生二子、长即晖、次子玿、一名镔、伪封锦江王晖生敬谊、玿生灦赒、谊被害时、玿与灦俱先死、故国人立赒、而灦之子伪沱阳王譓、及弟广、以兄子不得立、灦妻郑绥女、譓妻郑倠铲女、是时郑宗强、且握兵柄于其国、立赒非其意也。赒既立伪尊父玿为德宗建皇帝、然多行不义疑忌同姓大臣、国人恶之、正德丙子春、郑惟铲郑绥与其党陈真弒赒、谅山都将陈暠、自称陈氏后、与其子弁以谅山之甲逼交州、攻杀郑惟铲自立、伪号天应、为陈真所攻、退走谅山、郑绥等共立譓、一名椅、僭号光绍伪尊灦为哲宗明皇帝、谥赒曰灵隐王、追谥谊为威帝、遣陈真攻陈暠于谅山、暠病死、其大臣阮弘裕等讨弒赒之罪、攻郑氏、郑绥及其子惟代惟俊奔清华、惟铲子惟僚等奔高平、是时国兵柄未有所属。莫登庸阴怀不轨、讽羣臣推巳典兵。诸军道俱听节制。既得志渐除譓左右、易所亲信防守之、而退居其国之海阳府、黎譓潜起兵攻登庸、反为所败、出奔清华、依郑绥登庸乃伪立广、僭号统元、追谥赒为襄翼帝、时嘉靖元年也、至六年、又酖广并其母杀之而自立、伪谥思曰恭皇帝、是时譓尚据清华乂安顺化广南四道。其旧臣不服登庸者。分据险阻为之声援。登庸立其子莫方瀛居守伪都、自称为太上皇、率兵以拒譓、夺清华据之、黎譓败走乂安、又追至乂安、黎譓败走葵州、又追至葵州、黎譓走入哀牢国、哀牢即老挝也、以嘉靖九年九月愤悒死、子宁甫七岁、故臣黎峒郑江黎余郑惟山等共立之、居于清化府之水州漆马江、与老挝隔界、有兵马三千、及本州岛兵五千登庸屡遣兵攻之、而老挝时为援、不能克、登庸者、荆门人、世业渔、以武举为陈暠参督、后自拔归黎譓累战功、封武川伯镇海阳、以重赂赂譓左右、得入柄军政、加太傅封仁国公、遂至篡夺、伪国号曰大越、改元明德、三年、令其子方瀛袭伪位、僭号大正云、而郑惟憭者、以黎宁命来请兵、　上欲讨之、与武定侯郭勋议不合、内阁辅臣夏言等承　上旨、乃下兵部议、以咸宁侯仇鸾为大将、尚书毛伯温为监督、与两广总督侍郎蔡经等合广东西云南汉土兵分二道入讨、进止咸取伯温、咸宁弗与也、时参政翁万达、多算善兵、能采伺情伪、伯温经咸仗之、乃聚兵使以声恫喝登庸。而诱使归顺。登庸于是为降表请罪。献诸州侵地。及代身金人以自赎。伯温等为坛。两军相距。而使三司以礼服升坛。登庸脱帽徙跣伏坛下。万达称诏赦之。具其事上闻。诏改安南国为都统司。从二品银印。以登庸为都统使。班师、伯温等加秩有差、然登庸狡。知中国厌兵。一谢外贡使不复至。而帝其国自如也。久之、登庸与子方瀛相继死、孙福海嗣位、又死、子幼方六岁、大臣阮敬等专权、国复乱矣。
　　○倭志【倭奴】
　　弇州尊人治倭而其家亲被倭患又交俞戚诸公故倭事独详而得情
　　日本、古倭奴国、在大海中、于闽浙为东北隅、其国主以王为姓、世世不易、文武官僚亦然、有五畿七道。统郡至五百七十三。然皆依水附屿。大者不过中国一村落而巳。户可七万余。课丁八十八万三千有奇。自元帅讨日本者、没于水不得志、日本亦绝不复来贡。高帝初、遣使臣赵秩谕降之、僧祖朝来贡方物。十三年丞相胡惟庸谋叛、令伏精兵贡艘中、计以表里挟上、即不遂掠库物乘风而遁、会事露、悉诛其卒、而发僧使于陕西四川各寺中。着训示后世。绝不与通。于是遣信国公汤和等沿海规画、自南直隶山东浙江福建广东西、咸置行都司以备倭为名。犬羊盘错矣。永乐初太监郑和等赉赏谕诸海国、日本首先归附诏厚赉之。封其镇山。赐勘合百道。与之期。期十年一贡。亡何。三千人犯辽东。为都督刘江所破、杀无噍类。自是敛迹不敢大为寇。而小小抄盗亦不绝。或其主不知也。其贡则恒多先期而至。要以利中国给赉。与互市为利耳。嘉靖初、其主幼冲、不能制羣臣、右京兆大夫高贡使宋素卿贡。亡何、左京兆大夫内艺兴遣宗设贡。咸强请勘合后先至宁波、争长不相下、宗设众盛于宋素卿、遂攻败之、追北至绍兴、躏诸郡县。杀掠以千计。都指挥刘锦。及千百户等官遇之皆死、后以诏指谕。且下宋素卿狱。始肯听徐徐解。自是有轻中国心矣。而中国亡命者。多跳海聚众为舶主。往来行贾闽浙之间。所谓倭奴者其勇悍非常非日本人人如是也宦闽者亲见之又以财物役属勇悍倭奴自卫。而闽浙间奸商猾民。覸其利厚。私互市违禁器物。咸托官豪庇引。有司莫敢谁何。黠者又多取其责。匿去莫与酬。舶人怒。则辄有所杀害。而他舶不为商者。又行剽掠海中渐彰闻。朝廷虑之。乃特设闽浙廵抚开军门听以军法从事。而所用抚臣朱纨。素廉洁。然锐果壮。往则日夜练兵甲。严纠察。数寻舶盗渊薮破诛之。而又严根株通海者。令迫急。诸豪右咸惴惴重足立。其仕宦贵臣相呴纨不休。竟以擅杀逮纨。及置二司用事者于理。纨恚自杀、乃罢廵抚不复设。而舶主土豪益自喜。为奸益甚。官司视以目。莫之禁矣。壬子、贼始犯台州破黄岩象山诸邑、议复设提督都御史、用家严为之。时沿海卫所军久废弛不习战、军府草创、财用殚屈、家严于是益召募骁勇、委良将、申约束、娄谍其巢覆之、斩获以千计、于是移舟而南犯吴松郡、二郡固都会素沃饶。而其民愈怯弱。贼至则咸坏散不支。稇载而去。所被攻剽郡邑、争以檄书上闻、廵抚操江宪臣相继罢、而家严又以云中急改节钺、　天子数忧东南、计用张经矣。倭贼勇而戆。不甚别生死每战辄赤体提三尺刀舞而前。无能捍者。其魁则皆闽浙人。善设伏。能以寡击众。反客主劳逸而用之。此所以恒胜也。大羣数千人。小羣数百人。比比猬起。而舶主推王直为最雄。徐海次之。又有毛海峰彭老不下十余帅。张经者。南京兵部尚书也、朝计调二广狼土兵讨之、而经旧尝为彼总督有威惠、经亦慷慨以平贼自负、故用为大帅、节制当天下半、得以便宜行事、开府辟召诸郎署参佐、中外忻忻、谓贼旦夕尽矣然经素贵侈靡、行事有承平风。而诸特用大将何卿沈希仪等名位极老而骄。新进之士又慓猾。果往速退。田州瓦氏及山东枪手兵连战败去经望实稍稍损矣、而侍郎赵文华出督察。文华繇上疏行、有所负挟、颐指凌经、而经以大臣自重出其上、文华恚则疏连劾经、谓其才足办也、特家闽避贼雠、故嚄唶纵贼尔、而会兵科亦有言、　上怒甚、趣使捕征经、经则巳聚兵大破贼于嘉兴、斩首二千级、溺水死者称是、兵科言、宜留经以贼平自効不听、并廵抚李天宠皆论死。文华既巳攘其功。则奏超廵按御史胡宗宪代天宠。督臣亦有更置。繇是中外文武惴惴重足立。忧不在倭矣。文华俄还朝。进太子太保工部尚书、而宗宪亦遂以兵部侍郎总督。亡何。徐海入寇围廵抚阮鹗躏浙地、告急疏上、尚书赵文华请出督许之、其进止机宜如张经加重、乃与宗宪诱徐海降。而合兵掩捕平之徐海死、进文华少保、宗宪亦迁右都御史。又明年、获王直。王直者、故徽人也、以事走海上、后为舶主颇尚信有盗道、虽夷主亦爱服之、而其姓名常借他舶、以是凡有入掠者、皆云直主之、踪迹诡秘、未可知也宗宪亦徽人、乃以金帛厚赂诱之。云若降吾以若为都督。置司海上。通互市。而直亦自奋言必能肃清海波赎死命。宗宪与之誓甚苦。直信之、从入杭州、宗宪具状闻上。然不敢悉其故。廷议以直元凶不可赦弃市。宗宪亦得加太子太保。余迁赏有差。然其众无归者。胡少保功亦可观特不善居功耳元美稍绌之而寇复犯淮扬不利。连犯吴越巢闽中首尾七八岁间所破城十余。掠子女财物数百千万官军吏民战及俘死者。不下数十万。虽时有胜负。雅不相当。而转漕军食横赏赐干没入橐中者以巨万计。天下骚动东南髓膏竭矣。胡松着海图说曰始倭之通中国也。实自辽东。今乃从南道浮海。率自温州宁波以入。风东北汛。自彼来此。约可四五日、程。盖其去辽甚远。而去闽浙甚迩。若尽其国界。则东西也长。行可四五月。南北也短。行三月。而皆极于海。其西北至高丽也。平秀吉□所以轻于文丰丽也必繇对马岛开洋。顺风仅一日二日。南至琉球也。必繇萨摩州开洋。顺风七日。其贡使之来。必繇博德开洋历五岛而入中国。以造舟水手。俱在博德故也贡舶回。则径牧长门。抽分司官在焉故也。若其入寇则随风所之东北风猛。则繇萨摩或五岛至大小琉球。而仍视风之变迁。北多则犯广东。东多则犯福建。若正东风猛。则必繇五岛历天堂官渡水而视之变迁。东北多。则至乌沙门分舟宗。或过韭山海闸门而犯温州。或繇丹山之南而犯定海。犯象山泰化。犯昌国犯台州。正东风多。则至李西岙壁下陈钱分舟宗。或繇洋山之南。而犯临观。犯钱塘。或繇洋山之北。而犯青村南汇。犯太仓。或过南沙而入大江。若在大洋而风歘东南也。则犯淮扬登莱。若在五岛开洋而南风方猛则趋辽阳。趋天津。大抵倭舶之来。恒在清明之后前乎。此风候不常。难凖定。清明后方多东北风。且积久不变。过五月风自南来。不利于行矣。重阳后风亦有东北者。过十月风自西北来。亦非所利。故防海者以三四五月为大汛。九十月为小汛。其停桡之处。焚刼之权。虽曰在倭。而其帆樯所向。一视乎风。实有天意。有备者率胜。前此入寇者。多萨摩肥后、长门三州之人。其次则大隅竺前竺后博德日向摄摩津州纪伊种岛、而丰前丰后和泉之人亦间有之、盖因商于萨摩而附行者、盖日本之民。有贫有富。有淑有慝。富而淑者或附贡舶。或因商舶而来。其在寇舶。率皆贫而恶。且山城君号令久不行于诸岛。而山口丰后出云又各专一军相吞噬。今惟丰后强。颇并肥前等六岛而有之。山口出云。俱以贪灭亡。倭盖无常尊定主矣。先北虏次南倭、志大害也。又次安南、志大举也。又次哈密、志大谋也。夫哈密末矣。闭玉关而绝西贡之路可也。安南故虽故版图。夷之久矣。弗复可也。北虏不易胜者也。倭能胜而不得所以胜之者也。练士卒。固险要。明赏罚。此书生谈耳。究孰有易之者乎。夫虏与倭。乱我者也。非欲有我者也其言至今益忧不在南北而在中土。机不在将帅。而在　朝廷。失不在地利。而在人心。呜呼。亦末如之何巳。
　　皇明经世文编卷之三百三十二终
　　●皇明经世文编卷之三百三十三
　　华亭徐孚远闇公　陈子龙卧子　宋征璧尚木　何刚悫人选辑
　　夏允彝瑗公参阅
　　王弇州文集二（序）
　　王世贞
　　◆序
　　同姓诸王表序
　　公侯伯表总序
　　高皇帝功臣公侯伯表序
　　永乐以后功臣公侯伯年表序
　　恩泽公侯伯表序
　　追封王公侯伯表序
　　公孤表序
　　东宫三师表序
　　赠公孤功臣表序
　　柱国表序
　　内阁辅臣年表序
　　翰林诸学士表序
　　中书省表序
　　○同姓诸王表序【同姓诸王】
　　旨哉班固之引诗曰、介人惟藩、大宗惟翰、怀德惟宁、宗子惟城、夫岂直以昭展亲敦睦之义。葢首广树肺腑以夹辅王室。有深长思焉。然天子之号仅为王。王畿不过千里。诸侯之杀也十之。故以至亲勋德。无两周公。而爵靳九命。地裁百里。卫郑以下可推巳。自秦始私天下。孤立自雄。诸公子无尺寸之地。拱手以成关东诸侯之势。汉祖大鉴其失。故襄王王齐。元王王楚。濞王王吴。如意王赵。文帝王代。皆夸州兼郡。连城数十。宫室百官。并制京师。识者讥其矫枉过正焉。易世而后势不得不分其地。降其官属。苛责以法。而削其权。至东平宪王。遂兼骠骑将军。虽以王故位三公上而隐然臣庶之列矣。魏晋而后。入为常伯。出领岳牧。积资累望。始迁鼎司。当是时。一字二字。皆同国封。无所轩轾。隋唐之世。始以一字为国王。天子之亲子弟为之正一品。二字为郡王。属之稍疏者为之。从一品。以逮于宋。大抵因之。盖国邑不及两汉。而事寄不及六代。养之以禄食。崇之以虚器。如是而巳。元起沙漠。其自太祖以下。咸分部西北。或为行国。以畜牧自娱乐。或控西番。赋城郭为食邑。又竭府库之金帛绵钞以资之。至世祖之昭穆。始约畧如唐宋时。而爵秩稍崇。事寄亦稍重。明兴　高皇帝损益百代。以成彝典。而其大指在封建本支。翼卫盘石。即位之元年。立皇太子。三年封诸王。秦王都长安。晋王都晋阳。燕王都燕。周王都汴梁。楚王都武昌。齐王都青。潭都长沙。鲁王都兖。从子靖江王都桂林。皆据名藩。控要害。以分制海内。至十一年。复封蜀湘诸王国。置相、传以下官属。与京师亚。护卫精兵万六千人。牧马数千匹。其冕服则九旒九章。车旗服饰。仅下　天子一等。靖江岁禄虽薄冕服亦次。而设官置卫。宗庙社稷。俨若亲王。　天子之臣。贵重至太师丞相公侯。不得与讲分礼。伏而拜谒。可谓隆崇之极矣。　亲王之支子。尚得为郡王。郡王之支子。始为镇国将军。从一品。镇国之子为辅国。从二品。辅国之子为奉国。从三品。皆将军。奉国之子为镇国中尉。从四品。镇国之子为辅国中尉。从五品。辅国之子为奉国中尉。从六品。自是虽支庶皆得称中尉。不为齐民。而亲王之女称郡主。尚之者曰仪宾。从二品。女自县主郡君县君乡君。仪宾自三品至六品。皆得袭冠带。享禄奉。推恩可谓广矣。高皇帝既厌羣臣。　太孙御历。而二十三王者。皆叔父行。以意行国中自如。礼乐刑政。几不自上。裁之则伤恩、纵之则伤法。于是齐黄以鼌大夫之谋进。而掩袭时下。僇辱继之诸叔惴惴。人不自保。　文皇因燕之成资。奋戈南向。仅三载而易大物。虽　神武绝伦。猛将僇力。葢亦有天助焉。高煦狃前胜。宸濠乘国瑕。用其螳蜋之斧。蛙黾之鼓。而当伏轼。不旋踵而糜碎。虽顺逆之理悬亦强弱异也所以云弱者。护卫不设。不得臣一切吏民。进止机宜。一切不预。百口之命。仰给于县官。即小有淫泆越志者。片纸旦下。而夕系于请室。百世之社。顷不屋矣。然而麟趾振振。螽斯日蕃。殷之孙子。其丽不亿。虽尽大农之赋。不足以养之。而浮系一城。禄请不给。仕宦永绝。农商莫通。于是禆王不知南面之愉。支子更起齐民之慕。虽大司马之九伐。可以无施。而司农宗伯。技殚筴困。而无所措手。乃有请减岁禄者。有限宫媵者。甚而有限支子者。要之徒损　天子亲亲之名。而无益于大计。愚窃以为海内大省。十有五六。其得封者。独河南山东山西湖广陕西江西而巳。蜀仅有一王不足累。自两直隶及浙西三郡财赋之地。不可以开朱邸。其它若闽若广若滇若贵若蜀之重顺。浙之东南诸望郡。可以举周晋代韩郡王而下。其困不给者。分徙而居之。官为量给道里居室之资。所徙非大国。则其民易支。所徙皆困宗。则其人不恋土。奉国中尉而下。止以筑室取妇。官给资装。而别立属籍。不予冠带。不奉岁禄。不限城埜。材者。听其补博士弟子取科第。不材者。习四民之业以自给。年至六十始与本品服优之。诸仪宾自镇国以上以品为冠服。而亡奉廪。辅国以下。如齐民。而不绝其仕路。庶几可以展转而支百年。夫疏不间亲。下不议上。此在　天子独断而行之。非可以人臣与也。易曰。穷则变。变则通。通则久。此又不可舍置弗顜悉也。作同姓诸王表。
　　○公侯伯表总序【公侯伯】
　　封建古制也。而莫详于周。周之天子仅称王。而其下为公侯伯子男。不能子男者为附庸。其命则自九而至五。其别则有同姓有异姓。而其封则以功德。不以亲疏。秦始并天下。创尊为皇帝。废封建。公族无尺寸之土。而犹存侯爵为三等。以待有功者。列侯则如武城通武之类。伦侯则如建城武信之类。皆有邑名而不称国。下者则关中侯。有封食而无邑名。然皆金印紫绶。而列侯伦侯至位丞相上。丞相之尊重者。莫如李斯。九卿之见幸有大功者。莫如蒙恬兄弟。而皆不得沾。其慎贵可略推巳。汉高豁达。裂天下以王诸子弟及大功臣。而其次则因秦之旧为彻侯。亦有关内侯。凡二等。第功臣之为王。雅非其意。至白马之誓。而独侯国存。武帝狭海宇。鞭诛四夷。不爱通侯之印。武帝之轻于削诸侯政欲便于数封新立功耳然不闻以功凖罪亦一失也以待有功者。即功虽尠细。或见录。天下之壤地不能侯。而国用则益侈。于是苛为之禁。以伺其过。即尠细亦见削。而高帝身与共创业之臣。所余无几封拜日下。而侯国不日益。汉地不小损。自武帝而后封拜之典削亦渐寡。而终西东二京。其制略相彷佛。中间虽以吕氏之擅王。与新莽之益为公。未几辄罢。自魏氏之末。司马擅制。始复为五等。曰郡县公侯伯。曰县子。曰县男。皆得称开国。金印紫绶。而关内侯有不开国者。顾反居于子男下。晋氏以至齐梁陈皆因之。若北魏与北齐。皆崇设王爵。以待勋旧。而其更有功者。则别封郡公侯。或一人而儋三四爵。然同姓异姓皆不得为国王。而郡县公侯益卑矣。后周宇文泰辞安定王。遂以安定公终其身。而其子篡魏。进封功臣晋赵等大国。然皆称公而不王。隋氏因之。至唐而始定以子弟为亲王。正一品。其稍疏而有功者为郡王。功臣之有功者为国公。皆从一品。郡公以至侯伯子男。则逓降焉。如赵公无忌。梁公玄龄之类。皆得世袭。而他以恩赐者。或世与否。自安禄山之为东平王。遂毁周例而隃之。然中兴以后。王公之格益轻。至有佩櫜鞬棒酒炙而趋走于节度之庭者。而封亦不复世矣。宋兴复唐初之制。以宗室之懿。叙封王爵。而其疏者与文武大臣。自国公而下。至子男往往以郊恩逓进。徒以媺其名而已。户不得言禄。爵不得言世。然犹斤斤守其靳焉。自蔡京之公两国。而公制紊矣。童贯之为王。而王制隃矣。南渡以后。所谓王者。遂冒于宰执。如桧如侂冑如弥远矣。元承辽金之后。王爵尤易。即将相非勋德可以一嚬咲而传之。独汉人至国公而止。　明兴。　高皇帝之下建业。草创未遑。吴元年。始拜功臣李善长徐达常遇春为国公。而其它功臣之死勤事封疆者。有国郡公侯伯子男之赠。然往往一徇元旧。洪武三年。始大启封建。　皇帝之子为亲王。亲王之从庶子为郡王。而功臣则公侯伯三等。有世爵。有流爵。罢子男不置。公侯位正一品上。伯位正二品上。朝服进贤冠。加笼巾貂蝉。世袭者领铁券。流爵则否。当是时。封伯者仅二人。忠勤之禄、仅当侯三之一。诚意至不能当六之一而其轻可知矣十年以后。封东莞徽光禄。遂与侯等。至永乐初。而始定居侯之下。正一品之上。其阶勋皆与侯等。而伯益重矣。凡公侯伯之任。入则掌参五府总六军。出则领将军印为大帅。督留都管钥。辖漕纲。独不得预九卿事。大氐视汉以下独隆崇云。
　　○高皇帝功臣公侯伯表序【开国功臣】
　　予读　高皇帝洪武之三年功令。未尝不三复而叹也。曰呜呼。厚而裁。则而可久矣。当是峕。封公者六人而魏公功最大。禄秩亦最重。中山侯。宿将也。以一言之誖。而不获公。德庆侯。巨勋也。以一事之纰。而不获公。永城封而贬。东胜封而夺。训词盖凛乎斧金戊焉。大孰敢有恣睢。而陨于法者。然至吉安江夏临川东平之类。抑何其歼夷狼籍也。三年而后续侯者。独西番之役最盛。平云南次之。其它以旧勋相错封。然至蓝氏之株累。而几若埽矣。夫以冯宋公。傅颍公之雄。而卒不免死嫌。元美尝云　国朝伯爵至重及考其铁券不过下一城破一军而止谓其不蔽法也。而讳之即讳之犹不为置后呜呼可叹也太史公言幽厉之后、见于春秋、尚书有唐虞之侯伯、历三代。千有余载、自全以蕃卫天子。岂非笃于仁义。奉上法哉。汉兴功臣受封者。百有余人。天下初定、故大城名都、散亡户口、可得而数者十二三。是以大侯不过万家。小者五六百户。后数世民咸归乡里。户益息。萧曹绛灌之属。或至四万。小侯自倍富厚如之。子孙骄溢。忘其先。淫嬖至太初。百年之间。见侯五。余皆坐法陨命。亡国耗矣。罔亦少必山焉。旨哉。所以称罔少必山者。以百战得之而以酬金失之甚无谓也人主不睹其先得天下之所繇是以轻视其功臣而重利其土地人臣不覩其先得国之所繇是以易为慝而难为守　明之国邑薄。不过再倍一公卿而巳。　天子亡所利之。然而至嘉靖百余年之间。初所封六公。仅一公在。二十八侯。其二侯进为公者亦绝。而余二十六侯。亡里土乘驷之奉。后封四公二十一侯二伯。亦仅西平武定在耳。其故何也。当是时　天子绍明　先世之道。慨然下　明诏。太宰大司马。追考故实。收录故鄂国公遇春。曹国公文忠。卫国公愈。信国公和后。俱为彻侯。诚意伯基后仍为伯。增其秩天下翕然归厚焉而一时奉行之臣不能推广　德意可为发叹至使宋颍二公遂不获一比肩曹卫而李韩公廖德庆吴江阴靖海之裔寥寥靳一命之泽将无望于后圣哉夫继绝世。举废国。天子所以怀诸侯也。则自古记之矣夫岂欺我。故特纪之而表其篇兴废云
　　○永乐以后功臣公侯伯年表序【靖难功臣】
　　文皇帝以建文之四年七月下京师。即大位。用其年为洪武之三十五年。又二月制诏吏兵部。差次从靖难功臣。遂封淇公等二公。城阳等十三侯。兴安等十一伯。巳又录降附公增曹公岁禄。封永春一侯。忠诚等三伯。明年封驸马都尉袁容等二侯。遂追旧功封丰城一侯。宁阳等五伯。三年复追旧功。进封新城侯。至是靖难封始究。六年论平安南功。进封新城西城二侯。皆为公。增丰城侯云阳伯禄各五百石。巳进封清远一侯。安远建平二伯。终　文皇帝之世。凡再大封至　睿皇帝之元年。论夺门迎驾功。进封武清侯为忠国公。封太平一侯。兴济文安等四伯。巳又封武功一伯。自是终　诸帝世。仅一大封。而其它破军杀将戡乱僝工之特封者不与焉。嗟乎。靖难诸将臣从藩邸起。以一旅之师。弹丸之地。出万死者三载。而遂定宗社于太山之固。此其绩诚巨。然　英主寔在军。攻坚履危。断自神授。又大战不过十余。所定军府不过三四而巳。毋论中山开平其视曹卫宋颍而下抑何径庭也。定兴之埽安南固自伟。亦何能超颍川之下滇蜀。且久复失之。开国诸功臣浸微者一为晚年嫌猜一为靖难鼎革也今　高帝之盟白马指黄河而誓。其功臣鲜有存者。易世而后。所当仅如线之虏。与萑苻之盗。卤级数十以至百。积封自伯而至侯。遂有公者。今胡以貂绵蝉联也。以此况彼。诚不可同年而语。自　孝宗而后。执政者始知爱守名爵。不轻。而不能无畏于首尾。未暇一一厘正之。然至新建之取叛王。不烦　天子玺书。不废太仓水衡之金钱。缚之于股掌。宁远之摧东虏。积级至万余。其所遘敌固皆瑕。然其绩岂与它彻侯等。而缙绅大夫犹龂龂有后言者。何也。少所见。多所怪。恒也。又陋而不习掌故。予故表之以告夫司勋者。
　　○恩泽公侯伯表序【恩泽公侯伯】
　　古恩泽侯凡有三。曰外戚则如吕武之为王。与王氏之五侯。丁傅梁窦之类。曰中官。则如赵高孙程单超之类。曰嬖幸。则如董贤赵修之类是三者。皆能干斁章典。变动玄象。使帷幄汗马之勋臣解体。而不可收。志节之士。轻视貂冕而不乐于用。明兴　高皇帝毋外家三尺之胤。以故王爵庙貌。虽极隆于杨徐。而朱邸自功臣外无两者。他若李陇西繇尚主而儋爵。然亦岐阳大勋所推本。而成穆椒房之光宠。其兄楧贵不过参省而又夺之。独于晚年梁公之券。马后崩胡妃权摄内政施于充妃之从子显。出相贵邸。入陪禁蘌。至建文而削夺。识者以为非不幸云。文皇入纂之顷。中宫犹在邸。而仲氏巳前开国。夫固悯其祸。收其悃。而执经者犹疑之。然以中山之勋塞天地。家有两公。胙及百代。不为幸也。昭皇后母仪奕世。几于文姒。以故张氏得封二伯。其后渐因之。至有自侯而进公者。自保傅而正太师者。然会昌主兵符而不能易　人主之喜怒。寿宁建昌能易　人主之喜怒。而不能与外庭之进止。其极不过贵富。其乐不过宫室狗马声色。其威怒不过行闾开雏匹而巳　世庙愤寿宁建昌之积侈。执而系僇。之一时肃然而又申明考功令。下所司悉裁诸外戚之世封者。独定公以中山故。彭城惠安以　昭皇后故。且半援帷幄汗马焉。它则拥护心乎孝烈。而家一袭晋接穹乎荣恭。而不予世。天下服其公快其断而不敢以少恩病之斯所以为肃也。若夫中贵人之擅柄。代有甚矣。幸而未凿其窍、不敢身冒封爵。而正德之乱。其昆从以迨厮养。皆得滥竽焉。至天启而益甚矣嘉靖之斁方士之亡赖者居一矣皆未几而绌削继之。着为令甲。万世晓然知其非。当可无虑也。作恩泽公侯伯表
　　○追封王公侯伯表序【追封王公侯伯】
　　高皇帝之始定建业也。于他官制皆草创。而大捐其爵封。以厉庇主殉义者。故于死事之臣必有赠。而胡大海廖永安至首开公国而是时　帝尚称吴国公云葢不嫌肩并矣第其它郡公邑侯伯子男。皆仍元之故。不阶极品。迨即大位。洪武之三年。始进公侯位一品上。而罢子男。仍与诸功臣约。其殁也。公则王之侯则公之。自是而后。诸功臣之显终者不及半。而其它或以大愆丽辟。或以微諐忤　旨。皆格不复举。都督繇佥事而下至指挥。间取死事。间追旧恩。往往超登侯爵。而都督同知以上。未有沾被者。至洪武二十年而后。　上春秋高。有司怠于修举。彝典遂寥寥矣永乐初大槩仍　高帝之旧。丘福虽辱国犹不失死节遂至籍没流放亦殊罚也而丘淇公以比讨失律不得王。而朱平阴以嗣公北讨失律独得王。其它有开国邑非罪而弗获封者。或嗣公侯伯非公而获封者。都督有以恩而获伯者。有以功而不伯者。有舍爵邑而赠公孤者。有六卿舍公孤而称爵者。易世之后不必尽出独断政府与操割者。上下惟以意焉。语云后主所是则为令。其然。岂其然哉。今考而表之。追封王公侯伯表、
　　○公孤表序【公孤】
　　三公古官也。自周公制为一代经典。而系之曰太师太傅太保曰三公。少师少傅少保曰三孤。又曰官不必备惟其人。盖坐而论道者。其体诚重。而其选诚不易矣汉承秦制设丞相大夫以至九卿。而罢三公不复设。至安汉公莽窃政。始自为太傅。而以虚名崇故丞相孔光为太师。东汉以后。惟代置太傅一人。踞三公上。而隆其秩曰上公。至董卓窃政。自相国拜太师踞诸侯王上。而几成鼎革矣。晋以避讳故改太师为太宰。然犹在丞相下。大将军大司马太尉司徒司空上。江左以后自王导谢安外。非宗属尊贵者亦不及而北魏之季。太师与大丞相并加以待执国之臣。北齐因之。太师与太宰并设。至太师而序迁太宰。乃叙迁左右丞相。则又舛矣。宇文泰之执国。始仿周官。自为太师大冡宰。兼总五官之柄。而宇文护因之。其事虽美。其心则慝矣。乃欲与三代比隆。得哉。自隋迨唐。大抵以太师太傅太保为三师。曰上公。而以太尉司徒司空为三公。而宋氏亦因之。然三公不时置。而所谓三师者。抑何寥寥也。太师重矣。乃有谓太尉次重宁与太傅而不与太尉者。宋徽宗政和定官制。始以太宰易左仆射。少宰易右仆射为真宰相。太师太傅太保为三上公。以少师少傅少保易太尉司徒司空为三孤。无职而有秩。以隆宰执之资深绩崇者。南渡而后因之。元人得中土。公孤皆如故。而复置太尉司徒司空环卫之微劳。与言色之昵合。朝拜暮加。不可胜纪。　高皇帝始厘正之。罢太尉以下官。而李韩公善长。徐魏公达。以旧德元勋为太师太傅。然亦无职事。不置掾属防阁。洪武十三年罢中书省。采御史言欲特置三公府。竟不果。而仅设四辅官位尚书上。聘耆儒自布衣径为之。赐坐倡和。分四时以寄爕理之任。而亡何复罢。师傅之官。自魏公薨韩公雉。亦绝响矣将下视博采鲜所当意所谓无其人则缺者耶建文永乐。代不置此官。　仁宗初即位。谓羣臣　皇祖考神圣。无所藉毘师傅。即眇末何敢。于是拜张英公辅太师。沐黔公晟太傅。陈宁阳侯懋太保。蹇吏部义自少保娄进少傅。至少师。杨殿学士奇自少保进少傅。夏户部原吉进少保。于是公孤之官备矣。然以是寓美称耳。非必有燮理之实也。独宣德三年、诏太师辅。少师义。少傅士奇。少保原吉。太子少傅荣。俱辍所领。从容谋议。以不时召对。凡所游幸必从。庶几若真授矣。而士奇荣理阁务如故。自是而后。三公仅公侯伯。而文臣限三孤以为常。嘉靖二年、以大学士杨廷和一品满十二载。且有定册功。加太傅。四辞而止。万历九年。大学士张居正。一品满十二载。遂拜太傅。其后病甚。以辽左功。加太师。不久卒。缙绅聚而哗之。以为非故典。然而嘉靖中加大同帅左都督周尚文。锦衣帅左都督陆炳。武弁也。其非故典尤甚。而未有哗者何也。今上令勋臣各辞太师崇衔可谓慎名器矣夫燮理责之纨袴论道以施乳臭即公侯伯奚取焉。然则文臣而加者。非德媲则哗。非绩崇则哗非齿宿而资重则哗。以哗江陵可也。夫四者备矣。而哗不必也。政和之制。又有以太尉冠武阶者。窃谓可采云
　　○东宫三师表序【东宫三师】
　　东宫天子之贰不必别设官僚以示有私师保以大臣之有德望者领之分日入直坐论坊局专设讲官求天下博雅方正之士充之庶为淂也
　　东宫三师。古官也。汉独置太子太傅二千石。至东汉为中二千石。少傅比二千石。后亦为二千石。魏晋以还虽并设三师。而往往不备官。大约太师太傅太保为一品下。少师少傅少保二品上。　高帝初因胜国之制。自太师至宾客。皆无所关掌。而詹事以下至于坊局。始实为宫臣。然洪武元年。丞相善长达平章遇春。带少师少傅少保。右都督康茂才等。带左右率府使副。御史大夫汤和邓愈带左右谕德。中丞刘基章溢带赞善大夫。善长基溢理省台。几事烦日不暇给。而达遇春等诸大将帅。征讨之不遑。然则以虚名被之而巳。所日授经者宋濂辈耳。洪武二十二年。公冯胜傅友德领太师。公蓝玉李景隆领太傅。公常升侯孙恪领太保。而尚书詹徽兼少保。尚书杨靖领宾客。亦不闻有关掌。永乐初。以公李景隆丘福领太师。朱能领大傅。尚书蹇义金忠侍郎墨麟领少詹。事。而学士解缙等七人。皆兼坊学士庶子谕德中允等官。顾独僧姚广孝专为太子少师。会　上狩北京。广孝与义忠麟留辅太子。学士杨士奇亦以谕德辍阁务辅太子。而自是以后。三师至宾客。仍为虚衔。以待文武大臣之资重。或有功者。然三师视三孤三少在尚书上。宾客在侍郎上。故为表之使有考焉
　　○赠公孤功臣表序【功臣赠公孤】
　　高皇帝下江左。因胜国之旧。为五等爵以赠勋臣。及文武之死绥者。其后有王公侯伯之典。而罢子男。至公孤绝不以为赠。　文皇帝复因之。有赠爵而无赠官。中间仅一惜朱长史复之相藩邸。胡学士广之侍左右。皆久而皆五品未及贵。故追崇之。然亦仅至尚书而止。葢五十余年而寥寥如也。　仁宗即位。复置公孤官以居英公辅尚书义等。于是姚广孝胡广得少师。马京得少傅。墨麟得少保。文臣之赠三孤自广孝等始也　宣皇帝宠寄夏原吉。其卒也欲爵之而不果。故特崇以太师。而蹇义因之。文臣之赠三公自原吉始也嗣黔公斌之薨也。欲王之则无功。欲毋赠则不容巳。故特优以太师。勋臣之赠三公自黔公斌始也。周太保尚文之卒也。岳都督懋之战殁也。宜伯而靳之。一崇以太傅。一崇以少师。武弁之赠公孤自尚文懋始也邹济少詹事也。王汝王赞善也。于　仁庙为旧宫臣。故即位而赠之太子少保宾客。文臣之得赠东宫大僚自□济汝玉始也王一宁侍郎也。以阁臣而得太子太师。三品之躐得三太自一宁始也凡国家之典。始则若滥觞。继则滔滔焉。又继则汤汤焉。今而犹若有所裁者。则诸典司力也。作赠公孤宫臣表、
　　○柱国表序【勋臣柱国】
　　柱国。古勋官也。战国之世。楚以处高勋有上柱国柱国以待相及令尹之选。而其后绝不闻。索魏之初。以太尉拓拔嵩位望尊重。故特置柱国大将军崇宠之。至尔朱荣亦因而遂进号为天柱。西京之魏。太师宇文泰而下八人。皆用高勋拜柱国。盖所以表阀阅。叙门荫也。宇文周之世为柱国者。日益伙。而亦渐轻。故复设上柱国冠之。然品止正二。而柱国为从二。炀帝之末。复置光禄大夫左右金紫光禄为一二品阶罢上柱国柱国不用。唐初复置。然遂为三四品勋。而自是以上。则止称大夫。大夫而上曰特进。曰开府仪同三司而阶勋不甚别矣元始复以上柱国为正一品勋。加中书丞相。而它官之至一品者。虽加至三公而不可得。　明兴因之以授左右丞相李善长徐达及中书平章军国重事常遇春。后更定官制正一品曰初授特进荣禄大夫。加授特进光禄大夫再加或赠曰特进光禄大夫。上柱国。从一品曰初授荣禄大夫。加授光禄大夫。再加曰光禄大夫柱国。而亡所谓左右柱国者。然洪武三年。诸功臣国公独李善长徐达得为左柱国。其郑曹宋卫四公。皆为右柱国。左柱国贴以光禄。右柱国仅曰荣禄。而列侯皆以荣禄冠柱国。当是时。伯爵仅二品勋。亦仅为护军而至。永乐初大封功臣。伯爵至正一品而诸伯自茹忠诚瑺以下皆得为柱国。然其授亦自诸功臣而止。所谓加授之令甲为虚设而蹇义以少师满九载亦称荣禄而巳。正统四年。大学士杨士奇杨荣。俱以少师加柱国。而文臣之有柱国始矣然亦内阁而巳。成化之二十年。吏部尚书尹旻以太子太傅满考加而尚书之有柱国始矣。然亦吏部巳耳。弘治九年。兵部尚书马文升以太子太保满考加。而诸部之有柱国始矣弘治十八年。　天子即位推恩内阁。而少师刘健以官重毋可加。因特加特进左柱国。而文臣之阶勋与上公等矣嘉靖十八年。少师夏言。以册　上帝号加上柱国其后　上复以加少师严嵩。辞不敢当。谓人臣无上。盖欲以形言之僭恣。　上果大悦。其后复以加少师徐阶阶不敢当。万历中。加太傅张居正。居正亦不敢当。居正卒。遂以为赠。而言者不审。谓其实为之也至形之论劾。且谓无将之罪言官亦须稽古而不知上柱国在唐世不为重官而二品勋所谓正治上卿者故自若也文臣一品不时满。柱国亦不易得。故备志之。
　　○内阁辅臣年表序【内阁】
　　内阁故翰林学士任也。始　高皇帝渡江。剪荆棘日不暇给矣。而稍稍从诸儒生受经。而是时弘文学士基最贵幸。当帷中寄。丞相以下。亡敢望之。巳益勌马上业。进学士承旨同及濂。濂又最幸。得偕　上坐起其职大抵纪注言动。备　顾问云而　上时时授以旨使为诏草。濂独多所当。久之。　上仿宋益置华盖谨身文华武英殿四。文渊东阁二俱大学士。秩正五品。征诸明经长者以次代擢。而会丞相惟庸败析中书六之。尚书寄天下任。而大学士称近臣。不为置僚属亡所治。　天子方自操威福。亦亡所寄裁。至　文皇帝继大位。始即文渊阁召侍讲等七人。日入直左右。巳益亲　上。　上所与谋羣臣甚秘。稍迁至大学士。岁时赉予同尚书矣。　仁宣朝用太子经师恩累加至三孤益尊。而　宣皇帝右文遏杀。内柄无大小。悉下大学士士奇等取报行。而吏部蹇义。户部夏原吉。以不时召得迭入省可六尚书事。与士奇均。而大学士陈山等。或鲜所关预。势之所趋虽轻必重权之所去虽重必轻国家废中书而立阁学然久之竟如真相者近人主而操丝纶也此即东京政止帚台□之意耳然以天下之治乱责之则又曰我岂宰相哉此非我事嗟乎何其多幸也岂非无颛职繇　上轻重裁耶论道之体。创尊　仁宣。迨　景宪大权始集。今视之赫然真相矣。夫阁臣于礼至贵倨也视百司乃无重相压。何以相称焉。其喜怒借　上意故　上不嫌逼也威福间已意故下屏息也创白繇六曹故难不与也内阁有相实而无相名执天下之权而不任天下之责故贤者功参于心膂而不肖者势拟于阍寺可不慎哉取以诏行故众无敢訾也贤者当之不见迹而治不肖者当之不及败而乱此在人主择矣起永乐之壬午。其姓氏岁月备考见云。
　　○翰林诸学士表序【翰林】
　　学士非古官。其职初散寓于中秘诸省。至唐文皇开天策府。而始有学士之目武后中复置北门学士。间以亲昵充之。如汉鸿都而加重。其后至德宗朝。始定设学士。系衔于翰林。与中书舍人对掌内外制。然无定品。往往寄禄于它官。其资重者。至散骑谏议。而浅者仅拾遗参军。尚不能与舍人埒。独其长一人最贵曰承旨。往往竟拜宰相。其次亦不失三司观察卿监。至宋一切因之而益加重。然不为定品如故。元丰制行。自是稍稍有恒秩。元之初兴。定学士承旨正三品。学士以下。逓降有差。其后进承旨为从一品。视中书平章政事。学士视左右丞。　高帝初下江南。庶事草创。有所聘擢。仅寓名以备　顾问而巳。吴元年五月。始置院学士正三品。侍讲学士正四品。直学士正五品。□撰典簿正七品。编修正八品。洪武二年正月。定学士承旨正三品。学士从三品。侍讲学士正四品。侍读学士从四品。直学士正五品。典簿正七品。待制从五品。修撰正六品。应奉正七品。编修正八品。典簿从八品。九年闰九月。诏承旨与六部尚书同。然班在其上。十四年而改为正五品罢承旨直学士待制应奉捡阅典簿。十二年二月。始定学士一人。正五品。侍读学士侍讲学士各二人。从五品。孔目为首领一人。未入流。侍读侍讲各二人。正六品。五经博士五人。正八品。典籍二人。从入品。侍书二人。正九品。待诏六人。从九品皆称属。又修撰三人从六品。编修四人。正七品。捡讨四人。从七品。别为史官亦系属焉。是岁侍读始列侍讲前。建文初。大有所更置。然于职事。无损益永乐初。仍　高帝旧。寻擢史官解缙而下七人。入内阁预机密典纶綍。然自学士王景卒。解缙胡广杨荣辈。犹相继领院篆。洪武之岁。大学士士奇等骤迁至三孤踞六曹上。遂不复领院矣。第文渊内署于诸曹异。文移往复。犹以翰林行之。今虽稍稍变革。而犹有一二存者。如史成焚草。中贵传　旨。犹传大学士为翰林学士。翰林之长虽署篆而必称内阁为中堂翰林公署中左设大学士三座。学士一座。而讲读学士。东西对列是也。学士秩虽卑。而职与内阁通故系其名氏于后。
　　○中书省表序【中书省】
　　自周六官废。而秦及列国。皆设丞相。其重者曰相国。掌承天子。佐理万机。汉设一丞相。以御史大夫副之东汉曰司徒。其职分于太尉司空。而权移于尚书令。仆。自晋以至宋。其省或尚书门下中书。其长或令或监或仆射。其佐或参知政事。或左右丞。或侍郎。要皆为人主理庶务。无所不统摄。今内阁亦然盖真为相而名避之三公为贵官。以加其资望之重者。而南渡以后。至孝宗而正其名曰左右丞相。其佐仍曰参知政事。元因之置中书省令一员正一品。以皇太子为之。左右丞相品同令。平章政事从二品。左右丞正一品。参知政事从二品。参议正四品。　高帝定江左。以至即大位。仍置中书省。罢令不设。余俱如故。洪武三年。革平章政事。食禄者不在革。十三年。以丞相胡惟庸专僣。诛之。因罢中书省。散其柄于六尚书。而系之甲令曰。后有请立丞相者。文武羣臣劾奏。其人凌迟处死。呜呼圣矣百余年来　势所必至所谓能禁其名不能禁其实也天子不独断必有所寄不能不归之内阁而至嘉靖中。遂操丞相之柄而出其上。万历初遂并人主之尊而兼其详。势重矣。是不可不变而初也。作中书省表、
　　皇明经世文编卷之三百三十三终
　　●皇明经世文编卷之三百三十四
　　华亭徐孚远闇公　陈子龙卧子　宋征璧上木　何刚悫人选辑
　　夏允彝瑗公参阅
　　王弇州文集三（序　记）
　　王世贞
　　◆序
　　六部尚书表序
　　都察院左右都御史表序
　　大都督府左右都督同知佥事表序
　　中官考序
　　亲征考序
　　科举考序
　　谥法考序
  </div>
  <div class="pagination">
   <a href="皇明经世文编_page116.html">
    上一页
   </a>
   <span>
    ...
   </span>
   <a href="皇明经世文编_page112.html">
    112
   </a>
   <a href="皇明经世文编_page113.html">
    113
   </a>
   <a href="皇明经世文编_page114.html">
    114
   </a>
   <a href="皇明经世文编_page115.html">
    115
   </a>
   <a href="皇明经世文编_page116.html">
    116
   </a>
   <span class="current-page">
    117
   </span>
   <a href="皇明经世文编_page118.html">
    118
   </a>
   <a href="皇明经世文编_page119.html">
    119
   </a>
   <a href="皇明经世文编_page120.html">
    120
   </a>
   <a href="皇明经世文编_page121.html">
    121
   </a>
   <a href="皇明经世文编_page122.html">
    122
   </a>
   <span>
    ...
   </span>
   <a href="皇明经世文编_page118.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
