<!DOCTYPE html>
<html>
 <head>
  <meta charset="utf-8"/>
  <title>
   皇明经世文编 - 第 74 页/共 172 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇明经世文编 - 第 74 页/共 172 页
  </h1>
  <div class="content">
   序
　　刻西关志序
　　刻西关志序【四关图志】
　　山蟠拥京畿西北、极东海之涯、葢天作险固、以限隔夷虏、而保奠夫、　皇极者也、断冈陂陀、可以连车结骑、则建置关戍、截遏寇攘以裁成辅相、天地之利王公设险守国、盖自昔慎之矣、居庸关北枕　京师、迤西而南为紫荆、为倒马为故关、关戍大者凡四、与迤东山海诸关、并称要害、岁分遣御史按行阅城堡、谨斥候、搜卒伍、简军实、禁奸厘、弊、兴滞举废、　赐玺书重其权任、而西关外连宣大二镇、密迩强胡、内逼　陵寝都城、及畿旬诸郡、南北喉吭之地、所系尤重、关旧有图。按而索之于山川形似几矣。而图所不载。若古小史外史所掌。土训诵训所道。皆经畧者所欲知之有不可缺者御史王君士翘、始考史集、翻案牍葺四关之故、着西关志、四关各为卷。而冠图于卷首。总图冠居庸之首。诸所宜备。区分类从。编成。来征予序关之设以地制势以势制胜志所载于天星野。于地强域形胜山川物产。于政城池军马仓库教场。征徭岁月屯堡祠庙学校风俗之类。以察祲祥之变。以知险夷迂捷之途。以定战守援伏。正奇掎角之机。以考容保绥怀调度富强之畧。而制敕章疏艺文。以尽今昔兴革之宜。其于天地人事之纪。灿乎可观矣。王君按西满岁所罢行建请、具有伦要、而其深忧远虑、葢剥肤隐屏之患。有视之无形。而索之无端者。志亦畧见其微焉。予既才王君。又因以知其经世之猷。嗟夫制治不及乱。保邦不及危。君子其必有同君之忧而虑之及早者
　　记
　　羊角水堡记
　　羊角水堡记【羊角水堡】
　　江右列郡十三、贑州边东南、当其上游、外控汀漳潮惠闽广之裔、壤地参错、盘山薮盗、时出没剽刼、而安远会昌间、则羊角水为之咽喉。盗踰羊角水以西、则袭长沙、营掠雩都信丰贑诸县为扰。以北则攻会昌城西犯吉。东侵抚建诸郡为扰。故羊角水置堡屯戍卒隶会昌守御千户所。与长沙营守备都指挥部兵。相为声援。盖古者遮要害。远斥堠之义。而堡卒单弱盗来不能侦。至不能御则闭门自保堡傍居民余千家。数遭毒虐。守备官弃长沙营领所部。寓会昌城中。而堡益孤悬矣。嘉靖癸卯、大中丞东厓虞公、抚临兹土、既擒捕诸县逋寇、乃修复长沙营、使守备守部兵还居之次将议羊角水会居民羣聚来诉、愿自出力筑城为卫。而官董其成。公移书兵备副使薛君甲薛君按行、还言堡以卫民。而僻枕山隈。与民居相去里所。缓急非益。譬以民委盗。而为之资粮馆舍者也。如城居民。移戍卒城中。民倚城为固。藉卒为壮。小警自可支。卒有大警。益增兵戍。上之相便。捣其巢窟。下之奋武。遏其奔突。盗至无所掠。欲深入又狼顾。恐吾议其后制胜之上也。报公公可。闻之抚按。抚按称善。申敕所司。并心一力。敬须公画乃度地计功、诸役竞劝、百堵皆作、未踰时而城成周三千尺、高三十尺有奇、辟门三面、公馆中居、屹然巨镇、表里齿唇、盗不敢窥、郡县吏士申民之情、来属文纪事、始予惟事弗豫无备、弗因罔功、豫者先乎几、因者顺乎人国家置、总宪行台控江湖闽广之交、简命宪臣、提督四省军务所辖八府二州、官方民事、无所不得间者。然而奉　玺书行便宜曰。兵机戎政。张弛缓急。四省倚为女危。其最要者也。此八府二州。各统于其省之抚按官。而抚按官治之。视其它郡县常畧。以为兵机戎政。　玺书有专责焉。使一听于提督。不可参也。为提督者、或以其智之所及。无巨细、无所不问。为抚按者。亦以其位之所临。无详畧、无所不问。故智分于泛察。权挠于参尸。能治大乃所以为智惟东厓公畧细而务大。提纲以振目。日惟简军实搜卒伍。申赏罚。相机宜。摘发奸慝。落其牙距。薙厥繇蘖。四履日靖。军声大振。犹惧变生所忽。颛颛以求。若将不暇乎其它。故能智无遗虑。炳几灼情。动罔弗时抚按诸公。亦惟忠于谋国。不私有巳。凡公所画或闻而弗议或议而弗违若将拱手以仰其成。故能乘时遘会。不牵道舍之谋。嗟夫。虑精于一。荒于泛。功隳于参。斁于需。独此城也乎哉。是役也费不甚巨。而所关至重。推拓得势保障系乎一方。而其道可施之天下故予乐诵其成。以为理国者。率是道而繇之。庶绩可几而凝。非谓东厓之功。为极乎此也。
　　皇明经世文编卷之二百十二终
　　皇明经世文编卷之二百十三
　　华亭宋征璧尚木　徐孚远闇公　陈子龙卧子　彭宾燕又选辑
　　宋存标子建参阅
　　留省稿（疏　书）
　　康太和
　　疏
　　拟应诏陈言以备安攘大计疏
　　拟　应诏陈言以备安攘大计疏【倭患】
　　近因倭患匪茹、侵犯内地、　皇上轸念东南、屡勤宵旰之忧、臣触目时艰、幸逢　明诏、谨用条陈一二、惟圣明裁择、　一屯要害、倭夷繇海舟而来、舟小人多、破之不难、至登岸之后、则倚宂为固、遂不可制、我师之所以御之者。以不曾裁之于海上。而但攻之于巢宂。此所以屡战而不胜也。即今在新场镇地方。虽云尚多、而各处客兵四集、殄灭之期、庶几可望、惟是旧贼未灭、新贼又来、则其祸蔓延未巳也、闻倭奴居海岛之东、与浙西之会稽临海相望、大洋之中、有三山鼎峙、一名马迹、一名天衢、一名扬山、倭奴之来、必繇马迹、欲至宁波台温、必繇天衢、欲至乍浦吴淞江口、刘家河、必繇扬山、而马迹尤为要冲、岸可列寨。水可泊船。合无择武将谙晓水战者二三人统之、一屯迹山。一屯天衢。一屯扬山。以福船为主。苍山船佐之鹰船为之哨望策应。分番迭出。远哨近攻。来则迎击之。去则要绝之。如不能迎战。而纵贼内入。则照原分信地坐以重罪然舟师水兵。必生长海岛。识于风涛者。乃为可用。守一处险地各用一处习险之人欲守天衢马迹。必定海下八山之人可募也。欲守扬山。必海盐海宁盐徒或沙上之人可募也。雇募之中。又必隆赏格以固其心。则人人自奋。海上之倭可平。而境上之倭将以次就戮矣。前此督察军务工部侍郎赵文华、曾建议海攻、亦巳取胜、但奉行者未及要害处尔、又目前将官、习于水战、莫过于俞大猷者、更望稍加宽假、责以成功。则庶乎可济矣。　一练兵夫吴浙之民、皆曰客兵、往来之扰害、供亿之烦难、此民间受病之第一也、然非籍客兵则不能取胜。葢繇乡兵不曾训练故耳。闻各县所募乡兵、县官徒应故事、有以疲弱之人充数者、有一人而顶二名者。召募方集。即驱应敌。坐作进退之节。茫然不知。是无异驱群羊以格猛虎。欲不败难矣。近时如平湖知县刘存义、武进知县万民英、海盐知县郑茂、皆能训练民兵、以身督战、贼不敢犯、合无责成守令、令于挑选之时、务得精壮勇悍之人、多方召募。县官亲自校阅。择其尤者。加以月粮。使之以一教十。以十教百、或习长鎗。或习弓弩或用火攻、什伍成列、左右分哨、各有成法、有违之者、重治以罪、今沿海诸郡县亦宣先此可以备不虞以后吏部于近海州县、遇有升授、必择矫勇之才。抚按官以乡兵之练。定其课最。行之既久。则人皆用命。家自为兵。分番召用。而客兵之调可以暂省矣或曰今贼在境上攻击不暇何暇练兵不知三年之艾。自今畜之。犹或可及。不然。各处客兵住久。师老财费。力且不支。恐中国先自困矣。　一固防守、设险守国、古之明训、故凡边方之地县必有城。乡必有堡。斥堠联络。烽燧相望。至防秋之时。则又收敛人畜。坚璧清野。使虏入无所得。诚有见于城郭沟池。民之所恃以为固也今江南财赋渊薮民多散居田里、如直之罗店闵行、淅之塘西硖石等处。廛宅连云、可当近边二三县、缘无藩垣屏翰之备。以故贼一突至。长驱深入。如履无人之境。今近海无城县治。巳行缮筑。惟立堡一节。尚未能行。而乡居富室。亦不以为意庸人之情大约如此葢恶劳惜费侥幸于贼之不来仓卒变生悔之无及今当督行有司申谕乡民、以祸福利害之大、醵财鸠工、依险立堡、自为防守之计、如力有余、能为北方看家楼者、许依式起造、以便瞭望、其应用弓弩火器鎗铳之类、并令预备、所占堡基粮税、官为处免、俟雉堞既完、团聚既集、则保甲之法。亦便举行、比间族党、互相守护、关隘讥察、难于隐藏、而有备在我、　自不得以乘吾之虚矣、　一宽委任、夫古人之任将也、推軗分阃、凡以重其事权、专其信任、宽其文法、乃能成功、故李牧在雁门、赵充国之困先零、皆以持重经久、乃克有济、今之总督廵抚、权非不重也、然胜败兵家之常、虽古名将不能免。要在究竟成功。如有少挫。尤当养威持重。以图后举。不宜遽以文法绳之若一年数易。则仓卒周章。人怀疑惧。欲展布难矣。今宜假以岁月。宽其文法。责以成效。小小利钝。姑置勿论。积久无功。乃治以罪。则庶乎人得展布。而功可成至于职掌所在、则战阵之责、又在总兵参将诸臣此辈世受　国恩义当效死、但当精选曾经战阵之人。分属以兵。假以事权。使于休暇之时。朝夕训练务期兵识将意。将识士心。威信素孚。则临阵之间。乃可得其死力。若今日授兵。明日接战。所谓驱市人以战。有不走耶。若军中机宜。出奇设伏。用间用谍。则兵无常形。机无定在。要在当事者酌而行之。未可以预拟也
　　书
　　与廵抚王方湖公书
　　与刘带川中丞书
　　新建维扬营房记
　　与廵抚王方湖公书【闽省防倭】
　　福兴之间、倭夷尚尔出掠、人迹弗通、谓公当命将出师、为驱遂之计、生则知下车未几、兵威未振、非可尝试而为之、养威蓄锐、相机而动、在公一剂量之间尔、大抵闽中八郡、依山负海、惟下四府海患、从今日多、各府之兵、俱称单弱、而莆城之弱为尤甚、试举一郡而他郡可推也、葢民以耕读为业、承平日久、不试兵革、虽有团练民壮等兵、数亦不多、在仙游者、有警亦自为援、且于操练之时、亦槩举故事、未尝如古之一人学战、教成十人、十人学战、教成百人之意、欲望此辈摧綘破阵、如驱羊敌虎、不格明伏、今虽佥议增募、而里甲穷困、嗷嗷怨咨、此亦小民难与虑始之意、即使募之而不训练、与不募同、必留意训练、或可为将来之计、未可以济目前之急也、议者谓客兵骚扰地方。决不可召。此亦人所共知。然须量贼势之多寡缓急而为之计。若大敌紧急、不借客兵之劲悍者为助。是犹惮针灸之痛。而甘于大命之不保者也。今专责所司。召募教师铳手。教以攻杀击剌之方。及鸟铳佛郎机等技。时时演习。使兵识将意。将识士心。将来家自为兵。户可以战。则客兵之召可省。而民困可以少纾矣。至于城守之策。尤当预为之防。莆城之设、巳旧而苦不甚高、西北一带、沿山尤为低薄、且石缝参差、小民越城、如履平地、恐未可恃以为守也、今有司于空隙之处。槩用灰修补。裀宜增高数尺。别作女墙。依墙内地增筑高平。使廵视者易行。守城者不得便道而走。大约用银二三千。可以集事。闻旧大廵吉公亦曾估计、竟以用银数多、乃尔中止、今须用官帑之银。有不足。则乡士夫分地助之、庶可完固。然后于城上多备滚木鸟硫火器镕铁等物。以张声势。城外。之濠浚之使深依山干濠掘之为坎城门外石桥。换之以木。有警则去之如此则有险可据。方可以言守也。前四月廿三廿四等日、倭夷二千突至城下、赖守廵二公继至、城守益严、分廵道带有广兵数百、有头目二人、赖退斋林公以重利诱之、以大义激之、乃肯缒城冲阵、铳杀数人、贼气稍沮。渐渐南去。不然。是夜危如累卵矣。此岂可恃以为常哉。议者谓当委分守道驻札莆郡、葢省城重地不必言、泉有分廵道、漳有兵备道、而莆独无故尔、或请添设一兵备、常川驻札、以所募之兵、一意训练、庶几可济、不然、莆城必有不守之日矣、今乡下士民子女、衣物尽携入城、恐虏无所得必生觊觎城中之计、今被虏人回、明言七八月要攻莆城、虽未必然。不可不预为之计也。又宜令乡下居民。但有积谷俱当搬入城中只留日食些子。此亦清野绝粮。使之不能久驻之计也。
　　与刘带川中丞书【罢遣客兵】
　　询诸南来者、谓自车驾泣闽之余、罢遣客兵、尤为卓见、大抵此辈应募而来。势皆乌合。非有训练之素。而统之者。又不能钤制。故不惟不得死力。而剽掠之惨。与倭等尔。故遣之诚是也。能训练乡兵客兵即至亦不敢横其势足以相制也然所在乡兵。又当着实训练。乃可以为攻守之资。闻公亦留意于斯、未知收实效否、
　　新建维扬营房记【江北督抚营房】
　　淮扬旧无督府、以总督漕运都御史领其事、而督府之设、则自大中丞丰城李公始也、惟倭夷作孽、侵犯通泰淮扬之间且数载、我兵战辄失利、间称小捷、亦杀伤相当、未有能大挫之者、夷患日棘、　天子忧焉、乃用廷议、设总督军务都御史一员、兼抚凤阳等处于是乎始有专责矣、始廷臣交荐李公可大用、　上亦廉知其才、乃起公岩穴而用之、赐敕授金戊、恩至渥也、往公以都御史罢归、人之望之、固如湛卢在匣、精光烱烱然射于牛斗之间、至是置之盘错、无不称当者、公自受　命以来、殚谋集虑、誓不与贼俱主、常以身置军旅之中。而与之共患难、其用兵也、能以少击众、尝曰兵务精不务多。贵于练尔、往者兵无寓所。僦于民居。民甚苦之。且纪律弗严。如饥乌难驯。悍马难驭也。公乃设列屯于阅武之场。建营房马肆。凡若干间。立什五之法。以六百二十五人为哨。五哨为军。区分胪列。择卫帅参游之能者分统之、凡灶釜井臼寝食之具。无不毕备。昼则练操。夜则止息。而又申严号令。明正赏罚。震之以威。结之以恩。一时军士如挟纩投醪。无不用命者。是岁倭夷万众分道并进公前后凡八战俱捷。而白蒲姚荡之绩为尤伟。至仲园刘庄之战。则贼就荡平。无一脱者。斩获首级、共几千几百余。焚溺无筭、葢公随机应变。料敌如神。方贼始至。为能挫其方张之锐而气巳夺。及贼东奔。则出其不意。收功姚荡而势益蹙比三沙之贼北渡。又能厉兵急攻。追奔逐北。使靡有孑遗。是皆以素练之兵。结营决胜。非若往时击其惰归。徼幸小获而巳也。故议者谓自倭夷入中国来。数十年间。无此大捷。上功阙庭。　天子嘉悦、而叙勋录荫。宠赉骈蕃矣、余顷役凤阳。道经广陵、周览营房、如星列鳞次作而叹曰、是李公破敌之筌蹄、树功之标帜乎、替司马懿神于用兵、一见诸葛亮之营垒、即有天下奇才之叹、李靖与唐太宗论兵、备陈方畧、而六花之阵、人谓古韩白卫霍、何以加但、运移汉祚、亮卒无成、而卫公佐唐、凌烟勋名、矻然称首、遇则异也、公本儒生、而临事果断、忠勇谋畧、不忝前人、又逢　今上圣武雄威、知人任使、用树干城之绩而嗣陇西之勋非偶获也、今分擢留京少司马、出入均劳、固所以养其用尔、异时宅揆秉枢、出将入相、勒勋鼎彝、计不在卫公下、谓维扬之烈、足以尽公巳耶、时运长王公遵、郡守任公希祖、以余职纪述征文为记、余与公伯兄少宰公为同馆士、且夙辱公知弗获辞乃纪其事以告后之人公名遂字邦良别号克斋丙戍进士
　　皇明经世文编卷之二百十三终
　　皇明经世文编卷之二百十四
　　华亭徐孚远闇公　宋征璧尚木　陈子龙卧子　彭宾燕又选辑
　　曾孙钱泮雍俑较
　　承启堂集一（疏　书）
　　钱薇
　　疏
　　论急遣抚臣安边靖虏疏
　　论军政废弛疏
　　论急遣抚臣安边靖虏疏
　　国家承平既久、边镇纪纲渐弛、故将臣在平时。苦文法束縳。以逢迎取悦为能。而无慷慨特立之志。暨其临敌。希　国典宽大。以退缩苟免为幸。而无激昂奋发之忠。臣愿　陛下敕本兵及抚臣、以作养将才为急、以策励士气为务、不以一巳好恶、乱臧否之实、不以一人毁誉、枉用舍之公、凡将校有边功者。方得录用。如无战绩。不许冐迁。臣又闻将官树奇勋。多藉家蓄之兵。蓄家兵。必由私殖之厚。故正统间都御史罗亨信督屯大同等处将校。皆得自耕于边。无事率家丁以耕。而兵即农也。有警驱家丁以战。而农即兵也。盖将官自耕其利有四官耕则民藉其捍卫之力。亦将安心于耕。一利也。既耕则官可自足。不复侵渔于军。二利也。官之利在边。则奋勇遏敌。敌不得入境。三利也。耕必三时在外。而边地之险阨周知。可以按伏御敌。四利也。自兵部侍郎于谦巡大同、奏革镇将耕种、而边土尽入于屯籍、俾民自为耕、夫谦之奏革、以镇将役军多而侵利慱也。岂知其弊遂至官民并废耕耘。而弃其壤为虏驻牧之所哉。臣谓归田于民、民废耕而适以资虏、孰若使官耕于外、民耕于内、表里依辅、足食养兵、两利两害、成迹较然、臣愿　陛下复将臣自耕之旧。仍重边功之赏。无功者虽年资深。荐剡多。弗录也。有功虽有媒孽之者。非显过弗弃也。　陛下意向所在。如风鼓动。天下莫不靡从。而人人自奋矣。臣又考见　宣宗皇帝。遣兵部尚书王骥、视师甘肃、许以便宜从事、骥集将校问曰。往岁出兵。遇虏于鱼儿海首。先退缩者谁也。众曰都指挥安敬。即命左右引出斩之。三军股栗。遂成犁庭扫穴之功。又　英宗皇帝时。甘肃参赞都督王喜、玩寇失机。都御史马昂。首论其罪。谪戍辽东。旋见奏凯。臣愿　陛下上师　列圣、下轸各边重总督总兵之权。伸军门军法之令。退缩如安敬。失机如王喜者。大则斩狥。小则戍警。葢　国家高官厚禄。世世以待将臣。为能克敌也。有克敌之功。旋加重赏有纵敌之辜。胡可薄治。臣见赏罚明、则纪纲振、人心于是乎丕劝。即系单于之颈笞中行之背、以佐　陛下除凶雪耻者至矣、
　　论军政废弛疏
　　臣闻国之大事、在祀与戎、恭惟　陛下制作礼乐、鼎建　郊庙。加辉百王、垂宪千代、伟乎盛矣、但今之戎事、未为整肃、臣所目击、不能无言、敢一为陈列、臣于七月奉　旨、给散在京七十七卫花布钞锭、查得现在该赏军士一十六万九千八十四名、臣闻初设军卫。京师所倚以居重驭轻者在于三大营兵今营兵尚且虚冐无用又安问卫军哉每卫以五千六百名为率。则总七十七卫。葢几四十万。今给赏见在之数止此。何啻减其半哉。夫京师天下之会。军士京师之翼。臣于斯实凛凛于心焉。顷者陛下奉慰　三后神主于陵。臣承　命点闸九门备阅军士。老者不能披甲执干。少者不能弯弓发矢器械未尽精利。号令不能严肃。主将仅行乎鞭笞。而大臣巳形于论奏。将士玩忽罔知法度。臣于斯又凛凛于心焉。今十二月十五日、臣又奉　命巡视　皇城四门、启闭之军。仅备常数。巡逻之卒。蔑视成规。故越愬者突入午门。盗窃者濳登端门。虽经参劾。巳付法司。而君门九重。护卫疏阔。臣于斯又益凛凛于心焉。臣不敢远引慱喻、敬以　先朝事变、隐于不测者、为　陛下陈之、臣观杨士奇所记、　宣庙尝幸玉泉寺、有盗藏弓矢、伏道旁林莽中、俟　驾过为变、时有捕盗校尉、变服如盗、入盗群中、盗不疑其校尉也、以谋通之、盗遂获、臣谓　宣庙时。宿将强兵。布满畿甸。而犹有玉泉之诈。何奸民无知。敢于倡乱如此也又李贤所记、　英庙复辟之五年、七月、昭武伯曹钦、鸠所恩之鞑官为逆、欲俟东长安门启犯阙、有吴琮者、二鼓告变、宫门戒严、贼计遂穷、然犹害恭顺侯吴瑾、左都御史寇深、臣谓　英庙时、干城武夫、充盈内外。而犹有曹钦之变。何奸臣无知。敢于肆逆如此也。今　陛下盛德超今古、至仁敷宇宙、人心歆戴、天命滋休、但军伍缺耗、禁御单弱、虽万万无玉泉之盗、曹钦之变。然臣恭阅　高皇帝祖训。有曰帝王居安。常怀警备。又曰日则观人语动。夜则巡警严密。又曰凡夜当警省。常听城中动静。或出殿廷。仰观风云星象。何如。不出则候市声何如。以此言之。　陛下自今车驾临幸。可不慎哉。昨　陛下语庭臣边有犬羊丑虏。而各镇无貔貅战士。遂令胡骑易为骚动。故赫然震怒。有巡边之谕。而大小臣工。咸仰　陛下欲巡边者。恶丑虏也。惜边民也。又　列祖曾行之也。然不即于今而曰他日。岂非亦虑及万全。计周防护。且恐各镇文武之臣。未尽孙吴之法制。韩范之经画。有难轻动也哉。诚　圣王却顾之谋。宏远之见也。然臣谓巡边在　文皇　章皇之时则宜。何也。此时　国家肇造。忠勇云列。兵既习战。威又素加。今　陛下盛德大业。追古轶今。虽有光于　列圣。而承平日久。人心不无玩愒。军制渐以因循。诚能选用忠良。广求韬略。列诸镇。御以恩威。自足敌忾而可强胡矣。况人臣之义、当受其劳、　南面之尊、当享其成、故臣耿耿之愚、窃独有献焉、夫军伍之缺也。欲勾补则恐开解发之弊。欲召募则终非土著之士。臣闻之丘浚云。顺天保真定河间永平五郡。居　辇毂之下。所辖十七州八十九县。若见丁尽以为兵。可得四五十万。臣谓五郡切近　京师。百费从出。猝难尽点。莫若　敕下廷臣会议将顺天一府州县。宽其力征。缓其岁课每一里立总。十总立长。统以州邑之吏。操以府丞之官。监以风宪之职。无事则耕而习战。有事则率以征行。即汉以京兆左冯翼右扶风。唐以华州同州凤翔为三辅之遗意也。况有数利焉。国无岁月养兵之耗。兵有父子更战之强。卖浆丐徒皆充京营兵言之可痛常操练则步武有方在　京辇则耳目易及。况聚此数十万强壮于　京畿。隐然金汤。亦足以消奸雄于未萌也。乃若备边之道在择将。御将之道在赏罚、臣尝闻　英庙遣都御史韩雍巡抚宣大。召　谕文华殿。恩宠异常。又遣兵部尚书王骥。成功云南。亲宴于　奉天门。文武臣僚。以次陪宴。他如明铠雕弓绯袍宝钞骈蕃之锡。不能胜纪。夫忠良之心。固非待赏而始劝。然上加恩。下益鼓舞。泽及一臣。感均万众。帝王磨励之方。殆不越此。况有功者赏。则有罪者乌得不罚。赏罚明而人心劝。虏安足惧乎。是　陆下高拱九五、而威行沙漠、葢圣神之鼓动、犹　大驾之亲临、所存者神、感之斯应也、臣又闻正统成化间。边陲多事。即高文襄之议兵部武选添一郎中使之妄边查勘官军功罪职方添一郎中使之巡边以知阨塞夷险及将领之贤否军情之利弊车驾添一郎中使之巡边以理马政诚使酌往准今。仰乞　陛下礼抚臣而委遣之。复郎中以巡缉之。则万里之外。如在一堂。而诸边之情。若视诸掌。　陛下虽不亲巡。而威德自洽于无外。古之御外患者。率用此道。臣狂瞽献言、不胜战惕、
　　书
　　与当道处倭议
　　均赋书与郡伯
　　海上事宜议
　　与当道处倭议【倭事】
　　恭承尊教云、　国初以来至今、凡倭寇所以盛衰、巡视所以因革、海道所以重轻、市舶所以兴废、及当今事宜若何、可以消变于既形。而图安于未事、台下惓惓为国盛心、不遗葑菲如此、顾鄙人前所陈复旧制三事、曰海道、曰市舶、曰水军者、此当图于未形之先、而巳无及矣、今势既猖獗、焚刼驰突、未知所底、是非一大创之不可、在台下深计而濳图焉、谨条列数端款陈如左、　一曰倭奴始末大略、　倭即日本也、古称倭奴其始有天材云尊者、都筑紫自号尊者、尊者之子曰奇潋、自筑紫入都大和州、海中诸夷、倭最大、西南至海东北、大山国王世以王姓、至汉桓灵间、倭始寇乱、史纪倭奴。自汉始矣。又曰徐倭者、徐市以童男女入海、托云求药、止王夷亶二州、于是有徐倭之称、其曰日本、则自唐咸亨初、入贺平高丽、稍习华音、丑倭奴名。更以日本。葢其国依东隅近出日取以为义也又考世纪、自汉以来、皆习佛、如佛称世尊、其主亦称尊、所谓彦潋尊者是也至彦潋之子。更僣称神天王。　二曰历代通中国大略。　汉武帝灭朝鲜、倭奴驿使始通、光武中元二年、奉贡朝贺自称大夫、赐以印绶、魏景初二年、平公孙渊、倭奴遣难升米等、诣阙朝献、乃赐金印紫绶封为亲魏倭王、此中国封王之始正始八年、倭女主卑弥呼、与狗奴国相雠杀、来告急、遣椽史张政、赍诏往谕之、此中国通使之始唐天宝中、倭王孝明、遣使入贡、是时新罗为高丽所暴、故贡使不敢由新罗入山东、乃南由明越州、即今之宁波此。入明越州之始宋雍熙元年、倭王守平遣僧大周然献铜器、及日本图、年代纪一卷、明年附台州商舶而归、此浙人通舶之始　三曰　国朝入贡大略。　洪武四年、倭国王良怀、遣僧祖朝贡、七年复贡、以无表文、却之、十五年、遣僧归廷用来贡、因其与胡惟庸为奸、却其贡、发僧陜西四川各番寺安置、诏绝之不与通、至三十五年复贡、　敕令十年一贡、给与勘合百道为验、使人无过二百、永乐初、招徕四夷名其国之山曰寿安镇国山、为制文勒石、自是或二三年、五六年、贡无定期、所至守臣、奏请俯顺夷情、辄报可、正德四年、倭之南海道、细川高国、遣宋素卿贡、即嘉靖中兵科勘奏所谓宋素卿、本宁波人、背弃中国、勾引外夷、正德年间、曰贡为奸、将寘重典夤缘逆瑾、幸逃天刑者是也、嘉靖二年、国王源义植、幼不能制国、于是西海道、遣宗设谦导等、南海道遣人佐宋卿素等、各称贡、舟泊宁波、互相诋毁、遂至弄兵相杀、为地方大祸、　四曰倭奴入寇大略、　洪武二年、寇山东并海郡县、又寇淮安、五年舡二百艘、寇掠乐清县、十六年船十八艘、寇金乡平阳、杀官军二十余、二十七年、船九艘、寇小尖亭、三十四年船六艘、寇蒲圻所、永乐二年、船十八艘、寇穿山所、百户马飞兴被杀、十年、船十一艘、寇盘石卫、十五年、船二艘、寇沙园所、千户沈锺、被杀、十七年、寇马雄岛、都督刘荣大败之、正统四年、寇大嵩所、入桃渚、焚刼杀戮为甚、嘉靖二年、因宗设等两道穪贡、宋素卿交构雠杀、因杀总督都司刘景、千户胡源、百户刘恩、指挥袁某被掳去、此虽始于贡而终于杀掠。尤甚于入寇者也。　五曰、洪武御倭方略。　圣祖御极之五年、初令浙福造海舟防倭、六年以于显为总兵官、出海巡儆、十七年、召信国公汤和、谕曰、日本小夷、屡扰东海、卿虽老、强为朕行、视地要害、筑城增戍以固守备、和沿海巡行、筑登莱观海等城五十有九、民四丁取其一、为戍兵以守之、二十七年、遣都督刘德商暠、巡视两浙防倭、又　敕魏国公辉祖、安陆侯吴杰、练兵浙海上由是观之、重武臣之选。肇出海之哨。筑戍守之城。广斥堠之备。以防于未然者。洪武中之方略也　六曰永乐御倭方略。　永乐初、以倭屡肆剽掠、遣礼部员外郎吕渊、谕日本还所掠海上人、十七年、都督刘荣守辽东、即相地形、请于金缘岛西北之望海埚。筑立城堡烟墩、一日瞭言东南海岛、举火、翌曰倭船三十余艘、直抵马雄岛、相属蚁登、径奔埚上、荣率精兵、疾驰赴之、设伏山下、预遣裨将领马队、要其归路、步队与之逆战、举炮发伏、寇败、奔入樱桃园空堡、合军围之、俟其饥疲、开围一角、寇走、追斩之、无得脱者、先是倭出入海上。自辽及闽浙。无不被毒。往往失机偾事。及是捷。寇害屏息。夫始戒谕之不悛。而后乃得一大惩创之。用善谋之臣。控要害之区。运出奇之画。此永乐中之方略也　七曰正统御倭方畧。　尝阅杨文懿公与张主客书。欲革其贡市以杜患端。其云正统中倭奴入桃渚。犯大嵩。刼仓库。焚室庐。驱掠蒸庶。积骸如陵。流血成谷。婴儿縳之竿柱。沃以沸汤。视其啼号为笑乐。捕得孕妇。与其侪忖度男女。剔视之以中否为胜负。负者饮酒。荒淫秽恶。至不可言。民之少壮与粟帛。席卷归巢。城野萧条。过者陨涕。于是　朝议下备倭之令。命重帅守要地。增城堡。谨斥堠。大修战舰。合浙东诸卫之军。屯驻海上。分番防范。兵威振于海表。于是倭夷濳伏。边乃得安堵。则夫任帅增戍。讲武修舰。大震声灵。乃正统中之方畧也　八曰嘉靖御倭方略。　在昔见兵科奏疏内、开巡按御史欧珠王化等、屡有海寇杀官廵掠之奏、差官勘报处究、又查照先年事例、添设廵视浙江都御史、假以督军重权、兼制邻境、将盘石卫叛军事情、务要体访明白、其猖乱之人、亟正宪典、仍令设法剿除海寇、一应地方、兴革重务、悉付整理、必为将来无事之计、夫浙之先。不设巡抚。葢以备御周密。海防宁静。倭夷商贡。稍遵约束。谓可坐消氛耳。今考历年奏牍。不胜抢攘。虽欲循旧。又□能巳。故嘉靖八年。巳尝得俞旨推选才望。乃复中辍。今值此纷拏之际。能不议兴乎。所藉以节制蕃服。控揣蛮夷。戢伏奸萌。振荡虎旅。使东南一面。海不扬波。是诚当今之要务矣。然则剔除叛乱。振刷纪纲。立重镇于海堧。扬声于绝徼。此嘉靖中之方略也　九曰倭寇事体。今昔不同。　国初倭患、虽遍于沿海一带、然止倭耳、今也华人习知海外金宝之饶、夷亦知吾海畔之人、奸阑出傀、易与为市、况复杂以商舶倭之来也。辄矫云求贡。苟或海防弛备。即肆刧掠。且如闽广群不逞之徒。明越诸得利之家。外交内诇。为彼耳目。奸雄又多就中观望为去就。是故处倭奴之策易。处奸党之策难。今闻各处摉缉、固将防不测之变、弥探望之群、然其间或有思故土、愿归顺者、一槩禁绝、非计之全、莫若给以晓谕、开自新之途、有归顺者、或许发原籍、或军前效用、如能濳报寇贼隐情者赏。非为纵也。倭有唐街与虏之板升相类与其甘为贼用。不如使归籍而收为民。似得招徕之方。且以散其党。而渐耗之也。此与　国初招通海之徒为水军正相类在揆策者审处而慎裁之耳。　十曰在今制寇。方略不同。　海夷未变之初。要当潜杜其萌使不获逞。则夫振海道之权以提其纲。复市舶之司以通其情循水军之制以消其党。三者备而制驭有机。夷心可弭。前巳略言之矣。今被祸方烈。民之荼毒不小。倭之蹂躏巳深。贼既得志。未肯但巳。群凶复企慕。愿与为俦。若非痛加惩创。草薙禽狝遏其方张之埶。纵彼悔祸欲去而地方奸雄。素从贼者。其心不安。必且鼓煽阻挠而掣之肘矣。故当今方略。必在扬我之武而夺之气也。闻之战胜之威、民气百倍、败兵之卒、没世不复、方兹民气破伤之后、而欲图胜算、可骤致乎、必也请便宜之制。励军兴之法。示赏罚之公以奋士伍之精神。严训齐之方。精简阅之典。蓄超距之力。以作三军之果毅而且闲阵法。一旗鼓。出奇设伏神鬼不测。以误狡夷之趋避。夫以溟泛之夷。而遇城台之障。以裸袒之态。而当甲胃之师。以散乱之跳跋。而凌沟浍丛薄之险阻。直可折棰笞之耳。　十一曰制胜之术。贵于选将。　夫浙非乏兵。非缺将也。然谓之选则未也。彼卫所之众。无非藉兵。纨袴之冑。无非世将。然亦虚得名耳。有能伎艺毕给以服众乎。韬钤素韫以制敌乎。士卒抚练以同患乎。人徒知其峩弁抚剑曰将。是未为真将耳。故能言如赵括弗可听也。轻举如马谡。弗可庸也。必也精拣而专任乎。其处巳贵深贵沉。而藏机不露。其抚士有威有惠而训饬咸宜。其见敌知巳知彼而进退合度。又且有慎重之心。无幸功之念。有一体之议。无专利之私得若人而将之。所谓可胜不可败者。即驱市人犹可用也。况加以素练之卒乎。由是而后行伍必备。饷馈必岂。器械必利。进止必严。斯可次第观成矣。　十二曰、事后之图所宜蚤计、　按倭奴之国。孤悬海壖。其地有五畿七道三岛。其山东等道。田稍可耕。或无藉于商贾。南海等道。网鱼畋海。且以兴贩为业。不得不鹜于市舶。其乘风驾艑。天性然也。杨文懿公云、倭奴奸诡、载其方物、出没海道、而窥伺我、得间则奋戎器。肆剽掠。不得间。则陈方物。称朝贡。是贡非其实心也假以为市也边臣不察其计。乃听其贡。虽不能如十年之期。及先朝入贡所定人数。而苟幸无事。辄与奏报许可。地方供应。实为劳扰。诚如文懿所谓朝廷未纳其贡。而吾巳先受其害。故　祖训有云。日本虽朝贡、实暗通奸臣、故绝之、又给事中夏言奏倭夷变诈凶虐、不当与之通使、是固然矣、但夷物亦中国所需。而苟隔阂华夷之情。吾恐寇钞之祸未巳也。莫若于选将励兵。一鼓荡平之后。复立市舶。以通沿海之商。使海道宪臣监督之。时当请贡。宪臣达之巡台。奏其表文。进其方物。免其到京朝见。则既足省数千里供应之烦。又不使得觇中国虚实。至于物货之来。或照广东先朝旧规。亮抽一二。余者责令诚实通事。计估通融贸易。其或投倚豪家。负利起祸。则宪臣紏举之。罪坐不宥。仍禁华人下海通番之弊。如此则国典不堕。夷情克慰。而于我亦甚便。何也。得可赀之货。收征税之利。抑奸商之诱。免焚刼之惨。减成守之兵。故曰便也。是在持衡者审计其宜、庶异日有息肩之期耳、
　　均赋书与郡伯
　　前蒙示谕该县慱采均耗事宜、仰见台下万物一体之心、夙夜在公之谊、将举由来不均之弊、而付之大道为公之法、甚盛惠也、虽然、均耗莫若均粮、均粮莫若一则、某也昔尝举以告东蒙平川两郡伯矣、今愿复申前议于台下、窃念均之为说、固以宜民、而尤在相时、非其时则不能成、当其时则不能缓、尝观国初籍人户矣、未有里甲、而奏置里甲、自开公霁始、既有里甲也、未有轮徭、而议编轮徭、自崔庄敏公始、然则　列圣采听臣言、勒为定制、皆因其时耳、均粮之议、请自台下始不可乎、或曰周文襄公巡抚东南、二十有余年、粮事纤悉、皆其经理、何当时不言均则有说也、国初兵燹之余、东南生、齿未甚繁、田野未尽辟当时水田虽可征税、而阜地犹未耕垦。是亦有不能为均者。且文襄亲巡阡陌。标立坵。造为鱼鳞图册。则荒熟有辨。而官民麦地可稽。因而轻重消息之。奸狡不得以窥隙。是又不待为均者。文襄于苏松嘉湖重额官田。奏设金花一项。每金花银一两。折米四石。又于苏州极重官田。奏征布一疋。折米一石。如是调停重额之田。是粮额虽未均。计其所税则均也。而今不然矣。官民麦地之田。无亩不岁耕。无耕不岁熟。无熟不岁获。独其征粮之则。反有重有轻。是时之不可不均者也。文襄鱼鳞图册。县州颇去其籍。则官民麦地。存者特其空名。无从查考。昔为民田。今为官田者。昔为官田。今或为麦地矣何因而区别之。况麦地者。以其仅止艺麦也。今一览皆为水田。而犹止麦地之税、是理之不可不均者也。文襄既置金花以宽重额之征、是五升等田所输。与重额田相去巳不甚远独存三者之名。为卖买存粮之弊启胥徒那移之奸是埶又不可不均者也。何也、天下未尝有不弊之法。法弊则宜求更弊之人。易曰穷则变、变则通、在识时者通。变以宜民耳、况闻湖州巳屡变、胡独不行于嘉郡乎、但湖州亦有未尽善者、要不在变之不善、而在犹存二则也、则之有二、犹弊窦也、尝考湖州自天顺间、郡伯岳公璇奏每亩正粮不动外。其耗米不分等则。每亩通为一斗。乃借此彼之法。此均耗不均粮也。正德间都御史许公庭光。郡伯刘公天和。奏将湖州田地四千四百四十七则。均为二则。凡官田为一则。凡民田为一则。是均粮而殊则也。今嘉靖二十一年。郡伯张公铎、又据粮里邵越等、呈告申请上司、均为一则葢粮存二则。是民田轻。官田重。犹立等差他。存粮者告派得田者脱粮徒滋讼耳富者不利官田之重而倍价以要民田贫者欲利民田之价而改民以售官田是故粮与田左而荒粮岁积此张公不得巳而复建此议也。台下以刚明果断之才为民除不均之患、宜取湖之能变为是、而以湖之存二为非、今吾土皿邑之议、不欲以麦地均入官民田耳但麦地岁收之利。既无异于官民。而麦地之粮。大异于官民。麦地既不起耗。又无马草。则岁纳不过三升。或五升。在自私者计之。何乐均为。但本大公一体之心。立经常无弊之法、则不当以自私为念。而当以一则为凖矣、或曰海滨之地、高仰为甚、难冀常熟、顾高仰者几何哉、邑城比境海壖地某家有焉、每岁地租秋荳春麦各四斗、或五斗、邑城南境某则无之、第闻之人以钱为租、瘠者、每岁钱八百、肥者千、其租及此、恐皆足办粮也、万一天时不可期、岁当亢旱、或至不收、仍许其告官。或履亩踏勘、派金花银以轻之、或通县均摊补、在一通融间耳、无难事也、但恐各邑事体不同、幸勿以吾塩例各邑、又勿容自私之言、得阻坏一则之便计、则厚幸矣、不胜区区、
　　海上事宜议【日本贡市】
　　吾浙初设巡抚、或人间曰国家设官、恒有定制、何巡抚昔无而今有、朝进议而夕俞　旨耶、海石子曰、是议非始于今也、嘉靖八年、有奏杨子宜设总督武臣、两浙宜设巡抚文臣、其时巳得　旨、推举才望谋勇、文武大臣矣、后江淮开建督府、而浙抚独寝、至今复举行耳、或曰、浙何为而设廵抚也、海石子曰、为海寇也、先朝无论、在嘉靖中、御史王化等、屡有海寇杀官之奏、其为患久矣海故有漳州贼、崇明贼、独倭奴为害最大、倭奴自汉灵帝、始通中华、至唐咸亨贺平高丽、稍习华音、恶其名不善更号日本史载其日出处天子。致书日没处天子。倔强如此。或曰倭奴何以寇也、尝考唐宋史、倭奴雄据海岛、伏属拘耶韩等国、凡百余、尊倭为大倭王、其地无良田可耕、渔海自给、又乘舟南北市籴、其土坟垆、有金玉而无陶冶、屋覆不以瓦仰中国之润土、为陶为灶、其嗜中国物、犹西番之嗜茶也、西番不得茶、必寇掠、倭奴亦假寇通商、始得所欲、否则沿海为寇、势所必至也或曰、吾尝观史、唐宋以来、但修贡而不闻寇抄、中国亦加优恤、不为防御、如汉赐以印绶、魏封亲魏倭王、晋使都督百济等六国、唐赐燕麟德殿、授使臣官左补阙或赐书籍佛经、自宋雍熙至嘉定、贡使不绝、时或失风、诏给常平米钱赡飬、何尝为寇而防之哉、元初尝入寇、世祖谕之不从、命范文虎等、率舟师十万讨之、尽没五龙山下、终元世为寇横甚、何也、海石子曰、是有说也、唐宋以来。倭奴利吾华物。故修贡也勤。元为海运倭奴刼掠运舟。巳满其欲。奚藉贡市乎。是宋以前。我执其利柄而彼求之元之时。彼乘其利便而每为我患故寇不在唐宋而在元也。或曰、国初以来百夷效顺、何为倭奴独梗、海石子曰、洪武间、亦海运以济北伐之师、永乐初、海运凡十有三举以给辽东、惟我运于海。故彼寇于海。丘王爫曼台尝言自宣德以来、倭患巳少、惟运从内河。而寇无所利。此其所以少也。或曰、吾闻倭之寇浙屡矣。故国初遣信国汤公、筑登莱至浙、沿海葢五十九城、而寇掠不撤、至后乃少、何也、海石子曰、此不足验罢海运之故哉、永乐巳前、屡寇不止、宣德而后、仅一寇耳、自后求贡不绝、葢非贡则不能得所用之物。其意诚不在贡而在商也。或曰、倭奴之贡、在洪武巳遣僧奉表称臣矣、此言宣德者误也。海石子曰、吾非谓贡始宣德以后也。葢永乐以前之贡。假贡以观虚实因为寇也宣德以后之贡。假贡。以通商贾非为寇也故洪武奉表之时、贡方入、巳掠温州、其后或贡无表文、安置其使于川陜番寺、又尝与胡惟庸交通谋不轨、祖训云、日本虽朝贡、暗通奸臣、故绝之、是永乐以前之贡意在寇也又侍郎杨守陈曰、倭夷变诈凶虐、时以刀扇小物、亵渎　天朝、矢见牟大利、不当与之通好、是宣德以后之贡意在商也或人乃悟曰、倭本欲通贡非利寇畧徐文定亦详言之矣运于海倭、假贡而为寇。罢海运、倭缘贡以求商。情较然伏、商亦可通否乎、海石子曰、难言也、谓可通则　祖训尝绝之矣。谓不通则洪武末年许令十年一贡。永乐初　赐日本王印诰。许之通融。或二三年。或五六年入贡矣。且松江宁波、先曾各设市舶、市舶者、与夷舶市也、然则贡而商亦国制所许也或曰、胡两市舶今无一耶、海石子曰、史言松江宋建市舶司、元有市船务、国朝为市舶监在瑁湖之北、后以官多民扰罢之、而并于四明市舶、四明者、宁波也、嘉靖二年、市舶内官、阴为瑞佐向道、是市舶首尾为始祸、故四明市舶废、或曰、市舶废、是不许其贡而商矣、海石子曰、嘉靖四年、　敕给事中勘报倭情、巳奉　明命、许复洪武十年一贡之例矣。非终拒之也。且市舶之废、非绝其来商、乃虑市舶之为祸始也、使监舶得人、彼贡而商焉、互市而两利焉。海儆消而夷祸息、非地方之福乎、况廵抚之设、诚非无意、将俾之迎遵　国典、俯察时宜、杜其衅于无形耳、或曰、尝览海经、南自汀漳、北抵登莱、沿海之区、皆可驻舶、何必宁波、海石子曰、考之倭奴贡道、唐天宝以前、率由百济新罗。入山东境、自倭与新罗雠杀。乃不北而南。由明越州矣。又山川畧中。载永乐时、所封寿安镇国山、与四明相值春时东风便帆、直抵宁波境为便、闻之海滨人云江淮未设总督。海商或由海门入建业。潜相贸易。今江上有操江中丞。廵江有两御史、海口有总督太仓有兵宪、彼势自密、故必之宁波、今浙复专设廵抚、防范甚周、吾恐两浙地、奥区僻径、可通舶贾者、能保其不乘我无备而肆扰乎。葢倭既仰籍华物。必资商为利贡限十年彼不能待也。谚谓闰月风便舶至、非闰月风便、三年一闰、彼适来、正其候耳、况华人亦利其货、交相觊觎、而时禁特严则旁蹊曲径、濳相勾引、势在必然、奸人乃或从中梗之、官不达其利害、而摉治稍急。彼欲脱身以解。必至弄兵。沿海之忧方大耳。往年大同甘肃之变。皆措置失宜以至溃决。正德中两河流贼。彼宁不畏死而甘祸哉。几事不察。酿成大患。或曰、似此、将何道而可、海石子曰、在自治耳、必也申明法纪、禁绝通番之人、杜塞勾引之路、若彼称贡而来、纵不合十年之期、挈重赀涉溟涛、无复回之理、况内地所需、亦有必仰之物、昔韩昌黎送海州刺史、有曰、海外之国、驭得其道。处中其情。则夷贾之货。皆可为中华用。而海上之患。亦可濳消。今日之计。在廵抚大臣。知我知彼。识其机宜。而善应之耳。况　国家如天之覆。于外夷未尝拒之。辽东朵颜诸卫。三年入贡。容其贸易。而西番如吐鲁番等。来朝。得十日平市于京师。何独东海之夷。必拒之耶。况　祖训绝之、谓其暗通奸臣、将图不轨、今不设丞相。宁有惟庸之奸。如以市舶既革为疑则又非互市之故也考之正德中、市舶内官。暗通宋素卿等。受宝贿以万计。且内通刘瑾。欲勾外夷逞侮。而嘉靖中复激忿宗设。杀总督武臣。皆阉人之阶祸耳。今　圣明当阳。百僚奉法。何虞一丑夷之交市为。或曰、是固然矣、虑贵十全、今欲善图其后、使彼不敢逞、而我无虞其害、何道致之、海石子曰、有二说焉一论彼国不得各道争贡一论海上近舶之家不得冒利启衅是也。倭国有七道。道各统郡数十。倭王政令行。则不敢擅求贡。自原义植主国。幼冲无道。势不能制。遂令各道强请勘合。争先求贡。及抵宁波。互相诋毁求胜。致屠戮衅开、而兵戈贻害。今当谕彼照先年各道轮贡不得交争违者照洪武事例。却其贡物。安置其使于川陜则祸端可息矣若彼沿海之奸。嗜利无纪。必投埶豪之家以为奥主。始则诱賖舶货既而不偿。又谬托贵势。转辗相蒙。激其愤怒。必也严宪典辄擅通番之禁。督廵司下海捕缉之条。方番舶之至。必报官阅视。方得议估。既入其货。立限以偿凡势要之家。不得投托。务选谨厚之人。自顾家身者。乃得与之交易。则狡猾失势。当自敛戢。如此则无永乐以前之患且舶舡不许入港令彼不得觇我虚实市易之际。差官检押。不得乘机亏负。如此。华夷各获其利。衅何自生或曰、诚如所论则不惟杜祸萌、且各受益、何也、限以十年之贡。既不拒夷人向义之心。而彼国亦不数数劳费。一利也。抑其争贡之端。既以礼义治彼。又以尊严事我。二利也仿国初市舶之意。而不绝其情。在我则以通夷方之百货。在彼又以慰仰藉之贪心三利也。于是海石子曰然、
　　皇明经世文编卷之二百十四终
　　皇明经世文编卷之二百十五
　　华亭徐孚远闇公　宋征璧尚木　陈子龙卧子　彭宾燕又选辑
　　曾孙钱泮雍诵较
　　承启堂文集二（议　论　记）
　　钱薇
　　议
　　均粮议
　　均粮续议
　　漕渠议
　　均粮议【均粮】
　　或问古哲王疆理天下、则壤成赋、九州岛岛岛析为九等、于是禹贡载上中下三壤、而区分之、是粮虽哲王莫能议均、从古然矣、予曰、子何以天下一乡一邑也、夏书定赋九等、别九州岛岛岛也、今大江以南、全浙以东、皆属扬州、扬之赋下上、葢指通州、不闻更有九等也、我嘉一郡耳、丽以七邑。特扬一区之地、赋同下上。可知是粮之均。在古则然矣、或曰地力不齐、如山木数年而仅拱把、荡苇百亩而收锱铢、高昂之阜、多雨乃数、霔淀之乡、遇旱反获、物之不齐、物之情也、必欲均之、无乃名美而实左乎、予曰、是所谓因瑕弃瑜者也、夫地力不齐、如周官一易再易之田是也、今吾邑之田、高下肥瘠、大略相当、无田不耕、无耕不稔、故穰则皆穰歉则皆歉。其收有多寡。系农之勤惰。是不可以肥瘠论吾邑田也。况王均之害。不在田。亦不在山与荡。而在官民麦之三等何也。官田之粮、一亩之输、有至五斗者。民田则五升至八升而止、麦地则三升至五升而止、故贸易之际。买者利粮之轻。宁多价以推粮。卖者利价之重。宁存粮以增价。于是改官为民。改民为麦。此积荒之粮所由起也。又区书乘机为奸。甲户有荒粮。而乙丁或绝、惟贿是视、将甲粮推于乙户。甲户暗减。乙户暗增。而荒粮愈伙。此积荒之粮之再变也。至于狡猾之徒。与弊为市。一遇官府。与民洒派存粮。利民之贿。冐认图粮。故装巳户。转辗告豁。官府一时难于辨究。乡民愚讷。不能分诉。弱者含冤屈抑。巧者明认暗飞。此积荒之粮之三变也。夫粮三变而害乃滋甚矣。今欲去斯害、无他妙巧也、止宜于官民麦田三则而均之、何可援山荡寡收之例而混阻哉、然其间亦有册籍名为山荡而业家实得水田者乃区书旋干之积弊。但此弊少。则此害轻。况太察者民无所容。非若官民麦地之三则。丛积隐害。上眩有司而难察。下累贫户之倍输也。且官民麦田、其耕同、其获同、其凶豊又同、则粮之所出、亦奚可不同、乃固为是纷纭莫诘之弊哉、或曰、官民麦田、非私名也、乃国家等则有此、昔巳定制、而今辄更、无乃不可乎、予曰、此正所以尊制也、夫制岂非累朝斟酌时宜、而勒为定典以便民乎、洪武初、令官田起科、亩五升三合五勺、民田亩三升三合五勺、七年诏苏松嘉湖等府田、如每亩起科、七斗五升者减半、十三年又令七斗五升、至四斗四升者、减十之二、四斗三升、至三升六升者、减十之一、是洪武间。巳变通初年之制矣。宣德四年、诏各处官田。每亩粮一斗至四斗者、减十之二、四斗一升、至一石以上者、减十之三、此在宣德间、又变通洪武之制矣、正统元年、令浙江等处官田、每亩粮四斗一升、至一石以上者、减作二斗七升、二斗一升以上至四斗者。减作二斗一斗一升、至二斗者、减作一斗、此在正统。又变通宣德之制矣。由此观之、官田之粮。当以后定为准。正统之诏。今所宜遵。是官田之粮、多不过二斗七升、轻则止于一斗、今吾邑官田尚有四五斗者、岂当时奉行诸臣、不能体列圣减赋恤民之意、行之吾邑耶、又弘治二年、令应天上元等县官田粮每石减耗二斗五升、民田每亩劝出米二升、此在弘治。又变通正统以前之制矣。官田粮重民田粮轻此洪武初政所定均其轻重变通之善者也夫减官田粮之多。量增民田粮之少。得损益宜民之道。即今日均粮意也独惜当时掌计之臣。不能将顺德美。遍行东南。乃止行之一处耳。今之议均、正默体累朝减赋至意、推广孝皇裒多益寡之洪仁也、故均粮正尊国制也、或曰、田一也、而分官民何居、予曰尝读大诰、以宋元入官田、我朝籍没之田为官田、宋元豊间、毕仲游计处两浙官田、九百六十四顷、绍兴十二年、以户产有书、不上砧基簿者、没官、淳熙三年、刘邦翰等、奏湖北荆南兵后地荒而请佃之、田入官、后李椿年阿秦桧意、以水乡、秋收后、妄废田官、修陂塘塍埂、亦为官田、是皆言利之臣、损下益上之为也、入国朝、此弊我苏松为尤甚今巳平定规则矣凡叛窃乱常、谲伪作逆、剪平以后。尽没其田。此官田所从来也。今当太平全盛之日、中兴纯德之治、岂肯存南宋利臣富国之计、况国初罪人、历年几二百、子孙殚尽、宁无一体休息之意哉、或曰、诚若所言、均粮是矣、说者谓平湖之四则、不若湖州之一则、何如、予曰、是易见耳、所谓四则者、仅补偏捄弊之方、然田既存乎四、则粮亦分为四等、富贫贸易之际、得藉手投隙、改重为轻、改民为麦、是往弊仍在也、若湖之合官民麦地为一、是奸狡不得减多为少。愚蒙不致冐少为多。虽五尺之童、亦可拥鱼鳞之甽。而享土膏之利、诚萧曹画一之政、龚黄坐啸之资、而尧舜垂裳之理也、或曰、粮则均矣、黄册亦可均乎、予曰、恶、是何言哉、册所以纪田也。凡差徭轻重。因乎册者也。则所以实征也。凡官民麦地。载之则者也。今黄册照则收田、某户田若干、原额无改、所以存制也、实征照田派纳、三则归一、则不分多寡、所以祛弊也、若并黄册均之、乱之道也、十年一大造、后册承前册而欲均之。是今乱之也。况黄册、国制也、非启奏不得辄更、是故事决于理、理因于时、时协其宜、一本可以万殊、而殊途要于同归、今也究民俗之利病、痛宿蠹之奚穷、探摉剔之要源、塞奸宄之深窦、遵　明圣之屡诏、决便计之咸宜、则粮之则不可不以时均、均之此其时矣
　　均粮续议【均粮】
　　夫田者民之业也、国之本也、而粮则因田而取民、经国者不可不有变通干旋之术、长虑却顾之思焉、葢法立而弊生。弊积而民病。国何赖焉。譬之琴瑟然、其不调也、必一更张之而后可鼓、易曰穷则变、变则通、通则久、圣人明训也。今之粮固不得不均矣、使徒见于除害。而不知悉害之端。则害不必除。能祛害之大。欧阳公云利多于害则举行之而不精察隐伏之旁窦则除而不尽除故前议容有不暇晰者、复列为数端、以资刍荛之采
　　计开
　　一定则数、夫官民麦三等、当归则一、前巳略备矣、以吾盐论之、三等之中、其多寡纷纭、又各分为数等。通计之有四十余则。而其总称但曰官民麦三等也。民之避多趋少。锱铢必较。故贫富贸易。田亩之际。改换等则。大约以官为民。以民为麦。而官民之中。又必兢趋于少。故粮常存于下户。利常入于富家。所以征收之时官府难于辩诘。争讼无巳。今以湖州之一则验之。利害较然矣。天顺间、守湖郡者、岳公璇奏请均赋耗、每亩正赋外加耗一斗、诏着为令、是犹均耗不均粮也。正德间、刘公天和、因中丞许庭光、奏请额田四千四百四十七则、均官田为一则、民田为一则、以便征输诏从其请、是均粮犹有二则也。及嘉靖二十年、张公铎始建议、谓二则弊生、改官为民。虗粮如故。据粮里邵越等、呈告申请于上、始定为一则、夫自千则而归于二。又必自二则而归于一、则粮之必不可二而当准于一也明矣、
　　一清虗税、夫由湖准嘉、则必当一矣、但今狡猾之徒。通贿书算。于大造之际。诡酒其田。东飞西窜。隐匿不上黄册。粮存各图为荒粮。而田遂以无税。此吾盐大患也。今但若照册田均粮、则此等无税之田、永为奸薮、若欲履亩丈量、是又开奸人一骗局、彼既能匿田于昔。独不能隐丈于今哉。然则若何而可。吾意有田无粮之家。积书未有不知者。诚得心计有司。鸠合积书于宽闲公署。禁绝外内。传逓交通。大示刑威利害。开以自首免罪。使名述本虗粮若干。系是某户。匿田若干。存粮若干。明白开举。务尽荒粮而后巳。仍示以免其本罪。则真情毕露。覆匿无所。而隐粮之家。亦且恐惧而不敢终掩矣。先时董令君、亦曾清查当时首发闻有伍六千亩、近魏令君时、亦有二三千亩、惜不能竟其事、但令有力者不得买通上下。则田自难隐。粮自可清。不然、深弊犹在、何贵于均、第为大奸匿笑耳、
　　一晰粮额、吾盐有起耗田、官民田是也、有不起耗者、麦地不艹荡是也、今果若均粮。乡分上中下此善制也但贫者鬻田于富家往往认粮以昂价故田日益溷粮日益虗必先算起耗田若干亩。不起耗若干亩。明着于。册。每年会计到日查算、该起耗米若干石、分派各田均纳、若今无定据而浑统均平正粮、他日见亩起耗。则不起耗者。亦且浑入起耗中。又一弊端也。况本县耗田有定数、征耗有定石、若浑而槩起耗、其多余耗米、不过入书算之囊橐、公家何益、而反成厉民矣
　　一辨马艹、本县官田马艹、每亩该十二两、准征米八合三勺五抄、民田马艹、每亩该二十四两、准征米一升六合五勺、麦地则无马艹、此定例也、今在均粮、正须逐件明晰若不先算本县官田若干亩、该马艹米若干石、民田若干亩、该征马艹米若干石、明着于册、以便稽考但恐一槩通征马艹。则官田征十二两者或征如民田二十四两矣。麦田无征者。或亦见亩起征矣。是马艹之暗弊。所当加防者也。
　　一议徭役、各年轮该均徭、闻苏州尽派入秋粮中、征收在官、待临时官府顾募充役、此恐非经常之道也其利一而害三何利也、此议本崔恭敏公均徭派征于粮。则仕宦之家。不得各年营免杜侥幸之门。得公漙之谊。故曰利。何害也。均傜因乎黄册。黄册十年一更。自嘉靖二十年造册。巳踰六年。役过者多。未役者少。若一该派入秋粮。则前六年役而复役。后四年役分于众。赢缩不齐。民未输服。害一。每秋征粮。必令并纳。既收入官。须令寄库。第恐收头有觊觎之心。则侵欺难屏。官府有贤明之实则给募乃公。万一下之收头非良。上之公廉难必。将或有通同为计。以势拘民于役。而领虗于官银未必实给矣。是民供输于先。奔驱于后。乃重役也害二、人情家重则身重。无家则身且不恤。而何后害之忧。窃惟应募杂无籍之人。事方多脱迯之累。鞭笞必烦矣。非然也。凡役非一类。有利者。亦有害者。又有害之甚。至破家积祸者。利者争为之应。将求之不暇而实多侥幸之思。害者必苦推辞。且不肯效忠。至萌苟且之虑。害三。夫事必宜于人情、而酌于却虑语曰利不十不变法、故均徭派入秋粮、殆非经常之道也
　　漕渠议【漕渠】
　　嘉靖间、山东诸泉半竭、黄流耗减漕途阏涩、顾泉源总之徂徕等七十二派。丽巨野阳谷诸邑考之永乐中金纯浚引济漕。肃皇帝挑新河　显皇帝开泇河漕渠之势又与永乐时大不同也其经理甚悉。有安马场诸湖以聚水。有石口通源诸闸以储水。有挂剑柳堤诸铺以浚水。有师家野猪诸坝以止水。涝浅有夫。监泉有官。迨于今。日久弊滋民或壅以为利。纲弛法玩。官或狃以为常。遂令泉源或散为灌溉。或绝为鱼梁。而隔为沼沚。入漕河者。宁尽如昔耶。黄河分流之不至。葢有繇矣。张仲义云、黄河一石水。五斗泥其浊而易阏。性也姑论国朝洪武、河决原武、正统决荥阳、天顺决开封弘治决张秋、正德决曹县、又决孙家口、率数十年一变、葢其泥浊易沉。泥沉易积。积则流益缓。缓则积愈多。故屡淤屡泄。其势然耳。况兖豫土性坟垆。易为冲突。舍本流而趋异壑。夫何怪焉。今者徙旧黄河复故道。出泗州。南趋于淮。由是言之。泉非竭也。民为之竭也。河非梗也。阏为之梗心。议者不察本末、务以奇论相高、近者议开别河。远者欲漕于海。非无见也。然海运之说。有不可者五。以元史考之、岁运之舟至干纔十七。则没者十三矣。内漕海运各有利害言之者皆有形当其时则用之耳夫役卒孰非赤子、艘粟孰非民膏、乃驱有生之民、投必死之地、取可用之材。填不测之区、宁无恻然于心乎。不可一。尚书宋礼疏云、海运必用千料船、驾者百人、运米千石、若计河漕。则海船一可办河船十且运卒少而鲜倾没之患。以此相较。其不可二。元专海运、倭奴岁肆剽刼。必设瞭望之卒。备捍御之兵。转辗堤防、犹不获免、国初设备倭指挥。亦为海运。及改运会通。倭乃绝觊觎矣。此为永鉴。其不可三。欲海运必浚利津胶莱河。为停泊之所。屯宝葢黑龙诸山。为望瞭之计。今久堙再修。兴役无巳。与其劳民而蹈危险。孰若修漕河。安故道之便。不可四。胜国倡乱、非士诚国珍等耶。皆濳托海运。贸贩聚徒。为东南患。以海为凭。法不及禁。酿成祸乱。其不可五。夫海运诎。河运不得不通。河运专。泉源不可不涤。其为计奈何。吁、难言也、史言宋开宝间。河决澶渊。防河司封郎中姚恕矺死。知州杜审肇坐斥。失事之罚。其严如此。汉成帝时。王延世为河堤使。堤成。爵关内侯。建武中。举乐浪王景治河。从事诸臣。悉增秩加爵。举职之赏。其优如此。夫赏罚所以励世磨钝也。舍是、唐虞不能治。今督理诸臣。自中丞曹郎而下。皆视为养望息劳之所而不切轸时耗国之忧去岁漕涸。敕遣侍郎诸臣临视。讲求经画。但闻所至摉索供亿。民不能支。每一官随从千人。未及展一筹。夏水骤发。漕舟无阻。诸臣乃窃以为功。噫泉源未必竭。而时有时竭。水至自有时。而民怨无时。今欲上不烦宵旰。中不失漕期。下不困闾阎。长淮以北诸泉皆为漕用徐文定故有费水坏河之论其要在得泉耳。欲泉之盈。匪有他奇。其要在无分泉耳。分有尽之源、供无穷之用、豪民擅其利、国计当其虗、第能核而清之、则地中之蓄、滔滔不匮漕渠渐盈、国课日充、必也复永乐之制乎、积水减水之闸。在支流不可不修挑浅捞浅之夫。在占役不容不核。非得实心为国任怨之臣不可矣。浚河之术、古来无凭、千百其宜者有二焉、宋李公义铁龙爪扬泥车其一也。河阏在泥。以铁为爪。系舟尾而行。急棹乘流联翩而下。沙动水冲深可数尺此去阏土之法也晋梁文矩。督人户守堤。其一也。文矩请于夹河人户。免其粮役。点充堤长。湫水瀑涨率人守之欲溃则戢。欲塞则疏。各限区里。官为廵缉。若工大则量为之助。偷惰者罚此防河渗之法也又稽先正所建议矣、天顺间中丞贾铨。浚黄沁二河。都事金景辉。奏安山北抵临清。二百五十余里。止一沁水。雨少脉细。遂致浅涩。其汴城北陈桥。原有沁河故道。长垣历巨野出会通河。合汶以下临清。此道舟通往来。止陈桥迤西。三十里浅狭耳。浚之深阔。以入运河。是沁水南出吕梁济徐州以下。又北出安山济临清以下。非惟运船。可由小浮桥。以达陈桥。且免济宁一带闸座挤留之险。又　高皇帝。用兵梁晋。使徐中山开塌场口、入于泗以通运道。后因河口壅塞。乃修师家石佛诸闸。以出济宁。夫开塌场口。即引沁水也。然不用沁水而从济宁何也。葢出济宁道。径也。由陈桥达临清道迂也然济宁虽径。而中高天井诸闸。一启水则立涸。艘运为艰。陈桥虽迂。徐行安达。此实可行之今而甚利者。且又国初之遗迹。而禆漕之便计、幸鉴裁焉
　　论
　　边论
　　盐法论
　　边论【九边形势】
　　考职方氏、京师之东古会州地、设、大宁都司营州等卫东连辽阳、西控宣府、以为外边、又起古北口、至山海关、关隘修葺、封守栉北、以为内边外边捍御。内边拱护。此辽阳宣府之势合。寔重京师之深意也大同之东、有天城阳和、西有偏头鴈门、北有大边、内有二边、高山聚落等五堡、分据其间、以为应援、不示之隙是大同地虽散漫。而防守之埶常合也。榆林宁夏、即古朔方地、张仁愿筑三受降城拒河外为守、国初定制、榆林兵出戍东胜州之北宁夏兵瞭、出贺兰山后是其势合而未散也。甘肃古河西四郡、汉武开拓之、以断匈奴右臂、国初尝封元遗孽为忠顺王主哈密之地、立赤斤蒙古八卫、翼忠顺之势、右抗西番、前遏北狄、以奠枕甘肃、意在以夷御夷、葢西北一要区也、吁边隅之势合则国强。国初之称强。惟势合耳。东自辽阳数千里而西以至甘肃哈密。皆为内地。诚有如一家然。墙墉奥圉。无偏重也。如一身然。气脉肤革。无痿痹也。今顾有可慨者。自兀良哈内附。割大宁营州全镇与之、即今朵颜三卫之地而辽阳以东声援阻矣。宣德中。退守独石。而开平兴和冲要之地。弃为虏巢。昔所置八驿。尽为瓯脱而宣府以北声援绝矣大边失守。二边复弃。致五堡不筑。宣宁不屯。因而兵骄杀将。纪律无严大同声援弛矣又东胜撤而榆林边墙迂远。东起黄甫川。西至定边营。绵亘一千二百余里。连墩钩堡。横截河套之南而榆林声援散矣且总兵杭雄失利。赵瑛再衄。虏遂出入河套。往来甘凉。每绕出贺兰山前。无复避忌。既而王王爫曼废镇远关。修平虏城。弃地八十余里而宁夏之声援又虗矣自忠顺王罕也失柄。其母擅事土鲁番。纵横抢攘。而哈密不守。安定等卫。又破灭于海西。诸夷遗族。皆迯避山谷不能复振甘肃之声援又危矣方国家盛时。要害全控于中华。封守复严于法令。势固兵雄。正如常山之蛇。首尾相应幕南无庭。夷虏安得肆其出没哉。及今四顾边境、日久日削、要害之区。不能什半、而庙堂硕画、似又不暇远计夫肩背者、丘王爫曼台不云乎、夷处我之腹心。我处夷之支徼。夫是以血脉不贯。而虏气日骄。势乌得合。而御乌得坚乎。加以将非其人。备非其预、奇谋谁展、决胜靡由、吾恐吉囊虽毙、俺答复猖、未可高枕而卧也
　　盐法论【塩法】
　　盐曷为法也、藉足国也、盐曷为足国也、国耗在边、而边之陆挽甚难、故假盐之利以召商。藉商之力以储粟。积商之粟以实边。边可足也。然商犹昔也。盐犹昔也。两淮疏理塩法袁公亦云塩以法名当有制度必如圣祖原定典则而后可而边每患不足者何。是法之弊也。法曷弊也。其始也起于司农之变法。其既也坏于权势之争利。其卒也加以余盐之大行。夫盐之有法、国初所定、酌议既审、公私两利、历世遵之不改者也、故商或赍粟赴各边轮纳。或自垦边壤以积粟此塩之为利。而边所由无乏也。弘治中、此淮人长司农者乃叶淇也有淮人长司农部商多其乡人亲故因奏更旧法、第令输银于京。分送各边自籴。折银较旧为增。得引比粟甚易于是一遇凶岁边粟如珠矣既而刘瑾并革送银。边人更无籴本。遂多馁死此商贾不通之始也正德时、勋戚椒房之家。倚势擅利。而商之无力者。中纳不行。乃羣附势。家。卖其引。冐其名势家分其利。而商之得微矣。间有一二得中纳者。取盐于各场。势家先取足。而无力者坐视此商贾不通之再也而操柄者又随时规利。恐商人夹带羡。盐利归其手。建议公卖余盐。征其价值。每引或至百余斤。余盐盛行。而正盐反壅此商贾不通之又再也况今各边屯种之政废。而粟粒刍束之运艰。度支空缺之用多。而诛求取盈之令下。势家且为敛迹。而商贾期病矣。为今之计。第使盐引仍征粟。即商骛边。商骛边而田之垦辟必多。使边方各屯种。则本色赢。本色赢而商之中纳亦便不待司农出银以籴而边自可饶且引勿增。而余盐祗支正额。则商之贸易利。而正盐自通。又司农酌权宜变通之术。令各场照民间田税例。便其生理。葢民田或本色。或折色。第取其原定之额。羡粟任其所用。莫之禁也。惟场灶既取岁征之价又禁其通贩。故盐之行愈难。遂至千百为徒。驾船执械、突行拒捕。屡见告矣。非惟不为公家之利。抑且贻地方之害。酿为祸萌。莫甚于此。今为两利。孰若使见丁征银。随地办课。照之民赋。而羡盐任其它贸。则户与商俱得。上不废官之取。下不壅民之资。乃人情之至便。而公法所宜宽也。两淮人云七钱五分之额今又渐增可谓重极矣夫盐一也。中引不以粟以银则边无藏粟而边地病煎户征其课。禁其贸。则途有逞奸而内地亦病国家利薮。化为弊区。其惟复收粟之故制。则不劝之耕。而以商积粟。边无虞匮矣。通自贸之一途。则各利其利。公无乏课。灶无匿奸矣。今也纲纪不张。而法网太密、以囊金易引何苦远耕。且下户肩挑。尚恐白欲。此其利害。粲若指掌。故得缕指而窃较之。
　　记
　　修捍海塘记
　　修捍海塘记
　　嘉靖庚戌春、浙西海盐捍海塘、以飓风崩圯、维时督水使者、蜀胡公以职事来廵、郡丞任君、吾盐令张君、胥会、目与咨嗟曰、涓涓不塞、将为江河、况海百川之汇、滔天之洪涛者哉、且兹塘高、实与邑城等、无塘是无邑、自邑而往而嘉而苏常、皆污下受浸、塘不亟筑、患独在盐乎哉、乃得请于先廵按王公、今林公、两柱史、皆急民之患、率作惟殷、而监视则郡倅邓君、节推殷君、其百费于张令取辨焉、外垒石塘。以障怒涛之冲。内填土塘。以防潄齿之衅。由是卤不及田。田可望稼矣。或曰、兹役葢有五善焉、先年聚役夫于塘。率羣猾影射。今分官视工。所辖者少。易察难匿。祛弊也。先一石擎六桩为大疏。今益其二桩。以尺度之。围一袤八。壮基也。石犬牙相躭跨缝乎鏬理密而坚潮不得渗固表也。民每岁塘夫课银。储之于库。鸠役闾左。量数分给。如顾募然。受直停匀。民相劝趋。得人也。每八月潮汛特盛。怒涌兼天。适兹兴作。潮缩而杀。得天也。是皆胡公措置者密、感通者神、而郡伯刘公、暨张令君、寔相之也、尝考吾盐自十八□沦没、唐开元中始筑塘捍潮、宋嘉定中、史言潮冲盐官平野、二十余里、元大德中、此地有三十六沙陂塘易没潮啮海盐沙岸、敕异人张与材、投铁符镇治、入国朝洪武中海啸、沦田一千九百余顷、盐民潘允济、走阙下请筑。始用石矣。永乐三年、通政赵居任筑、九年、保定侯孟瑛筑、宣德四年、侍郎周忱筑、皆敕使也、役民槩及苏常等七郡、正统以来、或郡守、或臬宪、或藩参、官无定员、则守土臣也、其役民亦祗用我嘉七邑之力、正德中、易以水部郎、今　皇上乃专设佥宪职水利、则势亲易运。职专思确、况铨部重东南海患、择宿望如胡公、而又率以廉勤、佐以诸材谞乎、令且议开里河取土可以实塘因河可以运石又命石户。岁采而时轮之。以备缓急。皆利民防患嘉猷也。当书之以为后则。
　　皇明经世文编卷之二百十五终
　　皇明经世文编卷之二百十六
　　华亭陈子龙卧子　宋征璧尚木　徐孚远闇公　彭宾燕又选辑
　　吴祖钖佩远参阅
　　苏司马奏议（廵抚疏草）
　　苏佑
　　廵抚疏草
　　预拟分布人马以御虏患疏
　　审度兵势虏情预拟督调战守以成安攘疏
　　接报夷情疏
　　陈时弊度虏情宣大钱粮以保治安疏
　　预拟分布人马以御虏患疏【防守内三关】
　　照得虏马入寇、常在秋高、计月之期、每数月圆。今年闰月或以六月即为七月。近者两子奴寇浆亦以六月二十一年六月入寇山西亦其时证、臣今阅视诸关、备采众议、倒马紫荆、最为紧要、葢二关山势虽称险绝。中有河流山形紏乱各该隘口。随险分兵。势分力弱。恐难持久。且外恃宣大犄角。势又在人。密迩京师。易为震动。此其紧要之大畧也。若夫龙泉之守。外有平刑。故关之冲。必由雁塞。距其地里。平刑至龙泉。不下三百余里。山势联络。中鲜民居。抢掠无以为藉食之资。险阻必困踣恃长之骑。以此争锋。非计之得。兵有胜筭。必我之利也。山西二关。万一可入。泽潞汾沁。足以四驰。而谓东犯太行之地。以当守险之兵。势既纡回。时应躭阁。虏人狡黠。志在抢掠。或不出此。又况山西连年修守。俱有次第。似可无虞乎。龙泉故关。紧要次之。此其大畧也。查得先奉钦依修筑墙堑、近该臣查勘完者巳十之九、其不完者计以六月之中、俱可报完、守有依凭、若无人拒列、金城汤池、有不可恃为固者、况区区墙堑乎。故常守之外、酌量险易。加之防守之兵。若徒拘于守。势分力弱。有难可恃以久者。爰分拨将领。相以地形。责以应援之效。谋协众议。亦以佥同。不敢自专以误认使、臣之责也。查得本年三月十八日前廵抚都御史郑重巳咨行总督侍郎翁万达于宣府镇摘拨兵马三千、在旧保安州岔道堡驻札、专应援马水口、再摘拨大同镇人马三千、在平刑关驻札、专应援吴王口、仍摘拨别镇人马三千、在广昌县驻札、专应援浮图峪插箭岭等处、但臣查得旧保安州桃花堡、比与岔道堡相去马水口尤近。相应改移驻札应援。又查得白羊口与臣所属地方相近。计去京师。路实咫尺势尤紧要。亦须周防。亦当添兵以防意外之患。如蒙敕下兵部再加查议上请、更乞　天语丁宁、宣大将臣、并行总督抚各臣、柦准咨议施行、
　　审度兵势虏情预拟督调战守以成安攘疏【虏情】
　　查得连年征调延绥宁固辽东等处客兵、嘉靖二十一年共十枝、以后俱六枝四枝、应援宣大二十八年延保二枝、老营堡一枝、大同一枝、二十九年延绥保定辽东共四枝、俱应援宣府、葢重宣府也。重宣府者。重京师也。近准兵部咨为陈战守除虏患以振国威事、该京营总兵官太子太保咸宁侯仇鸾题本部复议各兵应援当视虏情缓急以为先后、若京师有警、则宣大为轻、京师无警则宣大为重、延绥游兵、征调宣大应援、系节年故事、今使赴调京师、路由宣大、亦不相左、而况驻札宣大、以听京师调用、实有两便、合行宣大总督官预将此兵量布、尽东隆永滴水崖以便京师调用等因、题奉钦依、备咨前来、周谋详论、固巳筹筭无遗、臣窃惟兵不预图、无以应戢守、探不真实、无以中机宜、若使探报既真。则后发先至。自可以夺虏之心。彼此不失。自可以投机之会。是征兵在先而探报贵审。则兵为有用。虏不足平矣。查得虏患节年侵犯、如在山西、则急山西、在大同、则急大同、在宣府、则急宣府、如今年在蓟州、则又当急蓟州、信矣、然俺答诸部落。实在宣大之间。套虏联合而入。亦不能越度宣大。倘有侵犯。东行必先大同。次宣府次蓟州探虏情之真者。必先大同。次宣府。次蓟州。近御史胡宗宪奏称探报虏营。大同得其情。宣府得其形蓟州因魔问病。不足凭矣固以虏巢在西北。大同有大边宣府无大边。蓟州借听于属夷。自有不同。该部覆奉钦依如拟施行、则是探报者。固当责之各镇。务得真情。庶向往有期。督发无悞。东西咸中。犄角可凭。实兵家之首事也。且诸镇虽皆虏冲。而府逼近京师。实为紧要。蓟州正当畿甸。尤切腹心。审重度轻。则防御之兵。似当先蓟州而后宣府。然虏有所由入。兵有所由会审机度势。则防御之兵。又当先宣府而后蓟州何也、蓟州宣府。虽俱京师后门宣府在西。与虏邻近其所由入可以探知。整兵防御。其所由会。亦属枢铃各路主客兵马。督调应援。不悞哨探。心志既一。势力亦均倘犯宣大。自可追逐庚戍虏徒蓟门入故当时急在蓟门然先是宣大屡报东行大将军移师备居庸矣若犯蓟州。一关之限。闻警疾驰。稽日计程。不失筴应。臣愚谓备宣府可应蓟州备蓟州则不能应宣府此兵势也。探报可凭。则防守不失。若止听属夷诪张相诱。利在犒劳。妄报虏情。不审听闻。即预征调。关门甫度。虏遂乘虚。则宣府入寇之路。有谁堵遏。不无顾此失彼。重致凭陵。臣愚谓探报防御。必先宣大而后蓟州。此兵机也。较之常岁。虏之侵犯。多在秋高。其余时月。纵有警传。亦止近塞。天寒地冻。巳难驰骋至于深入。尤所未能。葢虏之冲突全藉马力。草枯臕损。可少解严。方宜休飬兵骑。以待征调。若不审时量地。听凭虚喝。不惟调遣不时。致增外患。屯兵日久。亦将内疲。是亦兵之忌也。窃料虏贼骄贪。理当覆灭。似不可拘守故常。使机事或成牵制。臣愚谓宜行各边如贼无侵犯、不许贪图小利以起衅端、但加防御戒严、无堕贼计、如果不逞、侵犯地方、犄角剿除、以慰西顾、仍预量拟精骑、以备搜捣、至如套虏过河。则全陜兵马。先得探报。大加搜捣。虏虽犬豕。亦重室家。岂敢长驱而无内顾。兵法曰攻其所必救。此亦齐人救韩直走大梁之说。是亦兵之奇也。昔人谓丑虏虽众、不当汉一大县、今纵倍之、封疆万里、岂遽称难、近日捧读　圣谕、加意戎师、兵充粮足、允服庙筭、袛诵三复、敌忾溢衷、臣愚又谓时当全胜、事贵早图、欲张兵威以夺虏气、须大破常格、多发帑银、委任户部重臣、添买刍粟议行九镇、大简精锐声言卫护京师。相机委诸阃外。秋高马肥。乘我有时。肆骄利贪。彼岂无隙。时方有出塞之谋故耳然用兵贵精。制胜在谋。将见幕南可空。名王可虏。虽所费不赀然一劳永逸、将在此举、昔管仲霸齐、乃作内政、寄军令、葢亦机事贵密、兵道尚诡、斯尤臣愚惓惓之朴忠也、若使连年备虏、纵有斩获、不过零骑、得不补亡、虏何挫衄、日复一日、未见所终、试以近事、一年所费、总括其数、召大司农以所积贮征解、亦总括其数、量入为出、将恐日益不足、臣之私忧、殊忘食寝、谚云、耕当问仆、织当问婢、岂仆婢之智、固贤诸他人、亦惟专且习耳、臣待罪边方、叨任总督、似有一得、辄敢上陈、如蒙　皇上轸念虏患日深谋事贵预、敕下户兵二部、会集廷臣从长计议、速为题请宸断施行、边疆幸甚、臣愚幸甚、
　　接报夷情疏【北虏开市】
  </div>
  <div class="pagination">
   <a href="皇明经世文编_page73.html">
    上一页
   </a>
   <span>
    ...
   </span>
   <a href="皇明经世文编_page69.html">
    69
   </a>
   <a href="皇明经世文编_page70.html">
    70
   </a>
   <a href="皇明经世文编_page71.html">
    71
   </a>
   <a href="皇明经世文编_page72.html">
    72
   </a>
   <a href="皇明经世文编_page73.html">
    73
   </a>
   <span class="current-page">
    74
   </span>
   <a href="皇明经世文编_page75.html">
    75
   </a>
   <a href="皇明经世文编_page76.html">
    76
   </a>
   <a href="皇明经世文编_page77.html">
    77
   </a>
   <a href="皇明经世文编_page78.html">
    78
   </a>
   <a href="皇明经世文编_page79.html">
    79
   </a>
   <span>
    ...
   </span>
   <a href="皇明经世文编_page75.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
