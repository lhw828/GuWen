<!DOCTYPE html>
<html>
 <head>
  <meta charset="utf-8"/>
  <title>
   皇朝经世文续编-清-葛士浚 - 第 54 页/共 103 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文续编-清-葛士浚 - 第 54 页/共 103 页
  </h1>
  <div class="content">
   一请　恩试臣学学生向例五年考试一次由吏部请　简大臣分别等第一二等录用间有　赐给三等留学四等革退干隆间改为三年一试二十三年改为不定年分考试繙译中书笔帖式四十一年复准咨送吏部考试库使臣等查近日侍郎锡珍请整顿官学侍郎宝廷请教导六部笔帖式均奉　谕旨允行即今事例停而繙译中书各部笔帖式库使亦实有乏才之患若申明旧章集各学之良以为各衙门之用仍酌予年限准将各学学生请　旨考试分别录叙则子弟有进身之阶部吏皆明经之士似与学务政务均有裨益是否有当应请　饬下吏部妥议具奏　以上六事准旧制定新章酌时宜除夙弊似亦教养兼全情法互尽如蒙　俞允臣等即当详定条规严立程课时进诸生而训迪之以期徒众向风相观而善臣学近隶　禁垣较四姓小侯二品士门七营飞骑尤为优厚八旗子弟又类多开敏高明仕路既宽颖异之资腾上必速若童年收辨志之益幼学定育德之基较之乡贡进士州郡文学困于科举习非所用等当有事半功倍之益以　国家治理之隆诚使实事求是久道化成或有一二伟之士出于其间以副　圣明振兴学校之意此固臣等共为八旗子弟深殷期望者也
　　请国学增设举监疏光绪十一年六月　　　
国子监祭酒王先谦
窃维臣监六堂向以各直省贡监生汇送考试入监肄业而举人例不与焉推求立法之意盖以　国初仕路疏通儒生一中乙科即登官籍不应更厕身太学致妨贡监生甄用之途康雍以还科目日盛铨选因而拥挤伏读干隆七年　圣训已有举人日积日众需次多年不得一官之　旨至今日而劳绩捐纳充满天下铨法愈滞士子名登甲榜始为筮仕之期举人非由　大挑教习得官誊录议叙及兼藉他途出身者鲜不皓首一经困穷终老此亟宜加意者一也举人既列贤书已出贡监生之上进掇巍科则内厕朝班外膺民社莫非为　国任事之人正当及尚未释褐之时使之肆力简编养成器识乃以限于成格转不得与贡监等同沐　圣主之教思既无当于育才亦非所以劝学此亟宜加意者二也明代学校之制入国学者通谓之监生有贡监有廕监有例监有举监即举人也洪武初择年少举人赵惟一等入学永乐中举人会试下第辄录其优者俾入学以俟后科嗣后遂为定例　钦定明史选举志可考按也今举子春闱报罢其欲留京者不少资生乏术觅馆维艰无不愿历事上庠一沾廪饩以为奋志潜修之地若不加以收录实不足作士气而顺群情此亟宜加意者三也如一体入监肄业厥有三便自捐例减成粟监且盈天下于是太学重地恒贡少而监多其潜心问学者固不乏人而射利者流惟图窜名入籍得以沾润直隶山东两省监生重名代替寔繁有徒每值考录住学几于防不胜防诘不胜诘举人则皆系本身凡入监者取同乡官认识印结为凭可无蒙冒之弊考选既得其真稽察尤易为力便一监生多在本省应试无事来京虽有通材何从广为罗致举人则三岁计偕毕萃辇毂拔尤宏奖易收英才乐育之效便二明初历科进士多出太学洪武朝戊辰辛未廷对第一者皆太学生撰题名记立石监门进士题名碑由此相继不绝　国朝进士立碑尚沿故事而其由来无复深考矣诚令举人入监则明经饬行孰不争自濯磨贡举之年必多成就人才鼓舞之机端在于此便三臣等伏惟成法贵于遵循而时宜必当参酌矧立教培才之道不厌精详果于学校有裨敢不权衡变通上副　圣主作人之化为此合词具　奏恳　恩将臣监肄业生增设举监名目准以各直省举人入监肄业即于贡监生员额内通融录补以广甄陶而资鼓励出自逾格　鸿施
　　请恩准职官入监片光绪十一年　　　
王先谦
再向来臣衙门无职官入监肄业之例惟近日捐例减成乐输颇多士子戎行着绩剡章半列儒生幸邀顶戴之荣弗与胶庠之选求仕不得愿学未能揆厥情形允宜矜恤拟嗣后无论举人贡监生除由捐纳劳绩得有正印职官投供候选者即系已入仕途无庸收录外其非正印职官未经投供仍情殷向学者恳请　恩准入监肄业至举贡考取教习传到需时者请一并入监肄业以广裁成
　　请停武闱片　　　
两江总督沈葆桢
撙节经费各省情形不同而就大局言之曰节无用以裨有用而已　国家文武并重论求才之道原谓取多则用宏然文职以科甲为正途而武职科甲升阶独居行伍军功之后则　祖宗立法之精意不可不深长思也历科武闱报部经费每省已数千金而不合部例又不能径裁归于外销者不与焉其院试郡试县试则为牧令亏累之一大端果所拔者为　朝廷折冲御侮必不可少之才即所费滋多亦不当吝惜顾自军兴而后窃计　国家所以收得人之效者多半由额兵练勇而来科目之荣远不逮焉即以京旗论人才辈出者首推火器营健锐营今则神机营出色当行矣何者习其所用也臣到任日武举联衔禀诉投营几及十年不得一差心焉悯之然详细察看其晓畅营务实不足与行伍出身者比其奋勇耐劳实不足与军功出身者比何者所用非所习也夫归标效力者尚能束身自爱勉就范围而无事家居者往往恃顶戴为护符以武断乡曲盖名虽为士实则游民有章服之荣而无操防之苦故以不守卧碑注劣者文生少而武生多则又非徒无用也诚奉　廷旨饬停武闱例销之款提解部库每科合各省亦可得数万金而综计州县所省亏累尤属不少为州县省一分亏累即为民间留一分元气其有志向上者或兵或勇任其所托早得窥见行阵真际以自奋于功名朴厚者归农无从沾染习气则财与才均化无用为有用矣可否请　旨敕下部臣通筹定议出自　圣裁
　　胪陈站丁不准考试可疑可悯情形疏光绪四年　　　
王家璧
臣恭查道光二十四年　钦定礼部纂修则例内开盛京兵部所属站丁系吴三桂户下逃丁及伪官子孙承充八旗户下带地投庄头与家奴无异本身及子孙均不准其捐考等语臣查旗民家奴尚有伊主放出后扣足三代所生子孙与平民一例应考之条而此项站丁节经历任盛京兵部侍郎永福兆惠富德花尚阿书敏书元户部侍郎延煦等奏请照户礼工三部所属官丁一体准其考试均经部驳在案在部臣屡议而屡驳者固守先年之例案而诸臣屡驳而屡请者实察历久之情形臣谨详查历次成案考证干隆嘉庆年间部颁　钦定学政全书及近时续增科场条例窃见其中有可疑者三有可悯者三请为　皇太后　皇上陈之永福兆惠富德花尚阿四次奏请见于　钦定学政全书者皆在嘉庆十九年以前部驳皆以驿站紧要恐准考则有力之家尽以读书为名规避差使致误驿务并无一语谓系吴逆逃丁也至嘉庆十九年将军和甯与书敏不合始有系康熙年间招安吴三桂户下逃丁四百四十名编为二站之语此可疑者一也永福初次奏请在雍正八年其时去吴逆平时未远钦维　世宗宪皇帝圣明英察无事不在　圣鉴之中臣恭查雍正五年杭州织造孙文成奏事奉　朱批凡百奏闻若稍有不实恐尔领罪不起须知朕非生长深宫之主系四十年阅历世情之雍亲王也　圣谕严明莫能欺饰若此乃永福此奏惟奉　上谕事虽应行但此途一开俱各染于汉习而于汉仗武艺正项差使恐不无懈弛之处等因钦此若站丁皆伪官子孙永福隐饰不奏复为陈乞　天语有不谴责及之乎此可疑者二也和甯谓康熙中招安逃丁编为二站亦未指明何站其实盛京兵部所属二十九站皆设自顺治二年人数既多历年又久生齿自必蕃衍今日皆吴逆逃丁之后岂原设二十九站各丁竟无一丁有后乎且逃丁但编二站即陆续投回并拿获者及伪官等家口亦拨其中必不至合二十九站全额一律换尽也此可疑者三也不特可疑亦实可悯原设二十九站站丁世受　圣朝豢养例准考补驿丞何敢必希上进但因一二站编有招安投回之人遂使二十九站站丁祖父子孙同受不韪之名不准上进必非其心所安其可悯者一也臣又查咸丰四年部驳书元所奏内称若因其情殷报效遽准代恳　恩施破除成例是但为数千余两之微资隳二百余年之大法等因臣敬思即和甯所奏编管二站系在吴逆初平之际其时去明亡未远或因顽民尚多不得不严为之法以一人心今海内涵濡　圣泽二百余年即发逆捻逆回逆迭起终不能动摇人心况随吴三桂人滇兵丁初本非逃幸沐　圣祖仁皇帝宽大恩施招回　根本重地迄今时历　八朝七逢　大赦罪由缘坐愈远愈轻例文所云本身及子孙若通始初编管之人扣算则除去原丁及其子其孙今之站丁早在四世以下矣其望　泽之心正不敢自外　生成之心也其可悯者二也且近自军兴以来　朝廷义正仁育其胁从投回者出力则贵显之散归则安插之并未锢其子孙罚及后世莫不感戴　皇仁而该站丁等但以　国初至今年代久远册籍难稽二十九站中莫能分别无以自明以近年胁从投回仰沐　天恩浩荡比较未免向隅其可悯者三也臣愚以为留都实　根本之地豢养本予以自新现今站丁生齿益繁驿务不至懈弛拔其秀于移郊移遂之后正以昭　列圣教化之神育才之中即以固本臣不敢以案经屡驳缄默不言谨据见闻所及并考证前后　钦颁诸书胪陈　圣听可否准照庄头及旗民家奴放出例除去始编站丁本身及其子其孙外再扣足三代所生子孙旗档有名入旗籍考试旗档无名入民籍考试其服官限制亦查照办理出自　皇太后　皇上逾格　天恩伏乞　圣鉴训示事关　盛京根本重地屡驳之案似应　廷议佥同以昭慎重如果臣言可采伏请　饬下王公大学士六部九卿翰詹科道持平定议会奏施行
　　请　饬酌加海门厅学廪增各额片光绪八年　　　
江苏学政黄体芳
江苏设立海门厅肇始干隆年间划通州崇明错壤沙洲别为沙籍嘉庆十七年抚臣朱理等以该厅观风应考四百五十余名奏请额设文生十五名武生八名廪增各十五名经部核查续称该厅童生在通州考试者一百六十四名在崇明考试者三四十名请设文生六名廪增各四名部议以前后人数不符且据学政按临考试统计人数不过二百照循化厅例取进文童四名廪增各二名期于核实取材甯缺毋滥惟海门辖境纵横百余里自干嘉迄今几及百载近十数年来每届厅试视年丰歉与试者或六百七百有差同治三年部议绅民捐饷准加学额二名七年部议绅民续捐饷准加学额二名各在案而廪增额数仍各二名有半世穷经而廪糈未逮有屡膺首选而挨补无期且以通共二名之廪生保六七百名之童生识认殊难为力据署海门同知汪承福吕贤彬先后详据绅士陈子兰等以考试人多廪增额少等情呈请奏恳加广廪增额数前来臣查学政全书所载各省厅学如江西莲花厅额进八名廪增各十二名定南厅额进八名廪增各二十名浙江玉环厅额进八名廪增各八名湖南凤凰厅额进六名外额进二名廪增各六名干州永绥两厅各额进四名外额进二名廪增各四名甘肃循化厅额进四名廪增各二名四川石柱厅额进六名廪增各十四名理番厅额进六名廪增各十七名雷波厅额进三名廪增各六名云南蒙化永北两厅各额进二十名廪增均各四十名贵州仁怀厅额进四名廪增各八名普安厅额进十名廪增各二十四名松桃厅额进四名廪增各二名在当时因地制宜原无成见多士循涂守辙岂有他求惟现在海门学额多于循化雷波理番仁怀松桃等于莲花定南玉环凤凰干州永绥而廪增额数仅与极边之循化松桃相埒同处　右文之世均为新设之区彼此相形不无向隅兴叹若谓数多无据则近时并无跨考之风若云额定难增则入学已有加多之例即如同治十年岁试廪生二名相继丁忧时保结祗有增附择人既费周章按例亦形歧异臣上年岁试该厅考童已逾五百以外现届科试密尔秋闱人数必众廪生难于保认自系实在情形伏思　国家取士自有限制以该厅目前进额而论迭经加广原不能援人数文风之说再乞　殊恩但学额既至八名而廪增额数未与并增合计仅得半之数无论童生或增或减察弊总有所难周即附生愈积愈多进步亦伤于太溢倘蒙　饬部核议于廪增原额外各酌加数名庶几鼓舞士林共乐荣名之寸进稽查童试俾有责任之分司既广　皇仁亦符礼制
　　请添设张独多三厅学额疏光绪八年　　　
李鸿章
窃查迤北之宣化张家口独石口多伦诺尔三厅地面本系塞外荒区从前经商种地之人皆自他处迁往户口甚少来去靡常是以向无学校近年荒地日辟生聚日繁白草黄沙变为阡陌望衡对宇渐有市廛臣前派员清查垦地升科谘询民间疾苦其民之秀良者亦有志读书蒸蒸向上已奏准将该三厅理事同知改为抚民要缺并于多伦移驻武职大员添设三厅捕盗兵弁保护商民在案惟学校缺如士子尚乏进取之路且塞外民多强悍尤宜泽以诗书诱以礼教俾可化禀质而格愚顽据藩司崧骏口北道奎斌以因时制宜设学诚不可缓酌拟应办事宜详请核奏前来臣查热河承德府属之平泉丰甯滦平建昌赤峰朝阳六州县初无学校嗣于干隆四十一四十三等年议准添设汉民学额每州县岁科考试各取进文童四名岁考各取进武童二名平泉丰甯文风较盛各设廪生四名增生四名滦平建昌赤峰朝阳各设廪生三名增生三名二年一贡因未建设学宫教官统归承德府教授兼管其先在密云等处原籍入学各生改归寄居平泉等州县管辖内有现系廪生令其各保寄居州县童生如该州县中现无改归廪生暂取地邻保结收考等因今张独多三厅议设汉民学额与热河情事相同拟援照成案即自光绪八年科考为始每厅岁科考各取进文童四名岁考各取进武童二名如佳卷不敷姑缺无滥该三厅亦比照滦平建昌等县之例拟各暂设廪生三名增生三名二年一贡现值经费支绌势难建设学宫教官拟将张家口厅考试事宜归附近之万全县教官兼管独石口多伦两厅考试事宜归附近之赤城县教官兼管府试事宜即归宣化府知府教授管理该三厅本少土着民人多系他地流寓应查明已在该三厅属寄居二十年者准其改归如该厅考试其先在宣化等州县原籍入学各生今改归寄籍者即不准再回原籍应考内有现系廪生令其各保该厅童生如该厅现无改归廪生暂取该童生地邻保结收考俟补有廪生再由廪生保结仍严杜原籍寄籍两处跨考及附近州县居民赴该三厅冒考之弊如此分别办理庶边外文教振兴渐知孝弟忠信之义殊于地方风俗有裨其有未尽事宜容饬该道厅随时察议详办所有张独多三厅拟请添设学额缘由理合会同顺天学政臣孙诒经恭摺具陈
　　续陈苗民改装暨整顿义学情形片光绪九年　　　
林肇元
臣于本年三月二十二日将劝化苗民改装情形恭摺具陈五月初五日准兵部火票递回原摺奉　旨知道了钦此钦遵在案臣当即恭录行知该地方文武遵照饬仍善为开导毋许稍有勉强扰累嗣于六月间复据统带练军委用提督陶茂林会同地方官将镇远黄平清平施秉凯里各处续行改装苗民三千一百五十二户丁口一万二千九百零六名造册呈报前来臣查核无异伏思化苗固宜改装以革其面尤贵设学以革其心必使之读书明理陶染渐深变化自易现经选派候补知县梁贡璆将臣所刊训苗义学章程功课暨纂辑族谱样本婚丧礼简明仪节并多购小学应读各书携往苗疆各属会同地方官实力董劝随处整顿持之以久冀克有成以期仰副我　圣主教泽覃敷一道同风至意
　　口外七厅取进学额请援案办理疏光绪十年　　　
奎斌　吕凤歧
窃查晋省归绥道属之归化萨拉齐和林格尔托克托清水河与现在奉准改隶之丰镇甯远七厅地面辽阔户口繁增民俗敦庞不乏俊秀可造之士祗缘该处向未设学士子进身无路未免向隅上年升任抚臣张之洞奏请设立各厅文武学额经部议以各省未经设学之区经各该督抚奏请设立专学者向系查明应试人数若干有无附考他学取进有人报部定额酌量添拨光绪八年直隶张独多三厅设学成案即系照此议办今山西归化等厅土着及寄居合例人民亦应查其现在应试人数并向来曾否附考他学有无取进之人行令详查办理等因正在饬议间钦奉光绪十年正月二十五日　上谕王赓荣奏边民服教有年请添设厅学一摺着山西巡抚山西学政绥远城将军会同妥议具奏钦此钦遵分别咨行并案核议去后兹据署布政使高崇基详称七厅寄居民人多在百年内外俨成土着无籍可归即或本籍间有亲朋亦以离乡日久势成隔绝冒昧赴考必致阻拦而阻拦之人所以严防冒越即可以藉端讹赖有如该御史王赓荣所云者原籍如此附考他籍更无论矣既无赴试之所即难计其应试之人惟归化厅旧有书院查其现在赴院考课者计数业有三四十人今若准其就近应考自必闻风兴起人数日增各厅亦均有奋志读书之人更必同斯踊跃因查直隶张独多三厅设学事宜系按应试人数查照宣化府取士规模酌量取进于光绪八年经部议准有案晋省七厅情事相同拟即援案自下届岁试为始七厅文童由各该厅就近招考一俟学政按临大同府属时照案录送附棚应试仍由学政按其实到人数多寡比照大同府现在取士规模酌量取进数名考过三五次后察看情形如果人文日盛再行议定学额以及廪增名数奏明办理其现无廪生之先照章暂取地保结送考此后续有寄居者仍须照例扣满二十年方准入考免致跨冒武岁试一体照办惟查张独多三厅所附万全赤城两县学本系均隶口北道属兼管自易今归化等七厅均隶归绥道大同府分隶鴈平道不相统属若附大同县学兼管未免诸多窒碍自应酌于归化厅设立总管七厅学校事务教谕一员即将临县教谕查照原奏裁缺移改该厅本有　文庙无庸重建应置学署俟奉准部覆后再行勘估工需银两即在新征丰甯押荒项下动支至绥远驻防向随右卫考试今归化既有专学自应即予改归原奏请设土默特繙译学额现在汉学既归专设是否一律举行应候部议此外如尚查有未尽事宜随时报明立案等情具详请奏前来臣等查边方烦要之区本应导以文教况复七厅地面生聚日众弦诵日多自非泽以诗书无由振兴士气惟是事属创始应设学额一时既难遽定自应因地因时酌筹通变可行之法覆核该司所议均尚切实易办亦与直隶成案符合臣等详细筹议意见相同所有七厅学额现拟酌量取进援案办理缘由谨合词恭摺具　奏
　　请造册送考疏光绪十年　　　
文绪
窃照黑龙江满蒙汉八旗并水师营官屯人丁二百年来向读清书自经吉林设立考棚准其一体附考各项子弟均知延师诵读经文近年考中文生每遇岁科不下二三名文风日渐蔚起奴才等前因延师不能核实恐为纯盗虚声致坏心术曾经捐设官学奏请拣发大教习前来启迪培养业经奉　旨交部议准咨行在案查八旗满汉人丁户口清册向送京旗遇有乡试到京应验骑射自应由京旗参佐加结详送毋庸再议外其水师营官屯两项人丁向未编设旗分历遇审比之年户口册送户部存案兹据水师营总管海昌详请前经送归合字号考中文生李成章等二名壬午科进京乡试嗣据该生等禀称蒙发咨文到京投交值年旗始知除带领该营官缺引　见外向不保送考试不得已折回屡经呈恳该管总管以既隶旗署考中合字号文生不得入场乡试情形嗷嗷沥陈转详请办前来奴才等饬司详查缘水师营人丁系勘定边界时由吉林撑船前来康熙二十三年将军萨布素奏设缺分立营驻防专司船务如升营内总管四五六品官向送值年旗带领引　见有入衙门各司效力贴写练达公事者亦准与八旗满蒙汉人一体挑升无品级笔帖式升授仓屯站官年满以本营六品官用官屯陈丁亦系该将军于二十七年由奉天官庄人丁内拨来屯田设有领催缺分管辖庄头约束庄丁种地交粮以备接济口食其后添新官庄人丁系干隆四十四年因发遣子弟及另户旗丁家奴在军营得力放出共四百余名经将军傅玉奏准安设新庄给与牛只与旧官庄人丁种地纳粮一体挑选领催等缺本年奴才等又将该官兵由军营携来幼丁无籍可归者五百余名奏准一并归官屯管束作为壮丁等因各在案奴才等伏查奉天水师营人丁系招抚海洋岛人编为镶黄正黄正白三旗设有佐领防校等官奉天官庄原有两项隶　盛京户部六品官管下者系为镶黄旗汉军隶锦州副都统所管官庄衙门管下者归京内务府汉军旗分谓之大粮庄头均准与八旗汉军一体考试合字号历登仕进者实繁有徒兹江省水师营查明原系康熙年间由吉林随大军前来驻防于此立营设缺又与八旗满蒙汉一体升授文职现在奴才等衙门各司当差者实不乏人官屯陈丁系由奉天官庄拨来无论何处均系有旗分之人其后添庄丁内除家奴放出外虽有遣犯子弟亦系无罪之人根基均无不清之处查我　朝凡隶旗者籍莫不均有旗分今此两项人丁既隶旗署充当旗体差使并末编旗揆厥由来边荒地方飞俗朴厚只知与八旗一体当差而未计于此也现在该生等既经值年旗驳回不为保送此外又无京旗参佐加结不得观光若从此淹没阻其上进之路不特有所向隅且失我　皇上拔取人材一视同仁之意奴才再四详核新旧官屯人丁内有家奴放出者虽经纳粮当差已越数辈若遽准登诸旗籍考试未免过优应请照旗档无名之王公府下人丁一体归于民籍投考仍另行记档存查以免弊混外所有水师营及新旧官庄正项人丁合无仰恳　天恩俯念该生等奋志读书可否照依奉天营庄旗分将江省水师营亦编为汉军镶黄正黄正白三旗官屯新编为汉军镶黄旗将丁册分送　京旗存照以备该士子进京乡试该参佐有所保结用登上进以广　皇仁之处　恩典出自　鸿慈
　　新设县治请立学校疏光绪十年　　　
奉天将军庆裕
窃查昌图府属之康平县自设县以来已逾三载考试人数渐多文风日有起色该县地处边陲民情强悍若非设立学校不足以资教化前因规模草创应试人少暂附府学考试现在该县应试文童已有一百五十余名之数其中文理通顺者颇不乏人武童弓马亦多娴熟可观自应设学定额以励人材经康平县绅士杨毓东等联名禀县详府由昌图府知府赵受璧转详请奏前来奴才等伏查治民以教化为先抡才以取士为重从前改设昌图府治添置怀德奉化二县均已奏准设学定额在案康平设县在后学校尚复阙如既据该绅士等联名呈请自应按照怀德奉化二县设学成例一律办理以顺舆情而符体制合无仰恳　天恩俯准于康平县地方建学设官定额取士以兴文教如蒙　俞允拟请添设训导一员归部铨选并请　饬部铸造康平县儒学条记一颗颁发该学以昭信守额设文学二名武学二名外拨府学一名应请在于旧拨府学额内加广文学一名共计府学七名并添设廪增额各二名五年一贡从前附府考进各生均令改归康平原籍不准跨考以清籍贯至修建　文庙学署需用经费暨官俸役食月课等银均照怀德奉化二县在于斗租项下动支如有不敷即在河税项下拨给循例造册报销
　　改建船山书院片光绪十一年　　　
彭玉麟
臣本籍衡阳士绅奉前学臣朱逌然面谕创建船山书院于南城外择师主讲已阅一年因院地逼近城市湫隘嚣尘殊不足以安弦诵复由臣捐资改建于湘水中之东洲查船山为前明遗臣王夫之隐居地在衡阳蒸水左岸夫之为崇祯十五年举人逢乱未赴会试明年流贼张献忠陷衡州迫胁士类从乱不降者投之湘江夫之走匿南岳贼执其父朝聘为质以索之夫之因自刺两臂作重创舁往易父贼乃俱免之顺治三年明桂藩子永明王由榔称号肇庆其大学士瞿式耜疏荐夫之于桂授行人司行人屡疏劾王化澄等几蹈不测康熙十八年吴三桂僭号于衡夫之作劝进表夫之潜逃去后乃隐居石船山筑土室着书其中学者称船山先生　圣清大定巡抚郑端闻夫之曾拒伪命又为我　朝员士属郡守馈粟帛请见夫之受粟返帛辞不见年七十四卒所着书四百余卷其论学以汉儒为门户以宋五子为堂奥尤神契张载之说作正蒙释义与所着思问录内外篇互相发明论者谓我　朝钜儒辈出或攻良知捷获之说或辨易图之凿或详考名物训诂音韵正诗集传之疏或修补三礼时享之仪号为卓绝而夫之皆已发之于前与后贤若合符契不愧命世独立之君子臣案夫之当时海内硕儒北有孙奇逢西有李中孚东南则黄宗羲顾炎武虽皆肥遯自甘力辞征辟然荐绅多从之游着述亦行于世名称稍彰独夫之匿迹韬声不欲身隐而文着故世亦鲜知之者没后四十年督学潘宗洛稍访求其遗书洎干隆中　四库馆开而夫之所着易诗书春秋诸经释疏始备着录　圣朝阐幽崇贤浚列夫之儒林传于是天下始知其名学臣朱逌然既倡立书院期讲明夫之之学两江督臣曾国荃复将家藏所刻船山遗书三百二十二卷板片捐置书院又捐助膏奖银两嘉惠来学臣与夫之生同里閈亲读其书私淑其人敢不勉竭绵薄力任重建书院之举惟是该书院系集衡永郴桂府州所属举贡生监肄业其中则凡延聘师儒甄别生徒整饬院规给发膏奖皆应归衡州分巡道主持其事其肄业生先由巡道札饬各府县及各学公同详慎举报出具切寔考语送道应试每年期定二月初旬由道甄别一次覆试以定录取课分超特一三等限定额无多载在章程内俟经费稍足再行推广至书院掌教山长应聘何人不以借才异地为嫌及外省籍贯皆可惟择学问品望素优者由本籍士绅商请巡道关聘仍由巡道转达学政不得徇私由人滥荐亦不得掌教不到院致送干修以昭慎重而节虚糜当此海氛不靖异教庞杂补救之术惟在扶植人才出膺艰钜而人才之贤否端赖学校之陶成臣以诸生遭际　圣明忝窃踰分无济时艰所望二三豪俊景仰乡贤乘时奋勉养其正气储为通才是臣区区之私心所窃愿者可否仰恳　天恩饬湖南抚臣学臣札行衡永道实力将船山书院一切应办事宜妥速议定举行实于　皇上兴学育才之道不无裨益其南城书院旧址改作船山祠宇祀夫之栗主其中可否请　旨饬有司春秋致祭俾士民有所观感而昭激劝之处出自　逾格恩施除将所拟船山书院章程咨部存案外所有微臣改建船山书院及明遗臣王夫之事迹缘由理合附片具陈再船山书院延师奖士动用经费由衡永郴桂士绅捐集书院则由臣买地改建业已告成未支公款应请　恩免造册报部合并声明

皇朝经世文续编卷五十五
　　　　　　　　　　

　礼政六宗法
　　为人后者后大宗说　　　
吴定
传曰为人后者孰后后大宗也何休云小宗无后当绝此定论也难之者曰小宗子之继父祖者父为之斩而忍听其绝乎大夫之庶子为适兄弟不降而忍听适长继祖父者之绝乎嗟嗟是未达乎先王不轻以子后人之旨也今夫恩之不解者父母也易父母而伯叔焉易伯叔而父母焉君子以为此人道之大变也孝子处此必有隐忍负痛终其身者先王虽悯小宗子之绝然绝之者天也而顾令后小宗者日抱其离弃父母之伤则先王亦为之戚焉而不欲强矣大宗则后之者何传曰大宗者收族者也不可以绝盖自其先世继别子以来世奉宗庙之灵族人赖焉如鱼之依大水深渊也久矣今无后而遂绝之非所以尊祖也非酬德大宗以固宗盟也非惠答诸父昆弟之道也酌轻重之义而权起焉先王曰是可对夫为人后者矣且孔子曰宗子为殇而死庶子弗为后也何则义处于无可通虽大宗亦其伦代之况小宗乎或者曰代之而不后之别子之为祖者毋乃不血食与应之曰不必后之而祀之此先王未言之礼也传曰适子不得后大宗又曰何如而可为人后支子可也先儒谓以次适无次适则以妾子又无则以长适俟其生子还为所生后夫长适可后人则传不可从矣如果俟其生为所生后天下岂有无父之子乎吾谓大宗无后后以昆弟之支子昆弟无支子则后从昆弟之支子又无则由族昆弟广推之奚必适长乎或者曰设别子传未及五世而大宗绝或虽过五世而世世孤传或一二昆弟相间以传而大宗绝小宗惟适子无支子将奈之何曰大宗未及五世而绝虽有大宗之名而其功犹之小宗也无支子则以其伦代之而已若传之已久而大宗绝后以适子则绝小宗不后则绝大宗准以宗子殇死庶子弗后之例意者亦代之以其伦乎嗟乎权者礼之精焉者也如母因立孤而嫁则不绝其服仁也大宗之祀不斩义也非大宗而议后是不忍无子而忍无父母也不忍于人之父母而忍于己之父母也岂非人道之大变也哉
　　与子敦论宗子不必有爵书　　　
张履
读尊着为人后者为本生服议大篇深用叹服履往年上汤尚书书论兼祧服制亦力破不贰斩一说而于今人以小宗为大宗之谬不甚置辨也得尊着乃无遗义矣下篇论宗法引孔颖达云殷制有爵及它国来仕者若子孙禄位不绝即为大宗周则百世不迁之祖独别子耶已又别子若身无爵至子孙始有爵及宗衰而复兴者皆但为小宗不得为大宗履按大传丧服小记但以继别继你分大小宗郑氏注王制谓太祖别子始爵者虽非别子始爵者亦然是谓太祖必始爵未尝谓宗子必有爵也盖别子始爵者及非别子而始爵者其得为太祖也定于其身其为庙也立于其子自是以后其世适为大夫为适士与得立祖庙你庙丧服小记正义宗子有太祖者不立曾祖庙而此太祖不迁也为下士与得立你庙而此太祖不迁也至无能而列于庶人不得立庙而此太祖庙将废之乎抑不废之乎废之则祖非不迁也宗亦非不迁也不废则有百世不迁之宗不必有百世不迁之爵也王制曰大夫不世爵又曰诸侯之大夫不世爵禄正义曰惟有大功乃得世而太祖不皆有大功也则宗子不皆世爵禄也丧服小记注曰宗子去国以庙从曾子问正义云谓无罪者去国则位绝仕它国未可必也然必以庙从使举族而去则犹将宗之也曾子问曰宗子有罪居于它国庶子为大夫其祭也祝曰孝子某使介子某荐其常事宗子以罪去且然则宗子在国虽失爵犹当宗之也陈祥道礼书云惟其有疾不肖然后易之故史朝言公孟非人也将不列于宗贺循言奸回淫乱则告庙而立其次○案以无能为庶人非奸回淫乱比即以罪失爵亦视其罪何如不得概废其宗也故曾子问云然又曰宗子去在他国庶子无爵而居者望墓而为坛以时祭若宗子死告于墓而后祭于家正义后说宗子之家是称名不言孝身没而已注云孝宗子之称不敢与之同辞至子可以称孝夫无爵之庶子其子不必有爵也而称孝则已代为宗子也祭于宗子家祭庙称孝正义谓祭此庶子者非丧服小记又曰庶子不祭你者明其宗也注宗子庶子皆为下士得立你庙虽庶人亦然正义曰若庶子是下士宗子为庶人此下士立庙于宗子之家曾子问告于墓而后祭于家注云祭于家容无庙正义前说云是祭于庶子之家容宗子之家无庙也宗子所以无庙者宗子无爵不合立庙惠氏栋批云宗子大宗之后安得无庙无庙安得为宗子○案宗子无爵当无亲庙而独有太祖庙然则宗子有庶人郑氏言之孔氏亦言之矣又何子孙禄位不绝方为大宗及中衰而复兴者不得为大宗乎哉抑履又有说郑注大传别子谓公子若始来在此国者正义始来在此国谓非君之戚或是异姓谓之别子以其别于在本国不来者据此又似凡始迁者即为祖并祖亦不必始爵也今令甲凡聚族而居者得立始迁祖庙民间为之宗祠是宗法人人可立凡族之所出之祖或始爵或始迁立之庙而置之祭产求其世适主之如古大宗礼可也世适久绝无可立则如今俗主以族长近人鲁氏仕骥为宗祠主祭议以有爵者为主而废其宗子为庶人者履曾为驳议一篇于宗子不必有爵一说尚未详复因尊箸发之是否幸不吝往复
　履又案大宗百世不迁小宗五世而迁虽有定制然又当有别宗之法如古之诸侯比者起家为卿大夫如古之始爵比者赐专祠者从祠文庙及入贤良昭忠名宦乡贤祠者其子孙皆当世世祀之虽本支庶得尊为祖其世适别为大宗而仍宗其所谓百世不迁之宗此即大小宗而参其变妄意如此未知当否自记
汉梅福云诸侯夺宗谓父为士庶子封为诸侯则庶子夺宗嫡主祭祀也通典礼十二○案今自亲王以下至公侯伯子男五等爵宜竟依古诸侯之例夺宗
　　上汤尚书论兼祧服制书　　　
张履
窃见礼部议据例大宗子兼祧小宗小宗子兼祧大宗均服大宗三年为小宗期小宗子兼祧小宗为其父三年为所兼祧期若小宗子后小宗嗣以本宗绝改为兼祧旧一依为人后例降其所生今议若未为所后持重服宜还服其父三年惟己为所后服重则为其父宜期礼不贰斩履愚窃以为礼不贰斩为支子后大宗者言非为今之后小宗而还承本宗者言议者之说犹为未尽也礼为人后者为其父母期传曰何以期也不贰斩也何以不贰斩也持重于大宗者降其小宗也为人后者孰后后大宗也又曰大宗者收族者也不可以绝故族人以支子后之适子不得后大宗然则不贰斩者为支子后大宗者言也今法目长子支子为大小宗在古皆属小宗而兼祧之与为人后也又异为人后者重在所后兼祧者重在所生惟小宗兼祧大宗则大宗重耳今以小宗后小宗本宗绝己还本宗其为兼祧仍以此兼彼非以彼兼此重在所生而轻在所兼虽已重所轻者于前要不得轻所重者于后今以还承本宗之宜重而不使得与为人后者比是轻重失伦也以今后小宗而还承本宗而执古支子后大宗之不贰斩是名实违异也盖不贰斩者缘义有轻重非为并隆者言也并隆则并斩子为父臣为君父为长子丧服传女子一适人者下疏云文夫容有贰斩故有为长子皆斩近则子为母为继母是也非独此也妇人亦有贰斩礼女子已嫁者为其父母期传曰妇人不贰斩也而贾疏谓天子女嫁诸侯诸侯女嫁大夫为夫斩仍为其父母不降是也夫礼非从天降也非从地出也人情而已矣如既还承本宗而仅同降服遂无人焉为之重服者亦人安赖有子人子之心又何以安焉且古者小宗无后绝今则有以大宗后小宗者矣使大宗绝而还承将亦谓已为所后服重而不为所生大宗斩耶大宗礼不可绝虽孤不嫌为后将孤子已服父斩而后后大宗亦不为所后大宗斩耶故有未及为所后持服亦不得为所生服重者所以明为人后之义也有已为所后持服亦必为所生服重者所以明还承本宗之义也然则为母如之何曰母犹父也其为所后母已服斩无论未服则为之期可也此系礼制之重而夫子方以事出使未得主议故不揣鄙陋献其瞽说如此是否伏俟斟酌
　又见礼官议引刑部则例为人后者之子孙于本生亲属祗论所后宗亲属服制独子兼祧非出继比独子之子专承别房者仍依为人后礼为本亲降一等至其子孙为本亲宜一如刑部例履谓如此则所后在五服之外身为父母服期而其子遂即无服矣按礼为人后者其妻为舅姑大功舅姑义服且不再降岂祖之正服而再降用王彪之答谢袭书语○郑注以不贰降释文降一本作隆校勘记云考文引宋本作隆卫氏集说同卢云宋本作隆是也案王彪之在唐以前引作不二降而其说如此是所见本作降惟注意似谓以不贰故降非作不再降解而不再降之义固经旨中所具盖为人后或在五服外而妻为舅姑定以大功非不再降而何且至于绝为人后者与女子子之嫁者同以出降女子子嫁他族其子犹为母党服岂为同宗后者其子反不得为本亲服○且古者族人为宗子齐衰三月使出后者之子继为宗子其祖当以宗子服服其孙岂孙独不服其祖窃以为人后者之子孙为其本亲礼虽无明文要即统于为人后者从降一等礼官引例似所未安或谓五服之亲有犯刑以服定既重所后不绝本亲则罪名两重恐非恤刑之意履谓刑以弼礼礼非以徇刑恐刑之重而预轻其礼则礼适以启人犯刑也刑适以启人犯礼也刑礼两乖进退失据鄙见如此乞并赐裁酌
　　答陈仲虎为小宗殇后宜还服本生书　　　
张履
承示贵邑廪生某丁本生忧学师欲其开缺详某为殇后未曾服斩今本生子已亡不应无重服之人请令某持三年服而尊意谓次房子嗣长房而本生绝或以孙承长房身自归宗或以所生次子还承本生令某之本生有孙承重服斩未便禁其降服惟降服期当与服官一例开缺而据学政全书无开缺例以是疑履愚窃谓阁下所疑是也至谓某之当降服似有可商不自揆浅陋辄抒鄙见幸大雅裁之盖立后者宗法也宗法明而后服制之轻重可得而徐辨案古惟世适为大宗余自高祖以下之适并为小宗今则概目长子为大宗是大宗之名与古同而小宗之实与古异也古惟大宗立后小宗无后则绝今则长房必立后一依古持重大宗之例降其本生为次房立后亦如此尤非礼不复论是立后之义又与古异也然世俗之所行功令之所许沿袭已久良难遽正则既为之后虽本生绝身亦不得归宗或兼承其祧或以次子还承无不可者若本生不绝则固降服无疑也虽然此固为后成人者言之若为殇后则又有说礼殇无为人父之道曾子问云宗子为殇而死庶子弗为后也注云族人以其伦代之是也小记云丈夫冠而不为殇为殇后者以其服服之谓在殇而蚤冠为之后者即服以三年之服此从吴澄陈灏说所谓为人后者为之子是也是则古之殇不殇立后不立后系乎冠与未冠古及冠之期必冠故此专指年未及冠者今俗冠礼行于昏而律未昏不立后惟陈亡及聘妻守志者得立后又独子夭亡而族中实无昭穆相当可为其父之继者方准为未昏之子立后是今之殇不殇立后不立后系乎昏与未昏殇不殇系乎昏与未昏是指年未冠者立后不立后系乎昏与未昏是兼指年已逾冠者则试据古法之大小宗权之其为大宗与谓世适虽未及冠之年而既冠且昏立后宜也已及冠之年而未冠未昏立后亦宜也今既因昏而冠则冠或因昏而迟要当以冠之年为断其为小宗与谓长房○若父在并不得谓之小宗未及冠之年而既冠且昏立后可也即踰冠之年而未冠未昏不立后可也小宗则当以昏不昏为断今某之为殇后岂世适大宗当如小记所云以其服服之者耶殆亦小宗之殇未冠未昏日月已过待其弟之子生而为之后者也此于礼与律并不当立后为之后者过然则为本生之降服与否亦从可以意断矣为大宗后也者虽未及为所后重服亦不得为本生之无后者服斩即为殇后亦然以承宗子祭祀之重不得顾其私亲也为小宗后也者苟未及为所后重服且当为本生之有后者服斩误为殇后者又不待言以与持重大宗者异不得薄其本亲也然则如某者揆诸情礼本生虽有后直当为之服斩今学师欲为之开缺而徒以本生无人服斩为辞某又不自请为本生服斩而待学师之诡详其意各有所为不仅礼教之不明已也阁下以为何如民间一子承双祧两家各为娶妻并为正室此岂礼之所有某身任部曹而下同草野之俗以渎夫妇之伦阁下议之诚是案嘉庆十九年礼部议及常州刘礼部逢禄礼无二适议辨之已详谨录以奉览
　　再答仲虎书　　　
张履
前奉答廪生某误为小宗殇后当还为本生之有后者服斩来书本蒙駮难想不以为谬也又承问贵乡长沙太守之伯祖有子某年逾冠未昏以不才被逐不知所终太守为伯祖后服重古有以孙后祖者然功令三代不能无父故仍以某为父既请封所后祖因并封其所父而以本身之封貤封其本生本生自有后太守当仍请归宗为本生服斩否乎又云某虽逾冠而未昏既以昏不昏断殇不殇则某仍为殇太守虽为祖后并为殇后似当还服本生斩矣然某既邀封典今太守又归宗以夺其嗣是某既为父逐又为其父所后之孙逐将有卫辄以子拒父之嫌履案某非殇也然父之而请封非也而太守固不当归宗服本生斩也曷言乎某非殇也盖鄙人所谓古之殇不殇系乎冠不冠今之殇不殇系乎昏不昏者据年未及冠者言之也若年已逾冠虽未昏不为殇故曰某非殇曷言乎父之而请封非也今律未昏不立后则某虽非殇而实同于殇况又以不才被逐不知所终乎蒯瞶实生辄灵虽不子其子辄不可不父其父若太守之于某非其所生不得以蒯瞶比太守为伯祖后而功令三代不能无父则当据实请于有司有司不能决则当咨于部部议当依古间代立后法直以从孙继伯祖而阙其父其官而请封也例封及祖则兼封本生封不及祖亦以为人后者为之子之义变例以封其祖而以本身之封貤封本生斯为得之今乃以未昏被逐不知所终之某为父谓他人父可如是其苟且乎而又为之请封　朝廷之　恩典可如是其滥邀乎且幸太守官高封得及祖耳假令封不及祖将遗其为后服重之祖而顾加于未昏被逐不知所终之某揆诸情礼不已傎乎故曰父之而请封非曷言乎太守之不得归宗服未生斩也据丧礼为人后者为其父母期雷氏次宗云不言所后之父以其所后父或蚤卒今所后者或后祖父或后曾祖父来谕谓古有以孙后祖是也然则太守既为伯祖后即所谓为人后者既为伯祖后而服重即所谓持重于大宗降其小宗者今既概目长子为大宗伯祖虽非世适亦如此本生无后亦当依今兼承祧为小宗服期之例况本生固有后乎故曰太守不得归宗服本生斩且服本生斩亦与归宗不同归宗者去其所后而归本宗服本生斩者所后非世适大宗苟未及为重服则还为本生服斩以尽其情如前书所云非必归宗也太守固不当还服斩者非独不得归宗已也或曰然则三代以某为父其籍在官且请封矣是可以更正乎曰此非鄙人所敢议也论其礼之失及不当还服斩而已阁下以为何如来谕又云一子承两祧不得并娶礼制昭然毫无疑矣若支子嗣支子原娶卒无子无力更娶本支欲广嗣育为续娶可乎以为并娶而所娶既卒则无并娶之嫌矣以为止宜纳妾而所娶既卒则不必守纳妾之条矣续娶生二子一为本支后又以一为承嗣支后为承嗣支后者固以前母为母矣其为本支后者将亦以为前母乎子封典及之乎不以为前母则不当封以为父之前妻则当封夫封典可及续娶非妾则当给封非承嗣支所娶则不当封两门并娶先后不同时与部文微异礼有疑焉履按无嫌并娶及不必守纳妾之条固已若谓非承嗣支所娶而子之封典不之及则似不然何则妻之义从夫未有夫属彼支而妻得独属本支者也故原娶而在也本支但可为之纳妾而不可为之娶妻原娶而卒也本支虽可为之续娶而不可使自别于夫续娶所生子还为本支后者以父前妻为前母与否当先问此子仍以所生为父乎抑别以本支之世叔父为父乎仍以所生为父则父前妻固即前母也若别以世叔父为父则即同出后之义而以其父为本生父母为本生毋父之前妻为本生前母封典之不得先及又岂独前母乎然以义度之则固当以所生为父何以言之假令本支之世叔父而无子则当父其世叔父以祖其本生祖世叔父而自有子则虽还承其本生祖而仍当父其出后之父今本支但以欲广嗣育之故为出后之子续娶而以其所生之子归宗是本支固未尝绝也归宗之子仍当系于出后之父明矣
此又于来书之外推说之如此幸有以正之抑鄙人有臆见古者小宗无后绝今目长子为大宗为之立后又有为支子后者又有以长子之子后支子者此古所无也又小宗子兼承大宗祧者为大宗服斩为小宗期大宗子兼承小宗祧小宗子兼承小宗祧者并为本生服斩为所兼承之小宗期似斟酌尽善矣而所谓大宗要非古之大宗也鄙人前书所谓今既目长子为大宗则为之后者本生虽绝身亦不得归宗或兼承其祧或以次子还承又谓为之后者苟未及为重服且当为本生之有后者服斩及此书所谓既为伯祖后而重服则不得还服本生斩而封典先及伯祖支子嗣支子所生子还宗苟本支之世叔父无子即当父其世叔父云云犹皆徇今为说窃意小宗无后绝之义断不能行于今而持重大宗降其小宗之礼亦断不可冒乎古除世适大宗当一如礼经而外凡今所谓为大宗后为小宗后又凡所谓小宗子兼承大宗祧大宗子兼承小宗祧小宗子兼承小宗祧者当为本生服斩为所后所兼承者期而为所后及所兼承大宗者之期宜为之杖禫丁忧以异夫凡为旁期者其官而请封也先及本生而以本身之封貤封其所后所兼承三代直书本生为父而兼书所后所兼承之大宗为嗣父大宗子兼承小宗及小宗子兼承小宗者三代籍贯本不以所兼承之小宗为父若本生绝则出后者概行归宗而以所生子后之亦仍以本为重惟自幼被抚养以至成立者则为所后服重而降其本生如此方为义之至当而惜乎世必不能行也阁下通儒请更以质之是否幸不吝往复
　刘端临遗书丧服小记为慈母后者案为妾母后者贺瑒曰虽有子道服于慈母三年而犹为己母不异异于后大宗而降本也愚谓今世为人后者不必皆大宗而轻降其父母之服甚无谓也当准此例虽为后不降本生庶合礼意
　　复宗法议　　　
冯桂芬
三代之法井田封建一废不可复后人颇有议复之者窃以为复井田封建不如复宗法宗法者佐　国家养民教民之原本也天下之乱民非生而为乱民也不养不教有以致之牧令有养教之责所谓养不能解衣推食所谓教不能家至户到尊而不亲广而不切父兄亲矣切矣或无父无兄或父兄不才民于是乎失所依惟立为宗子以养之教之则牧令所不能治者宗子能治之牧令远而宗子近也父兄所不能教者宗子能教之父兄多从宽而宗子可从严也宗法实能弥乎牧令父兄之隙者也诗曰君之宗之公刘立国之始即以君与宗并重左氏传晋执戎蛮子以畀楚楚司马致邑立宗焉以诱其遗民正与公刘诗相表里盖君民以人合宗族以天合人合者必藉天合以维系之而其合也弥固嬴政并天下始与井田封建俱废秦亡之后叔孙通等陋儒不知治本坐令古良法美意浸淫澌灭不可复故汉初知徙大姓借其财力实边实陵邑而不知复宗法魏晋知立图谱局而不知复宗法唐重门第至以宰相领图谱事而不知复宗法惟宋范文正创为义庄今世踵行者列于　旌典又令甲长子没必立承重孙二事颇得宗法遗意自可因势利导为推广义庄之令有一姓即立一庄为荐飨合食治事之地庄制分立养老室恤嫠室育婴室凡族之寡孤独入焉读书室无力从师者入焉养苛室笃疾者入焉又立严教室不肖子弟入焉立一宗子复古礼宗子死族人为之服齐衰三月其母妻死亦然以重其事又有宗妇死夫虽母在为之禫宗子之长子死为之斩衰三年则骇俗不可行矣名之曰族正副之以族约桂林陈文恭公议○公于干隆中年抚江西有此令未及成而去继之者以他狱连及祠户遂一律毁祠追谱与公意相正反族正以贵贵为主安阳许三礼议先进士次举贡生监贵同则长长长同则序齿无贵者或长长或贤贤族约以贤贤为主皆由合族公举如今义庄主奉法无力建庄者假庙寺为之嫁娶丧葬以告入塾习业以告应试以告游学经商以告分居徙居置产斥产以告有孝弟节烈或败行以告一切有事于官府以告无力者随事资之一庄以千人为限逾千人者分一支庄增一族约单门若稀姓若流寓有力者亦许立庄无力者择所附如吴则同出泰伯之类又如昌黎所谓何与韩同姓为近之类无可附者则合数百人为一总庄亦领以庄正庄约期于亿万户皆有所隶而止周礼宗以族得民赅词也有谓庶人无宗者非是前人已辨之立庄之后敦劝集资令经费充赡另议永停捐例惟存民爵正可为奖励立庄之用
夫宗法既为养民教民之原本其有功于　国家甚大膺兹上赏不为过也窃以为今天下之大患有可以宗法弭之者不一端一宗法行而盗贼可不作人性本善孰不知廉耻孰不畏刑罚盗贼之甘于扞法网者迫于饥寒而已宗法既行民无饥寒自重犯法大传云爱百姓故刑罚中顾氏炎武为之说曰天下之宗子各治其族罔攸兼于庶狱而民自不犯于有司又云庶民安故财用足顾氏曰收族之法行而时有合食之恩吉凶有通财之义本俗六安万民三曰联兄弟六行之条曰睦曰恤不待王政之施而鳏寡孤独废疾者皆有所养矣此物此志也一宗法行而邪教可不作宗法之善在有余则归之宗不足则资之宗邪教之宗旨大都窃此二语以聚无赖之民始则济其不足终则括其有余乡愚无知狃目前之利陷于畔逆而不之悟宗法既行谁不愿以其从教主者从宗子哉一宗法行而争讼械斗之事可不作今山东山西江西安徽福建广东等省民多聚族而居强宗豪族桀黠之徒往往结党呼群横行乡里小则纠讼　干隆中江西诸大族多互讼辄酿大狱巡抚辅德至疏请禁止毁祠追谱可谓因噎废食大则械斗闽广最多近来尤甚为害甚钜皆其族之不肖者号召之夫一族中岂无贤者无权无责闭户不与闻而已宗法既行则贤者有权有责君子道长小人道消即有一二不肖者何难以家法治之哉一宗法行而保甲社仓团练一切之事可行宗法以人人有所隶为主是亿万户固已若网在纲条分缕析于是以保甲为经宗法为纬一经一纬参稽互考常则社仓易于醵资变则团练易于合力论者谓三代以上之民聚三代以下之民散散者聚之必先聚之于家然后可聚之于国宗法为先者聚之于家也保甲为后者聚之于国也彼商鞅什伍连坐之法亦其时同井未尽离宗法未尽坏之证如后世之民无常居五方杂处比邻或不相识顾欲与以连坐鞅虽酷亦势不可行鞅借宗法以行其令而即废宗法小人举动往往如此今保甲诸法之不行者以无宗法为之先也尚书黎民于变时雍始于亲九族诗以关睢麟趾为王化之始孟子人人亲其亲长其长而天下平大学家齐而后国治国治而后天下平天子自齐其一家为治平之始亿万姓各齐其亿万家为治平之终而已矣
　　宋濮议论　　　
张锡恭
宋英宗以濮安懿王子入继仁宗不为濮王立庙京师称亲而不称帝酌尊尊亲亲之中应经义而协典礼此固英宗之盛德亦由中书持议之正也按礼经丧服斩衰三年章为人后者传曰何以三年也受重者必以尊服服之盖全乎尊尊也齐衰不杖期章为人后者为其父母报传曰不贰斩也持重于大宗者降其小宗也盖以不贰斩者全所后之尊尊而以称父母者不没所生之亲亲也丧服传又曰昆弟之子何以亦期也旁尊也不足以加尊焉故报之也然则其父母之报之者盖亦以旁尊自处虽存父母之名而不分所后者之尊也先王制礼之意其微矣哉英宗之于濮王也不于京师立庙盖以己你仁宗不得复你濮王即传所谓持重于大宗降其小宗之义也即园立庙令王子孙奉祠而己不与祭焉盖推濮王之心旁尊不足加尊且以专奉祭之诚于仁宗也太后诏濮王宜称皇三夫人宜称后而英宗辞免则又非汉诸帝所及何论明世宗哉当是时主此议者魏公兖公然此数事者亦无以异于温公尊无二上之议也中书为台谏集矢者称亲一事而已夫固其父母也不立庙不与祭不追尊则尊尊之义既不分施于彼矣而必没亲亲之恩使不得称为父母非惟典礼无据亦非人情所安以人情所难安强天子以必为激则变矣曾魏公兖公而为此乎且礼经为其父母之降服何为也哉向使父母之名可没则降服亦不必制善乎曾子固之言曰为人后者不必皆亲昆弟之子族人之同宗者皆可为之使当从所后者为属为服则于其父母有宜为大功为小功为缌麻为袒免为无服真者矣而圣人制礼皆为其父母期使足以明所后者重而已非遂以为当变其亲也亲非变则名固不可得而易矣子固发明礼经亲亲之意甚详且尽亦当日中书之议所未申者哉夫中书于濮议亲亲与尊尊可谓并行不悖矣而或以英宗称亲谓为贰本干统不识英宗所贰所干者安在乎兖公濮议惟汉魏五君篇其言偏激而失当其他皆酌尊亲之宜而无大拂乎经义者此所以能与魏公成英宗之盛举欤
　　濂溪大宗支裔零陵青山周氏谱序　　　
宗稷辰
今天下明德之后莫盛于山东孔颜曾孟四子继四氏而兴其盛相埒者惟濂溪氏之宗耳稷辰曏在江浙闲见周氏多祖濂溪询之皆派出道国公长嗣及前岁修永州郡志撰世家道州五经博士承宗以濂溪志来读之知大宗从官他徙以小宗嫡裔为后世其官禄故其谱详小宗而略大宗初未知大宗仍有居楚壤者今年夏零陵青山周氏士琦戒溢两茂才持其宗谱至濂溪书院请匡其谬误且为之序按其系始随息国公归仁为一世祖四传至道州参军如锡又十二传至道国公皆居道州道国移家江州长孙广昌令虞仲迁泰和元孙汀州丞时泰省墓春陵遭南宋兵乱御寇临武及归留妻子居之自此八传至元时支孙名九十一者始分迁零陵之青山为始迁祖自息国至青山为世二十有九自道国至青山为世十有二广昌汀州实为道国大宗青山以上则皆支子也然则濂溪大宗一派固亦蕃衍于旧邦昔之谓大宗在江左右者犹所见之未广矣夫世之谈谱学者大都如推源忠孝侈陈勋阀勋阀与时盛衰君子所弗尚若忠孝之子孙诚贵矣然究不如圣贤之家贯古今而不敝人幸而为圣贤遗胄天地之所佑相山川之所降钟分枝析叶于深岩绝阻之乡而元气深厚其生无穷非徒恃流泽长而食福永也宜奋然缉其家学笃行敬宗以嗣前哲之休美将见谱学明而宗法可行宗法行而三代之礼教可复也茂才纂修是谱庸但以出濂溪为荣其诸继承之责必因是而重任之岂可作寻常族谱观哉以宗法论之濂溪之小宗世为后承大宗之事即为大宗大宗流转天下其宗孔蕃惟世居江州守道国墓者分最尊为世居濂溪之亚其余各守其迁祖之墓虽大宗夷于支庶自不得执长次为等然其先固大宗也今不得复为大宗亦不得称为小宗故定其宗曰大宗支裔也今礼先圣先贤子孙世官之外其有迁居别祠者许奏举宗长一人世奉其祀零陵自宋以来故有濂溪专祠视私祠较重青山之宗祀此为合他日大夫师长引礼以修祀典录贤裔其肇基此谱乎若夫孝弟忠信之大端道国所得于孔颜曾孟以教万世者尔宗人敬听而服行之优优乎其备矣稷辰不敏又何述焉
　　郭氏族谱序　　　
杨彝珍
昔苏明允为族谱引云情见于亲亲见于服无服则亲尽亲尽则相视如途人幸其未至于途人也使之无至于忽忘焉此谱之所为作也意盖谓以一人之身分而为兄弟又分而为兄弟之子再递分而衍为不可纪极之支属其中丰悴不齐势每播迁散处多茫然不能悉其世次遂至喜不庆忧不吊且不惟喜不庆忧不吊或因睚眦之衅积不相能即剚刃于其腹中而其怨毒犹不可解何天性至于是之忍哉盖由服属蕃则势日离情日疏常不得绸缪相浃洽复用苟道以各营其私故忍而至于斯极也由是言之则欲维系畔散乖异之情莫若为之谱以纪其世系使之日取而省览焉知若者为昭属若者为穆属等而上溯之其初皆一人之身也以一人之身循其趾至顶少有所创则痛必彻心其全体亦皆为不适若欲引刃以自残其肢体是虽犷悍猛勇如贲育成轲之徒有断然不忍为此者匪惟不忍为此苟猝遇水火盗贼之变与夫猛騺毒螫之戾近于前无不亟引手扞蔽之使无灾及其体也然等体也岂爱同体不如爱其体哉故曰观于谱而孝弟之心油然而生者谓此也桃邑郭氏久为方雅之族其兰生孝廉又族望也夙慨末俗宗法之敝尝以辑睦之义勉其宗人兹因修家谱成问序于余余因取明允之旨发明之以弁于首使郭氏之宗人览之益当油然而生孝弟之心也
　　南邑唐氏续修族谱序　　　
葛学礼张坚填讳
南邑唐氏之有族谱也始于干隆乙亥成于庚辰补于壬午言不崇华事必据实具见于乡先达序文中同治建元之三年其所谱始祖之十二世孙善培以七十二岁之老诸生当兵燹之余续而修之而请序于余余惟谱所以收族续修之志与刱始同而所遭有难焉者然此犹一人一家之事无庸余言也夫自周道衰而姓氏不讲庶姓别于上而戚单于下有世数未远而通昏姻者矣文中子云任薛王刘崔卢为昏非古也何以视谱夫任薛同出黄帝王刘同出唐尧崔卢同为姜姓则氏别而姓同者为昏古人犹非之况姓氏俱同而可相与为偶邪取妻不取同姓礼有明文律有大禁而或且贸贸以犯之甚至有读书能文章而亦躬蹈此失者彼盖意先世非同出耳使家有一谱而以时修之以时视之岂复有此失邪若夫合族属治际会长幼有恩亲疏有别此尤视谱者所当知而无俟余言者也然则族谱之修其有关于世道岂不大哉余故不辞而为之序
　　书贾丈湖山展墓图记后　　　
葛学礼张坚填讳
周官大司徒以本俗六安万民二曰族坟墓孟子之论井地亦曰死徙无出乡夫同宗者生相近死相迫故太宰以九两系邦国之民有曰宗以族得民而亭林顾氏以为宗法之存所以扶人纪而张国势也若唐河中解之柳闻喜之裴皆历任数百年冠裳不绝汾阴之薛凭河自保于石虎符坚割据之际而未尝一仕其朝猗氏之樊王举义兵以抗高欢之众此非三代之法犹存而其人之贤者又率之以保家亢宗之道何以能久而不衰若是自唐之亡而谱牒与之俱尽至于五代之季大族高门降为皂隶靖康之变无一家能相统帅以自保者盖由上之人不能复封建之治而又不重氏族故也夫封建之不可复不待言上欲重氏族而不能以礼教使士大夫家冠昏丧祭人伦日用之间咸遵定则而无有踰越以倡庶人而成礼俗则奢俭贞淫各行其意虽有贤者力明礼法而乖忤末俗易致族人之疑甚或憎其异己反援无稽之说以相诘难张众盛之势以相劫制使之心孤自远而后已如是则氏族逾大为害于风俗亦逾大而氏族亦何益于人国哉且北方土重而气厚南人则轻而易散苟无礼义以壹其好尚固其心志虽一姓数十百人里居相望临事则各去而不相顾耳何则贤者既多贫力不足以相及富者又多庸识不足以相统故也虽然散者时也势也散而不忘聚者情也性也记曰乐乐其所自生礼不忘其本盖先王制礼之初实因人情之不忘其本故唐以前之礼俗虽不复见而水源木本之思往往发于牵车服贾之子况尝学问知义理者乎同邑贾丈云阶其先世本浙西之钱塘人自家于海上以贫不省湖上墓者三世矣往岁余表兄王君庆勳摄严郡篆会试事引君自助既过武林省墓遂绘图作记而寄示余于海曲余今之无家可归者也为书其后如此
　　咨湖南抚院咸丰七年　　　
胡林翼
例载无子承继先尽同父周亲次及大功小功缌麻如俱无许立远房为嗣又无子立嗣择立贤能及所亲爱者若于昭穆伦序不失不许宗族指以次序告争又无子立嗣族中勒令承继以致涉讼者地方官立即惩治仍将所择贤爱之人断令立继又道光九年礼部通行内开大宗子可承祧小宗小宗子可兼祧大宗各等语此特为寻常立继而设若系军营阵亡尤应原情酌办副将衔尽先参将骁勇巴图鲁周清元前因克复省城受伤身死本部院专摺请恤奉　朱批照副将阵亡例议恤摺内声明伊兄千总周敦厚已为抚立一子取名继熊是周清元立继之事业经上呈　天听况久立功勳打仗阵亡之大员自以其胞兄周敦厚及其妻周柳氏之所择立为断岂容亲族妄生觊觎现阅其族人争继等情实属刁诈卑鄙夫男子之承继犹女子之出嫁设女子自欲嫁人必为人所耻笑况军营阵亡无论已未成婚按例均应立后即如嘉庆年间提督李壮烈伯阵亡后异姓抚养子为李提督夫妇所钟爱奉　旨特准抚立为子可见阵亡之承继应以其夫妇所钟爱者为定不准外人干预查询周清元之妻柳氏称立夫堂兄周家明之子继熊为嗣立有承祧字据并无愿立周南汀兄子为嗣之语则周继熊自系周柳氏择定贤爱之人核与昭穆伦序不失其即持服承袭世职以符奏案而杜争端并将原存银三百一十一两七钱及现送来银五百六十七两又本部院另筹银一百两共计六百六十七两择传公正绅耆代置田产明晰立案并祈严饬湘阴县将周南汀争继之案严行惩处俾令周柳氏抚孤守节以慰忠魂而垂久远
　　提督出后异姓疏　　　
曾国藩
再江南提督李朝斌本姓王氏襁褓中为李氏父母抚养教育至于成立迭遘艰虞王氏本生父母隔绝不相闻问李朝斌初不自知为王氏所生也木年三月间有善化县人王正儒来臣处禀称李朝斌系所生子自幼育于李氏请饬复姓归宗等语臣当即询之李朝斌究竟是否有因李朝斌茫然不解即寄书至家询其族叔李傅成等始据详告颠末盖李朝斌未生以前王氏本生父母已有子三人世俗之见以多子为累王正儒与李朝斌之父相识故指腹订定堕地后即任听李氏携去王氏父母固已弃之如遗也事隔四十三年忽有呈请复姓之议李氏族人谓王氏恩谊已断寄书详论极陈不应归宗之义其言亦颇中肯臣覆加查核此事关系纲常名义未可凭空臆断查　本朝言礼之书尚书秦蕙田所纂五礼通考最为精核其于异姓为后之事反复辨论一以原情为主所引金史张诗一事诗本李氏子育于张氏阅三十年始知之初议归宗终以张氏无子遂仍其旧秦蕙田称张诗为孝今王氏本生之父母有子三人而李氏抚养之父母别无立后正与张诗之事相类伏查定例出嗣之子归宗亦以所继父母有无子嗣为断若令李朝斌归宗则在王氏本生之父母不过于三子之外又增一子而在李氏抚养之父母竟至斩焉不祀抚子者必抱恫于九泉为子者将难安于毕世核诸古礼参以今律李朝斌应于李氏别为一家但后其抚育之父母而不祭其以上之祖宗于王氏则不通婚姻一以报顾复之深恩一以别族属之大义其于王氏之父母则未尽教养自难责以子道该提督天性肫挚未忍自决臣为之参酌定议详晰批示遍谘宗人情义既可兼尽众论亦已佥同惟以提督大员异姓为后必应奏明立案以昭郑重而垂久远用敢详陈本末上达　宸聪
　　据情代　奏疏　　　
礼部尚书灵桂
据前任工部尚书李鸿藻呈称窃鸿藻之父兄弟三人本生父为长房嗣父为三房鸿藻胞兄一人缘嗣父自幼痼疾多年不痊嗣母过门未久嗣父旋即病故本生父母因命鸿藻出继为嗣本房胞兄既壮病殁无子以鸿藻长子兆瀛还为本房胞兄后以奉大宗咸丰五年本生父病故时有北瀛为承重孙故鸿藻遵例降服期年同治五年嗣母姚氏病故遵例制服三年不幸迭遘鞠凶本年九月十三日本生母姚氏病故　隆恩褒奠存没衔结为长子兆瀛先于同治九年既娶而夭又无子息长支承重遂无人鸿藻现虽有次子焜瀛若令其再继长房则两嫡并立既无以处冢妇若为兆瀛立嗣俾作承重曾孙则五服之内猝无伦序相当之人痛念本生母溘然弃养抱恨终天若使鸿藻拘守降服之文则是本生母身后竟无一制丧三年之人有子有孙而与无子同既为情之所万万不安且本生实系长房目前之丧主既阙日后之祭主亦虚厚小宗而薄大宗尤为义之所万万不可泣血椎心焦灼无计伏思　本朝定例原许一子双祧查礼部则例内载长房兼承次房为其所生父母丁忧三年于兼承宗祧之父母持服期年学政全书内载嘉庆十六年礼部议准长房独子出继次房者大宗为重于长房本生父母自当持服三年又载例准一人承祧两房亦应俟生有多子始分嗣两房为似续之计各等语揆情论事正与鸿藻今日所处之境相同在当日原系专嗣三房而今日本支无人则不得不归大宗而为兼祧在当日有胞兄而今日兄故侄亡无人承重则昔日为次子而今为独子惟有缕晰声明愿作为长房三房兼祧窃拟援据礼部则例并比照学政全书各例案为本生母姚氏持服三年至嗣父母已故在前均服三年其时因大宗承重有人并无妨碍俟日后次子焜瀛得有子息再行出嗣兆瀛以继胞兄之后庶几此时母殡有主丧之子异日兄支亦有继续之孙反诸寸心稍可自尽惟情事纷歧与成例成案皆系意合迹异不得不呈明办理伏恳据情代奏等情到部谨抄录原呈恭呈　御览伏候　训示遵行
　　已故大员子亡无嗣请准令择立贤爱疏光绪十一年　　　
盛京将军庆裕
窃查原任大学士文祥之子签分　盛京户部员外郎世袭骑都尉熙治于光绪十年五月十一日病故其妻瓜尔佳赵氏于六月间结称氏夫并未生子亦无同胞兄弟嫡堂兄凯肇凯元均已去世伊二人仅遗一子尚有氏之胞婶母在堂例应承重惟同曾祖从堂兄卓麟之子瑞昌乃氏夫妻素所亲爱谨照择贤择爱之例将瑞昌过继为嗣以承宗祧而袭世职并据卓麟结同前因该佐领取具各甘结加具印结并声明伊等系　盛京正红旗满洲德恒佐领下人由该协领转呈经奴才等咨行户部查核办理嗣准户部咨称本部办理族人继嗣案件如有世袭者向由各该处绘画袭官印谱送部今此案并未绘谱该署协领景祥亦未出具印结再查瑞昌系属独子是否情愿承祀两房文结内又未声叙至伊嫡堂兄凯肇凯元仅有一子系何名字曾否与结内列名画押本部无从查核行文咨查到奉当经转饬遵照嗣据该协领呈称据孀妇瓜尔佳赵氏呈称嫡堂兄凯肇凯元均已去世仅有一子取名英华现年八岁氏之婶母在堂例应承重惟有同曾祖从堂兄卓麟之子瑞昌现年十岁乃氏夫妻素所亲爱情愿照依择贤择爱之例将瑞昌过继为嗣前已呈请在案兹查氏从堂兄卓麟尚在中年且现有胞第二人不致乏嗣情愿将伊子瑞昌过继为嗣并非承祧两房实无钻营图谋情弊复据卓麟以前情来案呈明族长永祥等亦递到联名押结惟英华一人名下未画花押正在传唤间即据凯肇之妻瓜尔佳宗室氏呈称嫡堂弟熙治乏嗣前经族长永祥调处过继卓麟之子瑞昌为嗣氏未敢画花押现闻到部覆查氏不敢瞒匿氏子英华现年八岁情愿出继嫡堂弟熙治名下为嗣专承长房等语旋据瓜尔佳赵氏以择贤择爱将瑞昌过继为嗣并非族长永祥等调处过继等情遣抱呈明并据文祥之亲女喜他拉瓜尔佳氏遣抱申诉并声明胞弟妇瓜尔佳赵氏患病危笃势甚增剧不能执笔画押嘱令该氏代画等语奴才等伏查原任大学士文祥之子熙治病故无嗣亦无同胞弟兄其嫡堂兄凯肇之子英华虽系近支惟凯肇与其弟凯元现均病故两门只此一子祖母在堂尚须承重本非可以出继之人且凯肇凯元曾经文祥将祖遗家产全结承领并将自置产业分给一半又分给现银一万两相待极为优厚迨文祥病故后凯肇因伊弟凯元病故遂唆令凯元之妻倭氏向熙治索取银五千两光绪四年间经前署将军崇原据实　奏参奉　上谕将凯肇革职追缴始据将银缴还出具永不滋扰甘结与熙治已成嫌隙熙治之妻瓜尔佳赵氏不愿过继伊子呈内虽未明言而为难情形亦可想见卓麟之子瑞昌为熙治之从堂侄虽较之英华支派稍远惟瑞昌为熙治夫妇素所钟爱其本生父卓麟亦愿出继且卓麟尚在中年又有胞弟二人无虞其乏嗣查例载无子立嗣若应继之人平日先有嫌隙则于昭穆相当亲族内择贤择爱听从其便若族中希图财产勒令承继或怂恿择继以致涉讼者地方官立即惩治仍将所择贤爱之人断令立继等语是瓜尔佳赵氏之愿继瑞昌不继英华原与定例相符且族长永祥等均已具供画押惟因案关世职经户部行文咨查而凯肇之妻瓜尔佳宗室氏不令伊子英华画押以致瓜尔佳赵氏迄今未能立继现在瓜尔佳赵氏业已病笃此次具呈已不能执笔嘱令文祥之女代为画押具呈实有岌岌可危之势若待英华画押再行绘谱呈请咨部而英华之母现经争继何肯令其出具押结一经提讯辗转需时瓜尔佳赵氏病疾垂危万难久待倘或继嗣未立而该氏饮恨以殁无以慰孤孀望嗣之志且文祥子亡无后亦大负　朝廷笃念荩臣之　恩奴才等再四思维实深焦灼惟有吁恳　天恩俯念原任大学士文祥历受　四朝恩遇公忠体　国勳着旗常为我　朝社稷之臣身故后仅遗一子熙治又复病故无嗣孀媳茕独无依现因择立贤爱被族人藉词争执往返经年未能办结该氏命在旦夕待立嗣以瞑目情殊可悯且卓麟胞兄弟三人尚可生子不致乏嗣合无仰恳　天恩特沛　恩施准令择立贤爱以卓麟之子瑞昌为嗣毋庸拘守常格先送宗谱甘结以慰忠荩而恤孤孀出自逾格鸿慈
皇朝经世文续编卷五十六
　　　　　　　　　　　

　礼政七家教
　　训子琐言　　　
牛作麟
士之以文词见者恃有才学以投世人之所好然吾尝读古人书见其忠孝节义有大过人者不自知其何以重于人并重其文或大节有亏则以薄其人者并其文而亦薄之呜呼以余一人之心絜天下后世人之心亦概可知矣士之欲以文词见者抑亦知所本欤
不妨二字最害事今人丧品败家其初非不辨事之是非但动于心之所喜为而又以偶一为之稍稍为之为不妨遂駸駸乎滥觞而不可防矣虽桀纣之恶岂知其必丧亡而故为之哉其初亦必以二字自恕而其后遂至于不可救呜呼一念之动一事之举凡有关于身家名教者但审其可与不可耳岂可以不妨自宽哉
程子教学者必曰敬此字合久暂动静而无间者也愿体集曰一生做人要诀被孟子一句道尽曰君子行法以俟命而已矣又曰古人教人听言莫精捷于伊尹二十一字曰有言逆于汝心必求诸道有言孙于汝志必求诸非道此三者处心处世接人之方也父于接人闻言处不虑儿知其是便己之欲而不从虑儿知其非恐拂人情而勉从此便是吾前言柔弱处遇此等处须要貌愈和而心愈刚不可易其所守也昔唐太宗与魏征言或有不当征甘不言不轻应诺况平人乎
骏马日驰千里苟有所误其失必多人家子弟亦犹是也故天生庸才无能为善亦无能为恶惟大有才而误用者务外必行不轨历代乱臣是也务内必坏天常历代邪教是也故父母之生才子者可喜而亦可忧
  </div>
  <div class="pagination">
   <a href="皇朝经世文续编-清-葛士浚_page53.html">
    上一页
   </a>
   <span>
    ...
   </span>
   <a href="皇朝经世文续编-清-葛士浚_page49.html">
    49
   </a>
   <a href="皇朝经世文续编-清-葛士浚_page50.html">
    50
   </a>
   <a href="皇朝经世文续编-清-葛士浚_page51.html">
    51
   </a>
   <a href="皇朝经世文续编-清-葛士浚_page52.html">
    52
   </a>
   <a href="皇朝经世文续编-清-葛士浚_page53.html">
    53
   </a>
   <span class="current-page">
    54
   </span>
   <a href="皇朝经世文续编-清-葛士浚_page55.html">
    55
   </a>
   <a href="皇朝经世文续编-清-葛士浚_page56.html">
    56
   </a>
   <a href="皇朝经世文续编-清-葛士浚_page57.html">
    57
   </a>
   <a href="皇朝经世文续编-清-葛士浚_page58.html">
    58
   </a>
   <a href="皇朝经世文续编-清-葛士浚_page59.html">
    59
   </a>
   <span>
    ...
   </span>
   <a href="皇朝经世文续编-清-葛士浚_page55.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
