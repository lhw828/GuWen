<!DOCTYPE html>
<html>
<head>
    <meta charset="UTF-8">
    <title>皇朝经世文统编 - 第 79 页/共 287 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇朝经世文统编 - 第 79 页/共 287 页</h1>
    <div class="content">高家堰　洪泽湖在山阳之西南北距大河东俯高诸壑淮水远自豫省复挟汝颍涡汴川之水汇而入焉潆洄激荡唯下之是趋而其地东北为下趋而北则出清口而达于海趋而东则高诸壑滔天而淮扬之民其鱼矣汉末陈登为广陵守大兴水利首建高堰障其东而使之北淮南千余里地无沮洳后世治水者皆守其旧而不变自唐以来南北通运至宋黄又徙而南湖日宽广成巨浸而是堰之所系愈重庆历间一修于发运使张伦明初再修于平江伯陈瑄至万历间河臣潘季驯复大修之且砌以石者三千余丈愈巩固焉顾西南一带自周桥至翟坝三十里空之而弗堤曰此处地形稍亢天然减水坝也但当时湖底深而能纳虽不筑堤湖水常低于岸面惟遇霪潦异涨始漫溢而出故季驯又曰周桥漫溢之水为时不久诸湖尚可容受也迨黄流倒灌之后湖底垫高湖水亦因之而高口九道淌刷成河地形愈陷以愈高之湖放愈陷之地于是此三十里稍亢之区昔所称漫溢不久者今且终岁滔天东注而不止不特清口之力分无以敌黄而淮且反引黄水以俱东二渎交腾高诸湖盈科而不受此清水潭所以大而不可塞而下河七邑遂同溟海也臣奉　　命大修将诸决尽塞自清口至周桥九十里旧堤悉增筑高厚并将周桥至翟坝三十里旧无堤之处亦创建之今日之地形水势与明万历间大异即使季驯而在今日亦未有不堤者也然仍留减水坝者六处计二百丈坝之而弗堤何也湖水之高于黄水者常五六尺若一任其建瓴而出则所蓄无几一逢亢旱上源微细既不足以济运更恐黄水之乘其弱而入故烂泥浅一带湖滩昔人称之为门限今不使尽辟欲清水常留其有余然设遇大雨连旬洪波骤溢清口一道之所出不胜数百里全湖之涨不有以减之势必寻隙而四溃故趋下之势必堤以防之不虞之溢复坝以减之然后节宣有度旱不至于阻运而涝不至于伤堤也虽然洪泽周围三百余里合阜陵墩泥万家诸湖而为一又上受全淮之委空蒙浩瀚每西风一起怒涛山涌而以一之长堤捍之浪头之所及土崩石卸虽岁岁增高培薄终不能御窃思水柔物也惟激之则怒苟顺之自平顺之之法莫如坦坡乃多运土于堤外每堤高一尺填坦坡八尺如堤高一丈即填坦坡八丈以填出水面为准务令迤斜以渐高俾来不拒而去不留是年秋黄水大涨奇风猛浪倍异寻常而涌之势一遇坦坡而其怒自平维有随波上下而无所逞其冲突始知坦坡之力反有倍蓰于石工者故障淮以会黄者功在堤而保堤以障淮者功在坦坡也维是填积坦坡以来垂及十载风涛之所汕刷平铺卸去离堤已四五十丈矣若用帑填积既所费不赀又工程难见应每年督河兵岁夫逐渐加工立为定制每岁堤工一丈填土二分务使所增之数适称所耗之数则善矣久而久之离堤百丈之内必渐垫而高因丛植柳芦茭草之属俟其根株交结茂盛蔓延则虽狂风动地雪浪排空不能越百余丈之茂林深草而溃堤矣

永安河　清水潭之决历杨茂勋罗多王光裕三河臣经营堵塞十有余年前后费帑金五十余万随筑随圮终难底绩其故何也高诸湖西南受泗盱天六诸山溪涧之水西北又值高堰大溃黄淮平注南北交汇涌滔天方以下河为壑而清水潭尤属卑洼其势莫御一难也屡塞屡决其势愈盛宽至三百余丈深至七八丈旋澜飞沫如雷如电一遇风乍起辄怒涛山涌漕艘商船至此者皆徘徊而不敢进虽有桩杙人力无所施二难也卷扫筑堤全藉真正老土然后工程坚固可以永久而口地方前后左右数百里内非一望汪洋即芦洲沮洳之区无从取土三难也康熙十五年尚书冀如锡等勘阅所司估帑五十七万而夫柳仍派之民间犹未敢必其成功臣受事后周行阅视曰是未可治也清水潭以高宝诸湖为上源诸湖西南所受泗盱天六之水本等之水也西北所受高堰东溃黄淮之水无妄之水也本等者不可去但去其无妄者而上流建瓴之水其力必大杀而后决可塞也于是先堵高堰凡三十四决口筑堤建坝令全淮尽出清口然后专力以图清水潭但口既深阔异常若徒下埽填土则随下随流以有限之金钱委无穷之巨壑是复蹈前人之辙也窃思口不患其宽也而患其深然口虽深而决之上下五六十丈之外未加深其法当避深就浅于决口上下退离五六十丈为偃月形抱口两端而筑之计所筑之堤其长必数倍于口然较其浅深必减七八九倍不止湖底平坦则桩杙易施湖面宽缓则冲淌无患因命于决口之上测之果深不过六七尺也然工程既大老土难得乃移咨漕督令大江以南回空漕艘随便带老土若于方赴工交纳选廉能官司之计方给价大抵梁王城之土然去工所六百余里非回空莫能运也于是立标授工就湖内越筑之中下埽个居土半其土性胶而凝绝胜他处之内钉排桩外填坦坡身宿工次调度董率筑成西堤一道长九百二十一丈五尺东堤一道长六百零五丈更挑绕西越河一道长八百四十丈凡一百八十有五日而工竣改清水潭曰永安新河连夫柳为费九万两有奇省帑金四十八万余两至今十余年屹然巩固运艘民船永绝漂溺之苦焉

南运口　大江以南各省漕运自瓜仪而北凡四百五十余里至清江浦天妃闸以入黄河此明臣平江伯陈瑄之所开也万历年间河臣潘季驯以天妃闸直接黄河故不免内灌因移运口于新庄闸以纳清而避黄后亦以天妃名之非其故矣然其口距黄淮交会之处不过二百丈黄水仍复内灌运河垫高年年挑浚无已兼以两河会合潆洄激荡重运出口牵挽者每艘常七八百人或至千人鸣金合噪穷日之力出口不过二三十艘而独流奔赴直至高城下河水俱黄居民至澄汲而饮于是建闸置坝申启闭之条严旨刻石除重运回空及贡鲜船只放行外即闭坝拦黄凡官民商艇俱令盘坝往来夫闭坝之制不独不便于民且空重往来之时仍不能必黄流之不入乃不得已之图非不易之策也因当时太山墩一带及七里墩外皆淼然巨浸舍新庄闸之外别无彼善于此之地地形水势实限之以不得不然耳自黄河倒灌以来西北自白洋河千家冈一带直接泗州东北自吴城张福口一带直至武家墩卑洼者悉变为高厚其清口以口裴家场帅家庄澜泥浅周围数十里凡垫成平陆之处臣挑引河四道淮水仍出清口是则黄流之灌在当时诚大为运河之害而在今则颇受其利矣何也清口两岸垫高天然成堤黄淮不得交漫一利也太山墩上下洪涛尽涸而运河之地形愈加完固制闸建坝可以惟我之所择二利也清口之内横亘滩洲淮盛则湖水滔滔北注弱则湖水常有所蓄以济运而不至于尽泄即黄涨内乘亦限于滩洲而不得纵不久而淮水盛长即便抵回三利也因而譬之清口全淮之口也洪泽湖其腹也所挑裴家场帅家庄烂泥浅诸河则其咽喉而新庄闸河岸则其唇吻也夫以黄河之悍烈而运口出于唇吻之闲宜其浅露而无庇径直而受灌济运之清淮反为浊黄之所抵而不得入也于是酌议拜疏移运口于烂泥浅之上自新庄闸之西南挑河一道至太平坝又自文华寺永济河头起挑河一道引而南经七里闸复转而西南亦接之太平坝俱达烂泥浅之引河内则两渠并行互为月河以舒急溜而备不虞外则河渠离黄水交汇之处不下四五里又有裴家场帅家庄二水乘高迅注以为之外捍而烂泥浅一河分其十之二以济运仍挟其十之八以射黄运艘之出清口譬若从咽喉而直吐即伏秋暴涨黄水不特不能内灌运河并难抵运口间遇东北风大作累日不止浊流乘之而风回溜驶不旬日而停沙一刷无遗矣是以迩年以来重运过淮扬帆直上如历坦途运河永无淤垫之虞淮民岁省挑浚之苦矣虽然旱涝不常湖水设有时而浅涸诸引河势不能畅注而俱出则宁使裴家场之水断流而烂泥浅一道务须挑浚深宽以佐运毋或缓此而顾彼此则意外之虞亦不得不预为之筹者也

皂河　明万历三十一年总河李化龙开泇河行运自夏镇达于直河口不由徐昌二洪避黄河之险者三百里漕运利之后直河口塞改行董口及董口复淤遂取道于骆马湖由汪洋湖面西北行四十里始得沟河又二十余里至湾口而接泇第骆马湖本洼田也因明季黄河浸溢停积而成湖夏秋水发不碍行舟至冬春水涸其浅处不流束楚且水面辽阔纤缆无所施每重运入口即役兵夫数万于湖中捞浚浮送北上而所捞之渠不旋踵而汨没于风浪之中年年畚锸宿邑骚然苦之黄河复故雨潦各有所归湖水必致日涸且捞浚无所施实漕运咽喉之大虞矣查宿邑西北四十里皂河集其地沟渠断续有旧淤河形一道若挑新浚旧因而通之可以上接泇河之委而下达于黄但启土于沮泇之地为力甚艰又南患黄河之逼北虞山左山之水不有堤防不可以行运乃揆测规画即取水中之土以筑水中之堤南起皂河口北达温家沟水深之处挑水旱工共二千四百丈两岸筑堤四千八百丈凡邳宿两州县旧河内一切漫流旁泄决口三十余处尽行筑塞又起自温沟历湾至邳境儿窝计四十里从无堤岸每山泉暴涨即一望滔天复两岸筑堤二万七千丈然儿窝一带为徐诸水之所注纳水大盛则堤必伤故建减水大坝三座以泄之至如儿窝以上地亢土坚则空之而弗堤又儿窝以西至唐宋山三千余丈乃霪霖暴涨之所从出入者则堤之盖自皂河而上者无不治矣惟是下口直截黄河遇伏秋暴涨不无内灌之虞于是复加斟酌相得皂河迤东二十余里张家庄其地形卑于皂河口二尺余而黄河上下水势大抵每里高低一寸自皂河至张家庄二十余里黄水更低二尺余内外水面高低相准乃复挑支河一道自皂河历龙冈岔路口达之张家庄出口前此皂河出口如丁字形黄水自西而东皂河水自北而南两溜相抵而不相比且黄强清弱故易灌今张家庄之出口如人字形黄水与张家庄之水俱自西而东两溜相比而不相抵又以皂河地高之水下注于二十余里地卑之出口其迅流更足以抵黄也由是上则东省流河滔滔奔注常束本等之水于槽中而泄暴涨之水于坝外则运口常通永无淤塞之虑矣

　张庄运口为皂河之尾闾东通骆马湖甚近若不闭则皂河之水与湖水必半从此入黄中河之水必弱矣春初重运难行闭之则夏秋水发又恐内涨伤堤应将张庄口筑塞于其东建分水闸二座以减之犹恐异常霪潦如康熙十九年三十四年之水涌漫溢今河臣王新命仿东省坎河口坝之制堆积乱石为坝诚为深虑然尚虞宣泄不及当再建一平水大坝策方万全但湖口一带沙土松浮须于宿迁治西马陵山址土坚处为之更自张庄顺现行之河开复河一道经骆马湖东至马陵山接中河以行运置现行之湖以为月河泄水之地则往来船只行不经坝可无掣肘之患兼以远黄而备不虞此亦善后之计勿以为过虑而忽之也

　皂河运道自湾至吴家沟十余里东西堤相去二三百丈地极卑下水一出岸即浩瀚滔天每东北风起西堤冲塌殆尽而西堤内外皆湖河沮洳无从取土修筑甚难又河形湾曲一里数折纤挽者苦之当时因大工屡兴请帑已数百万又正值军兴旁午故力图节省但循河形而挑筑以宽束河流故也今应于冬春之后坝湾口以上放水东入骆马湖使涸出河底凡河道湾曲处皆挑而直之即以所挑之土填筑岸堤移西堤引近东堤俾两岸相去不过五六十丈则河形渐束堤工无风浪之虞且重运飞挽亦易前矣

中河　百川莫险于黄河然南北通运以来浮黄河而达者凡五百余里议者莫不以为治河即所以治漕一似乎舍河别无所谓漕也虽然水性避高而就下地为之不可逆也运道避险而就安人为之所虑者为之或不当耳有明一代治河莫善于泇河之绩然其议倡始于隆庆年间都御史翁大立而傅希挚继之再历舒应龙刘东星两河臣屡兴屡阻迨至万历三十一年河臣李化龙实始通漕卒避黄河三百里之险至今赖之嗣后直河口塞董口淤骆马湖又浅不行臣因有开皂河之请而泇河之尾闾复通然自清口以达张庄运口河道尚长二百里重运泝黄而上雇觅纤夫艘不下二三十辈蚁行蚊负日不过数里每艘费至四五十金迟者或至两月有奇方能进口而漂失沈溺往往不免风涛激驶固非人力所能胜也康熙二十五年题覆词臣张鸿烈　　圣心爱民已极案内加筑北岸遥堤后复加筹酌若干遥缕二堤之内再挑中河一道上接张庄运口并骆马湖之清水下历桃清山安入平旺河以达于海而于清口对岸清河县西仲家庄建大石闸一座既可以泄山左诸山之水而运道从此通行避黄河之险溜行有纤之稳途大利也乃计题请奉　　命兴工至二十七年正月而工竣连年重运一出清口即截黄而北由仲家闸进中河以入皂河风涛无阻纤拽有路又避黄河之险二百里抵通之期较历年先一月不止回空船只亦无守冻之虞在　国家岁免漂失漕米之患在各运大则无沈溺之危小则省纤夫之费自吴开刊沟隋开御河历唐宋元明漕东南以济西北者无不仰藉黄河以为灌输欲去其害又欲收其利故治河愈难至康熙二十七年而运道之历黄河者仅七里矣或议于中河北岸宿桃境内建减水坝数座以泄涨者臣曰不可中河之水但患其弱而不患其强若北岸遥堤减坝一建则清水弱而黄必有内灌之忧河身立淤矣今当大工屡兴之后钱粮未敷未敢轻议若工帑稍充再将遥堤加修高厚更于中河之北挑重河一道即以挑河之土筑成重堤于西宁锡成两桥之间建闸一座既以分泄东省之异涨又以灌溉宿桃清等七州县之田亩即遇黄淮并涨亦可分泄入中河以并出平旺归海真永赖之策而臣初议挑河之举原议如是故有中河之名也又运艘自清口入仲家庄闸虽曰截流而北然逆流而西者居多若于清河治东陶家庄再建一闸重运则由陶庄而入回空则由仲庄而出则俱顺流矣且两闸并建用备不虞尤为万全统志之以俟来者或曰潘季驯专筑堤以束水然独宿迁北岸不筑堤今既欲修遥堤亦万世不易之又筑重坝不亦异乎曰束水归槽乃季驯终身治河之要旨实至言也然其言曰宿迁北岸有马陵山及仓基侍邱等湖之限此皆天然遥堤故独空之而勿堤若今日之地形水势则大不然黄河之底与黄河之岸较之明万历时既高数丈而仓基侍邱等湖又皆淤为平陆无尺寸潴水之地河水一或出槽漫岸不有堤防必建瓴而四故臣独以修遥堤而筑重堤必为不可缓也

　　治淮黄通海口疏康熙十三年　　　　　
江苏布政使慕天颜

窃惟　国家今日之重计孰有重于黄运河工哉民生今日之灾困孰有困于淮扬百姓哉乃建议治河者人人能言之而莫能收其全效良由急于近功而缓于久计故堤旋塞旋开河流变迁无定其病止在黄淮之不交海口之难泄耳我　国家岁挽漕粮四百万石以淮扬运道为咽喉淮南亿万生灵以河漕堤堰为屏障惟赖全淮之水与黄河交会刷黄沙以东归于海则黄运两利自无昏垫之虞淮渎导自桐柏千溪万壑汇为洪泽湖注出清口其水会黄入海者十之八引资漕渠者十之二惟清口无病则湖水直泻而北其势全盛足以敌黄之强而黄沙不致倒灌运道惟海口无病则黄水疾趋而东其势迅急自无淤垫之阻而奔流不致横溃四决此以清刷黄用水治水而亦顺水之性千古不易之法也其闲用功昔人几费经画自徐邳以下既筑缕堤遥堤束黄以障其狂又建减水四坝分黄以杀其怒宿桃之闲归仁堤一工极其坚厚惟恐黄水之旁溢稍入洪泽湖则泛滥东流而淮南州县民人必受其害臣考河防一览故明河臣潘季驯言之凿凿也又有高家堰捍卫洪泽蔽于淮城之南迄西则连高良翟家坝中设周桥闸其地比高堰稍亢故坝闸亦比高堰稍低夏秋淮水盛发洪涛冲斥高堰必危高堰危而淮地陆沈矣故不使翟坝增高正欲从坝滚水出泛光白马高诸湖不惟凤泗潦涨潦可消抑且高堰之筑工永固及至水平坝面闭闸不流高增堤亦无伤害也往昔之防河如此周密是以千百年水患偶逢旋可亟图修治今累年以来黄运堤工处处告决淮扬属邑岁岁告灾正因康熙元年间南河工部分司吴炜擅开周桥奸商利通私贩往往盗决翟坝诸处以致淮水湍下昼夜不息高诸湖尽已盈满及桃花水涨湖不能容浪击风摧漕堤大坏清水潭之决所从来矣湖水既东黄蹑其后浊流西泝清口遂堙清水渐微黄力愈悍灌入天妃闸沙随水漫而运道浅塞矣黄淮相背淤沙罔涤云梯关入海之路坐此浅狭日垫日高水行地上势缓则沙停沙停则河饱下流哽咽而上流四溃必然之势也于是桃源烟炖最先决矣安东茆良口宿迁磨儿庄继决矣筑工未竣而二铺邢家口复决矣七里沟方合龙门而新庄口又决矣他如王家营罗家口等处在在冲溢正河自草湾以下安东云梯关白沙一带亘三四百里中泓仅流一向之测深十余丈者今止深数尺开广十余里者今不满数丈矣向之设有五险工入套水者今且一望沙滩不知为河为岸矣以数万里发源之黄河竟无出海之河身求其不怒决固不可得决而欲望筑塞之坚恶可得哉臣所谓受患之本源止在黄淮之不交海口之难泄者如此

伏思八九年来黄溃而北则邳宿桃清安海诸州县民胥沉溺淮溢而东则高兴盐山阳江都泰州田沈水底幸我　　皇上蠲赈屡颁残黎苟活然淮黄未得安澜漕运民生何时复旧总河臣躬宿河干日夕经理风涛雨雪倍历艰辛而次第修筑以几成效惟是新工可以告成旧堤难保无恙臣自念奉职无状上致天灾祸此一方仰　　圣天子宵旰焦勤涓埃莫报亦尝搜讨治河故实今臣入　　觐经过淮扬目睹情形最真且确合之古法询之土人节节访求若同符契臣至清水潭见新筑西堤弃深就浅湾入湖心虽围绕丈尺较长于直工而浅处下埽百不失一将来闭口可不当其汹涌其费反省东堤亦可避潭测浅施工此计深为得宜臣随与南河部司臣勒德礼王自修面相商确据云西堤计日克成再建高分水各闸就斯工而论颇称尽善但周桥翟坝一日未闭则洪泽湖春涛滔天浴日而来新工虽坚而旧堤危岌断断如也则是堵清水潭必先修周桥翟坝然闭周桥翟坝必先疏清口若清口不畅全淮难蓄于湖必又危高堰而扼运戕民也有谓泗州之民田不利于闭周桥筑翟坝者此奸民黠商之说也岂知有坝闸而后清口通清口通而后入海顺昔之治河诸臣辩论之详且切乎试问康熙元年以前闸坝未坏之时泗民何被渰没之患闸坝之利泗而不害泗也明甚又有谓高堰重加坚厚翟坝始可兴修湖水北指攻沙清口可不疏而自达臣又亲至清口乘小舟探测口阔虽有数十丈而底浅流弱即沟深之处亦仅丈许目见湖面高于黄河湖水不能射出实因淤积板沙拦截难通不得不加淘浚且翟坝之坏缺口甚多水头东向经今十年若非清口畅泄湖腹涨溜工难施筑是口一疏又事半而功倍然淮性素弱于黄必使全力入河方得涤沙归海臣查运河建天妃闸所以拒黄迎淮也闸之上原设有坝漕艘出入则开之运过则筑坝不启五六月间黄水不得阑入关系甚重今未闻有闭坝之时矣议疏清口莫若乘春运过淮之后筑闭此坝使全淮合并入海又何忧水漫沙凝哉此坝一封漕渠之浅处立见更可大兴挑浚一律深通俟清口大畅回空漕船临淮之日即可启坝嗣后每岁五六七月照旧封闭着为定例运漕贡解船只往还无碍而伏秋可以永防若客船当闭坝之时提货过清江浦亦属往例非臣臆说河防成书疏议可稽

臣愚以为闭坝而疏清口平修翟坝实治淮之上策治淮即以治黄治漕兼尽其要矣然而犹未也黄淮既交必使海口绝无壅滞而后全河有利无害今海口万顷黄沙极目无际涓流湾曲遽难攻洗且邢口二铺诸决以及王家营罗家口泛溢之处未议兴修安东清河田庐漂荡尚无涸土惟新庄口现在并力修筑将次成功但各口未塞全河散漫终难各一臣又遍勘诸决惟邢家口倒堤最长为工艰巨近幸于邢口之上河沁淤沙忽开一道转达安东而邢口二铺之水淤出沙影正可及时施工为今之计应从海口溯云梯关而上逐节审视而疏治之其沙回水迂之处则直穿沙腹挑阔数丈务期深浚俾水到径遂速泻两边洗刷不难宽广其水淤沙浅之处宜仿古法用混江龙铁扫帚乘风鼓浪搅起油沙随流而去亦不难深通至于各决口通盘估计应时修筑当为一劳永逸之图斯可全功底绩或谓海口广阔凡二三十里狭者亦十余里从来无浚海之法盍止用水攻之为愈不知古之决与淤不尽如今之甚用古法而莫识变通又胶柱刻舟矣臣未不用水攻也要亦引之使攻其攻得力耳决口既多众流未合遇纡则逆难免旁冲即七里沟已闭旋决新庄口其明也或创议河道迁徙靡常纵其所之别凿一道出海殊不知新凿之人工断不能如天造正河之宽广今正河尚可淤能保新凿不旋淤乎即邢家口已决而自淤又一明也或又议多辟支河分黄下海可免再决更不知河患其不合也古之所谓分黄者设减水坝防伏秋太漫滚水以节之而平坝则威减矣原不欲使平时固有之河源强分为半也然则疏筑二事机有当乘工难偏废若先疏后筑水散不归若先筑后疏水无去路惟闭塞各口似宜从下流缓处先合倘上流先闭水又盛下而下口仍多费力沧桑顷刻改观尽人事以配天工呼吸难待伏望　　皇上假河臣以便宜之权庶收功更易臣愚以为开海口而筑诸决同时并兴实治河之上策治河即以利漕利民兼尽其要矣臣所谓归水之故道惟任淮黄之交会海口之通泄者如此

　　查办豫省泉源河道疏乾隆三十年　　　　　
南河总督李宏

窃臣勘核黄沁上南等厅工料顺赴上游等处查勘奏明在案臣经历河南陕州复由孟津渡河而北至济源怀庆辉县各府州县审察河势源流并历年水浪大小查得黄河发源星宿自积石以下至陕州之龙门砥柱两岸崇山高岸河不为患砥柱以东峭壁横河水从石出名曰三门总而计之宽不过七八十丈关锁洪流势甚湍急至孟县两岸渐无山冈河面宽阔约计数里北岸之涉县南岸之荥泽县始有堤工防卫北有丹沁两河由涉县木滦店汇入黄河南有伊洛涧四河由巩县洛口汇入黄河源远流长河面亦宽每遇雨多水发亦俱挟沙而行势甚浩瀚故南河厅属之胡家屯杨柳桥等处溜势忽来忽去最为紧要迤下各厅河道顺轨东流惟因土性虚松逢湾扫刷究之临河工段有限若黄河与沁洛之水先后长发则大河尽可容纳易于修防若黄河与沁洛之水同时并涨则大河漫滩两岸工程节节均须防护乾隆二十六年七月沁洛等河长水一二丈水头甫至宁夏又三次报长水丈余同时并下势若建瓴两岸处处受险者职此之故本年夏间伊洛等水并未长发六月初十日宁夏长水至五尺二寸已在沁河水发之后维时三门以上陕州城外临河之万锦滩亦长水三尺五寸而下游各厅仅报长水数寸至尺余不等道远流微又有三门关琐是以水势递减工程坚固又其明证此豫省黄河之情形也臣伏思黄河来源两岸山沟港汇归入黄河之处众多俱在三门以上若三门以下沁洛二支伏秋水发实增黄河水势之二三是上游长落大小实关工程平险不可不一体留心以资防卫今查三门系黄河出入之区巩县城北洛口为伊洛涧入河总汇臣已咨明抚臣饬陕州巩县各立水志每年桃汛日起至霜降日止水势长落尺寸逐日查明登记据实具报其沁河水势虽由黄沁同知查报但水志不得其地长落尺寸恐难定准并令该同知在于木滦店龙王庙前别立水志按日查报如伏秋汛内各处水势遇有陡长至二三尺以外该厅州县即迅速具报并查宁夏之例一并飞报江南总河如此上下关会司河之员咸知长水尺寸日期相机修防于工程有益又查济渎在济源县城西北三里济渎庙后泉出涓流不大汇濞河之水由孟县迤东以达黄河岸高河低有济无患又大丹河发源于山西高平县至河内县之丹谷口筑有拦河碎石坝遏大渠河之水使由小丹河归卫济运坝下设有九堰分为十九堰石隙泄下之水听民灌田名曰九道堰乾隆二十四年前河臣张师载曾经奏明于碎石坝下丹河尾闾附近沁河之处岁筑土坝一道拦过水势今臣细加察勘碎石坝下十九河渠错出分流甚众并未全由大丹河归沁下游土坝不能拦遏徒费民力无益于事此后应停其修筑每年春夏之时惟将碎石坝培筑高厚以防水冲坍卸其坝底泄水较多之堰用草土填塞严密并将斗门以下小丹河不时查看遇有浅窄之处随即疏浚深通务与进水斗门一律俾水畅达卫河以收实益又辉县之百泉系卫河之源苏门山下众泉涌出汇为巨浸实漕运之要需南流里许建有斗门三座中为官渠专以济运西为民渠分灌田畴向例重运抵临清日封闭民渠使泉流尽由官渠入卫五月以后民闲插秧需水二日济运一日灌田按期互相启闭六七月闲听民自便立法最善官民并受其利永当遵守章程惟查民渠迤东石坝稍有坍塌漏水之处将来堵闭民渠泉水未免旁泄不能合入官渠之内臣亦经谕令该管厅汛即将坍石照旧修砌坚实不使仍有漏水所有臣查过豫省上游河道泉源及办理情形缮折图绘具奏是否有当伏乞　　皇上圣鉴训示

　　覆奏黄河治淤情形疏嘉庆四年　　　　　
吴璥

蒙将御史马履奏条奏发臣阅看伏念黄河浩瀚奔腾古称难治而要之河深则势畅势畅则河安此一定之理臣周历豫东两岸查堤工丈尺已较前数年加增复测量高出水面丈尺仍与前数年相仿淤垫显然计自三四尺至六七尺不等但河泓跌深必自下而上及至浅滩亦必下垫上淤豫东如此江境更不待言而所有受淤之故其病安在黄河宜合不宜分合则溜急而沙随水去分则溜缓而水过沙停自昔河患一年有事须数年之力治之而去病始尽矧曹工曹工睢工迭经漫溢势必淤垫益甚迨睢工合龙抽挑引渠岂能如旧河之宽畅且自睢汛至丰砀一带路远工长所费已属不赀断不能再挑至徐城以下亦难逃　　圣明洞鉴现查引河刷涤渐已宽深春汛水尚弱伏秋时溜急力猛自可大加淘刷而遽云积年之患一旦豁除又臣所未敢轻议也至于治河之策不外疏浚堤防两事疏浚以畅其流堤防以束其力二者本不可偏废然凡遇浅阻处所一律兴挑不特需费浩繁亦断无水中施工之理且黄河斗水沙居其六溜一平缓即深处亦顷刻澄淤大溜遄行即浅处亦立见荡涤凡挑浚祗以引溜其刷深刷宽仍赖水力而非尽人功也是束水攻沙诚为千古不易之论以水攻沙则必以堤束水固知日渐培堤计非尽善而舍此更无束水之方自豫东以迄江南虽堤长一千数百里亦非处处必须加培致多耗费惟应察其平险情形分别缓急节省可缓之扫坝办理紧要之土功不必责效于一时自可收功于次第帑无多糜堤皆巩固河槽不患其不深去路不患其不畅既深既畅之后自无须再议增堤此即所谓以水治水未始不可以下策为上策也抑臣更有请者淤垫之故固由于节次漫口而犹不尽然也漫口之处其害立见故显而易知旁泄之途其患渐成每伏于不觉查豫东河宽兼之土性沙松向无泄水闸坝江南河窄至徐城而一束势难容纳是以建有毛城铺石坝并天然闸山四闸及王营减坝等处以备宣泄异涨之水赖以保全者实多但启闭之缓急当日本定有章程乾隆二十七年毛城铺改于唐家湾筑坝定以徐城水志长至一丈一尺五寸始准开放四十二年又定以唐家湾水志长至九尺五寸始行启坝他如峰山天然等闸俱有限制非盛涨不开亦非同时并启故有减水之功仍免停淤之虞立法至善防患至周迨后偶因抢护险工不能坚守定志启放较早者有之始而受淤尚少继则渐垫渐高近年丰砀曹商单虞一带往往未届盛涨水已到处盈堤其势更不得不急于宣泄甚且各闸坝并启恣其分减以免他虞在一时济急权宜固属出于不得已而河身之受病日深矣徐城河窄已若咽喉若宣泄过多遂成中梗上游奔赴之水至此一扼求其壅积不为患也得乎司河诸臣非不深知而急难救治转至隐而不言殊不知隐之愈久则治之愈难

近闻河臣康基田培筑堤工极为认真谅亦思患预防欲使抵御有资始能力为固守应请　　敕下该河臣设法妥筹酌看堤埽情形如果足以敌水各闸坝守得一尺即有一尺之益渐能循照旧章以资相机启放庶宣泄有度正河不复受淤下游日见深通建瓴东注上游之病不治自除矣至该御史奏称河工向有放淤之法盛涨时恐引渠开不如式酿成漫溢应俟霜降后水势平缓相度办理等语臣查河工放淤系偶因大汛异涨迎溜险工已有必不能保之势不得已而为之原属一时权宜之计如果胸有把握月堤坚实竟可化险为平然究系冒险以化险非斟酌万全之策应如该御史所奏如有必须放淤之处俟霜降以后大汛以前相机妥为酌办使工有后靠人力易施庶不冒险又不受险该御史又奏称险工对岸定有滩嘴必须于岁晚务闲之时酌挑引渠水长时乘机开放则对岸险工立时可开以冀逢湾取直逐渐疏通等语臣查险工对岸必有淤滩挺出如能挑成引河掣溜去得一处滩觜即省却一处险工臣已通饬各属细勘妥筹但滩有老嫩老滩可以挑挖新滩不能施工且必须河头有吸川之形方能建瓴畅注若不得地势水到即淤徒费无益又须察看两岸去路远近河势趋向所在方可兴挑否则此处取直彼又坐湾甫闭一工又生一工则创新工不如守旧工之为得也此非处处可办亦非处处不可办可办者不得惜费坐误不可办者亦不得擅修多糜总在随时随地相机筹酌此二条于补偏救弊之法亦有可采合并陈明

　　勘海口筹全河疏嘉庆十五年　　　　　
百龄

臣自清江起程会同河臣陈凤翔带同徐端及淮海道黎世序并厅营各官一路查勘自王营减坝起下至云梯关计程一百九十里所有各工河身经减坝夺流之后间段淤垫其存有底水之处深者尚有八九尺浅处尚有二三尺至云梯关外上年所筑新堤南岸自工尾至二木楼共三十八里北岸自马港口尾至叶家社共八十余里该处地势向本南岸低于北岸近因陈家浦漫口后南岸河滩淤垫是以现在地势南岸较高再查询南岸新堤曾被风浪击撞间有残缺业经河臣饬令加帮饟护尚属完全其北岸自马港口至七套计长六千八百七十九丈亦俱堤工完整惟自十套至倪家滩大小缺口五处现在漫水已涸其余堤身亦有残缺并内外俱被沙淤北堤外俱系葛地芦滩并无民居其正河上自俞家滩下至八滩计淤三千余丈竟同平陆又至海口南尖看得河口尾闾宽约三百余丈向来黄水向海口东北冲出近今河流转东南趋注其大淞尖已刷去十余里虽漫滩之水由堤尾分流而已溜仍走中泓水势深有一丈有余至二丈不等即徐端久在南河亦从未亲至其地履勘故向日相传海口高仰及拦门铁板沙之说均非灼见其御史朱澄所奏淮海道黎世序自东洼至海口现尚深通之语尚属实情当询河臣以淤塞之处既不在海口而在倪家滩一带当时何以不将北岸新堤早为修筑与南岸一体防守据称上年开放引河后凌汛已有漫滩及伊到任亲勘见新堤尾水势三股分流南岸由二木楼堤尾流至射阳湖归海北岸由叶家社堤尾流至俞本套归海堤外并有倒漾之水上年所筑南北新堤地势高者出水尚有数尺地势卑者出水无多兼之该处土性沙松不胜风浪冲击若照前堆筑恐徒费钱粮仍难经久是以俟秋汛后查看情形再行办理并非废弃新堤等语臣因思去岁即巴大费帑金将二木楼以上河身挑浚自应一律深畅乃今探量水势下游海口之未挑者不甚深通即马港口以上之河身虽经减坝夺流亦尚存水近丈独中段大施工作之处转涸成平陆此理殊不可解因传询乡民及河兵等佥称去岁挑河所挖之土即在河滩堆积并未远移堤外今春黄水漫滩冲刷土山坍泻仍为河内之淤又挑工尽处之拦潮坝一道放水时坝根起除未凈以致阻梗水中黄水挟泥而来漫坝而过其泥沙俱为坝基拦阻所以新挑之河停淤更甚此正河海口上下之情形也又从马港口行至佃湖见湖中已半为黄淤填塞其旧有东北下注之小黄河亦经壅塞由西北分流之水口尚复绕经北潮河出灌河海口但积沙高下停滞并无河槽苇荡芦滩纵横萦结由下系胶泥前黄水漫注两年之久不能冲刷深通此马港口至灌河一带水路之情形也

臣溯查前明臣潘季驯治河时河决崔镇我　朝康熙初年河决茆良口皆由灌河入海或一二年或三数年俱因不能畅达旋即挽归旧路迨康熙三十五年前河臣董安国创议改道筑拦黄坝开通马港河导黄由北潮河出灌河入海而连年河决四次以致黄水倒灌淤塞运河淮不北流者数载大为下河州县之患迨三十九年河臣张鹏翮堵闭马港尽拆拦黄坝挽归故道复将里河清水诸工大加修浚数年之后河患始平且查灌河一路为山东蒙沂诸水下游而海州之五图河六塘河及沭阳赣榆安东之水俱从彼入海若使黄河串入其中诸道河渠皆为[淤](游)垫安东迤下水无节宣沿河诸邑势必汇为泽国臣初至清江未知梗概闻主马港口之说者咸称入海之路较正河近至百有余里因势利导易于成功且康熙年间河走马港频年漫决今则河走马港而两年无事似属今昔情形不同且吴璥督南河亦有试行马港口一年之请后复议修灌河估工入奏称该处势若建瓴以为如此办理未始非救獘补偏之一策今臣身履其地亲见马港以下积有淤沙凸凹高下与上年坝工未堵时情形又复不同若重议挑挖其费更巨且北潮河入海路穿不及正海口之深通宽广可以容纳洪流是以数百年来虽正海口通塞不常而治河之臣必坚持弗改者有所见也乃上年兴工疏筑挖河之土辄置河旁以致涨水汕冲仍淤河内又未将下游之拦潮坝基起除净尽任令水过沙停乃由工员办理草率之过是以改归正河之时去路即不通畅非正河旧路必不可行也臣又寻绎成书规画全局窃谓黄河之利病亦不全系于海口夫南河之势海口是其尾闾清口譬诸肠胃必肠胃梗结全消斯尾闾畅行无阻查阅减坝见新筑拦黄坝以下老坝工以上河身淤垫褰裳可涉若果由溜夺沙停何以老坝工迤下现在测量犹有丈余之水可见此处蓄淤日久向皆习而不察此处逼近清口既有壅滞黄水焉能顺轨下行似应从此根求始可得全河关键

臣因复由御黄坝查至运河口门转至束清埧察看五道引河并瞭望全河形势溯查从前治河诸臣总以蓄清敌黄为要术夫黄河必得清水从中刷沙始不停淤淮水必得畅出清口始不虞汛溢为害淮水自西向东入湖与周桥五坝遥对黄河在洪湖之北淮流入黄其势不顺是以靳辅疏浚五道引河长至一千五六百丈直插湖心欲接其势顺向北行使迤南之周桥五坝高堰山盱不致吃重又恐湖水力不敌黄复于运河口门之外筑磨盘扫分溜敌黄济运又设立束清坝钳逼清水使之奋迅冲黄以资得力良以黄水具数千里之源挟沙而走其力甚劲淮水仅百里之流归湖之后停蓄成渊非有诸引河以领之并加诸坝以激之恐其力纡缓不能敌黄而出也又遇清水过大则将束清坝口门拆宽黄水过大则将王营减坝封土启除务令黄水减而不决清水涨而不溢由是黄水下行得清流为之荡涤滔滔入海畅流无阻方今老坝工以上淤滩已经出水恐上游如此类者不少如一段稍有梗阻即一段之流不能通畅现有减坝夺溜旁泄而上游尚节节报险窃谓全河之势尚须从上游讲求现在减坝以下附近淤沙不趁时此设法疏挑将来放水后更难着力再迤下一带积淤之处亦须分投确估仿照靳辅川字河之法于河身两旁抽深沟二道务期一律深通不容再有弊混至海口去路既查无拦门沙及高仰形又宽广可纳洪流自应坚守正河故道惟去年挑浚之河内有三千余丈悉成平陆仍须大加挑挖至洪湖五道引河急须挑挖深畅导清东注其湖口磨盘扫及运河外旧设束清坝等亦须依次修复以期底绩安澜上纾　　念

　　论河工与诸大臣书嘉庆十七年　　　　　
百龄

启者南河机宜自靳文襄之后继以张文端措置之方虽不外蓄清敌黄束水攻沙二语而术精意美于中妙实有不可思议者嗣起诸贤如齐苏勒白钟山谨守其成规于襄勤稽文敏善宗其遗意故百数十年来安澜顺轨底绩平成然考之成业此数公者虽皆一时英杰而兢兢业业不敢轻议更张非其才之不能创制新奇实以后人所虑前人早已虑之善作者尤贵善守也乃后来在事诸君子或以节省为见长或以无事生觊觎屡次纷更旧规全废当天下承平国家间暇借要工为汲引张本藉帑项为挥霍钻营从此河员皆纨浮华工所真花天酒地迨至事机败坏犹复委曲弥缝柄授于人动为所制原其决裂患非崇朝后有一二殷怀求治者率又比之匪人昧于趋向切未审医药乱投至年以来如丰工邵工睢工鄗工及王营减坝苏家山陈家浦马港口迭次溃河身受病日深愈决愈淤测量河底外高于内者不下二丈集夫万亿岂能从水底施工其难一也河自豫省入江南遥堤甚近由宽而窄势不能容盛涨之时辄漫堤顶堤薄土松非决即溢上下千里奔救不遑前人减水闸坝至为妙策今尽废而不能修其难二也培堤必须土料以苇荡营所产海柴足供南河之用而二十年来百弊丛生上下串通牢不可破所交之苇不足供一厅之用又堤傍向有官地以供取土今则积水汪溃民田之外绝无干土培堤乏术其难三也河坝使河不旁溢自攻其沙一二十年间便能深畅然而　天庾正供岁待支放转搬海运均未易行借黄济运如揖盗入门势非得已其难四也黄流倒灌日久泥沙淤塞运河盛涨之时并喷入湖口致洪湖北高南下形同欹器焉能使清水北出冲黄其难五也堰盱石工淮扬系命自摸砌之说行而堤根石缝空罅万千湖水冲汕内土泻走西风一起巨浪掀天掣动石工即如拉朽两郡百万生灵危如累卵每一念及手颤心摇其难六也高堰五坝之设本以导淮故下有坚实石基以资拦护减去诸水由高诸湖分入江海其存蓄之水仍足敌黄今则义信二坝石底冲塌无存每遇湖水涨满日夜惕惕靡宁欲图修复筹费维艰其难七也运河左右皆系沮洳一护堤留于巨浸万艘转运从此挽行且两岸居民多如比栉设有疏失民生运道关系非轻而自磨盘埽废坏以来清流出湖入运十居其八加以黄流倒灌运河底益淤高水不能容每多决溢故数百年来如云昙口乙字坝千根杆百子堂三辅庙王家庄荷花塘等处决口频仍堤身脆薄到处窖涨来往经行寝馈俱废其难八也凡此病患必须急于补苴无可缓者而议一修复动糜百万金钱　国家经费有常自川楚筹剿以来南河所费又复三四千万司农仰屋其难九也河工诸员无一可信以欺罔为能事以侵冒为故常欲有所为谁供寄使罚之不胜其罚易之则无可易其难十也自河务多事内外讲求而急功竞名者咸思建白道谋滋议邪说纷纭众论风生口多金烁设有措置动浮言摇惑人心扰乱至计其难十一也

河工之坏前事诸人自觉其非犹必百计遮掩多方文饰其坏古法也则曰今昔情形不同其销冒钱也则曰当时价值昂贵树援植党众志成城某力任仔肩自顾不人言奚恤然靳文襄旷世奇才　　　仁皇帝非常知遇卒至谤书满箧蜚语交腾某于靳文襄无能为役而赋性拙直取怨平生多违众招尤且事本未谙言无足信谅我者或可保其效忠之初心韪我者不能谓为治河之能手是排难艰于措词而阻扰易于得间其难十二也不宁惟是两淮盐荚为天下财赋之供而场所产在淮北则滨近黄河淮南则半居兴泰王营减坝决而淮北罢煎高堰五埧开而淮南减私枭充斥大病商民今淮南屡次捐输数逾千万实皆望河工早报安澜倘底定无期而商疲已甚输纳盐课必不能供其可虑者一也转粟东南舳舻千里设有阻隔不堪回思而频年以倒灌济运实属万分冒险之为幸天假长风北行迅速倘非风利必致阻淤然黄河之底不深则倒灌势所不免其可虑者二也江南州县赋税甲于天下拨解外省委员相望于路自淮工之坏采石购料每派地方挽运到工率多赔累更受工员挑斥百计求馈始得交收苦累既多挪移势所不免其可虑者三也淮泗一带水灾迭见荡析离居昏垫频仍回苏何日其可虑者四也以四可虑益之十二难虽有智能终当敛手驽骀之辈衰惫之躯蒙　　圣明倚畀至深祸福早置度外　　宸衷宵旱焦劳具有人心能不稍作分忧之计故拜　　命之日明知事事棘手而不能坚辞到工以来风雨河坝橇行泥淖东至海口西至眙盰不意所见更甚于所闻愤闷之怀乌能自已前将海口查勘情形据实具奏并请　　钦派重臣来工督办冀可共济艰难乃荷　　圣恩信使专以责成巨任独膺悚惶倍切又将办理章程敷奏亦荷　　准行从此锐意河渠究心水道竭思殚虑微有会通觉时势虽难而较之靳张之时尚为稍易因思清水冲黄古人三分七分之机括全在磨盘埽自废弃之后而河务始坏必应力复前规乃在事者咸以今昔异宜大为非笑某因至诸处见湖水出口全灌运河无怪冲黄力弱即师磨盘埽遗意接长坝从外帮镶督令厅弁办理勒限十日完工果见清水七分正溜入黄回溜三分入运乃知古人成书具在定不我欺从此循轨而行或可侥幸者一也李家楼漫口急难堵合其漫口纡回数百里迨入湖则澄沙泥以尽悉变为清某思趁此黄水夺溜河已出空因大用清口使之北出下游河身不能同受荡游之益刻下迅督挑工期于早竣使漫口合龙放水可以直浚正河两月之中积淤亦定能大减所冀明年黄汛不似本年之盛则李家楼堵闭黄水下行不致倒灌而淮流畅出并夺朝宗一二年间束水攻沙可期大效或可侥幸者二也虽然以二侥幸救四可虑济十二难揆厥成功诚知不敌然私心自揣觉必有可恃者　　皇上勤政爱民天心感格自应百灵效顺默佑肤功此事虽涉希冀之心而至理实有可凭之券也惟某少年狂直老益愚呆荷　　圣慈格外之姑容弃瑕录用勉赎尤今已颓然惫叟尚何争胜于人然办理此事者始事因循终成决裂某虽不敏敢蹈前车自问无潜移默运之方即不免惩一儆百之举而党同伐异樊棘滋生黑白未呈是非谁判敢布颠末用当晤言维鉴不一

　　治黄治清四条疏　　　　　
百龄

一黄河应择挑坝以减险工也黄河在两岸遥堤之中其流与他水异他水无论消长其溜多从中泓而下顺轨直行惟黄河之溜则在堤中曲折击撞而行从北岸折而之南又从南岸折而之北河堤当折之处无不实时迎溜生险浩瀚纵横堤埽值之即形垫塌愈垫愈开刷汕内土动辄一二百丈下埽抢镶随抢随垫随垫随远以致一厅所管百里之内险工见必于有滩之处其溜始折而奔彼岸彼岸抢护亦复如此是以盛涨时全河皆险顾此失彼易至仓皇失事大汛时河流出槽奔逸毫无节制不知扼其溜之所在而并力御之第随其水之所淹而加护之虽工设倍官堤设倍亦恐兼顾不及考张鹏翮治河诸书有建筑挑水坝之法凡黄河迎溜之处俱可建之其功最大即如清河境内运口每为黄水所逼陶庄引河数挑不成仰遵　　仁皇帝指示筑成御坝清水大出引河成功凡遇险工照式行之裨益不小等语后齐苏勒等俱各奉行见之案牍成效可考嗣后请于桃汛之时相度河溜所在即迎溜下埽逐层进刘将大溜挑入中泓倘溜急逼过对岸则对岸河员亦复如此办理庶两岸遥堤俱不为溜击盛涨所及不过漫滩之水可保无虞而河溜渐挑渐直渐直渐急自攻其沙随溜而下势必日刷日深且顶溜建坝坝与溜争相持亦须数日溜始逼而下注数逼之后一汛已过而一厅之中多不过一二处河员只须专力守坝诸工皆不致受险诚事简而工专臣复考此坝亦名顺水其建坝之法须顺溜占厢不可逆流横筑坝头须作圆式不可使有方棱顺则不致激怒易于防守圆则转水下行不虞撞掣两岸上下遥置河流逼在中间洵足收束水攻沙之效询在工日久之河兵及长年三老皆称数十年前各厅常用此法俗名当家坝后来鲜有知者故河流散漫日渐停淤康基田前在徐州防汛用此法彼时一年之中黄河刷深丈余是曾经着有成效今若如此举行虽一坝用顶稍多而较之年年全工抢险另案报销尚为节省行之一二年后各处险工必渐少也

一黄河冬涸归槽须切坡抽沟以逢湾取直也黄流本系曲折至冬令两旁之滩漫水涸干汛过无事应各将所属干出之滩估计丈尺每滩抽沟一道宽四五丈深八九尺所挑之土俱运至堤外以为帮戗河流虽值隆冬其深处沟槽亦在一丈以外若将曲处湾出之滩取直挑深是干滩之周围皆有深沟滩上已成孤立汛涨大行其势断不能存住直可抬之而下又湾处所有坡嘴亦俱于冬间切挑臣考靳辅八疏首陈挑浚黄河其引河之法有三一曰挽险以保堤也河性猛烈其顺流而下则藉其猛以刷沙其横突而冲则挟其猛以触岸方其左右冲突激射之时是酌宜左右之中急开一渠一面将冲突之处迅行扫堵一面挽所冲之溜引入中流稍夺其势而后彼堤可保等语臣请于湾处设挑水坝者即其于冲突处迅行埽堵之法至请于滩上抽沟切坡亦即引河挽险之意也若切披抽沟之法久行庶河流渐能取直惟抽沟之处不可离堤太远亦不可太近远则出土路长多费工本近则恐伤堤根致有塌卸之患是在河臣临时相度此项钱粮应于岁修之外由河臣估计另案报销其工程连办三年即暂停一年亦无不可挑去者多淤积者少河自由渐而深也

一湖口应接长坝修复磨埽以为全湖钥也查湖水由五道引河至运口之南汇总而出运河头坝口门紧靠湖边其势入运甚近而冲黄较远前人于湖口至运口之处建一大墩土人相呼为磨盘埽又以其转逼湖水北出冲黄仅以回流东灌运河故有七分敌黄三分济运之效因复呼为转水墩自明臣潘季驯之后治河能手如靳辅张鹏翮皆从此处着力讲求实为淮黄运河扼要关键后人不知其秘妙废弃多年故湖水出口散漫无力冲黄遂全势东注运河而黄流无清水之敌亦乘势蹑后倒灌清口淤高较运河口门浅以丈计清不能舍下而就上黄遂灌运而并灌于湖推原其故由清水汛滥出湖无大墩拦逼则力以散漫而缓弱不足以敌强运河紧接湖唇无大墩挡隔其地逼近又易于吸引清水清水益退而黄水益进遂并将黄水收入纵遇清强黄弱之时其出清口者实系漾水而非正溜尚安有敌冲之义臣察看多次深得其情故先将坝接长以拦其东灌运河之溜自筑成坝之后清水实已七分冲黄三分入运则分水之橐钥已可领悟似磨盘埽必须早为修复惟黄水倒灌日久坝对岸积有淤滩不能复置过大之圆墩致湖出水口之渠太窄应请于坝外帮宽加埽围圆约长四五十丈作为半月之形既可逼拦湖水使高复可挑水北行刷黄而出俟对岸淤滩刷尽再行渐次帮宽每岁加镶防守若遇运河水小则将坝之尾拆去数丈使清水灌入头坝口门水足则仍复接长使之北出庶七分敌黄三分济运之用可永远持效也

一束清坝仍应移置运口之北风神庙之南庶节宣得宜也查湖口既仿磨盘埽斯水有逼蓄运口既接长坝斯溜鲜东趋可冀出清冲黄之效然五道引河引领湖水聚汇于湖口正可恣其畅流乃横拦长坝以阻之是犹扼其喉而使之气不能出也又查湖口以至清口绵长几及十里中间若不为夹激仍恐无力敌黄查从前束清坝本在运口之北后因磨盘埽废弃日久复不接长坝使清水出湖毫无拦夹顺势全灌运河以致头埧口门跌深四五丈前河臣徐端恐束清坝在外拦挡更碍清水北行是以移建于湖口然横筑之坝徒以挡清水之出湖即留口门以出水亦犹贮水于盆缺其缘边而听其流溢复何有涌注之力必应尽拆湖口之坝汇聚五道引河之水并力北趋始为得势查淮水本不能敌黄流之强使之涌激庶增其怒气足以刷黄之健悍若拦之于内而散之于外虽淮湖涨盛仍无益于敌黄无怪连年湖涨之时徒为山盱五坝之病也今既将坝接长免其入运自应将束清坝改移旧地一则让湖水之向北畅行二则为夹激之层层挑逼设遇清水过甚则将坝接长拦住运河口门再将束清坝大为拆展水小则仍收拢庶得操纵在心节宣如意伏读　　纯皇帝谕旨清口原淮水故路东西两坝古人具有深意操纵由人不可胶柱五坝则不得已而设此尾闾也欲泄水势当在清口清口泄一分便尾闾减一分等因洵足为千百年之法守移之湖口则节宣无术呼应不灵清水为潴蓄之水不引而纵之则其流不畅不夹而怒之则其溜不疾须挑逼功多斯刷跌下行始足收黄之效也

　　请防要工固湖堤疏嘉庆十一年　　　　　
工部侍郎莫瞻菉

臣在工部每见发抄河臣奏稿知河患多由于停淤窃以际兹防汛转漕吃紧之期又值三汛迭至岂能于数十年之积淤专议挑挖遽收速效于一时计惟有相机抢护此固办工常例实为济急要着乃河臣往往不肯认真遵行致多贻误即如衡工决口彼时如果防险得人事亦不至于此且河员积习伏秋雨汛甫报安澜即置工程于度外而毛城铺衡家楼之疏防俱在霜降以后有监河之责亦应凛兹前鉴矣现当桃汛水势盛涨大溜多半逼近堤堰中深流不过二丈有余淤垫情形已可概见目前险工江省在桃北桃南东省在曹上曹下而豫省孟门以东工段初起之处北岸秦家厂其河势后为沁水所逼前为广武山所阻大溜陡折而北紧冲堤其南岸壅遏鸡心大滩横拦直顶致溜势不得复折而南此段地属武陟接连卫辉大名即禹贡大伾故地道既最要工尤绝险皆不可不预为防范仰恳　　勒下三省督抚河臣广备料物实贮在工既须先事相度补其残缺尤须临时赶抢防其冲溃并严饬厅汛各员力改积习勿误要工不得坐失事机徒托言以为人力难施也至于洪泽湖水现在势弱难以敌黄不得已而借黄济运此亦向来通融筹划之一法但借黄必致淤垫又最易倒灌入湖湖河所以两不免于添淤也现增砖石新工以防漫溢上年试作碎石坦坡二段既经风涛掣激不动是已办有成效即应一律筹划保护全湖堤根俾淮扬二府得免浸漫之虞且堤高堰厚即可以储清抵黄黄弱清强既可以济运又可以刷淤是保障地方与利漕攻沙三者原属一贯惟清口堆沙太多之处如有势难冲刷必须人力以助水力者则在专事诸臣因时制宜实力奉行以收实效也

　　筹河工全局利病疏乾隆二十一年　　　　　
大学士陈世倌

皇上轸念民依今岁再举南巡大典访求民隐诚两江蒸黎出昏垫而登席之时也臣查此二十余州县之连年被水者由黄河南北两岸创建减水闸坝分泄河流以致水缓沙停河底日高河身日饱不能容纳伏秋汛至南岸减下则砀山怀远宿州灵璧虹县五河睢宁等州县田亩被淹北岸减下则丰沛桃源宿迁清河安东阳海州田亩被淹而均未有已也夫河不两行治河不易之法也康熙十六年七月河臣靳辅疏称黄河南岸一决必由邸家白鹿等湖以入洪泽湖助其滔天之势撼击高家堰一带堤工各堤即坚固如铁亦必从顶漫过下淹高等七州县田亩淮流仍旧旁泄仍不能助淮刷沙清口以下仍必淤垫此南岸不治必坏运道之情形也北岸一决必由骆马湖之后横冲邳宿运河将河底湖底积渐淤高一遇伏秋异涨则济宁鱼台嘉祥巨野滕峄之田亩必致淹没运道堤亦必溃此北岸不治必坏运道之情形也是黄河南北两岸之不可开放以分黄河之势者在靳辅自言亦已凿凿可据无何而康熙二十一年于黄河南岸则开毛城铺减水坝一百二十丈又建减水石闸一座又于王家山建减水石闸三座于山建减水石闸四座北岸则于大谷山建减水石闸一座苏家山建减水石闸一座其意以为减下之水由小神湖出睢溪口入洪泽湖使沙澄湖底其清水仍出清口以助淮刷黄不思黄河斗水沙七所过之处无不淤垫现今小神湖侍邱湖白鹿湖以及林子孟山等湖早已淤平其灌入洪泽湖者沙澄湖内先已淤垫湖底湖不能容方且奔溃四出正靳辅所云淮流仍旧旁泄不能助淮刷沙者又何从收出清口刷黄之效乎靳辅当日宁不计及此特以徐家湾萧家渡之决议以革职赔补故于两岸分建闸坝以分水而保堤耳而后之司河者以其为治河之第一人奉为成宪而不敢违也不已谬乎夫自毛城铺一开而减下之水奔汪入湖浩浩滔天撼击高堰势不能御于是开唐埂六坝贯入高诸湖下淹高兴盐等七州县民田尽成泽国而湖水既分清口刷沙无力海口渐淤乃效潘季驯以堤束水之法于云梯关外海口之内筑堤二万三千八百丈其意又将使水不旁溢专力攻沙以通海口不思潘季驯以堤束水之法止可施于内地之黄河而不可施之于海口黄河挟沙而来奔腾浩瀚一往莫御故坚筑堤岸使水循堤直下则势猛而沙随水去若海口则每日潮汐二次以堤束水潮至则沙随水进潮退则沙留堤根日积一寸积数十年计之其沙日引日长愈久愈坚是以靳辅所言往时云梯关外即海自宋神宗十年黄河南徙至今凡七百年关外洲滩远至百二十里此言具在可考今自云梯关至四木堰海口且远至二百八十余里夫以七百余年之久淤滩不过百二十里靳辅至今仅七十余年而淤滩乃至二百八十余里且此二百八十余里之中昔年止有六套者今且增至十套与南岸之十洄上下回抱形若交牙兜束河流至十曲而后出海

然其今日之海口固不至断潢截港之为淤而亦宁可谓之宽畅乎此皆由靳辅始则开南北两岸以分黄之势后则筑海口两堤以停黄之淤节节相因弊所必至也若夫李家楼七十里无堤之处在靳辅当时原系九十里前河臣齐苏勒加筑二十里今存七十里相传谓靳辅留以分泄黄水保护徐州城者臣始亦信其说及查康熙二十四年九月靳辅疏称北岸李家楼起至大谷山止应接筑大堤约长一万六千丈束黄河异涨之水不使北以救砀丰徐沛四侵州县田亩共在原估筑堤三十万丈之内因奉　　　圣祖仁皇帝谕旨令再行确议乃将最紧要之宿桃清山安五县河堤十四万五千丈先为修举而此九十里无堤之处特缓而未筑耳不然黄河正身宽不过一二百丈即海口亦宽不过四五百丈计之不及三里何至泄水之支河乃留至一万六千丈且既留一万六千丈岂犹应不足宣泄又于苏家山大谷山各建减水闸一座此必无之事也特时至今日黄底淤垫日高水不能下即欲加培而碍于下游之徐城势有不可适有此无堤之处可以分泄水势遂附会其说相沿至今习为常事耳查乾隆六年巡漕御史都隆额奏称黄河自石林黄村二口北趋冲刷深阔竟与黄河平接流入微山湖微山湖西面已经淤高设全湖淤垫始则为患于民田久必有妨于漕运今自都隆额陈奏以来又十五六年矣黄河之水无岁不由此贯入微山湖本年孙家集溃[决](泱)大溜奔腾而下拍岸盈堤鱼台县竟成水底蒙　　皇上特遣部臣刘统勋会同河臣白钟山星夜修筑已报合龙又现议将鱼台县另建城垣民生固可无虞失所但臣于乾隆八年曾带领郎中明安图用仪器测量徐州城外黄河面宽一百二十五丈今闻现在河面仅宽四十八丈则知数年以来河身更为淤垫夫以数千里奔腾浩瀚之黄水而束于四十八丈之河面势必尽赴此无堤之处贯注微山湖而微山湖现在淤平即疏通流亦断不能尽复全湖之宽广则微山湖之水已无所容又加以黄河之水年年减下与运河仅隔一之堤又势必漫入运河而运道坏黄河绝运而过山东河湖之水不能顺流而下必致倒流而鱼台金乡济宁曹单滕峄诸州县民田尽被淹浸则山东之民生亦因此受其病诚今日所当熟筹而急为之计者伏查康熙二十三年　　　圣祖仁皇帝巡历黄帝谆谕河臣靳辅云减水各坝泄出之水作何善法归海毋或淹损民田钦此是黄河分泄之水允宜设法归海方免淹浸民田之患也臣愚以为欲救此二十余州县年年被水之灾当先治黄河之垫淤欲治黄河之垫淤当先通海口之纡曲查海口十套之中惟二套四套六套其长尤甚

昔年靳辅曾于云梯关外海口挑挖引河又于南北两岸筑堤二万余丈皆于此处取土则知海口未不可施工今日云梯关外至海口皆成涨滩板土尚非嫩沙无驻足之地可比应请照靳辅挖挑海口引河之法于汛水未发之前照河身宽深七尺各套直开挖引河两面各留数丈俟汛水涨发将两面开通使二渎直注出海则冲刷有力云梯关外河身不至纡曲海口日见宽深矣但套虽挑通而两堤尚在能保沙之不再停堤根乎方今两地之内城郭营垒民田庐墓壤地相接又设有苇荡营每年割取苇草以资堤埽之用未便遽议撤毁请先晓示民间以此两堤遇有冲决不更缮治如畏水患各自迁徙则不数年而两堤自溃十套十洄将复为海口二渎自可畅出矣至清口以上至徐州黄河数百余里河底高于内地丈许皆成老淤水势不能冲刷自非大加疏浚之工不可其疏之之法若何伏读　　　圣祖仁皇帝谕旨朕由运河一带以至徐州迤南黄河细加看阅见各堤岸愈高而水愈大此非水大之故皆由黄河淤垫甚高以致积年漫溢朕欲将黄河各险工项溜湾处开直使水直行刷沙若黄河水刷深一尺则各河水少一尺深一丈则各河水浅一丈如此刷去则水由地中行各坝亦可不用矣钦此大哉　　圣人之言诚万世治河不易之法也伏查乾隆二年经河臣白钟山陈请挑挖引河免其赔补格于　廷议未蒙准行然挑挖引河宽深偶致淤垫实非人力之罪曾经河臣张鹏翮奏请奉　　　圣祖仁皇帝尤准免赔在案今两岸淤滩挺出河心上下形如交锁若不竭力挑挖沙嘴则大溜不能归中河流不能迅捷沙停河饱为害滋深伏请　　皇上饬下河臣将凡系河身湾曲处所饬厅汛各员呈报河臣明丈尺挑挖之后计其工段按季报部汇请分别议其怠惰者参处如有应挑引河一例挑浚即或有河成而溜不掣然河身涨滩已经挑去河流取直亦于黄河大有裨益应请免其赔补则人自踊跃趋事而河流既辟刷沙有力矣其浚之之法若何查治河之具原有杏叶扒铁扫混江龙等器查杏叶扒齿短而锐挽以竹篙轻而无用混江龙排列铁齿长至尺许坠以大石始达河底

河臣白钟山曾令厅汛各员施用颇有明效但部臣刘统勋等试之以为无益臣因采其意而损益之请铸大铁轴一具约长六尺上铸铁齿长三寸而锐其角长周凡三齿共列五周两端贯以铁务使直沈至底用船一只夫四名首横木梁将铁锁分系木梁之上用夫牵挽而行沿路滚翻每十船为一排每十里置船一排先委实心办事之员沿途备细测量两岸钉以木桩书明河底高低尺寸按月核其浚深若干尺寸以为赏如果深至一尺给以纪录至五尺予以加级多者按此计算怠玩者分别参处其已浚深者将船拨协近浅窄处所除雨雪日期外一排之船每日往回三次十日当可深一寸积一月计之当可深二三寸一年计之可深二三尺矣先制十具量调浚船试演一月如果有益则请多备数百具将原浚船挑选应用分段排列河中实力奉行一二年倘有成效行见河底日深河身日辟南北两岸可以不分水势则此二十余州县渐可免被淹浸此臣所谓疏辟海口浚治河身为今日捍灾之急务也伏乞　　皇上于南回銮至徐家渡时　　特遣大臣会同督河诸臣自云梯关外海口上至徐州东至鱼台济宁等处沿河相度将淮黄二渎有无可以疏治上下两江被水州县民田有无可以疏涸山东鱼台滕峄运道有无阻碍微山湖东面堤岸应否帮筑高厚悉心妥议具题次第举行以副　　皇上南巡惠民之至意若夫清口之内向有烂泥浅裴家场张福口帅家庄四道引河总汇于三一河之内自东南直注出口最为得力　　　圣祖仁皇帝曾命河臣张鹏翮挑浚以畅淮流又于运口接堤一百数十丈以逼三河之势而于运河口门建一大墩使三汊河大势直注清口惟一线回溜入运济漕是以洪泽湖之水出清者刷沙有力而运河之口亦洄漩停蓄不至顺流直泻难以挽御自移运口迤下七十余丈以避西风汕煽黄水之患将三河堵断以作运口下岸于是淮水散消出口无复激射之势运口又仰承在下淮水进趋入运而出清口者刷沙无力以致黄河北岸之杨家庄常虞浅阻粮艘尚需起剥其弊未必不由乎此今蒙　　圣驾亲临高堰阅视工程其新旧运口情形　　圣明自有洞鉴固非臣愚所敢妄议者也

　　议覆减坝堰工疏嘉庆十五年部议
一据奏毛城铺石坝仍应修复一款臣等查嘉庆十三年先经前任督臣铁保奏请修复毛城铺石滚坝以备宣泄黄河盛涨嗣经臣长麟戴衢亨奉　　命查勘以该坝启放日久河水下趋着重自乾隆四十年以后屡次漫水吸溜东西相距五十丈挖石迹已非靳辅旧制一经启放黄水建瓴而下难保无溃决之虞访得天然闸迤东十八里屯有靳辅所建石闸二座每座宽三丈有余挖深可得二丈以外公同熟议皆以修此二闸足敷宣泄较毛城铺事半功倍请即赶紧修复等因兹据该河督等通筹全局以十八里屯两闸仅宽七丈有余不足以资宣泄请仍将毛城铺石坝修复以资泄黄助清之用臣等查近年黄淮交病由于河身高仰清水不能刷黄转资黄水以济运黄水倒灌而河口日淤清水涓滴不能外出全注运河以致清黄并涨之时泛滥滋虞而高堰亦愈形着重势必须减泄清水以救危险减泄之后清水益弱黄水愈乘虚而入停淤溃决百病丛生今拟减泄黄水使之不致灌淮即将所减之水转输入淮助长清水使之出而敌黄固系急治倒灌之计惟查河口停淤由来已久前河臣靳辅经理第一疏首言昔人以水刷沙固属不易之策但淤有新旧之不同三年以内之新淤冲刷甚易五年以上之旧淤冲刷甚难必须大加疏浚嗣将河口以下至云梯关外一带大事疏挑河已顺轨然后议减水闸坝以备节宣其初疏剔河身则并不恃此历查靳辅时大挑河口在康熙十六七年而毛城铺等处闸坝则于康熙三十三年始行建筑其施工次第先后可考现在云梯关外自马港口起至二水楼止虽经兴议大挑而河口一带淤垫如故现据奏洪泽湖未交大汛已存水一丈三尺八寸清水不为不旺仍为黄水所阻不能外注清水可知河口积淤实为高梗乃仅以减坝转输之水刷积年淤垫之沙设使宣泄无多固于助淮无益若宣泄太甚恐黄水既有停淤之患湖水复有过涨之虞似亦不可不虑且查靳辅旧制徐城上下南北两岸共建闸坝十有余处而毛城铺宽止三十丈其它天然山等闸皆不过数丈多建闸坝而束其口门故减泄有余而节宣在我今则旧时闸坝大半就堙而毛城铺石坝宽至五十丈非当日旧制故一经启放势若鲸奔从前传家洼丁家集张王庄王平庄邵家坝唐家湾等处漫口吸溜前车可鉴前经臣长麟戴衢亨面询铁保等佥言修复毛城铺开放时极为担险开放后亦不免流弊现在虽据该河督等以近日涨水仅高坝底数尺不致跌塘吸溜并将引河堤岸预为多方保护但该坝口门究属宽广势大力猛殊恐难以控制再自石坝以下经砀山萧县及宿州灵璧五河等境入灵芝孟山西山等湖然后汇入洪泽湖演漾数百里前经臣长麟等查得水过之陈梁马路王家庄等处地土浮松恐筑堤亦难坚实又靳辅时以灵芝孟山等湖地本卑洼不嫌淤积今则启放日久停淤自厚恐亦非当日情形该河督等既为此奏是否启放之后能实于疏刷河口必有裨益并如何查照旧制酌量筹办以防流弊之处应仍令详议妥筹切实奏明办理

一据奏停办高堰碎石坦坡改筑二堤一款臣等伏查高堰大堤先经督臣铁保河臣戴均元等节次具奏该堤建筑年久根浮松一经风浪易致掣卸请照靳辅土坦坡成法填筑碎石偎护该河督吴璥前在江南总河任内亦以高堰大堤应筑碎石坦坡为请并经该河督徐端等试做坦坡五百余丈节经风浪不动着有成效遂于上年冬定议建筑奉　　旨准动两淮盐觔加价银两分年砌做等因兹据奏此项工程需费过繁且八九年之久势难久待请将二堤加高宽与大堤相平再加高三尺则大堤虽遇非常风浪有二堤以为重障淮扬士庶俱可高枕无忧即湖水盛涨毋庸轻放五坝等语臣等查高堰二堤亦系靳辅旧制缘大堤后有运料小河一道间遇放开五坝其倒灌之水由此分泄故建筑二堤以资搂护俾不致淹及民田形制卑狭本不足为大堤重障至高堰大堤祗因临水石工不无灰浆脱落故议筑碎石坦坡以资外护其附石土工本属坚厚节经加高宽又屡次加筑子堰乃数十百年经营筹办之工果将坦坡办竣不独堤工巩固并可节省岁修实为一劳永逸之计今议改修二堤纵使筑做高宽而新筑之土究属松浮断不如久经压实之堤为可靠将来大堤石工偶遇掣卸是否仍修补如仍前岁修则年年增费复年年担险如弃而不修万一大堤可虞岂二堤所能抵御该河督等似不应轻改已成之议别图难必之工且高堰大堤关系运道民生甚为重大设使该处堤工实有难以久待之势抑或另有难办情形应令据实核　奏

　　筹全河治清口疏嘉庆十年　　　　　
铁保

窃臣猥以庸愚蒙　　皇上天恩畀以两江重任又值河务紧亟之时漕运民生攸赖地方要务无有大于此者臣有兼管河务之责何敢不竭尽心力以求一当臣抵清江已及一月有余日夜讲求兼考载籍细思受病之源以筹补救之法伏查河防之病论者纷如聚讼有谓海口不利者有谓河湖淤垫者有谓河身高仰者臣未亲见之前亦执此说兹详细推求海口淤高自前明已有此议明臣潘季驯疏称云梯关外沙积成滩中间行水之路不及十分之一然海口故道则广自二三里以至十余里若两河之水全归故道海口可仍全复等语是海口视黄河为通塞黄水藉清水以刷涤自昔已然现经河臣徐端屡次亲勘海口宽千余丈拦门沙之上过水深四五六尺实无壅遏其形势尚较胜于潘季驯治河时且本年黄水六月二十以前并未倒灌入运全河俱东趋入海不见停阻设果壅遏为患何以大河之水仍滔滔顺轨而东此理至明一言可决况从古无浚海口之法亦无所改海口之地是此说竟可勿论矣洪湖淤垫前河臣靳辅疏载彼时湖中止存小河一道宽十余丈深五六尺至一二丈不等今则汪洋浩瀚湖面宽数百里深至二三丈不等较靳辅时大不相同又岂得反诿为淤浅清水之敌黄所争在高下而不在深浅此说又可勿论矣惟河身淤高诚有此病询之在工员弁兵夫及濒河士庶佥称嘉庆七八九等年河底淤高八九尺至一丈不等是以清水不能外出河口之病实由于此但黄河之通塞靡常变迁无定历考载籍有时上滞而下通有时上深而下浅并有时上下皆通而中段忽然浅涩实黄河自然之势即如徐州一带素称极险之工动辄泛涨近年则水不出槽河底刷深岂尽人力所致且大河辽远巨浸茫茫亦万无水底挑捞之理是此说亦只可存而勿论矣臣向因有此三说以为有一于此是以人力与天地争功难期奏效及参观明臣潘季驯及前河臣靳辅等奏议其治河之法全不治此三病而惟专心致志于清口诚以清口畅出则河腹刷深海口亦顺而洪湖不至泛溢一举而三善备行之有效历历足征臣因再四思维目下受病之处与昔正同虽在河身淤高亦由历久之闸坝多伤各处之支河渐塞以致清口日淤下游受害治法总以复清口旧规疏洪湖归路为目下刻不容缓之急务前岁衡工合龙之后清口大淤自惠济祠至彭家马头一片淤成干地至今仍由引河行船黄水一长河口即浅其病一也惠济第三闸金门年久损坏难下严板启闭不灵其病二也洪湖义坝掣通坝底被冲泄水大甚现在赶紧购料运工以期堵闭其它四坝亦须大加修理其病三也为今之计惟有大修闸坝全复旧规去新受之病收蓄泄之利则借湖水刷沙而黄河治湖水有路入黄不虞壅涨而湖水亦治细

按情形舍此别无办法至洪泽湖以数百里湖面水深至数丈骇浪奔腾一遇西北风在在危险欲藉湖水以刷黄则不能不多为收蓄欲多蓄湖水则不能不保护石堤尢不可不急筹去路若不设法宣泄水长一尺则堰低一尺加到何处为止臣现与河臣徐端通盘筹议湖水固宜收蓄异涨尤不可不防今年湖水盛于往年全赖义坝减泄得保无事是欲守护高堰先须将山盱仁义礼智信各坝坝底修砌坚固以备节宣俾得操纵由人下游不至泛涨然后由高邮大坝疏浚支河以通入海之路将人字河芒稻河盐河一律挑通以疏入江之路均复还靳辅原开河道之旧则高堰可保而下游州县亦不至受淹此又慎修五坝之节宣以卫下河田庐之至计而非目前苟且补苴之图也臣伏念古法可遵而不可泥人言可参而不可废一己之见识难恃乡人之闻见较真现与在河大小臣工悉心筹议并出示淮扬二府土著绅耆有洞悉本地机宜者召令来淮虚心博采俟折衷定议然后派委精细妥员先往查看再与河臣亲身履勘酌定办法奏明于秋汛后同力合作河员不足则兼派地方经费不足则薄藉民力务求一劳永逸之法以利漕运而奠民居事关重大不敢不慎之于始以筹全局臣受　　恩深重虽智力万不及前人职任所系断不敢不竭一得之愚以报涓涘于万一

　　堤工篇　　　　　
丁恺曾

凡土之性高者坚下者涣坚者老虽冲荡而凝以结涣者反是而浮沙漫散因水而扬故筑堤者度势急也度势之道探以水平高下攸别而标以识之墩以封之斯起伏审筑堤之道有颠有基无过瘠亦无过肿凡水之势浮者震荡而有力颠过瘠则不可禁也而肿之则土厚风日不能入脉内发而牵引剥也如瘠其基所凭既薄迭而上之必愈峭必愈危而圯可立见故肿无嫌以为固夫基无定而颠有凭道在先定其颠而下递增之递增之法以六尺为率堤高丈者其颠宜丈之三以六尺加之至基而得九此所谓六收法也由此以推凡地下尺者堤高必加尺以取平而基必加六尺可知也如是则相势递加虽数十百里地势不齐而堤之高低如一可知也堤如一则波涛汹涌而一束于堤无此盈彼缩可知也岂有旁溢哉

凡堤之名五有缕有遥有越有格有戗临河曰缕远河曰遥薄而为重门曰越越分内外因时制宜也河有变迁于遥越中预筑以捍曰格溜荡堤基于后牮附可卷扫可防渗总谓之戗凡此五者堤之异名也缕堤之法外坦内险外不坦则登者艰内不险则下埽也碍而无力如如坡既且平四二收分人许许而升埽阁阁而落斯缕之善也遥堤之形若斧若鞍内外平收必坚且稳虽蹴踏不颓

凡筑堤之事官惮烦则役惜力何也役任其全则多士而少硪土多者硪力不胜硪少者土气仍疏硪不胜则上急而下散土气疏则或蛰或冒其究也上土以无着而陷故土可委于役而硪不可委于役此之不可不知也

凡筑堤之事底必薄其土土薄遇硪铁石斯坚准是加工层迭相乘而脉发无患此不可不知也
</div>
    <div class="pagination">
<a href="皇朝经世文统编_page78.html">上一页</a><span>...</span><a href="皇朝经世文统编_page74.html">74</a><a href="皇朝经世文统编_page75.html">75</a><a href="皇朝经世文统编_page76.html">76</a><a href="皇朝经世文统编_page77.html">77</a><a href="皇朝经世文统编_page78.html">78</a><span class="current-page">79</span><a href="皇朝经世文统编_page80.html">80</a><a href="皇朝经世文统编_page81.html">81</a><a href="皇朝经世文统编_page82.html">82</a><a href="皇朝经世文统编_page83.html">83</a><a href="皇朝经世文统编_page84.html">84</a><span>...</span><a href="皇朝经世文统编_page80.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
