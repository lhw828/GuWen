<!DOCTYPE html>
<html>
 <head>
  <meta charset="utf-8"/>
  <title>
   皇朝经世文编 - 第 175 页/共 219 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文编 - 第 175 页/共 219 页
  </h1>
  <div class="content">
   藏炉总记四川通志　
王我师

按西藏天文星之次井鬼之分野。古号乌斯藏。唐之土番地。其纵横连属者。南界云南怒江。北界西宁河源。西极后藏业尔钦之沙漠。东直达于打箭炉。以近界而论。东止于宁静山界碑朗着特收其租赋。各有喇嘛专管。实断自洛隆宗为分限也。观夫边域之风土。天气凝寒。地气瘠薄。千山雪压。六月霜飞。石多田少。五谷难成。闲有粟黍豆荍之产者。仅藏地巴塘弹丸区耳。至如数万里之部落。与刍牧毳幕各种类。惟藉青稞一物。面名糈粑。并羊牛酥酪。以供朝夕。第糈粑性热。酥酪滑腻。苟非苦茗名芽。几无以生躯命。惟茶商聚于西炉。番众往来交易。以是成为通衢也。自康熙五十八年。安设塘站。以炉为始。总计里塘巴塘乍ㄚ昌都洛隆宗说板多拉里。前抵西藏。此官兵仓储地。共计八十七站。若炉右出自霍耳之甘孜边尔格。至纳夺。抵昌都。尽属草地。再由恩达。至类五齐。亦大道也。过江达桥。由铜顶。至墨竹工卡。合路进藏。至如西宁进藏之路。由青海自里麻。白燕哈利。左折入郎嗟玉树。过河。由毕利当阿。以至宁塘南成。可至察木多。若由白燕哈利。过拉布其图河。木鲁乌苏河。尽属黑账房草地。至党木热贡八个塔羊八景抵藏。再考松潘。自黄胜关出口。由郭罗克阿树杂竹卡。至竹浪过河。亦会锁里麻与西宁路同云南进藏者。由塔城关过溜通江。由大小雪山直至察木多。至于后藏之辽阔。由札什隆布通阿里白布布鲁克巴。即与生番喇丹接准噶界。再过初布寺刚吉拉。愈荒渺矣。汇考山经。不能琐计。细别河流。亦难穷源。惟取其要隘之区桥梁之险者。以定其控扼之防也。惟彼昌都。原称前藏。两河环烧。双桥高架。实为西藏之门户。嘉玉一桥最为紧要。若拉里玉树。系其咽喉。工布长江。堪为保障。再则类五齐适姜党之桥。与唐家姑苏之铁索桥。皆须设防者。又如哈拉乌苏。界比西宁。皮船为渡。与彭多宗铁索桥。非拒守不可者。再观正北之要隘。皆通准噶之要路。所喜冬则积雪难行。夏则水草维艰。复多瘴疠。岂非天设之险乎。惟滕格脑儿。兵可肆应。他如通后藏之声息。克里野噶藏胡又松根阿脚等处。独羊八景口子新桥之守。可称握要。更兼普罗鼐重镇阿里。复有朱儿吗彻登镇守西南。接连诸番以控西北。再于甲尔撤铁索桥而固守之。所谓得地利以顺天时。集人和以宁边塞。虽风气不齐。土物多异。而政教频加。潜移默感。将万亿斯年无兵革之虞矣。蠡窥浅见。少备边方之参考云。

　　西藏巡边记四川通志　
松筠

乾隆六十年乙卯夏四月巡边。自前藏经曲水。过巴则江孜。共十日。行抵后藏。由扎什伦布。走冈坚守彭错岭拉孜罗罗协噶尔。过定日通拉大山。共计十一日。至聂拉木。又由达尔结岭。西转。经过伯孜草地巩塘拉大山琼噶尔寺。南转出宗喀。共行六日。至济咙。仍旋宗喀。东北行十日。还至拉孜。入东山一日。至萨迦沟庙。自庙北行二日。出山。仍走冈坚。还至札什伦布。往复略地。随在绘图。知其焉。缘札什伦布西南。左有萨迦沟内之曲多江巩。右有彭错岭。峭壁连冈。是为后藏咽喉。实天然要隘也。乃辛亥年。廓尔喀以步卒数千。入自聂拉木。走萨迦沟。直抵札什伦布。彼时果有现在之汉番官兵。划分两路。一赴曲多江巩以扼其前。一赴彭错岭侦探以截其后。则廓尔喀深入无援。可以不战自溃。至协噶尔定日左首之绒辖喀达定结。西路之宗喀琼噶尔巩塘拉大山。皆为天然门户。曲水巴则江孜。又为前藏之要隘。而江孜迤南之帕克里甘霸等处。界连藏曲大河。尤为前后藏第一险要。所有汉番官兵及布等。均宜熟悉。因于前后藏江孜教场泐石。咸使对图讲求。人各胸中有主。方于汛防有益。然安边之策莫若自治。非独济咙聂拉木番民。应派廉洁营官管理。所有前后藏属各营官第巴。皆能教以廉洁自持。善抚百姓。又何他患耶。是为记。 

　　藏内善后事宜疏四川通志　
福康安

一藏内诸事应统归驻藏大臣管理也。向来驻藏大臣。惟资坐镇。不复预闻。以致藏务日就废弛。嗣后驻藏大臣。除上山瞻礼外。其督办藏内事务。应与达赖喇嘛班禅额尔德尼平等。自噶布以下番目。及管事喇嘛。分系属员。事无大小。均应禀命办理。至札什伦布一切公事。亦令戴琫堪布一体禀知驻藏大臣办理。庶卫藏事权归一。积弊可以永除。又藏内大小番目缺出应定立等级。统归驻藏大臣会同达赖喇嘛秉公拣放也。查噶布伦办理一切事务。戴琫管领番兵。商上仔琫商卓特巴。系总司出纳。以上各缺。尤关紧要。不可越次升补。即大缺边缺营官管理民事。亦须秉公拔补。以次升转。庶大小番目。皆能得人。营求贿嘱之弊。均可不杜自绝。又达赖喇嘛班禅族属一概不准管事。以杜弊端也。从前达赖喇嘛之叔阿古拉。班禅之父巴勒丹敦珠布。私行定议说和。而达赖喇嘛兄弟根敦札克巴等。倚藉声势。妄为滋事。嗣后大小番目。及管事喇嘛。均不得以达赖喇嘛班禅族属挑补。应俟达赖喇嘛班禅转世后。准将前辈亲族量才录用。以昭公允。又驻藏大臣每年应亲身巡查边界以重地方也。查后藏江孜定日。新设番兵。济咙聂拉木等处。现已立定界址。请于春秋两季。驻藏大臣奏明。轮流往后藏操演番兵。巡视边界。至驻防官员。苦累兵番。准具呈控。随地查办。驻藏大臣所用乌拉。俱今自行给价。以示体恤。又驻藏文员应请添设也。查后藏并无文员。今改定一切章程。需员稽查。添设番兵。亦有支放口粮等事。而前藏鼓铸银钱。尤关紧要。应请于同知知州知县内。添派监造银钱。后藏亦添设县丞等官一员。支放番兵口粮。所有后藏管粮佐贰。应得分例。及更换年限。并边俸报满保题之处。俱照向例办理。惟前藏添设粮员。以到藏日起。一年一换。以便按年稽查银钱成色。如果勤慎出力。由驻藏大臣保奏。倘敢徇私舞弊。即行参劾办理。又驻藏大臣衙门及文武各员。酌定听差兵数。以实操防也。应请嗣后驻藏大臣衙门。应差兵丁。每人三十名。游击一员。兵八名。都司兵六名。守备兵四名。驻藏司员。兵四名。笔帖式。兵二名。千把总每员兵一名。前藏粮员看库兵丁八名。其新设之前后藏文员。毋庸给与兵丁。统计不过百余名。每遇操演日期。仍着一体操演。毋许借口应差。致有旷废。又达赖喇嘛班禅与外番通信。应告知驻藏大臣也。嗣后各外番部落差人来藏者。均应由边界营官查明人数。禀明驻藏大臣。验放进口。令江孜定日驻札备弁。实力稽查。具呈达赖喇嘛等禀帖。应呈送驻藏大臣译阅。酌定谕帖发给。查点人数。再行遣回。其噶布伦等。不准私相往来。暗通信息。违者参革。以示惩儆。又各处边境均应设立鄂博。以清疆界也。查西藏边界。各处向无界址。今于济咙外之热索桥聂拉木外札木地方之铁索桥统辖等处。均已设立鄂博。嗣后仍令驻藏大臣于巡视之便。认真查察。不得日久懈弛。又边界营官应拣选妥干之人补放。并应照内地边俸之例。酌定年限升擢也。

边界地方。向来稍能辨事营官。因该处气候恶劣。冰雪较早。皆愿在前藏当差。将阘冗无能者派往。以致滋弊。嗣后补放边缺营官。于小缺营官。及营兵之甲琫番目内。择其干练者调补。如果到任三年。办事妥善。驾驭得宜。即行调回记名。以戴琫等缺升用。如有办理不善之处。立即革退。如此秉公甄拔。庶几有所劝惩。又严禁袭充番目。以励人材也。查东科尔子弟。不下数千人。势难更张旧制。前已酌定章程。如充当番兵。果能奋勇出力。即非东科尔。亦准其荐升戴琫。其余办事之番目。于东科尔内择其端详历练之人。按等补用。但不准袭充伊祖父职分。以致冒滥。亦必须年至十八岁以上。方准当差。不得以幼小之人充数。应令驻藏大臣随时查察。不得任听以门第相当。彼此援引。躐等超越。又各寺坐堪布。应令达赖喇嘛会同驻藏大臣秉公补放也。嗣后凡有各大寺坐堪布缺出。达赖喇嘛应知会驻藏大臣。济咙呼图克图。公同拣放。给与会印执照。派往住持。以昭慎重。又商上银钱出入应照新定数目。画一支放也。商上铸造纯净十足银钱。原不许丝毫搀杂。用汉字唐古忒字。于正面背分铸乾隆宝藏字样。每纹银一两。换新铸银钱六圆。换商上旧银钱及巴勒布钱八圆。惟查番寨租赋。有以银钱折交物件者。若商上收纳不公。势必苦累番民。嗣后商上收纳银钱。及采买各物。俱照所定兑换之数。按新旧分别折收。仍令驻藏大臣随时稽察。倘查有出轻入重等弊。即行奏明查办。又私给免差照票宜严禁。以均徭役也。向来达赖班禅用事亲族。并大呼图克图等。往往听富户大族嘱托。即给与免票。苦乐不均。实未公允。嗣后请将免票概行缴销。不得专派穷番。如实有劳绩者。达赖喇嘛告知驻藏大臣。然后准免门户差使。如有事故革退。仍将原领免票缴销。以杜规避。又卫藏僧俗户口应行造册稽查也。藏内人众往来。踪迹靡常。曾奉有　　谕旨。令驻藏大臣给与路票。应令达赖喇嘛。将大小庙内喇嘛名数。开造清册。并将所管地方。及各呼图克图所管寨落人户。一体造具花名清册。于驻藏大臣衙门。及达赖喇嘛处。各存一分。以备稽查。设有未请路票。私行往来者。查出。将该管番目等。从严究治。又蒙古王公等差人赴藏延请喇嘛诵经。应由驻藏大臣给照前往。以资查考也。请嗣后凡遇蒙古王公等延请喇嘛者。应令西宁办事大臣行文赴藏。由驻藏大臣给与执照。并咨明西宁。方许前往。又严禁私用乌拉以恤番民也。嗣后喇嘛番目人等。私事往来。概不得擅用乌拉。亦不得私发信票。遇有公事差遣须用乌拉之处。必须禀明驻藏大臣。及达赖喇嘛。发给印票。沿途始准应付。又罚赎不公及私行抄没家产之弊应行严革也。近年以来。该管之噶布伦郎仔辖等。遇有家道殷实之人议罚。例外加增数倍。又或怀挟私嫌。将偶犯小过之人。辄行抄没家产。请将该处旧例。严定章程。其婪索赃数过多者。从重议罚。其私行抄查家产之处。永远革除。庶挟嫌逞私之弊。可以不禁自息。又西藏官兵所需火乐应就地酌造以节糜费也。查驻藏官兵。每年操演。共需火药二千余觔。今查明工布制造火乐。较之内地价值较昂。然以运脚比较。则节省十余倍之多。现在军需案内。余存火乐。分驻前后藏高燥地方。足供数年操演之用。俟将次用竣。只敷两年备用之时。再行在藏配造。至藏地产铅甚少。自应俟军营存剩铅丸。将次用完。与火绳一体由内地运解。又达赖喇嘛赏给噶布伦载琫等房屋庄田不得私行占据也。

今与济咙呼图克图确切查明。凡噶布伦戴琫等。应得官房田地。随任交代接替。毋许私占。又商上喇嘛透支钱粮之弊应行禁绝也。向年商上支放钱粮。每多先期透领。嗣后应令按期支食。不许丝毫预领。应交济咙呼图克图。随时查核。若因严禁预支。或致短少克扣。即将支放之人。查明究治。又各寨租赋应按年征收清交商上。并查明逃亡绝户。随时豁免。以恤番民也。藏地各寨应交租赋物件。近地系派济仲第巴往征。远处由各该营官征收。送交商上。而不肖之济仲营官等。将收来租赋。拖延不交。甚或将本年租赋收清后。明年租赋。逃亡人户亦不豁免。番民颇形苦累。嗣后应令商卓特巴。立限严催征收之济仲营官等。年清年款。不得违限。亦不得预征。其逃亡绝户。即将租赋豁免。俟有佃种之人。再行照例升科。又驻藏大臣衙门应设译写廓尔喀番字通事人役也。查驻藏大臣衙门。向设译字通事一名。译写唐古忒字。从不通晓廓尔喀字迹言语。应请添设认廓尔喀字人役一名。通廓尔喀言语通事一名。并派唐古忒人三四名。令其学习廓番字语。以备充补。应需用口粮。照例支给。以资食用。又廓尔喀贡使五年一次进京瞻觐。应逐段护送也。凡贡使届期。宜令该酋长。将贡使跟役人数。由何路进口之处。预行禀报驻藏大臣。即委粮务一员。会同定日守备。亲赴边界。点明人数。预备乌拉送至前藏。驻藏大臣酌加赏犒。一面奏明。一面飞咨四川总督。差派文武在打箭炉等候。前藏于游击粮务内差委一员。护送至察木多。再令察木多游击。及该处粮务轮派一员。接护前进。行至打箭炉。再交川省选派文武送京。其贡使回国。亦照此逐段护送。以仰副　　圣天子绥怀远人之至意。以上各条。臣谨悉心会议具奏。伏乞　　皇上睿鉴。

　
卷八十二兵政十三山防

　　三省山内边防论一三省边防备览　
严如熤

安置南山之大计。莫如适中之处设重臣以一事权。辽阔之处分州县以专其治理。绥靖之大规不外此矣。考明时原杰于郧阳设巡抚。将山内州县辽阔者。分设县治。洵乎安边大猷。惜其所筹办者。只为秦豫楚三省交连之处。未谋及秦蜀上游也。山之在楚豫者。虽亦高大。而不如秦蜀之崄峨。且老林深箐。多在秦蜀接壤。川东北郡邑之边秦者。距成都往往千数百里。视郧阳之距武昌。更迢遥矣。县治过大。难以兼顾。如太平之城口。洋县之华阳。安康之砖坪。平利之镇坪者。此类尚多。当时未议及。岂今昔情形不同。固有待于后人乎。至于建置之方。则添营不如分县。营资弹压而已。未能责以抚绥导教也。盖设立营汛。虽增添额兵。其民不能管也。县则讼狱者往焉。输纳者集焉。考试之生童聚焉。久之客商移集。得贤司牧勤于治理。勤农兴学。则民风可以丕变。至于审事完课考试。均皆便民。又不待言矣。如以边地瘠薄。县官穷苦。则新设之地。酌以边俸。论升加之鼓励。当自有奋于功名者矣。此久安长治之要也。顾安边之猷。兵食重。团练之法。只可行于有事之时。若云加增兵额。则山内地方。如此广莫。讵数营数汛。所能控制者。而其议饷议粮。经费已不赀矣。惟屯政。最安边良法。但有实心任事之人。不避劳险。安在不可举行。即如新疆苗疆各屯。着有成效。山内之田。难以升科。而棚民既有水田。便成土著。亦思为子孙之计。亦畏有贼匪之害。核其田为屯田。编其人为屯丁。即以现有之田定为口分世业。设屯弁以管束之。作屯堡以团聚之。寸土颗粒。官无利焉。再为清出叛产绝业。收其租课。以供屯务之杂用。分派素得民心之司牧。剀切开导。使山民晓然。知此事之为已如此。则屯政可行。而山内稍平衍之处。皆可屯堡。则气完势重。稽防先自便易。其各老林。悉听棚民开垦。虽有匪徒潜窜。而我整彼散。我主彼客。不得逞其奸矣。此兵寓于民。洵万世之至计也。此议只可行于勘定之初既定之后业各有主不可行矣

　　三省山内边防论二形势　
严如熤

陕西之汉中兴安商州。四川之保宁绥定夔州。湖北之郧阳宜昌。地均犬牙相错。其长林深谷。往往跨越两三省。难以界画。故一隅有事。边徼悉警。守土之吏。疆域攸分。即能固圉保民。讵能越境而谋。故讲久安之策。必合三省而通筹之也。南山在陕西西安府之南。山高而长。西为太白山。北为华岳山。由秦陇而来。踰北栈。经五郎孝义。东出商洛。融结河南诸山。镇安洵阳汉阴石泉洋县各山。皆其分支别派。穹岩邃谷。老林深箐。多人迹所不至。时虞伏莽。故往史所称。动曰南山盗贼。南山专属陕西。在渭河之东南。汉江之北。其由汉江南渡。径至岷江北岸。陕则兴安平利白河定远西乡宁羌。川则保宁绥定太平夔州。湖北则郧阳之房县竹山竹溪。宜昌之归州兴山。均在江汉之间。其山之最巨有名者。曰大巴山。大约自秦阶折而东。为略阳之仇池。经宁羌南郑城固。至定远巴州。凡川东北与陕兴安湖郧阳宜昌。汉江以南各山。皆其分支别派。而下结为均州之武当。巴山老林。跨川陕两省。周行千数百里。在蜀曰三巴。老树阴森。为太古时物。春夏常有积雪。山幽谷暗。入其中者。蒙蔽不见天日。稽防难周。宜其为逋逃薮也。

兴安汉中。与长安相通。山路一由安康琉璃沟。经洵阳北境镇安县孝义厅。而至大峪口。兴安达西安之路也。一由石泉之迎风坝。西乡之子午镇。即午谷经宁陕厅东江口营夹岭汛。而至子午峪。即子峪石泉西乡达西安之路也。一由洋县之铁冶河。即水经华阳厚畛子。而至盩厔之西骆峪。洋县达西安之路也。一由城固小河口。经坝之西江口。凤县之进口关。而至郿县之斜峪关。城固达凤翔。转至西安之路也。一由城连云栈。经坝凤县。古池河黄牛堡。而至宝鸡。古陈仓汉中达凤翔。转至西安之路也。一由略阳。古兴州经甘肃徽县两当县。出凤县而至宝鸡。利州兴州。达凤翔之路也。兴安之路。汉唐后无更改者。子午路。即魏延请以五千人。缘南山而东者。唐时嘉州荔枝。由此而进。改为驿路。宋元明路渐荒芜。至　国朝设宁陕厅。而山路仍通。铁冶河一路。旧称北骆南。唐德宗幸兴元由之。在唐时当有驿路。宋元以来荒芜。今虽有人行走。沿途无城垣市镇也。小河口一路。史称武侯于汉中筑汉乐二城。乐城今城固。当亦师行之道。北为斜谷。但在南者为湑水河口。非谷也。褒城一路。山径直抵宝鸡。南为谷。北古陈仓。非斜谷也。唐宋以来。凤岭紫青桥各险。山石塞断。长安赴蜀者。由凤翔趋两当徽成。明皇幸蜀。但记池荷之奉迎。吴武安兄弟拒金。亦在略阳仙人关一路。至我　朝。紫关岭武关路乃大辟耳。汉高以来。南郑由故道。经坝。至城。其出定三秦。栈道已焚。由略阳徽凤至宝鸡。以谷进。以略阳出也。武侯出营五丈原。其路总曰斜者。则在栈道既修之时。栈道修立。必沿河沟。始无过高过峻之虞。由谷。沿让水。今黑龙江至武关转北。进南河。又东至紫金河脑。则进口关矣。关不甚高。过关又沿沟修栈道。直至斜谷口栈道。由南河口分路而进。故综其首尾曰斜。若山路则出柴岭凤岭至陈仓。与郿县斜谷峪。东西相距一百数十里也。

明末办贼诸人误于抚者。一在陈奇瑜左右受贿。致车箱峡落槛之虎。得以从容逸去。而闯贼不可复制。一在熊文灿。疏房谷之防维。致十三营待哺之婴儿。得以操纵自如。而西贼遂至猖獗。失策不待言矣。用剿之失。则莫甚于杨嗣昌之纵贼入川。贼之窜伏长林深谷。搜捕固需时日。然贼在长林深谷。则我可扼险以守之。出奇以攻之。且山内之民。耐劳习险。其结寨并村。能以自守。而把卡堵隘。亦足以助官军之声势。若贼至平原。则不见兵革之村庄。闻风胆碎。奔窜不暇。讵能自固。而平原千里。贼之往来忽者。四处可以扰乱。官军虽健。从何处堵截。自来贼之扰平原。较起山内者戡定为更难。以张贼百战之雄。而纵之窜蜀。直狼入羊矣。既入蜀。则好乱之众。附从必多。藉其赀以回归三楚。孤军尚能支哉。故自西贼入蜀下楚。闯贼扰豫破秦。土崩之势已成。决不能以复振。是剿贼诸人之失。又在不能蹙贼入山也。嘉庆年间。平定三省。乱民齐王氏突出峪口。经略额侯有盩厔之捷。而贼不敢窥三辅。白号张子聪雷世旺等。已渡潼河。参赞德侯。有大和寨之力战。而川西十六邑。得以晏然无惊。两将军可云得胜算者。宜两川山南之民。户祝而巷祀之也。终南太白。绵亘千里。以界秦川汉川。其中子午骆斜。冈陵之陡峻。谷之幽深。洵天下奥区。自黄巾扰乱。山内废而不种。丛干幽篁。斜结蟠郁。益足以助山险。昔武侯于山内要隘布置诸围。荷戈以守隘。必一夫当关之地。而旌旗张挂长林。可作疑兵。助声势。各围兵虽不多。敌常畏惧不敢深入。敌入则沿途堵截。掠其辎车。饥疲委顿。决不能全军而还。故忠武屯兵城固。曹真五路之师。不战自退。王平扼兴势之冲。曹爽数十万困于中途。围之为利彰明着矣。姜伯约乃倡散不知聚之说。撤各围兵。聚之汉乐各城。俾锺会西来之师。长驱深入数百里中。无一人抗阻。不知敌既度险。则锐气弥盛。客军远。人怀必死之心。未有不摧残者。陈余不听李左车扼井陉。潍水成擒。刘裕既度大岘。广固不守。自撤藩篱。千古一律。不第阴平无备。为疏于防维矣。至于守秦中者。则由华州经蓝田。至宝鸡。共七十二峪口。山贼窥伺内地。必由峪口而出。故当办理贼之时。防其窜突于各峪口。设卡扼。以重省城门户。洵要策也。

蜀中三关之险。在汉中者一。曰阳平关。在保宁者二。曰葭萌。剑关。而金牛五丁不与焉。金牛五丁。本为天险。而在武都中路。其西南东南。均有闲道。可绕阳平。今沔县。当蜀口。武侯以全力乘之。进可以战。退可以守也。阳平为敌有。则葭萌之险。与敌共之。至葭萌再失。则蜀中震惊。故虽姜伯约之善战。不能御锺会也。历观往史。未有守剑关而能完蜀者。虽乘时在德。固为不易之经。而以形势言。御贼总当在门庭之外也。

　　三省山内边防论三安流民　
严如熤

川陕边徼。土著之民。十无一二。湖广客籍居其五。广东安徽江西各省。居其三四。五方杂处。无族姓之联缀。无礼教之防维。呼朋招类。动称盟兄。姻娅之外。别有干亲。往来住宿。内外无分。奸拐之事。无日不有。人理既灭。事变频仍。故山内防维之策。总以安辑流民为第一要务。流民开山作厂。既各安其业。奸徒亦不能以煽惑。即偶有蠢动。而各保身家。长镵白梃。尽成劲旅。好乱之奸民。终不敌良民之多也。山内差役。多客民充当。无风生浪。遇棚民有事。敲骨吸髓。弁兵附和为奸。如今日檄令查某寨。明日差令禁某事。地方窵远。山民受其凌虐。无可告诉。无为申理。嚣然无复有生之乐。一二奸徒倡率。争相附从。则祸变成矣。贤明监司太守十数人。落落分布各边境。轸恤民隐。勤于稽察。俾在官人役。不能逞其奸蠹伎俩。则土流安业。自不至轻有生心矣。

保甲本弥盗良法。而山内州县则只可行之城市。不能行于村落。棚民本无定居。今年在此。明岁在彼。甚至一岁之中。迁徙数处。即其已造房屋者。亦零星散处。非望衡瞻宇。比邻而居也。保正甲长。相距恒数里数十里。讵能朝夕稽查。而造民牌。取户结。敛钱作费。徒滋胥吏之鱼肉。值上宪或委官稽查。长正领所管牌头。于场集守候。动至旬日。废时失业。多费口粮。实为有损无益。至客店之循环簿。亦只可用之城市。外省流民入山。多寄宿林岩。匪徒则山径取捷。均不在客店安歇。所谓客店。不过贸易之小贩而已。各县边境。距治恒数百里。如客店必照例造报。月一陈核。其仆仆道途。不胜其苦矣。

山内痞徒。闲游城市者。统谓之闲打浪。此辈值有军兴。则充乡勇营夫。所得银钱。随手花消。遇嘓匪。则相从劫掠。值兵役。亦相帮搜捕。不事生业。总非善良。闲打浪既久。便成嘓匪。嘓匪之众。即为教匪流贼。能令地无游民。则盗贼自弥矣。而匪徒之聚。大扺皆由赌博。山内地虽荒凉。而赌局绝大。往往数百两千两。为输赢之注。无钱以偿。流而为盗。严明守令能禁赌博。即为清盗之源。又匪中有领账房之名。用青布数十疋。缝大账房一二具。凳棹皆备。遇民间婚丧之事。则往张帐于其家。号曰客。戚友吊贺。坐其帐中。即入赌局。但一言入场。即为代赌。所输之数。勒主人作保。强抢牛马。逼卖田产。无所不至。此类领账房者。皆匪中豪长。与胥役兵丁。多相句结。甚至衙门家丁。受其岁遗陋规。官府设法擒拏。非声东击西。鲜不脱逃。匪徒有红钱客黑钱客之分。黑钱者为鬼为蜮。换包设骗。行诡秘。多以术愚人。红钱则作会结党。持刀执枪。白日布廛。地方绅耆保正。无敢过问。兵役获其伙犯。中途拦截。名曰打。边徼地方官固宜洁清自好。尤须兼通方略。如过于拘谨。不能除害。则良民不能安靖也。

山内木笋纸耳香蕈铁沙金各厂。皆流寓客民所藉资生者。而木厂为大。木厂分圆木枋板猴柴器具各项。而圆木为大。圆木枋板猴柴。必近水次为便。器具则虽不近水次。美材所产。工匠可就造贩卖。圆木枋板猴柴三项相连。相其材质。长三五丈者。作圆木。长一丈内外者。锯作枋板。痈肿不中绳尺者。劈作猴柴。一圆木大厂。三项俱备。间有开厂只作枋板猴柴者。则客商赀本未裕也。盩厔之黄柏园佛爷坪太白河等处大木厂。所伐老林。已深入二百余里。必先作溜子。凸处砌石板。凹处下木椿。上承枕木。以平为度。沟长数十里。均作溜子。直至水次。作法同栈阁。望之如桥梁。此木厂费工之最巨者。伐木作料之处。多在山沟。度山越岭。人力难施。必用天车。挖山梁。竖木椿。中横安八角轮。绳周轮上。轮随绳转。就山之高低。安车三四层。名曰天车。将绳扣住木上所钉铁圈。用牛二头。或骡马四五头。倘无牛骡。用健夫二三十名。如推磨式。将转车推挽。绳绕轮角柱上。则木随绳上转。此木厂用人夫之最多者。溜子外高中洼。九十月后。浇以冷水。结成滑冰。则巨木千斤。可以一夫挽行。木至水次。不能即行。积待涨发。又有水运包头领夫承运。人携长木竹杆为挠钩。顺流放下。非水大不能行。水过大则又防漂失。大约十停木料。漂失二三。得七八停到市集。即获利不赀。开厂出赀本商人。住西安盩厔汉中城。其总理总管之人曰掌柜。经管包揽承赁字据曰书办。水次揽运头人曰领岸。水陆领夫之人曰包头。计大圆木厂匠作水陆挽运之人。不下三五千。其开伐以渐而进。平时进止。皆有号令。号曰某营。与行军同。商人操奇赢厚赀。必山内丰登。苞谷值贱。则厂开愈大。人聚益众。如值苞谷清风。价值大贵。则歇厂停工。而既聚之众不能复散。纷纷多事。此防范之最难者。此外更有铁厂木厂纸厂耳厂各项。一厂多者恒数百人。少者亦数十人。贼匪滋事之始。有议以各厂人多。恐被贼裹诱。当严行驱散者。是大不然。凡开厂之商。必有赀本足以养活厂内之人。必有力量足以驱使厂内之人工作。利其赀值。帖然为用。各商护其赀本。侦探贼往往较官府为真。于开厂之地。必择险峻可守之处。结寨屯。积粮食。遇变移守其中。贼不能裹也。若不准开厂。则工作之人无资以生。增数十万无业流民。难保其不附从为乱。故只当听其经营。不可扰也。至于联络各厂。各设卡伦。无事安心工作。有警协力防堵。则耐劳习险之人。更有得其实力者。是在良师牧之善驾驭矣。

阳城之言抚字心劳。催科政拙。仁吏之用心也。山内征收。悉从轻科。而民间尚有受累者。则害不在官而在差役地棍。山民应完钱粮。多是几分几厘。而距州县往往数百里。至县城又不能即上库给照。往返动至兼旬。则此几分几厘者。非一二金不楚。山民不能自完。则差役地棍于开征之时。将山内花户代为完纳。名曰截粮。官利征收之早毕。不复稽查。照票一入伊辈之手。故为挨延。俟至次年开征。向花户催索陈欠。花户不知已完。惧以陈欠到官。必受责比。任其鱼肉。于是算本利。索路费用费。一照非数金不得。当询山中绅耆。均称一邑钱粮。不踰千两。而民间有数万之累。非虚言也。良司牧随到随收。又或分期下乡。听其就近完纳。征银不满一钱者。准以铜钱完纳。此即催科中之抚字也。

嘓匪易遏绝。教匪难清净。嘓噜皆无赖恶少。不能谋衣食。窃攫人财货。以为生活。百姓莫不恼之恨之。思欲擒之杀之。故嘓匪滋事。但须一纸檄下。格者登时打死无论。则乡约客头一呼而丁壮踊从。不难全伙捆获。教匪则不然。所煽惑者。多系有田产之人。假托于持斋念。戒贪戒淫。可以成佛成仙。所取供给之米。为数无多。而习教之人。入彼党伙。不携赀粮。衣食相通。不分尔我。地方有传教之人。久之引诱渐广。村落中则乡约客头吃教。城镇中则差役书办吃教。所用稽查之人。即为教中之人。教首窜伏大村庄。互相蔽护。难于拘捕也。欲正教之兴。则必使城镇村落之间多读书务正之人。查习教徒众。西北为盛。南方州县应试童生。常二三千人。西北则著名州县应试童生。或止数十名百名。则读书之人寥寥可知。读书明理之人少。无怪邪教之得以蛊惑愚民也。山内州县。崇重师儒。广设义馆。以拘捕之费。为修脯之资。而各上宪即以童子应试之多寡。定长吏贤否。则山内读书人多。村落中有一二明理之童生。即可少数十户吃教之愚民。此拔祸本塞乱源之至计也。

　　三省山内边防论四堡寨　
严如熤

卢忠烈公之备兵大名也。念贼在山西。氛甚恶。密迩畿辅。躬巡属境。命山居百姓。依险立寨。藏赀粮器械。又石擂木。诸御贼之具毕备。而耕牧其中。平原无险。则用并村法。令小附大。凿沟筑土垣。余一如山寨。令既布。公自为相度。而时往来申警之。六年。贼躏入西山。畿辅百姓。人自为守。贼攻多死伤。退无所得食。大困。并力掠临洺关。公帅师御之。贼逃。追逐六十里。斩获无算。贼至广平。闻公至。即遁去。当是时。贼遇公必败。所至清野。饥疲不支。因相戒勿犯卢公境。七年。擢公抚治郧阳。公之抚郧也。闻命疾至。郧自蹂躏后。人民稀少。公招募稍集。念房竹诸山绵亘。有险可凭。用守畿南法守之。立寨并村。郧民惩前毖后。踊跃奉行。人有固志。数战皆捷。贼一空。郧屹然复成巨镇。抚楚。献忠望见卢家旗帜。即走遁。卢公名将。功烈赫赫。而在畿辅郧阳。得力在结寨并村。使我有所凭。贼无可掠。信乎坚壁清野。为戡定第一要。而疑其聚歼者之不啻梦呓也。今山中棚民。开荒种土。良民尽多。其间与匪徒相比者。亦自有故。山内村落绝少。不过就所种之地。架棚筑屋。零星散处。所称地。往往岭谷隔绝。即两山相望。而一上一下。动辄数里。匪徒窃。难资守望之力。孤掌难鸣。不敢与匪徒为难也。惟行聚堡之法。则众志成城。有恃不恐。自无此弊矣。

五年以前。贼势之炽者。以其到处裹人从。日抢掠民食。因粮于我也。自寨堡之议行。民尽倚险结寨。平原之中。亦挖濠作堡。牲畜粮米。尽皆收藏其中。探有贼信。民归寨堡凭险拒守。贼至。无人可裹。无粮可掠。贼势自衰矣。况寨堡之设。固足保民。而于剿贼机宜。亦大有裨益。贼匪奔窜山谷。不由路径。若寨堡既成。加以团练。贼至。据险以拒。大兵追击得及。鲜不获大胜者。参赞德侯追樊人杰徐添德两贼首。贼匪跴浅渡汉。因前途有马鞍寨之险。少为逗遛。而德侯亲督健旅追及之张家坪。斩俘数千。樊徐二贼势遂穷蹙。不旬日均皆歼灭。又老贼张添伦等。合七股大贼万余人。攻打大平寨神仙洞二处者两日。杨提军领兵至神河口。闻之。连夜前进。天甫明而至贼营。寨民扼之于后。官兵剿之于前。七股贼匪。一战荡平。此尤彰彰在人耳目者也。

南山当军兴时。修建各城堡以资捍卫。不数年间。旋修旋圮。大约城堡之难完固。其限于地势。十居六七。而修造之未能如法。则亦十有三四。当戡定贼匪之际。大军依山临水。结为营垒。而建城者。曰。此形胜地也。可倚为治所。不知营之可屯数万人者。至建城而衙署兵房之外。不足以奠民居矣。又山内土性不坚。南城洋西各邑。号称平衍。其土力亦不敌山外西凤各郡也。所筑堡城。即加工夯筑。一经霖雨。便至坍塌。惟处处有石。寻得脉络。用铁堑签入。击以巨锤。用力推挤。即翻腾而下。取石甚便。作堡者。用土不如用石。工省而坚。但其石性本酥。巨石砌根基。五尺以上。只可石片加高。决不可用巨石。恐其质重压碎也。至于倚险结寨。初时一望悬崖。本自石骨峥嵘。而久雨之后。亦自时时坍坠。故寨堡之倚岩而结者。往往用木椿于石穴之间。方得坚固。况平地筑堡者。可草略施功哉。

清野之策可行之山外。而不能行于山内。溪河两岸。早麦三月已有熟者。低山之麦。以五月熟。高山之麦。六七月始熟。苞谷种平原山沟者。六月底可摘食。低山熟以八九月。高山之熟则在十月。苞谷既熟。其穗倒垂。经历霜雪。粒更坚实。山民无仓收贮。往往旋摘旋食。岁潦则望高山之收。岁旱则资低山之熟。不能禁民间无高低早晚之分。持清野之说。日下符檄。督责州县。徒滋兵役扰累。于事无济也。

　　三省山内边防论五团练　
严如熤

山民质朴劲勇。耐劳习险。非平原百姓气浮而脆者可比。果其团练得宜。贼匪畏之。相遇辄曰土豹子可恨。贼匪之用以劳我师者。我兵必分道架梁。而贼匪翻山踰岭。其来如虎。其去如鼠。追之无迹也。山民则不然。贼匪之能皆山民所自具。而贼匪之路径。又不逮山民生长其地为更熟也。但训练之时。有宜与首人讲论者。百姓非兵勇。难以法治。可胜不可败。如伤数人。则余皆鸟兽散。锐气挫矣。贼来勿迎头攻击。只沿途分伏壮健于山湾曲。俟贼匪大队过去。必有落后数十人。委顿道途者。突出截击。可以尽擒。前寨既用此计。后寨亦依计行之。则贼所过寨堡必有损折。又贼于夜间。有住扎地方。附近寨堡。拣壮健于夜静更深时。用大过山鸟遥击之。纵不能多杀贼。而彻夜不得休息。必惊惶拔走。明日至他处。又复如此。则贼益疲罢。我不劳而彼已不支。乡兵困贼之至计也。

团练之法。各寨设寨长寨副。大旗小旗。以次分管。寨长必须寨民公保承充。十数寨。则相其人之多寡。为设寨总。选绅士之有才干。为众所服者充之。近边要隘。则各寨轮拨数人设卡防守。当耕作之时。百姓分布耕种。防匪之突至。各卡于高山眺望。侦有贼。放一。则耕作之人。尽皆收检农具。侦贼向此路。则放二。人畜皆归寨堡。贼近。则放三。寨总纠会各寨。尽整器械。集壮丁堵御。前卡信既放。后卡闻声接放。顷刻之时。数百里间咸知警备。贼至不放。与非贼至放者。寨总查出。均即禀官严惩。

西安各峪口。贼初频频窥伺。后素观察团练民勇。设卡伦。分布防堵。时属绅士。震金鼓。扬旌旗。分队巡逻。声势甚壮。贼不敢犯。平原所保全胜者甚大。亦可知团练之成效矣。

团练乡民。不过令其保聚。无遭蹂躏。非欲以此邀战功也。故教习之时。止令其演火铳。击石子。能于百步外中靶为上。不必令习刀矛。刀矛决生死于五步之内。百姓各有身家。不当使致命于必死之贼。火铳则击之百步之外。度不能胜。尚可爬山而逸。至于善击石子。则猝遇贼匪。手无器械。地下石块。即可抵御。所谓没羽箭也。以守寨堡尤宜。较之火铳费省而力相当。

可以团练之人有二。一曰山中打生猎户。平时专驱除虎狼之为民害。其火铳百不失一。五溪蛮无以踰之。又各厂中。防嘓匪掠。有标客技击。一可当十。往时有捐重赀。募数百人护辎重者。独无失亡。或大军有急。挥此辈援之。往往转败为胜。古名将破贼。必蓄选锋。此足备军锋之用。不事外求者也。其一曰州县民壮。例本与兵一体操演。以卫库狱者。近则只以唤词讼。提人证。绝不操演。此各省通弊。而山内则有不得不讲者。地方辽阔。城守之千把汛兵数十名。解犯送差而外。存城几人。偶有盗贼。文武措手无策。亦决不敢向前搜捕。以致浸酿事端。窃以山内民壮。当相县之大小。大县设一百名。中小亦必八十名。责成县官。勤加操练。每名岁支口粮一十二两。此项经费。即查明从前叛产绝业。将佃租动拨。自可敷用。

团练之法。有疑其劳民者。是大不然。当贼匪猬起之时。山内州县。岂能处处用兵防守。团练之众。虽不足以当大贼。而声势既张。则小贼亦不敢轻有窥伺。贼匪将至。必先有探侦。无备乘虚而入。团练既成。每月操练两次。不过费两日之功。余二十八日。尽可力作。若不团练。则贼匪日相滋扰。奸民加以恐吓。百姓日藏山洞。不敢耕种。其废时荒业为何如。古人称平贼方略。征调不如招募。招募不如团练。然总须相兼而行。则战守有资矣。团练虽民间自捍桑梓。要须官府激励。少为赀助。故于有事之区。上官当量为调剂。俾得展布。始可责以固境保民也。

山内戡定之功固由将弁。而实赖地方之司牧。贼匪败后。其从者多乘间自投。地方官不能安辑。任兵役嗑诈。则无路自新。又或苦于苛政。甘心作贼。则所杀之贼不逮所增之数矣。即搜捕之时。领兵官所带数十人外。不能别有统辖。地方官果得民心。则所辖数万数十万百姓。皆为父子之兵。寨民于官兵经过。多疑惧不敢到营。即侦知贼在前途。不能相告。若地方官。则贼所至之地。保正寨长均须立报。得以预备。此皆制胜之要。弥盗之本也。

　　三省山内边防论六法　
严如熤

山内练兵以质朴不浮滑耐劳习险为上。教匪之役。前后八九年。兵调十数省。其中劲旅勇鸷敢战者。固自不少。而蹻捷坚实可恃。必以黔兵为第一。满汉领兵将官。皆谓得黔兵一千。可抵他营二三千。各省提镇大营之兵。所驻通都大邑。地方平衍。风俗华靡。平时未尝远出城郭。一旦负枪荷戈。走山路数十里。汗淫淫下。喘息不宁。又且饮醇啖肥。习以为常。山内包米杂粮。食不下咽。先自饥疲。与猾贼追逐百数十里。鲜不病乏者。贵州地无三里平壤。各城皆陡险蟠折。即不出城门。亦日走险路十里十数里。则脚力练定。且风土瘠凉特甚。市集无千金之货。宾朋鲜兼味之筵。茹苦食穷。安之有素。耳目之官别无引诱。既食口粮。即服营规。心目中只有本管之将官为尊。惟命是听。极朴。极耐劳习险。此其兵为可用也。戚南塘募兵选择之法。最为详备。而大旨亦不外此。今边境镇将之营。星罗碁布。而镇城中左前后各营。往往占镇兵之半。似不如分标营于外县。移兵额于路营。既增要隘之防维。而朴鲁诚实之人。豢之营伍。偶有征调。得力之兵自多矣。

平原之中。弓箭疏通及远。火铳亦可得力。故贼匪不轻离老林。盩厔之役。齐王氏率贼匪数万人。出山攻扑王提军营。血战竟日。子药皆尽。贼用马队直冲而前。有山西千总崔雯者。奋勇领虎头藤牌军二百。踊跃出迎。贼马惊窜。自相践踏。大兵鼓噪继之。贼匪败退。次日额侯索伦马队至。尽锐冲杀。边兵猛勇善射。一皆当百。贼死伤大半。逃遁入山。自是不敢轻窥平原。故剿贼之师。弓矢铳矛藤牌。均宜分队练习。不可偏废也。

贼匪之疲罢我师者。贼无辎重。急则翻山而逸。我军有锣锅账房。必绕山沟而行。翻山不过数十里。而绕山取道则二三百里。军至而贼已远扬。此所以难于翦除也。经参赞杨提军赛将军诸公。于追贼紧急时。辄亦屏去锣锅账房蹑追捕。于崎岖之处。徒步身先士卒。故所向克捷。

追敌之难。固限于地险。亦多由军粮之不能接济。贼匪随随食。不须持粮。官军不能也。贼军日走百数十里。官军亦日追百数十里。而负粮夫马。日只能行数十里。往往兵行一日。粮逾二三日始达。干粮难以多携。不能不停候也。供运之方。当于要路各寨预为储备。当官兵临境之际。必贼匪滋扰之时。设法供运。亦防贼匪截夺。至于供运之人。则用家丁不如用差役。用差役不如用绅士。家丁入山。行李先自累坠。路径不熟。闻贼胆怯。往往运粮不到。浮开运脚使费。差役则路径熟悉。兼恐误差责惩。而人夫不受约束。是以亦难得力。绅士则居住寨堡之中。其心急欲官兵杀贼。地方宁静。事关切己。办理较实心也。地方官于寄粮寨堡。择绅士耆民谨厚可倚者。先给运营银两。属其官兵一至。便行转运。其子弟亲贯。共顾颜面。相助运送。决不敢误。此在地方司牧平日官民一气。有以作其趋事赴公之谊耳。

侦探不明。便至误事。而探卒最难得其人。往往于中途逗数日。回则胡涂报。若团练既行。于各邑沿边寨总。各给木戳。凡探在本境者。其探票内必要取寨总戳记。如至邻省邻邑者。饬令于所到营县。禀请于票内加印。宁可优给口粮。而其票无戳印者。必加重惩。庶可杜道听涂说之弊矣。

　　三省山内边防论七兵制　
严如熤

因山成寨。并村为堡。固保聚百姓。不至蹂躏之要策。而山内营汛。亦有宜筹捍卫者。凡设营汛之地。必地当要隘。为我之所必守。贼之所必经。但营汛既立。即当卫此营汛。崇山峻岭之中。安一外委把总。官兵数十名。而平时寄住集场。无驻憩之房舍。有事分伏径路。无把扼之壁垒。置之散地。一夫夜呼。怆惶四窜。则安用设此弁兵为。即一夫当关。万夫莫开。自必有可当之关。而后可用此当关之一夫。如有险不守。则与无险同。惟是山内必守必争之地多。营汛到处安设。经费有常。讵能俱安城堡。即建城堡。亦恐兵少不能守御。惟仿苗疆建碉卡扼要之法而行之。实可以逸待劳。以少御多。凡往来要路。有地势偪仄嵚崎。不能方轨并骑者。则扼设二三碉楼。作品字形。或连珠形。子药米薪。皆贮碉中。贼自不敢径越。其汛地稍平。或山中小场集。则用碉堡法以安居兵民。其碉与守卡四面封砌者不同。就堡墙中作碉。碉向外。三面凸出。在内一面空之。碉高三层。上覆以瓦。上中两层作楼。层砌铳眼眼。均内狭外宽。下层以护堡根。中上二层迎敌。每碉相隔五六十丈。令左碉与右碉铳接连得及。堡筑土基厚四五尺。高一丈七八尺。不须排女墙。门即设二碉间。计二百一二十丈之墙。共作四碉。每碉用十人守之。寝食其中。是二百余丈之堡。只须守以四十人。而百姓即可安居。堡内其地势宽者。添作五六碉。地势窄者。少作一碉。相地势以建设。大小匾长。均无不宜。单碉。石砌更善。堡碉。可用砖。砖每块长一尺。宽五寸。厚二寸。砌四进。连灰计厚二尺有余。高一百层。连灰计二丈有余。三面各宽一丈二尺。用砖一万三千块。灰之斤数与砖埒。山内薪柴近便。计一碉工价百数十金。要卡用单碉。要汛用碉堡。民间之作寨堡者亦令仿之。处处铜城铁壁矣。

边地兵饷。有宜变通者。往时山内人少。粮食绝贱。米每石不过价银一两。苞谷杂粮。每石只四五百钱。是以粮饷尽给银两。不给本色。原为便兵。数十年来。山内流徙人多。户口殷繁。加之军兴以后。连岁荒旱。苞谷每石至七八两。即收成之岁。米每石亦需二三两以外。苞谷亦需二两上下。其旧兵在营日久者。薄有田产。或兼营生理。尚可勉强支持。新兵于饷银外。别无津垫。生计更难。为各营筹者。每人按月发给本色兵米三斗。余银仍为盐菜。不至籴贵受累。自当渐次安靖。
  </div>
  <div class="pagination">
   <a href="皇朝经世文编_page174.html">
    上一页
   </a>
   <span>
    ...
   </span>
   <a href="皇朝经世文编_page170.html">
    170
   </a>
   <a href="皇朝经世文编_page171.html">
    171
   </a>
   <a href="皇朝经世文编_page172.html">
    172
   </a>
   <a href="皇朝经世文编_page173.html">
    173
   </a>
   <a href="皇朝经世文编_page174.html">
    174
   </a>
   <span class="current-page">
    175
   </span>
   <a href="皇朝经世文编_page176.html">
    176
   </a>
   <a href="皇朝经世文编_page177.html">
    177
   </a>
   <a href="皇朝经世文编_page178.html">
    178
   </a>
   <a href="皇朝经世文编_page179.html">
    179
   </a>
   <a href="皇朝经世文编_page180.html">
    180
   </a>
   <span>
    ...
   </span>
   <a href="皇朝经世文编_page176.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
