<!DOCTYPE html>
<html>
<head>
    <meta charset="UTF-8">
    <title>皇朝经世文统编 - 第 245 页/共 287 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇朝经世文统编 - 第 245 页/共 287 页</h1>
    <div class="content">放眸东眺则太平洋之尽境有加拿大有美国有南美诸国转眼则贸易风风名起处有南澳大陆及太平洋洲岛是诸国皆与我为唇齿之邦然有天涯地角之叹则以利害不相系气息不相通无一联络此等地之脑气筋也逆料第二十周内不独商业之中枢必移于太平洋即军务交涉之中枢亦将移于太平洋也美民早有所见故诱布哇以利将经由布哇而设日美电线冀独占各种之利益将军须克费儿的尝阴抵布哇考查其港湾观察其险要归而语诸当轴曰布哇在我太平洋岸实天然之营哨也美人重视太平洋如此则可知美国政府不吝赀财冀其成功之意矣为日本国民计宜速设法联络布哇政府宜先安设日布间之电线使美人不得垄断其利斯为要着吾知英国亦必敷设布哇至[澳]洲之电而分太平洋为三布哇以东美人制之以南英国有之而以西我有之鼎足以计既成则亦足以雄视于第二[十]周内之世界矣

为不有太平洋电线故日本所受之亏损不一而足中日之役我之发电音于欧洲也不得不借资于与我不协之国故蒙其阻者实不鲜也又自丰岛牙山之战以至陷威海其间与中兵周旋于硝弹雨之间者不可一二数在日本故连战连胜然当时中国之电先到欧洲每虚报捷音余当时在欧洲实亲见其事各新报馆每先揭中国电报于馆前其报类皆言日军大败观者未得确实消息即亦为其所惑讥笑日人之败绩虽日后渐知其而日兵之枉被讥诮实以不少是实由不有太平洋电之所致也

国运之进步由于与欧洲之关系加密外交之机宜亦将由之而愈繁也平日日本发电音于欧美苟不由北方俄线即必由南方之线幸平居无事则已傥一朝有事于诸国则直有隔断信息之忧惟有太平洋电线则假令被在欧洲之敌国遮断一而犹有他一线之便得以通消息于全球也且夫日本国民须知为期不远即有视太平洋如席之时而日本海军亦知为期不远全国之舰队即当组织于太平洋面也天下之事不可苟安今日无事安知明日必无事乎苟使于太平洋面有事而日本于此洋面上未有一之脑气筋则何能任意缩伸乎虽有百万之艨舰窃恐其不能操纵自如也又设使为他人所有则更多为难之处余故曰太平洋电线关系于我军务交涉者甚大为此也

近十年来太平洋贸易之进步大有可观于加拿大有加拿大便船于美国有亚美利加便船太克马便船而我航海业之进步亦是邮船公司开通日美海路始其贸易之迅速颇有驷马不及之势前年日美贸易计进出共六百二十五万五千九百十九元而加拿大贸易并日中两国计共二百四十二万五千元其它南美国应于后日为我货物之好市场又为好东道主人可指日待也且我民之寄居北美者殆一万人在布哇墨西哥者亦二万有二千余人是皆我之有利害于太平洋岸者贸易之发达恢张全恃通信之便利是则增加输运扩充商业与安设电线必相须而不可离也明矣电线之为务不惟使输运之法加捷更能另设新法振起商业以得交易之便也则夫太平洋电线竣功而后此洋面之贸易必骤见兴盛而使人惊为意外也或曰美国西岸未进文明之域设此电未见其有益噫为此言者其亦不知世运推移矣试思往时教徒舍本国而大美洲何尝料有今日之盛哉星霜二百印土人所栖迟之荒原今也化为黄金世界矣沙漠平远之大西洋矶今也危楼杰阁巍冲天其变化之迅速也殆匪意所及料是故商业之中枢必渐去旧世界西人谓欧洲为旧世界而移于西世界之东岸即美国也抑北美文明所以超乎大西洋东岸而为迅速之发达者为接近于旧大陆而所转输之物产不全恃美洲东岸故也今也又将变而移于他方如市俄哥府在数十年前不过印土人一部落而今也其人口财产几驾纽约而上之北美政治商业之中枢亦将向此而移去矣太平洋西岸有香港崛起为一大商埠太平洋之光景一变人所宜知也乘此大势思为因时制宜之法诚当以设日美海窟电线为急务为日人者不可三思乎哉

　　论俄国西伯利部议设电线事
古人有言兵贵神速此固夫人而知之顾其何以能神速则未有道焉西人创为电线以通文报而神速之道乃有所在矣夫电线之始作也不过试行于一二处藉以通市面之消息而已其后愈推愈广愈设愈多知此物之利益实有不可穷尽者然后由外国而渐行至中国而中国犹未之盛行也昨绎西报知俄国之西伯利部本属一大镇其地向于东西设总督二员兹两总督会议欲于中俄交界之处沿途设立电线以便传递信息西督议欲设电线长六百基罗密达东督则欲设电线一百基罗密达所谓基罗密达系俄国道里之名不知其于中国之里数长短若何而其意总以为军中耳目此为最要欲御中国则必以此为先务其欲求俄廷助十万罗卜以兴此工度俄廷断未有不允其请者然则此举也独非中国之忧乎电线之通军报其机之捷固不待言彼军呼应极灵而我军消息极钝此其胜负之数岂待智者而后可知哉现在中国大沽天津等处间亦有电线之设且闻制造电线皆系中国人自为之其精良不减于西人可知中国之才智固非独逊于西人不过向无师傅则不能自创耳苟得其法则神而明之引而伸之错综而变化之中国之人岂真不逮西人哉故窃谓中国此举亦不可不急为推广也或谓作事不可以徇人中国向无电线而从来军旅之事亦常有之未见其败必也今为中国计但自强其兵以为制胜之术先利其器以为杀敌之资而逍息之迟速尚不足为深虑军营中八百里加紧其往来亦不可为不速又何必效敌人之法以求与之并驾齐驱乎且俄国之所以设电线者或恃其火车路征调便捷信由电线而去兵即由火车而来故电线之设为要若中国则本无调兵之快捷方式即使设立电线传报逍息而呼应仍属不灵徒足以惶惑人心将焉用之不知电线与火车路原足相济为用中国之断不开火车路者半由地利之有所限半由人心之有所疑此亦无可如何之事耳而电线之设究不可缓夫前者中国固未闻有电线之设然敌人亦未尝用之也犹之洪荒未启以前未有火化未有衣服初亦不见有冻馁而死者迨后世有作圣人亦不得不因时制宜以谋衣食为急民之先务可知车战之后变为骑射骑射之后变为枪炮亦属时势之不同而卒不能矫同而立异今者轮舶交驶于海洋炮火纷陈于中外而独于电线之事必欲拘执成见不为变通是何异徒手揖让以当虎豹衣冠佩玉以御盗贼乎且于传有之有备无患军之善政也有电线以传军政则即无火车路之征调便捷而先期得信可以预作准备不至仓皇无措独非益乎昔粤寇之乱信息最钝官场既以讳饰为事民间亦无探听之路彼时不独无电线且并无日报故两粤两湖以及安徽等处已经蹂躏殆而江浙犹晏然不知一若相去不知几千万里也者有自上江奔避而来见之者犹不知所警即官场稍有所知办团办堵亦多不以为意怡怡焉如燕雀于之巢幕上故金陵溃出江浙全陷似疾雷之不及掩耳实则当时信息太木寇已临城犹有不知其细底者此尤可笑之甚也苟设电线则消息灵敏布置从容量敌而进知难而退其计皆可预决此西伯利部总督所以汲汲于此也所愿中国之谋国者一审思之

　
卷九十四　考工部八　邮政

　　论宜亟兴邮政
古者职方之掌厥有攸归今则驿务之事为提刑按察兼理所谓驿务者祇因官办公传递文件而设所设驿站首重京差此外无甚关切从未闻有为民间兴邮政之举者近数十年来轮船起电掣风驰前之传递书邮由陆路行走今变而为从海道往还盖迂道左孰若轻驾波涛之直捷自是之后莫不识陆行难而迟水行易而快也而驿站之设将亦废弛矣今日者电线之设棋布星罗陆则分布各省水则远达各洲瞬息千里莫此若也是则传书之妙当以电线为观止矣不知事以阅而识深物以考而技进德律风之制又较电线别开生面能使数百里外言语相通应对如响迩又有传声筒之制能使人对筒立言卷而藏之缄封远寄无论道途远近年月久暂一经其人发其枢机筒即能言虽色笑未亲而声音毕肖今人听之娓娓忘倦其口吻无少差谬洵属出神入化矣此等妙运之物莫不称奇而究之所值不资非尽人能购用故邮政之设不容稍缓也夫以事无大小欲通音问者多藉寄书邮为之传递然后能两地通情所以黄耳寄书川鱼剖素亦有家书扺万金之珍而中国向无邮政之设夫能便民若能倡而兴之树以表率则邮政之事岂茫然不知其端倪哉第思邮政之设可为国家收无穷之利为闾阎施莫大之功府库足以充盈商务因以振起非于此可以收效耶中国信局民自为之近日獘窦丛生牢不可破恒见附寄之信每有延搁而不递至者甚有浮而湮没者更有寄附珍贵之物银两之件被其干没者种种獘端不一而足既无例援以惩其罪又无专责以分其劳是以各信局得以任便肆为而人莫奈何纵或向其理论而已被其贻延旷日弥久言之殊令人发指也前闻赫总税务司议准开设邮政局一节当时闻之者莫不额手称庆谓此后鱼雁往来堪称利捷而今尚未闻举办未悉将来能玉成否西国邮政视为国家不可少之事岁中津贴邮政之资不下千数百万其重视邮政之意可以概见西人之所以不轻忽此事者盖有见乎邮务所关甚重举凡各国政治之盛衰军情之缓急商务之兴替人情之厚薄无不藉此以通消息且得以知所趋避其裨益岂浅鲜哉或者谓西国能出巨津贴邮务中国甚难循故辙而步后尘独不思西国此津贴之资不必另起炉而另筹项即其信力印捐之项拨为应支斯亦足矣非微无事他求且岁中邮驿分局需人协理实繁有徒国家即无利可图而冗员多有差之望民亦无信息阂隔之忧矣特患中国办事有始无终凡事非以瞻循为圆通即以媒为挤陷致令豪杰之士羞与市侩等伍也近来　朝廷励精图治凡有臣工当为国家兴言大利挽塞漏而所见者徒有二三御史纠核贪员究不足培国家之根本奠盘石于苞桑第思中国可兴利者奚止此一端若诸公能并力以挽狂澜所应为者岂徒日事奔走侯门夤缘禄位而已哉

　　邮政揭要议
中西之制有名相似而实不同者邮政其一端也泰西例设邮政局以通信息亦名书信公私函牍无不于是乎传递其期准其费廉既速且妥从无参差遗失诸獘人咸称便中国驿站未尝无整齐之章程一定之期限惟止递公牍不带私函又其意系兼为承应差使而设巨僚显宦衔　命而出一路经过之处不免纵容仆役滥索夫马上取诸官下取诸民供亿浩繁地方不堪其累尤甚者名为照例办公实则多所玩赏近年外省奏报每有因失落公文迟压要件请　饬查办之事盖驿站之亟需整顿也非一日矣整顿之宜如何曰莫善于采用西法裁去各省现有之驿站而改设邮政一局举一切公文要件尽交邮政传递以专其责成此外使命往返另由公中酌给路费俾自首途责成专则不敢延玩路费足则可免骚扰事归实在无虚縻较之今日之疲卒羸马彳亍不前与乎大员过境徒存驰驿之名而仍须道路办差州县供应者孰得孰失其势显然是以识时务之君子多持此议以为与其空谈整顿如近日河南山西之改订新章不若径设邮政使公私两沾其便愚谓邮政之设固属善政然非附丽于税务则呼应必不能灵犹记十余年前上海天津两处曾有华洋书信馆之设其初局面甚生意亦佳寄信者知其先经准各关税务司而后开办故皆坦然不疑乃以接手者不得其人驯致獘窦丛生控案迭起津关税务司弗善焉谕令偃旗息鼓收而已迄今多载不闻有继起之人目前电线既通铁路待启诚能及是时兴办邮政与之相辅而行斯上之可以充　国课下之可以扺厘金彼海内商民久困征输之无艺侧闻此举安有不欣然乐从之理事之易集不言可知乎泰西之有邮政止准官设而不准私设犹之中国之有鹾纲止准官销而不准私销也而邮政一法尤较鹾纲为简易一则猥琐一则清贵一则公私溷杂最易藏奸禁令愈严枭贩愈众一则生意虽细正派居多纵使公中夺其利权亦不至较枭贩之行为与官作梗由此观之似乎兴办邮政直可以济盐法之穷盐法不无窒而邮政则欲行即行何患其它特　国家泽厚仁深如果欲兴邮政不得不为信局中人预谋餬口之计耳本报前载北京总税务司赫德君议得新设各省水陆驿务章程呈由总理衙门王大臣奏达　天听仰蒙　恩旨允准并闻向业信局诸人仍可收录使用云云其言虽而其所称之驿务章程当不外乎邮政者近是且其预筹使用而计及信局诸人则又征虑远谋深能顾大局之干也中国邮政意者将自此开办乎惜乎此事未见明文末由知其详细愚尝于坐论之下参以管见窃谓今中国如果欲兴此事不争乎驿站之去留而争乎设局之冗要不得其要即谓之冗开办伊始先宜仿照电报之法择要设局以次推广有如汉口一镇九省水陆之要冲也南而两湖北而豫晋西而陕蜀东而三江凡鄂省之远邻近邻无一不与汉口相呼应用是货物云屯商贾雾集市面之盛几驾上海而上之今欲创行邮政自必择四通八达之处以为之总汇舍此将谁与归汉口而外当为清江浦首屈一指此处本系南北适中之处从前海禁未启轮船未通行旅往来无不假途于此冠盖相望称极盛焉今虽航海者多行陆者少往日嚣尘之境已久变为寂寞之区而道路之适中则不以盛衰而改昔年诸大吏会议铁路有欲于此处发轫者邮政之设正无二致又如上海地方非今日通商总汇乎三江居其西齐燕临其北浙闽两粤界其南轮船所至无间江海但于此处设一总局自觉声气不隔骨节俱灵譬之常山蛇然击首则尾应击尾则首应击中则首尾皆应布置之妙尽在此矣合而言之上海为水路之隘口清江为陆路之冲途汉口为水陆两路之康庄大道中国而不设邮政也则已中国而苟设邮政也则必从此三处下手赫德君久综榷税熟习华情今者有鉴于斯站之积獘特与总理衙门王大臣筹商整顿之法宜必有同心一志纲举目张而不祗以虚文塞责者自忘固陋辙献刍荛至于此事之利国便民一举数得则前报会详言之兹无庸赘焉

　　中国举行邮政论
去年奉　上谕举行邮政先由芜湖试办今春渐及粤东饮冰子闻之愀然而叹曰不取其神而袭其貌其为中国病民之举乎客未审其言进谓饮冰子曰吾将以子之识为极大之远镜而与子言日力之吸拒地球之生灭诸星之世界星气星团之实测今子之识不可与言时务则夏虫井蛙之比也向者中国邮政之獘子岂不知耶内于兵部外统于臬司凡　朝廷之诏旨臣工之疏章本管之上下文移隔省之行提照会统谓之公牍或由马递或用铺司若夫军务加紧羽檄飞驰则又驿马布置驿数百所设官数百员岁费帑金三百万而民间私书不得过问赀巨役重犹复远寄艰难消息浮不便甚矣今改从西法递及私函给钱则需费无多得书则应时无误不此之便乌乎便诸且子非好言洋务者耶请投子之所好而与子言西邮之利英国邮局官领其事公私文扎一体递传境内之地费钱二十五异域之地费钱五六十统核岁之所入支销之余动赢千万其获利可谓厚矣美国设局六万四千三百三十七所前数年清单岁售信面印记三千四百兆零四十万六千五百七十三分所收六十四兆二十万九千四百九十一元得赀可谓不多乎日本亚东海国耳比者讲求邮政逐渐扩充自丁丑年起彼国邮政清单岁收银八十一万三千余元除经费七十万八千余元尚余四万五千余元不数年间岁入已至一百四十二万四千余元支销大小官员廉俸一万零八百余元局员工俸及雇西人数名又津贴本国轮船公司捐助各处学堂等项经费银一百卅四万七千余元尚余利银七万六千余元可谓能自收利权者矣我中国人四万万书函更多若仿法行之则进可收千余万之赀退可省三百万之费上之利国下之便民实当今之急务也子言时务岂不察诸饮冰子曰然吾闻之终年造车无三寸之辖不可以驰驱匠人户无一尺之楗不可以闭藏凡事不挈其要则勤苦而不成今中国举行邮政得西法之要乎西国邮政海滨之地有邮政船以往来要冲之区有邮政筒以贮纳若夫传递迅速消息灵通则以铁路为关键而车马亦其辅弼也今中国尽反乎是而鳃鳃焉曰举行邮政恐刻鹄类鹜画虎成犬终为识者鄙也西历一千八百七十年英国从其臣拍马之议改用马车递信一信需费两先林注按一先林十二边士一边士合大钱二十有奇人咸苦之后一千八百四十年改遵希利新法每信需资一边士已纳信资面帖印记迨扺寄处不得再索美法所在百姓豫悦天下则效焉今中国邮法信重二分五者需银二分又投送内地委诸民局赀凭约取是一信而两收其费也比来工商交困财用乏绝小民艰难几不自给矣而邮费之需如此其重坐使日用之余更增消耗友朋之好绝鲜移书非惟不便于民抑亦剥民之一端也且子亦知筑室之道乎辟其基址勤其测度建其瓶瓴构其杗桷而屋之形具矣若牖户若堂阶若扉闼则递举之而工竣焉是故国家更法先其本而后其末急其重而缓其轻而治道得矣今科举不变人材弛焉商务不讲财用竭焉制造不兴利权夺焉农产不设物产稀焉工艺不课生计困焉矿务不振地利失焉铁不创商旅苦焉报不开耳目闭焉议院不辟下情塞焉百废莫举而独行一邮政诩诩焉曰我能变法亦异乎工师之筑室矣夫车薪之火非杯水所能救阳虚之病非一药所能医今中国之危朝不及夕区区一邮政夫何济哉夫何济哉不惟是子亦知中国之民将为聋盲残疾之民乎今夫五洲之内犹一家也命中之新炮御敌之铁舰电驶之火车凌空之气球新式之机器极大之显微镜测量之浑天仪皆家物也高丽破国而断发古巴战葡而自主滇粤立约而开埠湄河画界而中分日则俄德法联盟御法则普意奥合约皆家法也议战议和遵乎公法通商传教守乎约章治狱囚遵乎国律皆家规也日在家中而不知家之所有则聋盲甚矣日报者医聋盲之妙药也是故德有五百种英有百九十种法有百二十八种意有一百五种比利时荷兰同有九十九种其余诸国亦共二百五十种而西人学识之博见闻之多商务之盛咸深赖焉中国二十一行省之大四万万人之众即盈千累百犹惧耳目不周今总核华人报馆之数举直省之广而不过二十比诸西欧犹九牛之一毛太仓之一粟渺乎其小矣提倡之力推广之法岂容稍缓哉而邮局约章内开华报每纸需银一分西报每纸需银二分于是报馆因邮寄费之重而增其价值阅报者因价值之增而甘为聋盲岂不痛耶昔法得越南赐四书味根以愚越人今赫德议呈政法重收报纸以愚中国遥遥两心如出一辙语曰非我族类其心必异信然乎哉信然乎哉是故极其祸则猛于洪水论其心则忍于虎狼此皆民贼之罪魁而不容于尧舜之世者也客曰先生之论人何苛刻如是哉是事也议之者赫德而行之者总署也吾尝闻先生之论秦始皇矣始皇用老氏之术从李斯之议燔诗书以愚黔首岂有他哉制令之下各以私学议之入则心非出则巷议是始皇之所忌也今报馆行春秋之志操笔削之权法则抗议事则直言岂能逃李斯之议哉方今孔学复兴风气渐启而一二自好之士犹囿于积习徇于私见目报馆为蟊贼指报论为妖言是李斯之后学始皇之忠臣也语曰物先自腐而后虫生之今详斯义岂赫德之愚中国乎中国之欲自愚耳先生胡不审诸饮冰爽然不答拂衣而起仰天长叹者三

　　论邮政
客曰中国欲求富强以为事事非学泰西不可夫泰西之良法美意为中国之当取法者固多然事事学之而不审乎我国之势有不必学且学之而反多不便者子亦知之否耶余愕然曰何谓也客曰今中国不已开办邮政乎当轴者以泰西创行邮政每岁所入之不知凡几中国苟则而效之则入虽未必如西人之多而于田赋税厘之外又可增一绝大利源故计行之仿照西国厘订章程细目虽殊大略相似以为是固甚有便于民甚有利于国爰于海滨沿江各埠先为试办将来风气一开不难推行渐远不知西国初时以寄函迟滞给费又昂故邮法屡更直至英人希利将信资再从廉其时又值铁路告成往来益形利便在本国境内者所需寄费不过合中国制钱二十余文民大称便而国家所沾之利益亦遂日盛月增然原英国初意祇以为便民计初非为牟利计也中国向有民间信局递传信函颇为灵便所需信费亦不过多今政府以西人邮政获利无算不惜改弦而更张之抑知　国家可得大利而民间乃有所大不便乎甫经试办各埠信局已肇事端然此犹曰民局之恐夺其利故梗阻肇祸非民间之不便也则请言民之不便江海各口既皆设立邮政局而投递信函各有限定之时刻不能随时收寄牵制多端绅商之家尚有仆从可遣若经纪小民无多暇晷或当所限之时适因有事不能分身则信不能寄其不便者一邮政局设立于轮船来往之埠各处城镇不设分局内地各信不能径达仍须由民局代寄辗转传递必致迟延且内地仍须给以寄费事不划一其不便者二邮政既经设局送信人夫理宜多雇今非特不见多人且皆不谙路径不熟居民即无投势必稽延时日其不便者三邮政局祇寄空信不寄银洋倘有寄食四方而家中日用所需惟藉寄归度日则必因此之故而父母妻子不能仰事俯畜困于饥寒其不便者四邮政局虽寄小包然定费不能从廉往往有欲寄一物价值甚微而寄费须倍之又倍者其不便者五轮船进出各口岸行主船主水手搭客俱不准携带邮政局应寄之信违者每次罚银五十两若是则他乡作客或遇亲朋祗能传语平安而不能以一函相托其不便者六有此六不便虽投递空函寄费较廉于民局而民皆有不愿之心中国曷为而仿行之耶余曰中国民间信局因便于民而无利于国若泰西之有邮政局既便民又利国二者俱备斯其所以为善也今中国当创办之初诸事尚未就理人情以为未便或亦有之然未必尽如子言也即如子以邮局收信有时不能随时寄送是不知有民局在仍可交以转递也内地不设分局而有民局可寄则与昔日民局转相递寄无异若邮局民局果能联合一气则彼处由某信局来邮局则送至某信局寄至内地何稽延之足虑且有是二者民局仍可谋生各安其业总包寄费又从廉取此正在上者规画之苦心也至送信人夫之不多路径居民之不熟则以初办他日扩充之经久之其獘自绝舟人搭客不准携带信函罚例虽严等于虚设盖一函二函何处不可藏匿即使搜及细微尚不可得而有断断不能之势乎惟子所言不寄银洋以及小包寄费之大此则实为大不便民之事不可不亟筹妥法以更定之查民局向章寄带书信外或有银洋对象必酌加寄费若干邮政局宜参用此意倘民间有寄递洋银物件等事则于空函仍照章黏贴印花外再权物之重轻增黏印花或更定以洋银不得过若干圆对象不得过若干磅务使取费极廉加载章程之内如是则　朝廷所损之利祇此区区而民间之称便已于通国矣岂不伟哉

　　书邮政有期后
今天下有两途焉一通一塞而已通塞之故均能达邦畿也而迟速分焉矣人情莫不喜通而厌塞好速而恶迟行道罔然置邮亦罔不如是中国版图之大幅员之广甲于区宇举凡　朝廷之诏旨臣工之奏章与二十二省疆吏之咨移照会一千数百州县之牌票公文驿站则仰夫马塘汛则仰兵差若军务倥飞书草檄仍须增设马拨以补不足问其名固无分雨夜加紧飞递并无许沿途搁压潮湿擦损诸獘究之程限之不逾包封之不折事机之不泄与否尚不可知国家设官置驿岁縻此百万正帑养此数万闲夫以言利国国且未见其利而何利于民民间往来私函虽通都大邑长江各埠设有信局而穷乡僻壤究不能无远勿届一不便也信资既百倍婪索任意低昂至时日之稽滞道路之浮动借口于险阻艰难使人无可究诘二不便也人知其不便而亦习而安之者舍此又将何以通情而达问哉自中国之电报通而国利矣大若兵警远若灾区一切电旨电奏朝发夕至不虞下情之不能上达且达之速也所谓快马夫排单日八百里者盖亦瞠乎其后矣抑自中国之轮船铁路行而民更便矣商务日起商货云屯商贾争出其途即公家文报民间函件相率轮载车运以较各信局之专足肩负重日行数十里其羸跛犹虞盗贼之短者相去盖不啻霄壤西国轮电所通之处即邮政应行之处故轮船铁路电报实与邮政相辅而行者也议者每谓中国轮船电报着有成效铁路已逐渐扩充苟无邮政是犹人之一身四体不完五官不备欲求与人争美恶较妍媸亦胡可得哉按欧洲各国邮政之设不特利国且图利民无论公函私件一律传递邮资亦极从廉邮寄本国不限路之远近概收银二分若邮寄他国亦仅倍半加值而已通国城乡镇市子局林立论其国都之大人民之众其邮局有设至数万所邮资有收至数十兆元者年终结算除津贴轮船火车价及支销官员人役俸薪外获利尚不可以亿万计缘各国邮政均执有国权载在万国公法即属强大之国亦不能越代谋自与日本立平等约故各国向日设埠之书信全行撤去凡两国信件即归日本邮政专利此明证也中国舍自有之利权而让英法美诸国于上海租界分设驿署书信馆多历年所是亦不塞之漏如谓各国之显背公法也然亦曾照会中国政府商办邮政拟合五大洲各国定为一制以图便捷无如中国君民之分极严官商之情未洽大有公私不并立之势利于公者必不利于私利于私者必有害于公政府固未之许也当时有议以此机一失何可复得不图有经世者起以邮政亦当务之急条陈利益饬下总署议复事属可行今年七月间由江海关税务司专人往本埠各信局发给传单一纸饬将住址牌号来往各埠向走何处仰即开明呈由税务司处挂号领取执照嗣闻各信局公议具商宪请将该业各局并归邮政办理恳赐酌给资本以便另觅生业事遂中搁顷阅初五日本报载有闻得本埠之邮政局本拟八月节后开办旋因各信局具各大宪求免故而暂缓刻下已由总理衙门议妥准照旧章办理不得为各信局阻挠故本埠邮政局现由新关税务司在本关钟楼下设立准于西历正月一号开局办事云诚有见于凡民可与乐成难与图始开办之初难免若辈不藉端把持从中作梗以致因噎废食今则毅然然不似煦煦孑孑为仁义者行见塞者通迟者速内可以节国帑外可以张国权不且与轮船电报后先美也哉不日成之额手颂之矣

　　推广邮政刍议
嗟乎夫人别故乡适异域凄凄杨柳之诗惘惘关山之故行者肠断居者心悲凡自仕宦游学商贾下逮贩夫佣卒无不盻一纸音书以慰旅人情当夫平安报到喜逐颜开若或雁杳鱼即又书空咄咄悲欢心戚变幻百端故凡信函之果能速达者虽索价过昂亦必如数给偿曾不稍形吝惜则以望其通两地之情怀慰三秋之思念也乃中国自有信局以来延缓迟误不一而足甚至如该信局竟效殷洪乔之任意浮今此次事涉官场故该局未能逍遥事外然其平日贻误事机民间之受其害而忍气吞声者盖亦不知凡几矣窃尝考之泰西各国之设立邮政局也统以大臣位齐卿贰近年各国均有公司船数十艘名曰信船遇口停泊信包未到不得启椗其郑重也若此又复时时讨论有不便于民者则更张之虽至曲折委琐曾不惮烦故能寰宇通行利权独擅今　国家事事效法泰西近又毅然自设邮政局与各国联约凡沿江海通商口岸先行开办又悯民局之一旦失业也于内地各埠仍令同递送　朝廷之体恤商情无微不至乃该商等不顾大局始则呶呶请冀将　成命收回继后明知势不能中止又复多方为难倡言邮政之诸多不便一时无识之徒遂为其所惑从而和之甚至封疆大吏亦有以罢设斯举为请者其迂腐谬戾可发一笑今邮政之行已逾半载寄赀既廉送信又速通商各口之相近者殊属受益无穷惟内地各埠则各信局抑勒把持依然如故且从前有遗失迟滞等事向之理论虽系空谈无补彼自尚认理亏今转借口于邮政之立法不善其可恶孰甚于此今拟于名都大邑以及僻壤遐陬处处设立分局其市廛繁密商贾云集之处尤于道左多设信箱欲寄信者只须自计分两黏贴印花投入其中每日由局派人收取其有忘贴印花或虽贴而分两未足者仍为照常递送惟递到后必须再行补给信赀如此则民自信从可以推行无獘至若中西之性情不同尤须因地制宜随时立法中国向来风气惮于行役现虽轮船铁路渐次通行出门者日益众然旅居他处者动[辄](辙)思故乡风物故一切零星对象最喜带今邮局既无带物章程而各民局又多有意为难以是行旅之人未免时形不便考泰西之设立邮政其初亦不能尽美尽善自后屡屡讲求渐臻有利无獘观近时所译德报论德国邮政事宜云德国初立邮政局时亦仅递送信件自一千八百七十八年始代办汇兑银项至一千八百八十年始代寄衣包箱只一千八百八十五年始代索欠一千八百九十一年始代买新闻报等事今按代索欠一端中国似可无须至汇兑银项及寄衣包箱只必须设法仿行盖邮局之设非但为　国家谋利实欲使民到处称便然后出行者无所疑畏而民之智识日以开辟商务之货物日以流通如此而国家尚患不富强者吾未之闻也传曰愚者千虑或有一得区区之心窃愿为土壤细流之助焉

　　论邮政当实力兴办
孔子曰德之流行速于置邮而传命置邮盖古有之矣日者虽风气大开而欲亟收其效盖亦难乎言之矣夫天下之大万国之众人民亿兆皆须以声气通之不致捍格试观五洲以内虽蕞尔小国亦莫不孜孜为裕国便民之计岂雄据二十二行省之中国反甘瞠乎其后者盖亦以执政者苟安图逸遇事因循不欲多一置[喙](啄)即偶有二三通达之流亟思变通亦必为顸颟者出而阻挠乎草莽下士之上书当道陈说利害有不见摈权门者盖亦不数数觏也邮政之利夫人而知之盖举通国而言举天下而言非一乡一邑即能兴办也大事胡涂仔肩孰任遂令天下有心人嗒焉若丧结舌不言虽当今　圣主英明德迈尧舜然万几错综之余又不能不藉言臣之章奏而详加体察无如上下交相蒙蔽以致深处　九重者莫知利之属于国属于民也各国举行邮政其意尽美其法至善穷乡僻壤异域他邦一纸音书无虞阻滞我中国虽有驿站信局然皆设于四通八达之区若离城镇较远者即难望其随到随送不事稽延矣此邮政之不可不兴者一信局既系民办则獘窦百生盖市侩本无所约束价目亦不能尽昭公允彼送信者肩负一囊挨户传送藉博蝇头则凡遇信件素少无甚往来之家难保不任意婪索故意留难务偿其欲而后已然此不过举其小者言之至若私折洋封以肥己囊报盗案以图弥缝则尤弊病百出更仆难数此邮政之不可不兴者二官宦投递公文咨扎则每省皆有驿传即以该省按察司兼辖夫按察司有合省提刑之责研鞫斥驳已无暇晷使兼邮政何能兼顾虽每站有驿丞驿卒兼程飞递似可无虑然迁延时日要公亦或往往有之与其贻误于事后曷若绸缪于未雨独专责成不容旁贷之为愈此邮政之不可不兴者三当轴王大臣有鉴乎此不惮烦难即不事因循封章入告以开　天听未几而　俞允之旨降矣未几而谕总署核议矣赫税务司又拟章程若干条陈诸黻座旋即奏　旨允准则此举办法固已有条不紊中西各日报亦详哉言之然则邮政将兴大有可望已吾知一经兴办不独中国人民欢呼忭颂即彼欧西亦将钦我之奋发有为固不仅讲求水师格致电线铁路等已也无利不兴有弊必剔堂堂上国庶不至贻因陋就简之讥矣然而犹有进焉夫水师武备创立学堂已历年所优给薪水勤加训练不为不竭力讲求矣而大东沟一战事同覆巢以致国势顿衰东西邻皆心生觊觎格致书院取士按季轮由南北洋大臣暨各海关道命题考试苟条理详明应对分晰者无不加以优奖助其膏火格致又不可谓不讲求矣不知肄业诸生非饱食暖衣之辈即断章取义之徒坐而言之则绰乎有余苟使起而行之则乎难矣试问数十年来中国曾有一物别出心裁不拾人唾余以夸示邻国者乎电报学堂处处皆有往往见局中张扬晓谕收录聪子弟考取学生即使有成亦不过使之打报译码若问其精微要旨则十不获一也铁路一节亦每事托仰西人未能一力承办岂制造未精工料未集经费不敷欤承办之员亦难保不无染指至于迁延误事又意中事将来报销告竣之秋则茫茫宦海中多得几人保举若国家之利益何日可收所不计及也以上四端皆中国近年来极力讲求而难于邮政倍蓰顾尚能兴办何邮政盖水师格致电线铁路四项本非计日可收之效而邮政则不必如水师之操[演](潢)也不必如格致之揣摩也不必如电线之修整也不必如铁路之建筑也兴办不难成效亦自易见若有鉴四端之失而实力举行用人以约行事以信锱铢之利必归公毫发之弊必扫凈使天下后世不能变其经万国五洲无不见其善是吾所深望于当道诸公者且吾知邮政一兴风气广开将不仅邮政而已也即举夫水师格致电线铁路诸政皆亦可实力整顿务臻美备如此则中国之蒸蒸日上正未有艾也曷禁翘首拭目而期之

　　邮政未得办法论
各国创设邮政其始盖以便民也而非谋所以利国迨行之既久民皆乐其便而国家乃独享其利遂为入一大宗然其要厥有数端海行则需轮舶陆行则需火车金银汇划则需银行此三者为最要之关键缺一不可而其为政也尤须特设大臣一员以总其成并须多设大小诸员以任差委以资办公凡都会之地既设总办又须多设分局散于四方无论大街小巷城乡市镇十室之邑三家之村皆须设立分局代步专员经理并于巷尾街头增设信箱多具以便寄信诸人随时随处投入其中以免奔走跋涉之劳每日夜遣人收信三五次俾无遗漏并多雇夫役分道投递务令时刻不爽累黍往来之间捷于影响而其所粘之印花则必预为备办寄存大小各铺户分售寄信之人亦可预购备用偶有酬答信件一举手而诸多齐备民因其便而竞趋焉而利源从此大开矣然邮政所递者例皆空函一切皆官为经理凡有货物来往者又必别设运物所以辅之运物所者专为人转运货物不带信件然必能与邮政局所递之信先后应时并至照信取件亦无累黍之差此则各国皆官督而商办者一切章程皆命于官而利权则据诸商人俾得藉是以谋生焉凡往来各件除金银货币等项可向邮政局汇寄或交银行转兑其它货物则必由运物所寄递小而一丝半粟大而盈筐累箧虽千里万里之遥可计日而待并可通行各国境内但须先期与该国立约无约则邮政所不能行有约之国各司其政如某国之人有信函物件寄回本国当就本国邮政局运物所寄递他国不能越而代谋即寄至别国境内为该国订有成约设有分局均须归该管各本国自行经理此又利权之独擅者也今观于　中国则不然其所谓邮政者初未闻特派官员经理其事又未得先期读其详细章程仅其所分传单一纸寥寥数则与各国所行之政大相径庭又未见其局设何所又未悉其所建分局信箱等类第闻其就新关挪屋两椽窗牖间穴数小孔以为收取信函之所往时民间所设各信局一律令其停收寄信者必投新关窗隙中令其粘贴印花转交各信局每重一钱须交银圆二分信局寄到之后势必照常取值疑此非国家所设之邮局特就新关加抽信税一成而已夫一成之税所费扣多民间尚堪供给而其所窒碍难行者约有数端邮递所以便往来行旅今民局一概罢收欲寄信者无论远近须就新关投递穷一日之力窗隙中能收几何往往有候至二三日而不获寄者往来之消息几绝其弊一有邮局代递空函而无运物所转寄物件凡零星货物不能流通其弊二中国而无银行开设各埠则设向邮局汇寄银钱从何划兑其獘三闻所议通行者仅沿江沿海通商各口岸则腹地居民将从何处传递消息其獘四并闻自此次创行邮政之后一应往来过客不准代亲友寄递信函关卡放货物之时又增添讥察夹带私信一项罚从严从重则凡作客他乡者欲传一语几如登天之难梗阻至于此极其弊六自元旦开局以来行未数日小民掣肘种种相顾错愕市面壅而不通音问滞而不达其尤困者经商在外之人月寄薪资若干归家用今邮局不能汇信局不敢寄行旅之人不敢带坐是束手者不知其几千万人而办公诸人方诩诩然以为从此又为　朝廷开一绝大利源吾不知其日所入者几何第观其现行各事皆与外洋各国向所行之邮政不同诵孟子徒善不足以为政徒法不能以自行二语窃无以解于今之所谓邮政者

　　论举办邮政宜严定章程
省中现时开办邮政各信馆收信凡已粘贴印花者始肯代寄洵能谨遵约法矣而铺户人家多以为未便者因是寄信寄物大为迟滞商务家书不无阻民情颇为浮动此则新政初行华民少见多怪故致此也将来行之稍久民心必为帖然其助帑成效卓然可大着然细衡今日民情之浮动所以均以为未便者亦有故何则邮政章程日来始见刻诸日报而邮政局闻尚未悬榜门外小民寄信寄物以为未便者盖见局内未将章程列出虽有信馆章程犹疑信半也省中领出代理寄信之馆约二十余家其牟利在各人寄信之分两不足额者汇成一包由信馆交局权其轻重然后购买印花粘帖包外则各人之信原函本无印花粘上讵轮船扺埠之后派信者又复需索信费是则寄一信而寄者收者两处皆须出钱按邮政未设之先每信毋论轻重只费十五文今至轻亦要购票二十文比从前已多五文若再彼此两头收费则邮政是举岂能利商便民与泰西之设邮政于国计民生两相裨益竟若天渊之判其愤然自粘印花交局寄者又因扺埠之后派信人少或越一二天始能递到其有距关口稍远者则局丁不能觅地投送此则省城内外地方辽而派信人少者有此憾也说者又谓省中每日早轮八点钟开行夜轮四五点钟开行而邮政局早则限六点截信晚则仅两点截信未免收截之期太促如欲早晨寄信须隔夜预为书写其遇要事赶寄之信多所不及比较往时赶交信馆之件大非利便然此犹易改章办理也邮局察知此种细情则惟有展限而已窃谓最要者为免去两头收费之弊及交局寄必须信到即交绝无阻滞乃可慰民心而便商情是宜于东西南北四关各设分局皆设员专司多雇局丁凡收到之信即刻遣丁分头派送其给盖信票之黑字印须照外国式刻有某月某日某点钟时候该丁有迟者黜之所有转付渡船递入各乡内地亦必清楚交付至由各馆包寄之件凡由己轮船寄到则无论信面有无粘贴印花总之包外必经购粘印花者设例严谕信彼此不准派信之人再索信资或于信包到埠之日将各信一律盖上某月日时刻黑字印以示凭据使派信者不能分毫需索焉诚能如此即愚前论所谓凡新政创兴必先使民以信使民利便然后民心翕然争暑朝廷之盛治也抑愚更有说者中国欲开风化专赖报纸之盛行以达时务以正人心以通商情以联邦谊惟十八行省设报之处实属寥寥计只有广州四家天津一家汉口一家上海五家及时务报万国公报汇计不及二十家所收寄费本属无几诚所谓有之不足以增帑项无之亦无损饷需者今既已仿照外洋收之例将费折半则曷若陈请政府将各报转递之费全行豁免而使阅报者日有加增不庶于国计民生大有裨益哉刍荛之言为大局计本无偏私所有手持斧柯者采择及之则幸甚矣

　　论邮政宜量为变通
守成易创始难此语为人人所常道使无人先任其难而力为倡始即无以昭垂于后而安享其成其为天下非常之举开数千年未有之风气者乎然所谓难者非特倡始之难得其人有其人而克善其事然后可以行之尽利即如今时之创办邮政是已中国邮政之兴议之经年而始一欲节省縻费一以挽回利权诚为当代之急务盖中国驿站之设由来已久而邮递每多压搁公项不必虚縻此时邮政既兴推行渐远自可将驿站酌量裁撤此节省縻省之一端也各国之有邮政局本由本国设官督办视为国家之要政非他人所可僣越中国自海禁既开西人之来华贸易者日见其盛因向来驿递信件恒多濡滞遂各就领事署权为邮寄而上海租界内则更有别国书信馆之设每岁利源外溢不知几何有此创举则可以还其固有此又挽回利权之一端也即此最浅近者言之已足见此举之不容少缓乃竟有甚不可解者各省邮政俱由税务司兼理自去冬以来屡次传谕信馆诸人准于本年元旦开办穗城内外领牌分派者已不乏人而自元旦迄今城厢各信辍业共有敛手以待之势本馆访事人连日探听消息未闻当局者如何变通际此岁事方新无论士农工商咸欲以寸东相贻藉通情愫不意望穿秋水有同雁杳鱼此其不便情形自可不言而喻至于各信局所以辍业之故一时未能详悉或言印花需费太重操是业者恐无微利可获所以迟疑观望然寄信出自附信之人既有一定章程自不容其靳惜每信不过多费青蚨十数翼亦未必遽为悭吝即如抽厘一事果使输将者不虞其烦扰则商民无不乐从此区区之数又何必鳃鳃过虑惟于其中颇有不便者曲加体恤斯舆情允洽而人无异言矣或又言邮政局定章每早六点点即须将信袋交局以俟权其轻重各信以为时太促寄信收信者俱多窒难行所以裹足不前徘徊莫在局中立法之始以为所收之信袋纷纷不一非得如许时候或难打迭清楚然省港往来之信息由铺家附寄者居多当邮政未立之时则于各轮船开行之前一刻钟犹可赶寄信息今乃以六点钟为限倘非隔宿先交信则必径投邮政局代递在收信人念及此亦非绝无所见苟可宽于时限自当曲体人情也夫立法之初利弊遽难洞悉各信之辍业是否因此两事或更有不系乎此者亦未可知诚能随事变通权衡悉当斯利国便民之举自不至虚有其名是则当道所熟筹非局外所能饶舌者也然而尤有说者日报之设最足增人知识其裨益于世良非浅鲜西国深知其要所以收取寄费格外从廉中国风气渐开正欲其推行及远今虽费代递然一旦加收此则各报纸或未能畅行如昨是使有裨斯世之端为之一阻尤不可不善为处置又中国幅广近省各镇埠各乡落不胜偻指无论何等信件非藉信代递势必不能兼及此尤望善为裁处而归于至当者也斟酌损益曷禁翘首俟之

　　驳友人论邮政书
昔贤张南山谓识见由于学问者半由于阅历者亦半仆迂人也少失学问长欠阅历然则欲增识见将何自至哉亦惟虚其心以领益于人而已顾人不肯遽教也亦惟故发其难使之分辩得所折衷即隐受其教耳故于日前曾将燃犀后人之论参以己见反复而辩难之起予者商此即触类引伸之一法而果也惠我以函谆谆开导又故示以其隙俾仆得以披剥尽言假使义正词严无缝可入则仆无从置[喙](啄)益止此耳君真自贬以训人者哉既开以就正之门复予以作论之题目敢不再行申说甘受一迂罪而不辞所望高明复有以教我如来函云粤垣七十二行商以邮政不便聚众联举其通启内撤消虐政一语谓为抗命噫过矣夫所谓抗命者于递之后上宪仍执前议而行商等违之之谓也今纔入撤销与否上宪操其权不过乞恩焉耳且该四字见于通启之内乃通知行众非挟制长官所惜者不善于措词不求变更而求恩免谓为冒昧则是谓为抗命则非即如尊谕亦有邮政现未善章请改之可也之句苟不联则商民等不能面谒当道如何申其请耶粤宪为国为民固无偏执倘将下情上达自有权衡则此之所系者重也乃各宪未责以罪民君已预为煅炼平耶不平耶又如来函云书函往来富贵者多贫民者少富贵者固不惜每年多数十金贫贱者即终岁多数十文未必不能聊生数语此乃以富贵中人讲富贵式所谓不知贫民之苦也请为君言之邮政之设未有专司以务税司兼摄而中国官场中之积弊即本籍人而老于宦海者犹不能细剔除楚材晋用者乎倘书函由官局代递以章程内有挂号保单两可以多取寄费或有稽延情事使民挂取回头信将永以为例不仅买给厘印已也倘由民局代递则厘印外又需信资二者均多所费耗合终岁计岂止多出数十文贫民所得几何而如此抽剥当有苦不迭者矣君谓不足为害平耶不平耶又如来函云邮政创于欧州而西人悦服中国仿其制而啧有烦言岂施于欧州则公施于中国则否等语抑知欧州所主邮政者责专而职重所耗之经费如邮船等原属不资而中国则职泛而费省矣用度不如彼多寄费转较彼重编氓亦解算数其能欺之乎且欧州所敛之财半为保护商民用去未有祇计利国而不计民生者中国何如哉购无用之器养无用之人徒縻辽东之军费而于欧州之善政不能追独于邮政则仿效又不妥协似是而非此中国所以异致也君不于此设想而谓商民咻呶平耶不平耶又如来函云民之于君犹子之于父坐视其急而不救一节曾亦思吾粤加厘加饷息贷劝捐何尝有所观望苟能济国家之急即踊跃输将今所以联乞恩者非独因惜费计也盖有诸多未便者在也不原其心转加以罪平耶不平耶又如来函云外省抗拒邮政乃得之传闻吾粤民心向称忠义当遵办邮政以为天下倡岂可效尤从而益甚等语姑无论外省之事是否属实而吾粤则于递乞恩外有何滋闹情形乃云较别省为甚得毋预知后来之不免乎此非劝释之直责难之者耳刘巴惩淫治其末成之罪平耶不平耶又如来函云信箱惟洋商大公司始有之贫民则无等语盖驳仆港官不禁信箱之说也噫君谓仆迂而君何滞耶信箱各有差等岂必如大公司所设者始得名之乎苟无信箱则贫民所致之函何以汇寄此节本不必辩惟按序求教不敢或漏耳又如来函云中国与各国联约议定寄费如省港便函华收二仙英亦如之乃纳于英者则以为便纳于华者则以为不便显有厚薄之分一节夫英岂觊觎此举哉勉为合办耳中国可以通融英自乐于将就铃之解系不于华官求之而谁求欤君未细思疑有厚薄平耶不平耶凡此皆君惠教之心使仆畅所欲言者也自恨笔墨庸锐未锐词锋想君见之不责唐突

　　议办邮政折光绪二十二年二月初七日议　赫总税务司开办邮政章程
奏为遵　旨议办邮政请由海关现设邮递推广并于各国联会以便商民而收利权恭折仰祈　圣鉴事臣衙门准署南洋大臣张之洞咨钞拟请设立邮政请　饬议章程一片光绪二十一年十二月初三日钦奉电传　谕旨邮政一节业经总署筹议粗有头绪矣钦此钦遵仰见　圣主周恤商旅通志类情之至意查原奏内称泰西各国邮政重同铁路特设大臣综理取资甚微获利甚巨权有统一商民并利近来英法美德日本在上海及各口设局实背万国通例曾经南洋大臣曾国荃据道员薛福成委员李圭税务司葛显礼等往复条议咨由总理衙门饬总税务司赫德详议谓此举裕国便民为办得到之事至税关所办邮递因与国家所设体制不同故推广每多窒碍现复与葛显礼面加筹议知其情形熟悉各关税务司熟谙办法者当亦不乏请饬总理衙门转饬赫德妥议章程开办即推行沿江沿海各省及内地水陆各路务令各国将所设信局全撤并与各国联会彼此传递文函等语臣等查光绪二年间赫德因议滇案曾请设送信官局为邮政发端之始经臣衙门函商北洋大臣李鸿章于四年间复称据开设天津京城烟台牛庄上海五处仿泰西邮政办法交赫德管理后因各国纷纷在上海暨各国设立邮局虑占华民生计九年间值德国使臣巴兰德来请派员赴会十一年曾国荃咨称州同李圭条陈邮政利益各节并据海关税务司葛显礼申称香港英监督有愿将上海英局改归华关自办之语经臣衙门先后饬据江海关道总税务司筹议咨行南北洋大臣查核十六年三月札行赫德以所拟办法既于民局无损即就通商各口推广办理拟俟办有规模再行请　旨定设此该大臣张之洞所称各税关试办邮递之权舆也臣等复查海江海各关道来每谓税关邮局未经奏定外人得以借口十八年冬赫德亦以数年来创办艰难若再不奏请设立官邮政局恐将另生枝节十九年五月迭接李鸿章刘坤一咨据江海关道聂缉称上海英美工部局现议增设各口信局异日中国再议推广必更维艰各等语是原奏所称体制不同推广每多窒碍诚为洞见症结之论至各国通行岁收巨帑一节考泰西邮政自乾隆初年普国始议代民经理统以大臣位齐卿贰各国以为上下交便仿而效之光绪十九年葛显礼呈送万国邮政条例联约者六十余国大端以先购图记纸粘贴信面送局以扺信资其费每封口信重五钱者取银四分道远酌加其取资既微又有定期而无遗折百货腾跌万里起居随时径达至有事时并可查禁敌国私函

诚如原奏所称权有统一为利商利民即以利国之要政也又查十八年以来美国一国邮局清单一岁所收银圆至六十四兆二十万九千四百九十元之多张之洞所举英国收数当中银三四千万两尚系约之词利侔铁路诚不为虚且西国邮政与电报相辅以火车轮船为递送近来法国设立公司轮船十艘统名曰信船遇口停泊信包未到不得开椗其郑重如此中国工商旅居新旧金山檀香山新加坡槟榔屿古巴秘鲁者不下数百万人据李圭称该工等有一纸家书十年不达者缘邮会有扣阻无约国文函之例也中国邮政若行即以获资置备轮船出洋藉递信以流通商货其挽回利权所关尤巨臣等博访周知谘为当务之急爰于十九年札饬赫德详加讨论是否确于小民生计无碍上年六月至十二月复与该总税务司面商屡屡先后据其递到四项章程计四十四臣等详加批阅大致厘然自应及时开办相应请　旨饬下臣衙门转饬总税务司赫德专司其事仍由臣衙门总其成加各口新关规制即照赫德新拟章程定期开办应制单纸亦由赫德一手经理遇有应行酌改增添之处随时呈由臣衙门核定期于有利无弊至赫德友原呈内称万国联约邮政公会系在瑞士国应备照会寄由出使大臣转该国执政大臣为入会之据自可援万国通例转告各国将在华所设信局一例撤回按咸丰八年俄约光绪十二年法约本载明两国公文信件互相递送中国既经入会开局各国当无从借口以上所议如蒙　俞允即由臣衙门钦遵分别咨议札饬办理俟办有头绪即推行内地水陆各路期兴办一面咨行沿江沿海及内地各直省将军督抚知照届期即将简要办法饬地方州县晓谕商民咸知便利凡有民局仍旧开设不夺小民之利并准赴官局报明领单照章同递送期与各电相为表里其江海轮船及将来铁路所通处所应如何交寄文信由该总税务司与各该局员会商办理邮政局岁入暨开支目由总税务司按结申报臣衙门汇核奏报所有遵议推广海关邮递开设官局并与各国联会各缘由理合专折具陈赫德所拟章程条另具清单恭呈　御览伏乞　皇上圣鉴训示谨　奏奉　朱批依议钦此

　谨将总税务司赫德所议开办邮政章程敬缮清单恭呈　御览

　邮政开创之初订立章程无须过繁甚细但宜大概酌订分晰门户俾外人易于知晓并使在事员役得所遵循俟行之既熟体察情形再为因时制宜酌立详章分归各类登记奉行所有中国开办邮政拟订之章宜分四大类以清眉目通商各口往来寄[递]一也通商口岸往来内地寄递二也通商口岸往来外国寄递三也开办邮政总章四也兹将拟定之章开列于左

　邮政开办章程　一通商口岸互相往来寄递　一通商口岸往来内地寄递　一通商口岸往来外国寄递　一邮政总章

　一通商各口岸互相往来寄递

　邮政处所　一各新关已设之寄信局现拟改为邮政局凡设有邮政局之处应谓联约处所其未设有邮政之局处应谓为不联约处所　二通商各口邮政局仍归税务司等管理照他项关务会同监督商办　三除通商各口设立外局尚有京都总税务司处中寄信局应改为邮政总局管辖各口邮局凡一切事宜转呈总理衙门核办　四上海通商口岸为中国寄递适中之区分赴南北暨入长江并往外海较为事繁任重应特派员役办理仍归税务司会同监督管辖　五上海已设有造册处税务司一员拟委兼管邮政事宜各口分局均应报由兼管邮政税务司转呈总税务司核办　六现将京都天津牛庄烟台重庆宜昌沙市汉口九江芜湖镇江上海苏州杭州波温州福州门汕头广州琼州北海蒙自龙州等处所设之寄信局统作为邮政局　七以上各处现开设之邮政局俟办有端倪即在附近处所随设分局即如天津之塘沽大沽并铁路电线沿途各站上海之吴淞波之镇海福州之罗星塔广州之黄浦沙市之陆溪口九江之武穴湖口芜湖之安庆大通镇江之南京等处所有各该处分局应由该税务司会同监督派人管理　八九等俟嗣后有类同应载事宜即添注于此

　寄送信件　一信件之类分为封口信及明信片与贸易册并刊印各件共四项　二各局收发之件宜分两项一为总包一为零件　三此局收到彼局所交之总包有应原包转送者有应开包就近分投者尚有转寄之件须复行装成总包另寄此外又本处交局之零件亦须分别办理各局转送分投暨复封等事以及何时可收何时须发均须遵照总局所示办理并在附近示告众人知晓四各局所发之件有应将零件在本处分投者有应自作总包与收到总包转寄他处者若寄送通商口岸往来通商口岸之轮船若寄送内地即用已设之民局代递各局均须自行就近拟酌办法仍听总局之指示遵行并示告众人知晓　五各局所发总包须随有开录之清单由接收之局查对单包相符即将收条字据送交原局　六七等嗣后有同类应载事宜即添注于此

　征收信资　一寄送信件既分口岸内地外海三项其信资亦当分晰为三一为岸资一为内资一为外资　二往来外国之信件应取信资若干须照万国邮政联约即信会条例第五第六两所定之外资办理若外国信件送到本局转寄不联约之处其内地运送之资应由收信之人付给若由不联约之处将信件送到本局转寄外国内地运送之资应由交信之人付给所有民局运送之件即向资听民局自行酌订收取三通商口岸联约处所往来信件之信资本有自定之权所拟之资即岸资列后明信片每张应收洋银一分封口信每件计重三钱五分　五钱　一两以下应收洋银二　四　八分余以此类推新闻纸华　洋每张应收洋银一　二分贸易册并刊印各件计重二两应收洋银二分若由不联约之处将信件送到本局转寄联约他处其内地运送之内资应由交信之人付给若至联约他处后尚欲送赴不联约之处内地运送之内资应由收信之人付给所有民局运送之内资听其自行酌订收取　四凡往来外国暨通商各口之信件在邮局挂号与否均听自便如挂号应另纳号资掣取收单其往来外国信件应按联约条例第五第六第七等办理其往来通商各口信件应按岸资之例办理若欲收信人之回单则须于另纳号资外加倍付给　五凡往来内地不联约各处之信件其内资多少应由民局自行酌定一面报明附近邮政局晓谕众知　六邮政局须制造信票以便粘帖信面作为寄送外国暨通商各口之信资俟分定岸资外资各信票之式样再行宣示众知　七凡将信件交付邮政局寄送必须于信面上粘贴邮政局之信票作为信资　八信票系在各处邮政局并邮政局托售之店铺等处均可购买　九伪造信票应按伪造银钱票据之罪惩办　十十一等俟嗣后有同类应载事宜即添注于此

　汇寄银钞　一各国邮局于寄送信件外亦代为汇寄银钞以期便利其准汇寄之立有定额其汇费亦有定数至中国开办邮政局亦应照例以便商民现拟如有人欲将银钞自此联约处所送交彼联约处所其数不得过一百两以外即可伐为汇送按照所定汇费掣取汇单寄往此项详细章程须俟随后酌定宣示　二三等嗣有同类应载事宜即添注于此

　寄送包裹　一各国邮局于寄送信件外现时亦代为寄送包裹等项中国邮政局开办有头绪后亦拟一律代为寄送须俟随后将包裹之尺寸轻重与运送之规矩用费等项酌定明晰再为宣示　二三等嗣后有同类应载事宜即添注于此

　专　一凡民局之信件途经通商口岸交轮船寄信者均须由该局将信局封固装成总包交由邮政局转寄不得径交轮船寄送并按往来通商口岸之章完纳岸资至其轻重大小随后酌定由各该邮政局晓谕众知所有在内地往来之内资由该民局自定酌定收取　二邮政局接运民局之封固总包应寄交书明处所之同行民局查收取面收单备查　三凡民局开设联约处所应赴邮政局挂号领取执据为凭无须另纳规费倘该民局领有执据后不愿复行承办此项事件应先赴邮政局呈明将执据缴销　四五等嗣后有应载事宜即添注于此

　示禁　一凡邮政局之员役等若有私行拆动信封及传扬漏泄等事除照局中定章罚办外犹须按其本国律例治罪　二凡有邮政局之处除挂号之民局外所有商民人等不得擅自代寄信件违者每件罚银五十两　三轮船进出通商各口除承寄邮政局所交之信件外所有行主船主水手搭客等俱不准带邮政局应寄之信函等件惟露寄之字纸如荐事暨办事之随身单据等类与本船之本行本船本货各情之书件等项不在其内违者每次罚银五百两　　四五等俟嗣后有同类应载事宜即添注于此

　帐目　一各邮政局应将进出目按月具报造册处管理邮政税务司按结转报总税务司查核俟每届年底由总税务司汇报总理衙门鉴查其具报式样随后酌定　二三等俟嗣后有同类应载事宜即添注于此

　册帐　一凡邮政局应将信件各类往来若干随时登记册簿其册簿式样应照联约条例第四第十七暨第二十三与二十四条详章办理　二三等俟嗣后有应载事宜即添注于此

　冬季封河　一凡值冬季封河之时北方各处之邮政局如北京天津牛庄烟台至镇江收发信件来往须由陆路递送应由各该邮政局将陆路递寄之章随时宣示众知　二三等俟嗣后有同类应载事宜即添注于此

　杂　一重庆一处之邮政局暂时祇寄零件信函不代寄总包如民局欲将信包转寄他处即须自己送赴宜昌交彼处邮政局代递　二蒙古龙州之邮政局亦不代寄总包暂时祇寄零件信函　三长江六处如陆溪口武穴湖口安庆大通等处以及南京之邮政局系由税务司会同监督派人管理各该处民局信件总包亦须由邮政局转交轮船代寄或将轮船寄来信件总包转交民局查收　四五等俟嗣后有同类应载事宜即添注于此

　示谕　一邮政局开创之初暂时照各关现办寄信章程办理俟开办就绪再为体察情形以上章程所载各事复行明晰示谕各局员役遵行　二三等俟嗣后有同类应载事宜即添注于此

　一通商口岸往来内地寄递

　一凡由联约处所与不联约处所来往寄送信件或系民局将信件交由邮政局转寄抑或邮政局将信件交由民局转寄其内地递寄之信资应由民局照旧自定自取与邮政局无涉　二凡民局开设有邮政局联约处所应赴邮政局挂号领取执据为凭无须另纳挂号规费倘该民局领有执据后不愿复行承办应先赴邮政局呈明将执据缴销

　三凡民局将封固之总包有邮政局代寄该邮政局应照所书写寄交他处之邮政局转交彼处之挂号同行民局查收　四凡邮政局接到别局或外海送来之零件信函寄赴不联约局所者均应交付挂号之民局承寄该民局应向接收信件之人收取内地运送之资　五六等俟嗣后有同类应载事宜即添注于此

　一通商口岸往来外国寄递

　一凡邮政局将信件寄送联约各国者一切条规自应入会后俱照万国联约条例办理　二凡外海寄来之信件必交由本口邮政局转交应收各人不得自行另交转送惟上海一处暂时不在此例若有须寄往来内地不联约处所投递者即由邮政局交给挂号之民局转寄其内地运送之资方可由民局向收信之人按其自定条规收取　三凡邮政局若在无船开往外国之处须将信件送交有船之处转寄其规费一切悉照信会条例办理　四五等俟后嗣有同类应载之事即添注于此

　一开办邮政总章

　一现经　奏明以上各章作为开办事章程嗣后随时体察情形因时制宜增添更改均可随时添入当经奉　旨遵行照办

　以上所拟四项章程足为开创邮政嗣后应增应再当随时随势详细拟议仍一面　奏明遵行为要仝日　奉朱批览钦此

</div>
    <div class="pagination">
<a href="皇朝经世文统编_page244.html">上一页</a><span>...</span><a href="皇朝经世文统编_page240.html">240</a><a href="皇朝经世文统编_page241.html">241</a><a href="皇朝经世文统编_page242.html">242</a><a href="皇朝经世文统编_page243.html">243</a><a href="皇朝经世文统编_page244.html">244</a><span class="current-page">245</span><a href="皇朝经世文统编_page246.html">246</a><a href="皇朝经世文统编_page247.html">247</a><a href="皇朝经世文统编_page248.html">248</a><a href="皇朝经世文统编_page249.html">249</a><a href="皇朝经世文统编_page250.html">250</a><span>...</span><a href="皇朝经世文统编_page246.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
