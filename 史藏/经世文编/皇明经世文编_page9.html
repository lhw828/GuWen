<!DOCTYPE html>
<html>
 <head>
  <meta charset="utf-8"/>
  <title>
   皇明经世文编 - 第 9 页/共 172 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇明经世文编 - 第 9 页/共 172 页
  </h1>
  <div class="content">
   送英国公班师凯旋序
　　送莫参议领官入觐序
　　送英国公班师凯旋序【平交主帅】
　　南人易叛故英公出而定人而反昔常镇之或可至今为郡县
　　凡人以能大过人者、由其有志也、胤侯志在为夏、而观扈之罪明、吉甫志在为周、而玁狁之患息、卫霍志于汉而沙漠平、褒鄂志于唐而关陕定、前辈尝云有志者事竟成、岂虗语哉、然志在我而不假于人也。惟其所为也。明而不岐、故其所之也。久而克济。气不能动人不能夺。故无往而不遂吾之志也。矧今上有有为之　圣君、而下岂无有志之臣乎、交址地去中国仅万里。地多山海。人尚谲诈。近代土酋。擅据声教自由而黎氏之虐又甚。我　皇上始出吊伐之师、以新城侯进爵英国张公率而讨之、公将家子、素以智勇称、以民社为念、仗金戊南来、不以将为荣、而每以民为念。乃躬擐甲冑、身先士卒、不逾年、而黎氏父子俘献阙庭、其志葢可知矣。既守以兵。复治以吏。遂振旅而归。意必交址之郡邑。巳同中夏之阜安也。未几有简定者、假陈氏后而自立海、徼雕题应者一日千计、侵渔我土、蚕食我民、有犯城垒势、　皇上复命公将兵讨之、又逾年而生致简定于辕门、献俘奏凯、境内帖、然公之志于此、又可知矣、是时也。人皆曰。南越从此无事矣。夫何不旋踵、而余孽阮帅邓镕景异之辈、又假季扩为陈、后据顺化演又之地、聚寇攘奸宄之人、出没海口、剽窃居民、害又浮于简定、　皇上以斯民水火之念、再命公讨之、贼以罪恶贯盈、度无生计、乃奔于化州、化州为交之远州。阻山限海。实不可以他地比。而军中惑于土人。亦有以不经涉而危之者公乃排群。议独以身先。永乐十一年七月、率舟师由海洋抵顺化。遂覆其巢穴。夺其舟楫。彼既计穷。遂大奔散。各为生计。公与黔国沭公、议弃舟骥跋履巉岩出入林箐、追至逻蛮境、元恶尽获、乃复下不杀之令、大施拯援之恩、于是箪食壶浆、迎者争先、垂髫戴白、降者恐后、五府之民、千里之地、不逾旬而悉归于甄陶之内、然则公之志、至大至远、为何如邪、夫陟至险之涛、止至危之地、获至恶之贼、来至愚之众、以收至大之功、成至美之名、非志之至远大者、孰能臻兹、向使持之不坚。期之不远。旅进旅退。或作或辍。将堕彼计而中途废矣。又容以志为言、先辈尝论定关中必曰冯邓、取江左必曰预浚、擒郑窦、唐绩之长、破侬张宋青之勇、噫殊不知一平交址、三缚渠魁、易草莽为桑、麻变雕题为华夏、蔼然礼义之俗、俨然富庶之乡、豊功盛烈、又岂止于定关中取江左区区者同日而语哉、公之志也如此、故其所就也如此、方今唐虞在上、周召满朝、而公方年富力强、诚能学道尽忠、慎终如始、则将与国家天地同其悠久、俾彝鼎弦歌、铭播无穷、此又公之所当志而吾愿覩也、故于凯旋之际、不道其别、而惟推其志、公其鉴之、
　　送莫参议领官入觐序【交藩入觐】
　　士君子得行其志者、以其有所遇也、是以岐有凤鸣而三宅三俊生、洛有龟呈而八元八凯出、龙飞云从、虎啸风烈是岂偶然哉、永乐四年、交址既平、居者按堵、降者云屯、元戎今英国张公、体　皇上一视同仁之意、降不杀才不遗、而大参莫公。既平交南即用其人亦足以系土人之望来在他人之先。而才能又出他人一头地。遂授南筞州守。未几元戎班师归、乃得从入觐、　皇上嘉其俊伟、与其忠诚、遂升今职、大加锡赉、荣莅藩司、其所遇也葢可知矣、惟兹交址之民。久阻中华声教。服而畔。畔而服。今巳三见矣。子乃率三府之民兵、守丘温之重地、制贼而贼胆破、抚民而民心归、尽藩司之重任、辞不义之候封、忠赤既坚乎葵藿、名誉益着于桑榆、其所遇也又可见矣、十有三年、盗既息、民既安、中华之治教远及、南越之夷俗丕变农桑以勤、学挍以兴、蔚然有太平之气象、凡吏于土者、莫不愿入枫宸以觐清光、于是率郡邑之众、吏各以土宜、将诚入贡、愚掌藩臬、喜逢盛事、遂拜表以勋入贺、愚惟自古才能之士。施设非难。而遭遇为难。大参在陈黎之际。才能无所损。而栖迟不得用者。岂其命之不幸邪。实黎氏之不幸也。今而不阶科目之勤劳。遂授方面之重寄。展素蕴之奇才。参藩省之大政。弭轻生之盗。安好乱之民。令行禁止。俗美风移。俾万里炎蒸之域。视之如辇毂之下。噫谁之力欤亦其所遇而能然也。其入谢也、陟明之公、车服之用、昼锦之荣、葢有不期然而然者矣、呜呼所遇之大、果有过于此者乎、
　　皇明经世文编卷之二十终

　　皇明经世文编卷之二十一
　　华亭陈子龙卧子　徐孚远闇公　宋征璧尚木　李雯舒章选辑
　　彭容有如参阅
　　邹庶子奏疏（疏）　李忠文奏疏（疏）
　　邹庶子奏疏（疏）
　　邹缉
　　疏
　　奉天殿灾疏
　　奉天殿灾疏  修省实政】
　　臣伏奉敕书、以今月初八日、奉天殿灾、敕谕文武羣臣、询求所以致灾之由、令臣等逐一条陈无隐、俾知警惧、以回天意、臣惟　陛下、敬天勤民之意、至深至切、未甞少怠而羣臣奉行、或失初意、故不能无少过误、致使下民失所、怨讟上兴、上天眷怀、遂加谴罚、　陛下心存警惧、咨访羣臣、惟臣愚昧浅陋、不足以识致灾之由、但有所见、不敢遂隐、谨采耳目所闻、上尘圣览、伏惟少垂察焉、切以　皇上绍嗣　太祖高皇帝之统绪、建立两京、所以为子孙帝王万世之丕基天下万民尊仰之根本、爰自肇建北京以来、焦劳圣虑、几二十年、工力浩大、费用不赀、调度既广、科派亦繁、羣臣不能深体圣心、致使措置失宜、所需无艺掊克者多、冗官滥员、内外大小、动至千百、使之坐相蚕食、耗费钱粮、而无益于事、是竭尽生民之膏髓、犹不足以供工作之用、由是财用匮乏、莫知所图、民穷无告、犹不之恤、夫民之所赖以为生者衣食也。而民以百万之众。终岁在官供役。既不得保其父母妻子。遂其乐生之心。又不能躬亲田亩。以事力作。使耕种不时。农蚕废业。犹且征求益深。所取无极。至于伐斩桑枣。以供薪爨。剥取桑皮。以为楮料。而民之衣食无所资矣。加之官司胥吏。横征暴敛。日甚一日。闻之先正钱粮加派之多由于物料岁增故也民生无聊、愁叹满室。且如前两岁买办青绿颜料。本非出产之所。而科派动辄千数百斤。民无可得。此时钞法尚行则相率敛钞。遍行各处收买。每大青一斤。至万六千贯。及至进纳。又多以不中。不肯收受。往复展转。当须二万贯钞。方得进收一斤。而所用不足以供一柱一椽之费。其后既巳遗官采办。于出产之处。而府县买办。犹不为止。葢缘工匠计料之时。惟务多派以为滥取之利。而不顾民之艰苦难办。此又其为害之甚也。然此特买办之一尔。其它又有不可胜言者矣。且京师者天下之根本也。人民安则京师安。京师安则国本固。而天下安。此自然之势也而自营建以来。用事之人。不思人民为国之本。谋所以安辑之。乃使羣辈工匠小人。假托威势。驱迫移徙号令方出。即欲其行。力未及施。屋巳破坏。或摧毁其墙壁。或碎其屋瓦。使孤儿寡妇。坐受驱迫。哭泣号呌。力无所措。或当严冬极寒之时。或当酷热霖污之际。妻子暴露。莫能自蔽。仓遑逼迫。莫知所向。所徙之处屋室方完。又复驱令他徙。至有三四迁移而不能定者。及其既去而所空之地。经月逾时。工犹未及。　陛下之爱民本甚深。而工作小人。横害下民。如此其甚。　陛下皆有所不知。此京师人民之受害而不能无怨讟者也。贪官污吏。徧布内外。剥削之患。及民骨髓。朝廷每遣一人出差。即是其人养活之计。诛求责取。至无限量。州县官吏。答应奉承。惟恐不及。间有廉洁自守。心存爱民。不为承应。及其还也即加谗毁。以为不肯办事。朝廷不为审察。遽加以罪。无以自明。是以在外藩司府县之官。闻有钦差官至。望风应接。惟恐或后。上下之间。贿赂公行。略无畏惮剥下媚上。有同交易。贪污成风。恬不为怪。夫小民之所积几何。而内外上下。诛求如此。岂能无所怨讟乎。今山东河南山西陕西诸处人民饥荒。水旱相仍。至剥树皮掘草根簸稗子以为食。而官无储蓄。不能赈济。老幼流移、颠踣道路、卖妻鬻子、以求苟活、民穷财匮如此、而犹徭役不休、征敛不息、京师之内、聚集僧道。几万余人。日食廪米百余石。而使天下之人。糠粃不足。至食草木。此亦耗民食以养无用者也。至于报効军士。朝廷厚与粮赐。使之就役。而乃骄傲横恣。不执常役。闲游往来。扰害良民。此乃奸诡之人。惧还原伍。科徭不堪。假此为名。以图规避。非真有报効之心。此其可以信用之乎。朝廷岁令天下有司。织锦叚。铸铜钱。遣内官赍往外蕃。及西北买马收货。所出常数千万而所取曾不能及其一二耗费中国。糜敝人民。亦莫甚于此也。且钱出外国。自昔有禁。今乃竭天下之所有以与之。此可谓失其宜矣。马至虽多。类皆驽下。散与人民畜养。是时寄养马匹之害巳如此马多人少。畜养不前。及至死伤。辄令赔偿。马户贫困。则复鬻卖妻子。犹不能偿。夫国家之所赖者人民也。人民巳耗。土地空虗。养马虽多。亦何所用。此又其害之大者。昔晋武帝徙胡人于河南内地。羣臣皆谏以为不可。恐贻他日之患。武帝不听。其后卒致五胡之乱。今乃许令鞑靼胡人入中国。成祖志欲干胡故抚养降胡以为巳用以鞍马弓矢居室牛羊衣服盛具供帐以待之。此等皆窥觇中国奸细之人。尤其所不可者。夫人莫不安土重迁。不乐远徙。况此蕃夷习俗既殊所性岂肯背其本主。违去乡土。而居中国乎。是必有可疑。不可以不察也今宜使之来朝之后即遣归本国不必留之以为后日子孙之患也至于官观祷祠之事。自古有国者。所当深戒。汉武帝尝极意以求之。而卒无其验。取讥后世。亦宜去而绝之也。古人有言。淫祀无福况事无益以害有益。蠹财妄费。国用无度。亦其一耳。凡此数事。皆足以损伤和气。下失民心。上违天意。怨讟之兴。实由于此。夫奉天殿者。　陛下正朝之殿。所以朝羣臣发号令。出政之所。古之所谓明堂也。而灾首及焉。其为灾之大。自古以来。未之或有诚所谓非常之变也。非省躬责巳。深察所以致灾之由。大布恩泽。改革政化。以疏涤天下穷困之人。不能以回上天谴怒之意也。夫应天以实不以文。臣愿　陛下深下明诏散遣工匠营造之人。停止役作。使天下之人。得遂其父母妻子相安相乐之心。罢绝下蕃买马之役。勿令复出。四夷外国来朝贡者。赐赉而遣之。勿使久居中国。有愿留者。亦宜遣令出塞。俟三四年余。后复议之葢四夷归附朝贡。虽足以为中国之盛然使之久居于此。窥见中国之虗实。恐非今日之所宜亦非他日之利也彼皆人面兽心。不识恩义。徒以贪求中国之货贿而巳。一旦待之有不至。必且为中国患矣。冗官滥员。宜沙汰之。使归田里。有可用者。亦使暂归。俟其官有阙则取用之。简拔贤才。申行荐举严考官吏。有贪赃蠹政坏法为民之害者。在内则令六卿大臣及监察御史。在外则令按察司官按核其实而罪黜之。勿复宽贷。若有廉能之官。善绩昭著。许令保荐于朝量加升擢。使有激劝。大抵敦教化。厚风俗。励廉耻。劝善良。此有国之先务。善有所劝。恶有所惩。则廉耻之道立。而奸贪之俗。自止息矣。前者常有监生生员告乞单丁侍亲。因而获罪发充军者。亦乞赦原取回。使得遂其初心。葢其间亦有先告侍亲。后以亲终。巳行出仕。有司不行分理。一槩查发充军。此皆有亏治体。难以垂训将来。至于宫庙祷祠之事。亦宜罢绝无听其妄。近者大赦天下之时。法司执滞。当条罪者无大干涉。所当赦宥者。尚复拘系。亦乞重加湔洗。使之自新。常为京职者。则降出于外。复还旧职。蠲除租赋。一切勿征敛科需。不急之务。悉乞停罢。饥荒之民。则令所在有司发廪赈济。或官廪不敷。则劝令大户之家。出粟以赈之。官为之主。俟有丰收。则俾偿之。凡此皆天下之大计。所以保安宗社收拾人心。挽回天意。而为国家千万年无穷之命脉。今皆举行之。则人心欢悦。和气可臻。民心既固。国本益安。欲为天下苍生之福。子孙帝王万世之基。莫有大于此者矣。夫国家之所恃以久长者天命也。人心也。而天命所在。常视人心以为去就。未有不得人心而可以保天命也。未有人心既归。而天命不归之者。欲和人心。必敦教化。必修礼让。必使之遂其生养于闾阎之下。教化行而礼让兴。则人知父子君臣之教。尊君亲上之义。则任之以事。驱之以役。虽劳而不怨。生养遂衣食足。则人知重廉耻。乐妻子。保亲族。盗贼息而无争夺凌暴之风矣如此则人心和附。天命凝固、国家久长之利、又莫有过于此者矣、奸人细民。有以诡术异道而惑人者。则抑绝而禁止之。使不乱吾民之教。信赏罚。一号令。使人有所守而不为疑惑。赐予有节。而不至于滥恩。财出有经。而不至于妄费。则国本充实。财用可舒。而不至于空乏。有司百官全其禄廪、使有以养其廉耻天下之人。得以休养于田里之间。而有司官吏。无贪残虐害之政。则灾沴不作。太平可臻。人心既和。天命攸属。而国之基本自固。此诚国家之至计。保安天下消弭灾变之大者也。至于边防守御之臣。则令其修方军伍。谨察烽堠。以防寇盗。此又其所当虑于未然者也。今天意如此。灾变巳极。不宜复有所造作以重劳其民。当还南京。奉谒陵庙。告以灾变之故。保养圣躬。休息于无为。数年之后。天意既回。始可为之。不宜听信小人之言。复有所兴作以误　陛下于其后。彼小人者不知国家忧戚之大计。惟欲谄谀顺旨以希幸恩宠而巳。若复听其言以为无害。则误　陛下益甚。殆非国家之利也
　　李忠文奏疏（疏）
　　李时勉
　　疏
　　便民事疏
　　论政治疏
　　便民事疏【察吏漕运恤军】
　　天下有司官吏、不能皆贤、屡蒙敕监察御史按察司考核黜陟、而所司不加详察、其重厚廉介。不能逄迎阿附者。多考平常。而贪墨奸诡。善于趋媚者。反考称职。人无惩劝。宜岁敕按察司廉正官徧历郡县。察其治行。仍命监察御史覆核具奏。果勤慎廉能政续显著者。请加赉增秩。以励其志。贪黩掊克怠政废职者。请实时黜罚以警其余。如有善不举有恶不紏。致贤否混淆。他日廉勘得出。罪坐所考之官。又连年四方蛮夷朝贡之使。相望于道。实罢中国。宜明诏海外诸国近者三年。远者五年。一来朝贡。庶几官民之便。又江西湖广浙江。并直隶应天等府州县秋粮。每岁运赴北京。道路险远。困敝不堪。□□□搬运之法宜于淮安徐州济宁滨河。置立仓廒。量地远近。分拨运纳。别设法运至北京少纾民力又近年营建北京官军悉力赴工役。及余丁不得生理。衣食不给。有可矜悯。宜敕军官加意抚恤。增给月粮。宽余丁差傜役使给其家。又比来兵政不修。武备废弛。宜敕内外武臣各整部伍。以时操练用备不虞。
　　论政治疏【备边褒忠求贤】
　　此景泰初年所上
　　忧国忘家者臣子之诚心、听言致治者、人君之大德臣身居草野、心在朝廷、方卧病床帷、忽闻大驾有沙漠之征、恨不面陈利害、未几又闻被留之报、臣拊心痛哭而不能止、既而　皇上即位。诏下人始欢忻踊跃。有太平之望。臣惟国家之事。巳往者付之无可奈何未来之治。伏望　陛下敬慎以制之。臣闻制治于未乱。保邦于未危者。此治国之要道。昔在李唐当开元天宝之间。正车书混同之日。使有忧危之心则后来安有夷狄之祸惟　陛下鉴前古之失。究方今之弊。留心政务加意武备。以安中国。以御四夷则不胜幸甚。所有可言之事、略举一二以闻、一备边之道在选将练兵二者而巳选将在通兵法将不知兵法虽使日练精兵亦无所用臣见今武臣子弟袭职惟走马跳沟射箭而巳。京师无赖之徒。多买快马教习以规厚利。就使试中。问以兵法。皆不能对。故武臣子弟。宜先令熟武经七书。使知兵法者教之。及至通晓。令教场演武军官。既试以走马射箭走阵之法。又出题问以团营列阵。破敌攻守之事。中有能铺陈应对者即知兵法者也可以择而用之。昔人学剑者。以剑为一人敌。不足学。去学万人敌。今走马射箭正所谓一人敌也。兵法则万人敌也。夫为将固当知古兵法。而用兵又在审日时之利。日时之利。在用奇门葢奇门乃黄帝战蚩尤时所立法也。专于行兵用之。古之为将。未有不用此者。乞择武臣子弟年少聪明者。俾学习之。既知兵法又谙此术。则用兵之际。必多取胜也一臣闻蹈危难而殒身者。人臣之至行。以美名而得谥者。朝廷之大恩然如宋信国公文天祥之孤忠大节。而尚无谥。将作监丞欧阳珣之死于使事。亦无谥元信丰尹李廉率众保障县境。与其子先后俱死于贼至今俱无谥诚为缺典。今文武从臣扈驾北征。必有横罹兵戈。仗节死义者多。俱宜抚恤孤穉。优给其家。其有应谥赠祭吊者。令礼官稽考。加之恩典以劝方来。一旁求俊义固国家之盛典简命大臣尤国家之重务。此诸葛武侯所以拳拳以亲贤臣。远小人为其君告也。夫贤臣日亲。则可以致治道之兴隆。小人日远则可以免纲纪之颓废。此万世之劝戒也　陛下嗣位之初。宜择正直大臣。有德望冠于当时者。以为辅弼。使朝夕纳诲于前。其于庶位。亦以求贤能练达之才。而用之以干理庶务。则政治兴而万事理矣曩者在朝用人。多有出于阉宦之口。是以用之多不得其人。孟子曰左右皆曰贤未可也。至于国人皆曰贤然后察而用之此诚王政之大端不可以不慎者也。夫以将帅之选既得其人。在廷在外。又得正直有为之才。若用之以抚中国则恩泽流而人民安用之以驭夷狄。则干戈振而边患息然后特遣使祗迎大驾还于中土。有日矣唐史曰雪耻酬百王。除凶报千古。惟其时矣。臣年老日薄西山不能负弓矢以任劳力姑述所闻以进惟赐裁察
　　皇明经世文编卷之二十一终
　　皇明经世文编卷之二十二
　　华亭徐孚远闇公　陈子龙卧子　宋征璧尚木　顾开雍伟南选辑
　　无锡杨世愈尔韩参阅
　　王忠肃公奏疏（疏）　周文襄公集（疏）
　　王忠肃公奏疏（疏）
　　王翱
　　疏
　　边情事
　　便宜五事疏
　　边情事【抚辑两广猺獞】
　　访得两广军民、自洪武年间以来、一向安妥、萧养之乱与土木之变同时其后为董兴杨信民等所破诛至景泰三年余贼未靖两广互相观望乃命公为总督后因黄萧养之徒作耗、在于有司者、不设法处置、惟务妥安、兵政无备以致招集无藉、酿成凶祸、展转不能禁遏、及至战舰抵岸、蛮贼寇城、又各畏缩推避、略无御寇之谋、相顾怆惶、莫效安民之策、遂使贼兵所至、村堡为墟、刼掠其资财、系缧其妻子、封豕长蛇、大肆其毒、一方受害、不可胜言、推原其故。皆由彼处统驭之将非人。既不能安保预备于无事之日。又不能禁御招抚于贼发之后故也。本年闰九月二十一日、又到广西、见彼处二人、种类非一、其曰、生猺熟猺、曰獞人欵人、曰狑人曰獠人、皆犷悍慓疾之名。曰溪曰寨曰团曰隘、咸负固自保之所。既无城郭可居。亦无沟池可守。不过依山傍险。为自全计。虽其衣服言语。与中国不同。然其好恶情性。则与良民无异。平居之际。亦各往来以营生。至于有急、自相屯聚而保护观其背叛不服。实非本心。乃出于不得巳也。皆缘将臣所司不得其人。德不足以绥怀。威不足以摄服。西南夷变动皆由于此甚至欺其远方无告。掊克残忍使不得安其身谓其蠢尔无知。生倒是非。俾不得顺其性既害其生。又拂其性。虽良善懦弱之人犹不免于动作。况素无教令。而禀性强梁者动之则易。安之实难。遂致攻刼乡村。侵扰百姓。或报复私雠。或贪取小利。或聚或散。出没不时。两广之民日见凋弊。杀伤残患。不能聊生。上赖神谋庙筭。其首恶俱已殄灭。尚有一二余党未除。以致犹厪圣虑。命臣等前去抚剿、除差人四散招抚猺老獞老人等、总兵官会同土官土兵前来、申以　朝廷恩威之重谕以善恶祸福之由彼皆稽颡俯伏。欢忻鼓舞。许自迁改。礼待而归。及各处猺獞人等。所在众多。不能一一招抚。亦皆转相告戒臣又密切访、得彼皆自谓　朝廷见差大官人每招我、今后不要出去作歹、各归乡峝生理、且臣始到两广之时、查得贼尚有三四起、自九月以后、少有报到声息、间有一一、亦皆鼠窃狗偷、今亦散去。此皆　陛下神威远着、圣化旁。行、遂致蛮夷之图。感恩思报、回邪之党、不戮自夷、然臣犹未敢保其始终不出。有悞朝廷久远之计。葢彼蚩野。情欲可知。苟得其所养。而安其所利。可保久安。若一有所扰。而不遂所欲。则其反侧。又必难制。臣亲临彼境、颇识其情、今巳回还、敢陈愚见、冐渎　宸聪、伏愿　皇上量同天地、赦旧图新、仍勑该部行移广东广西总兵镇守大臣、并各都布按三司府州县等官、方此边务稍靖之时。务求久远常行之计。洗心涤虑革去前非。其余各猺獞人等巳归者必抚之以恩。未来者必申之以义。号令必信。赏罚必公。巨恶必诛。小过必宥。而又整饬戎伍。坚甲利兵以临之。使彼既慕其义。又畏其威则悍然不逊之气自消矣。若有仍前侵克。致生衅端。必罪不宥。如此、则海隅岭表之民。庶得安生。不胜幸甚。
　　便宜五事疏【四川事宜】
　　一松潘卫临极边、湖广总兵不居常永而居武昌四川总兵不居松潘而居成都皆非制也去四川城八百余里。番寇常出为害、总兵官都督陈怀常居四川城中。缓急非便虽曰委官领军、岂能尽如。约束、若令怀往彼镇守。则士卒奉令。番寇畏威。边境平宁。军民安便。其二松潘茂州诸卫所官军月粮。皆成都诸府州县百姓运送。道途参差不齐。多被番人刼掠。若令暂于成都等卫仓收贮。农隙之际。类集有粮之人。齐力起运。都司拨军护送布政司委官交量。非惟道路无虞。亦得收受无弊其三四川所属吏典、自洪武至今、多不给由、在乡起灭词讼、把持官府、良民受害、若立限许令自首免罪、其不首者、事发之日、皆发附近卫所充军、屯田里老人等隐匿者、各治以罪、则讼息民安、政清事理、其四四川诸府县社学久废、民不知教、所以争讼多而礼让少、若依洪武中事例、不问土官衙门。俱设社学。使民夷子弟。皆知读书。则礼义兴行。民俗归厚。其五四川会州卫、开设银场、布政司岁运粮八千余石、供给军夫、往复数千里、若以四川三司及所属衙门所问罪囚、除文职官吏犯赃及真犯死罪外、其余皆依陕西囚人纳米赎罪例。自备粮米。往彼纳足。依运砖例发遣。则民省转输。官足供给。
　　周文襄公集（疏）
　　周忱
　　疏
　　起灭词讼疏
　　盐课事疏
　　松江盐课疏
　　折收本色疏
　　与行在户部诸公书
　　起灭词讼疏
　　伏读洪武间教民榜文、及近年建言榜文、历言民间词讼自愿息者听、事不干已而相告讦、及官吏罗织以媒贿赂者有罚、果有冤抑实情、亦宜以次陈诉、果有全家被害、方许亲邻申诉、近者刁民不遵、狱词腾涌、一则图赖人民、一则牵连杂事、葢人命可以耸动官府、惊吓乡民、杂事卒难穷治、可以欺诈取财、箝制官吏、及至发遣充军摆站纳米运砖、又复逃潜、变易姓名、起灭词讼、臣请除反叛重事外、余俱照钦定榜例。以次陈诉庶几狱讼得清。
　　盐课事疏【松江塩课】
　　华亭上海二县灶丁、计负盐课六十三万二千余引、催责不巳、前塩不敷灶丁日以逃窜、宜官铸铁锅一二百口。给与负盐灶丁。令其户下人口协助煎办。庶国课易完。一松江煎盐之人、近者名曰卤丁。远者名曰灶丁。惟卤丁谙练煎盐。然贫窘者多。使其食足。何患盐课不完前代尝有赡盐官田。洪武初虽给耕种俱起科纳粮。今二县灶丁。每年应征运秋粮、无虑五六余万欲将灶丁秋粮。存留本处。免其兑军远运。银以所节省耗米于各场收贮。养赡贫难卤丁。及雇人补煎逃户额盐。其远乡灶户。所贴柴卤钱米。亦于仓囤收贮。明白支销。如此则官无枉费人不逃窜。一松江盐场总催头目。一年一代。中间富实良善者少贫难刻薄者多。催纳之际。巧生事端。百计朘削。以致灶丁不能安业。流移转徙。职此之由。今后总催头目宜点选殷实良善之人。常川应当。若有仍前剥民者逮问革役。丁力消乏者。照名佥补。如此则事易集而人不扰。一盐课之利。岁有定数。不在于官。则在于私。所以连年不完者葢由私盐得售、故官课日亏。虽有军民官廵捕。中间有狥私故纵者。有通同贩卖者。有诬执平民者。赏罚不明。人怀幸免。宜令华亭上海并苏州嘉定三县点选行止服众者为老人。分定地方。率所在总小甲。防守官司。往来巡视。但遇私贩发露。必究经过河路。罪及纵容之人。如此则盐徒息侥幸之心。而凶恶渐可绝矣。
　　松江盐课疏【盐课】
　　近命臣兼理松江盐课访得各场去年以前、共逋负盐五十三万六千九百二十余引、今年又该正额盐一十五万七千七百六十引有奇、切惟煮海之功。日有定数。今以数年逋负。责其一日偿之。民何以堪。乞将逋负之数。自今年为始。每年正额之外。带补一分。则民力得以少纾。国计可以渐办。
　　折收本色疏【备荒】
　　应天镇江太平宁国诸府旧有石白等湖、其中港沟岁办鱼课、其外平圩浅滩、听民牧收孳畜、采掘菱藕不得耕种是以每遇山溪泛涨。水有所泄。不为民患近者富豪之家。筑成圩田。排遏湖水。每遇水涨。患即及民。宜悉平之。又各处被灾、恐预备仓储赈济不敷、请以折银粮税、文襄在江南每以变通平准略访刘晏□□之制然。晚年人多。论劾其黩。货者固知治。赋之难也悉征本色。于各仓收贮。俟青黄不接之际出粜于民以所得银物上纳京库则官税不损。民亦得济
　　与行在户部诸公书【苏松户口】
　　周忱
　　文襄公在江南留心本计如此宜至今见思也
　　伏闻治民之道。在于禁惰游以一其志劝耕稼以敦其业。葢惰游禁。则土著固。而避劳就逸者。无所容。耕稼劝。则农业崇。而弃本逐末者。不得纵。由是赋役可均。而国用可足。不然。则户口耗而赋役不可得而均。地利削而国用不可得而给。先王制六乡六遂之法。以维持其民。而均其土地者。正谓此也迩者　皇上念天下人民、有因饥窘逃移者、累降勑旨、设抚民之官、颁冤恤之条、令天下郡邑招而抚之、诸公颁布奉行、克谨无怠、天下之民、感戴　宏恩、扶老携幼、竞返桑梓、惟独苏松之民、尚有远年窜匿。未尽复其原额而田地至今尚有荒芜者、岂忧恤犹未至乎、凡招回复业之民。既蒙蠲其税粮。复其徭役。室庐食用之乏者。官与赈给。牛具种子之缺者。官与借贷。　朝廷之恩。至矣尽矣。如此而犹不复业者。亦必有其说焉。葢苏松之逃民。其始也皆因艰窘。不得巳而逋逃。及其后也。见流寓者之胜于土著。故相煽成风。接踵而去不复再怀乡土。四民之中。农民尤甚。何以言之。天下。之农民固劳矣而苏松之民比于天下其劳又加倍焉天下之农民固贫矣而苏松之农民比于天下其贫又加甚焉天下之民。常怀土而重迁。苏松之民。则尝轻其乡而乐于转徙。天下之民。出其乡则无所容其身。以其逐末技也苏松之民出其乡则足以售其巧忱尝历询其弊、葢有七焉、何谓七弊、一曰大户苞荫。二曰。豪匠冒合。三曰船居浮荡。四曰军囚牵引。五曰屯营隐占。六曰邻境蔽匿。七曰僧道招诱。乃所谓大户苞荫者。其豪富之家。或以私债凖折人丁。或以威力强夺人子。赐之姓而目为义男者有之。更其名而命为仆隶者有之。凡此之人。既得为其役属。不复更其粮差。甘心倚附。莫敢谁何。此汉法所深禁然亦无可如何者也由是豪家之役属日增。而南亩之农夫日以减矣。其所为豪匠冒合者。苏松人匠。丛聚两京。乡里之逃避粮差者。往往携其家眷。相依同住。或创造房居。或开张铺店。冐作义男女壻。代与领牌上工。在南京者应天府不知其名。在北京者顺天府亦无其籍粉璧题监局之名。木牌称高手之作。一户当匠。而冐合数户者有之。一人上工。而隐蔽数人者有之。兵马司不敢问。左右邻不复疑。由是豪匠之生计日盛而南亩之农民日以衰矣。其所谓船居浮荡者、苏松五湖三泖积水之乡。海洋海套。无有涯岸。载舟者莫知踪迹。近年以来。又因各处关隘废弛。流移之人。挈家于舟以买卖办课为名。冒给邻境文引及河泊由帖。往来于南北二京。湖广河南淮安等处停泊脱免粮差。长子老孙。不识乡里。暖衣饱食。陶然无忧乡都之里甲。无处根寻。外处之巡司。不复诘问。由是船居之丁口日蕃。而南亩之农夫日以削矣。其所谓军囚牵引者。苏松奇技工巧者。多。所至之处屠沽贩卖。莫不能之。故其为事之人。充军于中外卫所者。辄诱乡里贫民为之余丁。此弊今则无之摆站于各处河岸者。又招乡里之小户。为之使唤。作富户于北京者。有一家数处之开张。为民种田于河间等处者。一人有数丁之子侄。且如淮安二卫。苏州充军者。不过数名。今者填街塞巷。开铺买卖。皆军人之家属矣。仪真一驿。苏州摆站者。不过数家。今者连栟接栋。造楼居住者。皆囚人之户丁矣。官府不问其来历。里胥莫究其所从。由是军囚之生计日盛。而南亩之农夫日以消矣。其所谓屯营隐占者。太仓镇海金山等卫。青村南汇吴松江等所。棋列于苏松之境。皆为边海城池。官旗犯罪。例不调伍。因有所恃。愈肆豪强。遂使避役奸氓。转相依附。或入屯堡而为之布种。或入军营而给其使令。或窜名而冐顶军伍。或更姓而假作余丁。遗下粮差。负累乡里为有司者。常欲挨究矣文书数数行移。卫所坚然不答。为里甲者。常欲根寻矣。足迹稍稍及门。巳遭官旗之毒手。由是屯营之藏聚日多。而南亩之农夫日以耗矣。其所谓邻境蔽匿者。近年有司。多不得人。教导无方。禁令废弛。遂使蚩蚩之民。流移转徙居东乡而藏于西乡者有焉。在彼县而匿于此县者有焉。畏粮重者。必就无粮之乡。畏差勤者。必投无差之处。舍瘠土而就膏腴者有之。营新居而弃旧业者有之。倏往倏来。无有定志。官府之勾摄者。因越境而有所不行。乡村之讥察者。每容情而有所不问由是邻境之客户日众而南亩之农夫日以寡矣其所谓僧道招诱者天下之寺观。莫甚于苏松。故苏松之僧道弥满于四海。有名器者。因保举而为住持初出家者。因游方而称挂衲。名山巨剎。在处有之。故其乡里游惰之民率皆相依而为之执役。眉目清秀者。称为行童。年记强壮者。称为善友。假服缁黄。伪持锡钵。或合伴而修建斋醮。或沿街而化缘财物。南北二京。及各处镇市。如此等辈。莫非苏松之人。以一人住持而为之服役者。常有数十人。以一人出家。而与。之帮闲者常有三五辈。此不独苏松京师尤甚由是僧道之徒侣月广而南亩之农夫日以挟矣凡此七者特举其大略。而天下郡县。未必此弊俱无。纵使有之。亦未必有如是之甚。此等之人善作巧伪变乱版图户口则捏他故而脱漏田粮则挟他名而诡报惰游已久。安肯复归田里。从事耕稼。况其缺乏税额。累累如配见在之户。其中颇有智能者。见其得计。亦思舍畎亩弃。耒耜而效其所为。惟愚騃无用之人。方肯始终从事于农业。然坐受其弊。亦岂无避免之心乎。凡天下之事不可有一人之侥幸苟有一人侥幸。而获免则必有一人不幸而受其弊苏松侥幸之人。如此其多。则不幸而受其弊者。从可知矣。是宜土著之农夫日减月除。而无有底止矣。忱尝以太仓一城之户口考之。洪武年间见丁授田十六亩。二十四年黄册原额六十七里八千九百八十六户。今宣德七年造册止有一十里。一千五百六十九户。核实又止有见户七百三十八户。其余又皆逃绝虚报之数。户虽耗而原授之田俱在。夫以七百三十八户。而当洪武年间八千九百八十六户之税粮。欲望其输纳足备而不逃去。其可得乎。忱恐数岁之后。见户皆去。而渐至于无征矣。是皆惰逃不禁。耕稼不劝。故奸民得以避劳就逸。弃本逐末。如前之所云者。诚宜立法以捡制之。抚民之官。固未易以招之也愚以钝驽之才、滥叨重寄、昼夜劳心、莫知所措、伏望该部列位卿相、与在　朝公卿大臣、详加讲究、明白奏请、将苏松等府逃移人户、不拘通例、别立一法、以清理而捡制之、庶几户口可增、田亩可辟、税粮可完、忱事出激切、不觉覼缕之至、惟冀详察而恕其狂妄幸甚、
　　皇明经世文编卷之二十二终
　　皇明经世文编卷之二十三
　　华亭徐孚远闇公　宋征璧尚木　陈子龙卧子　顾开雍伟南选辑
　　徐缵南孝若参阅
　　张中丞奏疏（疏）　刘黄门奏疏（疏）
　　张中丞奏疏（疏）
　　张纯
　　疏
　　复仇疏
　　复仇疏【土木封事】
　　一迎复　圣驾、窃谓蜂蚁尚有君臣、豺狼犹知报本况将相大臣、坐享朝廷之爵位、讵忍　圣驾蒙尘胡虏、而不思迎复之计乎、乞命在廷文武群臣、朝夕计议。何人可以为将帅。何人可以运谋畧。何策可以迎还　圣驾。何术可以报复雠耻。务在精思远虑。一举万全。如此不惟可以报君父之恩。亦可以奠安宗社矣。一开广言路。臣闻国家之有言路、犹天地之有元气也、元气行、则阴阳顺序而百物生、言路通、则耳目开广而庶政理、今朝廷虽有言路之官。而无敢言之士者。葢小人专权。言辄有祸。以此人皆箝口结舌。甘为抱叶之蝉。立仗之马。迩者夷虏犯边、　上皇亲征、在朝群臣、悉皆切谏、柰为小人所沮、致劳万乘之尊留滞虏廷、言路不通、其祸至此、伏望屏除小人、进用君子、言之当者从其谋、言不当者恕其罪、如此则下情得以上达、而言路无壅塞之弊矣、一分兵耀武、切照南京应天沈阳右等卫官军、俱赴大教场新江口操备、限以大江、阻以风涛、有连日不能往复者、有连舟覆于风波者、又且江北地方、徒设各卫之名、而无操军之实、乞将应天等卫、见在大教场新江口操备官军、退回江北教场操练、委廉能智勇都指挥一员、总督其事、务要器械锋利、纪律严明、如此则江南江北之兵威振扬。而或远或近之奸宄消弭矣。一考察文官、切惟文职分理庶务、中间多有不才者、惟贪巳之富贵不顾民之疾苦、间有廉以律身、公以莅事者、因无激劝之典、视彼贪墨之徒、安享富贵、久则亦不免为私欲牵制、而日习为污下矣、乞命廉能公正御史给事中、分往浙江等布政司、及南北直隶、将司府州县大小衙门官员、从公考察、果有廉能干济、深得民心者、存留管事、关具上闻、朝廷加以褒异之典、其贪酷不才、罢软无为者、黜退为民、老疾者许令致仕、如此则贤而有德者、愈有所劝、贪而不良者、皆知所惩矣、一激劝武职、切惟士卒为国家之牙、为军职者、当抚之以恩德、庶可以捍外而卫内、敌忾而御侮、柰何近年以来、管军头目、不思朝廷养兵待用之意大肆肥巳贪暴之心、或侵欺其月粮、或科敛其财物、剥削之弊、非一言能尽、及至事发问断。不过赎罪复职。乞令内外风宪官用心体访、如军职中平替贪酷不才、剥削小军、起葢房屋、置买庄田者、或体访得出、或因人告发、重则拿送法司、明正其罪、全家发边远充军、轻则量情决打、枷项羞辱、如此则激劝之典行、不待刑驱法治、而自然感化矣、一禁革仓弊、切照南京各卫军仓斗级、俱用各卫有丁精壮军人八百余名、散在各仓、收支粮米、此辈又非官府公心佥点、尽是用财买求应当、及至着役、即肆贪暴、有指以顶廒看堆为名。而强取财物者。有假以扶箩抬斛为由。而吓要银两者。或临收而故意踢斛淋尖。或未收而生事辄加棰楚。作弊多端。难以枚举。乞敕该部将南京各仓军斗退回教场练操、照洪武永乐年间事例、于附近府州县佥点相应民人、充当斗级、收支粮米、如此、则奸弊自然，消弭、输纳自然便益、一弭除盗贼、切惟盗贼之兴、其实有所自也、大抵管民者侵渔克害、管军者贪暴豪猾、军民窘于衣食。不得巳而为盗。乞命内外风宪官、用心详察激劝、其文武官有能守巳以廉、御下以恩者、奏闻升赏、其残忍贪暴、不能恤人者、文职为民、武职充军、仍差御史锦衣卫官于南北水陆路、往来缉捕、如此、则盗息而人安矣、一拔擢旧臣、切见洪武永乐年间、中外大小官员、有为事充军摆站者、有降用为民者、葢此等多由监生进士出身。洊历年岁。熟于治体。今后除曾犯人命赃私外。其一应为事充军等项。才行超越。而声誉素著者。许令荐拔。授官莅事。不犹愈于用初学之士。如此则国家得老成为用矣。一选任风宪、切惟近年以来。风宪所谓邦之司直岂可以平流迁序内外风宪多不得人。或庸陋委靡。或奸狡谲诈。或缄默畏缩。或因循苟且此辈比比皆是。尚何望其激浊扬清绳愆紏缪哉。乞将御史如前项不称者。尽行沙汰。出为别官。所有缺员。于进士监生内选除。务得才赡学充。志端行洁者。俾任是官。如此则败法乱纪者去矣。一旁求豪杰、切惟三辰不车丸。选士为相。四夷不贡。拔卒为将。又何可以拘拘于资级也哉替成汤举伊尹于有莘之野。高宗举传说于版筑之间。文王举太公于渭水之滨。是以贤才辈出。天下治安。乞令内外大小文武官员。各举所知。或经明行修。而才德出众者。或智谋勇敢。而谙晓兵畧者。有司礼送赴京试验。其可者量授官职。如此则韬光晦迹者出矣。一增禄飬廉、臣闻人皆患吏之贪。而不知去贪之道。人皆喜吏之清。而不知致清之本。必欲去贪致清在乎厚其禄均其俸而巳乞将内外大小官员。除月俸六十石以上者。其余量添一二。以给身家之用。如此则国家有飬廉之资臣下励守廉之志矣。一斟酌漕运、臣闻通漕运者。在于得人。省漕费者。在于节用。永乐年间漕运得平江伯陈瑄区画有法。军民两便。近年以来不得其人。以致各卫所管运官员。惟事刻剥。甚至敛军财为沿途酒色之资。兴贩私货。而人船苦于装载。作弊之端。难以故举。乞别选公正大臣。恊同督运。仍令该部会计。若有五年之积。官军可以轮班漕运。如此则军士少得休息。粮米不致虚费矣。一练将训兵。臣闻欲保治平之业者。莫先于练将。欲消外侮之心者。无过乎训兵。切见近年以来。在外各都司卫所管军官员惟务剥削军士。聚敛财物。岂思治兵习战。以防不虞。乞每都司卫所各选有风力御史一员。往来专一提督阅视操练。务要号令严肃。兵政修举。如此则朝廷有所依赖。海宇可以无虞矣。
　　刘黄门奏疏（疏）
　　刘斌
　　疏
　　复雠疏
　　复雠疏
　　即今北虏虽巳渐退、然　上皇未返、大雠未复、而南方福建广东四川寇盗未息、　陛下正当宵旰不遑寝食、更张万事、以新中兴之治、臣窃观历代政治陵夷、未有甚于今日者也、何则、古替帝王之政、全体皆善无得而议、下如汉唐宋、其创业垂统、大槩稍正而不能无缺畧、及其久也、不能无废坠流弊。然亦惟大贤君子。知几识微之士。能知之。能言之。从而补其缺畧。举其废坠。救其流弊。我国家法度致治。最为详密。然数十年来。政坏弊积。名言尤中当今之病本夫以法度为治固不可以善治今并法度而亡之。是以贵贱相欺。上下之情不通而民用大困。天象屡垂变告。早蝗灾害荐臻。去年黄河溢。今年海水枯。此虽庸夫俗士。俱得非议时政。不必大贤君子。知几识微之士。而后能知之。能言之也。臣闻古之圣君。辟四门明四目。达四聪。惟恐一言之不入乎耳者。无他。葢欲尽闻天下之善。尽知天下之事。尽通天下之故。四海之内。九州岛之外。一民一物。一利一害。罔不周悉。夫然后能兴至理。以享太平之业而收雍熙之效也。臣忝厕言识谨将时务条陈、一为政莫先于得人然得人必自大臣始今在京各衙门惟文渊阁六部都察院大理寺。乃朝廷枢机所关。苟非其人则旷位妨政。而欲天下平治难矣。臣愿　陛下慎选贤才以充厥位。选之有三。一曰德。二曰量。三曰才。最宜辨晰不然即为小人所托所谓德者。刚徤无私。忠贞自守。非碌碌庸庸。无毁无誉而已。所谓量者。能受善言。能容贤才。非包藏隐忍。持禄保位而巳。所谓才者。奋发有为。应变无穷。非小慧辩捷。圆熟案牍而巳。备此三者。然后可胜股肱之任。至于在内百寮。与在外司府州县之职。其责又在吏部方今用人惟进士监生二途。进士铨授。固有定额。至如监生之除。全由吏部。即欲辨其孰贤孰不肖。虽圣人难之。故必立三载考绩。三考黜陟之法然后贤否可知今则不然考课之法不过纪岁月循资格而巳自非干犯于士师虽有罪终身不被黜罚人亦何苦而为善何惧而不为恶何苦而为廉何惧而不为贪哉课吏古之所然无法莫甚子今日葢资序太密而天曹无专制之权也为今之计。乞分遣公正御史廵行天下。会同廵抚等官。考察府州县官之庸奸贪酷者。黜削有差。以慰民心。一有天下者。虽不可以穷兵而黩武。亦不可以休兵而偃武也。我朝　祖宗之于兵。养之也厚。练之也精。律之也严。是以当时战胜攻取。无敌于天下。近数十年典兵官员。既私役正军。又私役余丁。甚至计取月钱。粮不全支。是致军士救饥寒之不暇。尚何操习训练之务哉。正如公侯伯都督指挥等官。但知家室之营。金帛之积。轻裘肥马之是尚。兵机战策之罔知。一旦有警。令总率三军。几何而不至于丧师误国也。臣愿　陛下革积习之弊。复　祖宗之制。且精选敢死士五千人。别纪其名。与之约其爵赏预录后嗣以作兴其志勾贱之兵也使人持长刀各坚盔甲。选骁将领之。别为一营。专任前锋。凡与贼战。先令攻以火器。因贼少却。我急麾敢死士迎战而前。以身钻马首。横斫马足。虏虽闲于弓矢。然迫近则不得发于是大军乘而攻之。则战无不捷。虏不难胜。而　上皇车驾。不旋轸可复矣。一民惟邦本。故人君于民。不可不思保恤之也。然恤民之道当先困穷葢困穷之民。田多者不过十余亩。少者或六七亩。或二三亩。或无田而佣佃于人。幸无水旱之厄。所获亦不能充数月之食。况复旱涝乘之。欲无饥寒。胡可得乎。及赋税之出。力役之征。区长里正。往往避强凌弱。而豪宗右室。每纵吞噬。贪官污吏。复肆侵虐。虽屡厪明诏。然富民沾恩者多。贫民蒙恩者少。宜令各处廵抚等官。亲督有司官吏。勤加抚恤。抑遏富豪。务使小民均蒙实惠。一赏罚人主之大权。而必贵乎明信焉。赏罚明则行之当而天下悦服赏罚信则行之果而天下不疑国家十余年。以苟且姑息为政。所赏者未必皆善。所罚者未必皆恶。此所以不足示劝惩。而事功不立。政令不行人主之大权。几乎息焉。臣愿　陛下总揽干刚。一赏一罚。必明必信。则威德诞布。而天下信服矣。一冤抑不理。乱之阶也。替秦以无道屈天下。而人不忍其愤故陈吴刘项。起而因以覆秦。今者遐方穷陬之人。纷然赴愬京师者。日数十百人。而天子之都。士师之庭狱讼如郡邑。如此则天下之冤抑。不得伸者。固可槩见。而执政者曾不以告于朝廷。臣恐积怨之民。将有乘之。而起为乱者矣。乞敕廵按御史并诸处廵抚镇守等官分行抚廵辩理冤枉。郊此不独可申冤抑兼省告讦以慰民心。以除乱阶一用兵之事有三。曰攻曰战曰守。中国之御夷狄。无所事乎攻。惟守与战而巳。葢寇在外。则据险而守。寇在内。则提兵而战。守为策之善。而战非吾之利也。臣向言紫荆关。守加兵守备。兵未及加。而虏巳破关入矣。今幸逐之出境。乞速敕各关浚壕堑。完垒壁。加精兵于要害之处。以援其急。勿蹈前失。使虏得乘间而入。一自天子至于庶人、一自皆以修身为本、今四海之人。向背亿万其心。惟　陛下绥之而使之来。好恶亿万其情。惟　陛下动之而使之和。　陛下言之而善。行之而当。则天下从。言之未善。行之未当。则天下违。是　陛下以一身而系万民也。　陛下嗣大历。登大宝。而位参天地。惟能达顺致和。则天地之气。变化交通。而万物育。不能达顺致和。则天地之气。垂戾闭塞、而万物索。是　陛下以一身。而系万化也。古之帝王自修身齐家治国以至于平天下、又自至诚尽性以至于尽人物之性、而参天地赞化育、其功用于此、至矣、然溯其源。实自穷理始。葢理穷则所见者明。而天下之万事万物。举不足以疑其心。所见者远。而天下之近功小利。举不足以塞其量。尧舜之所以帝、禹汤文武之所以王者、用是道也。臣愿　陛下法古帝王以穷理为修身尽性之要、以修身尽性为治平参赞之本、数御经筵、务择名儒。相与计论。以资至治。究性命道德之微于六经。稽古今事变之迹于诸史。则　圣学日新。举而措之政事。将见生民遂而四海宁。天地位而万物育。而　陛下之功业。可与古替帝王齐驱并驾矣。
　　皇明经世文编卷之二十三终

《皇明经世文编》　（024～047）/五百八卷　（明）陈子龙等 选辑
　　皇明经世文编卷之二十四
　　华亭徐孚远闇公　陈子龙卧子　宋征璧尚木　彭宾燕又选辑
　　王之翰子大参阅
　　孙司马奏议（疏）
　　孙原贞
　　疏
　　大戒
　　边务
　　大戒
　　臣闻洚水儆予、六事自责、虽大舜成汤之世、不能无水旱之灾、然圣君之自儆自责如此、诚宜弥天变之灾、遂民生之福也、先因雨旸弗顺、自去岁冬至今岁春、或积雪连旬、或穷阴弥月、　陛下发成汤自责之诏、又谓君臣一体、宜同此心、下谕羣臣、咨以致灾之由、弥变之道、愚臣谨按洪范久阴恒寒、兹谓咎征、　陛下敬天恤民之诚、感孚上下、而阴谋不足虑也、羣臣尤当思过自新上体　宸衷、祇畏　天戒、此臣所以深思熟虑、仰答无由、而朝夕愓若也、愿惟　陛下道合重华、德符智勇、自即位以来不迩声色、不兴土木、不事游畋、不滥刑罚、不好远方珍物、使民只正供取民只常赋、其它一无所需、可谓清心寡欲仁爱兆民之至、尚因何咎而致兹天变哉、是盖犯边之虏未宾。冗食之兵未汰。屯堡之田未尽耕稼。转漕之粟未足。供给之民。未尽复业。孳牧之马。未免追赔。若此等事、殚天下之财、困天下之力、公私耗竭、军民咨嗟、灾变之应、其或在兹、然数者之弊、皆洪武年间所无。积渐于永乐之后。以至今日。其弊尤甚。但因袭巳久、未易遽更、或任其事者乐因循、惮改作、必有非议之者、臣愿　陛下日御　经筵、与股肱大臣考古帝王之良规、参　祖宗之成法、以为今日之经制、临机独断、务在必行、则阴阳和、寒暑时、而嘉祥应矣、今将所论事件开坐谨题请　旨、　一论虏寇、北夷之俗、孳牧驼马牛羊以给衣食、饮其酪、食其肉衣其毛革、造弓矢刀鋋以为兵器、驰骋射猎、勇于战鬬、自古为中国患、及至有元、入为君主、此天地之大变也、天命我　太祖高皇帝、恢复中华、涤去污俗、还变浮风、其遗类遁归北漠、罔敢南侵、至永乐辛丑、窃掠兴和、　太宗文皇帝、躬率六师、往问其罪、臣忝从征、时和宁王瓦剌兀良哈三部落之众。不相统一。彼此疑畏。各先远避。保其种类。是以天兵如入无人之境。直至黑松林以北。但俘其老弱。并获其马牛羊以归。今和宁王兀良哈之众俱为瓦剌所并。正统巳已、虏寇入塞、我兵失利、遂犯京畿、　陛下赫怒、誓师奋击、虏败而还、后虽慕义、遣使来朝、人辄千余。马至万数。是盖觇我虚实。坐弊中国。且养兵休士。畧不惊我边鄙。此其志在中国。实今日之大患也。况虏势方张。声振西戎、威惊女直、今三边阻绝、间谍无所入、应援无所通、非中国得志之秌、虽卫霍将兵。未可穷追远讨。以望成功。宜选贤将。积谷休兵。优养士卒。抚之有恩。教之有法。谨烽火。整器械。固守边疆。且闻虏先入寇一人所乘三马迭换以革囊盛干酪为粮。不将辎重。故其人马不罢。锐气无损。来如风雨。卒莫能拒。去如绝弦。速不可追。自然之势也。是以攻城步战。非其所长。突骑奔冲。实其所便若复侵边。必须度我兵势。未能出奇设伏正兵忽与争锋恐损军威宜如李牧之养锐示怯。赵充国之且屯且守。虏若入边当于其分掠之时击之俟其部众志骄心离。以计破之。庶无失也。　一论冗兵、夫兵贵精不贵多、昔周瑜破曹操于赤壁、谢玄破苻坚于合淝、李靖于定襄破突厥、于阴山破颉利、斯皆以少击众。而多者反败。是则兵不在多。能用计尔。惟京师根本之地、宜聚重兵以临制四方、然以前代及我　朝洪武中兵制较之。今在京有亲军及五府属卫之兵。又有卫　陵寝、牧　国马、服匠艺并续调外来操备之兵、其间冗食者不为不多。而欲府库充、仓廪实、岂不难哉乞　命文武大臣、简其精锐、习战阵以振武威。汰其冗杂。给屯田以归农业。其西北备边之兵。以次简阅。养精锐。汰冗杂则不惟内外兵精。足以御侮防奸。而岁省粟帛。可胜计哉。　一论旷官、切照在京各卫所带俸都指挥千百户镇抚或永乐先靖内难。或宣德正统以至景泰年间。各处征讨有功。升授以官。因诸处卫所官无缺员。既不如职授任。又不领队管军。一向随伍执役。食。六品至三品之禄充一卒之用养之徒厚。用之实轻。在京钱粮供给艰难。亦非所以贵贵而劝有功也。乞敕兵部、同总兵官、于各带俸官内、简选有谋畧及骁勇者。量数存留领队管操。余悉照依旧例。于大宁山东河南等都司中都留守司直隶卫所。见今来京操备军内。精选兑换。就令各官到任。除除授在外都司卫所管屯等项。不惟各安职任。亦以大省军储自后候仓储充实渐减漕运减一分。军民省一分之劳。减二分。军民省二分之费。传曰生之者众。食之者寡则国常足矣。　一论逃民、臣前任河南参政时、查各处逃户周知文册。通计二十余万户。内山东山西顺天等府逃户数多。其河南之开封汝宁、山东兖州、直隶之凤阳大名、此几府地境相连。往时近黄河湖泺浦苇之乡。后河浅水消。遂变膏腴之地。逋逃潜住其间者尤众。近因河溢横流。此几处水荒。流民复散。间有回乡。多转徙南阳唐邓湖广襄樊汉沔之间趁食。恐其饥寒相聚为盗。闻　朝廷遣官赈恤。已不失所。未至为非。缘此等逃民始因躲避粮差。终至违悖德化。食地利而不输租赋。旷丁力而不应差徭。弃故乡而不听招回。住他郡而不从约束。累　诏宽恤。其原籍与所在官司。两难挨究莫之如何。况今声教所暨。四海归心。独此辈恃　恩玩法。梗化若此。然以中原腹心之地。为流民渊薮。如昔陈涉王常张角诸盗。皆由此起。今　圣明抚运万无此虞。然虑积岁滋久。时遇饥荒。安知无奸盗扇祸其间。毒流百姓。故宜防之于未然。合候年谷丰登、乞　勑遣近臣、先往此几处。着落司府州县。各委官沿村逐户挨勘的实。籍贯丁口明白。验家口以给田业。随土宜以课农桑。举乡饮以导其父兄。立乡学以训其子弟。建乡社使知报本。设义仓使知备荒。时加廵察抚绥。德礼以化之。刑法以齐之。徐议其赋役。俾为治世之良民。庶无后来之患一论马政、治兵以备戎狄、畜马为先、如汉太仆牧师诸苑三十六所、分置西北二边、奴婢三万人、养马三十万疋、唐于西北置八坊四十八监以牧马、自贞观至麟德年间、马七十余万疋、宋在京有两院四监六坊、在外有十四监、牧地四万九千四百余顷、兵挍一万六千三百余人、饲马二十余万匹、然牧马之地无考。较共养马十疋。只用一人。唐之牧马数蕃。而刍马之田数不登。喂养之人数无考。宋牧马之地差广。较其养马一人。不啻十疋。又有户马。则蠲其科赋。保马则蠲其征役。比前代马政。牧干官者多。牧于民者少。我　太祖高皇帝、定鼎金陵、归马淮甸、太仆所领、牧于民间、西北二边、置太仆寺伍、苑马寺四、监一十九、苑七十四、则官署有加于昔。其养马之人。与牧地马数。莫知几何、若北京行太仆寺所管马疋、先俵顺天八府民间牧养、后民丁不敷、复俵山东河南、是盖牧于官者。其法渐废。牧于民者。其数日蕃。又不蠲其科赋。复其征役。及种马倒苑马驹有亏。未免督责追赔其续增马数。又合添俵。民甚苦之。宜令各太仆苑马寺、查勘置设各监苑之初、养马之人。放马之地。牧马之数几何。其法制仍在。如便孳牧。将后该俵马匹。与寺苑领养。又岁选其堪骑操者。给与马队官军领操调习。庶几缓急可用。若官为多、牧民再增、幸甚、　一论权幸、昔尧舜之世、静言庸违之共工、不得不流、方命圯族之鲧、不得不殛、况后世之臣、岂无共鲧其人哉、我　太祖皇帝时、置中书省以总政权、初用李善长为左丞相得幸、朝臣之无忠义者、阴与构祸、继用胡惟庸为左丞相得幸、结构羣小、夤缘为奸、后先败露、相继诛夷、　诏罢中书、以抑权幸、　太宗皇帝时、锦衣卫纪纲得幸、希　旨弄权、贪利僣分、事觉并诛其党、复籍其家、榜示天下、垂戒后世、　太上皇帝信任王振得幸专权擅作威福、内外官僚、罔不畏惮、正直气沮、莫敢言其非、邪佞朋佞、惟欲附其势、同列应对、或至屈膝、臣僚参谒、或至叩头、奢僣巳极、智能自矜、不知用将在谋。用兵有法、轻视虏寇。意图要功。强万乘之尊。拥数十万之众。虽智由　天锡。然目未见敌。身未经战。且帏幄运筹。智能莫预。安能定　庙筭以授诸将哉。是以诸将不知　主谋。诸军不知将令。乃欲破虏勍敌。锋刃未接。营阵巳陷。当　国家全盛。天下无事之秌。军非不精。马非不良。兵甲非不坚利临机失措。不战而丧师辱　主为戎狄所笑。自古以来。未之有也。权奸误国若此、虽其自取杀身赤族之诛、虏且乘势入关、犯京都、惊陵寝、赖　陛下委任将相、恊力运谋、誓师问罪、虏虽遁去、尤恐　上皇乘舆播越沙漠、困处穹庐、固知　圣情靡宁犹以君道自尊、声色不动、彼虽殊俗、莫不瞻感敬服、终执臣礼　陛下遣使省问、复谕虏以恭迎　上皇、恩意有加、义以责之、诚以动之、虑方悔罪欵塞、奉送　上皇法驾还京、　陛下得以解鸰原之忧、中国臣民得以解不共戴天之仇、实不幸中之大幸也、斯皆往事、鉴戒昭然、今所任用未闻有此、尤宜慎之于未然、伏愿　陛下视朝之暇、日御便殿、集勋旧之臣、延英俊之士、访论治道、确政事、好问好察、以通下情明目达聦、以广　上智、忠佞自见、诚为伪莫逃、然必总揽威权、自奋干断、法尧舜之除凶惟允体祖宗之去邪勿疑。务兼听以纳谠言、母偏信以长奸计、则贤善日道、内外官皆正人、而权幸者自远矣
　　边务【备倭】
　　英宗蒙尘之后公抚西浙恐倭寇乘机故止疏具防海之畧
　　切见去岁日本国王、差使臣来　朝、人伴动计千数来到浙江、肆为狂悖、恐中间有夹带、先年攻刼爵溪等处倭贼。且在宁波住久。窃窥边海港。得知水道今虽回还其心莫测。明年风汛时月。恐倭贼或至犯边。缘比先沿海各卫所。原设战船。各有水寨并艘官军常川在船哨备、私擅回营者少。正统二年、革散水寨将船掣回。各卫所港汊守备官军回城近便。故多有弃船恋家。船只不修。器械不整。闻知廵海三司官来点闸。随即赴船听点。其远去者雇人应名点视。廵海官去。仍复前弊。是以船只内有朽烂遭风等项数多。今浙江水旱民饥。难便补造。其水寨卒难复设。若不设法。预为整备船只。拣选官军。修造兵器。训练武艺。遇警不无失措。臣同　钦差镇守浙江都知监右监丞阮随、计议得边防急务、案行浙江都布按三司各行廵海官整备外、及照按察司廵海佥事黄誉、廵海一年将满该替、本官公勤廉谨、提督有方、军民悦服、如蒙　准题、乞　来该部量与增秩、与同参政曹凯、职专廵海备倭、庶边备得人、军政整肃、缘系处置备倭事宜、开坐谨题请　旨、　一体访备倭指挥千百户中有智勇过人。善抚士卒者。每处四五人。各管原船。按期调换。今选当先船上领军剿贼。　一将沿海各卫所官快船内旗军。操练武艺。试验弓弩鎗牌铳等项。随其所能。演习惯熟者。每船十四五人。或二三十人。各记姓名。仍在原船操守。遇警将原选船内旗军。照名换兑过船。当先剿贼。　一将各卫所官快船只拣选。新造坚固。便于驾使者。每处四五只。逐一点看。船内绳缆蓬橹等项器具。俱要坚完。临期当先剿贼。其余船只、并器具俱要修整完备　一四百料以上船只。使风摇橹。攻捕贼船。回旋进退。迟钝不便。体得沿海鱼船。孰知海道。不畏风涛。驾使便捷。远出哨探。贼船不疑。临机得用。行仰布按二司廵海官员。督令沿海府县委官河泊所取勘居民并鱼户船只。每县定与字号。编定总小甲。为照各卫所原设风快船。若是大海外洋。不堪驾用。合将船内官军演习弓弩火铳、量船大小。每船或十数人。或二十余人。设伏船内。遇有贼船。恊助官快船四面夹攻。以取全胜。无警听令捕鱼办课。府县委官、河泊所、仍要钤束不许生事、　一访得逓年倭寇登岸。其船来有迟速不同。俱约在三姑柱山南麂等海西大山。停泊取齐。合着鱼船伏兵。先去此几处捕鱼为由哨探。遇有贼船一只二只先到。就用弓弩火铳飞石攻打。如贼船到多急报官快船官军御敌鱼船夹攻。则贼成擒矣。其鱼户稍水人等有功。一体具　奏升赏。　一如所选船五只、置五色旗号、再添五只、又置五色长号带、遇有海贼声息。每船记用方色旗号。桅上高悬。临敌之际。看验某色旗带船只敢勇当先。某色退缩不进。以凭赏罚。　一整点器械。旗帜金鼓、盔甲刀鎗、弓弩牌铳炮等项。逐一看验。俱要鲜明锋利坚完。若有损坏欠缺。如法修补。　一沿海卫所、某处遇警、飞报邻近卫所、备倭官军、务要督率船只、互相策应、先行分豁、某卫所与某卫所相去几程。海道可以策应某处卫所。临期不许推委失悞。　一选拨能惯打飞石旗军。各船拾取石块。预备应用。一各船整备小瓦罐三五百个。小铁菱角多办。临期将罐多半用污泥和菱角装罐内。打过贼船。贼皆跣足。可以制之。又将余罐装盛石灰于内。纸糊鑵口。打过贼船。可迷贼人眼目、一各船整备标鎗二百根。临期望斗上着人用以剿贼。　一战船一只。内执事舵工一名。班守二名。斫守一名。修理船只器具。皆系四人掌管。查得照比先永乐年间下西洋船只事例。比各军于正支月粮外。又增五斗。自正统二年。革去水寨。其执事人所增月粮亦俱咸去。因与众军一例。是以多不用心。以致船坏不修器具不整、临期悞用。乞来该部照旧增支、以励勤劳一捕获贼船将船内货物、通船见数、以凭论功高下、定给充实
　　皇明经世文编卷之二十四终
　　皇明经世文编卷之二十五
　　华亭陈子龙卧子　徐孚远闇公　宋征璧尚木　顾开雍伟南选辑
　　董会逢吉参阅
  </div>
  <div class="pagination">
   <a href="皇明经世文编_page8.html">
    上一页
   </a>
   <span>
    ...
   </span>
   <a href="皇明经世文编_page4.html">
    4
   </a>
   <a href="皇明经世文编_page5.html">
    5
   </a>
   <a href="皇明经世文编_page6.html">
    6
   </a>
   <a href="皇明经世文编_page7.html">
    7
   </a>
   <a href="皇明经世文编_page8.html">
    8
   </a>
   <span class="current-page">
    9
   </span>
   <a href="皇明经世文编_page10.html">
    10
   </a>
   <a href="皇明经世文编_page11.html">
    11
   </a>
   <a href="皇明经世文编_page12.html">
    12
   </a>
   <a href="皇明经世文编_page13.html">
    13
   </a>
   <a href="皇明经世文编_page14.html">
    14
   </a>
   <span>
    ...
   </span>
   <a href="皇明经世文编_page10.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
