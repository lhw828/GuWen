<!DOCTYPE html>
<html>
 <head>
  <meta charset="utf-8"/>
  <title>
   皇明经世文编 - 第 64 页/共 172 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇明经世文编 - 第 64 页/共 172 页
  </h1>
  <div class="content">
   近者大学士张璁、尚书桂蕚去位、而科道等官、论劾其素所与者、咸指以为党、屡下吏部覆奏张桂去位不数日即召用而子余终身废弃矣臣按陆粲奏内二十人、岳伦奏内八人王化奏内二十一人六科会奏二十八人、十三道会奏三十三人、臣窃详奏内所指奸恶不容清议者固有而善类受诬者亦多一概目以为党绳之太过岂不至空人之国乎。且昔。年攻璁蕚者既以为党而去之今之附璁蕚者又以为党而去之缙绅之祸何时而巳是宜出自　圣断敕下吏部博稽公论甄别善恶、不问党与不党、惟考其为人。平日何如。果奸险有征。足以害事者去之其余迹涉疑似。无有显过者。悉令如旧供职。以安人心。则事无枉滥。而国体少全。但臣与璁蕚二臣、同为议礼之人、理宜引避请特命吏部左侍郎董玘等、会同九卿堂上官、从公核实奏请、
　　灾异陈言【修省实政】
　　臣闻和气致祥、乖气致异、不易之理也、今君臣阙同游之乐宰辅少和衷之美。大臣乏休休有容之量。羣臣无济济相让之风。德化未洽。灾沴荐臻。咎实在此。消弭之术在　陛下和德于上、九卿百执事和衷于下、然后戒饬诸臣责成守令、省刑薄敛、赈穷恤孤、则德泽下流、而和气至矣、臣又闻易曰、雷雨作解、君子以赦过宥罪、近者诏录议礼降谪之臣、人皆称德矣而充军为民如俞宽马明衡等、或流窜荒郊、或穷匿草野、其悔艾感悟、尤必有甚焉、宜一体收召以扩宥罪之仁、亦省灾消戾之一道也、又今郡县守令多不得人、葢由进士额少。势不得不用举贡充入途轻人玩自难称职今宜倍取进士五六百名百名以外悉置三甲。疏入上以多取进士其途犹狭议令举行三途并用以次铨注知县仍令吏部畧仿汉法着为令不由知县者。不得推台郎。不由郡守者。不得至侍郎列卿。庶可以休养齐甿。而导迎和气也。
　　皇明经世文编卷之一百八十三终
　　皇明经世文编卷之一百八十四
　　华亭徐孚远闇公　宋征璧上木　陈子龙卧子　李雯舒章选辑
　　秦镜光四参阅
　　王司马奏疏（疏）
　　王軏
　　疏
　　处河患恤民穷以裨治道疏
　　重开通惠河疏
　　处河患恤民穷以裨治道疏【治河】
　　恭惟　圣朝建都于西北、而转漕于东南、运道自南而达北、黄河自西而趋东、非假黄河之支流。则运道浅涩而难行。但冲决过甚。则运道反被淤塞。利运道者莫大于黄河。害运道者亦莫大于黄河。河势迁徙无常。有非人力所能强治者。然避高趋下之性未尝异也为国计者、苟不尽心竭力、而为之于可为之时、壅遏以违其性、逼迫以激其怒、及霖潦浃旬、必致横决肆出、而遗患于地方矣、善治水者因其性、顺其势而导之、则用力少而为利多、不善治者、或凿自私之智、或泥巳往之迹、不察水性之宜、而欲强挽其不可回之势、决无可成之理、又不若不治而听其自然之为愈也。故臣愚以为今日之工、但当疏浚其流于下防遏其源于上、使不至于大为害耳、谨按黄河支流分入运道者。大略有六。若六道分流。水势减杀而不怒。岂至为患。但从来治河各官。因循度日。自涡河之源塞。则河徙而北。并出小黄河溜沟等处。而淮安徐州受其害。曾不数年前。三四处支流尽塞。而河益北。并出飞云桥。则丰沛鞠为巨浸。而金沟一带。运道淤矣。此则河势渐徙而北之验也幸此数处东西俱山。溢出之水。尚可因之以济事。如今岁金沟之运道虽塞。而昭阳湖实通舟楫是也。若不先时并力预为之计。是时河移而北故忧其入海今则□同河益徙而北。东南无山可恃。径奔入海。则安平镇故道可虞也。冲突之势。则单县谷亭百万生灵之命可念也。万一或出于此。济宁之北临清之南运道诸水俱被混带入海粮运何由可通臣愚以为六道分流之势。当择其可为者而导引之。使分于南。庶几来可免冲决大患。此则下流不可不疏浚者也。然则保丰沛单县谷亭一带居民。以须筑堤以障其西北。况此数处。俱有旧堤可因。为役稍易。在上既无溢出之水。其下自无渰没之患矣。此则上流不可不堤防者也。若金沟运河。必欲复故道。不若就湖之为便。就湖之中。但恐沙随而至、识者以为不若于湖之东。引水梵为运道。建闸以节水下。自留城以达沙河为尤便。其地脉水性之顺否闸坝之因革。又在治河各官临时相度。不可执一而废百也然大役之兴、为费不赀、切虑河南山东徐沛之民自遭流贼肆毒之后、饥馑荐臻、穷困巳极、臣目见挑浅夫役、身无完衣、面有菜色、立于水中、岁无休日、正身十有二三、极为可悯、包当十有六七、重收役钱、而令老弱搪塞、是又徒费民财而无实效、延引日月、工何由成、若再起大众、以竭其力、派物料以匮其财、输纳不前、敲朴必惨、民心一失、其为患又有甚于河者、臣诚至愚、深为宗社忧之沿途但遇士夫、及地方耆老人等、备细咨询、咸言必得官银数十万两、使人夫出于雇役、物料悉由官买、则河患民穷、两得其济、臣切惟我　皇上仁覆悯下、葢之如天、若捐银数十万两、可以消河患、而救困穷、必抚所惜、但府库有限、费用无穷、切恐、无以给之、臣备员留都、熟知江南塩价涌贵。而淮塩沮格不行。多由巡塩掣塩各官上下相承。以避谤保官为念。不肯赤心通商裕国。臣愚欲望　皇上另勑新任总理河道大臣。督同巡塩御史。整理塩法。听其便宜。多方区画。务俾商灶两便。官民俱利。除正额照旧外但系措置余利悉听本官于治河项下支用凡治河大小各官。但求事妥民安。自有无穷令闻。　皇上日月之明必蒙昭鉴。决非浮言所能惑动。不必过为远嫌自全之计以失事机之会葢近年积弊。大小臣僚。肯任事任怨者少。故臣愿　天语丁宁、戒谕各官、庶几得其尽力、臣之所言、未敢必其可行、但目见运道淤塞可忧、而三处穷民失所、尤可深忧、偶有所见、不敢隐默、
　　重开通惠河疏【重开通惠河】
　　巡按直隶监察御史吴仲题、称、奉　命巡视东仓、备捡接管卷内、见通州闸运一节、先该平江伯陈锐都御史李裕臧凤俞谏高友玑、御史薛为学杨仪杨璋秦越向信、主事邝珩、给事中翟瓒、镇远侯顾士隆、署都督杨宏、各题前事、内向、信一疏尢为明白简当、凿凿可行、但事屡议而竟无成、言虽切而卒无补臣窃思之、水陆转运。其劳逸省费。较然甚明。况陈锐等多累朝漕运名臣、言必不妄、臣因考之元史、至元二十九年、都水监郭守敬建言疏凿通州通惠河引水置闸。兴工之日、世祖命丞相以下、皆亲畚锸为之倡、置闸之处、往往于地中得旧时砖木。时人为之感服。船遂通行。公私两便。先时通州至大都五十里。陆挽官粮。岁若干万。民不胜其瘁。至是皆罢之。自是漕运无转般之劳。而一代事功。卒止帚于守敬焉。及考金水海子曰、浮瓮山诸志典籍昭然而可据、踪迹尚在而可寻、何独至于我朝、必欲置闸河于无用。费脚价而不惜哉。臣又恐有风水家之说。因访之上源。见于诸陵无损。遡其末流。于都城无害。且源头活水运亦流不运亦流初不因运之行止。而为河之开塞。水之盈锢此理甚明。足破羣惑况通流等八闸闸石见存。无事于添补。闸夫见在。无事于添佥。闸官见在。无事于添设。近年营建大木。皆由此河直达大通桥下。淊淊而进。参将王佐曾举而行之、特易易耳、但每至垂成、辄复中止者权势牙税失陆□之利口语□兴祗为权势之车辆罔利之牙税。不便所阻。臣又考之元史、漕运粮储。南木诸物。商贾舟楫。皆由通惠河直达海子登岸。未闻湾民饿死。况今止通军民运船。其官私货物仍旧亦未为全绝其利源也臣窃料闸运一年。可省脚价银十余万两。今当民穷财尽之时。于国计不为无补。臣几欲具疏上闻、犹恐识见未真、料理未周不果、继而见在京各卫、因往通州关粮、或被官吏冐破、或被行伍骗匿、或子侄不肖而花费、空手而回、或阴雨连旬而放迟、无盘缠过半、累累呈告到臣、皆为有名无实、臣因考之唐都关中。宋都河南。皆由汴由渭、直达京师。未闻有贮国储于五十里之外者我朝通仓、其初如徐德等仓故事。只有神武中卫小仓。巳后因漕运来迟。暂将京储收贮通州。以待转般。因循一代、官军不沾实惠。而欲具疏上闻未果、然此特其利害之小者耳、臣近因穵运边粮备访边关塞堡、险夷远近、以备不虞、因知密云等处皆有间道可通。若使奸细为之向导。轻骑疾驰。旋日可至。或据仓廒或肆烧毁。国储一空。则京师坐困矣。虽有言者但有以闸运省费为言。而卒莫有以先代之故事间道之危机。为　陛下告者。是宜　陛下信之不专。行之不决也。语曰、人无远虑、必有近忧、传曰成大事者不谌于众、惟　陛下留神省察、谋之二三元老大臣、而独断焉、万一臣言或是、误蒙采纳、即今漕运会议在迩、乞敕户部工部、查照先今节次题覆事例、一并议处、就着巡仓御史、会同工部管闸修仓主事、兼理闸运、闸板见存、修补借之各厂、少有疏浚、并其它用度量支修仓余剩巡仓赃罚、并所省脚价民财民力、一不妄费、大运京粮、姑听陆路自进、且令觅船雇人、略运百万以试之。如果可行。就将省下银两。盖房造船、筑堤展河。次第举行。所为三七通粮。渐拨京师。自二八一九而全输矣。兴国家自然无穷之利杜后世意外不测之虞、所谓富国强兵、殆一举而得之矣、等因具题、奉　圣旨户工二部、便查议了来说、钦此钦遵、抄出送司、案呈到部、拟合就行、为此合咨前去、烦为查照会议、覆奏施行等因咨部送司、查得成化八年、该漕运总兵官平江伯陈锐、为陈言便利漕运事该户部议准兴工挑浚间该司礼监太监怀恩传奉　圣旨、大通桥一带工费浩大、暂且停止钦此、正德二年、该巡按直隶监察御史杨仪、题为公务事、开称挑浚大通桥、至通州闸河、以便运粮等因、奏行户部覆奉　圣旨、修理闸河、着户工二部上紧议处预先整理、务济明年漕运、其余准议行、钦此、巳经动支太仓收贮水兑脚价等银二万二千余两、推委漕运参将梁玺协同户部郎中郝海本部员外毕昭兴工挑浚去后、未见成功、至正德六年间据本部管闸主事邝珩、为节财裕民以图治安事、呈准每年行取剥船五百只、添该闸夫三百名、以备搬剥等因。奉　圣旨、前项夫船、俱令查革改正、仍着运粮官军、自行照旧雇车搬运、钦此、又于正德十一年八月内该工科给事中翟瓒、为疏通漕运节财用以大利军民、修理运道、徒费无益、乞要多官会议、开修运河等因、奉　圣旨、该衙门知道、钦此钦遵、抄出到部行间续该监察御史张钦、题为节财用顺人情、以利军民事、运河不必修浚、陆路实为简便等因、又经本部会官议、题节奉　圣旨、是、这修理等项事宜、着原差侍郎等官、一并勘处停当来说、备行巡抚都御史李瓒巡按直隶监察御史牛天麟、并户部主事等官董琦等、看得前项河道。屡议屡修。而卒无成功者。陆路实为经久等因、节奉　圣旨是、这修理事宜、你每勘处停当、都依拟行、巳经钦遵会官、将前项陆路、钦差户部侍郎杨潭、本部侍郎刘永、督理修砌完备外、查得嘉靖元年四月内、准户部咨、开称提督漕运都御史臧凤、镇远侯顾仕隆、题京城大通桥至张家湾一带河道、乃前元转运通渠、永乐宣德年间、重加挑浚、粮运抵京、未几贪利之徒沮滞、近年营建大木、悉由于此、若将此河原设五闸。少加修理。转行漕运衙门。动支官钱打造剥船。共二百五十只、每船用官军四名共一千名。仍置口袋一万条。轮番领装。悉听参将王佐、委拨官军管领撑驾等因、已经户部会同吏部尚书陆完等题准、转行参将王佐、会同巡仓御史秦钺本部管闸主事华湘、钦遵从宜处置间、随该御史秦金戊、亦题前事、要因八闸之旧址、起筑五坝之新制、就于其傍、各置减水闸一座、于内打造剥船、盖造官房收贮粮米次第至大通桥、其朝阳关原有旧河一道已经筑为城壕、应否疏通等因、题奉　圣旨、该部看了来说、抄出查覆间、又该巡按直隶监察御史向信题称大通桥至通州一带闸河、累议未修、今称筑坝盖房、不必置盖、每闻转行漕运衙门打造剥船、五六十只、恐缓不济事、或暂令张家湾河西务一带居民听其造船觅利等因。本部已经议得陆路运至太仓不过四五十里、车运脚费虽多、一日可抵仓内、船运脚费极省、至大通桥下、亦当陆运、约四五里、必须车骡装驼、方得批仓、所以近桥湏立厂盖房堆候车骡亦当预处、且因张家湾即入闸河、经闸三四、方抵通州、近该参将王佐、处置运船、俱由大河。直抵通州城下。或者又谓城北置创一闸、可省前项四闸、虽为快捷方式、但河势地形高下、须相度停当、方可举行等因题奉　圣旨、已经通行勘议去后、近查得嘉靖五年三月内该都总督漕运都御史高又玑摠兵官杨宏、各题修治道路以便运饷事、张家湾至京城朝阳关外、运道六十余里、高下不平、先因雨水、车骡负载粮米俱遭陷溺、乞要户工二部、计议早起人夫、差官设法填垫、或欲闸河设置、疏通船只、水陆并行等因、又经议拟覆奉　圣旨是、户工二部、便差能干属官一员前去会同巡仓巡城等官、督率府州县应管人员、相度修治、务在早完、以便粮运、闸运事告罢、又经通行委官行勘修理间缘夏秋时月、雨水连绵、道路泥泞车不得行、反为运道之阻、合无查照先年运官万表所议、量拨军夫、随宜填垫、特目前一时之急等因、覆奉　圣旨巳经转行提督漕运总兵杨宏量拨军夫填垫外、今该前因通查案呈到部、臣等会同户部尚书邹文盛等、议得巡按直隶监察御史吴仲、题称通州闸运、屡议而竟无成、及考诸志典、乞照先前节次题覆事例、一并议处、就着巡仓御史、会同该部管闸修仓主事、兼理闸运、量支修仓余剩巡仓赃罚、并所省脚价、民财民力、一不妄费、如果可行、就将省下脚价、盖房造船、筑堤展河、次第举行一节、为照前项河道、屡经建议、俱未成功、今本官历陈先代之故事、虑及间道之危机、省费转输、皆有所据、但河道形势难度、财力所资浩繁、事体重大、相应勘处停当、方可举行、合无候　命下之日、户部选委属官一员、与本部管闸修仓主事、会同巡仓御史、亲诣各闸踏勘形势高下、计料所费工力、除各闸一应椿杉等项、应合增置船只修房筑堤、及河道浅窄处所挑浚、及将上源水势向背、地里远近、可以疏引水止帚故道、及照大通桥抵仓、亦合另设陆运、作何处置、各项合用工料钱粮、所奏修仓余剩、巡仓赃赃罚、及所省脚价有无彀用、务从长使经久可行、逐一会处停当、通将勘过河道高下、及所计工程画图造册、回报、以凭会请裁夺、若或有碍、亦要明白开呈、勿致中止、虚费财力、其所议通粮、全输京仓、以兴无穷之利、以图意外之虞、姑候修河毕日、另行会处等因、奉　圣旨、修浚河闸、委系转漕便利至计、永乐年间、已有成筭、后乃因循不曾举行、近年屡议修复、皆为附近贪利之徒所阻、亦因大臣不肯任事。小官徒事虚文。见今东南民力困竭漕运军士疲敝、苟有宽宥之策。岂可因循不为。着户工二部、各委堂上官一员、会同漕运总兵参将、并原经锦衣卫都指挥王佐、及今所奏这事御史吴仲等、亲诣彼处地方稽查、先令议处事宜、踏勘地形高下、计筭所费工力、究竟修否、利害明白具奏定夺、大事可成。则劳费不足计。国计有补。则浮言不必沮若奸豪之人。恐妨已利。故为腾谤挠阻。听缉事衙门访拏究问。随该各该覆题、节奉　圣旨、差王軏何诏去、各钦遵备札到、臣等钦遵、随会同漕运摠兵官杨宏参将张奎、锦衣卫都指挥王佐、御史吴仲、除永乐年间事体、卷案不存、无凭查考外、稽查得先年节该诸臣、奏建闸河一事、俱该户工二部查议题覆修筑、或因工程浩大暂止。或欲候丰年。暂停。或为势要罔利之徒所阻。以此俱各未见成功。臣等议照漕运粮储国家大计。容受之多车不如船阴雨之行陆不如水舟车并进。脚价倍省。此闸河之所以不可废也。自大通桥起。至通州白河止。闸坝规模具在。修筑必可通行前代君臣。尚能兴举其事。舳舻直抵海子。今之闸运止于搬剥。而复屡行屡止者。固由势要奸徒罔利所阻亦由地势渐高流沙淤塞大通桥至白河仅四十里。其地形高下。相去六丈有余。使其不计。多费钱粮大兴工役。开深七丈。再加广阔。水势就下。通引白河则运粮大船。直达京城。而诸闸可以不用。固永久之利也。但工程重大切近都城、不敢轻议、为今之计、只因循照旧规挑浚河闸、臣等陛辞之日、自大通桥沿河逐闸踏勘形势。大略此时闸门洞开。初冬水涸流波尚且不绝。若各闸皆闭水盈可待至通流闸坐于通州旧城之中。经二水门南浦土桥广利三闸市井辐辏之地。两岸居民阛阓。鳞集栉比。搬运粮米。大为不便。看至本城西至白河之旧。有河通过城北一面中有旧废土坝基地。西至不一里。至今堰水小坝。议湏挑浚河身因旧坝添筑高阔多有桩木砖石甃砌平时习水行舟。水大听其漫流而过。由此径达普济闸可省四闸两关搬运之难闸坝相去窵远。合添设闸官吏二员名、闸夫十名、分管普济通流二闸看守新闸。以防盗决。仍会委户部管粮、工部修仓管闸等官、分投各闸、并旧坝地方踏勘丈量、应该修浚筑坝去处计工估费、行据各官呈报、会计得修理闸座、挑浚河身、筑砌新坝、合用工料价银一万、自新坝起至庆丰闸。计搬五处。各用剥船六十只。共船三百只。每只载米一百五十余石。日运约有万石。船只造于漕运衙门。口袋出于包运经纪。人夫听其雇觅篙亶随其本船。置造船只。每只该价银三十五两、三百只共银一万五百两、造完至日、交付船运经纪人等、每名管领一只、时常看守、坏损修理、其原借官银、仍行每年脚价银两内、扣除十两还官、三四年间、可以二足每船每闸、议定船运撑挽脚银一两、坝五处共银伍两、自大通桥马头登岸、合用小车驴骡装运、每船粮二百石、议定脚价六两、每粮一石、常年陆运、原费脚价银一钱、今止用五分五厘、可省四分五厘、通计二百四十万石、京仓粮米、可省银共。十万八千两、若使皆由闸运、切思恐粮多人少、船运稽迟、反致有悞、晴日路干、听车辆一面、照旧载运水路并进、则漕运官军完粮之日、可得早回月余、预兑下年粮米、陆运骡车、责令径赴西仓闸运、小车驴骡。只令运至东仓、远近均便、为照大通桥地方窄狭、人烟辏集、有妨起陆若于庆丰闸下登岸运粮、又省二闸搬运劳费、亦合听从、立法非难、而难于守法、任人非难、而难于得人苟非其人、则法虽善、亦不久将废矣、今后合无户工二部、暂添选委郎中、或员外郎各一员、兵部推选曾经漕运历练老成勤能指挥一员、查照先年事例用充参将、住札通州、专管轻赍银两、修理闸河船运粮米、给散脚价、及管天津以北、催攒粮运、仍各会同巡仓御史、俱领敕行事、严督选委府卫州县的当干济官员、雇募人夫、并通州等卫遮洋运粮军余一万名、分为二限、作急修理筑浚、务在坚完、粮运若到各官分投闸坝、坐守督运、禁革奸弊、闸运通行之日、奏请取回、量加擢用、每闸坝各造官厅三间、厂房二十间两岸修筑马头地方、泊船搬运刬平沿河牵路、便于行船、官厅即今起盖厂房、以渐续成、工料脚价、查借见在修仓余银二千两、巡仓衙门赃罚银一千两、漕运衙门、今年改拨通州收粮扣除脚价银四千五百余两、如有不足、另借太仓银两应用、待后省出脚价余银、逐一补还、闸板木料砖石、工部各厂取用、如或不敷、官银买办又访得运粮入仓、多被门官歇家伴当光棍人等、掯留粮袋、索借前银、乞敕厂卫、并西司房缉事衙门、拏送法司照依打搅仓场事例。问拟枷号发遣充军。庶漕运疏通。钱粮节省。如此则闸运一事。有利而无害。有得而无失。可为世守之法。而大造军民之福矣。再照通州京辅之地。两城夹固。三仓丰储。居集万家。守以五卫。亦当积蓄以安人心。不宜过虑搬运。自起惊疑。及查河海之水。出于西山玉泉。由海子绕流大内玉河。出沿城至大通桥。其间事理。或时之旱涝或流之巨细。启闭通塞。又非外人所能与者。前项节财兴利事情、卒赖　圣明御极、庙堂力主于上。百执事奔走于下、董事兴工。何有不济。臣等会同查议明白、今将修浚闸河画图贴说一本进呈御览、伏乞　圣明定夺、敕下该部、再加详议施行、
　　皇明经世文编卷之一百八十四终
　　皇明经世文编卷之一百八十五
　　华亭徐孚远闇公　陈子龙卧子　宋征璧尚木　沈泓临秋选辑
　　杨澄清通侯参阅
　　霍文敏公文集一（疏）
　　霍韬
　　疏
　　嘉靖改元建言第一札
　　第三札
　　嘉靖改元建言第一札【圣学圣政】
　　世庙既圣德天纵又精深于绝学故文敏与永嘉诸公皆用此为献替
　　臣闻古帝王以道问学修政事为先务、臣所谓学、非口耳无益之谓也、臣所言学、只居处恭一语尽之、夫居处恭、孔子所以告樊迟者、圣人一言、贯彻上下、繇入小学而教之、则收放心养德性、所以立天下大本者、虽初学可能也、充其极、则修巳以敬以安百姓、笃恭天下平、圣人功化之极、只此三字而巳矣、居处恭之目何如、曰非礼勿视也、非礼勿听也、非礼勿言也非礼勿动也、四者居处恭之目也、圣贤实学、浅深高下、一以贯之者也、世儒不寔用力、以居处恭为粗浅不屑言、以四勿为精深不敢言、求所谓主敬之说、求所谓格致之说、求所谓戒惧之说、惟费口耳、全无实力、臣不敢以渎　圣听、惟愿　陛下内省自察、于对临百官之时、居处固如此其恭矣、于深宫屋漏之时、居处亦如此其恭否乎、臣所谓恭、非终日端坐之谓也、或行或立、或起而应事、或倦而宴息、恒存此心、不放肆怠惰云尔、故夫一日之间、岂无非礼之色、非礼之物、足供玩好者之夺目乎、觉其非礼、勿视之矣、左右近习、岂无非礼之言、非礼之声、奸佞淫僻者之渎耳乎、觉其非礼、勿听之矣、或喜或怒、或爱或恶、或欲之动于情、而发于言也、其有非礼之失乎、觉其非礼、勿言之矣、或喜或怒、或爱或恶、或欲之动于情、而见于事、作于事而施于政也、其有非礼之失乎、觉其非礼、勿动之矣、此居处恭之功夫条目也、恒存此心而不失。则不言敬而敬在其中矣。不言戒惧而戒惧在其中矣。聪明睿智。皆繇此出。以此临御近习。对临百官。事天享帝。笃恭天下平之要也。臣所谓修政事、非疲劳无益之谓也、只精任大臣一言尽之、今夫天下之政。具有旧例。举循旧例。具有故牍此数言尽详要之宜故夫区处一事紧切裁决不过数语而翻查覆据动辄百千万言　陛下一日万几。将遍阅之。虽夜继日。犹见不足。将取夫要者阅之。则丛琐纷沓。左右蒙蔽。得遂其奸。故夫天下廵按御史两京六科十三道举天下之职官臧否。政事得失。天下利弊。条款上陈。　陛下命九卿查据旧例斟酌时宜。详列覆奏。　陛下将独断之乎则天下之政竭天下之智谋之。犹未尽善。况望独断之尽善乎。是故不免付之内阁今之内阁。惟拟定浮帖进上　陛下。然后委之左右。斟酌填注。繇是有事涉左右者。因得旁诉幸免。有乘机欺罔者。妄言事体不便。或曰格例不合。或曰人情不堪甚则曰外臣朋党护短循私。故内阁原议。时有改易。　旨意发下。动骇人心。不塞众望继有以为言。则曰屡有旨了。此于　陛下视之极类独断。然不知喉舌寄于近习。枢机转于左右。贻患流毒。极不可言。臣愿自今章疏。　陛下于每日午刻。或御文华殿。或御左顺门。召内阁大臣二员。六部尚书侍郎六员。六科给事中六员。讲读学士二员侍立。内阁大臣将次日应发章奏。条拟旨意面对　陛下斟酌填注。面付司礼监次早发行其有论列　圣德紏劾权奸更革大事。别为擢出。取裁　圣览。执简御烦。居静制动。　陛下可垂拱仰成。不劳智力。而天下治矣。大臣有奸回不忠。面肆欺罔。给事中面紏其过。有古今异宜称量轻重讲读官得备顾问。有举措失宜。政体乖谬。天下得驳正其失。　陛下亦得虗心守正以听天下。而无讳过护短之私。大臣亦得取人为善而无循私妬贤之罪内臣亦得安靖美名。而无招权坏事之谤。　陛下每日。只不惮数刻之劳。天下自被无涯之赐矣。较之遍阅章奏。烦琐丛杂。以启蒙蔽之奸者。劳佚万万不侔也。此垂衣裳而天下治之要也为学也。为治也其要有如此者。然为学之中、葢未尝不寓为治之理、在　陛下深思实体之而巳尔、如　陛下恒存四勿之心、以临百官、裁万务、暇以读书史、究古今治乱之故、则善恶之机、愈明莹而不可掩、即所谓格物致知也善恶明而好恶决、好恶决而主宰定主宰定而四体喻、即所谓意诚心正而身修也家齐国治而天下平、举而措之、一贯之道也、为学为治、体用同源、功效相因又如此、伏愿陛下深思寔体之、以驯究夫不言而化、无为而成之盛天下幸甚、
　　第三札【救弊】
　　臣闻为政在救积弊、救积弊在正人心、正人心在扩天理以遏人欲、由大臣以及百官、常存天理本心、为政不难矣、臣谨略举积弊数事例之、在京七十二卫、原额军数、具有册籍、迩年浥烂无存、弘治十八年清查册、亦多残缺、军士校尉勇士投充人役、或势豪影占、有名无人、或写字军人、包顶数役、近奉　诏书裁革、俱无完册可考、故凡革退人役、或诈称首逃复役、或诈病。故补役、蒙准行查、彼则内赂本司猾胥、外赂卫所官吏、朦胧保结、本司惟据结状明白革册无名、季报有名、便与准收、缘该卫革册。或存革错陈。季报文册。复三月一换。后先互异奸弊缘丛虽竟日磨研不过开吏胥一骗局数年之后。官转弊生。冐名奸猾。复钻隙投回盗骗仓粮矣。前日革退军匠、工部具奏为之收补、据其咨称原额军匠九千名数、今惟一千余名、审若是。何不查究七千名役。俱在逃何处。原籍故绝。何处户口。然后为之从长计议。或行原籍勾补。或查何人影占可也。乃遽尔奏收经革人役。随据该卫呈称前项二千余名、俱先年有名无人包办月粮虚数然后知奸风未熄、利径犹开、该部官员、复蒙蔽诳罔如此、窃谓今之军士旗校。犹得少有所稽。以弘治十八年清查册畧存耳。然各卫浥烂。或有或无。故于清查漫无所考。即今清革一番。投充虚名之弊。十去五六臣愿乘此机会。行在京各卫、遵照弘治十八年事例。通将查过军士旗校户口籍册。重新造报。详注军祖充发补伍来历。户下余丁名数。贯址邻佑姓名。用坚厚册纸装写。每卫所三本。一本户部以验支粮。一本兵部以验收操。一本卫所存备查考。册完仍委科道部官三员。照册点验。如敢作奸。官吏重治。庶案籍有征。而弊端永绝。人安分义。而奸风可弥也武选掌武荫、凡军职告袭、例查祖宗立功、升迁来历、查黄比试、为法最详、然岁月愈深。事例愈繁。军职承袭愈久。功罪事迹愈多、应袭人员到京、未投公文先请承行吏胥、奉数十金、幸其接受、明日投文、乃免查驳、不然则或将紧切字面、畧为洗改、或驳查远年功罪、展转往回、用费空竭、弊源所在未易究核一欲澄练群小翕翕反致官谤故上下相循故凡武官袭职。甘心纳贿。儒官初任。政未谙炼。拱手仰成。以吏为师。吏满三年、金箱玉囊。动盈千数。夫职官犯赃。动干行止。今坐视吏员之贪猾污滥而不能禁。何也。旧例繁文之所束缚。凡其进言。动有机括。制之则无术。究之则无迹故也。兹弊也吏部考功、礼部仪制皆然。考功则磨勘考满起复官员仪制则寻穵王府仪宾岁贡换印员役。故凡吏胥顶头索银数百余两。夫办事云尔。属籍之初。巳破数百金之费则其所图也不有十百千万者乎京师天下之极。六部百司之表。乃货赂公行如此。何以训天下乎。在别部臣不敢言、惟武选之法、愿　陛下命大臣集议、遵照三年一次清黄事例、尽查天下内外武职员数、详其功罪、考其祖宗相承、或叔侄兄弟相继、或洪武永乐年间立功、或宣德以后升授、或内臣弟侄恩荫、或勋戚驸马子孙、或武举取中、分为数等、即今军职冗甚。宜默寓汰省之法。于是或许之世世承袭。或许之止终本身。或许之兄弟叔侄相继。或不许相继。于查汰之中。默寓激劝之典。裁处巳定、开具籍册、分布各省、转布各府州县印刻榜文、在京悬之兵部、在外悬之各都司卫所、俾凡武职承袭皆自今年为始、人人皆知如某者许袭、如某者不许袭、如某者终本身、如某者兄弟叔侄得相继、如某者不得继、画然分明。册黄俱以今年为定。册籍清查。一劳永逸。人人自便。不至祈哀于吏胥之门矣。其于该司考满官员仍开具有无送问过受赂吏役。以验殿最。庶贪风先绝于六部、王化首被于京师、然后人心可收、弊俗可回也、职方主天下征伐功赏。旧制文官不预武爵。武职不滥文阶世庙初年清核武功滥爵大有省除皆诸公之力也实防闲末世之深虑。柰何天顺以来。始有以尚书窃武荫者。始有各省奏捷。部司官亦预功赏者。始有抚按混同奏捷以冐军功者。始有廵抚官以军功荫儿男者。夫廵按本以纪功阅实。紏正虚滥。兵部主文移。区画调度。皆职分之常也。曾谓此可以受赏乎。苟人出死命以立功。吾亦随其后以窃赏。平日所食厚禄何为者乎。赏者所以劝小人也。文臣职业卓异。自有别格超迁。循至三品。则恩荫及子亦足矣乃忘其为爼豆之列。而窃介冑之赏可乎。使抚按兵部官属。皆预功赏。此论所□不细则为之朦胧奏捷以败为功亦有之矣孰为之矫正核实使赏罚得当乎故夫往年军功冐滥。羊头狗尾之徒。充满天下。皆廵按御史兵部官员。共为欺罔之罪也。今日士论。惟知归咎权奸乱政。冐滥军功。不知军功之滥。不始于正德初年。而始于正统以后。皆抚廵失于纪验。兵部失于驳正之罪也。其所以纪验失实。驳正不行者始也怵小人之威终也同小人之利之罪也臣愿　陛下命大臣集议。凡自正统以后。或总兵总镇奏带。或内臣恩荫。或廵抚弟侄。寻常军功升授武职。俱准终本身。今后廵按御史。兵部官属。勿预军赏。廵抚儿男。勿预武荫必儒臣各安其分不萌侥幸之图然后内臣自服其心小窒溪坑之欲君子小人。各得所止。即遏人欲。扩天理之几也。江西功赏。于核实之疏别载此激扬愈见前言不为苛刻御史黎龙有言。江西之事。不难于成功。而难于倡义。此论约而尽。葢宸濠初反。海内震惊。江彬弄权。四方离析。内外人心。多怀观望。故若王守仁伍文定谢源伍希儒刘源清张文锦杨锐辈。必皆肯弃九族。然后肯倡此役。故论功固宜首王守仁伍文定。而谢源伍希儒则别公差非有地方之责者。使二臣不预其事。人亦莫罪其非也。谢源乃甫到南安。未会守仁。先檄两广。此臣居家时目见也。伍希儒亦于吉安同为守仁所奏留。葢皆协心比义。共奖忠勤者也。尝读唐史见廵远穷死。四邻不救。为之废书唾骂。若谢伍二臣。不以其非守土之任。越职分以厉忠节。此其所以高出唐人之右也。贼灭功成。江彬张忠妬忌守仁之功。首倡异论曰。守仁实同贼谋。又曰宁贼金宝。俱诸臣满载一空。随征纪功给事御史。党奸扇谗。附和其后。葢将媒孽守仁辈而倾之也。后以守仁名望素着。不能瑕玷。而谢源伍希儒独当其辜。时有进表参议佥事二员。经过吉安。亦为守仁挽留。共图举义。二臣恳脱以去其意葢谓事成不过升官不成即灭族故也后见伍希儒谢源被黜。欣然告人曰。功罪失实至此使人愤叹予当时幸不预事。乃有今日。若在其中。不知将置我于何地矣。夫祸变忽生。人皆解体。使忘家倡义者。不以为功。反以为罪。后有事变。人将指二臣以为覆辙。谁肯越职分以効忠乎。天下之事有常变。君子应机有经权。圣人操三纲以立人极。如权衡称物。低昂屡变。不失其中。臣观管仲事子紏、小白杀子紏、葢齐襄既没、小白子紏皆羣公子、未有君臣之分、委质为臣、斯为之君矣、则子紏实管仲之君也管仲不死子紏之难。反臣小白。狗彘之类也。若王珪魏征、特东宫官属、唐室公臣、当建成之难、王魏在列、身殉死之可也时不预难、高祖以二臣辅导无状、赐之死可也、高祖许之勿死。则勿死亦可也。其于管仲。全不相似。后之君子。乃深罪王魏。而孔子特许仲为仁。何也。此孔子不轻于与权之精意。宋儒莫之或知也。葢天下大义。有父子之分焉。有君臣之伦焉。有中国夷狄之等焉。义在君臣。则忘父子。义重夷夏。则畧君臣。此孔子春秋称量之权也。荆楚横暴。周室衰微。岌岌乎有混宇宙为夷狄之患。偶有才如管仲。辅相桓公。攘荆蛮以尊中国。脱天下被发左袵之祸。其救世之仁大矣。故孔子畧其臣节之失。许其仁人之功。虽忘君事仇。行类狗彘。俱赦之矣。此孔子称量之权衡万世之人极也。若谢源伍希儒者。乃不论其倡义勤王之功。听贝锦雌黄之口。以文致其罪而黜之。岂圣贤应世宰物之权度乎。变起仓卒。鄙夫小人缩手观望。惟奋不顾身者。勇以集事。变乱既平。然后腐儒俗吏。腾口舌以绳其短。此豪杰所以不得伸气。小人所以多侥幸也。曾读历代国史、有书攻某州得县几何。户口几何者矣曾有书曰得财宝几何者乎葢破城克敌。子女玉帛。士卒所趋。必变定兵戢。主将乃得申号令。封府库。用兵之常也。故凡誓师。必曰戮力克敌。敌之所有。皆汝有也。如不克敌。身首不保。曾有誓师鼓勇之初。预申取虏财货之禁乎。当时省城初复。强敌在外正稍宽约束鼓舞锐气之时也图大计者。可屑小苛乎。使宸濠不就擒灭。纵横南北。天下府库。不知何如。贼人金帛。尚得计量其多寡乎。就使二臣果有黩载金宝之实。犹断以大义。勿恤小瑕。为忠勤后日之劝。况此流言。皆张忠许泰之所鼓扬。祝续章纶辈之所附和。名教罪魁之邪说耳。君子亦信之乎。二臣贬责。不足轻重。第恐因此裭天下忠义之魄。后世难为忠公任事之臣耳。若南都守臣。各省抚按。事变之初。则缩颈俛眉。择趋舍之便。贼平之便。则攘臂称首。争保障之功。其间真有防闲奔走之劳。亦职分当然之常事耳。曾足异乎。假使城池失守。则诸臣之罪。自宜枭首都衢。以谢天下。幸贼不来。得以无事足矣。何功足云乎。若其自陈功伐。臣请诘之曰。尔时。贼若临城。若俱崩角稽首也。彼将怒曰。贼未薄城何逆料吾之失节乎。则应之曰贼未薄城何逆料若之有功乎彼将塞口矣。　圣明宽大。泽赐踰涯。固启异日滥赏之渐。受赏臣子。不自揣量。恬然安居。伪辞不允。怡然自任。何如其心也若南征纪功主饷之臣。罪人巳执。犹动众出师。地方巳宁。乃杀民奏捷。豺虎经过。郡邑一空。江西平民。再遭涂毒。误　先朝于过举。摇国是于将危。攘人成功。掩为巳有。党奸助恶。毒众殃民。若张忠许泰之徒。待以不死。固失刑矣。然公论犹明也。以此责人人其何辞若给事御史之属。始也与奸同恶。终也诡辞饰非。罪浮四凶。奸踰五鬼。苟免三苗之窜。犹蒙一级之升。何为者也。伏愿　陛下大赐明断。洗雪谢源伍希儒之谤、以劝忠良、其余除江西安庆正功外、皆听羣臣极力辞免、间有大臣资望巳深、宜进阶级、则别格加迁、勿以军功随羣受赏、用昭大臣廉让之风、庶几君子让于朝、小人让于野、内臣让于中、边臣让于外、礼让四达而不倍、人心反正天理流行、仁义不可胜用矣、兴府护卫军士、取之北来、　陛下普赐鸿恩、厚加超擢、中外臣工、刺刺有言、葢谓　陛下昔在兴邸。则一府官属为　陛下之私。今临御万邦。则万邦臣民皆　陛下之有。扩王者无外之仁。则不宜私厚所亲以疏待天下云尔。其愿忠之情葢如此也。臣窃计之则谓军士尽取北来　皇父寝陵宗庙之在安陆。不知守护之者犹如旧乎。否也伏见　太宗皇帝平定交趾、问尚书夏原吉曰、升赏孰便、原吉对曰、赏费于一时有限。升费于后日无穷。多升不若重赏。是知　祖宗虽有军功。犹不轻授官爵如此。兹护卫军士。若恤其勤劳。则厚与金帛。发回安陆。护守陵寝岁时厚加恤典。以慰其心。俟　陛下他日肇建　东宫、再育皇子、即封兴王、主行祀事、以孙祀祖　皇父寝庙之在安陆亘千万年得祀用天子礼乐。此建议犹参用汉宋之旧所谓以天下养。养之至也。即今祀祭祝词、则曰　皇帝孝子、敢昭告于　皇考兴献皇帝、所谓为天子父、尊之至也、礼曰父为士、子为天子诸矦、塟以士、祭以天子诸矦是也、由是所生不废天伦。所承不嫌两大。上足以慰　孝宗　武宗　兴献在天之灵、内足以慰　慈寿皇后中宫皇后付托之愿、而　陛下所以尊亲养亲之孝、亦帝舜以下一人而巳矣、若护卫军士皆升官爵。则前日裁革。不能数千。今日升授。辄复数千。固启冐滥之弊。非　太宗之典矣。犹其小者也。惟军士俱受升级。安恋京师。　皇父陵寝之在安陆。风木如昨。护卫萧条。　圣魄宸衷。不免凄凉之感。九重万里。宁忘恋慕之私。兴言及此。其忍令前日官军之俱北乎。天下赋税、困及小民、臣不尽知、姑以苏州推之、臣闻同知廖哻云、苏州正粮一百九十九万有奇、耗粮一百万有奇、通正耗三百万有奇、苏州赋额之定于初也。因贼虏张士诚之旧。固巳过重矣。后以漕运之费。正粮一石。复加耗五斗。是重中又加重也。乃于交纳细粮。复需三石或二石八斗。乃纳一石。是加重之中。又倍加重也。故凡粮长之私取夫民也。不知几倍。小人所以益困也苏州旧有金花银二十五万有奇、折民粮六十万有奇、有绵布一十五万有奇、折民粮十九万有奇惠小民计也、贪官以奉权贵、窃谓苏州赋税甲天下、苏州困敝亦倍于天下、不知尚能变而通之、少宽数分、俾民蒙数分之赐否乎、或细粮上纳。听户部同科道验收。委官转解。粮户不与内臣面交可乎。原额正耗不能减矣。或于细粮减数上纳。水次兑运。加数取盈可乎。折银之惠、俱归穷民、若为权贵之资也、许御史觉察、或听民自陈可乎。举苏州而天下可类推也。举细粮而各监局之解料可类推也。天下军士困敝、臣不尽知、惟闻主事刘漳云、往年边军粮饷不继。有司建议行樽节之例。每粮一石。价银一两二钱。其于收受也。惟折八钱。余四钱则官吏渔猎之矣。于给军也。每粮一石。惟给四钱。存留四钱。谓之樽节。以粮之实直计之。军士一月得实粮三斗三升而巳。迩年饥荒。粮运不足。兼之守臣极力苛刻。凡军粮上纳。尽攘而归诸其家。虗出通关。以蔽覆其攫夺之罪。军士实粮。升勺不沾也。惟甘冻饿而巳。于撙节者。每粮一石。剩银四钱则撙节一年宜余一年之积乃其所也今则毫厘不存。葢守令兵备守臣竞盗互窃而空之也。将稽之。则各边达贼出没不时。动调客兵。随在给饷客兵去驻率无定日主饷官吏因遂为奸或经过一日而加称数日。或屯驻数日而加称旬日。则边军枵腹之所留。适资其鼠窃之奸计而巳。夫盗边粮者服上刑。典法具在。迩年禁令宽弛。贪墨如市。若不深切惩创。则人心何由反正。风俗何由挽回。是宜委风力御史、通查三边库藏、通查三边州县、客兵经过屯驻日期。则。彼此互相证验。日月互相稽查。少有虗张。自互相错误。而不相为谋。虽欲掩之。不能掩矣。然后通将往年盗窃之徒、投饲狗鼠、为贪墨之戒、其守臣攘夺军粮、剥削军士、尤积年极弊、倘行御史、觉察以闻、　陛下断在必诛勿容幸免、庶几人各怀刑、而颓风可回也举三边而天下可类推也、天下夫役困弊、臣不尽知、姑自天津推之、天津内接通州、外连沧州、上下各三百里、夫役两路俱遡逆、天津原无措给惟三卫军士出办夫役。或课税嬴余之锱铢而巳、臣尝询其出办之数、每支军粮一石。扣其钱十八文。葢扼其喉而夺之食也且月粮有限过客无穷故于供需日每不足。经过人员。不体恤其困苦巳极。且有意外之索。如拽船夫役可十人而足。则责取二十三十名数。仍取军伴数人以供执事。其夫役之数。掌于军职。督速之勤。权于兵备、权要人员。求不满望。则专咎兵备。而谗谤横流。言官随之紏劾。吏部随之罢黜。惟于往年得一人焉。极力斡旋。身自荅应。土人号曰金带驿丞。乃得保全升任。其余非左迁则罢去。故擢天津兵备、多皱眉以行、臣窃计之、将责有司以奉权贵。则剥夺军粮。将绳有司克减军粮。则取怒权贵。迩时言官劾方面官员。罕能自明。故于考劾之年。只着不谨不职数字。则其人其官。可指日计矣。世漓道敝。中人以下。不以失得动心而丧所守谁乎。况望之以曲意狥人。而责之直躬守巳。不尤难乎。是宜更为禁例。凡经过人员。验有关文付与夫役。自十名至十五名而止。该卫按季将应过夫役开具文册、呈廵按御史、转送都察院兵部互稽焉、因得劾夫贪求太甚者。其兵备官再勿预夫役之数。则经过人员无从责求。亦将无如之何以去矣。按季应过夫役。按月减过军粮、部院从实稽焉。则武人奸利亦不能遁也。由天津迤南之弊。则曰进贡折干之酷也。权豪需索之滥也。包揽人役之蠹也、拨夫耆老之奸也。皆积年法禁所先者。惟宽纵废弛。视为文具耳。倘行廵按御史严法痛惩、亦救弊政挽颓风之一事也、举天津而天下可类推也、天下课税之弊、臣不尽知、文敏广东人故详其土俗姑自广东推之南雄有抽分厂旧也。清远例外增置焉。梧州有抽分厂旧也。肇庆例外增置焉。禁宰耕牛旧也。迩年宰牛不禁而税其皮革焉。清远肇庆两厂、税及竹木、税及鱼盐、税及草束、税及荷担之柴薪、细民磨髓剥骨、一钱之利、不逃税焉、岁入数千、其宜也、皮革之税。听宰耕牛。诲民为盗。天下皮革。两广居多。计其岁入以千万数、亦宜也。乃此三欵额外之税。抚按不稽所入之数。案牍不详所费之由。剥民膏脂。充巳囊橐。欺天奸利。人莫之知也。倘行抚按备细稽查、拘原领其事者诘所入所费之籍、使磨民者戒、而奸贪者惩可也、南雄许税盐税椒木例也。迩年杂货有税。牛羊有税。税及鱼苗。税及猪畜。税及鸡犬。各有牙人以司其事。不知税入归之谁也。若椒木之税则尤甚焉。凡椒百斤。使司税银一两。南雄税银伍钱。木百斤。使司税银伍钱。南雄税银二钱。有司过重为例者也。商人以其过重不堪也。图为苟免之计。或赂权豪附载以行。或赂牙人瞒骗以免。其于使司全不投税。直至南雄以图侥幸倘蒙发觉然后出首投税以去在使司徒有重税之名全无货税之入故椒木税于南雄。岁盈万千。军饷入于使司。百无一二。今为之计、孰若轻其税而严其禁。凡椒百斤。使司税银伍钱。南雄税银二钱。凡木百斤。使司税银二钱。南雄税银一钱。照行帖禀。俱从使司给发。自今南雄方开出首之例。凡无使司照帖。全没之官。倘有漏网。土人觉察。一半给赏。漏税商人。仍比私盐论罪。则其投税。费不数星。苟图欺诈。全资没入。吾见商人宁输毫末以保无虞。不侥锱铢以贻后悔。所税者轻而所入者众。是所取虽寡而所获反多矣。且投余利以惠商人。不驱厚贿以归贪猾。由是权豪无附载之私。土人无牙行之利。郡守无贪黩之谤。使司饶军饷之资矣。其余杂税、俱从禁革、牙人奸贪、遇　诏不改、倘行抚按挐置重刑、亦惩贪风以挽颓俗之一事也、举广东而天下可类推也、天下冗官。臣不尽知、姑言其槩、苏州水利、以都御史之权、选守令佐贰之不畏强御、不避谤肯任怨者、相便宜以督其役、足矣、乃冗设郎中二员、可谓左计也、何也、都御史之督责。不能必行于郎中。而郎中之威令。不能必行诸郡守。御史之于郎中。复势相轧而职不相维。调遣官员。甲可乙否。十羊九牧。徒见纷纷耳。且以都御史犹不能督率郡邑。则郎中将手足胼胝以从事乎。都御史不能有为。湏郎中然后集事。则将焉用彼为乎。寺部卿丞。带俸添注。日益日甚。不知设官将何为乎。如为政事设也。则一官宜任一职。今一职添注数员何为者乎。由郎中司务以至主事。竞求外差。为家乡便利之图也。然建官一员。将任一职也苟一员差出一职无缺何不遂并此员省去之乎外省钱谷。出郎中员外督速之。则藩郡有司之职废矣。夫今日之部官。即他日之有司。曾谓部官则能督速钱谷。为有司遂不能乎。故夫赏罚不明而姑息成俗。虽增官百倍。愈纷纷如也何益乎。藩臬则添设管粮参议提学副使海道副使兵备佥事屯田佥事一事添设一官则原额官员何为者乎原额两司年换一道。由是地方盗贼。互相推延。惟期苟且一年。不复留心急务。新旧迁转。吏弊由滋。不知于原额参政参议副使佥事之选授。即定注其某员管某道。某道兼某职。则事固不废专职。原额遂不加增。可乎。郡县佐贰。或添注四员三员。凡此冗员。俱老耄监生。艰难省祭。或纳粟入监希图厚获者。故于未选则揭债以往。受任则携孥以行举十数口以仰食一官。责望一官。以富厚一世。则政何由不弊。民何由不穷是将添官以任事实因官以生事也识治体者宁不深远思虑。为国家分忧乎。今日之官。可谓具备矣。乃政愈不修。何也。曰。阘茸老弱。徒取充位之弊也。曰。官增事冗。人循巳私之弊也曰虗文陋习。大坏士风之弊也。今之选任由贡途者。四十外而后贡。五十外而后仕。由杂流者。四十历事。五十受官。由输粟者则破数百之赀。图千百倍之利者也。由举途者。则敦崇廉耻、劲直刚毅、在在有之、然精力耗于晚年。志节夺于家累。亦不能免也。故夫由数途以出者。多自计曰由今以往尚可几年人之计之亦曰由今以往尚可几年人无远望。先怀近忧。未入官门。先营家计。苞苴贿赂。夺魄动心。事屈民冤。如聋如哑。隶役得肆豺虎之威。吏胥得张机穽之术。小民蒙害。不可言也。故曰阘茸充位之弊也。姑以一民计之。令丞数员。得治之矣。守佐数员。得治之矣。藩属数员。得治之矣。臬属数员。得治之矣。御史数员。得治之矣。都御史得治之矣。以数十官员而治一民。以一民而听数十官员之令。故讼不平者。原讼者诉之县。被讼者诉之府。原讼者诉之司。被讼者诉之院。县之判曰某曲也。府翻焉。司之判曰某曲也。院翻焉案牍纷更。奸吏为市。政令更张。令曰宜如此。守曰宜如彼司曰宜如彼。院曰宜如此。官自为政。人逞巳私。小民耳目。为之眩惑。吏胥案牍。由是混淆。是原额正员。不秉公心。弊且至此。况额外添注。冗外加冗。徒为身利者乎。故曰官冗循私之弊也。御史诣学。两司平坐。府州守倅见御史。无跪制也。迩年两司见御史。屏息曲躬。御史出入。守令门跪。陋也。臣观大臣之承　旨也。俛首而巳。礼也。两司见御史。曲躬罄折。甚于戚施籧篨是敬御史过于敬　陛下也群臣候　陛下于郊视牲也。拱立两列而巳。礼也。守令候御史门跪。甚于皂隶是敬御史过于敬　陛下也藩臬守令行之固足耻丑。御史偃然安之。亦不知何如其心也。晨起仓卒。走候御史。几及卓午。乃敢退归。其有廵盐御史。复诣廵盐之门。其有清军御史。复诣清军之门。其有廵抚都御史。复诣廵抚之门。守令复诣两司之门。沿河当路。复勤过客之迎送。首垂气夺于奔走之时。志乱神昏于退归之后。复有精力以及民事乎。故耳目寄于吏胥。威权移于皂卒。民害愈甚。官政愈乖。故曰虗文陋习大坏士风之弊也。今欲图治。莫急于去冗官。总论数言为致治之要欲去冗官。在清仕路。在正士风。在畧虗文。在明教化。在久职任。仕路清而后官治理。士风正而后真才出。虗文畧而后积弊除。教化明而后习尚美。职任久而后众志定。官冶理。则一官足兼数事。不分一事以任数官矣。真才出。则一人足兼数人。不必数人仅供一役矣。积弊除。则纪纲正而职守定。禁令明而案牍清矣。习尚美。则士行敦。而民心淳古。刑罚措矣。众志定则人怀远图。不计近利。尽心其职。不苟且其谋矣。夫然后冗官可省也。夫然后天下可治也。今之守选候缺。数盈几何。可得而知也。杂流输粟。数盈几何。可得而知也。贡举进士数盈几何。可得而知也。不有鞅掌淹滞。选法阻塞者乎。不有憸邪侥幸。攀缘钻刺者乎。夫欲禁其末流于既进之后。孰若清其本源于未进之先。输粟入监。非廪膳生员。俱冠带荣身。言官之请可行也。或于应授职任。加级闲住。杂差照常优免。亦塞其愿望之一事也。吏役严加考选。次等以下。冠带荣身。丞簿之属。留任岁贡可也。贡例勿再多开。进士之选。或二百名。或三百名。间一行之。亦其可也。中书官属。冗员猥多。迩年寄俸寺部。犹尸位中书。亦甚矣。攀援乞哀者裁而汰之可也。清仕路之术也。　陛下先务。在任内阁。内阁先务。在任吏部。吏部先务。在任十三道廵按御史。两京十三省督学宪臣。内阁吏部。诚意正心修身以广风化。大本立而达道行。淳风回而正气复矣。正士风之本也。部属官进朝。则衣锦绮。谒吏部。则不衣锦绮此畏吏部甚于畏　陛下也廵抚考满。走揖四司门外。尊官重臣。犹屈体吏部也。官员初选。投亲供于文选。犹云例也。徧投四司。何为者乎。授任既定。文选付行三司足矣。乃四司俱必索焉。鄙夫由是起吏部权要之心。士夫由是有屈体求媚之丑。虗文之用至小。心术之害极深。罪人就戮。一亲供足矣。儒官乃四亲供焉。是待儒官不若罪人也。外任守令且趦趄伛偻。兔顾鼠拱。不敢喘息焉。此士风正气。大坏于吏部之初也。起复摈废官员。原吏部者还之吏部。原给事御史者还之给事御史。俾朝士指之曰。某也去国若干年矣。某也去国若干年矣。今也得际　圣明。其人之自庆。亦曰幸矣。复遇　圣明以见天日。则忠贞直谅者得益坚其节。懦夫劣士得少激其气为助最不小也。今也若前给事中刘臣、若御史高公韶范辂、若员外郎戴冠、若主事李中、率升外任、以低首受制于人、惟庸碌保位者。乃得养资待年。以升京职。则懦夫何所激、贞士何所劝乎。此士风正气。大坏于变故之后也。吏部反此以端风化于内。廵按御史禁两司之曲躬。守令之门跪、以申风化于外。然后人敦节槩。士知廉耻也。正士风之术也。今之仕者。以奔走应对为公事。以临民莅政为不睱。以拜谒勤渠为恭谨。以直躬守职为戾俗。故夫多贤能之旌者。其奔走之捷者也。多不职之劾者。其朴直之拙者也。问刑以深刻为能。催科以峻急为功、案牍以弥缝为巧。御众以狙诈为术。故能声著者虐焰张者也、禄位固者。智囊密者也。绩最虗文之弊也。夫册籍县解之府者年计数十。府解之司者年计数十。每解一册费银数两。谓之扛解脚价不知纸仅百叶实袖手可持也所收籍册。用饱蠹鱼惟扛解银。乃其实利。判狱案牍。申请公移。建言章奏。翻覆弥缝。故纸充栋。官司不能遍阅。吏胥借为利媒。案牍虗文之弊也。生儒文课。倩人代录。呈之教师。亦饱蠹鱼惟朔望走有司之门。习软靡之态熟趋利之术而巳间有自谓知务。亦呻其呫毕。骋其浮华。志在利名。心同贾衒。身心性情之实学。经纶康济之实功。莫之或知也。心术大坏于教养之时。志业遂毕于效用之后、学校虗文之弊也反其弊而救之。畧虗文之术也。令出而人从之速者。莫若督学宪臣。故督学者好謟谀、则一省皆佞舌也好文藻。则一省皆缡辞也。好实学。则人将反躬也。好实行。则人将易辙也。何也。不如是、不见容重故也。况夫仕有官守。　朝廷悬其的以示人。人心有不归往乎。今之人耳目口鼻。犹夫古之人也。声音笑貌。犹夫古之人也。何独于心而疑之。尧舜所以圣。纯天理绝人欲而巳矣。学者希圣。扩天理遏人欲而巳矣。扩天理遏人欲不在乎他、觉悟之间而巳矣、故觉焉则应举所业。莅官所行。皆天理至中之矩也。故于言心身者、求吾之身心何如、于言齐家者、求吾之处家何如、于言治平者、求吾之致用何如、不于其迹、于其心、不同其事、同其理、实心实力、优悠积久、大觉生焉、圣贤之徒也、督学之任、求若人之先知先觉者充焉、明教化之术也、任官者恶其不才也。而亟去之。继有不才者焉。不胜其去矣。恶其贪墨也。而亟去之。继有贪墨者焉不胜其去矣。故官可日计。则人无远谋。不才者亟去。其才者卒难自见。才亦化而不才矣。贪者亟去。不贪者卒难自见。不贪亦化而贪矣。是故宁容小疵勿为大苛。凡各选授。俱限九年。乃行黜陟。非贪酷彰闻、勿轻废弃。政绩卓异。贡举超擢。与进士同。则人人俱有远大之期。自无苟且之念。历练之久不才者将化而才矣。温饱之久。贪者将化而不贪矣。视诸急选急去之者何如也。责久任之术也。清仕路以闲其始。责久任以要其终。正士风以定其趋。明教化以立其本。屏虗文以救其弊。然后人修职业。政有纲纪。不劳智力。而天下治。而冗员可省也。　国初用人。荐举为重。贡举次之。科举为轻。今则科举为重。贡举次之。荐举不行矣。故有行同盗跖。心劣商贾者。能染翰为文。俱肄仕籍。此士风所以益偷也。孔子告仲弓为政曰。举贤才、举尔所知、葢谓人举所知、则天下无遗才也、今之人于所知。不敢举焉。避嫌也。甚矣其于圣人之心殊也。天下遗才、臣不尽知、臣所知者、乡有二人焉、雄才多能、早知趍向、所荐乃及诸生公之智识度量过人远矣臣不如广州府学生员甘学、患难正志、穷守益坚、臣不如从化县学生员林克忠、二臣者。较之天下之贤才。则固不足。视诸臣之庸碌。犹见有余。古之五百金买马骨。不一年千里马至者三。若二臣者固未敢谓之贤才也若　陛下行有司取用之天下真才因以出矣且着为令。凡廵按御史。年举遗才实德两人。则人之实行敦矣。亦复古饩羊之一事也。亦振扬士气之一机也。见任官自立碑。上言大臣德政禁也。所以防献謟盗名之奸也。迩来有司多结纳奸猾耆老虗名腐儒。托之腹心以扬虗誉。其奸猾无耻之徒。为献謟苟利之术。为之鼓煽。裒敛财赂。为之构竖生祠。逢迎取悦。无耻有司。借是以盗名欺世。窃取美官。奸险小人。借是以笼络有司。希图财利。一人作俑羣奸效尤。故凡守令多为此举。听人愚弄。狡谲之徒。多以此举。低昂官司。俗士庸官。受其胁刼。奸人诡术。遂尔横行。贿赂交通、政体大坏、上下互相诳诱、邪佞成风、士木冐披冠裳、生人变鬼、夫人诚心为善。自不求知。人或过誉。适增愧赧。况此妄诞者乎。幽明异同、天地之大界也、好名者僣窃鬼神之职。分。不亦极乎、耳目口鼻、犹为世人、意态精神、巳入鬼录、不亦丑乎、饔飱不废、鸡豚晨夕、复兼香火、不亦利乎、真风沦逝、世道日偷、一至此极、伏愿行天下抚按、通查所在生祠、不问其人之存没贤否、通行除毁、夫古之良有司。以毁淫祠为美事、不知淫祠祀祷。惟以鼓扇愚暗。败坏风俗而巳。生祠则蛊惑高明。阴坏人心。虽豪杰迷焉而不自觉。葢淫祠之中祸之尤烈者也。若洗而去之。亦正人心之要机也。振士风之一助也。东厂行事。冤陷平民极矣。近日军校横预朝仪。不亦甚乎。天下军卫一体也。锦衣等卫独称亲军备禁近也。锦衣复兼刑狱不亦甚乎。天下刑狱。付三法司足矣。锦衣卫复横挠之。越介冑之职。侵刀笔之权。不亦甚乎。光武崇高节。名节之士满东都。以扶汉鼎。宋祖敦廉耻。刑罚不加。衣冠忠义之徒。争死没世。江西事变。死者四人而巳。足验今之丧廉耻贱节义者众也。顾不系所养乎。节义之士。在平世甚无用也。于变故求之不得。国事遂空。故夫保养士气。敦崇节义。乃治天下者深远谋也。士夫有罪。下之刑曹辱矣。顾使官校当众执之。脱冠裳以就锁梏。屈体貌以听武夫。朝列清班。暮幽污狱。刚气由此折尽矣。不亦甚乎。使有重罪。或废或诛可也。乃暮脱污狱。朝立清班。解下拘挛。便披冠带。使武夫悍卒指之曰。某也吾辱之矣某也吾得辱之矣。小人遂无忌惮。君子遂昧良心。豪杰所以多山林之思变故所以少节槩之士也。昔汉文帝以贾谊一言。士夫遂不加戮辱。曾谓　陛下圣德。肯让文帝乎。伏愿自今东厂勿预朝仪。锦衣卫勿治刑狱。士夫有罪。宜谪则谪宜废则废。宜诛则诛。宜赎则赎。勿加笞棰。勿加锁梏。以培养廉耻。以激励节义。此于世教。甚非小补。葢救人心之至急者也。振士风之至急者也。虽然尤有急者、君臣之交是也、我　太祖高皇帝谆谆贻谋、惟曰、君臣同游、　宣宗皇帝尝召尚书夏原吉、同游西苑、泛舟射鳬、饮酒甚欢、　英宗皇帝、日召学士李贤、面决政事、　孝宗皇帝日召尚书刘大夏、咨询密谋、葢皆唐虞三代。赓歌告戒。和气满堂。在殿陛则为君臣。处燕闲则为师友之风也。　陛下且不远法三代。只近法祖宗。首复君臣同游之盛。六部大臣。讲读学士。许不时进谒。或命坐赐茶。或讲论经史。如古之君臣师友。则凡　圣德神功。优悠积久。自有不言而化者矣。无为而成者矣。二帝三王之事也。臣干渎　天严、不胜恐惧待罪之至、
　　皇明经世文编卷之一百八十五终
　　皇明经世文编卷之一百八十六
　　华亭徐孚远闇公　陈子龙卧子　宋征璧尚木　彭宾燕又选辑
　　杨澄清通侯参阅
　　霍文敏公文集二（疏）
　　霍韬
　　疏
　　禆治疏
　　议处黄河疏
　　为新建伯讼两广功实疏
　　哈密疏
　　天戒疏
　　禆治疏【法祖】
　　臣窃见魏相在汉、屡陈先朝故事、以禆时政、宣帝悉举行焉、汉治中兴、葢嗣世贤君。恒法式祖宗。辅世大臣。恒率由旧典。惟奸臣暗君乃阴坏成宪。且凡创业之君。其自立甚艰。故为虑甚远。其洞察物情甚熟。故立法甚精文敏练于本朝故事每以法祖磨拂当事惟其立法甚精故律下甚严惟其律下甚严故臣下多不便惟臣下多不便。故虽不敢显毁旧典。惟阴坏暗废。日消月磨。祖宗纪纲。遂荡焉无存。不幸奸臣浅智。当权用事。遂敢肆恣无忌。号于人曰。祖宗之法。草昧之初。权宜之智也。非治平之时。所宜用也。此言出而天下惑矣。真谓祖宗诚不足法矣。故凡暗废祖宗之法者。皆乱臣贼子之渠也。且汉高帝御戎马定天下凡五年。在位凡十二年。谓庶事草创犹可言也。自今观之。汉之嗣君。矢见模器局。率莫有过高帝者。则汉人轻议祖宗者。罪巳不可赦矣。矧我　太祖皇帝以二十余年勤劳。乃定天下。以三十余年御极。乃定治体。凡立法度。俱精思累年。所以为天下万世虑者。至周备矣。惟宣德正统以后。遂渐废坏。循至迩年。　太祖之法。所存者葢无几矣。今不复　太祖之法。可以致隆平者。臣未之闻也。故今有言　太祖之法难行者。非愚则奸。其迁延退托。不肯奉行者。即不忠之首也。　陛下欲知羣臣忠邪。默察此足以定之矣。　太祖旧章臣未得悉陈、以祖宗事参合时事此最得起敝要策谨录一二切于时政者、及近年行令有合　太祖者、为例以献、伏望　敕下该部、次第举行、仍查臣所未举者、以渐修复、即图治致理之大端也、诗云不愆不忘、率由旧章、孟轲曰遵先王之法而过者、未之有也、臣待罪翰林、职司献纳、谨具本开坐赍奏以闻、
　　洪武二十七年令　命工部行文书教天下百姓、务要多栽桑枣、每一里种二亩秧、每一百户内、共出人力挑运柴草、烧地、耕过再烧、耕烧三遍下种、待秧高三尺、然后分栽、每五尺阔一垄、每一百户、初年二百株、次年四百株、三年六百株。栽种过数目造册回奏、违者、全家发云南金齿充军、
　　臣谨按此令、今于陕西山西北直隶山东最宜举行。京城渠路。及边境地。宜多种柳树。可以作薪。以备易州山厂之缺。臣再按六朝南宋偏安江南。岁用仰给江南。不得巳也。今　神京北巩。以控舆服乃六军万姓。仰食江南。甚非策也。万一漕河路梗南土饥灾。则将安仰给乎。是故兴治北方水利。劝课北方农亩。栽种北方桑枣固本足用。先防不虞今日至急务。也。
　　永乐元年令、　命宝源局铸农器、给山东被兵之民、
　　臣谨按陕西山西北直隶边境。若提督廵抚都御史。能尽查各边总兵总镇指挥千百户名下私役军伴舍余。退回卫所。各安生理。以力农亩。复设法招聚游民游僧。百家为里。千家为堡。耕边境荒地。仍行此令以给农器。数年之后。边地可以尽辟而耕也。
　　宪纲、　一农桑乃生民衣食之源、仰本府州县行移提调官、常用心劝谕农民、趁时种植、仍将种过桑麻等项田亩、计料丝绵等项、分豁旧有新收数目开报
　　臣谨按此乃廵按御史急务也、今则徒为文具而巳。实心举行者。未见其人也。故今廵按御史。旌举行令。何曾称某守某令。兴过若干水利。劝课若干农桑。惟取其捷给捷步。善奔走阿谀者。即为贤能耳。廵按所以失职。民生所以寡遂也。乞　勑都察院举行。其在陕西山西河南北直隶。尤为至急。
　　洪武二十七年令　遣监生及人材、分诣天下、督吏民修治水利、
　　臣谨按　太祖时用人不拘一途。故监生人材。即可举用。而委以民事今则守令乃其职也修治水利宜专责守令。选用守令。尤宜专责吏部。近年添设水利劝农等官。则守令遂失职。官愈多。弊愈甚矣。
　　诸司职掌、　凡各处闸坝陂池引水可灌田亩、以利农民者、务要时常整理疏浚、如有河水横流、泛溢损坏房屋田地禾稼者、湏要设法、堤防止遏、
　　臣谨按此　令宜行于陕西河南山东地方。凡河水经流州邑。得贤守令。相其机宜。开凿沟渠。引为陂堰。不惟可兴水利。以灌农亩。亦可分杀河患。不致横溢。
　　洪武二十七年、　敕谕凡天下陂塘湖堰、可潴畜以备旱熯、宣泄以防霖潦者、皆因其地势修治之、勿妄兴工役掊克吾民、
　　臣谨按　圣祖敕谕。所以体悉吾民情者至矣。其因地势勿妄兴工。又在守令相时处宜。难以一定拘也。
　　诸司职掌、　凡内外大小军职衙门官员、俱有额数、
　　都督府
　　左都督　　　　　右都督
　　都督同知　　　　都督佥事
　　留守司
　　正留守　　　　　副留守
　　指挥同知
　　都指挥司
　　都指挥使二员　　都指挥同知二员
　　都指挥佥事四员
　　卫
　　指挥使一员　　　指挥同知二员
　　指挥佥事四员　　卫镇抚二员
　　所
　　正千户一员　　　副千户二员
　　所镇抚二员　　　百户十员
　　仪卫司
　　仪卫正一员　　　仪卫副二员
　　典仗六员
　　臣谨按此　太祖皇帝安定宇宙。建设军职之额数也。自后军职升授渐多。军官既多军额乃愈损此卫所之极弊也卫所原额。不足以容。乃有见任带俸之别。历年愈久。员数愈多。遂至带俸官员。不知加几倍于原额。伏望　敕下兵部。先计在京在外。原额军职衙门几何。大小职员几何。今日比旧倍增几何。先具简要揭帖呈上　御览。然后可集廷议。为善后之图也
　　洪武二十七年令　子弟未及二十岁者袭职、至年二十乃比试、年及者、即与试、初试不中、袭职署事、食半俸、二年后再比、中者食全俸、仍不中降充军、
　　臣谨按　圣祖此令。于军职虽行世袭之制寔寓考试之典故后之有功者可以升授而不才者可以汰减万世不易之法也。今之袭职者。率纳赂权贵。乃行比试。虽乳臭小儿。亦无比试不中者矣。此军职所以冗滥材力忠勇者无途自进也。故比试之制。在今日尤宜举行。仍严纳赂之禁。乃弊可革。
　　永乐十八年交址平、　太宗皇帝问曰、升赏孰便、尚书夏原吉对曰、赏费于一时有限、升费于后日无穷多升不若重赏、上从之、惟升元功、余皆班赍有差、省军职之半、
　　臣谨按克平交址。辟士服远大功也。犹止赏赍而巳。再按景泰六年令、浙江福建杀贼官军、获功五次。至七次者。升一级。天顺元年令南方杀贼二十五次。至三十九次。斩首三颗擒贼首一二名。及阵亡者升一级则知祖宗极慎升级。所以鼓舞忠勇也。迩年奏捷者与奏带者。缉获妖言者。捕获盗窃者。皆巧立名色以冐升职殊去祖宗之制远矣。此军职所以益冗。末流益不可捄也。非大圣人在位。孰能振而救之
　　洪武二十四年令　天下生员兼读诰律、
　　臣谨按今生儒俱不读诰律。以故出仕全无实用临民莅政。以吏为师。科场五判。以律命题。柰士子多记诵旧本。以图侥幸、今若立法。行天下学校考校生员。俱先默写大诰律令。或大明集礼等书内一条。或拟作一款。或拟策题错为问目。则人无不读诰律者矣。
　　教民榜文、　一民间子弟十八岁者、或十三岁者此时欲心未动、良心未丧、早令讲读三编大诘、诚以先人之言为定、使知避凶趋吉、日后皆称贤人君子、为良善之民、免贻父母忧虑、亦且不犯刑宪、永保身家
　　臣谨按教民榜文、及御制大诰等书、皆　圣祖训敕天下。拳拳至意。天下臣民皆得熟读敬守。真可以寡过矣。今则非直百姓不见此书。虽学校生儒见此书者亦鲜也。伏愿　敕下礼部、将　圣制各书、各刻一本、颁各布政司翻刻颁布学校里闾社学、实嘉惠臣民至幸、
　　洪武五年令、　给僧道度牒、僧录道录司造周知册、颁行天下寺观、凡遇僧道、即与对册、其父兄贯籍告度月日、如有不同、即为伪冐、
　　臣谨按　圣祖此制虽处僧道实防奸伪。葢天下治平。正人在位。正道大行。即妖恠不作。妖术不神。惟天下不治。邪人在位。邪道大行。即妖恠乃作。妖术乃神。汉之衰也。张鲁以鬼道惑众。遂倡大乱。今张真人其裔也。元之衰也。妖僧称弥勒佛持世。诵白莲教。亦乱天下。今各省游方僧其裔也。葢闾里细民。生长良善。无有作奸倡乱者。惟僧道两教。尝以扶鸾祝圣呪水书符作小术以惑愚俗。一旦倡乱。即称天兵。或称神助。愚民乃靡然从之。而天下遂大乱。是故我　圣祖皇帝深鉴其弊。凡僧道俱从僧录道录司造周知册。故凡僧道必有籍贯。有父母宗族。有所系恋而不敢倡乱。又每府州县只一寺。则作奸倡乱者。自易觉察。此　圣祖远虑。鉴万世而立法。不可忽也。此制正统元年一举行。今宜严行以防奸乱。
　　六年令、　各府州县止存大寺观一所并处其徒择有戒行者领之、若请给度牒、必考试精通经典者、方许、二十八年、奏准天下僧道赴京考试不通经典者黜还俗、
　　臣谨按宣德元年、令考试僧道、礼部会翰林院礼科给事中会考、今僧道多贫民儿男。难于资给。倘申此制。清理释道以防奸宄。惟行廵按御史。会提督学校官考试。实便僧道之贫难者。
　　二十四年令、　凡各府州县寺观俱存宽大可容众者一所并居之、不许杂处于外、违者治以重罪
　　臣谨按此制所以防奸乱也。南方之僧多与民杂居。淫秽之行。尤坏风化。是故　圣祖定制。府州县只存寺观一所。非惟防乱源。实严风化也。永乐时山东妖尼号圣姑。倡言剪纸为兵。愚民从之。遂杀数万人。五台山妖人正德年间倡乱。攻破州县。葢百姓众聚。官司即觉察。惟僧道相聚。动称诵经劝善。故官司不察。及徒党既众。动至大乱。汉时张角三十六方一时并起。每方数万人。汉遂不救。其祸可鉴也。故州县不过一寺。实防乱源也。非直严风教而巳
　　永乐六年令、　军民子弟僮奴自削发为僧者、并其父兄送京师发五台山做工、毕日就北京为民种田及卢龙牧马、寺主僧擅容留者、亦发北京为民种田
　　臣谨按奸人避罪。多削发为僧。及懒民不力田亩亦削发为僧。故凡僧道盛者。王政之衰也。我　太宗皇帝深鉴其弊。凡子弟擅削发为僧者。俱发北京种田则不惟边方可固而贫民亦得所也
　　景泰三年令、　各处寺观田土每寺观量存六十亩为业、其余拨与小民佃种纳粮、
　　臣谨按此令若行。不惟奸人不利田亩而不为僧道虽小民亦得田土。而不为僧道兼并也。此王政之要也。臣再按僧道事例、　太祖皇帝防之极深故处之极善、每府州县只一寺。则传其教者专而精专故不亵精故不杂。而淫僻奸乱之徒。自无所容。自法禁废弛。天下奸民。争为僧道。以惑愚俗。党类巳众。他年乘衅窃发。祸乃不捄。今处之大亟。亦防生变。若虑他变。而隐忍庇护。不及早图。他日悔无及也伏惟　圣明特敕所司、从长议处、务绝乱源、为久远计、
　　议处黄河疏【治河】
　　臣前月过徐州、闻建议引河水自兰阳县注于宿迁少杀河势、庶徐沛不致泛溢、运河不致沙淤也、臣与少詹事方献夫议曰、水溢徐沛。犹有吕梁二洪。为之东捍。东北诸山。联亘环列。如垣如防。水患所及。犹有底极。若引河水自兰阳县注于宿迁。则凤阳归德。平地千里。河遂溢决而奔放焉。恐数郡一壑。其患不止徐沛一州县而巳也。第闻时有定算、臣亦不及竟言恐浮议坏其成事也、今闻河水愈溢、运道犹阻、则臣前议、犹宜及今言之、备行事者采焉、窃谓今日所急宜先疏通运道、然后议处徐沛水患、此缓急之序也、前议起河南山东丁夫数万、疏、浚淤沙以通运道、然沙泥随水自高而下。势无限极。挑斡未毕。潦水旋至。沙复淤矣是虽日役万夫力亦不足也今沛县河淤。运舟皆由昭阳湖入鸡鸣台。至于沙河。所迂之路。不过百里。惟湖面宽阔。夏秋水溢。波涛汹涌。或有覆溺之虞。冬春水涸。复有胶浅之患。若沿湖侧畔。筑砌长堤。浚为小河。河口为闸。以时畜泄。水溢可备风涛。水涸易为疏浚。目前运道可以无阻。三月即土堤可成。一年即石堤可成。用少力。取效速。黄河愈溢。运道愈通。较之役丁夫以浚淤土。愈浚愈淤。劳佚大大不侔也近山东佥事江良材到京。守土官也。臣与面议、亦曰此策若行、一时之利也、前议疏浚兰阳县。葢将少杀河水上流之势。以救徐沛垫溺之患也。惟兰阳溃溢。遂贻凤阳归德千里为壑之忧。不若疏通卫河。上接黄河。可得三利也。按古黄河自孟津至于怀庆东北入海。今卫河自卫辉府汲县至临清天津入海。犹古黄河也。三代以前。黄河东北入海。宇内全气。随而锺聚。雍冀齐鲁。圣贤迭生汉时河决顿丘。遂渐南徙。隋炀帝引河入汴。引汴入淮。宋熙宁十年。北流断绝。黄河南流。宇内全气。遂随迁转六朝南宋偏安江左亦天地大气机也元朝建都于北。夷狄不足当中原全气。我　太宗皇帝定鼎　神京。宇内全气。亘千万年而独盛。元末河决曹州。弘治年间河决张秋。皆东北方也。宇内全气。自南而北。拱卫　皇极之兆也。今图便宜之策。自河阴原武怀孟之间。审视地势。引河水注于卫河。至于临清天津。则不惟徐沛水患可杀一半京师形胜亦壮一倍也此其为便利者一也按元人漕舟。涉江入淮。至于封丘。陆运一百八十里。至于淇门。入于御门。达于京师。御河即汲县卫河也。今由河阴原武或孟津怀庆之间。择地形便。导河水注于卫河。冬春水平。漕舟由江入淮。泝流至于河阴。顺流至于卫河。沿临清沧州。至于天津。夏秋水迅。仍由徐沛达于临清。至于天津。是一举而得两运道也开一卫河。可杀徐沛上流之患。可免凤阳州邑溃溢之处。可策运舟兼济之利。有如此者。倘曰人情不便。地形不利。功费不多。时宜不合。则未能悬断。湏府县具所以不便状。然后为之详曲酌议。求善其后庶几南北兼济此其为利者二也按黄河南流。徐沛受患。若分流于北。德州沧州。或亦受患。不可知也。皆人谋之失。非地道之尤也。夫水之流行于地。犹血之运行于人之身也。血在人身。调理中节。其润吾之毛发。泽吾之体肤。皆血之能也。或调理乖方。血注于下。积为痔瘤。血焦于上。发肤燥稿。一人之身。厉为尫弱。亦势所必至也。今黄河之水。自西域注于徐沛。溢溃横决犹血注于下积而为痔也自孟津怀庆。疏一支于海犹血运于肘股也沿河州郡。疏为沟洫。引纳河水。旱以灌亢。潦以泄淫。水有所归。不为大害犹血运于肌肤全体愈光泽也又自陕西沿边。筑为边墙。洼为沟渠、寻秦汉故迹修复焉。边墙外固。沟渠内深。内资灌溉。外御夷虏。徐沛上流。又杀一半。河水之利。济及全陕。犹血运于头颅毛发亦润也臣闻今大学士杨一清云。陕西沃壤。若得人力。尽辟耕之。三边军饷。不烦馈运。自然饶裕。又闻临清兵备副使周用云临清地方。若修沟洫。不惟可备旱潦。亦可捍御戎马。臣问曰。恐功役劳敝。民未见利。先怨其害。胥谗并兴也。周用云。欲开沟洫。湏良有司先开数里。为民倡率。一年之后民得实利。自然争先为之。庶令不烦而事自集。臣复问曰。诚如是也。几年可成。周用云一年可创其始。三年畧见其效。十年可要其成。臣谓此策果行不惟可治河患。山东河南北直隶郡县。且转瘦敝为富饶矣圣贤范围天地。参赞化育之实功也。禹卑宫室尽力沟洫。非虗谈也。期十年之力。　圣德神功。配天无极矣。此其为利者三也。万世无穷之策也。区画纤悉、未能遽尽、谨述其槩以献万惟　圣明少垂省览、如可施行、　敕下该部详议、臣且再考古今事宜、画为图本、以备讨论、果可举行、亦地方之幸也、
　　为新建伯讼两广功实疏【两广平贼】
　　窃见王守仁奉　命廵抚两广、巳将田州思恩抚处停当、随复剿平八寨、及断藤峡等贼、文成之再起用桂文襄荐也将以安南之事属之而思田既乎文成即欲拂衣文襄恨其负托故齮龁其两广事而文敏为白之葢桂霍此时亦有异同臣等皆广东人、与贼邻壤、备知各贼为患寔迹、尝窃切齿蹙额而叹曰、两广良民何其不幸、生邻恶境、妻子何日宁也、又尝窃计曰、两广何日得一好官员、剿平各贼、俾良民各安其心、而顽民染患未深者、亦得格心向化也、乃今恭遇　　圣明特起王守仁、抚剿田州思恩地方、臣等窃谋曰、两广自是有底宁之期也、　圣天子知人之泽也、是役也、臣等为王守仁计曰、前廵抚动调三省兵若干万、梧州三府积年储畜军饷费用不知若干万、复从广东布政司支去库银若干万、米不知支去若干万、杀死疫死狼兵乡兵民壮打手不知若干万、仅得田州安靖五十日耳、自是而思恩叛矣吊岩贼出围肇庆府矣、杀数千家矣、此贼并时同出、葢与田州思恩东西相应和者也、若王守仁者、乘此大败极敝之后、仰承　圣明特擢之恩、虽合四省兵力、再支库银百余万、支米数百万、剿平田州、报功级数万、人亦且曰天下大功也、然而守仁不役一卒、不费斗粮、只宣扬　陛下圣德、遂致思恩田州两府顽民、稽首来服、其奉扬　圣化、以来远人、虽舜格有苗、何以过此、臣等是以叹服王守仁、不惟能肃将　天威寔能诞敷　天德也、若八寨之贼。断藤峡之贼。又非田州思恩可比也。天下十二省。俱多平壤。惟广西独在万山之丛。其土险。其水迅。其山之高。有猿猴不度。飞鸟不越者。故谚语曰广西民三而贼七。由山高土恶。气习凶悍。虽良民至者亦化为贼也。八寨贼洪武年间所不能平。断藤峡成化八年都御史韩雍仅得讨平。及今五十余年。遗孽复炽。故广西贼巢柳州庆远郁林府江诸贼。虽时出没刼掠官兵。亦屡请征之。若八寨贼。则自　国初至今。未有轻议征剿者。葢谓山水凶恶。进兵无路消息少动贼巳先知一夫控险。万兵莫敌。故百六十年。未有敢征八寨贼者也。贼亦恃险。时出攻围城堡。杀掠良民。何啻万计。四方顽民。犯罪脱逃。投入八寨。则有司不敢追摄矣邻近流贼。避兵追剿。投入八寨。则官兵不敢谁何矣。是八寨者。实四方寇贼渊薮也。断藤峡又八寨之羽翼也广西有八寨诸贼犹人有心腹疾也八寨不平。则两广无安枕期也。今王守仁沉机不露。掩贼不备。一举而平之。百数十年。豺虎窟穴。扫而清之。如拂尘然。非仰藉圣人神武不杀之威。何以致此。臣等是以叹服王守仁能体　陛下之仁。以怀绥田州思恩向化之民。又能体　陛下之义。以讨服八寨断藤峡梗化之贼也。仁义之用两得之也。谨按王守仁之成功有八善焉。乘湖兵归路之便。则兵不调而自集。一也。因田州思恩効命之助。则劳而不怨。二也。机出意外。贼不及遯所诛者真积年渠恶。非往年滥杀报功者比。三也。因归师以讨逆贼。无粮运之费。四也。不役民兵。不募民马。一举成功。民不知扰。五也。平八寨。平断藤峡。则极恶者先诛。其细小巢穴。可渐施德政。使去贼从良。得抚剿之宜。六也。八寨不平。则西而柳庆。东而罗旁。绿水新宁。恩平之贼。合数千里。共为窟穴。虽调兵数十万。费粮数百万。未易平伏。今八寨平定。则诸贼可以渐次抚剿。两广良民可渐安生业。纾　圣明南顾之忧。七也。韩雍虽平断藤峡贼矣。旋复有贼者。实当尔时未及区画其地。为经久图。俾余贼复据为巢穴故也。今五十年生聚。则贼复炽盛也亦宜。若八寨乃百六十年所不能诛之剧贼。山川天险。尤难为功。今守仁既平其巢穴。即徙建城邑。以镇定之。则恶贼失险。后日固不能为变。逋贼来归。不日且化为良民矣。诛恶绥良。得民父母之体八也。或者议王守仁、则曰、所奉　命抚剿田州思恩也、乃不剿田州则亦巳矣、遂剿八寨可乎、臣则曰、昔吴楚反攻梁、景帝诏周亚夫救梁、亚夫不奉诏而绝吴楚粮道、遂破吴楚而平七国、安汉社稷、夫不奉诏大罪也。景帝不以罪亚夫何也。传曰闑以内寡人制之。闑以外将军制之。又曰大夫出疆。有可以安国家。利社稷。专之可也。古之道也。是故周亚夫知制吴楚在绝其食道。而不在于救梁也。是故虽有诏命。犹不受也惟明君则以为功腐儒则以为罪今王守仁知田州思恩。可以德怀也。遂纳其降。而安定之。知八寨诸贼。百六十年未易服也。遂因时仗义而讨平之。仁义之用。达天德者也。虽无　诏命。先发后闻可也。况有便宜从事之旨乎。或者又曰。建置城邑。大事也。区处钱粮。户部职也。不先奏闻而辄兴功可乎。臣则曰。古者帝王千里之内自治。千里之外付之侯伯而巳。是岂尧舜汤武圣智。反后世不如哉葢虑舆图既广。则智力不及。与其役一巳耳目之力。而无益于事。孰若以天下贤才理天下事。为逸而有功也。是故帝王之职。在于知人而巳。既知其人之贤。而委任之矣。则事之举错。一以付之。而责其成功。若功效不孚。乃制其罪可也。今既任之。又从而牵制之。则豪杰何所措手足乎。是故王守仁之平八寨也。所杀者贼之渠魁耳。若逋迯者固未及杀也。乘此时机。建置城邑。遂招逋迯之贼复业焉。则积年之贼。皆可化为良善也。失此机会。撤兵而归。俟奏得　旨。乃兴版筑。则贼渐来归。又渐生聚。据险结寨。以抗我师虽欲筑城亦不能矣昔者范仲淹之守西边也欲筑大顺城。虑敌人争之。乃先具版筑。然后廵边。急速兴兵。一月成城。西夏觉而争之。巳不及矣。尔时范仲淹若俟奏报。岂不败乃事。王守仁于建置城邑之役。葢计之熟矣钱粮夫役。固不仰足户部。而后有处也。其以一肩而分　圣明南顾之忧。可谓贤矣。不以为功。反以为过。可乎。先是正德十四年、宸濠谋反、江西两司俛首从贼、惟王守仁同御史伍希儒谢源、誓心效忠、不幸奸臣张忠许泰等、欲掩王守仁之功、以为巳有、乃扬诸人曰、王守仁初同贼谋、及公论难掩、乃又曰、宸濠金帛俱王守仁伍希儒谢源满载以去、当时大学士杨廷和、尚书乔宇、亦忌王守仁之功遂不与辩白、而黜伍希儒谢源、俾落仕籍、王守仁不辩之谤、至今未雪、可谓黯哑之冤矣、夫国家论功、有二道焉、有开国效功之臣焉、有定乱拯危之臣焉。开国之臣。成则侯也。败则虏也。虽勿崇焉可也。惟祸变倏起。社稷安危。凛乎一发。效忠定乱之臣。则不可忘也。何也所以卫社稷也。昔者王守仁之执宸濠也。可谓定乱拯危之功矣。奸人犹或忌之。而谤其短。夫如是。则后有事变。谁肯效忠乎。甚矣小人忌功。足以误国也。臣等是以叹曰。王守仁等江西之功不白。无以劝励忠之臣。若广西之功不白。又无以劝策勋之臣。是皆天下地方大虑也。王守仁大臣也。岂以功赏有无为重轻哉。第恐当时有功之人及土官立功之人。视此解体。则在外抚臣。遂无所激劝以为建功之地耳。臣等广人也。目击八寨之贼。为地方大患。百数十年。一旦仰赖　圣明任用守仁。其言自为得体以底平定、不胜庆忭。今兵部功赏未见施行。户部覆题又复再勘。臣恐机会一失。大功遂沮。城堡不得修筑。逋贼复据巢穴。地方不胜可虑也。是故冐昧建言、惟　圣明察焉、
　　哈密疏【兴哈密复塩法】
　　窃见近日兵部覆题西番通贡事宜、尚有遗虑、臣谨陈其畧、请自　圣裁、谨按永乐年间、封哈密为忠顺王、一以断北狄右臂、二以破西羌交党、外以联络戎夷、察其逆顺、而抚驭之、内以藩屏甘肃而卫我边郡、古帝王制外夷、安中夏之良策也、自土鲁番攻陷哈密、夺我金印据我城池、屡年经畧、未见底定、前次都御史陈九畴建议曰、欲制西番、使献还城池、湏闭关绝贡、葢谓西番仰命中国。惟通贡货易也。若绝不通贡。则彼也欲茶不得。发肿病死矣。欲麝香不得。蛇虫为毒。麦禾无收矣。是故闭关绝贡。所以扼西番之喉咽而制其死命也。惟彼贡路不通。死命不救。遂常举兵、扰我甘肃。破我寨堡。杀我人民。边臣苦于支敌之不给也。复有开关通贡之议。奉　旨若土鲁番有悔罪真正番文、献还哈密城池、献还人口、即许通贡、将因通贡之机。广戎夷迁善之路也。中国待夷狄之体也。今西番求贡、尚书王琼译进番文一十余纸、俱裔夷小丑之语、无印信足征之辞则土鲁番未有悔罪之实可知也彼未悔罪。遽许通贡。恐戎心益骄。后难驾驭。而边患愈滋也。可虞者一也。哈密城池。虽称献还。乃无番文足据。不知后日作何兴复。或者遂有弃置不问之议。夫土鲁番之无道也。图我哈密久矣。我遂弃置不问。彼愈得志。将刼我罕东。诱我赤斤。掠我沙。外连北狄。内扰甘肃而边患遂博矣。可虞者二也。牙木兰者。土鲁番腹心也。拥帐二千称降于我。然在牙木兰。则曰来降也。在土鲁番书。则曰不知彼去向也。以事理观焉岂有拥帐二千远来款塞彼乃不知也安知彼非诈降。饵以诱我。他日犯边。则曰我纳彼叛人。彼来报复也。又曰我不归彼叛人。彼不归我哈密也。自是哈密永无兴复之期也。彼拥众坐大。而我之边患。愈无休息矣。可虞者三也。牙木兰之降也。廪饩口食。仰给于我。费巳不小矣。犹曰羁縻之策。不得巳也。若土鲁番拥众叩关曰。取彼叛人也。将驱牙木兰而与之也。彼则诡曰。降也以投生也。今出则死而不肯去将从而纳之耶。恐为内应。而有肘腋之忧。土鲁番拥兵于外。牙木兰为变于内。即甘肃危矣。可虞者四也。此臣所以为西边虑也。或曰今陕西饥荒。甘肃孤危。尚虑不保。虽弃哈密可也。论事得宜可以折异同之口臣则曰保哈密所以保甘肃也保甘肃所以保陕西也若曰哈密难守。则弃哈密。然则甘肃难守。亦弃甘肃可乎。因弃甘肃。并弃临洮宁夏可乎。西北二边与虏为邻。退尺寸则失寻丈。是故疆场弃守之义。不可不慎也。矧　圣明在上。将莅中国抚四夷。追复帝王之盛。以增光祖宗。乃劝　皇上轻弃祖宗疆场可乎。或曰然则汉弃珠厓。宣德间弃交址。不可耶。臣则曰、南北事体自是不同不得相比北狄南蛮。体势则殊。珠厓交址。吾欲弃之。置之化外而巳。彼不吾毒也。若西北二边。则据险以守。我失险则虏得险矣贼虏据险。则中国大患。遂无穷巳。宋人西失灵夏。北失幽燕。国遂不振。然宋人且以汉弃珠厓借口。是其学术杀天下也。可不戒乎。交址自秦汉迄唐入中国为衣冠文物之邦者。千年矣。非土官州郡化外之夷之比也。杨士奇援汉弃珠厓例弃之。乃陋儒当权。上下宴安。货赂公行。纪纲不振。举版图十郡之地。弃置不守。葢若考作室。乃不肯堂者也宣宗时物力犹足守交南举而弃之二杨不得辞其责杨士奇者　太宗皇帝罪人也又足法乎或曰哈密自成化九年失之。二十年收复。弘治六年失之。十一年收复。正德六年复失之。袭封忠顺王者。且降于土鲁番矣。今虽取还城池。无人与守矣。劳中国以事外夷。恐非计也。臣则曰保全哈密。则赤斤罕东声势联络。西戎北狄。并受制驭。若失哈密。则土鲁番酋并吞诸戎。势力日大。我之边患日深是故保哈密所以保中国也不得巳也昔者　太宗皇帝之立哈密也。因胡元遗孽。力能自立遂立之借之虗名我享实利者也今哈密之嗣。三绝矣。天之所废。人谁兴之。此论更达事机议者必求哈密之后。乃立焉。亦见其固也。苟于诸夷。求其雄杰。足以守我城池。护我金印。和戢诸戎。修我贡职。力能自立。即可因立之矣。固不必求胡元之孽也。或曰弘治六年。土鲁番酋要我封爵矣。求我主哈密矣。然则尔时何不因遂立之。乃必求胡元遗孽。启数十年之纷纷耶。臣则曰土鲁番酋志吞哈密。并为一国遂霸西戎。且连北狄尔时若假之封爵。是虎而借之翼也若析为两国而控制之亦其可也今遣间谍告诸西戎曰。中国所以闭关绝贡。非尔诸戎之罪也。土鲁番不道灭我哈密。蹂我疆场将兴问罪之师焉。故先闭关。制其死命。尔诸戎无罪。不得通贡。实土鲁番之故也。尔诸戎有并心共力。破灭土鲁番。即封尔为忠顺王。授尔金印。以主西戎。又因牙木兰之来降也谕之曰。尔旧则土鲁番之腹心也。今降则我中国之藩翊也。尔力能立于哈密乎。即以封尔。三年之后尔能和戢哈密。即授尔金印。为忠顺王。长为中国卫。则主哈密者。虽非胡元之裔。亦不失我中国封爵之体矣权以通变。变以从时。是固边将之任也。阃外之责也。　朝廷勿与知焉。假之便宜之权。可也。或曰今忍弃哈密。岂得巳也。甘肃去年银一钱、易粟四升、今银一钱、仅易粟二升矣、军士空腹、救死不赡、在甘肃且凛凛、何有于哈密、臣曰、此则户部之罪也。昔我　太宗皇帝之供边也。悉以盐利。其制盐利也。盐一引输边粟二斗五升。是故富商大贾。悉于三边自出财力。自招游民。自垦边地。自艺菽粟。自筑墩台。自立保伍岁时屡豊菽粟屡盈。至天顺成化年间。甘肃宁夏粟一石。易银二钱。时有计利者曰。商人输粟二斗五升。支盐一引。是以银五分。得盐一引也。请更其法。课银四钱二分。支盐一引。银二钱。得粟一石。盐一引。得粟二石。是一引之盐致八引之获也。户部以为实利。遂变其法。凡商人引盐。悉输银于户部。间有输粟之例亦屡行屡止且虽输粟亦非复二斗五升之旧矣商贾耕稼。积粟无用。辍业而归。墩台遂日颓坏。堡伍遂日崩析。游民遂日离散。边地遂日荒芜。戎虏入寇。一遭兵创。生齿日遂凋落。边方日遂困敝。今千里沃壤。莽然蓁墟。稻米一石。直银五两。皆盐法更弊之故也。然则欲足边粮。其复　太宗盐法乎。或曰输粟支盐。则边方日垦。边民日繁。边粟日多。盐价亦平。输银支盐。则边地日荒。边民日耗。边粟日少。盐价亦贵。若然。则安边足用之长策。莫善于　太宗皇帝之盐法矣。户部何为不行乎。此户部之所以争不肯输粟而欲输银也臣曰输粟于边利归边民输银于户部利归户部今户部之征盐银也。计银一万。加耗千两。下自吏胥皂卒。上而郎署卿佐。蚕食饵利焉若行输粟之令户部失耗银之利矣是故谨守弊法。不肯复　太宗令典也。皆臣愚博采众谋。复相辨诘过不自揣。其为狂瞽者如此。伏惟　陛下、敕问兵部、土鲁番叩关求贡、有何印信悔罪番文、哈密城池、作何兴复、牙木兰来降。其诚其伪、作何料理、务出万全之策、勿堕狡戎之谋、再　敕户部甘肃边粮、累年缺乏、若何为目下振救之策、若何为经久饶赡之策、详画上闻、取裁　圣断、臣愚且见中国尊安、万世永赖区区裔夷之向背、付之边臣一叱咤定矣、不烦　圣明转侧之勤也、
  </div>
  <div class="pagination">
   <a href="皇明经世文编_page63.html">
    上一页
   </a>
   <span>
    ...
   </span>
   <a href="皇明经世文编_page59.html">
    59
   </a>
   <a href="皇明经世文编_page60.html">
    60
   </a>
   <a href="皇明经世文编_page61.html">
    61
   </a>
   <a href="皇明经世文编_page62.html">
    62
   </a>
   <a href="皇明经世文编_page63.html">
    63
   </a>
   <span class="current-page">
    64
   </span>
   <a href="皇明经世文编_page65.html">
    65
   </a>
   <a href="皇明经世文编_page66.html">
    66
   </a>
   <a href="皇明经世文编_page67.html">
    67
   </a>
   <a href="皇明经世文编_page68.html">
    68
   </a>
   <a href="皇明经世文编_page69.html">
    69
   </a>
   <span>
    ...
   </span>
   <a href="皇明经世文编_page65.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
