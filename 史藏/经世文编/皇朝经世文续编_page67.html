<!DOCTYPE html>
<html>
 <head>
  <meta charset="utf-8"/>
  <title>
   皇朝经世文续编 - 第 67 页/共 192 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文续编 - 第 67 页/共 192 页
  </h1>
  <div class="content">
   藩司养廉较厚。藩司衙门书吏利亦最厚。盖以权之所在故也。以愚所见闻。除例给辛工纸张饭食之外。事事有费。断无支绌之理。若将捐摊交代轇轕之獘。一律蠲除。则该衙门事体。骤省过半。养此食者何用。请即饬酌量裁汰立案。如每季换班。一年四换。改为一年两换。亦可省至一半也。向来州县征收钱粮。为缺分出息所系。征册红簿。惟恐人窥。今则欲求上司委员吊查而不可得。明明差欠民欠。上司祗责以如期批解而已。甚至按缺派捐。预取其下年出息。派捐甫毕。此缺又属他人。上司巧取州县。较之州县巧取于民尤甚。州县计无复之。不取于民。又将焉取。今之恤吏正以恤民也。窃谓章程既定。征收钱粮。皆可按月实报。如厘金委员之例。民穷甚矣。督以往日催科期限。是驱使虐民也。如实系民情惫赖。则当设法助州县整顿。或另择能化导者为之。似不可徒操白简以从事也。故宽免州县处分。以钱粮分数为尤急。

州县以久任为第一义。即人才不过中下。使之久任。犹愈于数易也。谚曰。不药得中医。是已。即以建昌郡属言之。上年收复建郡。首邑即得黄印山任之。收漕骤减。官民相得。乃以细故撤任。易王少张西垣。又各以事撤任。嗣后若解若刘若成。皆值寇警。事后去官如敝屣。则当事非能任其难者可知。若非黄印山以原令为守。其能官民一体。保此危城乎。如南丰易令。已任一年。值寇警。即得官绅相习之效。苟未尝其甘。而专受其苦。非徒官民不相习。官之心亦有所不愿也。州县久任。交代积案。自然渐少。奸胥猾吏。无可希冀。现在各营官。皆不轻换。故号令常信。各州县之治民。犹之营官也。

丁令议请一律收钱。其说曰。粮为编氓所共有。银非素封则勿藏。银则多欺。钱则易计。是言诚然。然既知粮为编氓所共有。则一律收钱。亦不足以便民。且钱价易银。长落不一。州县易银解司。或赔或剩。剩则视为应得之数。赔则必生异议。此不便于官也。民以谷易钱。谷价太贱。且民间钱不敷用。谷又无人承买。虽欲依限纳钱。苦于借当无路。此不便于民也。嘉宾议请钱谷银悉听民便。惟价须前定而已。现屡奉文采买米谷。若于秋收之时。听民用谷米纳粮。钱数以三千文为率。米则一正一耗。谷则二谷一米。民或纳谷。或纳米。或纳钱。依此核算。如此。则易以如期毕征。其米谷于各营采办。照数拨解。或随时运省变价亦可。此便民也。至地丁则银钱并收。钱依折定价值。如易银果赔。许其一律收银。以免官过于赔垫。此便官也。如此办理。即将来漕运通流。照旧完纳漕米。亦无须另议章程。方为一劳永逸。

目下官绅和同则百事易集。向时州县视钱粮为利薮。不愿外人干预。惟与书差从事。今大乱之后。民户死绝流徙。册籍难稽。僻壤远乡。避抗成习。非一二书差所能了办也。愚谓各州县应设立都长。编查保甲。清厘户口产业。核明人之在与不在。田之耕与不耕。业之有主无主。粮之有田无田。自同治元年为始。谕令各绅挨造鳞册。庶征收之际。确有可凭。是在良有司正本澄源。体大宪恤民足国除獘求安之至意。勿徒苟且涂饰。迁延岁月。则民有更生之望矣。

　　上王晓莲方伯论冬漕折价书　　　　　　　
叶裕仁

顷闻冬漕折价。每石折钱四千五百文。以今米价计。几倍收矣。州县因仓廥未建。固已受改折之利。不复被以勒折之名。而公议浮收。尤属坦然无忌。减赋初行獘已若此。后日将何所底止耶。此鲰生见减赋全案一书。而早已虑及之也。今数月不雨。首穜不入。大宪祷请雨泽。久久不应。窃谓事天以实不以文。设坛墠。严祷祀。禁屠宰。此其文也。息繇役。理冤狱。成汤六事责躬。周宣侧身修行。此其实也。谨按汉五行志曰。上下皆蔽。兹谓隔。其旱天亦三月。方储对策云。恩德不行。万民烦扰。故天应以无泽。由是言之。天之亢旱。未必不由乎此。今　朝廷沛然施旷荡之恩。革数百年之积獘。以谓如是吴民之困苏矣。而司牧之臣。不能奉而致之于民。其为隔也大矣。天之应以无泽也宜矣。天之视听自乎民。民者国家之元气也。为小民留一分财力。即为国家培一分元气。今上失天心。下敛民怨。宜休养生息之时。反耗其元气。今年漕竣。幸其无事。傥从此日复一日。年甚一年。有司之溪壑无穷。小民之脂膏已竭。其害有不可胜言者。咸丰三年。青浦周逆之变。其前车也。使后之人谓浮收之害兆端于减赋之初。此必有尸其咎者矣。前日之漕难清者。有帮丁之勒索。豪猾之包揽。生监之陋规。绅户之抗欠。上游之馈遗也。今诸獘皆革。仍浮取若此。谓州县不可不体恤耶。以今折价计之。正供津贴之外。州县所需一岁支销。疑不须如此赢余。毋乃惜吏之意过厚。而爱民之心转薄耶。揆诸大君子之素志。必有大相剌谬者矣。非不知局外易以为言。当局多所掣肘。但念兵燹遗黎复遭朘削。其何以堪。米贱之年若此。米贵之年更何以堪。明年设立仓廒。仍征本色。外加津贴。计必淋尖踢斛。或巧立名色。必取盈其数而后已。使减赋　　恩施有损于国不利于民。而卒归中饱。何以仰答　朝廷轸恤吴民之至意。各大臣请减之苦心乎。至于州县之征粮。不得不假手于胥役。胥役之虐取小民。其故态也。闻前四年昆新常昭零星乡户。有以八九百钱完一斗者。此州县所不得而知也。今折价已定。宜通饬各州县出示晓谕。俾穷乡僻壤无不周知。其獘或可少息。又闻昆新有一二绅衿抗欠。有着佃完粮之请。此端既开。吏胥藉以舞獘。并素无抗欠。一概施之。盖业户之完粮。尚遵官价。而农民之输纳。恣其诛求。是为胥役广其利薮也。钱粮由佃户完纳。业户不得以粮从租办为言。所收余租。必多逋欠。是绝业户之生计也。绝业户之生计。广胥役之利薮。创从来未有之獘政。而无利于己。此必受吏胥之愚可知。凡此之类。见见闻闻。神出鬼没。不可殚述。苟非慎选循良。惩治贪墨。民气悲愁苑结。亦足以上干天和。俯仰天时人事。不能无慨于心。聊为吾民一哀鸣焉尔。况今狂寇未平。　国耻未雪。自强之计。必先固结民心。固结民心。必先肃清吏治。吏治修。则民心服而邦本固。彼即不畏　朝廷。不畏官吏。而惟恐民心之不顺。有牧民之责者。慎无自厉其民。而为之先驱也。漆室之叹。杞人之忧。不觉狂言至此。生猥蒙知爱。窃慕干旄忠告之义。深违大易括囊之戒。伏冀亮其愚诚而熟察之。则吴民幸甚。

　
卷三十八　户政十赋役五

　　前因时论十二赋役　　　　　　　
吴铤

自汉时立算赋。曰卒更。曰践更。曰过更。古者正卒无常。人迭为之。一月一更。是为卒更。当直者出钱雇民。是为践更。天下民皆直戍边三日。不可人人自行。一岁一更。诸不行者。出钱三百入官。以给戍者。是谓过更。汉以二十为正丁。晋自十六以上。宋自十七。唐自二十一以上。明自十六以上。惟元以户出赋。唐时定庸钱。一也。后并入两税。而差役复不免。二也。宋时令民出输钱免役。后复不给雇役钱。三也。边事有免夫之令。四也。后世力役之征。凡取其四。则民安得聚。欲民之聚。则必使之各聚于其乡。则田野辟。经界正。民皆务本而舍末。斯官府之中。狱讼不兴。辇毂之下。宾旅罕至。虽欲无恒心而不可得也。且夫户口之盛。固国家休养之机。然大乱往往由此而兴。人与地争利。朝与野争民。金与粟争贵。举天下之大不足以容。乃听其自生自息于其间。而莫为之所。斯乱之所由生也。当其始也。物力未尽绌。人情未尽嚣。犹可张皇补苴于数十年之间。及上下交绌。物产衰耗。力役之征又不足以上供。民安得不逃亡。故户口与国运相终始。必思所以维持之。算赋之法。自以唐庸钱为善。取其正赋。而不苛责其差役。若恐游民逃户。累及乡里。而以庸钱并入田赋。则后必有以议复算赋进者。适长厚敛之獘。故力役之征。宜因户口之衰旺。而酌其平。又必为之所。使无旷土游民之害。若舍本而治末。吾恐张皇补苴。终非长久之计也。

　　改土贡议　　
冯桂芬

今天下之大害。大都在上下两损而归于中饱。有专蠹国不蠹民。官吏转率民以蠹国者。营兵也。河工也。盐务中诸色人等也。有专蠹民不蠹国者。钱粮也。近苏省年年灾缓正供减而浮费转增则亦兼蠹国有国与民交蠹者。关也。贡也。而关之獘难除。贡之獘易除。夫任土作贡。古之制也。禹贡周官所纪详矣。我　朝定鼎之初。　特诏蠲除故明各道额解物产。户工二部则例。称岁需上供。令有司支款购解。不责之民间。良法美意。亘古所未有。惟是日久獘生。亦有不能不蠹国蠹民而归于中饱者。所宜亟为变通矣。夫贡之獘。大抵藩库给有余之价。内外书吏。多方折扣需索。以使之不足。则敛众商钱以济之。谓之贴差。其有例价本不足者。亦令众商赔贴。或令著名脂膏之员赔贴。然赔贴于本物者微。赔贴于中饱者巨。此其大较也。而自监督织造承办者。兼以扰民。其獘倍甚。试以一事言之。苏州岁贡龙衣一箧。辄支千金。用万斛舟。具仪卫。由运河北上。日行数里。遇民舟。阑之索钱。以舟之大小为差。民船避之如寇贼。逾江淮。则民风悍。稍敛。值水涸。舍舟而陆。则尽弃仪卫。捆载小车。下但曳小旗曰　上用而已。然则前之铺张扬厉何为者耶。又余往岁典广西试。抚部祥符周公之琦属寄抚吏与部吏书一。元宝一。询之则曰。广西土贡粉。岁额数斤。质下致远辄霉变。但致印纸属吏购京。封完进之。以元宝充各费。岁以为常。余闻之喟然曰。一细事而欺罔贿赂。无不至大者远者。何如也。今议变通之法。京师为万商渊薮。发价购采。何物不有。考　会典所列户工二部土贡。有本不出其地者。如江苏之铜锡木蜡桐油之类。有不必出其地者。如四川之马及米。广西之马之类。皆宜删之。有非其地不出。而京师又不时有者。始由其地进纳。可由本省引见各官。及本籍病痊服阕各官带解。尚何前獘之有哉。

　　革权恐滋流獘疏道光二年　　
袁铣

臣近闻直隶藩司奏请将直省民地六十余万顷。每亩摊银一分。岁可得银六十余万两。以十八万两。由藩司分交委员为承办春秋两差之用。以四十万两。为院司道府厅州县办公之用。余银留备荒歉。大率谓畿辅差繁。例价不敷。养廉又被摊扣。于是派之百姓。日久愈派愈增。其中绅衿及在官人役。概从优免。以致力作农民。每地一亩。出钱至二三百不等。较之正赋每亩征银一钱上下者。多逾倍蓗。百姓苦其科派。上控纷纷。如此变通。名为加赋。实则减差。此亦救獘之苦衷也。然臣窃虑救之不得其方。流獘滋甚。以加赋言之。夫成事先在正名。非务名也。谓名不正而害随之也。加赋之事。自古为戒。天下无事。加之无名。天下有事。加之适驱民为寇耳。我　朝赋额最轻。直省又轻于他省。盖因徭役殷繁。宜从宽政。且畿辅重地。特加培养。以固根本。用意至为深远。百余年来。正供不改。民劳不辞。相安久矣。今一旦因差加赋。里民惊扰。不知所为。臣闻直省正赋。州县浮收。有米一石。交纳至二三石四五石者。有银一两。折制钱二三千者。若果如此。是此际议加六十余万。而官吏浮收之数。每岁不止百余万矣。此独非民闲元气耶。欲禁科派转添浮收之款。欲禁数州县科派。转添通省浮收之獘。欲使数州县之富绅白役不致漏网。转使通省之贫民尽入其网。又何利焉。夫天下多一事则多一獘。多一例则多一獘。从前各省钱粮。有耗羡银两。留以办公。嗣因藉端浮收。将耗羡作正解部。加其养廉。而州县仍私行浮收。羡外加羡。耗外加耗。民有重累。此端一开。必有借口办差。将新加之一分。格外浮收者。必有因新加之格外浮收。将正赋亦从而格外浮收者。此端一开。异日必有以公项不敷。再请增加者。此加赋之说必不可行者也。以减差言之。夫办差不假手于地方官。转用候补之委员。似与民不相干。无从科派矣。然委员之可办者。春秋两差耳。如伯克喇嘛过往。及一切杂差。断难假之委员。势必仍归地方官办理。贪劣之员。一面领银。一面科派。上司乌从而知之。愚民乌得人人而控之。于是杂差之科派。仍不免矣。况委员办差。未必无误。领银时。藩库即无克扣。书吏必有使费。银一到手。彼在省候补。赔累不赀。难免私自花销。及上道办差。书役俱系借用。更多侵欺。民夫见其少威。坐索重价。又上司查差。迭次过境。跟随人等。小有需索。亦须应酬。种种耗费。其中必有误差之人。屡屡误差。上司惧谴。亦必仍归地方官办理。于是春秋两差之科派。仍不免矣。各省正项钱粮。官亏民欠。动至千万。况此项存公银两。不解户部。出入由官。能保必无侵那乎。即无侵那。能保必无逋负。必无因灾豁免乎。各省泛兵尚有缺额。况驿站日日应差。官蓄之车马草料。能保永远无缺乎。数十年后。窃恐公项多无着之款。官物归无有之乡。势必上下牵混。或前任冒领而实未办差。或后任办差而无从支领。不那库项。定须科派。于是赋徒加而科派永不免矣。

臣闻直省近年遇有大差要差。既已派钱派夫。吏役复径入民房。将桌几器具。硬行抢去。愚夫寡妇。从旁坠泪。莫敢出声。迄差竣。有钱者赎。无钱者器具多属子虚。又平时无差。亦有拉车索钱之事。横肆至此。此岂立法之初意料所及。今日之獘前人不及料。后日之獘又岂今日所及料。此减差之说亦不足凭者也。且其中更有滞碍者。直隶异于他省。春秋两差耳。伯克喇嘛等差。亦山西陕甘等省所同也。其余杂差。何省无之。今为办差。加赋六十余万。开销春秋两差止十八万。津贴官员办公多至四十万。谓有此四十万之津贴。则院司可无摊扣。道府不受陋规。无论人心不同。必不能保其无摊扣无陋规也。即令无之。是不摊扣官而摊扣民也。是不受节寿规于州县。而收节寿规于比户也。嗣后他省有互揭陋规之案。如何办理。况科派不独官也。官员科派十三四。书役私行科派十六七。今官员有津贴。通省书吏难以数计。岂能津贴。若书役照常索规。甚或干没官价。官何以禁之。以一省为各省口实。以官员为书吏口实。此又加赋办公之必不可训者也。总之。除獘之法祗在獘之发觉处除之。民告科派。从严究办。是科派则重惩墨吏。重惩蠹役。是虚诬则重惩刁民。谁不畏服。若庇墨吏纵蠹役而容刁民。虽百方莫能药救。清獘之法又在獘之发源处清之。向来大员专以办差见好。巧猾之员。科派多而私橐肥。且得妄邀议叙。谨饬之员。科派少而舆诵上司若不见闻。并省会设立差局。委员专管。每岁指派各州县分段办道。必由差局。肥美之缺。往往派以好差。疲乏之缺。往往派以苦差。上下其手。贿赂公行。风旨一乖。獘端百出。近闻该藩司到任。撤去差局。杜绝派差之獘。然差局撤而科派终难禁止。因创为此议。殊不知加赋津官之獘。更甚于差局。是合通省官员为一大差局。以重累饥寒困苦之民也。议虽未定。而众论已纷。窃恐愚民惶惑。臣伏愿我　　皇上清心省事。但求治人。无更治法。并　敕下该署督即饬藩司速罢前议。去汰已甚。旋转无形。则獘渐祛而民不扰矣。

　　胪陈晋省目前切要事宜疏光绪四年　
曾国荃

窃微臣待罪晋疆。已逾一载。上年四月履任。即值省奇荒。本地钱粮。既无涓滴之入。而出款反较往岁为增。仓皇补苴。朝不谋夕。仰荷　　皇上如天之仁。凡遇中外臣工。为民请命。无不立予　恩施。甚至臣下思虑所未及。已蒙　庙谟筹划于几先。敷天厚泽。旷古无伦。用是感召　　　天和挽回浩劫。臣忧灼之余。弥深悚惕。独居默念。通筹时局。值帑藏之悬磬。痛民气之大伤。恐仁政有时而穷。则善谋不可不豫。谨就管见所及。目前切要事宜。约有三端。请为我　　皇上陈之。其一为清厘荒地也。此次大祲之后。丁壮转徙他乡。老弱填委沟壑。灾重之区。十室仅存二三。次亦不及五六。荒田废地。无邑无之。急宜招徕开垦。免致额赋悬虚。惟直豫陕三省。邻封皆歉。流亡之户。或客死而不归。接壤之民。多自芸之不暇。招徕既非易事。即开垦亦徒托空言。臣拟檄饬州县。先就有主之田。酌给籽种。假贷牛力。其力能自备者无论矣。此外无人地亩。即责成地方官。督同公正绅耆。按亩清查。另立册簿。一面出示邻境。劝其来耕。如实系死亡绝户。及寄居他处者。待至今年秋后不归。准令本户近支承种。次及远族。或支派远近相同。则以辈分年齿长幼为序。本族无人。方准同甲同村。或因同村人少。亦许外村外县外府客民领种。其承佃之法。由乡约社首禀明地方官。给予印票。交佃户收执。或值本户归来。当年新获之粮。除纳赋外。悉予承种之人。应俟明年播种之时。方许认回。傥耕至五年。本户不回。即由该族戚村甲承为永业。盖晋省地多硗瘠。人工牛力。所费不资。若竭力以芸他人之田。而本户坐收现成之利。转使承种者工本无着。既失持平之义。将生畏阻之心。不能不设法招致者一也。其二为编审丁册也。溯查明制。鱼鳞册以田为经。以户为纬。地丁之粮。本分为二。地则永无消长。丁则时有减增。我　　　圣祖仁皇帝特施浩荡之恩。谕令天下丁册。以康熙五十年人数定为常额。续生人丁永不加赋　　　世宗宪皇帝又以各邑丁粮摊入地粮。自雍正四年。迄今百五十载。率土无田之民。永免追呼之累。独山西一隅。办理稍歧。乾隆年间。经前抚臣觉罗石麟盐臣吉庆暨御史姚成烈戈涛等。先后备奏。请并丁于地。屡次推广。犹未能改归一律。按之册籍。有全未归并者。二十余州县。有量归十分之二三者。三十余州县。历任牧令。因赋税之额有常。考成之典极重。遂不复计及丁口之盛衰。但论额征之多寡。循例征收。小民迫于催科。始则卖妻鬻子。以供口赋者有之。继则逃入无何有之乡。官衙以无丁可征。畏罣吏议。其桀黠者。或摊甲村之粮于乙村之丁亦有之。其循良者。则径代赔丁粮。厚受公私之累。遂致一而不可复振。比比皆是。然则晋民有无田之课。州县有赔粮之缺。官民交困。行之丰年。犹受其病。处此凶岁。更何以堪。持久不变。殊非承宣　圣化之道也。

臣拟饬该州县等另立科丁细册。按里按甲。分户稽核。查明原额丁口若干。现存丁口若干。其缺额之丁。无丁之粮。应乞　　天恩。准予核实酌减至于有丁之粮。则归之于地。以定永久之赋。庶于　国计民生。两有裨益。如蒙　俞允。臣即当派委妥员。会同该管道府详细确查。项目奏明办理。统候　　圣训遵行。其三为均减差徭也。溯查汉制。民间二十而傅。给徭役。唐立租庸调法。一年之中。一丁出力二十日。宋设雇役差役。历代互有得失。惟念北方差役之重。由来旧矣。晋省右辅畿疆。西通秦蜀。军差饷差藏差。络绎于道。州县供亿之烦。几于日不暇给。车骡既责之民间。役夫亦责之里甲。其不能不扰累者势也。窃惟徭出于赋。赋重则徭重。赋轻则徭轻。而各属办理各有不同。有阖县里甲通年摊认者。资众力以应役。其法尚为公允。有分里分甲限年轮认者。初年摊之一甲一里。次年摊二甲二里。各年之差徭。多寡不等。即甲里之认派。苦乐不均。至有豪猾刁徒。恃有甲倒累甲户倒累户之獘。将其地重价出售。而以空名自认其粮。迨三五年乘闲潜逃。即本村亦莫知其踪。本甲既代赔无主之粮。又代认无主之差。贻害无穷。控告无路。如此而流于穷乏无依者。不知凡几。官晋土者。莫不知民间疾苦。由于差役之重倍于赋也。而无以速化。此次若不廓清锢习。以纾残黎。流毒伊于胡底。特是大差固不敢贻误。积獘亦不可不除。为今之计。惟有减差均徭之一法。尚堪为补救。臣拟檄饬州县。除各项大差。持有传单勘合。循照常例支应外。其本省差饷差委员向无定例者。均应遵通饬条款办理。其余概不准藉端苛派。如有擅索车马者。即将舞獘之人照例治罪。并将该管官吏参劾。至于虚粮认差之獘。拟即乘此大祲。一律厘正湔除。核减以后。仍令阖县按粮均摊。不许分里分甲。此菀彼枯。亦不准飞洒诡寄。张冠李戴。庶几事理得平。稍合前贤因赋定役之义。或亦补偏救獘之一端。此三条系就现在急宜择要兴办者。举其大概。以备　　圣朝采择。至于应办善后事宜。千头万绪。多筹经费以招集流亡。预备巨款以填还仓谷。整饬鹾务以充裕课税。裁减练饷以赡养劲军。皆今年所必不可缓之事。但非有财不能使百废具举。亦非得人不能使策兼营。除随时奏明外。臣惟有督率司道府厅州县。共竭愚忱。斟酌缓急。次第办理。以期仰副我　　圣朝子惠元元之至意。

　　条陈山陕差徭苦累拟设法轻减疏光绪五年　
阎敬铭

窃查山西抚臣曾国荃。于上年五月与臣会奏晋政切要三端。奉　旨允行。本年二月续奉　上谕。给事中郭从矩奏大祲之后赋役艰难请饬认真变通办理等因钦此。郭从矩所奏。与曾国荃上年会奏。大相同。内惟差徭。累民实甚。北省悉然。山陕尤重。前此军兴征调。不能不藉民力。粮银一两。派差银数倍不等。然此犹曰兵差也。驿路处所也。近年兵差已少。祗有流差。不惟驿路差费未能大减。即僻区仍形烦重。现在粮银一两。率派差银八九百一串余不等。明无加赋之名。阴有加赋之累。钱粮或有蠲缓。差钱歉岁仍摊。臣为陕西土人。又熟闻山西老吏老民。确知二十年以前。实不如此。近岁兵差仅有。而流差为害滋甚。财尽民穷。何堪日久。曾国荃与臣多次函商办法。陕西抚臣谭锺麟数年前亦曾派查。奈由奢入俭。大有积重难返之势。近如四川督臣丁宝桢锐意裁减川省夫马局费。遂致怨诽烦兴。臣谓此非细故。急应核减。既非兵差之难已。又值岁歉之可危。任令驿路僻区。增益加派。山陕地势高燥。田利本薄。农民终岁所入。纳赋应差。牛力耔种外。实无所余。甚且赔累。户鲜积粮。尽行粜卖。以应追呼。民困如斯。复何乐利。一遇旱荒。死亡无数。实皆仰赖　　圣恩加意拯济。未至大乱。然亦幸矣。论者谓上年旱灾。为二百年所无。其实道光丙午丁未。山陕同此旱灾。彼时未闻死亡。未多费帑。小麦市石贵止白金八两。肆市粮贩。各处堆存。何上年死亡野。费帑千万。粮价较道光时加贵四五倍。几至无粮可买。推原病根。一由罂粟流毒。一由差徭烦重。罂粟之害。已历奉　　谕旨饬令翦除。差徭之累。尤不可不设法轻减。就臣愚见。谨拟办法八条。

一裁减例差借差也。候补人员。盈千累百。各有眷口奴仆非商非农。悉以营求差使为事。如查驿站烧锅小钱缉捕。名目繁多。谓之例差。其有回籍私事他往。各予以咨追海捕催饷各样印札。藉省川资。谓之借差。二十年以来。百事踵增。各委员并不出省出府。遣家丁执持印札四出。向州县索取差费银。向地方折收车马钱。虽以调剂穷员。实则苦累农户。官农相较。应权重轻。此当由各上司斟酌裁省。勿事滥派。其或要事派府厅正印查办。公事派丁役外出。亦必定以车马限制。予以查验凭据。勿得浮滥。

一由臬司给发车马印票也。各省州县。所用限行排单。多由臬司印颁。差车差马。即可仿行。臬司印就连二差票。颁发通省院司道府州县。如有须车马事件。即于印票填明事由人名车马数目。指定行走州县路途。截留票根。季末缴回臬司。查核州县所用车马数目。凡有委员饷鞘人犯公务过境。必持有上司委札。或州县印文。及臬司印票。二者俱全。方给车马。票内注明如有折钱等獘。无论予者受者。一人首告。由所控衙门审实。立照折数加倍重赏。凡职官幕友家丁书役。借口办公。随意索车者。概行禁革。如何衙门滥给印票。由上司查参。外省委员。前来办公。先期由外省知会。一体给以车马印票。无者概不支差。但恐臬署丁书。又索印票使费。则又归咎立法不善矣。若谓此涉烦琐。有何长策。由各省自定。

一喇嘛来往须有定班也。喇嘛差使。甘肃四川陕西山西四省。官民同一苦累。怀柔远人。不能停止。或可减少。且多任意随时零星行走。真假莫辨。向官勒索使费。向民折取车钱。其讹诈伎俩。多由通事伴送者。教唆分肥。稍不遂意。非曰　贡件被窃。则曰官物损坏。诈赖多端。官民深畏生事。又包揽商贾货物。箱包捆载无数。诡称官物。多索车马。折钱勒费。非惟偷漏税课。大省脚资。并可索取银钱。拟以后喇嘛来往。必由理藩院四川总督先期行知。指定一班共若干人役。实共箱包若干。实用车马若干。汇为一处。一班一时行走。尤必照样填写印票。开载一切无遗。令其自执。每至一处。必由州县验明印票。如数支应。傥或分起零星。先后错出。随身未执印票者。概不支应。通事伴送人员。查有通同私獘。立为惩处。又陕西抚臣谭锺麟光绪二年咨行四川山西喇嘛过境章程八条。似为妥善。谨另缮清单。应请　饬下理藩院议奏颁行。如有未尽。应由甘肃四川陕西山西各督抚续议。以清各省之累。

一奉使办事大臣宜禁滥索也。西口领队办事赴藏。迎送往来。及　钦差查办事件。在本官必自知检束。而家丁多倚为奇货。昔人所谓朝出国门。便作威福。需索供应。麾斥厨传。事诚有之。尤苦折夫折车。漫无限制。巧取豪索。明为禁止。暗仍刁难。可否　饬下兵部。限以折夫车钱定数。准由州县报销。并拟请以后或少为换班。或加增廪给。或酌与川资。但能少为扰累。即以曲体民生。从前　钦差查事。或仅拣派信臣一人。随员亦少。事权归一。办事亦有实际。大臣出使。各知自重。择人而用。　朝廷自有法度权衡。

一严除衙蠹地痞也。差务固烦。亦多中饱。衙蠹地痞。交相狼狈。用一报三。官司知而不问。彼此含糊。贪婪牧令。谓为理应。或图便用。或邀誉过客。或放纵丁役。闾阎疾苦。视若秦越。山陕地痞。无甚伎俩。亦无多党与。官果严正。即行畏服。各处侵食此钱者。不过刁诈丁役。恶劣乡愚。一经严惩。必能敛。应令各处严查用帐。广贴示众。浮收滥派。定治重罪。

一令民间折交流差钱文由衙门自办也。此无可如何之计耳。臣本籍陕西朝邑县。不当大道。十年以前。粮银一两。摊差费数千百文。至同治七年极矣。将激事变。臣函告督臣左宗棠前抚臣刘典。同治八年。力改差章。彼时尚多兵差。近六七年。岁按粮银一两。派钱二百。提钱若干。交县自行办差。官用己钱。诸从节省。并不误公。绰为足用。丁役书差。酌付津贴。行已十年官民尚便。严考帐目。岁有余钱。买积义仓。去岁旱荒。即用余项应差。一无派钱。此亦苟且支吾。例外派费。但明定限制。图救一时。曾国荃与臣函商先将蒲解僻路。向派极重之荣河夏县虞乡三县。照朝邑办法每粮银一两。岁派钱百余文不等。交官办理。一应科派。概行尽除。在臣实悚非法。农民谓大减。陕西抚臣谭锺麟令同州府知府饶应祺亦试行属县。然臣终不敢以此为良策。必赖治人。至驿路州县。差使无常。能否照办。殊无把握。因郭从矩原奏。谓臣办理本籍差务。未有事实。辄为详陈。

一严查驿马足额备用也。差务例有驿马。本不累民。奈差费诸出例外。州县实多赔垫。驿马不足。上司亦难查究。果能如前六条。实在行之。则州县之力可宽。严查驿马。使之足额。民间车马。乃可以少派。若徒空文责成。难期事有实际。

一本省征防各兵给予长车由营自办也。前七条皆言流差。若遇兵差。亦应计及。查湘淮营制。各有长夫。臣在山东仿行。本省勇营。酌改长夫为长车。每遇开行。及寻常转运差遣。由营自备车马。省费省事。将领勇丁。均以为便。州县里民。不办兵差。诸少扰累。惟有外省过境兵差。不能不支。亦为奏立定章。至遣撤勇丁。出差将弁。如须支差。必验印札印票。其游勇投营。一切杂流私事来往。仅持各营官木戳记。并无印票者。概不支给。

以上所陈。不惟各省向章不同。即州县亦各殊异。因革损益。应从地宜。总期无误差务。无累官民。河南一省。未能周知。河陕各处。如灵宝县。数年前以差重滋事。亦同山陕之累。应请　饬下四川陕西山西河南各督抚。分别查办裁减。改派明正委员。破除官习。洞察民隐。详查四省。定章必行。无名科派。必应尽除。溯查差徭出于丁口。自前明行一条鞭法。已将差徭入丁银。奈差徭仍旧。且加重焉。积累加增。至今民不堪命。概行禁革。事或难行。且虑阳奉阴违。明去暗加。积獘日深。变通宜急。臣因灾祲。极思恤农以固本。是否有当。伏乞　　圣鉴训示。

　　奏减晋省五路差徭情形片光绪八年　
山西巡抚张之洞

再晋省州县虐民之政。不在赋敛而在差徭。所谓差徭者非易民力也。乃敛民财也。向来积习。每县所派差钱。大县制钱五六万缗。小县亦万缗至数千缗不等。按粮摊派。官吏朋分。冲途州县。则设立车柜。追集四乡牲畜。拘留过客车马。或长年抽收。或临时勒价。一驴月敛一百。一车勒索数千。以致外省脚户。不愿入晋。外县车骡。不愿入省。远近行旅。目为畏途。疾首痛心。非一日矣。西南路州县差徭。经阎敬铭减数定章。民纾而官亦不困。特贪吏无厌。难保不日久复故。臣严饬西南路州县。恪守阎敬铭成规。不容稍轶。每月收支钱数。一面榜示差局。一面将原榜照录详送备查。然而行省所治。以及附省数百里内外。纵横四达。大驿冲途。差累未除。怨咨未解。大抵中路之阳曲首县。东路之平定州并所属盂县寿阳。西南路之灵石。南路之榆次。北路之忻州。皆为最冲。冠盖交午。或车柜骡柜。拉扣勒索。或小甲差班。无票横扰。或城乡设局。任意摊收。居者行者。均受其患。前抚臣亦尝有意筹办。无如官吏既不捐利。又不任劳。膜视民艰。枝梧不办。臣坚持定见。甘为怨府。阳曲责成阳曲县知县锡良。平定灵石派知府马丕瑶。榆次派朔州知州姚官澄。忻州派代州直隶州知州俞廉三。分投前往。察度核议。各就情形。多方调剂。现已定章举行。一洗苛政。阳曲则为筹款生息。官设差局。自养车骡。如必不敷。临期自行雇备。并饬将驿马买补。严定应差章程。不准差员滥支。总之不取民间一钱。不扰过客一车。平定寿阳。办理亦同。盂县令其津贴上下两站。代为接递。自四月以来。阳曲平定盂县寿阳等处。未出一拉车扣骡之票。灵石则将官署应酬浮费。痛加裁省。令其买补驿马。自支差务。永除车柜之獘。为灵石本县民间岁省差费制钱二千余串。兼为邻境汾西等县民间岁省帮贴差费银四百余两。榆次差钱三次核减。为民间岁省制钱七千串。忻州将旧日四乡总局南北车局獘章厘正。革除费。为民间岁省制钱一万串。为行旅岁省制钱一千余串。目前众情欢欣。任载络绎。南北商旅。四乡车畜。度恒霍而超并门者。联镳接轸。渐有坦荡之乐。以上五路。乃通省差务最繁疲之区。今已一律廓清。此外支郡下邑。如有积累未除者。即当以次推行。随时整饬。并恳　　圣恩。明降谕旨。所有本省及外省经过晋境之文武员弁兵勇。需用车马。务遵定例。不得例外骚扰。如有额外需索。臣当据实参奏。则有驿州县不致受累。而民困可以永苏。夫轻其徭者。所以不夺民之时。而劝其尽力于南亩也。薄其敛者。所以不竭民之财。而督其并力于正供也。此臣所以为民计。而不仅为民计也。至官署用物。里甲支应。词讼卖票。鱼肉富民。是晋省积年之恶习。藉名兴工修志。按亩捐派。是晋省灾后之贪风。并已严檄禁革。不许稍滋民累。所有裁减晋省五路差徭情形。理合附奏。

　　裁撤夫马局疏光绪九年　　　
四川总督丁宝桢

川省自同治初年。本省邻省军务紧急。各处征兵防剿。地方供给兵差。始创设夫马局。由地方官委绅设局。按粮派钱。预备支应。其初专为防剿紧要。办理兵差而设。原为万不得已之举。迨后军务肃清。兵勇大半遣撤。而各厅州县积习相沿。仍借支应兵差名目。任意苛派夫马。盈千累万。有较正供浮多加至数倍。地方官以此为应酬入私之具。局绅以此为迎合渔利之阶。小民脂膏半入官绅私橐。二十余年。视为固有。民力几何。岂堪长此剥削。虽前督臣吴棠查明分别裁撤酌减。而各属仍多借口差使。大都阳奉阴违。臣于光绪三年到川。民闲具控夫马之案。层见迭出。民情嗟怨。困苦堪怜。当经通饬一律裁撤。惟查南路之雅安州。上至省城。由省至北路广元。出境十八州县。为藏差喇嘛学差试差往来要道。例有支应。不能不稍为酌。以资津贴。仍请由臣亲为核定。于向派钱数。大加删减。以杜侵蚀而纾民力。其余各属。均自光绪三年六月起。一律全撤。不准再派民闲分文。如违严参惩办。嗣据各厅州县陆续禀报裁撤。复经遴委贤员分赴各属明查暗访。亦尚无巧立名目。影射私收情事。至今数年以来。民力稍纾。应供之差。亦无贻误。现在各厅州县均尚恪遵办理。第恐历久弊生。不肖官绅复萌故智。仍藉词添设夫马局。亦不可不预防。合无仰恳　　天恩。俯准饬部立案。以垂久远。以后如有不肖州县。擅自开端私行摊派。一经发觉。除将该牧令严行参办外。并请将遽行批准及失察之总督藩司。一并降级示惩。俾川中士民。长获休息。上副　　圣主轸念民艰之至意。

　　均徭条示光绪十三年　直隶藩臬两司
为晓谕定章。以均徭役而舒民累事。照得直隶地方。附近　京畿。差务纷繁。赋轻徭重。州县缺分既多清苦。向来不能不借资民力。民情素敦醇朴。大小差务。莫不奋勉急公。以为食茅践土。当尽血诚。洵称首善之区。由来已久。均经照办。自道光年间以来。人心日渐浇漓。刁健者习成包抗。良善者每受苦累。遂致不肖文武举贡生员。倚恃衿户。率多抗违。自捐例既开。更多巧避。以捐纳需资无几。而谬厕绅衿。甚至同族比邻。共捐一职衔监生。借为护符。抗差不出。由是与文武举贡生监。武断乡曲。把持衙门。甚至族邻戚友之地。一概包揽。一族既免。兼包一村。于中取利。藐法抗官。无所不至。加以劣衿讼棍。互相架唆。稍不遂欲。即联名出控。告书差而挟制官长。赴府道而竟至京师。非曰勒派。即曰浮收。煽惑村民。敛钱构讼。乡愚无识。以为上控必可永除。岂知粟米布缕之征。载于经籍。庸钱折役之制。仿自前朝。但系平民。义无可辞。乃竟轻信鱼肉乡里之徒。以例难幸免之事。经年缠讼。耗费繁多。则受累无穷。后悔无及。而唆讼之人。乃得饱囊橐。本司等任后。告差徭者不一而足。及至委员明查暗访。十案九虚。此其明证。若不力加整顿。势必将一州一县之差。尽摊派于无告之穷民。公道无存。苦乐不均。何以拯穷黎而警刁顽。今本司等稽考历次通饬旧章。参酌时宜。力杜獘端。悉心酌议。分别应行准免不准免差徭。定为八条。开列于后。合行出示晓谕。为此示仰阖省衿监军民人等一体知悉。自示之后。务须各安本分。循照旧章。按地出差。毋得妄希减免。致堕唆讼术中。傥有健讼之流。胆敢仍蹈前辙。包揽差务。藉众刁抗。一经访查明确。及州县禀报。定即提省究办。从重治罪。若有奸书蠹役。敢于旧章外藉端苛派。确有真凭实据。或本官明知故为徇纵者。许受累本人呈控。本司等提讯。如果属实。定行分别严究惩办。如系捏词妄控。并牵及无干本身之事。出头架讼。罗致多人。亦必按律实治诬告反坐之罪。决不稍涉宽贷。本司等爱民如子。执法如山。保善除恶。一秉至公。为此明白晓谕。咸使闻知。切勿视为寻常告戒具文。怙恶不悛。自贻伊戚。各宜凛遵。毋违特示。

一各州县绅士。以及文武生员举贡进士。准免杂差。定例系指本身人丁力役。如保长甲长轮值支更看栅等类。并非按地派办之杂差。惟绅士生员等。与齐民究有区别。自应量予优异。准免本身地六十亩。余地一律随众办差。如不足六十亩。仍免本身粮地。不准以他人之地数。至于监生。非入监读书。志图上进。暨从前所捐职员。并不出仕效力者。止准免本身地三十亩。其余地亩。随牌当差。若捐例减成以后。报捐虚衔。文职七品以下。武职千总以下。及一切力赏给功牌。不论品级。但未经报部换照。仅图顶带荣身者。所有应办一切差务。无论何项。均与齐民一律供办。不得稍有减免。以杜规避取巧。而免小民独受其累。该绅士生监职员。傥敢借名滥以子孙族户冒入者。查出照例惩办。此外有充当保长甲长。并轮值支更看栅等役。仍准照例免派。其贫士寒儒。并无地亩。仍免本身杂派差徭。以昭优异。若遇　大差及兵差紧要差务。仍遵旧章。无论衿民。一律办理。不准优免。 

一差役皆起于田粮。欲杜诡寄影射之獘。须清各户赋役之籍。嗣后各花户。如有衿户改入民户。及民户改入衿户者。理应随时呈明。不准稍有隐匿。傥将本身粮名。诡寄他人。隐避差徭。及祖父兄弟业已病故。其本身准免之地。尚复以衿户朦混免差者。一经查出。或被人告发。照例从重治罪。

一各衙门吏役。实在当差应役卯簿有名者。及各州县汛兵。各准免本身地三十亩。仍遵道光六年奏定额数。州县衙门不得过八十名。教官佐杂衙门门斗弓兵。不得过二十名。如违。定将滥准充膺之州县教官佐杂。一并查参。

一各州县应免之绅衿吏役兵丁人等。将所免本身地六十亩及三十亩之花户姓名。自行呈送本州岛县。另册登记。并送本管府道查核。其有本身并无地亩。及不足六十亩三十亩者。毋得包揽影射。自干咎戾。

一各州县书役包差。大为地方之害。应严行饬禁。如敢故违。定将州县参劾。吏役惩办。以除积獘。至各州县寄庄地亩。承种各花户。所完地亩。坐落州县之钱粮。即应办地亩坐落州县之差务。不得因地亩在此。而花户居住在彼。即可影射诡避。嗣后应照催征寄庄钱粮定例。由地亩坐落州县。将该花户应完差徭钱若干。开单移知花户居住州县。会票催追。傥花户隐匿推诿。及州县稍分畛域。代催不力。分别查究示惩。

一凡　圣贤四氏后裔。入籍直隶散住者。光绪四年咨准　衍圣公府核覆。查其从前有案准免者。仍予免派。此后不准再请。以示限制。各儒学佾生。凡系奉　学院考取。免其府州县考一体院试者。准免本身地三十亩。其在　衍圣公府捐纳伴官等类。仍照向章不准免差。

一各州县学　文庙洒扫。理宜门斗供役。赞礼生应由州县自行酌赏。乃竟有另充斯役及赞礼生。有准其村庄免差。以为调剂者。实属荒谬。概应革除。傥敢故违。定行查究。并将州县及各学示惩。至庵观寺院僧地道亩。查历次通饬。向无免差章程。嗣后无论是否香火地。及自置之产。有无当官差使。遇有禀求者。概不准免差。以杜包揽影射之獘。

一各州县差徭。悉宜循旧。不得稍有加增。亦不得私行裁减。防微杜渐。具有深意。前于同治八年间。奉前督宪曾通饬内除獘一条。有曰居官之道。裁陋规者。尚不免有伪君子。卖陋规者。则决为真小人。其论包括甚广。凡有人心者。宜如何自爱。嗣后如有沽名市惠。不顾大局。希图见好。任意减免。及署事代理人员。藉词体恤。暗卖陋规。竟敢违禁勒石碑者。一经查出。照例撤参。并将碑上有名人等。挐究治罪。自此严定章程之后。傥再有刁生劣监包揽生事。即按律从严惩办。或因希冀减免。架词妄控者。集讯得实。除予以应得之罪。并将其本身差徭。均不准免。应与齐民一体办理。以杜刁风而清讼源。

　以上各条。系约举大端而言。其有各州县情形互异者。应由地方官因时制宜。细加厘定。禀明存案。以期尽善。毋得阳奉阴违。致干查究。

　　致官揆帅书　
胡林翼

顷据蕲水县易令禀称。以修复　　圣庙考棚衙署各工程。均照王孝凤计田派费之议。每正一两。出钱六百文。以为兴作用项。愚见昔鲁宣公履亩而税。孔子非之。若　　圣庙而欲以亩税累民。恐非　　圣人之所欲也。况城工衙署。应由地方官酌量劝捐富户兴修。更不得加赋病民。致滋扰害。正赋钱粮。逐日严催有定制。尚恐侵渔。尚恐亏欠。况加亩费。难免官绅书吏侵蚀。不能尽归实用。是徒苦我农民。而大户富绅。可以幸免。且州县亦乐于中饱。此议未便通行。可否即请中堂驳回。王家璧一案。并请札各州县劝捐集事。不准于钱漕正供之外。加派分文。致生獘窦。兵燹之余元气未复。休养生息犹虑中伤。况其征税以取戾也。

　　请革现年敝政略
  </div>
  <div class="pagination">
   <a href="皇朝经世文续编_page66.html">
    上一页
   </a>
   <span>
    ...
   </span>
   <a href="皇朝经世文续编_page62.html">
    62
   </a>
   <a href="皇朝经世文续编_page63.html">
    63
   </a>
   <a href="皇朝经世文续编_page64.html">
    64
   </a>
   <a href="皇朝经世文续编_page65.html">
    65
   </a>
   <a href="皇朝经世文续编_page66.html">
    66
   </a>
   <span class="current-page">
    67
   </span>
   <a href="皇朝经世文续编_page68.html">
    68
   </a>
   <a href="皇朝经世文续编_page69.html">
    69
   </a>
   <a href="皇朝经世文续编_page70.html">
    70
   </a>
   <a href="皇朝经世文续编_page71.html">
    71
   </a>
   <a href="皇朝经世文续编_page72.html">
    72
   </a>
   <span>
    ...
   </span>
   <a href="皇朝经世文续编_page68.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
