<!DOCTYPE html>
<html>
 <head>
  <meta charset="utf-8"/>
  <title>
   皇朝经世文续编 - 第 66 页/共 192 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文续编 - 第 66 页/共 192 页
  </h1>
  <div class="content">
   杨沂孙

为普减之说者曰。　国家旷荡之恩。数百年而一遇。当此大难之后。不可不均沾也。则当不问赋之轻重。遵照部定苏松太三分减一。常镇十分减一。胥吏无所舞其獘。百姓无不被之惠也。执减浮之说者则曰。苏松太数百年秕政未除者。浮粮也。今既遇旷荡之　恩。议减浮赋。而为普减之说所持。则粮之重者未尽除。上有减浮之名。而下无减浮之实。设建言者。见苏松太之赋仍重于常镇。而再议减。将何以持其后乎。则此时莫如减重不减轻之为得也。窃以为此说可兼用。而不可偏用也。可分别以用之。而又必通融以用之也。夫潘光禄之所奏。郭方伯之所详。李中丞与节相之会请。皆主于减苏松太浮赋也。经部臣议而及于常镇之不浮者矣。遂定为十分减一三分减一之数矣。是主于使三属极重之赋大减。两属虽轻而较他处亦重之赋稍减。同被粤寇者均沾　　皇恩也。部臣之议。固主于使五属均沾　恩。而亦欲使三属得减浮也。何也。常镇之赋无浮。而科则准则十分减一。可划一办理也。苏松太之赋有浮。而科则多则三分减一。可通融办理也。何以谓之划一办理也。无论数勺数合数升之赋。而皆得减十分之一也。何以谓之通融办理也。今取苏松太之田。无论科则轻重。先照常镇之例。普减十分之一。则苏松太无不沾　恩之田矣。再取苏松太既减之田。审其科则轻重。比较常镇而重之。自某升以下为无浮不减之田。自某升以上为有浮当减之田。而以十分减一。所赢之分数。视其递重者而递减之。务令无一斗以外之科则。而通核先后两减之数。仍不溢乎三分减一之数。则于原奏减浮之说既合。部臣普减之议亦遵。苏松太无不减浮之赋。五属无不沾　恩之田。且于一百二十万之赋入无亏。数百年以来之秕政可革。可以息众口之纷争。可以慰民生之望矣。此所谓划一者划一之。通融者通融之。不执一而兼用之。不混同而分别之。而办理各得其宜也。至于绝浮收勒折陋规垫欠各獘。则在大吏之严明。州县之遵守。而于此时之减浮以革秕。减赋以施　恩者。无涉也。察吏爱民。立纲陈纪。权时制宜。酌盈剂虚。固有治人而无治法者也。

　　拟江苏藩司请减五属钱粮详稿批同治三年　
杨沂孙

减漕之议。以苏松太当减浮。而因及于常镇之重赋。常镇无浮而赋稍重。故以普减为宜。苏松太有浮赋而间有轻则者。则当先普减而复减浮。其办法。五属皆减十分之一。则常镇与苏松太无不沾　恩之田。再将苏松太之浮赋递减之。务令无出一斗之额。其自九升五合以下者不再议减。则苏松太无不减浮之赋矣。或恐苏松太所减之数。将不止于三分减一之数。则奈何。以某计之。仍不出三分减一之数也。取三分减一之一数。而更三分之。以其一为普减十分减一之数。以其二为减浮三分减一之数。其间纵有赢缩。则取各县之科则上下而赢缩之。仍不出部定三分减一之数也。此某近日所思之办法也。附详所论减浮之法。至精至当。普减之后。悉可照办。至正详请减钱粮一节。虽为推广　　皇仁起见。实则窒碍难行。盖自丁钱归田起征之后。百姓无无田之丁。五属之田。既普减赋。即五属之丁。无不永远沾　恩。较之他处被兵之民。实已至优至渥。兹因减田赋而再请减钱粮。乞恩无已。且与原奏不符。政体有伤。必难邀准。大详所谓常镇官民困于钱粮者。询之常镇官绅。殊不谓然。罢民以拖欠为常。以抗官为能。犹寒暑之怨咨。而非利病所关系。浮言虽动。为政者之所不听也。且减浮减重。皆以恤民隐。苏积困。不可牵涉州县之奏销考成。奏销考成当别思整饬吏治因时制宜之良法。如因奏销考成而损　国家之经制。非政体也。大详所谓久不能完之空数。悉予豁除。窃所不解。所谓空数者。在官乎。在民乎。有着乎。无着乎。豁除之后。民间竟无一罢户拖欠者乎。州县催科。竟无毫厘之不足者乎。夫空数者。罢不完。征不力。而后有之。有情可恕。有法可惩。此　盛世所不能免者也。使邀减之后。而复有拖欠。能再予以豁除乎。使积年罢户而竟可豁除。则民亦何乐不为罢户乎。是导民偷也。故官民困于钱粮。兼顾奏销考成。皆不可据以为减钱粮之说者也。事关政体。虽损上益下之事。亦不可从。愿高明熟思之。

　此篇及前篇系曾文正公开幕安庆时苏常初复建议减赋属先生所拟者文正先以书复刘方伯即主是议今文正集中所录者是也

　　江苏减赋记　　　　
冯桂芬

苏松重赋源流。余代合肥李公鸿章譔疏中详言之。大抵一亩之税。苏松太最重者几及二斗。轻者犹一斗。视常州六七升。镇江五升。相悬绝。先后议减者。明建文诏亩税不得过一斗。寻为成祖革除。厥后周公忱况公锺奏减秋粮一百余万石。　国朝韩世琦玛佑严沆孟雄飞吴正治慕天颜汤斌任辰旦各疏。民人陆大猷等牒。先后请减。皆格于部议。雍正间。怡贤亲王以米尚能完。银多逋负。请减银而不及米。乾隆间减银案循之。自来言减赋之害。尤痛切者。诸疏外莫如蒋公伊流民图。周梦颜苏松财赋考。蒋图不可得。周书则采入四库。有刊本。余生长田间。深知其苦。先淑人家为催科所破。尝谓桂芬曰。汝他日有言责。此第一事也。弃养以来。益用耿耿。顾汔不得言责。且以为内发不如外发之捷。欲求一贤督抚言之。而揆时度势。不可轻动。故迟之。惟三十年来。官中一言一事涉漕赋者。必求其详。手录之。久渐成帙。盖以道光十年以后。无年不灾。通牵岁赋不过五六成。窃以为此可减之机。而所见督抚尚非其人。无何而有粤寇之劫。余避地上海。湘乡曾公国藩奉　　诏东征。介钱君鼎铭招余往。辞之。而以减赋节略相寄。曾公首韪之。同治元年春。合肥李公鸿章督师至沪。又有幕府之约。见即说以减赋。欣然相许。余无求于李公。而以此事故曲意赴军。同事粮道湘阴郭公嵩焘引为同志。李公遂以此事付我两人。先为郭公草详。继为李公草疏。累旬始成。博访通人。诹谋询度于金布令甲名于时者。若李君友琴邹君雨平诸人。佥无异词。顾由后思之。则有四憾焉。初径请常镇不减。苏松太减半。令重额减为一斗。稍浮于常州。轻额减为五升。略同于镇江。有人言汤文正请减一二分不得。今骤请减半。得毋河汉其言。不如先进三十年比较单。但请酌中定额。邀准之后。始明言之。余深韪其言。改如今。初不知　朝廷宽大。径请亦可邀准。此一憾也。又吴君云言。宜请照常州起科。余以为骤请减三分之二。终嫌河汉。不敢下笔。然犹详言苏常犬牙相错。天时地利人事无一不同。而赋额二倍。为不平不均之尤。越日又以篇幅过长。删此一段。既见部文。屡有不得其平语。绝不知苏赋之三倍常赋。始悔不从吴君之言。此又一憾也。又全数以灾缓比较立言。故余手请减米数下。有南米丁粮一体核减八字。郭公不知钱谷。以为词句繁衍。清省去八字。余覆校竟不觉。既发始觉之。此又一憾也。初余有片。言各属科则百十等。为胥吏獘薮。请一律照江震例九等定则。嗣郭公别作均赋片。谓关系较重。宜置余从缓。余颇然之。孰知后此一切皆方伯某公为主。与所见适相反。前遂不行。此又一憾也。

举事不慎。悔莫能追已。议既定。有候补道某。自江北邮上说帖。谓减赋不宜多。苏松太二成。常镇一成足矣。但改考成例十分为七分。计起运米仍可得百余万。官与民两利。其词甚辩。某公力主其说。以为不易之法。谒院赞成之。李公以付余。余驳之云。从此小民完十分之赋。　国家收七分之漕。包欠之丁胥。惯欠之绅衿。捏欠之州县。永享此三分之利。该道创此异论。请改二百年各直省通行之例。为若辈开一绝妙方便法门。不知居心何等。且不惟不可行。亦不能行。漕额有一分。斯有一分之用。应何人何款弥补。何以不筹及。公见之咋舌曰。獘至此乎。君言是也。此余与某公龃龉之始。余又以周梦颜财赋考卷首绘图。最动心目。宜附呈　乙览。购之沪上不得。旧藏书数万卷。寄太湖中冲山寺已三年。遂遣信取以来。以腊月朔登舟。八日而贼至寺毁。余书独完。遂请李公加跋恭进。一切备具。时官军已复青浦嘉定常熟。将及苏城。曾公与李公约俟红旗同上。一日郭公议捐江北沙田。谓吴君云谙其事。往请之。君曰。江南北捐事。殆无遗利矣。此不足烦公。公有意苏吴民。盍请减赋。且粮道职也。郭公以曾李红旗之约告之。君曰。云以为迟矣。官赋犹私租也。今兹无租之时。设有佃户求业户减租。其事虚而易。城既复且征租。而求减租。其事实而难。云以为及今行之。时哉不可失。郭公大然之。返幕。邀余偕请李公速发。乃以同治二年五月十二日上之。二十四日抵京。　　诏从之。先是四月二十日。太常卿潘公祖荫二十三日御史丁君寿昌交章言减赋事。皆下部未覆奏。六月三日覆奏。请苏松太减三分之一。常镇减十分之一。　　诏赋从之。部文既至。余与郭公议。苏城完善之先。岁运七八十万。苏城残破之后。岁运转一百二十万。势不可行。徒滋百獘。宜请再减一成。晨夕为李公言。李公许之。属缮。成以寓曾公。亦许之。未发也。一日曾公忽以余檄司道会议。意在速行。初郭公之具详也。不会某公衔同事秦观察缃业。曰。口舌自此始矣。某公果大恚。至是郭公已迁去。遂欣然以为己任。欲尽翻原议。凡七事。一常镇勿减。请收回成命。一苏松太勿再减。一五升以下额勿减。一减银别定分数。勿援灾缓旧案。一常镇一体减银。一科则概仍其旧勿改并。一减分酌用等差。勿普减三分之一。先以红禀言于曾李二公。皆不许。遂压详文不上者数月。而李公统兵薄苏城。城旦暮且下。余已辞李公离幕。思吴君云言。先后三致书。请径奏。毋待司详。李公乃属幕府钱君恩棨缮成。行发矣。某公自沪至苏。争之力。辨之疾。要必诺乃归。于是所谓一成十数万者。永留于江苏矣。而余六事。尚不许。积数月。某公固执不已。李公嘻笑怒骂。开说万端。不为动。详亦汔不上。逾年。李公令某公赴省谒曾公定之。曾公亦曲从其议。惟驳去常镇不减一条。余悉如某公指。详乃上。疏即出其手。李公以疏中酌定等差一节。词不达意。仍节余前改定上之。未几曾公督师豫中。李公署总督。某公护苏抚矣。寻得部覆。不准减银。顾驳漕项词重。驳地丁词轻。于法可更请。

而余于减赋外。又以清丈津贴两事。与某公积忤。李公在金陵。以同郡殷阁学兆镛疏请免厘语侵之。迁怒苏绅。有后言。度致书无益。同县潘君曾玮数争于某公。不省。减赋之案遂定清丈者。余所为校邠庐抗议中。有绘地图法。某公见而善之。请李公牒余丈川沙田。事未半。某公忽请罢之。李公愕然。牒余酌进止。惟余亦不解也。详见致李公书中。既归。一幕友云。某公习闻民。间有隐匿之说。欲清丈以发之。清丈者。求田多耳。今闻丈得数转少。故罢之初。余之赴川沙也。某公与以上海县弓。度之与苏弓同。以之量田。率视原报田数稍少。余议用朱子条奏经界状。所谓通县均纽。顾亭林日知录。所谓一境通摊之法。以所少之数。均分于合县田中。行之减赋时。尤泯然无。某公则大骇。先后两详。斥为大拂舆情。盖不读朱子亭林书也。某公于是谓上海弓不可用。博求他弓。属吏迎合者。或以华亭县烙印旧弓进。计十亩可得十一亩。则大喜。州县以弓请者改与华亭弓。余疑之。告李公咨请部示。部弓至。则与华亭弓合。时某公已护抚。益大喜。札司通饬遵部式。余益疑之。乃详考　　皇朝文献通考。　大清会典。户部则例。皆载部尺五尺为步。二百四十步为亩。此正例也。江苏等省。旧有田亩。准用本地旧弓。不用部弓。惟升科田亩。始用部弓。此变例也。又阅长元两县残本鱼鳞册。积数皆用六归。以六尺为步。与部章五尺为步显异。尤为确证。始恍然于部弓华亭弓皆不误。而以部弓量旧有田亩则误。会三县将清丈。遂详致三邑侯书。长元乃改作六尺弓。某公闻而不喜。吴县不敢改。亦不果丈。厥后太仓以藩弓清丈毕。多田数万亩。一州太哗。乃议摊轻各田之粮以符原额。大吏将从之。官绅以问余。余曰。摊重则不驳。摊轻则必驳。不如用申算之法。官绅然之。时某公已以艰去。佥曰。某公在者。太仓加赋矣。然各县用某公所发步弓如故。不步田而胥役已藉之索民。民苦之。六年夏。丁方伯日昌履任。始偕同人呈请申明旧例。亦不行。同治十年。曾公阅兵苏州。余乃言之。公会商中丞南皮张公之万。公尤明了。遂咨部。部臣复以宜专奏。汔未定案。津贴者。初道光丁未沔阳陆公建瀛抚吴。行海运。议以河运停减银米充公。而水脚经费取诸州县。时余以母忧家居。荷公延访。余曰。移河运费为海运费。此正道也。公曰。君言诚然。顾海运试行耳。明年且复河运。今年由重之轻易。明年由轻之重难。俟河运果废。必如君言。余无以难之。既而浙江行海运如余言。江苏则因循者十余年。

减赋之初。余以此昌言于诸公。某公亦附和之。余以为早在改正之列矣。一日。吴观察艾生自浙来。过余曰。比见某公。为言今年议大小户均赋。每石津贴运费钱一千。杂费钱一千。愿诸君助我。意甚决。是将奉　　旨浮收勒折矣。此梓乡大事。君不言。谁宜言者。时减赋事已大定。余以某公故。与李公约。绝口不挂漕事。乃邀潘太史遵祁顾廉访文彬四人。公致减赋局员陈观察庆溥书。有奏加津贴。秕政流毒等句。词颇刻挚。陈君以示同列。某公闻而索得之。大怒。来余家。气涌如山。为言并无奏加津贴事。余应之曰。然则秕政流毒等语。公不任受。谓余误听可也。某公又曰。苏漕移漕项粜变各银为海运费。实不足。益以赡军田息始足。屡请宫保不见许。故有取之州县之说。余曰。果为此一事耶。是诚在我。翌日李公来。盖闻余与某公龃龉。将排解之也。余详述颠末。且以田息请。李公坦然。许另奏。于是乎删除津贴之议以成。其后某公护抚。甄别陈君及吴观察女夫某去官。知其事者冤之。是年某公遂行均赋法。昌言于众。每石时价外加八百文。洎定数之日。时价石钱三千二百。漕价石钱四千五百。其次年。某公以艰去。旋自缢。中丞郭公柏荫方伯王公大经主漕议。米价减二千二百。漕价四千二百。遂与不删津贴等矣。传曰。作法于凉。其獘犹贪。作法于贪。獘将若之何。可慨也。减赋既定。佥谓租以供赋。减赋自宜减租。是秋议定每亩一石以内正数减为九七折。一石以外零数五折。仍不得逾一石二斗。是为减赋之终事云。是举也。其善者。则曾李二公为之。其不尽善者。则某公为之。或以余为有左右之力。闻之殊内愧。故为之缕述始末。以见余于此事。心力交尽。卒之无功有憾。而不能挍出疏中所脱八字。尤憾之大者。或谓此其中有天焉。则非余所敢以此自解也。由余论之。常镇三十年来。亦皆年年办灾。乱后岂能转办全漕。减一成亦宜。惟米既益少。银即可不减。此外苏松太嘉湖五郡。宜更请定一亩之税。米不逾一斗。银不逾一钱。则至均至平之道也。愿以谂天下后世之留心民事者。

　　江苏减漕始末
宗源瀚

同治二年五月。江督曾侯苏抚李伯会奏江苏减漕一案。其疏出冯敬亭桂芬宫允之手。载宫允显志堂集中。疏见前疏上。于五月二十四日降　　特谕曰。苏松太三属地方为东南财赋之区繁庶甲于天下而赋额亦为天下最重及至粤逆窜陷该省焚烧杀掠民尽倒悬幸自上年官军克复松江本年克复太仓现方进取苏州救吾民于水火而各地方经贼荼毒雕瘵至极若不将该府州属数百年浮粮积獘仰体　　　列圣深仁厚泽大为核减无论民力断有不堪即使勉强减成输纳何以慰如伤之隐而施浩荡之仁且令官绅胥吏徒营中饱尤为獘之甚者亟宜因此时会痛加扫除所有苏松太三府州属粮额着两江总督曾国藩江苏巡抚李鸿章督饬司道分别查明各该州县情形折衷议减总期与旧额本轻毋庸议减之常州镇江二府通融核计着为定额不准再有官垫民欠名目嗣后非大水旱成灾实在荒歉者并不准捏请缓蠲等因钦此。其时先有光禄寺卿潘祖荫疏请减江南各郡邑赋额。福建道监察御史丁寿昌疏请减浙之杭嘉湖江之苏松常镇太七府一州粮额三分之一。先后交户部议奏。议未上。至是户部奏。苏松太三属。额征米一百二十一万石。常镇二府额征米四十五万余石。今曾国藩等疏请常镇二府不减。通融核计。起运交仓米九十万石以外。是嗣后苏松太三属。应征米五十万上下。祇存原额十分之四。按常镇二府额征米数计之。未免不得其平。请将苏松太三属量减三分之一。常镇酌减十分之一。各该州县赋额不同。即一州县内上中下赋则亦甚悬殊。应令各照旧额之重轻。分别议减。核计四府一州。仍可得漕额一百二十万余石。　　诏从之。减米而不减银。刘松岩方伯郇膏。亟以为言。曾李二公复上疏言。直省遇灾。无不银米并蠲。苏省历年办灾。每至秋成。米数一定。地丁之奏销。漕项之考成。俱照米数验派。民间完纳钱粮。亦必俟蠲缓定案。方始踊跃输将。江苏四府一州。岁额征地漕正银二百十五万零。自道光癸巳以后。无岁不办歉缓。数十年来。旧额几同虚设。道光辛丑以后。咸丰庚申以前。二十年中。奏销完数之多。以咸丰戊午为最。然地丁仅完九十余万两。漕项亦不过三十万两。承平无事之时。情形尚复如此。今米额既荷非常旷典。地漕银两。自应援案一体请减。雍干两朝。蒙减浮粮银六十五万两。惜当日奉行者。未详考科则之轻重。寓调剂之权衡。乃均匀滩派。至不科本色之折粮。分隶海门之沙地。一律普减。而本折并科最重各属。反无以资挹注。轻者益轻。重者仍重。流极至今。仍有不得不减之势。若减米而不减银。则奏销万难如额。必至捏灾请缓。仍蹈故辙。际此疮痍之后。欲其征解之数。转增于完善之年。此事理之必无者。更虑因银不足。而累及于米。拟请将五府州钱粮。酌减十分之二。　　诏交部议。户部奏。天下财赋。合地漕盐关。岁入无过四千三百余万。岁出大数。存留无多。而水旱之灾欠。官民之逋负不计焉。

今因军需浩繁。方且议捐议厘。减俸饷。为一时补苴之计。而转欲减额征之地漕。老成经国之谋。窃恐不宜出此。江苏省地丁一款。额征银一百四十余万两。该省例支兵饷恤赏等款四十四万两。河工驿站浙课铜价等款十万两。俸工役食等款八万两。织造颜料布疋等款十二万两。祭品坊仪杂支等款三万两。一切水旱赈恤等款。皆取给于一百四十余万两之中。漕项一款。额征银六十万两。又为办运要需。碍难准减。恤民之政。不在减定额。而在裁浮收。请饬妥为筹办。以恤民隐。于是减银之议遂止。宫允集中。别有一疏。言部定米额一百二十万之数。道光二十一年以后。惟二十四年运米一百十二万。二十七年运米一百四十四万。除去官垫民欠。尚敷百二十万。为空前绝后。咸丰中。藩司王有龄心精力果。冒掊克聚敛之名而不惜。乃先后三年。所得总未逾百万。事势所趋。民力所限。彼时犹然。矧在大难之后。至于税则之重轻。宜视土田之肥瘠。苏常绣壤相错。天时地利。一一相同。宜稻之地。常熟无锡并称。乃苏属之常昭二县。每亩重者一斗六升起科。常属之无锡金匮。仅六升六合一则而已。常镇旧数既轻。少减之而更轻。苏松太旧数太重。大减之而仍重一倍以上。恳于准减三分之一外。再行量减。定为减去四成。地漕各银。苏松太六折。常镇九折。与归并科则一片。则皆拟而未用也。宫允自记此事云云。记见前源瀚按宫允所记四憾。其删去南米一节。然后来南米仍一同核减。盖漕南者。官中于收米后。划出若干为漕。若干为南。民间祗知完米。不知若漕若南也。既曰减三分之一。则应按额核减。断无减漕不减南之理。至各县科则至二百余等。极其繁猥。然二斗三斗四斗以外者。仅长元吴三县有之。而此等重则之田。或祗数亩。或祗数分。此不足论。综其大概。三属之田。重者一斗九升有奇。以次递推至一斗数合。轻者九升数合。以次递推至二升数合耳。非必无等也。其区别至二百余则者。大抵勺杪撮圭粟粒黍稷糠秕禾粞之各异耳。宫允欲归并以期简明。固当。而方伯依户部原议。照旧额轻重分别议减。创为科则表。胪列旧科。与减定新科。颇明。旧科删去奇零。以勺为断。而新科则挂零。仍及禾粞不惮烦难。虽秋毫亦剖其等级。初议八升以下不减。曾文正驳之。改为五升以下不减。重额多减。轻额少减。各县所减分数不同。以南汇川沙为最少。以长元江震为最多。总数虽仍三分之一。而苏属之长洲元和减至四分三厘。震泽四分五厘。吴江亦四分外。以符宫允十分减四之续议。吴县昆山新阳。亦各减至三分六七厘。惟常熟祗二分八厘。昭文祗二分六厘有奇耳。太仓镇洋。皆三分五厘。松属之华亭奉贤上海青浦。皆二分数厘。娄县金山。皆三分数厘。南汇川沙。祗一分六七厘。嘉定宝山粮则尽五升以下。崇明海门无漕皆不减。常镇二属。不论轻重。普减十分之一。

方伯屡上曾文正禀牍。谓一律普减。是乱后之殊恩。减重不减轻。是救时之惠泽。　朝廷寻常恩施。犹谆谆于无滥无遗。况岁蠲百数十万之金钱。以苏民困。身任其事者。乃不计出万全。滥及于不必减之下则。反遗乎不能全完之钱粮。能不引为己罪。其治此事。多出亲裁。不由幕客。曾文正虽先与驳难。后亦奖其治事之忠。委曲从之。而宫允减赋记中。于方伯顾多微辞。刘公向为江苏州县杰出之选。有循吏称。江苏减赋全案中。载其官文书。亦足见诚。宫允平生以经济自期许。潘文恭当国时。曾以其名与林文忠姚石甫同荐。读其文集。未尝不叹其用心抗志。迥不犹人。校邠庐抗议。则多不可行之论。当曾文正驻安庆时。请兵公启。指陈形势。援证古今。文正为之倾倒。减赋一事。留心三十余年。而卒成之。今之林下缙绅。岂易有此。刘公亦引减赋为己任者。彼此乃多不满。岂所谓意见未除者与。户部必欲留百二十万之漕额。谓请减额征地丁漕项。非老成谋国所宜出。所持非不甚正。然其言曰。裁有定之赋。开无艺之征。谓指厘捐与。今之厘捐。资用甚繁。未必因地丁征足而遂罢。内寇海防至急之时。未闻加赋。是　本朝断无无艺之征。此亦危词虚论耳。且百二十万之米数。二百十五万之银数。既不考寇乱以前曾否办此。又不问寇难以后能否办此。而但持侃侃之论定案。至今二十余年矣。实征之数。起运米及银。均不满百万。虚灾虚歉。一如曩时。而且过之。曩者灾则蠲。歉则缓。祗二途耳。今则有所谓薄收。有所谓不敷工本。有所谓未届征限。一歉也而有曰较重。曰稍次。曰缓征之歉。日减成之歉。曩者蠲减分数。银米一也。今则有米减数厘而银减数成者。有征米而不征银者。曩者缓征之赋。次年麦熟。或秋后带征。否或递缓也。今则有由远及近次第带征一年者。荒田则有已熟而复荒者。盖定额虚悬。征解不足。不得不设法以遁于额之外。而名目愈众。途径愈歧。徒剥　朝廷之正供。入官胥之囊橐。而绅衿举贡得以抵州县之瑕隙。而持其短长。大户小户包户一如曩日。征数愈以不足。荒歉之名目愈以增多矣。夫以户部原奏而言。有漕八省。岁共征米四百五十余万石。岁支放款三百余万石。有盈余一百余万石。江苏四府一州地丁岁额银一百四十余万两。本省兵饷等支款七十七万余两。亦恒赢数十万两。而漕项岁额六十万两。向以六分办运。其余四分。例应报部候拨。谓之四分漕项。州县恒赂部胥。不报完不议处。正供银米中。所谓官垫民欠。率取给于是。凡此皆不减之减。暗耗于不觉者。曾李乞　　恩初奏。　　诏书坦然从之。惜当时请减之数。笼统而未分晰。故　　恩诏中。亦不能定其数。傥原疏以为苏松浮粮。雍干两朝。仅减银六十五万。而未减米。今当大难之后。民困较雍干时又不啻倍蓰。请仿　　　祖宗朝恩免之数。再减苏松太浮粮六十余万石。而仍减四府一州地漕银十成之二。得　　明诏宣示其数。则户部之辞不得入。而五折四折九折六折不得体之说。亦不致贻讥。惜宫允之未计及也。

后来减银不得请。不得不破地丁奏销全完之向章。奏销例准开欠。计所欠分数议处。江苏独迫以全完。有欠者。不照分数。候部处分。而持疏纠之。州县以此不敢开欠。而惟以灾歉为遁计。是以例定奏销处分。在江苏久为虚设。刘公护抚。主奏请。不曰此后地丁不能全完。宜复奏销议处之旧例。而曰减漕后。地方官自宜激发天良。均平催征。第恐托词民穷。文其怠玩。不定考成。何惩惰误。例载地丁欠不及一分者。停其升转。罚俸一年。欠一分者降一级。欠二分者降二级。欠三分者降三级。欠四分者降四级。俱令戴罪征收。欠五分以上者革职。请申明定例。奏销时。将未完银两。按分计考。户部始无以难之。若以实情入疏。恐必驳也。当时镇江府知府金香圃太守以诚上议言。苏松财赋甲天下。而民则犹是民也。逋负逃亡。何地蔑有。钱粮之不能全完者势也。上司以为操之不急。则州县无所惩。于是兑漕与奏销地丁时。有欠完者。辄持疏严劾。号于众曰。不全完者有如某某。而按分数计考成之例竟废。州县惧罹重谴。征不足。则浮收勒折以补之。补之犹不足。则挪移征存漕项买米以足之。虚报全完。谓之官垫民欠。四分漕项。不敷动垫。惟递年捏歉请缓。巧为腾挪。多一分凿空之灾歉。即少一分运解之钱漕。州县垫一石之漕粮。交代抵数两之漕项。　国家两受其敝。盖全完之说有以启之。特参之严有以迫之。其咎不尽在州县也。近年起运正漕一百万石。征完者不过六七十万石。视原额不及五分。此外三四十万石。皆动缺征存漕项。及例应缓征银。以买补之。百獘丛生。得不偿失。每届豁免。动缺存库不下四五百万两。自道光初年至今。共不下二千余万两。摊补既成虚说。禁革亦为具文。使不务全完之虚名。而储二千万之实款。何至府库空虚若是。正本清源。其策有二。一曰量减赋额。不准捏报灾荒。一曰明定处分。完七分以上者免其特参。按未完分数照例议处。否则威令所驱。獘源难塞。正赋既明减于特降之　　诏书。又暗减于无凭之灾歉。四分漕项。复阴耗于官垫民欠之中。不数十年。度支日绌一日。恐流獘转甚于未减赋时。不可不深长思也。金君由幕而官。洞悉症结。故其议特警动。今日之流獘。已预烛于几先。不可谓为躗言。宫允记中。所谓候补道某上说帖者。即指此。后来刘公疏请复地丁奏销成例。意仍本此。而宫允之诋金君。亦过当也。户部饬减浮收。减赋全案书中。载同治五年七月十八日奉　　上谕。据李鸿章将减定征漕余耗折价各数查明具奏开单呈览四府州属共减去浮收米三十七万四千六百余石钱一百六十七万六千二百余串又征银减去浮收钱四十万余串即泐石永远遵行镇江府属四县减去浮收若干再酌核奏明办理钦此。乃院奏司详。全案中均不载。所谓减定余耗等数。使人无从考知。折价之数。视市值为增减。按年奏明。免州县高下其手。本折仍听民便。此善政也。然奏案每较时值有增。所谓余耗者。上供正耗之外。每石酌收余耗。为州县开仓运米诸费。浙省每石收二斗五升。谓之耗米。江省先定三斗。不知值何年米贵之时。有人谓折钱一千文。与米三斗不相上下。自是米价虽递贱。而一千文则督抚年年奏仍之。藩司且给示泐石焉。别有五十二文者。则向随正漕征收之脚费钱。以抵减缺之南粮也。减漕为近年一大政。长夏无事。取全案一书。与显志堂集同观。遂撮叙其始末曲折。而以漕额减数济运各款减定科则浮粮考四者附着焉。

　漕额减数

　苏松常镇太四府一州。额编漕南米豆二百二万九千一百七十四石零。计苏州府属。额编八十七万七千五百六十四石零。减漕案内。减免三十二万六千六百三十二石。仍征五十五万八百余石。松江府属。额编四十二万七千四百六十一石零。减漕案内。减免十一万六千五百四十四石零。仍征三十一万九百余石。太仓州属。额编十五万三千四百三十二石零。减漕案内。减免四万二千八百七十七石零。仍征十一万五百余石。苏松太三属。共额编漕南米豆一百四十五万八千四百五十余石。户部奏三属额征一百二十一万余石者。除南米计之。非实数也。常州府属。额编三十五万五千九百八十石零。减漕案内。减免三万五千五百九十八石。仍征三十一万九千九百八十二石。镇江府属。额编二十一万四千七百三十五石零。减漕案内。减免二万一千四百七十三石。仍征十九万三千二百六十二石。常镇二府。共额编漕南米豆五十七万零七百十五石。户部奏二府额征四十五万余石。亦除南米计之也。苏松太常镇。共减免漕南五十四万三千一百二十六石零。仍实征一百四十八万六千四十八石零。内有兵行局恤等南米二十八万余石。留南坐支。计实应交仓米一百二十万余石。除去给丁耗米。正兑米一石。征耗米四斗。以二斗五升交仓。一斗五升给丁。改兑米一石。征耗米三斗。以一斗七升交仓。一斗三升给丁。拨补白粮。白粮为　天庾玉粒。旧额二十余万石。乾隆年间。改漕十二万石。并减白粮经费。实征十二万九千七百八十石零。内除给丁余耗舂耗水脚食米盘用耗外。实起运米七万二千六石零。向遇灾蠲核分确数后。仍于漕粮内拨补足数。计实应交仓漕米九十九万六千余石。白粮七万二千余石。

　济运各款

　向来旗丁兑运之年。需索州县。每正漕一石。自五六钱。至七八钱。白粮津贴。每石至一两以外。谓之帮费。道光六年。初行海运。漕政一清。咸丰年间。创提州县节省帮费。曰海运津贴。每米一石。率另提银一两。明导以浮收勒折。同治四年侍郎殷兆镛奏请禁革。署督李伯护抚刘公。于是年九月奏定浙省海运每石需费八钱。隔省跋涉。所费较增。苏省自应从减。沙船水脚神福犒赏挖泥纤夫等七款。以及津通经费。每石需银七钱。约需银七十四万八千余两。各县支销春耗并沙船经剥食耗筹备二升余米等。共需米十五万三千五百余石。今裁除津贴。查有节省丁耗赠五改糙盘舂并行月粮等。减剩应征米三十二万一千九百二十余石内。抵支需用米十五万三千五百余石。仍余米十六万八千三百八十余石。每石二两。变银三十三万六千七百余两。又提苏粮道节省给丁银二十八万一千八百余两。又提江粮道一半节省银四万一千八百余两。又苏太等五卫应解屯折漕项银一万九千二百余两。金山帮屯田津贴银八千八百三十两。以上共可得银六十九万八千六百余两。尚有不敷银四万九千余两。饬查各卫帮屯田确数酌提津贴。再有不足。于苏粮道库四分漕项内随时凑拨。不得逾每石七钱之限制。如复河运。即将前项银米。各归本款支用。向提津贴。即州县之浮收。浮收尽革。正用亦敷。如有狃于积习。恣意巧取者。立予严参。

　减定科则

　苏松太三属。原科二百数十则。除五升以下各则不减外尚将二百则。极重之二斗三斗四斗以上者。概减为一斗一升起科。其余各则。递减十分之四之三之二之一。以及数厘。约分七等。减剩各则。以一斗一升为断。总核分数。以三分之一为断。有原额科则表。有新定科则表。新科凡一斗一升者四则。一斗一升以下一斗以上者十九则。九升以上者七十五则。八升以上者十九则。七升以上者二十二则。六升以上者二十三则。五升以上者二十八则。四升以上者六则。综为一百九十六则。而沿海优减不与焉。优减者。以三分之一摊减各则。尚余米一万五千余石。于常昭华奉金上南川太镇十厅州县。沿海瘠区各田滩。已减后。又择尤递减十之一二或数厘也。别有沿海优减册。常镇二府。按原额各减十分之一。惟镇属之丹徒一县。旧科有一斗四五升者。十分减一。今新科仍有一斗三升以上者三则。田数居十分之一。米数居十分之二。其余则七升以上者一则。六升以上者八则。五升以上者二则。四升以上者三则。三升以上者五则。二升以上者六则。一升以上者四则。一升以下者五则。综为三十七则。常熟减定一斗六勺零。九升九合零。九升七合零。八升四合零。六升九合零。五升六合零。五升八抄零。共七则。昭文减定一斗七勺零。九升九合零。九升七合零。八升四合零。八升三勺零。七升二合零。六升九合零。五升九抄零。共八则。

　浮粮考

　宋绍熙中。朱子行经界法。吴粮每亩五升耳。厥后籍蔡京韩侂冑等庄为官田。又贾似道广买公田。元代续加官田。明祖平张士诚。又没入诸豪族田。皆据租籍收粮。详见丁寿昌疏。建文诏亩税不得过一斗。寻为成祖革除。其初民收民运。每石加耗米七升。洎改运燕京。加至七斗。嗣后改军运有耗。改长运有耗。白粮改军运有耗。漕白改官收军运又有耗。此粮米所以有正兑改兑之名。而加编耗米五米行月米并漕项银以为运费之由来也。初制。一切纲运杂费。皆取给于米。无所谓条银。洪武十九年。令折收税粮。金一两。准米十石。银一两。准米二石。三十年更减折。金一两。准米二十石。银一两。准米四石。间行之德意。非定额也。宣德中。巡抚周忱以加耗轻重不等。苏松产米不敷。创行平米之法。轻者加耗。重者折征。而赋法一变。嘉靖间巡抚欧阳必进苏州府王仪从嘉兴知府赵瀛奏请嘉兴并则之例。尽括官民田而裒益之。以八事定税粮。其科则最重与最轻者。稍以耗米损益转移。重者不能尽损。惟递减耗米派轻赍折除之。阴予以轻。轻者不能加益。惟折征本色递增耗米加乘之。阴予以重。又有李谏复平米折银之法。以银准米。而赋法一变。后来有力者。又创低薄新荒老荒诸名目。或按田准米。或不派本色。而赋法又一变。迄今事远年湮。旧籍无征。不惟官田与民田。莫可究诘。即正米与耗米。亦无从剖分。大抵平米之法。创于周。成于欧李。此次曾李会奏疏中叙每平米一石本色。自三斗有奇四斗有奇甚至八斗有奇。派征折色。自一钱有奇二钱有奇甚至八钱有奇。似亦据旧志乘言之。凡所谓平米八斗四斗三斗有奇者。大抵折半之数。其一半。似即所谓轻赍准银也。自征银而杂款渐多。常赋反累。张江陵行一条鞭法。正杂各款。一串征收。谓之一条鞭。民但按亩输银若干。其中若为地。若为丁。若为漕项。若为杂办。由官擘分。而民不问。故至今谓之条银。亦犹征米之漕南白粮赠五行月。皆一串征收。而民亦不问也。自明周忱况锺奏减秋粮一百余万石。后　国朝韩世琦玛佑严沆孟雄飞吴正治慕天颜汤斌任辰旦各疏。民人陆大猷等牒。先后请减。皆格于部议。同治年间。一旦沛此　　殊恩。真非常之旷典已。此叙浮粮考。仅于减赋全案中各奏疏详禀甄撮叙之。未必详尽悉合。蒋公伊有流民图。不可得见。周梦颜苏松财赋考。收入　四库全书。异日得见。当再证之江南各志乘。以订正焉。

　　减租办　　　　
金文榜

自减租之议出。农人延颈望泽。如出水火。至有感而泣下者。以其为切己之事。利及子孙也。而贩负小民。地无一弓。逐末资生。亦复欣喜鼓舞。相庆更生。谓自后农有余力肥田。乡间岁岁丰收。米价自无腾贵。独有乡间大户。惯收全租。一闻此令。未免窒碍。其素明大体者。复援雍正年凡遇蠲免业七佃三之例案。傍徨其间。未能坚决。愚窃惑之。恭读　　　上谕。蠲免之典业户邀恩者居多彼无业贫民终岁勤动按产输粮未被国家之恩泽欲照所蠲之数履亩除租绳以官法则势有未能其令所在有司善为劝谕各业户酌量宽减佃户之租不必限定分数务使耕作贫民有余粮以赡妻子若有素封业户能善体此意加惠佃户者酌量奖赏之其不愿者听之亦不得勉强从事特谕钦此。因思当时风俗仁厚。承康熙六十年休养生息之恩。户有盖藏。非今日凋敝可比。而其惓惓于无业农民。犹且如此。若如今日之筋疲力尽。民不聊生。则其必降殊恩也信矣。细绎　　　谕文内欲照所蠲之数履亩除租两语。足见　　　圣祖久有此心。并非空言。其谓绳以官法则势有未能者。亦以当时佃业。谊同亲戚。自能痛痒相关。不须官为限定耳。又曰令所在有司善为劝谕者。原以此事责成有司。更无游移。至谆谆告诫。而曰务使耕作农民有余粮以赡妻子。则体恤农苦。至矣尽矣。蔑以加矣。即农人之隐愿。亦止于是而已矣。若所谓其不愿者听之。乃正善为调剂。曲全业主体面之意。其惠爱佃农。上文业已详言。语末自不能不兼顾业户。听之不理。则业户究竟无权矣。盖当时　朝廷政教雷厉风行。莫敢阻尼。不独业户震重　　　天语。断无不愿之理。即使业户不愿。而佃户闻　　　圣上一番眷恤及其妻子。又谁竭脂膏以输业主乎。且不愿者既已听之。则亦祗不愿于心而已。索诸佃不应。告诸官又不问。隐然以可减之法听佃户自为。岂非仁术之施于无形者乎。其业七佃三。以　　　圣心度之。本有未尽合者。遇蠲免之数。必系田闲少收之数。明明少收。而犹区别三七。不知此七分将出诸何处。要之　　　宪庙谕旨。为水旱偏灾起见。与减租事截然两途。本难比例。蠲免数岁一遇。事之无定者也。今议减之租额。犹　国家之赋额。事之有定者也。在　国家立法。断不能于赋额之外再定一租额。致赋额有名无实。而业户流獘。已隐然于赋额之外别立一重额。致赋额减如未减。当此大乱削平。百废具理。此独可不整顿耶。干嘉以来。租额逐渐浮增。至一石三斗以外者。　朝廷蒙厚敛之名。穷农断邀　　恩之路。而豪富长怙侈之渐。其收租排场。宛如官家。或有意剥削。注明不足不收字样。使愿完七八成者束手无策。追比有名。官中急于办漕。遂偏听一面之词。另立追租局。任其所指。是　朝廷威福。尽被豪户窃去。而　　皇上所极意矜怜者。彼不难任意凌虐也。设使　　　宪庙当此之时。览悉情形。亦必有大加裁抑者。

今幸我　　皇上善继善述。竟　　　列圣未竟之志。举数百年浮赋浮费。尽行裁革。凡属穷农。感激再造。谓　　皇上之加恩业户也。已减十之三四。则业户之加恩佃户也。至少亦须十之二三。且浮赋之减。似更前代成法。独为其难。浮租之减。俯顺亿万民情。实为其易。乃减赋已逾两载。而减租仍无明文。岂当官者。恐如　　　上谕所谓勉强从事乎。抑惑于业户之说乎。抑竟须俟业户允定而后见诸施行乎。否则谓佃户之苦至斯犹未极乎。夫不得勉强之谕。为昔日之佃业言也。昔日之佃业势均。理宜两顾。今则佃之轻贱。业之骄横。各至于极。必稍为变易。而后适均。且请减二成。除浮赋浮费已减斗余。实减不过数升。此数升本不能收足之数。与其悬诸虚籍。不若捐为实惠。是以美名予业户。何勉强之有。至此事底蕴。自应向绅户咨度。但绅户即是业户。其但顾本身。亦人情中事。似应再向佃农一面详加采访。得其苦情而后平允。现在业户居之不疑。皇然称此事须由业户允定。官不得问。夫土地乃　朝廷所有。王政以扶弱为先岂从中尚容有钤利之人耶。至于佃户之苦。不必问其力作艰难。但观其居必草茅。不庇风雨。食必粗粝。时杂糠。种种苦况。吞声独受。偶有衣食完全。居处宽适者。不及百分之一。此等人乃　朝廷元气。今困穷最甚。可无补救之法耶。平心而论。　　皇上之取于民也。已准二十而一。则业户之取于佃户也。多亦不得过十之五。中年上田岁获二石。则租额宜以一石为始。此外田有数等。就其等以递减。岁有荒歉。依其数以折算。其完不及额者。准请惩办。并不宽恕。则两得其平。既不开顽佃抗欠之风。亦无伤各业餬口之需。但得上宪剀切晓谕。共见共闻。俾佃户有所依据。浮议虽多。终将自息。即不必奏达　　天听。而租之必能从减也无疑矣。若夫沾沾过虑。顾此顾彼。逆料其无益。坐视而弗救。则业户气焰益张。佃户生路日蹙。迟之既久。必有攘臂而起。辍耒耜以力争者。彼时国赋尚难措办。业户其犹能按额收取耶。

　　议减杭嘉湖三属漕粮疏同治三年　
浙江巡抚左宗棠

窃臣钦奉同治二年六月初三日　　上谕。浙省遭兵燹小民流离失所殊堪轸念自应将该省漕粮量予减免以示公溥之仁着左宗棠通饬杭嘉湖三属将实在应征漕粮税则详细确查各按重轻分成量减奏明办理钦此。当因杭嘉湖三属均未克复。户口流亡。征册毁失。应俟地方肃清。各就各地情形。分别裁减。于上年十二月覆奏在案。本年八月。湖州克复。浙江一律肃清。即与布政司蒋益澧粮储道杨昌浚商议。于省城设立清赋总局。悉心规画。期于周妥。查杭嘉湖三府漕额之重。与江苏苏松太等。苏松太既议减三分之一。则杭嘉湖亦宜仿照办理。就杭嘉湖三属征粮科则言之。又以嘉湖为重。杭州次之。就嘉湖两府言之。又以归安乌程嘉善嘉兴秀水为最重。平湖海盐桐乡石门德清次之。长兴武康各属又次之。杭属临安于潜昌化新城等县。山多田少。较之嘉湖粮赋固轻。出产亦远逊也。尝考杭嘉湖三属赋重之由。始于宋季贾似道之官田。元代因而增之。明初张士诚据姑苏。兼有嘉湖各郡。明祖平张士诚。遂用其租籍收粮。已而又括官田之粮。均之民田。层递加增。民困独甚。我　朝定鼎以来。康熙中免三分之一者一年。全免者一年。雍正六年。又减嘉湖二府额赋十分之一。计银八万一千余两。中间偶遇水旱偏灾。无不随时蠲缓。　　　厚泽深仁。有加无已。故民力得以稍纾。至乾隆嘉庆年间家给人足。曾历办全漕。道光癸未辛卯以后。两次大水。民间元气大伤。赋重之处。未能全漕起运。遂岁报灾歉。蠲缓频仍。然　朝廷虽屡沛殊恩。而小氓未尽沾实惠。盖一县之中。花户繁多。灾歉蠲免。悉听经书册报。世家大族。丰收者亦能蠲缓。编氓小户。被歉者尚或全征。且大户仅完缴正额。小户更任意诛求。迟至廒满停收。即须改征折色。每石价至五六千文不等。以小户之浮收。抵大户之不足。官吏征收不善。小民咨怨有词。故闹漕之案。往往因之而起。然州县浮收。亦非能尽饱私橐也。从前河运之时。旗丁需索帮费。如咸丰初年。每兑漕一石。除给报部漕截银三钱四分六丝外。尚须由州县贴给费钱千文。帮费一日不清。帮船一日不开。州县惟恐有误运期。不得不浮收以填溪壑。而小民苦于苛敛。弱者日受追呼。桀者或从中持之。因而窜入大户。以致小民日少。大户日多。旗丁之索费日重。州县之亏项日积。民以完漕为苛政。官以办漕为畏途。积獘相因。官民交困。咸丰二年。改行海运。每石连商船水脚及南北用款。统计约需银八钱有零。曾奏准以给帮漕截抵支水脚。其不敷之项。按各州县帮费重轻。酌提解省。津贴自七钱至四钱不等。较河运之时。已为节省。兹奉　　恩旨饬议核减漕粮。将举数百年积困而纾之崇朝。固三郡黎所呼吁祈祷而不得者。臣等躬逢　盛世。若不能博访利獘之所在。而悉心参酌。衷诸至当。以规永久。不独无以副　朝廷旷古未有之隆施。亦何以慰草野久困思苏之至意。谨就现在漕务。应行筹办大概情形。列为四条。敬为我　　皇上陈之。

一曰减正额。浙省杭嘉湖三属。额征漕白改漕南匠行月等米。共一百一十余万石。征粮之则。大小不同。即浮额之粮。亦多寡不一。现须分别量减。自应先去浮额之甚。以除轻重不均之獘。拟各按上中下赋则。分别定数。如每亩征米一斗一升以上至一斗八九升者为上则。自六升以上至不及一斗一升者为中则。不及六升者为下则。按科则之重轻。分别核减。总期于额征数目。酌减三分之一。庶科则定而减数因之而均也。一曰减浮收。向来收漕加耗。每石自一二斗至七八斗不等。各视花户贵贱强弱。以定收数多寡。今额漕既经减定。则浮收之款。岂可任其因仍。惟州县办漕。有修仓搭篷纸张油烛之费。有仓夫斗级漕记差役饭食之费。有内河运米交兑夫船耗米之费。有交米书役守候之费。一切用款甚巨。且收漕交兑。相隔一二月。风晾搬转。亏折必多。不能不于正漕之外。酌留运费。以资津贴。应俟查明各州县用款。由外核实办理。其向来加尖加价勒折诸獘。自核定之后。概行裁革。绅民一律均收。不得再有大小户之分。庶谷禄平而公私因之而利也。一曰筹运费。浙省向办海运。每石需费约银八钱。除向给帮丁漕截银三钱四分六丝抵支外。尚不敷银四钱五分零。现正额浮收。概行分别核减。自未便再由州县议提津贴。拟请将海运经费。每石定以八钱为额。除支漕截外。不敷之款。另行筹足。查浙漕如照统减三分之一。每年起运之米。不过六十万石上下。漕截一款。不另核减。计可余银十余万两。又节省给帮本折行月经费实米。变价可得银十二三万两。又屯田租息及节省帮弁廉俸。可得银数万两。统计将及三十万两。足抵海运经费。至所动正款八钱。按年将动用款目据实奏结。应毋庸造册报销。以归简便。并不得逾八钱之数。以示其限制。庶浮费裁而上下因之而利也。

一曰裁陋规。向来州县收漕。一切陋规。极为繁杂。此次核定章程。应令各州县据实查明。开折呈送。分别裁减。庶獘窦清而漕政因之而肃也。嗣后非实在旱潦。不得再报灾歉。即实在民欠。亦不得再报垫完。而近来数十年相沿陋习。亦可除矣。至应减米数。须查明科则。方能核定。现在地方新复。册籍无存。已饬各属勒限赶造。除白粮粳糯。为　天庾正供。拟仍照额办运。拟减之数。应统于漕粮项下注扣。此外南粮行月匠粮等。仍各归各款。按成扣减。至杭嘉湖三属漕粮税则。轻重不同。自应查照各县科则量减。再并计总数共减若干。伏查各处被扰情形。如杭属之临安新城于潜昌化。湖属之长兴武康孝丰安吉。皆路通徽寍。受害尤烈。室庐尽成灰烬。田地久已荒芜。即招集遗黎。亦寥寥可数。从前道光年间及咸丰初年。办理漕运。每届皆不过七八十万石及五六十万石不等。现拟照杭嘉湖全额。统减三分之一。如能办理全漕。与历届尚不相上下。惟刻下三属情形。即照减三分之一。明岁新漕。亦断难如数征纳。而欲为经久之计。又不能不通计　国赋盈虚。以为定则。可否仰恳　　　皇太后　　皇上天恩。俯准将杭嘉湖漕粮。统减三分之一。明岁新漕。再酌量办理之处。出自　　圣裁。至海运经费。每石向抵支销漕截银三钱四分六丝。此次请以八钱作为定额。与部案不符。惟查商船水脚及南北用费。每石实需银八钱。其余不敷之项。皆系各县津贴。此时不将津贴一项裁革。则虽有核减之名。仍未能得核减之实。故不得不据实沥陈。吁恳　　圣恩。准予漕截并行月屯租各项下。照数动支。庶漕獘可以尽革。又通省地漕银两。及浙东各属南米。或关系饷需。或抵支兵食。除正额毋庸查减。其浮收之款。亦应分别裁革。现寍波绍兴温州三府。业已定章。处州亦经减定。其余各属。应即一律核减。以昭公溥。除俟查各县酌减额数。另行具奏外。理合将议减杭嘉湖三属漕粮大概情形。恭折具奏。伏乞　　　皇太后　　皇上圣鉴训示施行。

　　陈明核减绍兴府属浮收钱粮疏同治三年　
左宗棠

窃浙东各属地丁南米。经臣上年奏明应一律核减。并将温州府属先行减定在案。兹查浙东八府钱粮征数。以绍兴为最多。浮收之獘。亦以绍兴为尤甚。山阴会稽萧山诸县完纳钱粮。向有绅户民户之分。每正耗一两。绅户仅完一两六分至一两三四钱而止。民户则有完至二千八百文或三四千者。以　国家维正之供。而有绅民轻重之别。以闾阎奉公之款。徒为吏胥中饱之资。官司以赔垫为苦。民户以偏重为苦。若不明定章程。删除浮费。獘累日甚。其何以堪。孟子论治。以经界不正井地不均谷禄不平为深忧者此也。臣于上年核定温属地漕后。即饬奏调来浙差遣候选知府户部郎中顾菊生前赴绍兴。会同该管道府。将历年官征民纳实数。及向来流摊各款。逐细清查。分别裁减。兹据顾菊生等禀称。绍属八县六场。正杂钱粮。有照银数完纳。有照钱数完纳。殊与定例有乖。现拟统照银数征解。其一切摊捐名目。及道府各署陋规。概行禁革。并拟于正耗钱粮之外。仍视各县旧征多寡。每两酌留平余。以为各县场办公之用。开送征解留用数目清册前来。臣细加覆核。除正耗仍照常征解外。其绍属八县额征地漕等款。并萧山公租课银四十五万三千四百七十四两零。除新昌一县征数。业经勒石。毋庸议改外。其余七县。共实减去钱二十万五千一百零六千文。南米额征本色米。七千余石。折色米一万五千二百六十七石零。减去本色耗米三百六十一石。减折色耗钱一万二千零七十二千文。六场课额征银一万四千三百八十九两。又萧山牧租额征钱一万三千九百十六千文。实减去钱四千二百四十二千文。计共减钱二十二万一千四百二十千文。米三百六十一石。但能永远遵守。大小户一律完纳。以十年通计之。民间即可多留二百余万千之钱。三千余石之米矣。既无须损上以益下。民力自见其有余。亦无须裒多以益寡。贫户不忧其不足。官之征收有定章。则上下之交肃。民之完纳有定数。则胥吏之獘除。此次明定章程之后。臣当饬令各属一体勒石遵守。如有官吏阳奉阴违。于定章之外。添设名目。多取分文者。定即立予撤参。如有大户不遵定章完纳。致官有赔垫之虞。民有偏重之苦者。亦必核实惩办。以昭儆戒。所有核减绍兴府属钱粮缘由。理合恭折具陈。伏乞　　皇上圣鉴训示。

　　裁杭嘉湖漕粮浮收记
戴盘

漕粮之有浮收。非一朝一夕之故也。其所由来者渐矣。始则河运之贴帮。继则海运之贴费。津贴之多寡。即视帮费之轻重为定。嘉郡征漕一石。有津贴至七钱以上者。其时钱价贱而银价贵。每石合钱一千四五百文之数。其余虽多寡不均。较之给帮之费。不甚悬殊。是以耗米仍照旧征收。而浮收之米。并未稍减也。查津贴一项。嘉郡之漕最多。而嘉兴之津贴最重。杭湖两郡。其漕少于嘉兴之一郡。津贴较轻。合之嘉郡统计牵算。仍须银六钱。无一非取之于民。此浮收之过甚所自来也。而所谓浮收者。又不仅在津贴也。州县办漕各用款林立。添一事即增一费。兴一利更多一獘。又其甚者。征收漕粮例有漕余。缺分之肥瘠。以漕粮之大小为衡。应酬之丰杀。又以缺分之肥瘠为准。漕余较丰。应酬较厚。积习相沿。几若　朝廷之正供可缓。馈遗之定数必不可裁。此皆浮收之本原也。今津贴既减。浮收已少。而节费用革陋规。正本清源之道。于是乎在。余在清赋局。搜求各州县征收旧款。及各用项。从严厘剔。核实撙节。下除民累。仍期上无官累。除留其有余以为办公之用。各按各州县分别裁减。杭州府属。共减浮收米六万四千六百五十三石。嘉兴府属。共减浮收米二十八万五千三百八十七石。湖州府属。共减浮收米一十三万六千八百六十六石。漕之少者。减数较少。漕之多者。减数较多。其中裁减津贴。实可减米三十余万石以外。又减去各县浮收米一十八万六千余石。共计减去浮收米四十八万六千九百余石。较之正额之减。几及两倍。查浙省各县浮收之獘。民间完耗米自一二斗至八九斗不等。最多者。连正米不及两石。至于完折之户。初收每石已在五六千文。迟则加多。愈迟则愈多。当米价平时。以钱计之。有完至二三石者。收米浮。收折更浮。前此未有津贴名目。各县收折。犹未敢明示。自有津贴。而折色若为正用。几忘民间所以供之于上者。乃漕粮也。历来本折并收。其中贵者贱者强者弱者。本折不同。完纳不一。或以米加耗。或以钱合米。约计其数。统杭嘉湖三府而均之。每正漕一石。约收耗米七斗有余。今去其二而存其一。其所以勤恤民隐者。可不谓至乎。夫官田均之民田。此浙省之所以有浮粮也。贴费加以用费。此州县之所以多浮收也。正额既减。而浮粮之名可革。费用既裁。而浮收之獘永除。一减于正额。再减于津贴。三减于仓用。合计正赋及浮收之米。减数共计已有七十五万余石。较之现存漕南征数将及一倍。是减其半而留其半也。我　　皇上恩施沛。扫数百年之积獘于崇朝。拯亿万户之民命于一举。有不欢欣鼓舞而输将之恐后哉。

江宁府属拟请酌减漕粮疏光绪三年　
两江总督沈葆桢

窃照江宁府属熟地恳请减则征收一案。经前督臣李宗羲等奏陈。均经部臣议驳。嗣署督臣刘坤一会同臣元炳吁请暂减三年。部议光绪元年丁漕。准予减征。二年按元年所减数目酌减一半。三年查照原定科则征收等因。当经转行饬遵在案。臣葆桢任后。因各属荒田严催未垦。而江宁府属转多垦而复荒者。骤闻之不胜其疑。再四访求。佥称江宁赋重亚于苏松。而地硗等于徐海。以十余年废耕之土。责诸数百里孑遗之民。傥钱漕照额征收。窃恐年复一年。流亡多而污莱更甚。旋据前两广督臣邓廷桢之孙优贡生邓嘉缉禀称。祖遗田地二百四十余亩。无从招佃。情愿充公。言之甚痛。臣派员履勘。有佃承耕者。尚一百七十余亩。抛荒者仅七十余亩。缘恐岁非上稔。佃复续逃。垫完既苦乏资。积逋可胜负疚。夫以累代簪缨之族。尚因无力赔赋。弃之如遗。则穷檐小民。困于追呼。何堪设想。　国家大利在农。若不培其本根。恐抚字催科。二者均无从下手。藩司孙衣言到任。正值上忙奏销之际。经通盘筹划。以为非利农无以劝垦。非减则无以利农。兹据详称。从前江宁府属。权办抵征。上则田每亩征钱二百五十文。下则田每亩征钱一百三十文。为数甚廉。似应争先开垦。趋之若骛。乃求之汲汲。而应者寥寥。实由兵燹之余。乡民自种自食。每户不过十数亩而止。余地招募客民。给以资本。应募者来自江北。土性异宜。加以强悍难驯。费资多而交租少。大约从来每亩收米一石者。今祗收稻百斤或七八十斤。碾米不能四斗。稍加催索。则席卷潜逃。牛具田租。均归乌有。而田已报熟。赋无可蠲。办抵征时。獘已如此。今复丁漕原额。综计上则田。每亩须完钱四五百文。较之抵征数几倍之。农服先畴。弃之则无以为生。守之又不敷偿课。良懦释耒。狡黠揭竿。上年六合闹漕。虽借屯米为词。实则希图普减。户部职在裕　国。原难轻议更张。第裕　国必先裕民。必欲使兵火之余生。尽纳承平之井税。情既不忍。法且难行。万一别滋事端。窃恐所失更甚。目前虽遵部议。上忙勉强启征。现届六月。各州县报解不前。加以干旱兼旬。蝗蝻蔽野。近幸渥沾雨泽。插秧已迟。所宜及早熟筹。豫杜后患。

因思地丁一项。不敢再请减征。惟有援照同治二年　　恩免苏松太三属虚粮之案。将江宁府一属。除高溧水二县向完折色不计外。其上元江宁句容六合江浦五县额征漕粮等米。一律减免十分之三。查该五县田地荒熟并计。应征原额漕屯兵恤等米共十五万四千八百八十九石有奇。以十分之三核计。该减米四万六千四百六十六石有奇。就现在启征熟田而计。应征原额漕粮等米九万二千九百九十五石有奇。共请减三成米二万七千八百九十八石有奇。尚应征熟田米六万五千九十七石有奇。将来继垦熟田。亦照此科征。不再加重。斯民具有天良。幸沐　　皇仁优渥如此。断无不踊跃乐输。有田之家。既得田之赢余。岂轻弃其业。无田之民。不畏田之赔累。更当竞趋于耕。十余年后。民间增数十万之熟田。　国家即多数十万之正赋等情。详请具奏前来。

臣等伏查漕粮关系正供。不容轻议增减。苏松等属。同治二年蠲免十分之三。此破格之　恩。岂寻常所当援例。然江宁府属。沦陷之久倍于苏松。荼毒之酷。甚于苏松。田土瘠而遗黎稀。更无从与苏松比较。同是　朝廷赤子。何忍听其既登衽席者。驯致流亡。苏松太减米五十四万余石之多。为万古未有之　隆施。所以巩万世无疆之　　宝祚。今于江宁府属。再减米二万七千余石。仅及苏松太二十之一。于　国计似无大损。而　　圣主如伤之隐。周浃旁皇。其以人情为田。一树百获者。何可数计。惟前次所请减者。有二成半二成一成半之分。今则统减三成。似乎冀幸过甚。然前次米银一律请减。今所请者。不减银而减米。相权不甚悬殊。我　国家　　　列圣相承。皆以爱民为本。幸逢　　　皇太后　　皇上勤求民隐。沛　　温纶。父老捧诵　　诏书。莫不感极涕零。奔走相告。臣等不能奉宣　　德意。使地鲜遗利。家有余粮。绝无致富之谋。祗有乞　　恩疏。扪心清夜。何地自容。然实出于智尽能索之苦衷。非敢蹈钓誉沽名之陋习。惟有吁恳　　鸿慈逾格。　　特旨准照苏松太成案。核减上元江宁句容六合江浦五县漕米三成。俾民不以纳课为畏途。而以垦荒为利薮。臣等不胜感激屏营之至。

　　复李少荃观察书
胡林翼

湖北税契难行。江西可行。湖北钱粮。向不过每两收至一两四五钱而止。故不能大为删减。漕价实减去大半。如收每石十三四千。内有本色若干。围扣匀算。作为七千。复从七千中再为删减。州县无所借口。大约每年所减于民户者百八九十万串。而章程本内及奏章。均只约言减百余万串。从其少者言之。不欲尽情宣露。取快于笔墨之间也。皖南北之地丁。除每两收至一两四钱。或一两四钱余者。应请不必再减。其每两收数逾一两五六钱者应酌减。漕米兵米。应以五千二百文一石或五千文一石为酌中。今拟参酌湖北前法。而加以精意。北漕提库银一两三钱外。提兑费银一两。必不可少。少则异日漕务办不动。又另提兑费津贴二钱。以作岁荒补救不足。及道府衙门陋规。又预备河运海运规费。计算尚余一千数百文。以八百或一千归官。以二百文归书差。如尚有剩余。归入兑费津贴亦可。一并归州县官亦可。兑费及兑费津贴。须匀入考成内核算。如不随交兑费。即将漕米正额收数融算少收。考课乃严。正漕一两三钱。亦恐异日米价不敷。运费不敷。不得不如此预先安排。兵米应提一两五钱。耗羡水脚在外。又可另提补荒银五六钱。例定兵米。不可缺少。而岁歉缓蠲。其米价须国帑弥补。应否五六钱。尊处细酌之。其兵米给绿营。可支每石七钱。旗营每石加二钱。作九钱。皖南有无应解旗营兵米尚待详查。其例支本色一季者。仍每石支七钱。所余均归于军饷。此事若行。则所补于　国于民者不可限量。刻下大益于民。大益于饷。将来办河运海运。均可以兑费之余。津贴承办。则改折之事。即奉行不改。奏章三分。章程一本。请察鉴。采及刍荛。实可挽八百年之颓波。而苏亿万人之生命。涤帅之改调皖南。私德于公甚厚。其公忠于　国亦不薄。公可展垂天之翼。而培九万之风。既为地方官。则幕中可请友朋。不可以子姓昆季干预军旅地方之事。即德亦怨。异日且必有冤不可言者。每年以养廉三分之一。分惠宗戚。不可随营也。以涤帅之德之功。而人犹疑沅公。则阁下之族。必不可在皖南无疑。弟病久学荒。所草布于左右者。词意芜杂。不暇另清改缮。取其真切耳。殊不足观。

　　上大府条陈新章利獘书　　　　　　　
吴嘉宾

上年新章甫定。各有司入数骤减。出数尚多。故皆以入不敷出为虑。又民间亦尚怀观望。希冀改元有蠲贷　　恩典。输将未能全行踊跃。于是有逾限按月加价之说。窃谓此断不可也。古之取民必有制。若按月加价。是无制矣。夫百姓未有不愿纳粮者。其纳粮逾限。非有他故稽迟。即实在穷乏无可称贷。否则愚顽不畏法耳。今不问其有故与否。有力与否。而概令加价。彼少尚不能输。反责令输多乎。苟所输不如所加之数。将罪之则不胜其罪。不罪之则法不行。至愚顽不畏法者。不威不惩。不在涨价。涨价徒苦贫户而已。其不可者一也。百姓纳粮。或有陆续交钱粮差。虽欠而非全欠者。将以未裁串并加之乎。又有粮差垫完先为裁串者。所加之数。将粮差得之乎。其不可者二也。征收钱粮。獘窦最多。遇有蠲贷。或赶紧催完。再行出示。今数月后。有加价之条。亦可故意缓催。俟其自行赴柜。甚或不发由单。一俟逾限。便可加征。其不可者三也。粮册收数。参差不齐。奏销碍难核算。各州县另立涨价报册。必致挪移日月。百獘丛生。其不可者四也。至谓涨价不严。民不惊心。夫　国家之法。有功名者欠粮至于褫革。小民动辄被锁。尚不足以惊心。必涨价始能惊心乎。此又巧说之甚也。

新章之始。吏患不能足用。然各项漕规干馆馈献应酬。顿为之革。其所省亦多矣。今又议尽革摊捐款项。并将从前交代一并划清。则诚有如钧批所谓旷然无累者。此外祗本官用度。朋友束修。以及公事起解。支应赔垫。精明之人。量入为出。似可无庸议加。但上年所议公费。不及佐贰以下。未免偏枯。可否比照委员薪水及书吏辛工饭食之例。一并裁定。则更无可借口矣。

军饷提款。半归本省存用。顾名思义。自应留为本省军需。若军务告竣。即可予州县备兑漕之用。以免另议。盖漕亦军也。今议融归摊捐款内。则仍不免有摊捐名目。将来又可逐渐加增矣。夫以上年之用。摊入下年。张甲之帐。摊之李乙。展转贻累。有名无实。此獘之甚者。今议一律奏豁。自可收廓清之效。但前朝并无摊法。我　朝独有之。由历次清查亏空之法綦严。又亏空太多。库项难于无。不得已为此避就挪掩之策耳。夫刑罚世轻世重。立法要于救獘而已。从前亏空。皆由侵帑者多。帑项出入有常。针孔相抵。自军兴以来。旧帑已竭。始而劝捐。继而抽厘。无事不出于民。岂尚有能侵　国帑者。又岂尚有能还旧款者。何必多此一摊。是摊之一法实无纤毫之益。不惟不能弥前之亏空。且适以增后之亏空。以致交代无一案可结。皆此摊款为之也。恳即于永禁流摊疏内。声明此后亏空之案。但分公私办理。公者随案奏明。准予开豁。私者立将本人治罪。亦不更议追赔。则摊法可以永除矣。至于年例随时捐款。果系不得已之用。似可酌量于新章漕米数内。稍稍议加。伏读钧批。内有岁需不满五万两之说。约计每石三千文。外加一百文。合计之。即可有赢无绌。此时章程未定。尽可裁量为之。正名定制。如各衙门书吏辛工纸张饭食之类。即可谓之各衙门书吏公费。何必谓之捐款乎。若非现在不得已之款。钧批谓宜裁节。尤为至当不易者也。

目下事事节省。藩司衙门书吏辛工纸张饭食银数。至一万三千余两。又有藩例工价一千六百两。大计年分。又加银四百余两。各州县解银火耗。并未裁减分毫。是藩司办公之费。绰有余裕。不独养廉较厚而已。现又骤加办公一万五千余两。不知归于何项办公之用。该司情愿抵提银二千四百两。其余尽数收入抵补捐款项下凑用。可谓克己之至。盖正己而物正。新章各衙门皆减。藩司衙门独无减有加。必如此。然后属吏必无不服也。钧批谓甫经立法。未可即轻议更张。正以体恤藩司。俾得悉心厘革诸獘。且不必自居辞富之名。使寮属相形见绌。可谓两得者已。窃谓该司既辞。亦不便再受。若将此款存储。为科场承办领用。免再科取于民。三年可得四万两。将随时捐款一宗抵除。尚祗及三分之一。该司以公办公。不至骤增此无名之入。为众人所瞻视。是否有当。伏乞钧裁。
  </div>
  <div class="pagination">
   <a href="皇朝经世文续编_page65.html">
    上一页
   </a>
   <span>
    ...
   </span>
   <a href="皇朝经世文续编_page61.html">
    61
   </a>
   <a href="皇朝经世文续编_page62.html">
    62
   </a>
   <a href="皇朝经世文续编_page63.html">
    63
   </a>
   <a href="皇朝经世文续编_page64.html">
    64
   </a>
   <a href="皇朝经世文续编_page65.html">
    65
   </a>
   <span class="current-page">
    66
   </span>
   <a href="皇朝经世文续编_page67.html">
    67
   </a>
   <a href="皇朝经世文续编_page68.html">
    68
   </a>
   <a href="皇朝经世文续编_page69.html">
    69
   </a>
   <a href="皇朝经世文续编_page70.html">
    70
   </a>
   <a href="皇朝经世文续编_page71.html">
    71
   </a>
   <span>
    ...
   </span>
   <a href="皇朝经世文续编_page67.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
