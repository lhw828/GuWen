<!DOCTYPE html>
<html>
<head>
    <meta charset="UTF-8">
    <title>皇朝经世文续编 - 第 80 页/共 192 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇朝经世文续编 - 第 80 页/共 192 页</h1>
    <div class="content">
一收养老病以免流徙也。资送之法既行。强壮者自可分遣。其中老弱残疾。出既无力。归又无家。尤堪怜恻。亦须分别留养。即以地方之大小。酌量人数之多寡。择城外宽敞寺院。与之栖止。按日发给口粮。不准进城滋扰。其有男女同行者。询明实系一家。准其同住。余悉别居。不许混杂。仍派员弹压。造册稽查。以凭水退时。回籍领赈。

一劝收幼孩以免遗弃也。贫民被灾外出。口食无资。致将幼孩遗弃道旁。历经劝谕富民收养。而有力之家。多不敢收。盖恐日后仍被本生父母认还。抚养徒劳。兼虞诈扰。夫襁褓待人为活。父母既不能养而弃之。其情已绝。收而养之者。即其父母也。抚成之日。或作子女。或作养媳。悉听其便。本生父母。应不准认还。其有好义之家。收养弃儿。仍情愿送还本生父母者。地方官倍予嘉奖。务俾幼孩。多得生路。

一劝谕业户以养佃农也。查业户田产。给佃承租。佃户亦藉资食力。比之平人较为亲切。此时业户虽亦遭灾。究属有力居多。现饬劝谕富厚业主。酌借穷佃钱米。以度荒歉。俟至丰岁偿还。但不得倚灾强借。如有陵犯。仍按例严行惩治。其力量无多。难以分润者。亦不必强。如有能收养多人。或所贷数多而不责偿者。由地方官酌予奖励。使业佃以恩义相结。亦可感召祥和。

一敛瘗尸棺以免暴露也。查骤涨之下。水势冲急。多有棺柩被水漂流。且有淹毙尸骸随流漂淌者。现饬沿江各县及救生等局。雇夫捞敛。厝其棺柩。俟水退有人认实给还。如系无主尸棺。即买地厝葬。作为义冢。其有好善之人情愿捐办者。按其敛瘗多寡。分别奖励。

一多设粜厂以平市价也。现值市粮昂贵之时。除碾动常平仓谷照例减价平粜外。前经奏明筹项。即委员分赴邻省。陆续采买米麦。已于河南省买得麦三万石。米一万五千石。现饬分拨灾重各州县设厂平粜。查明实系贫户。酌定升斗。给票准买。以杜市侩影射渔利。仍俟采买事竣。核数归款。并分劝积谷之家。随力平粜。各济本村。出粜之户既多。则市价可期日减矣。

一变通煮赈以资熟食也。查从来救荒。每多煮粥。然粥厂需费较重。今拟兼用糊。以济不足。一厂之中。多设锅。天明举火烧水令沸。先将白调以凉水。俟汤沸入于锅。随入随浇。即已调熟。随煮随给。不稍停留。此锅甫罄。而彼锅又熟矣。事省费轻。以备隆冬煮赈之一法。

一捐给絮袄以御冬寒也。灾民衣褐不完。冬月尤为难度。欲给棉衣。自须有面有里。工料不能甚省。恐人多而费不敷。且穷民得之。易于当卖。查有一种棉花。弹成絮袄。两面用线经网。不费布疋。亦可御冬。其价既廉。鬻之无利。今拟随捐项之多寡。酌量制办。于散赈时。见有老病极寒者。加给一件。亦可免于受冻。至典铺本有年冬让利之条。拟即饬谕典商。凡在今冬赎取棉袄布衣者。让利一半。似于损富有限。而济贫实多。

一劝施子种以备种植也。查树艺皆足养人。是以谷不熟曰饥。菜不熟曰馑。凡卉蔬可食之物。种类何止千百。惟生植必视土所宜。如瓢菜产自江宁。而苏扬即少。油菜蔓于沙地。而山区即瘠。小民谋生路熟。随宜布种。一俟水势稍落。凡可种之地。可食之物。皆不待劝而能。但恐灾民仓猝转徙。所存子种无多。此时赀本既竭。购备维艰。应即通饬劝谕。有能施给子种者。或谷或麦。其功同于钱米。均可广布。以蕃种植而资速济。

一禁止烧锅以裕谷食也。查耗谷之具。莫如。祗以小民卖酒营趁。亦是谋生一端。而江省水陆交冲。贸迁来往。一经出示禁酒。徒为胥役讹诈之资。势难全禁。惟此时灾歉已甚。粒食维艰。岂容更滋暴殄。除酒自外省载来仍须买卖流通及秫糯无多准酿外。其本地烧锅作坊。伤损食谷最多。实为荒年之害。所有稻一项。应行禁止熬烧。以裕饥餐。

一收牧牛只以备春耕也。贫民遇灾。口食尚且难顾。虽有耕牛。无力喂养。往往鬻于私宰之人。得钱过度。目前既嗟殄物。日后又叹辍耕。深堪悯惜。今拟于捐项中酌提经费。设局收养。凡贫民以耕牛赴质者。量给当钱。暂为收养。仍给以当票。锯下角尖。俾其收执。以俟赎时比对。此系道光三年苏省行之有效者。现在亦拟照办。庶爱物即以仁民矣。

以上十二条。经臣等与藩司林则徐梁章巨巡道葆谦等。筹商核定。饬属举行。并将章程钞发照办。间有情形不同之处。亦听其参酌而行。冀无窒碍。刻下各属均在劝捐。果能多多益善。则经费得以有资。全活自必不少。将来事竣。容臣等核明捐数。分别奏请奖励。仍随时督率妥办。总期人皆得济。费不虚糜。以仰副　　圣主怀保惠鲜之至意。所有臣等筹办灾务情形。谨缕晰具奏。伏乞　　皇上圣鉴。

　　覆奏查办灾赈情形疏　　
江苏巡抚林则徐

窃臣承准军机大臣字寄。道光十三年十月二十九日。奉上谕。据给事中金应麟奏称积贮之利无穷补救之利有限被灾地方穷民最苦而豪棍最强富户最忧而吏胥最乐有搀和短缺升斗私饱己橐者有派累商人抑勒铺户令其帮助者有将乡绅家丁佃户混入丁册希图冒领者有将本署贴写皁班列名影射者有将已故流民乞丐入册分肥者有将纸张饭食车马派累保正作为摊捐者有将经纪贸易人等捏作饥民代为支领者甚至将已经报荒之地水退不准耕种以待州县履勘名曰指荒地亩百姓渐至逃亡而奸狡之徒以灾荒为得计赈粮到手犹复随众扳号本境已完旋即改居他邑米船过境设卡截留典铺未开邀人爬抢生监把持妇女喧嚷种种恶习不可胜言州县略加惩处吏胥即串同土棍哄堂毁辱上司虑生事端予以撤任于是相习成风册籍付之粮吏银米委之劣衿今岁已赈明岁复然真正饥民全无实惠加以疲猾州县克扣赈粮弥补亏空病国病民尤堪痛恨从前乾隆嘉庆年间捏灾冒赈之案无不尽法处治今十数年来各省督抚未有参劾及此者岂今之州县胜于前人乎总缘各上司惮于举发故虽百獘丛生终不破案实为近来痼习嗣后各督抚府尹务当激发天良力除积习于稔收处所积存谷石不准仅留例价于歉收处所访查各獘不得稍事姑容傥不能实力实心认真查办再有前项獘端经朕派员查出或别有访闻定当从严惩处决不宽贷等因钦此。仰见我　　皇上念切民生。泽必下究。惟恐一夫不获。务期百獘尽除。臣跪诵再三。莫名钦懔。伏查灾赈之獘。悉数难终。而致獘之由非一端。即舞獘之人亦非一类。若但统谓之獘。而未经分别推求。则虽极意剔除。终恐情形隔膜。即如该给事中胪举各獘。有在土棍者。有在生监者。有在吏胥者。并有在州县者。臣请分晰陈之。

土棍之獘。在于悍泼。如该给事中所称扳号喧嚷截米爬抢等情。皆系实有之事。然犹其浅者耳。其凶恶情形。则在强索赈票。不许委员挨查户口。如不遂欲。则抛砖掷石。泼水溅泥。翻船毁轿。甚至将委员拥置空屋。扃鐍其户。以为要求必得之计。并主使村庄妇女。百般凌辱。尤为莫可理喻。其于殷富之户。则恃众闯闹。名曰坐饭。又曰并家。而统谓之吃大户。公然传单纠约。助势分赃。不独设立灾头。并有管帐包厨等名目。如十一年奏办之陆长树王玉淋等案。即皆土棍之尤。屡经严拏痛惩。近虽稍知敛戢。而恶习总未尽除。当兹灾歉频仍。惟有宽猛兼施。随时惩处。若指此为办灾之獘。则獘在民而不在官。缘此种凶徒。不但州县疾之如仇。吏胥尤畏之如虎。似无敢与串同之理也。生监之獘。在于包揽。平居无事。惯写灾呈。一遇晴雨欠调。即约多人赴官呈报。若经有司驳斥。辄架民瘼大题。联名上控。及闻查赈。则各捏写户口总数。勒索赈票。自称力能弹压。祗要遂伊所欲。便可无事。否则挟制官吏。讦告不休。京控之案。往往若辈为之。吏胥之獘。在于捏册。当报荒之始。即造具灾形图册。详载区图斗斛。谓之注荒。迨给赈则有口册赈票饭食纸张。在在需费。吏胥即借灾费为名。于查荒时索钱卖单。查赈时捏名入册。先借口于赔垫。而暗遂其侵欺。此等或愚弄本官。或买属委员。或句结生监。尚皆事所时有。曾经惩办有案。若谓其串同土棍。则彼此判若两途。拒之惟恐不严。避之惟恐不远。未必引而近之以自取累也。凡此三种舞獘之人。欺诈万端。不胜枚举。尚不止如该给事中所陈。然扼要总在州县。州县廉。则人不敢啖以利。州县严。则人不敢蹈于法。州县勤而且明。则人不得售其奸。所虑灾赈之区。难得许多良吏。诚如　　圣谕岂今之州县胜于前人。此臣所以深思原本。而必以察吏为最亟也。幸赖我　　皇上澄叙官方。首以清廉为重。近来江苏州县。虽其才干未必果胜前人。而办灾一事。实系清赈。不能更有侵冒之事。亦非必其人之皆清。而实有不得不清之势也。

盖放赈总以稽核户口为第一要义。如道光十一年。江苏灾重且广。维时督臣陶澍与升任抚臣程祖洛先后奏定灾赈章程。力除积獘。责令委员户必亲填。人必面验。票必亲给。查完一户。即以油灰书其门首。查完一村。即将户口榜诸通衢。俾人人共闻共见。迨查过数村。汇开口数清折。先由委员申报司道。仍将花名底册。移送该管州县。其赈票之上。盖用委员衔名戳记。使验票即知何员所查。是委员查明之后。印官若欲添一户口。而印票底册榜示清折四项。总不符合。即欲作獘而势有不能。至印官之稽察委员。祗须携册下乡抽查。如其有册无票。有票无榜。或票榜与册不符。即将委员禀揭。又有各上司层层覆查。如印委通同回护。有獘不揭。察出一并参办。其委员吏役薪水纸饭。皆由督抚司道捐廉优给。俾免赔累而杜需索。彼时印委各员。颇知惕然遵守。复蒙我　　皇上轸念民艰。　钦派大臣朱士彦白镕来江督办。一时官吏更加震肃。生监地棍人等亦知敛。积獘为之一清。道路传言。皆谓之清赈。嗣后查办灾务。即以此为定章。臣又尝剀切札谕各属。以地方官办理命盗案件。如有故勘致死。即干抵偿。然犹不过一人一事。若办赈有所侵蚀。是直向千万垂毙之民夺之食而速其死。即使幸逃法网。天理必不能容。况江苏前有山阳县王伸汉冒赈之案。府县皆陷重辟。大吏亦干严谴。尤时时指为炯戒。闻者莫不股栗。今平心论之。如王伸汉之贪婪残忍。不惟现在州县不至如此。即数十年来亦所仅闻。且查王伸汉案内。山阳一县所领赈银至九万九千余两之多。今十二县赈银通共请拨十三万两。值此连年灾歉。饥口繁多。因经费有常。不得不力筹撙节。减之又减。几于杯水车薪。即有贪员。亦已杜其浮冒地步。且例赈之外。无处不赖捐输协济。若有司以赈银入己。而转令民户(书)[输]捐。则必为众所切齿。一日不能相安。岂听其劝谕。而刁生劣监。虎视眈眈。如州县稍有营私。则讹诈分肥。人人得而挟制。纵将所领赈银。全给讹诈之徒。尚不足填其欲壑。安能更有余银入己。况灾民嗷嗷待哺。岂不虑激成事端。州县即不顾声名。断无不惜其身家性命。似此受制于人而仍无利于己之事。虽至愚亦不为。而自督抚以至道府。皆职司纠察。灾赈重务。孰敢徇庇姑容。是今日之州县。无从舞獘。既为法令所限。亦属时势使然。该给事中所奏。或系从前旧獘。而非近来事归核实之情形也。至积存谷石。原系备荒政。惟近年连遭灾歉。谷价增昂。即邻省亦非丰稔。不惟向存例价。不敷买补。抑恐官为采买。民间食贵堪虞。仍应俟年岁稔收后。粮价稍平。再饬各州县筹买归仓。以为有备无患之长计。总之民生凋敝之际。官斯土者。无不棘手焦心。惟矢此一片血诚。上以宣　　皇仁。而下以结民信。局中之苦。不敢求谅于旁人。所谓及之而后知。履之而后难也。臣惟有恪遵　　圣谕。察核加严。不敢市惠以沽名。亦不敢因噎而废食。总使有司畏　　朝廷之法。则积獘去而吏治清。小民感　　君上之恩。则元气培而本根固。庶以仰副我　　圣主察吏安民训诫谆谆之至意。

　　江苏阴雨连田稻歉收情形片
江苏巡抚林则徐

再江苏连年歉。民情竭异常。望岁之心。人人急切。今夏雨旸调顺。满拟得一丰收。稍补从前积歉。乃自七月间江潮盛涨。沿江各县。业已被水成。其时苏松等属。棉稻青。犹冀以江南之赢。补江北之绌。盖本省漕赋。在江北仅十之一。而江南居十之九。故苏松等属秋收。关系尤重。惟所种俱系晚稻。成熟最迟。秋分后稻始扬花。偏值风雨阴寒。遂多秀而不实。然大概犹不失为中稔。迨九月以后。仍复晴少雨多。昼则雾气迷蒙。夜则霜威严重。虽已结成颗粒。仅得半浆。乡农传说暗荒。臣初犹未信。当于立冬前后。亲坐小舟。密往各处察看。见其一穗所结。多属空稃。半熟之禾。变成焦黑。实为先前所不及料。然犹盼望晴霁。庶可收晒上砻。不意十月以来。滂沱不止。更有迅雷闪电。昼夜数番。自江宁以至苏松。见闻如一。臣率属虔诚祈祷。悚惧滋深。虽中间偶尔见晴。而阳光熹微。不敌连旬甚雨。在田未刈之稻。难免被淹。即已刈者欲晒无从。亦多发芽霉烂。乡民以熏笼烘焙。勉强试砻。而米粒已酥。上砻即碎。是以业田之户。至今未得收租。臣先因钦奉　　谕旨。新漕提前赶办。当经钦遵严饬各属。勒令先具限结。将何日开仓。何日征完。何日兑足开行。登载结内。并声明如有逾期愿甘参办字样呈送。如不具限状。即系才力不能胜任。立予撤参。不使恋栈贻误。各属尚皆具结遵办。然赋从租出。租未收纳。赋自何来。当此情形屡变之余。实深焦灼。又各属沙地。祗宜种植木棉。男妇纺织为生者。十居五六。连岁棉荒歇业。生计维艰。今年早花已被风摇。而晚棉结铃尚旺。如得暄晴天气。犹可收之桑榆。乃以雨雾风霜。青苞腐脱。计收成仅祗一二分。小民纺织无资。率皆停机坐食。且节候已交冬至。即赶紧种麦。犹恐过时。况又雨雪纷乘。至今未已。田皆积水。难种春花。接济无资。民情更形窘迫。此在臣奏报秋以后歉象加增日甚一日之情形也。地方官以秋不出九月。不许妄报。原系遵守定例。然值连阴苦雨。人心难免惶惶。外县城乡。不无抢掠滋闹之事。臣饬委文武大员分投弹压。现已安静。除宝山乡民因补报歉收挤至县署一案。另折奏明严拏提审外。其余情节较轻。例不应奏者。亦当随案照例惩办。以戢刁风。惟据续报歉收情形。勘明属实。不得不照续被伤之例。酌请缓征。正在缮折具奏间。承准军机大臣字寄。钦奉　　上谕。近来江苏等省几于无岁不缓无年不赈国家经费有常岂容以展缓旷典年复一年视为相沿成例。并奉　　上谕。该督抚等不为国任怨不以国计为亟是国家徒有加惠之名而百姓无受惠之实无非不堪下吏私充囊橐大吏祗知博取声誉等因钦此。臣跪诵之下。兢懔惭惶。莫能言状。伏念臣渥蒙　恩遇。任重封圻。且居此财赋最繁之地。乃不能修明政事。感召和甘。致地方屡有偏。极知经费有常。而不得不为赈恤蠲缓之请。抚衷循省。已无时不汗背腼颜。乃蒙　　皇上不加严谴。训饬周详。但有人心。皆当如何感愧。况臣受　恩深重。曷敢自昧天良。若避怨沽名。不以　国计为亟。则无以仰对　　君父。即为覆载之所不容。臣虽至愚。何忍出此。

即如上年臣到苏之后秋成仅六分有余。而苏松等四府一州。于征兑新漕之外。尚带运十一年留漕二十万石。合计米数。将及一百八十万。为历来所未有之多。原因　　天庾正供。不敢不竭力筹办。其辛卯年地丁。督同藩司陈銮催提严紧。亦于奏销前埽数全完。业经专折奏蒙　　圣鉴在案。窃维尽职之道。原以　国计为最先。而　国计与民生实相维系。　朝廷之度支积贮。无一不出于民。故下恤民生。正所以上筹　国计。所谓民惟邦本也。本年江潮之盛涨。系由黔蜀湖广江西安徽各省大水。并入长江。其破圩淹灌之处。原不止上元等六县。臣所请抚恤。第举其最重者而言。仰蒙　　圣上天恩。准给口粮。黎感沦肌髓。嗣经官绅捐资抚恤。臣即复行奏请。无庸动项。惟将所发上元江宁句容江浦仪征五县银两。留为大赈之需。其丹徒一县。捐项已有五万余两。并足以敷赈济。当将前发之银。提回司库。凡此稍可节省之处。均不敢轻费　帑金。惟于分较重捐项又难猝集之区。则不得不酌给例赈。臣等另折请拨之十三万两。系分给十二县军民。虽地方广而户口多。亦祗得撙节动拨。此外无非倡率劝捐。以冀随时接济。惟频年以来。屡劝捐输。即绅富之家。实亦力疲难继。查道光三年大。通省捐至一百九十五万余两。至道光十一年。分与前相埒。仅能捐至一百四十二万余两。其余各年捐项较绌。此时闾阎匮乏。劝谕愈难。然此待哺黎。要不能不勉筹推解。臣与督臣督率司道等。各先捐廉倡导。以冀官绅富户观感乐施。凡此情形。皆人所共闻共。如果不肖州县捏冒赈。地方刁生劣监。岂不为举发。而绅富之家。又安听其劝谕。捐资助赈。至再至三。且捏而转自捐廉。似亦无此愚妄之州县也。至请缓之举。祗能缓其目前。仍须征于异日。非如蠲免之项。虑有侵吞。州县之于钱漕。未有不愿征而愿缓者。至必不得已而请缓。且年复一年。则地方凋敝情形。早已难逃　　圣鉴。然臣初亦不料其凋敝之一至于是。今漕务濒于决裂。时刻可虞。臣不得不将现在实情。为我　　皇上密陈梗概。

查苏松常镇太仓四府一州之地。延袤仅五百余里。岁征地丁漕项正耗额银二百数十万两。漕白正耗米一百五十余万石。又漕赠行月南屯局恤等米三十余万石。比较浙省征粮多至一倍。较江西则三倍。较湖广且十余倍不止。在米贱之年。一百八九十万之米。即合银五百数十万两。若米少价昂。则暗增一二百万两而人不觉。况有一石之米。即有一石之费。逐层推计。无非百姓膏脂。民间终岁勤动。每亩所收。除完纳钱漕外。丰年亦仅余数斗。自道光三年水以来。岁无上稔。十一年又经大水。民力愈见拮据。是以近年漕欠最多。州县买米垫完。留串待征。谓之漕尾。此即亏空之一端。曾经臣缕晰奏闻。然其势已不可禁止矣。臣上冬督办漕务。将新旧一并交帮。嗣因震泽县知县张亨衢办漕迟。奏参革审。而漕米仍设法起运。不任短少。皆因正供紧要。办理不敢从宽也。今岁秋禾。约收已逊去年。兹复节节受伤。甚至发芽霉烂。询之老农云。现在纵能即晴。赶晾糟朽之谷。每亩比之上年。已少收五六斗。就苏州一府额田六百万亩计之。即已少米三百余万石。合之四府一州。短少之米。有不堪设想者。民间积歉已久。盖藏本极空虚。当此秋成之余。粮价日昂。实从来所未见。来岁青黄不接。不知更当何如。小民口食无资。而欲强其完纳。即追呼敲扑。法令亦有时而穷。前此漕船临开。间有缺米。州县尚能买补。近且累中加累。告贷无门。今冬情形。不但无垫米之银。更恐无可买之米。至曩时苏松之繁富。由于百货之流通。挹彼注兹。尚堪补救。近年以来。不独江苏屡歉。即邻近各省亦连被偏。布疋丝绸。销售稀少。权子母者。即无可牟之利。任筋力者。遂无可趁之工。故此次虽系勘不成。其实困苦之情。竟与全无异。臣惟有一面多劝捐资。妥为安抚。一面督同道府州县。将漕务设法筹办。总不使借口耽延。但本年已请缓征之处。尚不过十分中之二分有余。此外常镇等处。亦已纷纷续禀。臣覆其情形略轻者。无不先行驳饬。但天时如此。日后情形如何。臣实不敢豫料。昼见阴霾之象。自省愆尤。宵闻风雨之声。难安寝席。并与督臣陶澍书函往复。于捐赈办漕等事。思艰图易。反复筹商。楮墨之间。不禁声泪俱下。傥从此即能晴霁。歉象尚不至更加。如其不然。臣惟有再行据实奏闻。仰求　训示遵办。大江南北。为各省通衢。且中外仕宦最多。一切实情。难瞒众人耳目。臣如捏饰。非无可以举发之人。我　　圣主子惠黎元。恩施无已。正恐一夫不获。是以察核务严。但民间困苦颠连。尚非语言所能尽。本年漕务。自须极力督办。而此景象。时时恐滋事端。至京仓储蓄情形。臣本未能深悉。傥通盘筹划。有可暂纾民力之处。总求恩出自　　上。多宽一分追呼。即多培一分元气。　　　天心与　　圣心相应。定见祥和普被。屡见绥丰。长使　国计民生。悉臻饶裕。臣不胜延颈颂祷之至。

　　敬陈荒政积獘并筹赈事宜疏道光二十八年　
吕贤基

窃臣恭阅邸钞。见本年江苏安徽湖北三省。悉被水灾。　　皇上念切民依。不惜数百万帑金。分饬各督抚等妥为赈恤。并　谕有办理不善未能实惠及民之员随时参劾。该督抚等仰体　　宸怀。自必钦遵办理。不使一夫失所。惟是荒政乃民命所关。讲求不厌周密。查办赈之獘。莫如造册稽延。致小民暗受其害。定例天下有司每遇岁饥。先发仓廪赈贷。然后奏请宽恤。又会典载水旱成灾。督抚疏闻。即行抚恤。先给饥民一月口粮。以免待哺。乃察被灾轻重。与极贫次贫分别给粮等语。诚以民迫饥寒。命悬旦夕。傥必待查取户口完竣。始行办赈。则老弱之转徙于沟壑者。已不可胜计。即如上年河南被灾。于七月二十七日奉　　旨由户部拨给帑金。直至九月末　钦差大臣到豫查办。阅时已两月之久。该省灾民册籍。尚未造齐。旋经　钦差饬令查造丁口细册。各州县犹怀观望。夫以百万生灵。延颈待哺。有司乃从容局外。托名钩考。自便己私。不顾民之存亡。岂不大辜　　皇上己溺己饥之至意耶。其始既已延宕。则后来按册赈济。仅属孑遗。玩愒殃民。莫此为甚。今岁该三省又值办理赈务。相应请　　旨饬下各督抚。深以豫省前事为鉴。务令各属遵照定例。一面查取户口。一面先行放赈。无论极贫次贫。均得早沾实惠。俟册籍已定。务于限内具题加赈。即按照极贫次贫应给银米。分别给与。其加赈日期。务依定例。与初赈接续。毋许间断。户口或有开除续增。随时具报该上司严行查察。傥有报勘之后。外借查办为名。故意延缓者。若非心图舞獘。即属怠玩因循。应即恪遵前奉　　谕旨。立予严参撤任。另委贤员接办。不得因其尚无侵冒实。稍事姑容。再赈恤之政。尚有急宜筹划者。臣谨就管见所及。胪陈如左。

一宜多设粥厂。其积獘并应严革也。查煮粥有二便。一则易于防奸。一则不须审户。故于造册未竣时。亟宜先行此法。惟近来办赈。设厂太少。即如上年禹州仅于西关设厂。并不遵例四乡分设。其田野农民。安能相率就食。况厂少人多。更有拥挤践踏之患。应令州县酌量多建厂座。每县多则数十处。少亦十余处。悉遴妥员及公正绅士监放。并令各县同时并举。免致饥民流往他处。再臣访闻粥厂委员。并不常川在厂。任听书役克减米麦。搀和生水。甚有不用柴炭。即以石灰入米。任其糜烂。如上年豫省　钦差所奏者。饥民食之。多生疾病。以致僵仆道路。应请　敕下各督抚。令严饬各委员等亲自监放柴炭等项。毋许短少。如违严参究治。一放钱粜米之法急宜兼筹也。饥民所望者米。而筹帑则皆运银。乃放赈又须折换钱文。以致奸商故抑银价而昂米价。上年豫省门丁囤积米石。家人向银铺增价侵渔。种种獘端。皆从此起。窃计每州县饥民不下三四十万。约赈银五六万两。使一概放钱。不粜米谷。则市侩居奇。大户闭粜。小民何由得食。应令各州县等。一面开赈。一面碾动仓谷。或劝捐米石。或将银购米。但得二三千石在市粜卖。则米价自不致增长。粜卖所得钱文。复可搭放。凡次贫之民。均受无形之利。应请　敕下各督抚。于赈粜二事。务必兼筹。以收实效。一赈缓　　恩诏急宜宣示也。地方一遇灾歉。不肖官吏。因缘为奸。往往缓征之　诏已下。不即宣示。而追呼逼迫。催科如故。俟囊橐已饱。方将　诏书悬挂。又有新粮虽缓。而借口旧欠。恣意敲扑者。穷陬僻壤。尤所不免。应令各督抚严参究办。至此次赈务。仰蒙　　圣恩发帑至百万之多。或准议截留。或筹款迅拨。　　皇上惠心有孚。至优极渥。应令各省多刷誊黄。并将帑金总数全行开载。出示晓谕。俾下邑灾黎。有所恃而不恐。又贫民每多逋累。当此饥惫。焉能还偿。亦应令各处出榜禁革。所有公私一切逋债。俱暂停止。

一接济民食之法急宜讲求也。查接济民食。惟在邻省采买。及招徕商贩二端。近已奉　　旨宽免米税。商贩自必源源而来。诚恐各邻省大吏。心存畛域。或虑出米过多。本地米价必至腾踊。禁商贩出境。如此。则被灾之省。无所取资。应请　　旨饬令各督抚。毋得仅就一省起见。致蹈遏籴之獘。至产米之区。惟四川较广。应令江楚各省招商赴川采买。其川省商贩米船过楚运赴江苏安徽者。湖北省亦不可尽数截留。庶上下两江各资接济。复查乾隆四十三年八月。因江楚均报荒歉。曾　谕令川督将仓谷三十万石运赴江南备用。其川省动拨仓谷。俟谷贱时买补。又乾隆五十年。因江浙等省报灾。商民赴川贩运。恐该省产米未敷。　谕川督将常平义仓等谷。先期开粜。以资接济。旋据该督遵将仓谷碾动三十万石。俟楚贩到境。按照时价发粜在案。是川省接济江楚。屡经办有成规。合无仰恳　　天恩。即饬各督抚酌量情形。或运或粜。于川省仓储无损。而三省歉收地方。大有裨益。一遗弃小儿急宜收恤。贩卖牛只急宜购买也。窃计小儿尚资乳哺。既难给以口粮。而各处育婴堂绝少。亦无收养善策。惟有力之家。无子者未尝不愿养以为子。特患长大为其父母认取。故民以收养为戒。谨案宋叶梦得治郡时。立券给民。俾知荒年遗弃小儿。父母不得复认。今宜仿照其意。令各州县雕刻执照。付与收养之家。则幼孩多可全活。至于牛只为耕种所必需。向例来年　普锡春祺案内。仍应有酌给牛种之费。惟是小民一遇饥荒。先将耕牛变卖。奸徒乘机宰杀。比至次年。官既给与牛价。民又苦于无牛可买。应令各处设立买牛局。饥民欲卖牛者。许赴官局售卖。设立号簿登记。次年春作。仍令照价取赎。如此。则赈贷养牛。一举两得。至来年可省官给牛价之项。与养牲刍豆之费。亦足相抵。以上各条。均救荒要务。不可缓者。臣籍隶安徽。稔知灾黎疾苦。敢陈一得之愚。伏祈　　皇上采择施行。

　　缕陈抚灾黎竭力筹款情形疏　
两江总督沈葆桢

窃本年江北一春不雨。民气嚣然。初夏迭沛甘霖。二麦转歉为丰。喜出望外。五六月间。复晴多雨少。禾稼受伤。然尚冀秋澍应期。杂粮补之。乃秋阳之酷。甚于夏畦。继之以蝗。而三农生意尽矣。淮海被灾为甚。徐扬次之。邻省之皖境东境尤剧。流民扶老携幼。百十为。身无完衣。面皆菜色。海州林达泉所禀。有耻嗟来之食。举家阖户自尽者。邻保历历能举其姓名。臣与漕臣抚臣往返函商。虽筹款极艰。断不容立而视其死。且其流愈远。其复愈难。为目前计。宜更为来岁计。博采策。约为四章。一曰留养。老妇女。或千里。或数百里。踰淮踰江而来。早已筋疲力尽。听其远徙。终于无以自存。遏之北归。不啻夺之生路。祗得随处留养。俾获旦夕之安。现计金陵城外收七千余人。苏州城外收八千余人。苏常绅士所收各数千余人。抚臣又分派每县各数百人。盖恐聚之易滋事端。且不免蒸民疠疫也。而外县所自收者。则以上海清江为最多。江阴截留数千人。提督唐定奎主之。扬州截留四万余人。署运司刘瑞芬候补道徐文达主之。清江截留五万余人。漕臣督同淮扬道主之。处以庐舍。缭以墙垣。束以部伍。以全家出者。仍令聚族而居。以小艇来者。仍令按船编号。始至散钱。已而散米。已而散粥。惟其情之所适。疾病者医药。生产者布絮。死亡者棺椁。咸取给焉。二曰资遣。自淮而南。所收盖十余万人。然源源而来者未已也。收之几无地可容。却之则于情难忍。乃择其后至之籍隶本省。情状犹未十分狼狈者。派员按站护至本籍。会同地方官散给两月口粮。交保领回。以待春耕。不令再出。三曰工赈。精壮者与老弱一例收养。则所费不赀。抉摘太严。将去而为盗。河流淤塞。商贾病之。农田亦病之。择精壮者而驱之工。一转移间。交病者因而交利。臣先委候补运判许宝书候补同知包家丞浚高邮宝应一带运河。继委候补直隶州廖纶浚金陵城外后湖。漕臣委员浚邳宿一带运河。抚臣委内阁中书何慎修署臬司薛书常浚丹徒一带运河。又与臣会委候补道张富年勘估盐城阜宁一带河道。俟估有确数。次第兴工。期于一民遂一民之生。亦一钱得一钱之用。四曰典牛。旱久谷荒。草亦垂尽。农民自谋不暇。视牛更如赘疣。剜肉补创。相率鬻于屠肆。致六合一带牛肉。每斤仅值二十余文。到春耕时。必有悬耜仰屋而叹者。内阁中书何慎修前台湾道吴大廷谆谆以典牛请臣于金陵城内设厂。臣标三营将主之。嗣闻其过江不便。又于浦口设厂。正定镇吴长庆主之。此外扬州一厂。清江一厂。徐州一厂。海州一厂。以吴长庆浦口所收为最多。虽当本有归。而求牧与刍。一牛费十千以上矣。此四章者。未必大有补于民。不过尽一分之心。或者苏一息之命。而江南局库。竭于转输。腾挪之难。不啻临渴掘井。仰体　九重饥溺由己之意。不敢束手自谢。贻误生。除漕臣抚臣所提各款。自行专折具奏外。凡臣所提者。上海道商捐四万两。淮南商捐五万两。以应扬州留养资遣之需。江藩库五千两。运库五千两。苏厘局一万两。以应海州赈之需。江藩库旧存商捐一万一千九十三两有奇。运库商捐一万三千八百六两有奇。以应高宝运河工赈之需。江藩库一万三千两。苏厘局一万两。沪厘局二万两。以应金陵浦口扬州清江海州典牛之需。理合会同江苏巡抚吴元炳恭折附驿驰陈。伏乞　　圣鉴敕部查照。

　　晋省被灾筹办情形疏光绪三年
山西巡抚曾国荃

窃臣于九月十五日。据署山西布政使河东道江人镜按察使瑛棨冀宁道王溥详称。窃照晋省山多地瘠。素鲜盖藏。去秋收成本歉。冬雪又稀。入春以后。雨泽愆期。粮价昂贵。贫民挖食草根树皮。情殊可悯。当经饬属出放仓谷接济。并劝谕绅富捐资助赈。或各赒各村。以敦任恤。向来省城每年十月起。至次年二月止。设立南北饭厂。赈活贫民。本年人数众多。经费不敷。经前抚臣鲍源深率司道府县先后捐廉。并劝绅商人等均各捐助。于省城南北两隅。各添粥厂数座。委员夙夜经理。每日领粥贫民。计三四千人。而闻赈归来者。络绎不绝。省城一处如此。其它可知。截至六月初十日止。所有省城官绅捐助钱两购米之资。业已罄尽。自六月十一日起。动用赈银接办。事竣报销。由春至夏。未得透雨。麦收无望。省南荒旱尤甚。春间奏准开仓赈济。饬属查明极次贫民户口。核实散放。复蒙　恩允划扣京饷二十万两。并援天津捐赈成案。劝谕绅富捐输。藉资办理赈抚。又直隶督臣李鸿章筹拨海防经费银十万两。业经派员领回。八月二十六日。钦奉　　上谕。本届起运江安漕粮着截留四万石运解山西以备赈济之需钦此。钦遵。旋准李鸿章咨。以江安漕粮已验收入仓。奏请提办来年江鄂新漕五万石等因。又复钦奉　　上谕。前谕户部李鸿章各拨银二十万两以三成拨归河南现在该省亦乏现粮所有部拨之二十万两着全数解交山西其河南应分六万两一并改由直隶二十万两内划拨统作该省购粮之用钦此。咨行到司。仰见　朝廷轸念灾区。　恩纶迭沛。三晋臣民。莫不同深感激。查此次办理赈务。先经派员分往奉天及归化城包头镇产米之区。采买粮石。并委员分赴各州县。会同地方官敦劝绅富。竭力输将。赶紧交纳。以济急需。一面于省城设局。由本司道悉心经理。刊发册式。饬属遵照填注。以期妥速。因日久无雨。禾苗日就枯稿。又饬令改种荞麦杂粮。满拟雨泽渥沾。尚可稍资补救。无如自夏徂秋。各属禀报。每逢阴云密布。旋为大风吹散。或仅得微雨。或一二寸不等。天干地燥。烈日如焚。补种荞麦杂粮。出土后。仍复黄萎。收成觖望。兹据阳曲太原榆次太谷祁县徐沟交城文水临汾襄陵洪洞浮山太平岳阳曲沃翼城汾西乡宁吉州长治屯留襄垣潞城黎城壶关汾阳平遥介休孝义临县石楼永宁宁乡怀仁山阴天镇应州朔州右玉平鲁凤台阳城陵川沁水永济临晋猗氏荣河万泉虞乡榆社沁州盂县代州解州安邑平陆芮城绛州稷山河津闻喜绛县垣曲霍州赵城灵石隰州大宁蒲县永和归化城和林格尔清水河萨拉齐托克托城等七十六厅州县先后禀报。秋禾被旱被雹成灾到司。节经委员分往会勘被灾分数。应行蠲缓钱粮米豆。并查明应赈户口。应需用款若干。妥议由该管府道详咨核办。

本署司等查晋省地方所产之粮。本不敷民间之食。向赖陕省及省北一带商贩接济。本年陕省荒旱。尚赴楚豫各省买粮。省北地方。亦被旱成灾。以致粮价奇昂。时在届临霜降。透雨未沾。宿麦难以播种。省城每银一两。仅易八三钱一千三四百文。而斗米须钱二千四五百文。省南地方。纹银一两。易钱一千一百多文。元丝银则止易钱九百余文。斗米须银二两有零。窃思救荒首在粮运。本年灾区既广。为日又长。省南灾重粮缺。不特无树皮草根可挖。抑且无粮食可购。哀鸿野。待哺嗷嗷。道殣相望。惨不可言。瞬届冬令。饥寒交迫。立见转乎沟壑。窘迫情形。实非笔墨所能殚述。亟应广筹粮运。以资赈抚。业经奉札派委候补知府张鹏督率正佐委员前往直隶获鹿县设局转运粮石。一面飞催各路买粮之员。赶速采运。又饬属广为招商。采办米粮。源源接济。务使粮无缺乏。其地瘠灾重情形。迫不及待地方。先行酌发赈银。俾得早沐　　皇仁而免失所。如能得雨。可望种麦之处。农民无力购买籽种者。亦酌拨银两。委员解交。会同地方官查明核实散给。其余未尽事宜。本署司等惟有熟筹禀商。妥速举办。多尽一分之心。或可多救一民之命。除被灾分数。及蠲缓钱粮米豆各数目。俟委员勘议到日。再行汇案详细请奏。如有续报被灾处所。应归入详报分数案内汇总办理等情。会详请奏前来。臣复核无异。职任晋疆。理应循例轻骑减从。亲往被旱异常之地。周历踏勘。惟成灾之先后不同。报灾之早迟不一。且臣系四月下旬。由晋之东南驰抵省会。经过千有余里维时景象。已觉惨目伤心。嗣后百有余日。未得透雨。昕夕悚惶。不知所以为计。谨率属吏一体认真筹办。不敢稍涉虞。除各属被灾分数。及应行赈恤事宜。与户口名数。例应吁恳蠲缓钱粮米豆。一俟州县册报齐全。另折开单陈报。并恭疏具题外。所有晋省被旱成灾。已有七十六厅州县呈报院司。业经查勘分数。先将被灾处所。及现在筹办大概情形。理合循例据详具奏。 

　　筹办陕省荒政情形疏　　
陕西巡抚谭锺麟

窃臣准军机大臣字寄。光绪三年九月十六日。奉　　上谕。左宗棠奏筹办陕甘赈务一折等因钦此。仰见　　圣慈眷念夏区。轸恤无已之至意。伏查陕西荒旱情形。臣于采买米粮。请催欠饷。展缓秋征各折。先后详陈在案。数月来时与督臣左宗棠太仆寺卿臣刘典往返函商。惟以豫筹赈款。多购米粮。择人办赈为亟。赈款先于司库百计腾挪。继以督臣拨还借款三十万。为各处买粮之用。而转运之费。则恃协饷与捐款。各省欠饷。已委员前往函牍交恳。诸疆臣力顾大局。当不至漠视。目前富绅所捐。但能各顾各县。由绅士买粮散赈。大约能自顾一邑者。不过数处。欲提以为他处采买之费。势有未能。购粮一节。臣于覆陈折内声明。拟以包头所购赈北山。以平庆所购赈西路。以湖湘之米赈河北各属。嗣闻山西已向包头采买。因改向宁夏采购。而庆阳亦歉收。复委员分赴巩秦一路收买。虽道远费繁。亦不暇计。湖米购买甚易。惟襄河浅阻。汉水可以徒涉。丹江久涸。不能通舟。约计荆紫关漫川关两处。一月祗能运六千余石。现复委员赴樊城雇车试运至潼关。若畅行无阻。当由各属照民价雇车往运。以济同州各县。运费倍半于米价。初意不料至此也。赈事以河北为亟。七月中委员携银前往。谕令各属先尽仓粮散放。继以富绅捐款。购粮接济。俟南米到时。再行分给。办赈以绅士为亲。因前经通饬各州县访求正绅。造庐敦请。并刊刻告示。劝谕正绅出而襄事。不必以干预为嫌。同急桑梓之难。放赈之法。城厢则设厂煮粥。乡闲则计口授粮。而要以稽查丁口为第一义。盖少一分浮冒。则多活一穷黎也。北山旱灾。以榆林之怀远葭州府谷绥德之米脂清涧吴堡为重。神木靖边本有秋。又为严霜所侵。次则延安所属。又次则鄜州。既无存粮。又鲜富户。罹此凶灾。情殊可悯。已先行发给银两。由府县就近买粮散赈。宁夏米则当在解冻后矣。汉中水田尚收四五分。褒沔虽旱。可以分济。兴安之平利砖坪洵阳秋收五六分不等。惟汉阴白河石泉紫阳旱甚。将来以湖米运往分赈较近。现集款赴郧襄购粮。往来亦便。凤翔仓粮尚多。可支数月。邠州所属。民间尚有存粮。仓存亦可支数月。干州存仓粮万石。据禀现在平粜。贫者以钱赈之。商州秋收。多少不等。该署牧黄照临已捐银从河口买粮赈济。西安所属宁陕盩厔鄠县蓝田秋禾收四五分不等。赈可稍缓。三原泾阳富绅捐款。可自顾一邑。惟同州大荔捐麦较多。合计仓粮。可支至来年四月。其余各县。有仅能赈至冬腊月者。有能支至正二月者。俟购粮运到。分别拨济。现各属禀报。均已放赈。虽办理不一。要各就地方情形散放未能强同。省中粥厂七处。就食者已三万余人。回坊居民。及安插河南山西流民三千余口。均计口散粮。不许混入粥厂。以示区别。境内自中秋后。一律安靖。无抢掠之案。亦无藉饥挡粮之处。即食粥饥民。分起部署。均各安贴。不至拥挤滋事。然臣前所筹款项粮数。但计接济至来年四月。若二麦未种。麦秋无望。尚须宽为筹备。昨汉中兴安两府。均报九月初八九日得雨。麦已全种。西安十三二十四二十七得雨不及二寸。南山一带。麦亦有出土者。邠干各属荒民。播种于干地。冀得数寸雨以滋长。日来阴云市濩。气候尚暖。惟祝甘霖速沛。庶有生机耳。臣忝在疆圻。责无旁贷。惟有殚竭血诚。督率属员。联络绅士。悉心筹划。拯恤穷黎。以慰　　皇上子爱元元之至意。

　　再上蒋制军书
陈运镇

自邸第拜送。忽忽数月。淫潦为虐。灾民荡析。敬闻以忧时虑事。顿减眠食。大臣共国休戚。自应尔尔。但爱身乃所以爱国。诸葛忠武食少事繁。至为敌人所喜。亦贤者之过也。商淅淅。薄寒中人。伏望珍重。论者以先生授节直隶。适当其厄。时运稍蹇。镇以为于先生为蹇。于直隶则为福矣。使他人临此。或视民瘼如秦越。不急拯溺。而且隐忍欺饰。使　　宸聪察识不尽。否则恇惧抢攘。束手不知所为。人命旦夕。抑何堪此。现已请帑截漕。累累数百万。自足起捐瘠而安饱之。但届麦秋尚二百数十日。除积潦不及播种之区。即高原亦难俟食新。则散金发粟。所谓以君养民则不足。大农已仰屋告绌矣。而吴楚均灾。无可告籴。此亦智勇俱困时也。冬春之交。势尤岌岌。虽然。民可逃可死。而不可使为乱。而止乱之法。惟使之无所欲。有所惮。生其不忍之心而已。何以使无所欲。阴劝众富民分粟闾里。众知无厚藏。不至觊觎。道路禁其夜行。以免劫掠。市肆有赀者。不惜一钱以给行乞。使过门辄去。此皆须长官谕以利害。令知聚则为患目前。散则可取偿来岁。此禁其生心者一也。何以使有所惮。兵者。民所惧也。使武弁常带兵巡行郊墟。擒捕盗贼。金声火器以警之。以往来行李。无良者必顾忌而不敢发。此禁其生心者二也。何以生其不忍之心。州县于赈政。禁胥吏凌虐之獘。侵偷之獘。禁男妇老稚拥挤混冒之獘。而复以温语抚慰。病者药之。殍者掩之。使民晓然于体恤疾苦之意。则必感怀噢咻。而不甘首犯大难。此禁其生心者三也。延至春深。野蔬可食。或可无事。不然。黠者倡之。强者助之。不至为大盗不止。至为大盗。害可胜言哉。闻将采买关东。不知可就事否。亦一善术也。水利之举。度非猝可即工。淀泊巨浸。皆汇津门。由丁沽一入海。近苦海口高昂。势必首事深通。方能以次渴泄。似宜先委而后源。窃以高下皆有污陷之地。不尽通河。不如因而浚之。使岁种鱼。藉以潦则潴水。旱则灌苗。北人不知陂塘之利。惟仰雨泽。南人有言。求天不如求地。故田庐之间。多掘污池。小旱常免枯槁。使有一二处行之而利。则必有踵而效之者。余则道宜多种榆。原宜多种瓜。隰宜多种菰芡菱藕。歉岁皆可噉食。北地最广耕者。较南常逸而每苦饥。良由不善用地力。非尽惰农自安。亦无以教之耳。救荒无奇策。古言之矣。镇拘墟笃时之见。不切事情。妄冀千虑之一得。素荷先生不弃庸愚。伏惟裁而教之。幸甚。

　　上陈方伯芝楣先生书　　　　　　　　
黄汝成

自来吏治之废弛。民生之疾苦。其端皆起于细微。而害遂巨于一乡一邑。汝成向以文字受知阁下。自非文字不敢妄有所陈。至于郡邑之政治得失利病。是固有司之者。即指陈悉中情势。其非挟持官长。即巿恩惠。矜报复于闾里。决非阁下所乐闻。抑非汝成所以自处者。今嘉定饥民屯聚日久。抚治无闻。恐或生事。少伤阁下饥溺之怀。而成一邑剥肤之灾。官文书或匿而不言。言而不尽。私用危惧。不敢不违出位之戒。而少少启告于左右。嘉定濒海硗瘠。地不产米。禾棉虽艺。岁得七八分成熟。已为丰稔。僻处不通商贾。风俗复喜矜饰。日益贫悴。而邑之东北乡。则以刘河阏塞。海潮羡溢。支港亦日填遏。旱则蓄水自给。至有不能具盥濯者。猝遇水潦。宣泄无由。其困尤巨。去秋亢旱。凡与吴淞江接者。尚可戽水灌田。而东北乡田去江远。禾棉率槁。小民奔诉有司。又以东北乡为一邑中之一隅。而所损者又一隅中之一隅。不加存抚。入冬饥寒。呼载道。盈千累百。渐聚渐伙。视道光三年大水漂没数郡。犹未有若是之流离颠沛者。窃思东北乡之无业贫民。其忍饥耐寒久矣。夫岂乐为是屯聚扰攘。顾有司则诿之士民。曰无款可筹。士民则归之有司。曰无力可继。莫省视。听其奔踬。一旦小小蠢动。近治墟落苟完之户。先受其害。如今年二月二日之连劫两家。十二日之北门不启。良可骇已。汝成初议劝谕各归其乡。为粥以食。咸不谓然。因进以劝分之策。而廉吏无一钱之名。富室有悬磬之象。辗转图维。讫无应者。惟日以筹用义仓官钱为上策。义仓官钱。户部定令惟动子钱。不损其本。去年已用子钱赈贷。今势不能无损其本。无论后日输偿。仍责之邑人。且初议仅给东北乡。寖复议给一县。而去岁成熟之区。倍收之户。亦思倚众冒取。是贫富交困。而实惠亦不得专逮穷庶也。古人有言。救荒如救火。又曰饥民宜散不宜聚。向使早为之计。则屯聚者原属一隅之一隅。乃因循坐视。至于如此。始则以积困之区隘。谓赈给概可弗行。继则以屯聚之势张。谓丰歉无庸深辨。而朝令暮更。游移莫定。则此千百屯聚之民。不饥饿死则铤而走险。此势之必然者也。惟望大君子略赐悯察。速檄本县筹划策。谕是屯聚者咸归其乡。复为请款抚恤以救其死亡。并乞檄中加以严词。策其濡滞。使刻期安集。不致有滋蔓之虞。幸甚幸甚。且屯聚者。不独嘉定中北乡之民。同郡之镇洋宝山及苏州郡之昆山松江郡之上海。时有参错其中。虽灾民无畛域之分。而资斧有不继之虑。计惟兼乞合下亟檄邻郡。量其缓急。给以粟钱。岂特流民不增。嘉定一县。免纷沓滋扰之患哉。此又仁术之广逮者也。窃计大君子为　国宣仁。闳材伟画。其施设之周密。杜燎原之形于始然之中。必有高出古名臣万万者。而汝成区区为灾民乞命之意。所以安其乡里之见。决不斥责于左右。虽干冒威重而获出位之讥。有所不惜也。临书不胜激切待命之至。

　　与郑耕畬广文书　　　　　　　　　　
刘佳

顷家学山叔来。询知吾乡本岁奇荒。视嘉庆壬戌尤甚。桑梓哀嗷。良深忧灼。并闻邑尊荣方新。政毕举。足下及诸君为局董。既幸吾乡得贤父母。且委任得人。翘企之余。又不胜欣慰也。仆从前里居。未更外事。宦游以来。家乡情形。诸未周悉。惟十载江南。两遭酷涝。经理荒政。颇竭寸诚。辄述所已经闻于足下。苟有可采。或告邑尊行之。未必非识途之一助也。大抵办赈之要。其先在于稽查得法。勿使浮开户口。其后在于散放得法。勿使滋生事端而已。稽查之法。莫如选用衿耆。前办赈时于县署二堂设局。选本城董事四人。常住其间。总司赈务。每日一。饭食茶水之费。均取诸捐项。复分一县为十二乡。由城董举报每乡中之稍有身家明理识事之生监为乡董。每乡统数十村。由乡董每村举报一人为村董。村无生监。则以诚实耆民充之。先期出示晓谕各村董。将本村饥民开造草册。毋得浮冒。大约寡孤独老幼残疾为极贫。其年力尚强。与有子弟可依倚者。皆为次贫。此外如有手艺营生。及薄有田产可典当借贷者。均不准食赈。草册既成。各村董出具无捏切结。赴县投送。县饬乡董覆查加结存案。草册既齐。一面造填赈票。写明某户大几口小几口极贫次贫于票上。盖用红记。赈票既成。然后请广文丞尉协同乡董按村复查。给散赈票。每村散票既讫。即将饥户姓名口数列榜晓谕。使人目击。有浮开者。许人指控。立行提究。其官府下乡及乡董往来舟车之费。皆议明定数。取诸捐项。此稽查户口之法也。及将散赈之时。先期出示各村。某乡于某日赴县领赈。每数乡共一日。仍将饥户姓名口数。揭榜署前。饬令饥民将赈票。汇交村董之手。但许村董一人赴领。此外毋得入城。届期乡董率村董诣局领钱。其钱于前期定。官赈列有定数。捐赈则多寡总视捐数为定。大约极贫视次贫加倍。小口视大口减半。钱既领讫。于票面盖用初赈给讫红记。其票仍给村董领回。并取具赈钱领回散给不敢侵扣切结存案。以后再赈三赈。亦复如之。此散赈钱之法也。村董即难保无獘。然选用之人。视书差地保。必有间矣。放赈如许村民持票入城自领。则拥挤喧嚷。恐滋事端。即在乡设厂。糜费既多。且势难兼顾。滋事尤易。二者未见其可。仆此两法。亦询谋佥同。然后举行。后果城乡相安。饥民感颂。则其明效可也。大抵官赈难办。捐赈易举。官赈之难。在领银之克扣。委员之供应。报销之使费。捐赈则无文法之拘。无应酬之累。可以实心行实政。在诸君殚竭心力而已。士大夫出则泽加百姓。处则为善于乡。努力匡襄。为家乡造福。是所望于足下也。至于饥者必寒。隆冬给以衣絮。早晚饮以姜汤。饥易致病。送诊则有医局。施槥则有堂。又在仁人君子推广及之。非笔墨所能罄矣。因学山叔回里之便。聊复覶缕。不觉累幅。伏唯雅照不宣。

　　上杜芝农相国请抽灾民丁壮书　　　　
尹耕云

自来中原寇盗。多起于饥民。其始由一二强梁狡黠之徒。造端煽惑。假众怒难犯之辞。为日入慝作之计。揭竿斩木。转相裹胁。而其势遂至于滔天。　国家厚泽深仁。沦肌浃髓。灾祲夕告。赈贷朝施。颛蒙具有天良。何致变生意外。惟是智者所图。贵于无。帝王之道。策其万全。伏读四月二十九日　　上谕。因丰北大工缓堵。小民待哺嗷嗷。截留江广漕米六十万石。分赈江苏山东被水饥民。而　命公偕怡将军良驰往督办。　　诏书所至。虽妇孺无知。莫不感激流涕。愿须臾毋死。以待大泽之至矣。然美谊必经以良法。而弭患乃所以捄灾。窃见丰北地方。北迩曹郡。南襟凤阳。东连海州。西邻归德。形势既属咽喉。人情素称剽悍。平时饱食暖衣。犹复喜争好。况怀襄有警。沟壑伤心。因其愁苦无聊。诱之肆行劫夺。人情迫于救死。安知不从乱如归。即不敢啸聚横行。而委员查勘之日。结党阑遮。开厂给放之时。聚众拥挤。抑或句通吏胥。把持包揽。将绳以重法。既激变之堪虞。将待以姑容。又效尤之可虑。天庾数十万正供。东南数百万生灵。欲使实惠均沾。端恃去奸有术。夫牛羊虽众。牧人可以视其寝讹。虎豹虽猛。服不可以制其啮。杂虎豹于牛羊之。则牧人与服不俱困矣。当今之计。惟有别丁壮于老弱之中。优以兼人之食而已。史称富知青州。适河朔大水。活流民五十余万人。募为兵者万计。夫当北宋无事之时。因捄荒而不忘经武。况今海氛不靖。粤寇方张。正臣子枕戈待旦之秋。中原绸缪牖户之日。宜仿其意于查核丁口之时。视其躯干魁梧膂力出众者。而阴识之。别为一册。合两省以三千人为率。闻之赈米之法。大口一升。此三千人。视其材力之异者。给以日二升。其尤异者日四升。十人为甲。甲有首。百人为团。团有长。即以本地生监有文武才而敢于任事者。分领其众。归其册籍于官。徐属一带。因捻匪滋扰。向有团练以资守望。民间俱有藏械。但须镌勒其人姓名。以凭点验。不必更须官铸。每月朔望及三八日期。令委员就近会同绅士操演。常日即于赈厂左右巡绰。向来赈所。本有弹压官兵。力少势单。适足以启戎召侮。不如抽丁壮于饥民之中。责灾户以官兵之力。生乱之人转而已乱。扰赈之众用以护赈。且此三千人。既已安吾教训。秋季丰工兴筑。即可资其弹压。宣防告成。流亡复业。酌予赏犒。散归田亩。其中果有材勇异常。愿以功名自奋者。不妨授以军官。编入营伍。以为异日干城之选。于国帑毫无所费。于赈务实有所裨。于地方既无所扰。于人材阴有所蓄。一举而四备焉。亦何惮而不为乎。传曰。狂夫之言。贤者择焉。苟有所知。敢不以告。

　　上那绎堂师书
张澍

澍解馆叩辞铃合。旋家省觐。出皋兰西门。行一日。见涂闲多有穷民携老扶幼而西去者。至庄浪道中。则益多。时值大雪。朔风凄紧。车中人拥裘坐。肌尚起粟。见有以双笼盛男女担之者。又有以肩荷儿女朿者。又有老翁媪蹩躠于沙泥闲者。又有小妇女纤足不能行。拄杖依枯树憩。闲有举止安雅如士夫家容状者。而鹄形鸠面。敝衣蓝缕。类乞者甚多。或扫落叶枯枝。支釜石上作炊。或探囊取干糒。持釜凿水和咽之。亦或枕幞被酣睡。又或叹息哽咽如不自胜。无虑数十百也。澍下车问之。尔等系何县人。将往何所。何为艰苦至此。则焉垂涕曰。吾等皆为赈所累。无以为生。弃其田土房屋。往甘凉诸处。乞食以保余生也。言之泪蓛蓛下。澍又问曰。赈所以救饥。何反受累。一老者攘袂言曰。今年之赈。大与往时不同。曩来地方有灾。本县官查明户口。报之省。即领银。依村庄远近散之。民藉以餬口。然尚有饿死者。今总督以州县官之报为浮冒。不足信。则遣佐贰覆查之。又不信。则遣候补州县覆查之。又不信。则遣府道覆查之。吾侪屡奉差唤赴城守候讯问。饮食之费。或数百。或千余。又数次出票。钱或一二千文不等。意谓领赈多。可以补偿。及至散银。则大口给钱百。小口五十。于往返之用且不足。又乌能资生耶。澍乃叹曰。甚矣。赈之累尔等乃至此极也。迨抵凉城。满衢皆饿莩。街市庙宇不能容。复有冲寒赴肃州安西州者。澍窃念吾夫子胞与为怀。以民之被旱又被雹也。急请　帑金百万两。且修城垣。以工代赈。是其为民谋者良厚矣。而民竟受累如此。必承办有司。不能仰副德意。因循稽延。以致老弱填死沟壑。壮者散而之四方也。古人有言曰。拯饥戒迟缓。戒拘文。戒遣使。又云。救灾如救水火。缓则无济。又云。救饥寍有冗滥。毋或遗漏。旨哉。是言可谓知治体矣。澍目击流离之状。恨家无担石。徒悼而已。兼以侍教多年。知夫子之赤心为民。必不忍见民之违土去乡。洋洋出走也。故敢以所见者。呈诸左右。祈哀愍之而补救之。不胜大愿。

　　与汪衡甫方伯书道光二十九年　　
汤成烈

查往年水灾。至道光三年为极矣。而今次被水情形。则较三年为尤重。民生困苦之状。则较三年为尤甚。何则。三年之水。发在六七月之间。早晚二禾。种而被淹。故放晴后。低处虽不能补救。高处设法车戽。尚得收成十之三四。今自闰月中旬。连遭大雨。田未翻。秧苗腐烂。积水未消。新雨复注。时已交伏。下种不及。此被水之情形较重也。且三年春花丰收。蚕丝甚好。虽遇秋灾。得以前之赢余。济后之不足。今二麦不登。蚕丝仅止二成。是先告匮于前。又复灾祲于后。粮价日昂。乡城乏食。此困苦之情形较甚也。从前屡岁丰登。虽遇凶荒。民食自可敷衍。今自英夷军务之后。江浙频岁水旱歉收。民间元气未复。盖藏益鲜。商贩又希。江安近省。一体告灾。既不能借籴于邻省。而历年司库解数不支。又安能振恤之兼施。在昔东南为财赋之地。慕义乐。不乏其人。每遇灾荒。半资民力。近年以来。从前殷富之家。已半耗于鸦片之吸食。半耗于事例之捐输。度其赀十存一二。且人心趋薄。风俗日漓。此劝谕之难于昔也。自二十四年以来。浙省大僚。畏民如虎。刁生劣监。梗顽乡氓。借端抗官。动辄聚众。府县受制于大吏。莫敢谁何。即有稍能整饬地方者。大吏又借端去之。养成刁梗之风。历有年所。今幸中丞公忠秉正。阁下实心为民。一志澄清。植苗除莠。而一时积习难返。止能无事相安。当此饥荒。奸宄数起。若不尽法惩治。诚恐转相仿效。酿成祸阶。若竟尽法惩治。又虑刁顽故智。拨弄暗中。别滋衅獘。此抚辑之难于昔也。窃念夏灾已成。秋收无望。天心难测。人事宜详。由来荒政。除蠲赈发粟外。无非劝捐抚辑两端。而今昔不同。情形若此。计至明年麦熟。为日正长。若怀希冀侥幸之心。早不为通盘筹划。恐致临时贻误。虽悔难追。谨陈一得之愚。以备兼听之采。

一请开捐米之例以资赈济也。夫纳粟拜官。固非　国家盛举。而行之荒政。则为恤民起见。乏米之患。尤甚于乏银。杭嘉湖属。各县常平仓谷。皆多缺额。并有颗粒无存者。民间盖藏向少。囤户无多。若不及早筹。绝粮即在两月之外。金衢温处各属仓谷。计拨放兵米。尚恐不敷。官民之心。益为岌岌。应请查照江苏捐输京仓米例。奏请开捐。改银纳米。从宽定价四两一石。途宽则人广。利厚则人趋。俾绅富踊跃捐输。庶灾黎广沾实惠。方今　　圣主爱民之心。同符尧舜。据情入奏。定邀俯俞。即或部议驳诘。不妨再行顶奏。为民请命。不准不休。今幸中丞及阁下皆怀尧舜其君之心。切饥溺犹己之念。念浙省百万灾民死生关系。诚求保赤之方。博采救荒之策。用敢直陈愚。师古人贵粟之意。米必源源而来。修输粟授官之政。民得人人而济。并宜从权先行示捐。以储接济。望采览焉。

一请停船工提钱归库以备赈也。今夷务清平。海氛已靖。船工实系不急之务。造成又非合用之船。至巡洋捕盗。自有军工厂岁修岁造之船应用。则此项银钱。糜费实为可惜。在平时尚宜停造以节用。在荒政尤宜节费以救民。况今司库支绌万分。而赈务所需。倍于往昔。此虽车薪之杯水。究胜无米而思炊。应求抚台饬停。将已捐银钱统提归库。未捐各生改归捐米。从优请叙。以广招徕。前中丞事事搜剔利薮。朘膏已尽。独留此未办之工。以为今日转移之用。是天未欲尽丧斯民。而待阁下之拯济也。
</div>
    <div class="pagination">
<a href="皇朝经世文续编_page79.html">上一页</a><span>...</span><a href="皇朝经世文续编_page75.html">75</a><a href="皇朝经世文续编_page76.html">76</a><a href="皇朝经世文续编_page77.html">77</a><a href="皇朝经世文续编_page78.html">78</a><a href="皇朝经世文续编_page79.html">79</a><span class="current-page">80</span><a href="皇朝经世文续编_page81.html">81</a><a href="皇朝经世文续编_page82.html">82</a><a href="皇朝经世文续编_page83.html">83</a><a href="皇朝经世文续编_page84.html">84</a><a href="皇朝经世文续编_page85.html">85</a><span>...</span><a href="皇朝经世文续编_page81.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
