<!DOCTYPE html>
<html>
<head>
    <meta charset="UTF-8">
    <title>皇朝经世文新编 - 第 92 页/共 101 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇朝经世文新编 - 第 92 页/共 101 页</h1>
    <div class="content">
　　五经大义终始答问六　　　　　　　　　　　　　　
龚自珍

问太平必文致何也答善言人者必有譣乎天洛诰之终篇称万年焉般时迈之诗胪神焉春秋获麟以报端门之命焉礼运曰山出器车河出马图凤凰在棷孔子述作之通例如是是亦述周公也

　　五经大义终始答问七　　　　　　　　　　　　　　
龚自珍

问太平大一统何谓也答宋明山林偏僻士多言夷夏之防比附春秋不知春秋者也春秋之所见世吴楚进矣伐我不言鄙我无外矣诗曰无此疆尔界陈常于时夏圣无外天亦无外者也然则何以三科之文内外有异答据乱则然升平则然太平则不然

　　五经大义终始答问八　　　　　　　　　　　　　　
龚自珍

问礼运之文以上古为据乱而作以中古为升平若春秋之当兴王首尾才二百四十年何以具三世答通古今可以为三世春秋首尾亦为三世大桡作甲子一日亦用之一岁亦用之一章一蔀亦用之

　　五经大义终始答问九　　　　　　　　　　　　　　
龚自珍

问孰为纯太平之书答礼古经之于节文也详尤详于宾夫宾师八政之最后者也士礼十七篇纯太平之言也

　　复曾刚甫书　　　　　　　　　　　　　　　　　　
梁启超

得复书慨然于中国之微大教之衰于其所以然之故言之洞若观火久矣夫天下之不闻此言也既承不弃今悉贡所闻敢就来书复道一二所论西教之强冯藉国力是固然矣然亦有本也耶氏之起犹太人疾之滋甚其大弟子十二人死于法者十一其一人犹窜逐搜捕濒死数四幸而免焉而已而其精悍锐很之气不衰保罗以私淑之徒纵横排荡以昌其教其继起者皆以死自任历三百年而后有甘站丁沙厘曼之徒以国王而信其教者自后教皇之权日益尊重至于各国君主咸受加冕于是国力之盛极矣而不知其初之累受逼迫皆一二匹夫之贱百折不回以成之者也且独彼教为然哉孔子既创教立法以治万世而百家之言纷然淆乱自魏文侯师子夏而魏有六艺之博士是为孔教得国力第一关键则子夏之为之也以秦皇之无道而博士具员以七十人大儒伏生叔孙通皆官其职太史公推原其故以为李斯知六艺之归斯为丞相故能如是为孔教得国力第二关键则荀卿之徒李斯之为之也汉初多用武力有功之臣文景窦后皆好黄老术是时国力在于黄老不在六经及武帝用董子之言表章六艺罢黜百家其不在六艺之科者绝勿进于是天下之士靡然向风班孟坚以为禄利之路然禄利者国力之谓也于是而孔教之根址乃定此为孔教得国力第三关键则董子之为之也由此观之虽肉食者与有力未有不由匹夫之贱以强毅坚忍而成之者也夫天下无不教而治之民故天下无无教而立之国国受范于教肉食听命于匹夫是以彼教之挟国力以相陵非所畏也在吾之能自立而已西人论列国教分为三等一有教二无教三半教中国为半教之国也盖其声明文物典章制度先圣所留贻历代所增益实繁且备若济之于非洲之黑人墨洲之红番固有不类然其风俗之败坏士夫之隘陋小民之蠢愚物产不兴智学不开耳目充闭若坐眢井耻尚失所若病中风则直谓之无教可耳孟子曰上无道揆下无法守国之所存者幸也又曰上无礼下无学丧无日矣斯则执事所尊之则兴不尊则亡衰弱非所云也今空言忧愤无救危亡思与海内有志之士大明教之日即于亡之势而共求其可以不亡之道语其条理殆必自讲学始孔子聚徒至以三千牼翟言学强聒不舍西人一切政艺皆有学会合众人之聪明以讲求一义则易明联众人之声气以主持一事则易举故有天文会地学会化学会算学会农学会商学会兵学会其最小至于照像浴堂莫不有会其入会者上自后王公大臣下及佣保奴隶是以会中人与国为体而有国者以会为命日本向主守旧薾疲一类中土近者翻然变易维新以后国势蒸蒸日上者虽其君相之雄才大实则其党人之力量有以成就之也此其已然之效可见者也今拟仿彼中保国公会之例为保教公会几入会者人设日课日有札记以发明经义切实有用为主五日或一日一会相与反复诘难讲求实学及推行扩充条理其一切天算地矿声光化电颛门之学各专其一求以能著书为主其札记每月一汇公定去取刻之以布示天下转移旧习其大会一在　京师一在上海其会中人所至必分立小会见人必发明保教之义由斯渐推渐广愈讲愈明则此道之不绝于大地当有望也今中国士夫习气平居不读书相见不言学日以饮食游戏相趋相竞而已其碌碌竖子固不足言即一二有志亦为风气所束缚而不能自拔其最高流者则徒私忧窃叹而莫肯自任以为万无可为乃自放于声色词章度数十寒暑以去噫嘻安得不胥而为彝哉夫国计民命即不厝意试问栋折榱崩孰免倾压彼薤露之富贵固为埃尘即醇酒妇人名山文字亦岂能晏然哉故窃以为居今日而不以保国保教为事者必其人于危亡之故讲之未莹念之未熟者也夫春秋三世之义乱世内其国而外诸夏升平世内诸夏而外彝狄太平世天下远近大小若一彝狄进至于爵窃尝论之孔子之道秦以前所传闻世也齐鲁儒者讲诵六艺成为风气外此则寥寥数子而已所谓内其国也自汉至今所闻世也中国一统同种族者皆宗法焉所谓内诸夏也若夫所见世之治施及蛮貊用夏变彝则过此以往所有事也夫以事势言之则今日存亡绝续之交间不容发以常理言之则岂惟不亡直将胥天下而易之此事亦视我辈为之而已故知孟子舍我其谁之言非夸而无当也执事以为何如环顾天涯同志能几共此忧愤天下之福也若不河汉请从隗始何如

　　论各国变通政教之有无公理　　　　　　　　　　　
阙名

公理者唐虞三代君民共有之权衡也民宅于器曰公器器舟于法曰公法法权于心曰公心心万于理曰公理古者井田学校体用兼贯上下沆瀣无他此心此理也余读周易尚书官礼春秋王制礼运礼器五帝德洎孟子七篇废书叹曰伏羲神农黄帝尧舜禹汤文武孔孟公其君民之心之理焦精竭神以谋天下一夫不获时子之辜何其仁也尔雅曰林烝君也君者也天下之芒芒蚩蚩而教之养之也桀纣幽厉之用心无他私而已矣楚灵王曰是区区者而不予此桀纣幽厉之用心而始皇之所以力征经营也故历圣之公心公理至秦而大晦汉文帝三代下之令主也其臣贾谊有仁天下之心无仁天下之术宋神宗三代下之英辟也其臣王安石有尧舜君民之识无尧舜君民之材汉武帝唐太宗元世祖明太祖亚立山德沙立曼拿破仑大彼得华盛顿林肯五洲之雄主也然汉唐元明之雄其主雌其民蔀其天聪陵其天媚之四帝者又阴用其秦皇梏民之术纵横决荡莫敢谁何此千百年之大痈亿兆人之奇瘵也亚历山德崛起马基顿囊括席卷卒年甫三十三余威震于殊俗然无善政善教深入人心沙立曼战功不及亚历山德而扶持教化西人称之勿衰拿破仑雄伟绝世震动全欧佳兵不祥卒流荒岛弦太急则折鼓太厉则裂殆天道欤然使欧洲知民心之宜顺律法之宜更政教之宜因时变通说者谓其构极大乱象实辟极大治机然哉然哉大彼得艰苦卓绝恣肆奇横古今无偶俄之受制鞑靼与黑奴土番无异[彼得](得彼)挈欧洲文学格致学兵商学归教其民铢积寸絫为天下雄然残暴嗜杀疑其妻诛其太子大狱斯兴戮民亡算其忍过秦皇汉武明祖远甚幸戮民以刑者百人千百而止视戮民以术螫及后世者有闲若夫轨唐虞之盛心绵仁学之公理者其华盛顿林肯之为君乎旅天位宅民权屣功利弢兵祸廓然夷然是为大公痛斥买奴始于加利生成于林肯花旗云扰终竟厥志是故启欧洲之战祸者亚历山德也广欧洲之教务者沙立曼也萌欧洲之新化者拿破仑也拓欧洲之艺学者大彼得也成五洲之公理者华盛顿林肯也今夫春秋之恉王道备人事浃史家之例之法之理靡不具焉一言以蔽之曰拨乱世反诸正即彼佛家唐宋之儒攻之不遗余力然全藏之经半谈格致慧眼天眼法眼备矣星球尘尘了然厘然一言以蔽之曰度一切苦厄之二教者皆古圣人悲闵捄世之苦心惜儒教真派厄于李斯佛教真派厄于婆罗门吾儒中之有语录时文自鸣孔教者犹佛门之有黄红二孽派也而胡安国之言春秋孽之又孽者也司马迁深于孔教者也其文洞见本原直刺时隐进游侠非好乱也悼民权之衰也称货殖非逐末也悯商学之失也陈六家要指而评衡之非等伦儒墨也谓泥守獘生进于大同则有济也而目论之儒诮其是非缪于圣人呜呼孔教微无公理公理微无信史后世史家言例言法言闰言正言道学儒林其上能整齐故事藉资参考其下则魏收作色棼如乱丝无他二千年来政学汶闇微独春秋文致太平之宏旨不可闻即司马氏损益得失之微权不可复读史者习见夫唐宋以降规规旧制方谓老成会尊攘方名忠义务抑民气方尊朝权禁谈时务方端士习力遏新学方正人心于是事事求副于唐太宗元世祖明太祖网罗钳束之私心身衿缨而心圈苙曰是固宜然　本朝历圣相承超唐轶汉惟无通明政学斟酌古今之大臣赞襄其美故康熙时曾于意国拿坡里城设中华书院矣而其后阒如又尝罢黜时文九年矣而守旧之臣奏请复立足之律悬为厉禁矣内外臣工阳奉阴违视为固然

同治初元议使词曹诸臣肄西语西学倭文端尼之光绪初元议开铁路异论甫平刘锡鸿煽之余如同文馆海军水陆学堂诸臣方目笑腹非之不已其心初非欲弱中国困中国至于斯极不过沿历朝以来苟安目前之积习议和约则必援南宋为言议开矿则必援明季为言议立会则必援东林为言一唱百和史文络绎千金敝帚弋誉清流呜呼不远规孔孟改制之精心近掇欧美百年之新政以承流宣化惟是斤斤前朝锢习恫愒张皇此夏虫难与语寒冰朝菌不可言暮夕也欲拯其失宜以春秋为体以各国百年来史乘为用于唐宋诸史则力抉其秕政之根荄力破其尊卑之隔阂如以尺量帛长短乃见以衡权物轻重难欺而后可与治今可与道古夫万国史记四裔编年表泰西新史揽要综贯古今中西之要津也一则出日本人冈本监辅一则出英人博那一则出英人马恳西中国业此者盖寡使德日记称德人芍克深东方学问译有清汉蒙古语契丹国志年七十六且拟译辽金元三史又曰爱尔孛女年十三通六国语谈中亚细亚洲事甚悉指陈各国形势了如指掌法国志称其书出日本人冈千仞又附录日本人重野安绎萩原裕河野通之木原元礼诸人议论靡不详贯周晓可见海外博通中西之士甚多而中国如魏源何秋涛李凤苞王韬黄遵宪寥寥可数而识史家公理者尤其人以言措用颠乎踬矣王韬曰欧洲各国素无史职近代始有私史其所以罗佚事网举旧闻者大半出各教士之手夫彼教之用心岂仅资见闻备钩稽已哉盖将通黄白黑红之性情掍儒墨佛耶之指趣储公理以治二十周之地球也顾各国君臣未尽如彼之用心故公理有止行其国者英美是有其国参差者法德意奥日本是有其国毫无公理者俄土是则夫苍苍者隐储一博考中西政教以似续素王公理之机之时意在斯乎意在斯乎何者英伦三岛君民共主上下一心可谓公矣其治非澳二洲薙狝荆榛修治学校渐其狼性革其鸮音抚印度五千里地首平其良贱之等次道以教养之法仁人君子之用心耳矣然役印近百年止举议员一人且贪莺粟税利以毒亚东之民其善士或倡禁烟会而政府雅不欲乃已土耳其大国也疆土分裂岌岌不支英人恐其入俄遂有黑海之助事平但责其不变未闻实以善政相遗其于埃及清其国债执其国权而埃之不振如故其于波斯阿富汗缅甸奴之笞之绁之轭之修铁路通电杆祇为手足捍头目计其孕育其民使为文明开化之国无有也岂时未有至执有不逮抑公理之未明也美人脱英人轭立正副总统治民四年任满与齐民伍释黑奴重法律养兵不及瑞士挪威遇战争守局外例民是以大和然其于华工也虐之中日之役不闻弭兵会之言且贷于日以资之战法意之兴由于国会然从前怙权世爵尚思乘闲窃发而党人旅进旅退动即纷呶是其失也若法于安南西贡政烦赋重民不堪命意于阿皮西尼亚剖其国役其民卒为所败大损国权事详丙申万国公报足为恃权不恃理者戒德之为政也前亦禁民举官禁民立会朝野悖[盭](盩)束缚万端逮道光二十八年普王威良第四始一切弛其禁令是时普民不服王权起滋事兵民大战于市中者半日普王忧之遂重议俯顺民情之制度继而俾士麦一作毕士马克起助保王权隐通民气同治七年牒请下议院查核相府所办各事益国与否其时议员二百三十人俱曰相国于普大有裨益然其所谓求新班者心滋不悦同治初怨恣谤讟俱集矢俾士麦之身隐忧所恐犹未已

奥国君民争权倍蓰于德道光间奥皇翻西严禁报馆谈外事恐其民备知欧洲改变朝政之举遂嚣然不靖又使其亲信之人遍地侦访若有效他国求新者即逮之奥民大怨道路以目故必薾然愚之嗣皇飞蝶南尤甚于是自俄来徙之恒加利人乘机蠢动逐飞蝶南戕大臣赖兔儿既而约瑟皇第一立削平恒加利而亦稍议更新矣同治间又于普始益讲新政通民隐而国仍富强日本痛改其国之谋君民一心孳孳求胜然伊藤诸人助保王权如俾士麦之于德其余衍物茂卿之余论万国史记物茂卿睥睨一世排宋儒言孔子之道为安民立之制度鼓煽会党者亦不乏人故以上诸国公理参差将来不无嚣然不靖之举俄之为无道秦也恃压力之重府私会之怨振天纲之浡烈其灭波兰也禁其民操波语习波文驱民实荒地老幼骈死道路亡算其用心乃秦皇之罪偶语汉武之徙豪杰关中也使臣侦各国阴事必载艳姬以行陷以酒色廉得其隐见西国近事汇编及法国志乃范蠡进西施之谲计也故五洲之贼公理者惟俄为最土耳其历经大乱至死不变今其改革同盟会党白耳义府人布喇些路传檄各处将废土王二月日本时事报西班牙因古巴之自立始破其自尊之见思更国政香港英报云西班牙从前拘守旧法贪官虐吏不恤民艰以谓天下之才举莫西班牙若暹罗国王愤其疆土日蹙乃慕俄皇彼得之为人决计遍游欧亚谊主哉英法于此不惟不辅之使成望国且因而嫉之忌之日本虽胜中国然其人于法则法妒之于波斯则波斯疑之其尤目易睒相向者莫如俄人由此言之宙合兵争之事之未已而波罗的海君士但丁峡波斯海湾之祸之且移于太平洋也可不惧哉可不惧哉综而论之西人最严种类之辨其争自存也急于燎原迫于恤纬争则忌生忌则衅其难以公理维系一民而圉之地而界之商而战之约而饵之忠其民者不必忠其君公其国者不必公其天其难以公理维系二投骨于地众犬之投饵于渊众鱼涎之英取爹勒高亚海臂而德俄侧目法沟苏彝士河而英人謷訾中俄约修东三省铁路而全球震爚其难以公理维系三强弱错处形埶华离此有所盈彼有所绌抵距之微机才之应任巧反踬守时则晚其难以公理维系四律法异关税异度量权衡异君民轻重异国异其俗士异其学好恶异其宜其难以公理维系五有此五难以言画一是求龙章于裸壤奏韶頀于聋俗多见其不知审也洴澼子曰不然心力所结教旨斯宏星球无以阻其域脑气无以踰其捷苦海无以汨其波春秋大一统之法之例之理芒乎芴乎桄乎爚乎距十九周之蛤利不远乎余乃综列国政教落落大者箸于篇以见公理之郁斯鬯屯斯茁矣曰国会曰教会曰太平弭兵会曰君主民主列表以明之曰上下议院

　　论教会　　　　　　　　　　　　　　　　　　　　
阙名

问彼教盛衰视其兵力之强弱故教之所至兵亦随之中国兵力既孱教祸斯棘如上年川省及福建古田案西人以哀的美的书相恫愒当事乃一切任其所欲莫敢抵牾然则欲保教务强兵其中西枢纽欤曰斯固然矣然昔者十字军兴绵暧一百七十年死人二百余万兵弱矣而气不衰则其雄于兵力而战胜人心者教会为之也考纪元后三百二十五年晋明帝泰宁三年教士始作议会论定教理此为教会之权舆西学辑存然当纪元前一千四百二十五年商大戊五十一年希利尼林休乎即有火把教会之立一千三百二十年又有来西唵敬神教会之立四裔编年表则彼中教会萌芽最早又考摩西旧约成于一千四百五十三年亦当商大戊二十三年彼时开部落立祭司创十诫以训教徒自为犹太数千年旧教立会之朔而纪元后三百二十五年之教会乃专指耶苏立会言耳今者教会林立大畅宗风其总称曰救世教其分派有天主耶苏希腊本报另有教派流别考兹但就教会权力言之之别天主教一名罗马教行于法兰西意大利西班牙葡萄芽比利时拜维利亚王奥斯玛加及德意志之赛士兰七邦教人约得一万九千余万之数其教会从前有大权力控制各邦今虽日以陵迟而教会中人仍思奋其(多)爪牙以图恢复故路德教徒仇之路德唱救世复原之说主上下平权与天主教异法德政府尼之丙子西国近事汇编载法礼曹挖顶登告政府曰教人设塾与官塾相维国家固不深禁乃涓滴不塞决为江河教人竟自设考选定名位渎政侵官莫此为甚宜严行禁废又载德国与天主教相恶有年德相毕士马克管教甚严盖以教人布各国一事不谨将受其殃洵欧洲全局之所系也瀛海论亦述德相檄逐教徒之文耳而其徒仍勇悍不折者会之为力宏也希腊教一名东教行于希腊俄罗斯等国教人约得八千五百余万之数其教共有十会曰耶路撒冷会曰亚历山德会曰安地亚会曰君士但丁会曰俄罗斯会曰梦吞泥高卢会曰奥地利亚会曰西奈山会曰哥伯罗会曰希利尼会一名雅典会其中更有自主之东教三派一为埃及国之布得教会约十五万人一为波斯国之男秃斯教会一为亚利亚之阿美尼亚教会其教规与希腊教小异耶苏教一名复原教一名波罗特士但[教](设)行于英美法德瑞典挪威荷兰非洲等处教人约一万三百五十万之数其中大小各会指不胜偻姑就其显著者言之曰长老会曰十字架会曰长子会曰安息日会曰圣书会而长老会为最盛英美两国多奉长老会又有曰浸礼会其洗礼将信人受教之始浸入水内曰七日会即安息日会曰正会曰不传教会曰六礼会曰自主会议主人人有自由之权曰河会曰酒布兰那会曰腾格会曰孟龙会曰门徒会各会人数有多有少共约得二百万名曰兄弟会谓耶苏奉天主命乃降生与世人皆为兄弟无所大小亦君民平权之义案此会又名布利毛得会始于一千八百三十年教师布利毛得所刱故名其会英国约得一万八千名美国约得十二万名曰媚多地会亦曰美以美会始于一千七百二十九年英教师威司里曰麻耳们会密司约所创约得十余万名曰朋友会亦名震动会一千六百二十四年英教师傅格司所创约得十万三千八百余名而美人入此会者尤多盖美为民主国尤喜平权之义故兄弟朋友等会最于美人性情近曰震动之中又震动会同上尤益讲平权义曰瑞典伯克会一千六百八十年瑞典教师伯克创曰麻拉威会麻拉威德国属邦创于一千四百五十年其会为本邦人民所不喜纷纷适异国以广教恉曰天一会人数约十八万四千名有奇曰救众会其会专为救济众人而设创于同治九年与弛兵会近美国多至八十万名加拿大约七千名英国约二千名此立会之意之最善者也此外小会林立难更仆终惟福音会欧芬会散地蛮会开波勒会基督扯梯司督会稍能表见以上各会皆耶教分衍而成犹中国诸子百家胥萌芽素王精心而自主平权救众诸会乃耶教真源密密教禁父子兄弟不能相知剖而司登教规条不许热食创君可虐民之说乃耶教派犹吾孟子公羊大小戴乃孔教真源秦汉以来相沿法制乃孔教派也

顾彼有会以联属之而气类日昌我无会以宣扬之而人心日溃至于角力名场熏心利薮欧脱官民断潢绝港幸黔首之不我亲以怙其私而尚将日抱兔园册子以谓吾宗孔氏吾尊朝廷此以散遇整以遇坚坐使彼教之横溢五洲侵寻内地而我先王仁天下万汇之大义微言反湮没于俗儒为世大诟此尧舜周孔之所衋然伤心者也何者彼其会民之众以救世教益李提摩太箸所纪长老监督为斯理公理浸礼五大会之数为近为塙案五大会于欧洲约三百八十九万二千六百三十九名于美洲约八百九十一万六千六百一十一名于亚洲约二十二万九千八百三十二名于非洲约二十五万二千四百九十四名于澳洲太平洋岛约十五万八千三百一十八名统计五大洲五大会教友总数一千三百四十四万有奇教师总数十二万有奇若再统计天主希腊耶苏入教之民约四百二十兆有奇英国光绪十八年总册据西士言儒释道三教共四百二十五兆印度教共二百零七兆回教共一百八十兆犹太教八兆其未受教名沛根人者尚二百三十五兆救世教益有图甚晰以地球教会全数核之救世教冠绝古今已有驾越吾儒之埶而其会徒坚忍不拔蹈汤火如饴主自主平权予人以乐从尤与墨氏兼爱尚同踵顶利天下之恉合而我犹家自为教人自为心不亟明万世公理广立孔教会以系千钧于一发事变奇横可思议邪各国交涉公法论二集第五章论甘司单士地名等人将教会与国会统握一权第六章论多令得地名总教公会与交涉相关之事其余以教会参国权见于英法诸志者尚难枚举可见西人政教相通之理中国议立学会以修孔教论者已诋其多事欲与参国权其不为庸流哗骇者几希矣夫举天下无知彼教权利与我应修明孔教以通国政之理则乌可以为国矣善夫王韬之言曰今各教之在天壤间有盛有衰有兴有灭亦随人事世运互为消长再数千百年天主耶苏未知其何如总之道以人而立人以道而存人不绝则道亦不灭道外无人道者一而已矣数千百年后各教合一而道乃大同

　　论最古各国政学兴衰之理　　　　　　　　　　　　
阙名

天地有朕乎吾乌乎知之无朕乎何以有今日日与八星相吸相离千万亿兆年不坠曰惟摄力故万国与中华华离轇轕相持千万年乃通其必有离吸二力维之夫以秦皇汉武极力通之则愈通愈塞赵宋以来唱义尊攘极力塞之而愈塞愈通洴澼子曰乃今知中外通塞之由中古以前中西政学并茂虽塞犹通汉唐而降西学中微顽犷榛狉渐忘其本实不足通中国也如獞猺猓黎然斐美土人然昧政懵学并域而居若星球之相阻也数百年来穷理格物希腊之学大明虽遏抑之不能也如吾华吴楚滇粤然前梗风教今则冑以神明族以衣冠也知中外之通塞政学为之则所以考核其异同得失之原乌容以已今夫地阻重洋世逾宇蛤谈天炙毂之荒唐谶纬裨瀛之霍勿目书缺有间虽善无征然剿说流传不谋合静参钥乃识机钤如中国子家所称盘古氏暨天地人皇寿千万岁不等而彼中创世记则曰始造生人者曰亚当曰夏娃其子孙蕃衍遍徙亚欧享年各千百岁印度古书有四大世界说第一名吉利大人寿约十万年第二名对大人寿万余第三名大把拉人寿千余第四名蛤利为今日世界说尤夸谬近释家言中国汨陈彝伦以有洪水之祸彼族亦曰上帝见世人罪恶贯盈用洪水坏此世界惟命亚当九代孙挪亚备方舟载家属牲畜以免万国史记古教汇参及各西史皆有此说未为无因其洪水以前或云二千余年或云万余年与尧时洪水颇难证合回教书云阿丹为治世之祖传二千年洪水泛滥有大圣努海受命治水神禹努海遥相辉映亦一奇也若其政俗学术之流布中西自然符契者难偻指述请言一二以资印证仓颉制字沮诵左行胠卢右行欧人书皆右行其必自中土流传者一中国古文多象形会意埃及象形等字如月为●人为●雁为●房为●碑为●之类此外会意成画难以枚举其必自中土流传者二中国祭天筑坛而彼族摩西初开部落立其兄亚伦为祭司长设坛燔祭其必自中土流传者三中国纬书有五帝说而彼族以色列上帝艾萨克上帝亚伯拉罕上帝曼衍支离不可究诘其必自中土流传者四中国言黄帝帝尧后稷上帝感生彼族亦衍为上帝配人或天使或天仆或圣女诞生诸说缘饰夸张其必自中土流传者五中国重伦常彼教十诫谆谆以敬父母毋奸毋盗为言易睢盱而礼义其必自中土流传者六语言文字判如霄壤而呼父爸爸呼母妈妈天性油然其必自中土流传者七中国帝王誓诰森然而旧约申命记言申上帝之命立千夫长百夫长立士师听讼禁阉者不入会居然华制其必自中土流传者八说人妇人纡臂八寸为咫创世记以一尺为一肘其必自中土流传者九礼报天而主日波斯拜火法主拜太阳谓之景教其必自中土流传者十中国九黎乱德人神杂糅于是乃有媚神祀偶像诸恶俗而西国及印度古时此俗尤伙其必自中土流传者十一睢社用人春秋所痛三良殉葬黄鸟悲鸣西国贤君亦渐恶而痛革之其必自中土流传者十二易言七日来复既济有勿逐七日得七日自是古言古例彼教以七日安息为礼拜其必自中土流传者十三十字架原周官午贯之法彼中土以十字为天方交景教碑言判十字以定四方万国史记述西教争异同屡兴十字军是十字架原古制耶苏被钉适用此物非十字始于耶苏也其必自中土流传者十四墨氏兼爱尚同彼教无论君民视同平等其必自中土流传者十五中国金木水火土为五行彼族旧说以气水火土为四大行西人高一志箸空际格致以四大行立说其必自中土流传者十六中国道家有炼汞点金诸术西人自言化学即祖道书其必自中土流传者十七中国天学首言七政而巴比伦古历以日月五星为七曜月其一日其二辰星其三太白其四与七政说同且周敬王时波斯人批早果拉讲七政运行之理其必自中土流传者十八然则古世虽无相通明文其风俗语言之由西域而寖及印度波斯埃及巴比伦者所在多有而格致诸学乎盖自开辟以来中国而外印度最强其通中国亦最先汉时天[竺](莫)身毒皆一声之转泰西政学皆由彼流传不为前者英以十二万金公司墟其地奴其人块块然芒芒然若鹿豕然今虽稍参用印人其回溯纪元以前之气象何不侔也洴澼子曰西土自古名邦不下数十其大者曰印度曰埃及曰希腊曰罗马曰波斯其文章制度礼乐政刑格致象纬历算技艺实吾华波及以臻文明开化之隆今无一能自立者盛衰倚伏天之道欤抑政教之不善有以致之也故此诸国要为吾华殷鉴云

　　希腊罗马总论　　　　　　　　　　　　　　　　　
阙名

呜呼罗马教皇恃威力仇格致至死不变遂墟其国斯固然矣难者曰西人以天主教为公教以耶苏教为修教修教专与公教为仇教皇之恶新学恶修教也修教之研新学倾教皇也今必言新学诚不蹈教皇之覆辙其如日沦修教何曰子徒震耶苏教徒之精新学不知新学之不始耶苏也若筦墨若列子若淮南若周髀经为张子瀛海论薛子四国日记所钩稽者弗具详请言希腊一切新学之句萌与彼教毫无樛葛如首悟电学者曰大利司当纪元前二千四百余年觅铁矿者曰埃雅依达克德当商大戊七十年造三层浆船者曰果利人铸银币者曰斐敦当周宣王四十余年立民主之政造权衡度量之制当周[平王](亚士)十七年善理学者曰希腊七贤精天文者曰他里斯即七贤之一当周匡定二王时专以格致讲授者曰苏朗来当周灵王十八年譔几何学者曰欧几利德当周赧王时创浑天仪者曰挨克米当秦皇二十三年其时希腊之学多与埃及印度波斯等国互相观摩而中国埃及文字异流同源早为西人灼见考埃及人多禄某着地志一书言中国风土俗尚甚详当中国汉时其次则阿剌伯人阿孛赛德日记当唐昭宣时盖埃及波斯犹太之民自汉前流中华者不少正不待多禄某箸书时髣传述其也不然彼乌从知之而乌从得之又不然汉书云西通大秦及天竺安息大月氏者宁虚语邪汉成帝时罗马通商印度购蚕丝归丝可由印度以逮欧洲中国古时之学岂不能由印度以达欧洲周时波斯人希鲁妥多游历各邦访求学术安知彼时不即由印度入中国夫谓天竺安息波斯大秦汉时始通者仅据汉书言之若夫德能及远之古圣王如黄帝分疆数万里禹会嵞山执玉帛者万国安知埃及希腊波斯印度等国不隶版图安知埃及希腊波斯印[度](图)等国不撷古圣王格致之学以归以教育其人民不然吾中国驺衍之说及墨氏筦列淮南所称何以多同西学彼三四千年前睢盱犷悍之西人何以知有格致何以独推印度埃及为开化之祖何以秦汉以前中西实学并茂秦汉以后中西实学并微今夫耶苏畔摩西之十诫剽佛氏之精言思以兼爱之说易天下其时初未闻创新物新理前民利用然曼衍千余年其徒之黠者乃取希腊所得中国印度之古学而益精之而虎翼而赍盗粮而又从而掩其曰古人亡是也遂使地球各种各教将悉入其彀中而不觉吾儒不亦以希腊古学专归彼教而忘其曾师希腊所师之中国而顾以末流疲空虚之稗学令周孔坠地明祖不祧甚且种教视为固然呜呼此千万年之浩四百兆人之奇忧也欲得师莫如师希腊莫如起希腊之师而益师之莫如取彼中已获于师之益及推广其师之益而还之吾师不争彼教乃吾教不耻彼师乃师吾师故在彼以其坚忍悍[动之心力求新学曰富强以树种树种以广教而在我以其坚忍悍]动之心力复新学曰富强以存种存种以绵教

　　论公法源本经学　　　　　　　　　　　　　　　　
阙名

余览公法所治冠带之伦北极北冰洋东南穷澳大利亚西南折好望角偃西半球而矩之举轮舟铁路电线之所通阿屯姆力之所积靡勿挟性法例法二者为结盟缔好之机牙何其侈也春秋之始未尝不详内外内诸夏外四裔未尝不殊会夷狄及其季也中国亦新夷狄夷狄进中国则中国之子思子发其微曰凡有血气者莫不尊亲董江都曰正朝夕者视北辰正嫌疑者视圣人夫黜周王鲁非王春秋也王万世也王万世何也王以经权之学也孟子曰经正则庶民兴庶民兴斯无邪慝民气堙郁乌乎兴民智樛窒乌乎正性法者开民智之大经者孔子精权学于蔡仲易君见之孟子精权学于子莫执中衡之例法者通民气之微权也秦以网罗锢经学[宋](宗)元明以蔽聪塞明锢经权二学于是管穴之士尊于昌平荒落之儒艺于朽壤即无性法例法之学乘之盖昆仑绝纽羲辔不绝久矣而彼之儒者日抱其沟通君民机宜和战之公义决黑白评异同坌涌澜翻全球就勒而我萃千万衿笺释虫鱼批抹风月中朝之律例弗闻也遑言罗马目前之交涉不知也遑问虎哥聒而与之言公法则诧曰异端洎其得志坐视国家迫胁欺朦之辱若秦越人之肥瘠漠不关心呜呼同文馆之立三十年于兹矣能精政治律例之学者盖难其人谓非士大夫之责哉今议者曰公法之言娓然陈矣其实仅凭虚理弱者不能仰而企强者然违之睊睊目同目同莫敢谁何甚且予强者以桎梏弱者之权而赍盗粮而藉寇兵公法家所论有正法有便法本亦游移两可出奴入主高下在心何适之从其尤可疑者一千八百五十八年英法诸国许土耳其为自主国且屡言之曰土人自今入公法是年英法俄美四国立约嗣后不得视中国在公法外又申明之曰得共享公法之利益然其于土耳其偶有交涉终以异教诋排于中国则商务界务教务税务无一得平权之义然则公法直无裨人国而益之牢阱也洴澼曰不然公法者万国之春秋也春秋折狱仅一二行之西汉之世其后无闻焉无他汉以来治经为禄利之途士气靡矣欲抑民先抑士欲抑士先抑士之抵掌伸眉权衡天下之具后世并禄利经义之途夺之别有所谓词章帖括者幸其汶闇于政学而末吾绳焉以视西国之布衣下士凭空理以争天下事浸登之日报浸用之政府浸推之坛坫其宅心公私何不侔哉是故春秋亡律学晦律学晦种祸亟以[聋](龚)遇聪以盲遇明以吃遇辩以局促瓮牖精疲力薾之余生遇上下平权抗论五洲之人士若之何不穷且蹶也今夫西国政事公法家所不许者多其遇疑难棘手之处或相持不得尽其公理容有迁就强弱大小间画畛域以模棱政府之心者其实虎哥宗旨本不尔尔故公法学之行于西国不过十之五六大抵文致太平之时未至耳夫以西国政府尚不尽如公法家之用心以剂于平而谓中西交涉复无公法家与之相持彼顾能揭其不乐于本国者输之中国此理所必无者也目论之士不咎彼国不守公法之徒不咎我国不研公法之失乃欲并公法而疵之而废之不亦傎乎丁韪良居中国久洞悉彼中公法之恉与吾教同源其性法乃春秋守经之学其例法乃春秋达权之学遂作中国古世公法考引经传数条证之其谊例虽未详备而中国以春秋治公法之机缄萌矣今夫春秋上本天道为性法出于上帝之源中用王法为例法出于条约之源下理人情为民权伸于国会之源故内圣外王之学不过治国平天下平之一义为亿兆年有国不易之经即西人之深于公法者罔弗以平一国权力平万国权力为公法登峰造极之境呜呼春秋自孟子公羊嫡派无传后晦蒙剥蚀孽障丛生至胡安国极矣非恃平之一义拨雾而见苍穹则不可以平一国乌能以平五洲恐将来不平之祸之不止于约章律法也洴澼子于公法一无窥见但知公法根原所以维此地球者有日昌之埶因就近译诸书先举其微言大义一诸春秋之律其例法赜容再分门考订为吾党资或言交涉学者不弃而教之欤

　　蒙古像教志序　　　　　　　　　　　　　　　　　
龚自珍

夫染衣出家沙弥之律也肉食不净大慧之闻也诸肉勿食泥洹之训也赞叹毁戒波旬之徒也然其生于边地不生地谷以畜牧为耕作以血肉为饔宗教既黄相沿已久有乖坏色之训聊别白衣之俦戒或遮之教必谅之蒙古五十一旗及喀尔喀四部皆宗黄教黄教之祖曰宗喀巴若具云者租乌鞥卡阿巴阿罗鄂补匝阿昂查阿克巴阿也自称文殊师利之瑚必勒罕生于额纳特珂克地而唐古特库车淖尔四拉特之地遍相宗祖其法嗣之派繁衍难备述述两大支曰在藏坐者曰到蒙古住持者在藏坐者又分两支宗喀巴第一弟子曰根敦珠巴实弟五十四辈之达赖喇嘛是为舍位出家之第一辈递传至七辈噶尔藏加莫磋当准噶尔扰藏时　圣祖救其乱噶尔藏加莫磋避至青海坐　圣祖送之俾归于藏至今传付不绝皆以其呼必勒罕为之此一支也第二弟子号为班禅额尔德尼名曰刻珠尼曲结若具云者刻珠尼马曲结嘉勒布格尔也至第四辈名罗卜藏曲结嘉勒灿者始与蒙古通自蒙古至　盛京受我　太宗皇帝册封归死后其瑚必勒罕遂有喀木之地又九传矣此一支也两支外又有两小支一曰红帽噶玛巴一曰黑帽沙玛纳皆称呼图克图避达赖班禅位号沙玛纳呼图克图之后日就衰灭噶玛巴之后近世有林沁班珠尔者称沙布咙于库车淖尔为库车淖尔察罕诺门之属僧则并不敢号呼图克图矣其来蒙古住持者又分三支最先者曰帕克巴巴喇密特是其道北行之始凡六传至元顺帝时阿难达玛第喇嘛与帝争政事怒而归于唐古忒中绝凡八九十年而索诺木札木苏重至又十余传至迈达哩止为一支宗喀巴有第三传嫡嗣曰苏尔第其瑚毕勒罕托生喀尔喀地方偁哲卜尊丹巴呼图克图又两传进丹舒克于　世祖朝至今凡十六次瑚必勒罕号位亚于西藏之达赖而几与班禅埒又一支也康熙间有喇嘛章佳胡图克图自藏来朝其人乃是第六辈达赖罗卜藏扎木苏之支嗣　圣祖优礼之命其住持于多伦诺尔之汇宗寺其第二次瑚必勒罕　世宗优礼之命其住持多伦诺尔之善因寺其第三次瑚必勒罕赐对　高宗朝大加奖异命其来京更定大藏经咒应真名号乃取自后汉至唐各译主所译悉以今藏语更校成又以其国首楞严已亡借此土本四译而归又佐庄亲王办理同文韵统于四十一年趺逝京师今又再瑚必勒罕矣是最盛而最后出又一支也五支之徒其论轮因果报应与古德神不灭论合其论初形状天地众生日月种种成立种种出生次序与楼炭经合其书与符印明合其念咒与声明合自汉以来译经之例例不翻咒疏抄之例亦不妄释咒是密语咒是秘印佛无秘密义有秘密语既不译不疏徒恃音准音若不准妙陀罗尼虽诚求之亦恐迂窵矣今按自修多罗至优波提舍各有神咒小者取用禁制神鬼作诸幻术大乘之咒三世诸佛由此出兴不可思议具如首楞严说且凡外道六师亦能幻出宫殿天龙女乐大火大水乃至幻一日演成极长幻长曰促成剎那境界种种灵怪咒声灵故符佛口故又凡人世所求年命五欲诵咒皆得咒声灵故符佛口故以上之事天竺神僧生于拉撒视为固然即蒙古道高喇嘛尚能近似而此震旦耳根非劣耳识非殊虽有高僧不臻神悟故撰象教志专以推尊因明门中声明一门而非赞叹夫食肉衣黄堕邪师见也

　　孔教大行于诸国考　　　　　　　　　　　　　　　
陈高第

今有一物焉蟠委屈错于圜球运动之中而使圜球积面凡百种类无利无害无公无私无弱无强无生无杀者其惟孔教乎易曰保合太和乃利贞书中候云天地休通五行期化礼运云故外户而不闭是谓大同诚如是则智周天地明照日月与阴阳为变化与万物为始终匈匈隆隆信足立太平而镜太清矣有若言出乎其类拔乎其萃中庸言日月所照霜露所队凡有血气莫不尊亲有子子思乎洵为吾道干城哉而或有睥睨神州掊击儒术者谓儒家靡滥均为弱国之媒经书踳驳无非伐性之斧中国不欲强则已如欲自强倘非阁束诗书灰尘礼乐则新法必少变通之理君国将无自主之权物必先腐而后虫生之此泰西人士所以日为中国虑也虽然若而人者果能于孔教天人之奥要导九而独窥其间乎抑或于后儒考据之纷纭执两端而或有疑议乎夫以考据无凭之学测圣人是犹以蠡测海以管窥天而究不知天地山河之如此磅也夫人日戴天而不知天日履地而不知地亦犹凡百种类日受孔教弥纶鼓铸中而不知道乌乎始物乌乎终芒乎芴乎而故为出异议也某少读诗书有旨趣及西来翻译诸书凡百制度多有摭采圣经胎息王制者偶一表见无不焘天载地蔚为宏规墨子曰上士闻道趋而行下士闻道大笑之紬绎斯言未尝不叹孔教推行浸浸成大一统之形也前箸孔教大行说一书拟将各教条理各洲风俗各国制度各方文物凡有推本圣经[剽](标)窃儒术者鳞次而条说之书猝未成故先举其大端一二列之于左

兴灭国　孔子之制据衰乱以进升平据乱云者将使列国诸侯王弱而强之乱而理之覆而复之亡而存之上无瘠牛偾豚之患下无哀鸿铩羽之苦然后鹤膝嚣风教之制耜鱼头赤子援以登台雍容揄扬王道行而颂声作矣故齐桓存三亡国春秋之无骇帅师入极春秋贬之以为兴灭继绝扶弱锄强实王者之始基亦雄之盛轨也法王拿破仑等闻其言而说之于是东约普奥西结英伦长驱而至土国都城与强俄鏖战一举而解亚那多里之围再举而复君士但丁之社旌旗一指遂使北门巩固俄人不敢西渡河是何如魄力也此孔教之行于西国一也近俄人复我东三省亦本此意但欲弛固张之术则非所敢言

禁火攻　孔子之教义以正己仁以正人仁也者因势利导奉天顺人凡有公利无不聚之凡有公害无不除之然后肉朽骨而生枯荑鬯九垓而里万物矣顺刃者生苏刃者死舆师拨麷之场喋血流沙之外兵者不祥之器也而可玩而视之乎孟子曰不嗜杀人者能一之此其快论也然非独孟子言之也春秋疾取邑疾火攻盖洞悉数千年后糜烂惨毒之形与夫百万舆图械水雷之害故不得不握其亢提其耳大声而喝吁之此孔子禁兵之本意也泰西殷富巨绅著名硕彦闻其言而说之于是纠合士商立弭兵公会一会于巴黎再会于伦敦三会于罗马遂使欧罗巴之百万生灵亚美利之十年和局或不致借端而起衅焉如法与荷兰争据南美利加属地后遵弭兵公会请俄皇判断得免纷争卑令海峡捕鱼一案英美亦几酿兵端后亦遵公会判断此其明效此孔教之行于西国二也

立学校　学校者人才之渊薮而政教之枢机也孔子体天奉元广乐成教故家有塾党有庠州有序千万人之才力即可以千万人之造就判之言小学也有虞氏养国老于上庠夏后氏养国老于东序殷人养国老于右学周人养国老于东胶四朝之学校即可以一王之法制括之言大学也士昏礼云祖庙未毁教于公宫内则云女子十年不出姆教婉娩听从言女学也百工以居肆为先周礼以考工为要言艺学也君子之于国也学而优则仕仕而优则学也而政教存之句践之灭吴也十年生聚十年教训武备也而学校储之天下断无失教之国天下亦断无不学之民孔子提挈斯文学校成而条理始密矣泰西诸国闻其风而踵效之由是各国学堂云布星罗以数千万计每院经费购图制器岁百万余元而实学院专教语言文字武学院兼习星算舆图仕学院女学院别户分门艺学院农学院通工易事考绩之期不拘年月即专门之学日进精微此孔教之行又非诸教所能企也

省刑罚　夏禹之开天下也权谋则济以兵戎商周之锢斯民也刑罚则浮于教化孔子尝非之于是上推尧舜下托文王为五刑五宥之言推本视民如伤之旨而听讼期于无讼明刑约以无刑观论语导德齐礼一篇而孔子慈祥恻怛之心跃跃乎其欲动矣董子露云天道右阳而左阴故圣人贵德而贱刑此其说可谓圭臬也泰西详律学者闻其风而鼓舞之由是廓清囹圄厘别罪状谋杀叛逆则缢杀以剪其凶盗贼奸回则罚锾以宽其限即有罚偿无力者亦必饿其体肤劳其筋骨务使若人自怨自艾去水火而登席焉此孔教之行又非西国所能遏抑也

废封建　封建诸侯夏殷周之旧制也孔子始则存之终则废之三世之义也世乱则民烦民烦则政削政削则奸宄丛生而耳目于所蔽臣工远窜则声教阻而难通此圣人之所大患也故侯封百里爵分三等而二伯八方伯七卒正复与三公九卿等制互相统摄焉此衰世用重典皆圣人不得已之所为也然君重则民轻上强则下弱举世皆公子王孙蹯踞大利而刍狗万民皋牢天下皆其故智也孔子忧之于是黜诸侯以废封建定新王以大一统而天鼓动注精起伯禹在庶四方师举纬说中其有微意乎胡为乎旁施网广设藩篱抑塞磊落之奇才而颠倒世臣之上下手也倭主睦仁等闻其言而昌大之由是撤藩封改郡县夺大将军偶国之权与民更始而政治之隆变化之速遂足为五洲观式焉此孔教之行又将不胫而走矣

设议院　议院之制其在书曰询谋佥同又曰谋及庶人谋及卿士周礼云谋及众庶孟子曰察及国人礼记曰爵人于朝与众共之刑人于市与众弃之[集](入)思广益扶阴抑阳皆孔制也汉兴广立博士议郎即泰西所谓议员然后上下一心君臣同气唐宋以来迭兴匦院鼓院然后民情大顺治道宏通孔教弥纶宇内已相沿千百余年后人漠而之矫而异之者亦比之鱼游江湖而不知江湖之大人参天地而不知天地之闳也泰西各国闻其言而钦慕之于是里海以西洋海即东洋大海以东波罗的海以南地中海大西洋以北凡属士夫莫不骈首接踵相聚而谋曰公法之不行久矣如欲藉公法以维大局必先设议院以固民心民心合然后置船械备糇粮折冲于樽俎之间即御侮于千里之外矣但巴黎议院权规君相华盛顿都城议院权重商民英德因时损益制度虽有不同而王公世爵诸事纷扰积久弊生究不若贬世卿严选举之尤为得计也此孔教之行诸国亦微窥其一间也

变民主　民主之制孔子倡于始孟子要于终周秦诸子敷其义如孝经纬云天子爵称也天子而有爵与民为一体也故孟子曰天子一位与公侯之爵同尚书曰天佑下民作之君又曰简代夏作民主民主者君民共主之辞也故孟子曰民为贵社稷次之君为轻此其大也且尚书托始唐虞而讼狱讴歌共随民便成汤伐夏救民而虺诰一篇犹有德则阴阳平等铁案难移后世不明此义以为天下利害之权皆归于我遂欲决生民之脉命以博我一人之欢心割天下之脂膏以厚我一人之产业而孔子因民之制孟子重民之说皆废而不讲曾闻尧舜之所以昌桀纣之所以亡者在此乎在彼乎美洲有华盛顿者闻其风而大说之乃属国人而告之曰国家之大利也皆公利也得国而传子孙是私也牧民之任宜择有德者为之于是建都分国各立统领一人以四年任满为率统领外又别立一总统持之其制与各方统领等天下为公尊卑一例骎骎乎三代之遗意焉而不料孔子太平之制迟之二千数百余年而又见之万国版图之外也俄皇彼得亦行此制后为保罗等易之

尊教王　教王名号惟孔子能居之外此者无庸纷论也春秋称孔子为文王纬书称孔子为素王周秦诸子称孔子为先王或称孔子为圣王此教王之铁证也国非教不立民非教不治政非教不行学非教不备终古有数传可易之天子终古无数传可灭之教王春秋露云王者有改制之文无变道之实万变不离乎教也昔天子立辟雍诸侯立泮宫所以崇师教也而布政于堂受成于学师道也而君道存焉诗鲁颂云在泮献酋或在泮献功然则[赏](偿)罚之权未有不归于太学者彼皮弁祭菜圜桥观听之文犹其小焉者也此教主之名遂足冠百王而法万世也罗马喇嘛等教闻其风而艳羡之谓德不足化则挟之以威教不可行则挠之以术由是据床之俗蔓延于两藏加[冕](晃)之礼簧鼓于西欧不知者以为各教之宏规其知者以为孔教之遗制也

　　汉学再兴论　　　　　　　　　　　
日人阙名附

物极则必变我国汉学之盛衰亦由是矣日本人指中国六艺之学概称汉学明治以前汉学最盛士人所谓学问者皆汉学耳除汉学则无有学问也及政法一变求智识于西洋学问之道亦一变贬汉学为固陋之学如论孟子史之书一委诸废纸之中无复顾问者然其衰既极意将复变也比年以来国学勃然大兴其势殆欲压倒西学而汉学亦于是乎将复兴也何则国学之与汉学本相关系其语句文字有颇相类者今夫一国之古学必与其国家之存亡相消息苟其国体制与历朝史册存而不革则古学亦应永续传于后昆试征诸实事如西洋诸国指希腊拉丁等文称为死语在今日虽不复操用其语犹且研究不止遂称曰古学以为上流人士之学问若汉学则不独为古学实是现时之学也非死学而生学也西人虽死学犹欲勉力保存若汉学则并非死学而人欲付诸不问不亦惑乎抑宇内言语文学虽由国势强弱难以画一然同用其言语文字者众多则最为有势力也果然则汉语汉文之学本系众人所用则天下后世必有兴盛之期盖可知也今夫全球人口为十二万万操用汉语约三分之一世称法语盛乎西洋英音解于东洋诸埠岂知其操用之人数亦不为众惟今日用汉文之人其智识未开[启](岂)其国力未充实其文化之度未高无实力于天下故其学为人所冷眼相视耳若至异日中国四百余州之生民知西洋文化之须采用智识学艺之须钻研则其言语文学得势于东洋必非复今日之比也苟如是则汉学之兴隆亦将见于东洋政策与寰宇形势之上也然则以今日为汉学再兴之运不亦可乎试观近十年来东京学业情形前则政治法律之学盛行于时此等生徒满于四方其后学风一变生徒修习文学者日众而论其种类虽分为日本文学西洋文学今将见修习汉学者出焉是由于何理乎意者汉学盛行之际虽流弊杂出要之修身齐家涵养德义设立教育之本旨即今日教育子弟亦当取法乎此也如论语为纯然一部道义之书不止在一片文学而实为道义之书也今日汉学再兴之机运将渐开盖有各种原因相结以至此也诚足庆矣

　　往教说上　　　　　　　　　　　　　　　　　　　
陈荣

小戴记有言礼闻来学不闻往教或曰此孔教所由不广也嗟乎孔教之至美至备至大至久果藉往教以行乎将无慕于外人传教而为是言也吾闻君子之言曰中国亲亲而尚仁故如鲁之秉礼而日弱泰西尊贤而尚功故如齐之功利而能强蒙以为外教如霸霸者噢咻煦妪其民驩虞如也故其为效也速兴速灭孔教如王王民日迁善而不知其效渐入而久始大夫地球之入孔教也非必有所忻羡舍家具而从我也其势使之然也夫九万里之气候十四万万之士俗道理辽远山川阻深不相闻问即闻问矣而自释迦利尼路得穆罕麦德之徒散诸四域诱人以口舌甚且人以兵传教之心苦而其为力也毅且动人以祸福下人以平等志在皋牢众生日与孔教为难谋计谲黠者并倡为合并之说蠢蠢之族且帖耳听焉孔教虽大乌在其大一统也虽然可为智者言未可与一孔之士论也天下之理生于势三人居室而道生焉生于其势也据三人以揆一国揆一国以揆万国势出于不得不然而理之自然者因之所谓不期然而然者也夫孔教主仁诸教皆从仁出诸教尊天与孔教言上帝同所异者五伦之条理耳中国荒古之世睢睢盱盱混混沌沌五伦未有也五帝三王以后然后稍明伦焉而犹未备也孔子出而改制而后立三年之丧立亲迎同姓不娶之制凡类此者莫可殚举五伦为孔教特旨盖孔子差等百王经纬天地之极致而亦中国数千年之势之所出也今日地球诸国与中国异异孔教也非异中国也中国荒远之世其风俗与今之外国同中国在温带之中聪明为地球冠故变俗早故孔子应运改制其势然也外国聪明不及中国故变俗迟而卒范围于孔教亦其势然也以荒古五帝三王之中国变而为孔教之中国以知今日之地球亦将必变为孔教之地球何以知其然也海禁既开外国任子之来学使臣之游历读孔教之书习闻孔教之俗有所慕焉舍而从我也然此其小焉者也外国地运渐昌人心智慧日启有翘楚其中者一旦觉焉有所不安有所不安必将变从前之陋而敦饬于伦常之事或仍奉旧教而阴转之或另立一教尽易名号当彼之时创起由我矣而孰知潜移于孔教中而不自知也今夫男女有别之制土耳其行之至亲不婚之制权革拿定之伦敦女子创行三年服制尤为非常举动此其渐也所谓势生理也易曰大哉干元乃统天孔教者元之谓也以孔教统天而诸星界大一统以孔教统天而诸天界大一统其故可冥推而知也又何有于地球也韪哉太史公之尊孔子矣秦本纪曰孔子以悼公十二年卒吴太伯世家曰阖庐十五年孔子相鲁夫吴秦夷狄也太史公以孔子纪年虽夷狄之国犹特笔焉辨黑白而定一尊括中外以崇师道太史公深见夫孔教大同之故意在斯乎意在斯乎曾何病于往教不往教也

　　往教说下　　　　　　　　　　　　　　　　　　　
陈荣

孔教有往教乎曰孔子友教四方其后子夏子贡澹台灭明子张辈或为诸侯师或率数百弟子讲学国往教也及战国时墨翟宋钘禽滑厘尹文子之流纷纷以为人为心强聒不舍此异端也而孟子亦由齐而梁而滕而宋薛往教也然则礼闻来学不闻往教之说其义褊乎曰此为治世言之者也古者户口少而材智之民多且乡有学国有学党庠州序星罗而棋布之自天子之元士诸侯大夫之适子下至庶民皆入于学逮其衰也仁义充塞礼乐败坏士民咸昧于亲义序别之道夫干吾父也坤吾母也凡天地所生皆吾兄弟亲戚也坐视晦盲凋瘵不一援手仁人不忍为也往教之事由是起焉虽然言往教于今日非徒无益适又害之孔教之行萌芽于魏文侯推用于秦政大一统于汉武帝逮至东汉以经学为实政制度风俗顜若画一彬彬文学以来而孔教益光明昌洋矣晋太康九年立古学博士自时厥后多行刘歆伪制非行孔制夫孔子以前旧制旧俗纷纶舛错孔子改之乃克大定刘歆思纂教统于是孱窜经文杂以渎乱不经之制然而二千年来墨守之而终不悟者刘歆伪于前郑康成糅于后无一人焉别白剖决之也叔末士夫日习伪制问孔教之重心曰吾不知也问孔教之通变曰吾更不知也苟驱是人传教挟伪经数卷陈伪说百十条而百二十女之淫贱百二十瓮酱之侈汰与夫刑人之在君侧关市漆林之杂税几何不以是疑孔子而贻外人口实诟病也然则传教奈何曰孔子以前之旧制可正嫌疑也孔子以后之伪制可去蝥贼也魁儒巨德起而拨云雾以见青天凡定曰孔制者着为令于是传布外国易人耳目餍人心思凡有血气莫不尊亲喁喁姝姝皞皞如也或曰往教之说未闻诸古也曰孔子设三统之义立制有之立言亦然不往教者笔下之言也往教者意中之言也相反而适相足也且夫父为子纲夫为妻纲儒教等差之说也行亲迎礼以男下女冠礼父醮子于客位则又平等之义也是其例也或曰往教非所以崇师道也曰此师道之所以崇也传教得百千人百千人崇师道矣传教得亿兆京陔秭壤沟人亿兆京陔秭壤沟人崇师道矣师道立则善人多善一界之人且善诸界之人故曰往教则师道昌不往教则师道晦也目论之夫犹斤斤于不闻往教之说是夏虫不可语冰井蛙不可语海也悲夫

　　日本横滨中国大同学校学记　　　　　　　　　　　
徐勤
</div>
    <div class="pagination">
<a href="皇朝经世文新编_page91.html">上一页</a><span>...</span><a href="皇朝经世文新编_page87.html">87</a><a href="皇朝经世文新编_page88.html">88</a><a href="皇朝经世文新编_page89.html">89</a><a href="皇朝经世文新编_page90.html">90</a><a href="皇朝经世文新编_page91.html">91</a><span class="current-page">92</span><a href="皇朝经世文新编_page93.html">93</a><a href="皇朝经世文新编_page94.html">94</a><a href="皇朝经世文新编_page95.html">95</a><a href="皇朝经世文新编_page96.html">96</a><a href="皇朝经世文新编_page97.html">97</a><span>...</span><a href="皇朝经世文新编_page93.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
