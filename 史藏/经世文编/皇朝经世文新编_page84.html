<!DOCTYPE html>
<html>
<head>
    <meta charset="UTF-8">
    <title>皇朝经世文新编 - 第 84 页/共 101 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇朝经世文新编 - 第 84 页/共 101 页</h1>
    <div class="content">一入约者量力酌题经费为公所笔墨纸张司事薪俸饭食之用此后男女婚嫁各纳喜金四百文充公所经费以期持久

一佥议就约中人推举陈伯潜阁部叶恂予学士廖执斋刑部王筱希直刺刘少如太守林纯友学博随时稽察商酌公所事件

一约中人有久宦外省及游幕经商者其子女先后与外省亲友结姻应谅其实情不在此例

一在外仕宦及游幕经商者亦可函致公所入约

一约中人亲支属有不愿者应听其便不得为入者咎

一约章册籍凡入约者均分送一本
 
　 
卷十八上　民政

　　原君　　　　　　　　　　　　　　　　　　　　　
黄宗羲

有生之初人各自私也人各自私也天下有公利而莫或兴之有公害而莫或除之有人者出不以一己之利为利而使天下受其利不以一己之害为害而使天下释其害此其人之勤劳必千万于天下之人夫以千万倍之勤劳而己又不享其利必非天下之人情所欲居也故古之人君量而不欲入者许由务光是也入而又去之者尧舜是也初不欲入而不得去者禹是也岂古之人有所异哉好逸恶劳亦犹夫人之情也后之为人君者不然以为天下利害之权皆出于我我以天下之利尽归于己以天下之害尽归于人亦无不可使天下之人不敢自私不敢自利以我之大私为天下之公始而惭焉久而安焉视天下为莫大之产业传之子孙受享无穷汉高帝所谓某业所就孰与仲多者其逐利之情不觉溢之于辞矣此无他古者以天下为主君为客凡君之所毕世而经营者为天下也今也以君为主天下为客凡天下之无地而得安宁者为君也是以其未得之也屠毒天下之肝脑离散天下之子女以博我一人之产业曾不惨然曰我固为子孙创业也其既得之也敲剥天下之骨髓离散天下之子女以奉我一人之淫乐视为当然曰此我产业之花息也然则为天下之大害者君而已矣向使无君人各得自私也人各得自利也呜呼岂设君之道固如是乎古者天下之人爱戴其君比之如父拟之如天诚不为过也今也天下之人怨恶其君视之如寇名之为独夫固其所也而小儒规规焉以君臣之义无所逃于天地之间至桀纣之暴犹谓汤武不当诛之而妄传伯夷叔齐无稽之事乃兆人万姓崩溃之血肉曾不异夫腐鼠岂天地之大于兆人万姓之中独私其一人一姓乎是故武王圣人也孟子之言圣人之言也后世之君欲以如父如天之空名禁人之窥伺者皆不便于其言至废孟子而不立非导源于小儒乎虽然使后之为君者果能保此产业[传](傅)之无穷亦无怪乎其私之也既以产业视之人之欲得产业谁不如我摄缄縢固鐍一人之智力不能胜天下欲得之者之众远者数世近者及身其血肉之崩溃在其子孙矣昔人愿世世无生帝王家而毅宗之语公主亦曰若何为生我家痛哉斯言回思创业时其欲得天下之心有不废然摧阻者乎是故明乎为君之职分则唐虞之世人人能让许由务光非绝尘也不明乎为君之职分则市井之间人人可欲许由务光所以旷后世而不闻也然君之职分难明以俄顷淫乐不易无穷之悲虽愚者亦明之矣

　　原臣　　　　　　　　　　　　　　　　　　　　　
黄宗羲

有人焉视于无形听于无声以事其君可谓之臣乎曰否杀其身以事其君可谓之臣乎曰否夫视于无形听于无声资于事父也杀其身者无私之极则也而犹不足以当之则臣道如何而后可曰缘夫天下之大非一人之所能治而分治之以工故我之出而仕也为天下非为君也为万民非为一姓也吾以天下万民起见非其道即君以形声强我未之敢从也于无形无声乎非其道即立身于其朝未之敢许也于杀其身乎不然而以君之一身一姓起见君有无形无声之嗜欲吾从而视之听之此宦官宫妾之心也君为己死而为己亡吾从而死之亡之此其私昵者之事也是乃臣不臣之辨也世之为臣者昧于此义以谓臣为君而设者也君分吾以天下而后治之君授吾以人民而后牧之视天下人民为人君橐中之私物今以四方之劳扰民生之憔悴足以危吾君也不得不讲治之牧之之术苟无系于社稷之存亡则四方之劳扰民生之憔悴虽有诚臣亦以为纤芥之疾也夫古之为臣者于此乎于彼乎天下之治乱不在一姓之兴亡而在万民之忧乐是故桀纣之亡乃所以为治也秦政蒙古之兴乃所以为乱也晋宋齐梁之兴亡无与于治乱者也为臣者轻视斯民之水火即能辅君而兴从君而亡其于臣道固未尝不背也夫治天下犹曳大木然前者唱邪后者唱许君与臣共曳木之人也若手不执绋足不履地曳木者唯娱笑于曳木者之前从曳木者以为良而曳木之职荒矣嗟乎后世骄君自恣不以天下万民为事其所求乎草野者不过欲得奔走服役之人乃使草野之应于上者亦不出夫奔走服役一时免于寒饥遂感在上之知遇不复计其礼之备与不备跻之仆妾之间而以为当然万历初神宗之待张居正其礼稍优此于古之师傅未能百一当时论者骇然居正之受无人臣礼夫居正之罪正坐不能以师傅自待听指使于仆妾而责之反是何也是则耳目之浸淫于流俗之所谓臣者以为鹄矣又岂知臣之与君名异而实同耶或曰臣不与子并称乎曰非也父子一气子分父之身而为身故孝子虽异身而能日近其气久之无不通矣不孝之子分身而后日远日久之而气不相似矣君臣之名从天下而有之者也吾无天下之责则吾在君为路人出而仕于君也不以天下为事则君之仆妾也以天下为事则君之师友也夫然谓之臣其名累变夫父子固不可(不)变者也

　　辟韩　　　　　　　　　　　　　　　　　　　　　
严复

者吾读韩子原道之篇未尝不恨其于道于治浅也其言曰古之时人之害多矣有圣人者立然后教之以相生相养之道为之君为之师驱其虫蛇禽兽而处之中土寒然后为之衣饥然后为之食木处而颠土处而病也然后为之宫室为之工以赡其器用为之贾以通其有无为之医药以济其夭死为之葬埋祭祀以长其恩爱为之礼以次其先后为之乐以宣其湮郁为之政以率其怠倦为之刑以锄其疆梗相欺也为之符玺斗斛权以信之相夺也为之城郭甲兵以守之害至而为之备患生而为之防如古无圣人人之类灭久矣何也无羽毛鳞介以居寒热也无爪牙以争食也如韩子之言则彼圣人者其身与其先祖父必皆非人焉而后可必皆有羽毛鳞介而后可必皆有爪牙而后可使圣人与其先祖父而皆人也则未及其生未及成长其被虫蛇禽兽寒饥木土之害而夭死者固已久矣又乌能为之礼乐刑政以为他人防备患害也哉老之道其胜于孔子与否抑无所异焉吾不足以定之至其自然则虽孔子无以易韩子一概辞而辟之则不思之过耳而韩子又曰君者出令者也臣者行君之令而致之民者也民者出粟米麻丝作器皿通货财以事其上者也君不出令则失其所以为君臣不行君之令则失其所以为臣民不出粟米麻丝作器皿通货财以事其上则诛嗟乎君民相资之事固如是焉已哉夫苟如是而已则桀纣秦政之治初何以异于尧舜三王且使民与禽兽杂居寒至而不知衣饥至而不知食凡所谓宫室器用医药葬埋之事举皆待教而后知为之则人之类其灭久矣彼圣人者又乌得此民者出令而君之且韩子故不云民者出粟米麻丝作器皿通货财以相为生养者也其有相欺相夺而不能自治也故出什一之赋而置之君使之作为刑政甲兵以锄其强梗备其患害然而君不能独治也于是为之臣使之行其令事其事是故民不出什一之赋则莫能为之君君不能为民锄其强梗防其患害则废臣不能行其锄强梗防患害之令则诛乎孟子曰民为贵社稷次之君为轻此古今之通义也而韩子不尔云者知有一人而不知有亿兆也老之言曰窃者诛窃国者侯夫自秦以来为中国之君者皆其尤强梗者也最能欺夺者也窃尝闻道之大原出于天矣今韩子务尊其尤强梗最能欺夺之一人使安坐而出其唯所欲为之令而使天下无数之民各出其苦筋力劳神虑者以供其欲少不如是焉则诛天之意固如是乎道之原又如是乎呜乎其亦幸出于三代之后不见黜于禹汤文武周公孔子也其亦不幸不出于三代之前不见正于禹汤文武周公孔子也且韩子亦知君臣之伦之出于不得已乎有其相欺有其相夺有其强梗有其患害而民既为是粟米麻丝作器皿通货财与凡相生相养之事矣今又使之操其刑焉以锄主其斗斛权焉以信造为城郭甲兵焉以守则其势不能于是通功易事择其公且贤者立而为之君其意固曰吾耕矣织矣工矣贾矣又使吾自其性命财产焉则废吾事何若使子专力于所以为者而吾分其所得于耕织工贾者以食子给子之为利广而事治乎此天下立君之本恉也是故君也臣也刑也兵也皆缘民之事而后有也而民之所以有待于者以其有强梗欺夺患害也有其强梗欺夺患害也者化未进而民未尽善也

是故君也者与天下之不善而同存不与天下之善而对待也今使用仁义道德之说而天下如韩子所谓以之为己则顺而详以之为人则爱而公以之为心则和且平夫如是之民则将莫不知其性分之所固有职分之所当为矣尚何有于强梗欺夺尚何有于相为患害又安用此高高在上者朘我以生出令令我责所出而诛我时而抚我为后时而虐我为仇也哉故曰君臣之伦盖出于不得已也唯其不得已故不足以为道之原彼佛之弃君臣是也其所以弃君臣非也而韩子将以谓是固与天壤相弊也者又乌足以为知道者乎然则及今而弃吾君臣可乎曰是大不可何则其时未至其俗未成其民不足以自治也彼西洋之善国且不能而中国乎今夫西洋者一国之大公事民之相与自为者居其七由朝廷而为之者居其三而其中之荦荦尤大者则明刑治兵两大事而已何则是二者民之所仰于其国之最急者也昔汉高入关约法三章耳而秦民大服知民所求于上者保其性命财产不过如是而已更骛其余所谓代大匠未有不伤指者也是故使今日而中国有圣人兴彼将曰吾之以藐藐之身托于亿兆人之上者不得已也民弗能自治故也民之弗能自治者才未逮力未长德未和也乃今将早夜以孳孳求所以进吾民之才德力者去其所以困吾民之才德力者使其无相欺相夺而相患害也吾将悉听其自由民之自由天之所也吾又乌得而靳之如是幸而民至于能自治也吾将悉复而与之矣唯一国之日进富强余一人与吾子孙尚亦有利焉吾曷贵私天下哉诚如是三十年而民不大和治不大进六十年而中国有不克与欧洲各国方富而比强者正吾莠言乱政之罪可也彼英法德美诸邦之进于今治者要不外数百年数十年间耳夫彼为其难吾为其易也嗟乎有此无不有之国无不能之民用庸人之论忌讳虚憍至于贫且弱焉以亡天下恨事孰过此者是故考西洋各国当知富强之甚难也我何可以苟安考西洋各国又当知富强之易易也我不可以自馁道在去其害富害强而日求其能与民共治而已语有之曰曲士不可与语道者束于教也苟求自强则古人之书且有不可泥者夫秦以来之法制如彼韩子徒见秦以来之为君秦以来之为君正所谓大盗窃国者耳国谁窃转相窃之于民而已既已窃之矣又惴惴然恐其主之或觉而复之也于是其法与令猬毛而起质而论之其什八九皆所以坏民之才散民之力漓民之德者也斯民也固斯天下之真主也必弱而愚之使其常不觉常不足以有为而后吾可以长保所窃而永世嗟乎夫谁知患常出于所虑之外也哉此庄周所以有胠箧之说也是故西洋之言治者曰国者斯民之公产也王侯将相者通国之公仆隶也而中国之尊王者曰天子富有四海臣妾亿兆臣妾者其文之故训犹奴虏也夫如是则西洋之民其尊且贵也过于王侯将相而我中国之民其卑且贱皆奴产子也设有战之事彼其民为公产公利自为也而中国则奴为其主耳夫驱奴虏以贵人固何所而不败

　　论君政民政相嬗之理　　　　　　　　　　　　　　
梁启超

博矣哉春秋张三世之义也治天下者有三世一曰多君为政之世二曰一君为政之世三曰民为政之世多君世之别又有二一曰酋长之世二曰封建及世卿之世一君世之别又有二一曰君主之世二曰君民共主之世民政世之别亦有二一曰有总统之世二曰无总统之世多君者据乱世之政也一君者升平世之政也民者太平世之政也此三世六别者与地球始有人类以来之年限有相关之理未及其世不能躐之既及其世不能阏之

酋长之世起于何也人类初战物而胜之然而未有舆骑舟楫之利一山一川一林一泽之隔则不能相通也于是乎划然命为一国其黠者或强有力者即从而君之故老子曰古者邻国相望鸡犬之声相闻其民老死不相来禹会诸侯于涂山执玉帛者万国彼禹域之大未及今日之半也而为国者万斯酋长之世也今之蒙古也回疆也苗也黎也生番也土司也非洲也南洋也墨洲澳洲之土人也皆吾夏后氏以前之世界也凡酋长之世战最多何也其地隔故其民不相习而其情不相加以凡有血气皆有争心故相戕无已时也

封建世既有一天子以统众诸侯矣而犹命为多君何也封建者天子与诸侯俱据土而治有不纯臣之义见公羊何注观于周礼祗治畿内春秋战国诸侯各自为政可以见封建世之俗矣其时诸侯与天子同有无限之权故谓之多君封建亦一大酋长耳其相戕亦惨其战亦多

世卿亦谓之多君何也礼丧服传公士大夫之众臣为其君传曰君谓有地者也盖古者凡有采地皆称君而仕于其邑居隶其地者皆为之民其待之也亦得有无限之权故亦谓之多君世卿之国亦多战如鲁之季孙氏郈氏之韩魏范中行氏皆是也故世卿亦可谓之小封建

凡多君之世其民皆极苦争城争地糜烂以战无论矣彼其为君者又必穷奢极暴赋敛之苛徭役之苦刑罚之刻皆不可思议观于汉之诸侯王及今之土司犹可得其概矣孔子作春秋将以救民也故立为大一统讥世卿二义此二者所以变多君而为一君也变多君而为一君谓之小康昔者秦楚吴越相相杀流血者不知几千万人也问今有陕人与湘人争强苏人与浙人构怨者乎无有也昔之相相杀者皆两君为之也无有君无有国复归于一则与民休息此大一统之效也世卿之世苟非贵冑不得位卿孤既讥世卿乃立选举但使经明行修虽蓬荜之士可以与闻天下事如是则贤才众多而天下事有所赖此讥世卿之效也

虽然当其变也盖亦难矣秦汉以后奉春秋为经世之学亦既大一统矣然汉初之吴楚七国乱之汉末以州牧乱之之八王乱之唐之藩镇乱之乃至明之燕王宸濠此害犹未获息越二千年直至我　朝定宗室自亲王以下至奉恩将军凡九等功臣自一等公以下至恩骑尉凡二十六等悉用汉关内侯之制无分土无分民而封建之多君始废汉氏虽定选举之制而魏晋九品中正寒门贵族界限画然此犹微有世卿之意焉虽然吾中国二千年免于多君之害者抑已多矣皆食素王之赐也凡变多君而为一君者其国必骤强昔美之三十七邦也德之二十五邦也意之二十四邦也日本之九十二诸侯也当其未合也彼数国者曾不克自列于地球也其既合也乃各雄长于三洲何也彼昔者方罢敝其民以相争之不暇自其元气耗其财力以各供其君之私欲合而一之乃免此难此一君世之所以为小康也而惜乎诸国用春秋之义太晚百年前之糜烂良可哀也

世卿之多君地球各国自中土以外罕有能变者日本受毒最久藤原以后政柄下移大将军诸侯王之权过于天皇直至明治维新凡千余年乃始克革今俄之皇族世在要津英之世爵主持上议院乃至法人既变民政而前朝爵冑犹潜滋暗窥渐移国权盖甚矣变之之难也

封建世卿之与奴隶其事相因也举天下之地而诸诸侯则凡居其地者莫敢不为臣举天下之田而聚诸贵族则凡耕其田者莫敢不为隶故多君之世其民必分为数等而奴隶于天下孔子之制则自天子以外士农工商天子之元子犹士也编为四民各授百亩咸得自主六经不言有奴隶周礼有之者非孔子所定之制汉世累诏放奴婢行孔子之制也后世此议不讲至今日而满蒙尚有包衣望族达官尚有世仆盖犹多君世之旧习焉西方则俄国之田尚悉归贵族掌辖法国之田悉为教士及世爵公产凡齐民之欲耕者不得不佃其田而佃其田者不得不为之役自余诸国亦多类是日本分人为数等之风尤盛乃至有秽多非人等名号凡列此者不齿人类而南北美至以贩奴一事构兵垂十年此皆多君世之弊政也今殆将悉革矣此亦春秋施及蛮貊之一端也余别有孔制禁用奴婢考

欧洲自希腊列国时已有议政院论者以为即今之民政然而吾窃窃焉疑之彼其议政院皆王族世爵主持其事如鲁之三桓郑之七穆之六卿楚之屈景父子兄弟世居要津相继相及耳至于匹夫编户岂直不能与闻国是乃至视之若奴隶举族不得通籍此其为政也谓之君无权则可谓之民有权则不可此实世卿多君之世界也度其为制也殆如英国今日之上议院而非英国今日之下议院周厉无道见流于彘而共和执政滕文公欲行三年之丧而父兄百官皆不悦此实上议院之制也不得谓之民政若谓此为民政也则我　朝天聪崇德间八贝勒并坐议政亦可谓之为民政也俄史称俄本有议事会由贵爵主之颇有权势诸事皆可酌定一千六百九十九年大彼得废之更立新会损益其规俾权操于己见俄史辑译卷二俄之旧会殆犹夫希腊罗马诸国之议院也犹多君之政也俄之变多君而为一君则自大彼得始也

大地之事事物物皆由简而进于繁由质而进于文由恶而进于善有一定之等有一定之时如地质学各层之石其位次不能凌乱也今谓当中土多君之世而西国已有民政既有民政而旋复退而为君政此于公理不顺明于几何之学者必能辨之

严复曰欧洲政制向分三种曰满那弃者一君治民之制也曰巫理斯托格拉时者世族贵人共和之制也曰德谟格拉时者国民为政之制也德谟格拉时又名公产又名合众希罗两史班班可稽与前二制相为起灭虽其时法制未若今者之美备然实为后来民治滥觞且天演之事始于胚胎终于成体泰西有今日之民主则当夏商时合有种子以为起点而专行君政之国虽演之亿万年不能由君而入民子之言未为当也启超曰吾既未克读西籍事事仰给于舌人则于西史所窥知其浅也乃若其所疑者则据虚理比例以测之以谓其国既能行民政者必其民之智甚开其民之力甚厚既举一国之民而智焉而力焉则必无复退而为君权主治之理此犹花刚石之下不得复有煤层煤层之下不得复有人迹层也至于希罗二史所称者其或犹火山地震喷出之石汁而加于地层之上则非所敢知然终疑其为偶然之事且非全体也故代兰得常得取而篡之西史称借民权之名以攘君位者谓之代兰得其与今之民政殆相悬也至疑西方有胚胎而东方无起点斯殆不然也日本为二千年一王主治之国其君权之重过于我邦而今日民义之伸不让英德然则民政不必待数千年前之起点明矣地球之运将入太平固非泰西之所得专亦非震旦之所得避吾知不及百年将举五洲而悉惟民之从而吾中国亦未必能独立而不变此亦事理之无如何者也

世之贤知太过者或疑孔子何必言小康此大谬也凡由多君之政而入民政者其间必经一君之政乃始克达所异者西人则多君之运长一君之运短中国则多君之运短一君之运长此专就三千年内言之至其自今以同归民政所谓及其成功一也此犹佛法之有顿有渐而同一法门若夫吾中土奉一君之制而使二千年来杀机寡于西国者则小康之功德无算也此孔子立三世之微意也

问今日之美国法国可为太平矣乎曰恶恶可今日之天下自美法等国言之则可谓为民政之世自中俄英日等国言之则可谓为一君之世然合全局以言之则仍为多君之世而已各私其国各私其种各私其土各私其物各私其工各私其商各私其财度支之额半充养兵举国之民悉隶行伍耽耽相视齮龁相龙蛇起陆杀机方长螳雀互寻亲谁问呜呼五洲万国直一大酋长之世界焉耳春秋曰末不亦乐乎尧舜之知君子也易曰见龙一尢首吉其殆为千百年以后之天下言之哉

　　民义自　　　　　　　　　　　　　　　　　　　
麦孟华

颅等圆趾等方支等四官等五而百千万人皆戢戢俯首仰息于一人者何也曰以其饥能食之寒能衣之愚能智之危能安之也古先哲后抚有天下劬勤于在原咨嗟于在庙问其经营之实则曰保我黎民而已书曰民为邦本记曰民之所好好之民之所恶恶之孟子曰民事不可缓又曰乐民之乐者民亦乐其乐忧民之忧者民亦忧其忧故丝粟之细鸡豚之畜庠序学校之规田庐事畜之计靡不昕夕皇忞条纬规金画抚之如家人训之如子弟上善其事下受其成故曰民可使由之不可使知之又曰天下有道庶人不议人情一日不再食则饥终岁不缝裳则寒逸居无教则近禽兽君者民之父母也子年未成不能事事则父母鞠之民智未开不能事事则君尸之天下无百年仰给于父母之子亦无百世待治于君之民子而仰给于父则席赖绪业匪愚则惰而子害米盐苦辛闵于鬻子而父亦害以子仰父且犹两败以亿兆之嗷嗷举凡饮食衣服起居动作歌诵啼笑之琐屑悉授权于司牧之一人以策其事事而善也生聚教训焦虑敝精宵不得衣旰不得食而君窘于民少才不善则父不得有其子兄不得有其弟妻不得有其夫饥瘵顽顿而民窘于君君窘非所以为治也民窘尤非所以为治也事善亦害不善亦害谋治者不几无术矣乎麦孟华曰天下固未有具耳目手足而可不事其事者也未有举天下之人皆不事事而待一人之事其事者也耳目能视听手足能操作心意能思虑而胶之缚之锢之压之使不能自立贼民者也甘受胶缚锢压而不视听以耳目操作以赡手足思虑以浚心意自贼者也智者贼人愚者自贼贼人者劳自贼者佚劳佚俱失智愚两仆欲振其弊莫若互其劳佚使之均民有耳目民视听之民有手足民操作之民有心意民思虑之不夺上权不侵上事不悖上令不劳上力而饥者以饱瘵者以腴顽者以慧顿者以强安上全下计固无有善于[此](比)者也且变法之道有二变之自上者其效易而速变之自下者其效迟而大日本二十年前其守旧与我同睦仁削去侯封改用西法十余年间蔚为强国此变之自上者也嘉庆以前英犹守旧之国也道咸之间民间立会讲求农学英廷仅贷金钱以给之教会诸人分建学塾国帑止拨二万以助之其余一切工艺机器皆民自兴创今则农部商部设为专官学校之费岁逾百万富强着效遂冠欧洲此变之自下者也中国沃壤二万余里物产二十六万地界温带人尤灵慧黄人之穜二千年神明之冑宁瞑瞑以沦胥者哉上不变法以新民下不得不兴利以自诚能急为经营善其纬画十年以后百弛毕张民势既强国体亦振英之成效亦可矣若犹痹眯薾瞢则犷民内讧强邻外瞰四万万生民之命数千年孔子之教二帝三王历代文明之古国必有不忍言者与其仰司牧之代更化无自更化以济司牧之穷与其赠它族以勍改革无亟改革以拒它族之逼谨最其要图条为八事为三十二篇顾炎武曰天下兴亡匹夫之贱与有责焉是固保穜族存国教之先务欤其亦海内魁桀之所宜有事者欤

　　民义总论　　　　　　　　　　　　　　　　　　　
麦孟华

泰西何以强民智也中国何以弱民愚也民智则能自治能自治则荒辟痿举而国强民愚则不自治不自治则孱偷息而国弱同此血气而运动均同此支体而操作均同此觉识而思虑均顾乃智愚悬越若是其远也曰西民人谋其身人食其智专以操业以虑事睊睊覃思竞于新法其智宜也中国之民捐精塞虑傀傀盱盱束身翘踵仰治于上瘃万人之身以操作于一身键万人之心以思虑于一心莽莽大地芸芸生计岂一人之力可逮哉树艺之新法制造之新艺政治之新学又岂高拱肉食者所能代谋哉悠悠千年仍此拙陋农日以巟商日以绌工日以窳士日以瞢愿者茹辛窘阽而安之若命黠者亦徒悍誖咨聒心而不思振拔于是灵慧之穜犷瘁乃如黑人博腴之壤凋萎乃如貊乡乌乎冥其心以待人之嗾驭啬其力以仰人之哺豢犬马之道也犬马其民固为罪矣彼黜坠心力伈伈蜷局曾不思自别于犬马曰无罪欤曰无罪欤曰西国上无[钤](铃)压人能自主力有不举上佽助之智有未逮上振发之民权既重故能自治中国君权素尊事总于上民有举动[官](宫)必监察下有论议上必禁阻既非自由故难自治是固然矣然中国文网虽密遏抑虽深而民之艺植上未尝禁其蕃茂也民之牧畜上未尝禁其孳息也民之贸迁上未尝禁其流通也民之造作上未尝禁其精巧也民之学问上未尝禁其讲求也民之善举上未尝禁其任也以至一切身家之计若耕稼若纺织若茶丝上未尝禁其变法图新也上何尝尽夺民权哉而民顾尽推其权而委之曰吾无权吾无权无权非所以任事也于是游惰酣嬉百废不举栋折榱坏坐受压毙是亦犹家主责仆役以恭顺而为之仆者乃饥不敢食寒不敢衣而曰主之令我固如是也故夫中国之敝民生之困上之钤压其下者害其一下之待给于上者害其十上之陊坠不事者害其一下之委惰不事者害其十上欲愚民不能使民不自智也上欲仆民不能使民不自立也若夫民自委惰则己之身家视为上事大害迫身待上而去大利委地待上而兴甘受困苦习为固然小民身家不自爱而固漠然坐视无亦曰抚字者牧民之责哉夫它人之爱吾身与己之自爱也孰愈它人之谋吾身与己之自谋也孰审虽騃而知之矣夫高拱肉食之司牧未必果其爱我而代谋也乌乎是则恶可久恃矣

然吾闻古圣治民之道矣曰天下有道则庶人不议又曰民可使由之不可使知之墨子治兼爱尚同之言者也曰一人一义十人十义百人百义则不可为政民自为谋顾可求治邪曰春秋之义世有三等据乱之世犷犷莽莽罔识君民升平之世以君统民事总一智万愚受治权属一尊万卑受成以一人而任众人之事则众人不可纷扰以乱之也故民皆敛其力以待用驯其气以听命圣人非欲愚民也民愚因以愚道治之也久之久之而智者失智愚者安愚则权惰事败而不可为治矣不能不进之以太平太平之世万力毕奋万智毕张尊仍于上事分于下故升平之治君劳而民受成太平之治民劳而君受成且天生民而立之君师之牧之保之傅之将以善其事而使之得所也古者井田之制一夫百亩农部之掌隶于司徒营其沟洫辨其饶卤简其稼器察其穜稑一耕一敛若亲省之今则垦田任力上不过问而民自为计矣古者数有禁鬻市有制牺牲驹犊举书其数累牛腾马游牝于牧一一豚君亲虑之今则畜牧羸敝上不过问而民自为计矣古者百谷之播果实之鬻山林之焚木树之伐筦蒲檀柘之守薄芋绝苴之制皆总于上一草一木君亲督之今则种植萎废上不过问而民自为计矣古者陈物辨肆为立司市肇牵车牛为讥以关诈伪儥匿则有罚量度制则有准一丝一粟君亲谋之今则货滞末病上不过问而民自为计矣古者考工有官用器有度一物一器君亲劝之今则精巧呰楛上不过问而民自为计矣古者发政施仁必先无告定制养穷俾有常饩一啼一呻君亲恤之今则生老死苦上不过问而民自为计矣古者家塾党庠术序国学遍于国中立学之地上定其数入学之年上定其期一弦一诵上亲课之今则废学失业上不过问而民自为计矣古者婚嫁之礼歌舞之乐医师之职道路之治厥有定制一举一动上亲稽之今则废弛芜害上不过问而民自为计矣故上而任事也则不识不知顺受帝力相忘焉可也上而不任事也而犹偃仰安坐侧身待衣翘首待食则是保母既去而婴孩犹呱呱以索乳哺其不馁而致毙也几何矣

且西人之言生利分利也生溢于分者国恒富生减于分者国恒贫中国地利不尽工艺不昌小民穷蹙无以自活农家作苦晨旦勤动足胝无毛胫痱无胈终岁所入仅充藜藿岁虽中收民犹菜色少有凶旱鬻及子女委顿瘠殣道路相望通衢之间乞丐遍地蓬首垢面甚于囚虏饥驱寒逃之外洋濒海诸省岁以万计流离万里鬻身为奴操作勤苦且被虐逐弱者瘠骨沟壑强者乃流为盗贼识字之民百不一二犷蠢顽陋无异土番民穷且愚此所以窘弱而不振者也且中国沃壤千里地未为瘠也五金之矿百物之产冠绝地球国未为贫也而乃仰屋咨号束手待毙民不聊生日忧人满岂地独靳宝于中国哉地有余利民有余力而生利之道未善也筦子曰地大而不治命曰土满人众而不理命曰人满土满则货弃人满则业失夫以中土之膏腴中民之勤俭乃至货弃失业而不能自保天下之可痛可耻者孰过是矣

今天下魁桀之士能深知自强之道者皆必睊睊于民权之宜重是诚可谓知本矣然彼之眵眵动色者莫不曰欲重民权先立议院中国君权素尊令行禁止事议于下权将移夺议院善矣上能让权以利民乎中国文学未昌风气未辟民智未开民事未习千百乡愚将成哄市议院启矣民能建议以善事乎不知其不能而强行之则今尚非时止足取乱知其不能而强聒之则徒陈高义于事无裨夫为其难而倡此无成之事孰与为其易而复其本有之权哉故今欲振中国在复民权欲复民权在举其分所当为力所能及之事事者民之事也民不任则权之君民能任则归之民以家人而复亲家事则米盐部署不遗琐屑手足经营不虑隔绝实心讲求不忧膜视不及十年必着大效夫人私其家计及箕帚岂自有之大利而顾弃之哉扩其私家之心精其私家之术此欧美之国自百年以来所由富强莫敌者也故以国为国者罔不弱以家为国者罔不强

语曰众庶之人可与乐成难与虑始百年以来海内之大四万万人之众岂遂无一二豪杰任其事而为之倡者乎曰有之有之而民事卒未或举何也曰千门之宫一倕不足以程巧万钧之鼎一获必至于绝脰中国民气散而不聚民心蜀犬而不此其所以百事而不一效者也西国民间学会遍地教务有会政学有会商务有会工艺有会一切地舆天算动植医化声光电热之学莫不纠合大众互相摩擦大者数十万金数百万人比较有资考验有藉讲究有人推行有力故绝域之国教会可派人以传教矣五洲之远地会可派人以测验矣又其甚者挟商会之力而遂亡印度中国每虑一事不思合以言格致则物质之新理化合之新法独智不足以穷悟也以言制造则运化之巧机测量之仪器独力不足以购办也以言贸易则赀本不厚诸商竞轧独谋不足以牟利而它人且得抵隙以抑勒之也凡百庶事靡不类是强者仆于前弱者戒于后此一二豪杰所以皓首而不能成业踬蹶而不能致用也故西人之欲私其国欲私其家与我同而所以私其国家者与我异欲私其国必公其事于民欲私其家必公其事于众天下固未有不合公而可以遂私者也孔子曰百姓足君孰与不足易曰二人同心其利断金地球诸国其能强而国富而家者罔不由是道矣

曰中国筑铁路开矿务创制造建学堂练海军举邮政立银行凡百新政上悉条举而顾待蚩蚩者之私议邪曰上之变下如风偃草效固易计诚至善然变法之议数十年矣富强之效茫如捕风百姓嗷嗷朝不谋夕西江之决谁能俟之且朝廷新政粗举大纲民间切近之谋犹待蚩蚩者之自为筹划与其滋补牢之悔无为阴雨之谋若犹泥不议之成言昧务民之圣训坐弃欧美富强之效而乃嬉卧于覆屋之下蠢蠢嬉惰率人类为犬马束手哀号听异族之絷割此波阑所以见分于三国而非洲印度之以万里大国而受墟者也乌乎震旦之古邦黄帝之孙子其幸勿为非洲印度之续也

　　论中国宜尊君权　　　　　　　　　　　　　　　　
麦孟华

今之通人则曰中国之弱君权重也民权轻也善谋国者因泰西之道轻其所重而重其所轻斯国强矣麦孟华曰不然中国非民权不立之为患而君权不立之为患是故横尽五洲尽前古君权之轻者莫今日之中国若君权之重者莫今日之西国若其比较之率悉数之更累仆不能尽也请言其一二西国民间一户一口年岁生死皆上之官为簿稽之其匿报者课之以罪中国则自生自死自养自息国家莫得而过问也西国产业将遗子孙则必籍其多寡告其所在达于有司纳遗嘱税然后传与其人中国则任意授受国家莫得而稽也西国生年八岁皆入小学溺爱废学者罪其父母中国则惰窳顽犷不识字者十居七八国家莫得而劝也西国入官皆经学校非有成就不能自通中国则朝为市奴夕挂金紫国家莫得而节制也西国币制定自朝廷若者为镑若者为罗卜若者为佛郎举国如一莫敢殊异中国则十八行省币货各异币式各异民间自安其所习国家莫得而整齐也西国钞引惟政府得铸造而布诸境内中国则各省票号各埠钱庄自为之而自行之国家莫能而查禁也西国凡新构房屋必官为查验核其工料之良窳以防塌伤其历年已久之房屋必随时查勘令其拆修中国则任意筑虽有破绽国家莫得而督责也西国涂道必宽敞整洁弃秽于路厥有常刑中国则都会康庄溲溺狼籍丐殍载道国家莫得而驱逐也西国医生必由医院学成领有凭照方许执业中国则学书不成改而业此庸医充斥杀人如麻国家莫得而刑也西国邮递官中掌之中国则民局地国家莫得而统壹也西国商务厥有市官苦窳之器不鬻于市其有新制领凭专利禁止他商无敢仿造中国则奸商充牣展转冒效百物滥劣国家莫得而主持也西国凡铁路所经堂庙庐基皆必拆避开采矿产四山皆无敢阻挠中国则旧党鼓噪箝阏大计国家莫得而惩也西国山林设虞掌之渔务设司辖之斧斤以时数不入中国则麓泽无主民间任意蹂躏国家莫得而知也西国律度量皆由官定物镑银镑画一通行中国则库平漕平市平工部尺市尺户异其制人用其私国家莫得而厘订也故夫西国之君其有权也如彼中国之君其无权也如此凡百庶政罔不类是千舌万笔匪可殚论故极其无权之敝乃至天子之尊不能爵一士必俟其自贾科第自钻保举自累资格苟不由此则君不得而庸也天子之威不能杀一人虽败军之将失地之官婪赃之吏经年监候君不得而戮也事无大小皆下部议君不得而独断也政无巨细皆援成例君不得而独创也今夫中外古今之所谓大权者岂不以能创制立事而生杀人乎哉岂不以能箝勒天下之举动整齐天下之耳目乎哉以西君例中君以中民例西民则孰为重而孰为轻矣乎先王之治天下也以其民为子而自为其父母以其民为弟子而自为其师取民之衣服饮食居处语默昏丧祭生死疾病家人妇子井六畜靡巨靡纤靡繁靡简而一一自掌之自消息之于是乎君有权后世则不然一以其民为越人一以其民为土芥今夫父母之权得以行于其子师之权得以行于其弟子虽有魁桀威力而其权必不能行于土芥越人于是乎君无权人有恒言曰事权事权故夫事者权之母也事一身之事者有一身之权天君泰然百体从令心有权也患心疾者举动失度言笑无常则官骸有权而心无权事一家之事者有一家之权父兄教先子弟率谨宗子之权也室老昏耄倦勤废事米盐偷漏仆役恣庇则支庶奴隶有权而宗子无权事天下之事者有天下之权一人有庆兆民赖之君之权也朝廷不肃丛脞于上噎塞于中权于下则贼官毒吏有权而君无权无权非所以为国也贼官毒吏有权非国之福也民之秀者起而昌论使人人各自事其事人人各自有其权于是乎命之曰民权民权恶乎起起于君之不事民事也乡之民贼闻是说也瞿然曰是实夺吾权于是乎竭其力而仇之而摧之而狝之而不自知其权之中落固已久矣权非可夺之物夫非自弃之而谁得而夺之然则民权不亦善乎麦孟华曰事者权之母也中国之民未能自事其事即不能自有其权未能事事而以权则权不在秀民而在莠民故今日之中国莫若尊君权便君权之党大索权于国中十日而不得君子曰盍事其事矣

　　论中国参用民权之利益　　　　　　　　　　　　　
汪康年

中国之言治者曰以君治民而已至泰西而有民主之国又有君民共主之国中国之儒者莫不骇且怪之虽然何足怪哉古之言治者莫不下及于民是以尚书洪范曰谋及庶人吕刑曰皇帝清问下民周礼小司寇掌外朝之政以致万民而询焉朝士左九棘孤卿大夫位焉吏在其后右九棘公侯伯子男位焉州长众庶在其后孟子曰国人皆曰贤然后用之国人皆曰不可然后去之国人皆曰可杀然后杀之其它见于经典者不可偻指数是古之为国未尝不欲与民共治也顾或患权之下移不知君民共主之国凡国有大事下诸议院议院议之断之君而行之官君有不同可使复议议不能定可更置议员是大权仍操之君或曰用民权则桀黠得志豪强横行乱且未已不知民但能举俊秀以入议院而不能肆行己志议员但能议其事而不能必其行何肆横之有或曰权在上则聚在下则散散不可以为国不知议员人虽多必精其选议虽杂必择其多选精则少谬误之论择多则愿行者众是三者皆非足置虑者也且夫居今日而参用民权有三大善焉从前泰西君权过重故民权伸而君权稍替中国君权渐失必民权复而君权始能行何则中国虽法制禁令号出于君顾前代为君者深恐后世子孙不知事体或有恣肆暴横之事故再三申之凡事必以先代为法毋得专擅改易故举措一断之例大臣皆奉行文书百官有司咸依故事为断而熟谙则例之吏乃得阴持其短长故国之大柄上不在君中不在官下不在民而独操之吏吏志在得财传子孙初无大志故骫利营私丛弊如毛良法美意泯焉渐灭且不特此也君独立于百官兆民之上则聪察不能下逮而力亦有所不及是以会计隐没上勿知也刑狱过差上勿察也工作窳敝上勿闻也屡戒徇私而下之用情如故屡饬洁己而下之贪贿如故屡饬守法而下之作弊如故诏书严切官吏貌若悚惶而卒之无毫之悛改犹得谓之君有权乎惟参用民权则千耳万目无可蒙蔽千夫所指无可趋避令行禁止惟上之从虽曰参用民权则君权之行莫此若矣且夫民无权则不知国为民所共有而与上相暌民有权则民知以国为事而与上相亲盖人所以相亲者事相谋情相接志相通也若夫君隆然若天人民薾然如草芥民以为天下四海皆君之物我辈但为君之奴仆而已平日政事举措漠不相闻一旦变故起相率委而去之但知咎君之不能保护己而不知毫尽心力于君惟与民共治之国民之与君声气相接亲爱之心油然自生故西国之民见君则免冠为礼每饮酒必为君祝福国有大事则起而谋其故盖必使民共乐民然后乐其乐使民共忧民然后忧其忧必然之理也若夫处今日之国势则民权之行尤有宜亟者盖以君权与外人相敌力单则易为所挟以民权与外人相持力厚则易于措辞西人与中国互市动辄挟我国君之权力以制我之民中国欲拒之则我之权不足欲以民为辞则中国久无民权之说无可措语是以增订条约不谋之民而辄许之索租界索赔亦不谋之民而辄与之其它一切有损于国有损于民之事皆惟西人所欲应之如响有司奉令承教为之惟恐不速于是民视西人之余转而视有司夫天下之权势出于一则弱出于亿兆人则强此理之断断然者且夫各行省之人而使谋事则气聚否则散使士商氓庶皆得虑国之危难则民智否则愚然则反散为聚反愚为智非用民权不可夫岂有妨害哉吾见古制复则主权尊国势固也

　　平权说　　　　　　　　　　　　　　　　　　　　
阙名

熏煦之和不被一汇霂之泽不私一物推暨天下者不端恣一人是以人主贵用天下也以天下之耳目为我之耳目耳目不虞其瞶雾也以天下之喉舌为我之喉舌喉舌不虞其秘涩也以天下之手足为我之手足手足不虞其痹委也以天下之腹心为我之腹心腹心不虞其田介格也我蔀耳目胥天下之耳目而蔀之我扪喉舌胥天下之喉舌而扪之我蜷手足胥天下之手足而蜷之我亏腹心胥天下之腹心而亏之是我有耳目而仍无耳目也我有喉舌而仍无喉舌也我有手足而仍无手足也我有腹心而仍无腹心也责天下无耳目之人而曰尔何不聆铃术焉尔何不诏策焉责天下无喉舌之人而曰尔何不宣鼗铎焉尔何不鸣钟鼓焉责天下无手足之人而曰尔何不社稷焉尔何不扞牧圉焉责天下无腹心之人而曰尔何不沥诚焉尔何不愤孤月匡焉是蓄腐窳之物而欲其芬苾也是硾溺者之石而哂其不离巨浸也是疗垂死之病而饮之以乌堇也且夫义之量莫大乎利人仁之量莫极乎爱物法之量莫美乎平权开辟以后榛莽未开品文未着水土未平生民未粒食羲黄尧舜代兴厥君熙熙厥民噩噩大治也大荣也大美之源也顺势以施之也至官家变易上下阻山尧治公明权合而事不分治紊乱权分而事不合故权在外戚汉之蠹权在藩镇唐之蠹权在契丹宋之蠹权在奄妾明之蠹汉崇宰相之权病在内重权由内重而失唐重藩镇之权病在外重权由外重而失宋收节镇之权病在外轻权由外轻而失明则内重府部外重三司病在内外牵制权由内外牵制而失畸重畸轻权失国坠譬之修兵者以备寇也今修兵而反自攻则失所为修之矣狃于俗者则不然非滨之东夷秽之乡大解陵鱼荡无权扬汉之南百越之际缚娄阳禺驩兜之国荡无权离水之西棘人野人篇笮之川荡无权雁门之北须窥之国饕殄穷之地荡无权无丑无能人禽狰狰少者陵长长者畏壮猛烈者疆暴者尊日夕相残靡所休止务锄耗其种类无政无君上下如是其暌也天地古今内外亲如是其伙也权奚以平不知暌者迩之传车也伙者少之指臂也壹号令公好恶亮诛赏君有君之权务礼教重信义称先王士有士之权相高下视肥硗序五种农有农之权通财货辨精麤别贵贱商有商之权设规矩陈绳墨具器用工有工之权君取其一臣取其四主一谋四权乌乎不平故为天下长虑莫如置天子也为一国长虑莫如置诸侯也置天子非比天子也置诸侯非比诸侯也能以家听者权之以家以里听者权之以里以乡听者权之以乡以邑听者权之以邑以国听者权之以国以天下听者权之以天下用公勇无畏乎孟贲矣用公力无畏乎乌获矣用公视无畏乎离娄矣用公巧无畏乎倕输矣用公智无畏乎尧舜矣用公武无畏乎汤武矣此万物之爱力也君人之大宝也吾故曰利人也爱物也平权也

　　君主表　　　　　　　　　　　　　　　　　　　　
阙名

天子天子天子子百官子万民身以及身子以及子子为大宗无大宗及小宗无小宗及宗孑孑烈烈绵绵延延巍如天地参如日月灿如云霓纲领万物穆穆驯驯其莫之能绳若天之所司莫之能职天下然莫之敢犯世及之天下罔不重君主也君主之政贵知所措措诸安则安措诸危则危三代措天下于仁义而民人洽而禽兽殖而草木茂而四彝宾服累子孙十余世各享承平数百年秦措天下于法令德泽未加而怨毒盈世视主器于传舍憎主恶于仇雠祸几及身子孙诛灭天下后世穷其弊以为尊君以抑臣贵名而责实重世家愚黔首抑功利士习无用之学官争残民之局君孤立于上臣贡媚于下猝有大乱民气帖然置国事不之问置君主不之顾三代以此兴秦以此亡自秦而后雄角立肆意骄蹇民变骚然夫君者民之仪也治体之本也三代以下从无三代以上之人主之气象者何哉积重使然也祖宗如是子孙莫不如是一朝如是累朝莫不如是中国如是外国亦莫不如是俄罗斯今之强国也自元以来衣服制度与华为近宜万抚有东俄兼辖西伯利亚地崇君抑民禁人读书其施行政事与暴秦等不旋踵间而身亡国乱彼得以雄鸷之主仍用君权以牖民智变服饰涤浮仪废世家重工艺交邻国戒守文置客卿任将相国乃大强渊渊称治近世以来守其遗策生聚教养不与海内轻动虽以英法德奥之强皆离合而操纵之骎骎有并通万国统一环球之势然则虽立君主不宜愚民审矣譬之元帅以操军权犹必有谋士精卒以隶之非是则士卒哗溃莫可收拾今统聋瞶瘖罢癃之人同襄而共理而且深闭而固拒之抑塞而防闲之求其不离心离德土崩瓦解者不亦难乎当是时也主势将倾权其安附墨西哥同文之国也及西人入境狝夷禽薙如鸟兽然及夫美人立国同洲从风尽改民主蜕离欧洲馽求其立国之民种已非红人埃及古文明之邦其开化与中国同时亚立山大以来未有杰出君相礼教渐坏变为土番英人辅以自主以人才而绾其政其余同洲诸国若苏丹若摩洛哥若阿比西尼亚君皆世及臣奉令惟谨其国亦尝沐浴教化而文明未启尤龂龂以互相掳掠为欧洲诸国立约公同禁诫遣教士为之师驯至案图剖分而莫之觉夫非君主之国乎印度缅甸之入于英朝鲜暹罗因求自主而变为半主皆君主也今表君主之国分为五等一能用其民主权足威行内外者二主权不足而不能用者三仅存半主者四国内有君邻国案图剖分者五为附庸之国而不能自达者中国冠冕五洲主权独重无可比隆故不表其它已灭国除者不表君子观于此未尝不发深寤焉
</div>
    <div class="pagination">
<a href="皇朝经世文新编_page83.html">上一页</a><span>...</span><a href="皇朝经世文新编_page79.html">79</a><a href="皇朝经世文新编_page80.html">80</a><a href="皇朝经世文新编_page81.html">81</a><a href="皇朝经世文新编_page82.html">82</a><a href="皇朝经世文新编_page83.html">83</a><span class="current-page">84</span><a href="皇朝经世文新编_page85.html">85</a><a href="皇朝经世文新编_page86.html">86</a><a href="皇朝经世文新编_page87.html">87</a><a href="皇朝经世文新编_page88.html">88</a><a href="皇朝经世文新编_page89.html">89</a><span>...</span><a href="皇朝经世文新编_page85.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
