<!DOCTYPE html>
<html>
 <head>
  <meta charset="utf-8"/>
  <title>
   皇朝经世文统编 - 第 56 页/共 287 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文统编 - 第 56 页/共 287 页
  </h1>
  <div class="content">
   自天子以至于庶人莫不有友友者人伦之一与君臣父子兄弟夫妇并重所谓五达道者也虽然有势利之友有声气之友有文章道义之友势利之友吾何论焉声气之友名流或不免然务外徇人君子戒之惟文章道义之友以学问相切靡以德行相勖勉为得友道之正孔子论益友曰直谅多闻又曰以文会友以友辅仁皆此志也然其蔽亦有三泥长幼之节则友以年阂辨贵贱之等则友以分阂挟畛域之见则友以地阂夫尔汝忘年车笠相揖世犹有其人独至两国人才敦盘相见辄有凌兢不相下之意务自扬诩以为国荣其于析疑求益之义往往阙如是虽缟纻联交亦所谓面朋者耳文章道义之友固如是耶昔子贡问仁孔子告之曰居是邦也事其大夫之贤者友其士之仁者郯子来朝孔子问官焉古圣人虚衷集益不以地之遐迩而有同异之见也孟子曰一乡之士斯友一乡之士一国之士斯友一国之士天下之士斯友天下之士士云者其非鹜声气之谓其谓文章道义可共砥砺切磋相观以者也顾使有几微凌竞不相下之意则一乡一国之见囿之安能极其量于天下然则欲为孟子所称天下士者固必取法乎虚衷集益之圣人而尽化流俗畛域之见断断无疑也文栋居日本三年知交满东海而与丽泽社诸子最亲今将归国省母与诸子一尊言别不能无惓惓于怀夫思事亲不可以不知人不顺乎亲者不信于友事亲之道与交友相资焉子路去鲁谓颜渊曰何以赠我颜渊亦曰何以处我予窃取此义作友说以贻诸子诸子其必有以益我矣

　　十三间楼校书记　　　　　
张文虎

西湖石山之半有宋十三间楼旧地为东坡守杭时治事之所云今地入弥勒院郡人瞿君世瑛重葺楼三楹仍旧额曰十三间楼己亥庚子秋钱君熙泰续文澜阁校书之役偕予两寓于此楼前为后湖夹岸即锦带桥西南对孤山之放亭鹤予诗所谓开窗看放孤山鹤万古逋仙共髯翁是也动止飧寝皆在竹阴岚翠中临窗泚笔绿映毫楮执卷而讽与梵呗相应天未曙闻钟磬声悠然披衣顿起视山犹梦梦也中间出游湖上诸胜地西至天目九锁南渡江登会稽探禹穴访兰亭修禊处或一再宿或逾旬乃返返则仍校书于此楼时绩溪胡农部竹元和陈文学硕甫同寓湖上胡君精三礼方为仪礼正义补贾氏之疏漏陈君专治诗毛传亦作疏以纠孔氏时时过从商搉疑义读书之乐交游之雅登临游览之胜三者兼之矣昔东坡居杭游迹止于洞霄宫未尝过浙东其时牵于一官读书交游之事能如今日与否固未可知而吾两人以物外之身兼斯三者而有之非厚幸与钱君笑曰东坡读破万卷交贤士大夫身行半天下而子乃以是傲之傎矣予曰东坡大矣何敢言虽然茫茫宦海名编党籍舟车所至曾不得一日安处老窜穷荒备历忧患其视吾两人闲鸥野鹜翱翔山水间安知不顾而乐之抑岂惟东坡将当世实有企羡之者钱君慨然太息曰有是哉子之言有为而发也既归倩工作十三间楼校书图遂书其语为记

　　游说　　　　　
张海珊

古之时所谓游之说者二焉有孔孟之游有战国之士之游孔之周游孟之游齐梁诸国曰以行道也以救民也然则如孔孟之人则有孔孟之游苟非孔孟之人将不得为孔孟之游也则又不然孔子虽生知之圣然必如周观礼自卫反鲁然后乐正孟子七篇亦大都成于游齐梁之时其论士曰有一乡之士有一国之士有天下之士是故苟自命士矣则天下之理皆我所当知天下之事皆我所当为生民之故郡国之利病虽尝得之于简册而苟非目稽口询确然有得于其中则当日或当其任将遂有嗛然不足之患此其道故非游不可虽然今世之所谓游则战国之士之游而已矣自天下兼并民无常产百姓交驰横鹜若鸟兽散上之人不得问焉而其尤不肖者则莫甚于士学校之员既增一县之数无虑数百国家之科目既无以容又其人大都游手空食更不能自为生计则皆从事于游昌黎所谓奔走形势之途伺候公卿之门足将进而趄口将言而嗫嚅者其视战国之士扺掌捭阖且以为豪杰之士不可多得游之途日广而游之事愈下于是好修之士每讳言游珊少有志四方既长谓古人之书虽尝博览考时患抑郁无以发每念独学而无友则孤陋而寡(无)闻为之戄然以惧思遂决然舍去以从己之所志虽然以前之说则有不得不游之道于后之说则又恐涉于今世之士之迹于是将以商之同人作游说

　顾亭林与人书曰人之为学不日进则日退独学无友则孤陋而寡闻久处一方则习染而不觉不幸而在穷僻之域无车马之资犹当博学审问古人与稽以求其是非之所在庶几可得十之五六若既不出户又不读书则是面墙之士虽子羔原宪之贤终无以济于天下矣

　　南游记节录　　　　　
孙嘉淦

游亦多术矣昔禹乘四载刊山通道以治水孔子孟子周流列国以行其道太史公览四海名山大川以奇其文他如好大之君东封西狩以荡心山人羽客穷幽极远以行怪士人京宦之贪而无事者投刺四方以射财此游之大较也余皆无当焉余之少也淡于名利而中无所得不能自适每寄情于山水既登第授馆职匏系都门非所好也己亥之夏以母病告假归省其秋遂丁内艰罔极未报风木余悲加以荆妻溘逝子夭残不能鼓缶几致丧明学不贞遇为境所困欲复寄山水之间聊以不永怀而不永伤焉诗云驾言出游以写我忧此之谓也东出故门道井陉过真定历清苑观春水于获鹿食麦饭于滹沱望恒岳于曲阳访金台于易水仰伊祁于庆都思轩辕于涿郡已而北走军都临居庸登天寿东浴汤泉遂至渔阳上崆峒下玉田涉卢龙怀孤竹浮沈其中者又累月家世塞北今到辽西三过风景约略相同时值冬暮层冰飞雪千里丛林如束阴风怒号不自知其悲从中来也因而决计南行返都中治装适吾友李子景莲不得志于礼闱遂与之偕辛丑二月二十四日出都此则吾南游之始也都中攘攘缁尘如雾出春明门觉日白而天青过卢沟桥至琉璃河卢沟者桑干也琉璃河者圣水也南至白沟昔宋辽分界之处南至雄县有湖一望水弥漫河北巨观也过任邱有颛顼氏之故城南至于河间九河故道漫灭不辨滹沱易清衡漳潞卫高交淇濡皆经其境以入海南出阜城至景州东至德州入山东境州城临运河船桅如麻东南至齐河自涿州背西山而南七日走九百里极目平畴至齐河始见山途中矫首欲望东岳然余从泰山之北来午前见背午后见臂至泰安州始当其面次早欲上土人云不可山顶有娘娘庙领官票而后得入票银人二钱曰香税夫东岳自有神所谓娘娘者始于何代功德何等愚民引夫妇奔走求福为民上者既不能禁又因以为利不得已亦领票二更起贫民男女数千宿止道旁燃炬以丐钱教失而民鲜耻可慨已

四更至回马岭阶级愈峻如行壁上鸡明至玉皇庙谓至顶矣导者笑曰甫半耳既至其上纡回攀跻见所谓娘娘庙者在秦观峰下堂上有三铜碑明末大珰所铸余无可观东庑檐下石柱中断俯视有字拂拭辨之则李斯篆也登秦观乃泰山之巅也举头天外俯视寰中登泰山而小天下果不诬也峰巅有殿庭中石崛起意古者金泥玉检之文皆封于此日观在东月观在西高皆与秦观等古迹名胜不可[薄](簿)暮遂下至松山而少憩回思三观如在天上次早由泰安趋曲阜曩在山上视泰安城如掌大汶水一线环于城外徂徕若堵蹲于汶上出泰安城不见水与山也行五十里见大河广及汶水也又五十里见崇山巍乃徂徕也相去百里而俛视不过数武其高可想矣徂徕之西曰梁父对峙若门从门南出平畴沃衍泗水西流孔林在泗水南洙水在孔林南曲阜在洙水南沂水在曲阜南孔林方十余里其树蔽天其草蔽地至圣墓有红墙墓产蓍草西偏曰子贡庐墓处墙东南有枯木石栏护之子贡手植楷也门外有洙水桥距曲阜城可二里入曲阜之北门折而西则孔庙之东华门也庙制如内廷宫殿而柱以石为之蛟龙盘旋乃内廷所无至圣与诸贤皆塑像石刻至圣像有三车服礼器藏于衍圣公家圣公入觐不可得观殿南有亭颜曰杏坛坛南有先师手植桧高三丈余而无枝文皆左纽子贡之楷虽不腐而色枯此则生气勃发焉吾于是奋然兴也夫孔子者天所笃生以教后世者也考其生平三岁丧父七岁丧母中年丧妻晚年丧子夫哀死而伤离宁独异于人哉今观志学一章七十年内日进月益不以遇之穷而少辍其功其自待厚而所见有大焉者矣余乃戚戚欲以身殉何其陋也诗曰高山仰止景行行止虽不能至然心向往之曲阜东南为邹县县南有孟庙滕县在邹南地平旷可以行井田滕南有峄山始皇刻石其上峄东有陶河过陶河至邳州邳南有落马湖黄河所溢也湖南曰宿迁又南曰桃源黄河之北岸也南至清江浦黄河南曲运河北曲两河之闲不能一里而运低于黄数十丈河性冲突设有不虞淮扬其为鱼矣淮安南曰应应南曰高邮地多湖四望皆水高邮以南始见田畴江北暮春似河北之盛夏草长麦秀花红树绿风景固殊焉南至于扬州扬州自古繁华地当南北水陆之冲舟车辐辏士女游冶兼以盐商聚处僭拟无度流俗相效竞以奢靡此其弊也南至于瓜州遂渡江扬子江而清含虚混碧上下澄鲜金焦在中如踞镜面过江由小河入山至镇江府镇江古京口四面阻山形隔势禁以临天堑寔南北必争之地也

南至于丹阳闻有练湖而未见自丹阳西见山绵百余里至无锡曰九龙山其南峰曰惠山惠山之东曰锡山惠山之南曰夫椒夫差败越之所也夫椒之南曰阳山越败夫差之地也阳山以南峰列峙巍然而郁者灵岩穹隆支硎元墓上方诸山也虞邱南六七里苏州城也姑苏控三江跨五湖而通海阊门内外居货山积行人水流语其繁华都门不逮然俗浮靡人夸诈百工士庶殚智竭力以为奇技淫巧所谓作无益以害有益者与登虎邱而四望竹树拥村浓阴沈绿然赋税重民不堪命焉南出吴江由蓝溪至浙东嘉杭之间其俗蚕地皆种桑家有塘以养鱼村有港以通舟麦禾蔚然茂于桑下静女提蓝儿童晒网与三吴之繁华又别矣南至武林门棹舟竟入城中出候潮门至江口一望浩渺大不减扬子而色与黄河同则钱塘江也钱塘西湖之胜自幼耳熟既见江急欲至湖上居人曰游西湖者陆轿而水船余曰不然江山之观一入轿船则不能见其大且异境多在人迹罕至之处轿与船不能到也因步行至苏堤堤西有园亭潭北有亭翼然水面者湖心亭也亭北突起而韶秀者孤山也山上紫垣缭绕者　行宫也其东直抵杭城者白堤也苏堤纵而白堤横孤山介两堤之间焉其西有岳武穆庙庙外铁铸秦桧夫妇而其首为人击碎尝读史至国家兴亡之际不能无疑于天也当武穆提兵北伐山东河朔豪杰响应韩常内附乌珠外奔使其予秦桧以暴疾假武穆以遐年复神州而返二圣至易易耳而顾不然待其人之云亡邦国殄瘁易代而后乃复祀武穆而击桧岂天心悔过而假手于人耶抑天终不悔而人奋其力与天争耶人之言曰恶之报不于其身必于其子孙今闻秦氏盛而岳氏式微此又何说焉使天不好而恶恶人之好恶之心何由而生也天之好恶既与人同胡为误于其子孙而终不悔耶呜呼此其故圣人知之矣昔者圣人之作易也君子长而小人消曰泰小人长而君子消曰否运之有否泰数也天之所不能违也非小人得志而害君子则运不成故万世之人心好君子而恶小人者天之理之常一时之气运福小人而祸君子者天之数之变万物之于天犹子之于父臣之于君也龙逢比干其君不以为忠申生伯奇其父不以为孝孝子不敢非其亲忠臣不敢怼其君而于天何怨焉由岳坟而西道出北高峰下路旁皆山苍松翠柏蔽岫连云沿溪深入有坊题曰飞来峰过坊而西有寺扁曰云林时值四月八日寺于此日斋僧远近僧来者甚本寺住持披法衣上堂讲经其大和尚曰禘晖年可九十余矣巍然据高座首坐二人侍者八人其下行列而拜跪者可三百比邱与比邱尼咸在其威仪俯仰皆娴谨独惜所讲无所发明即成书而诵之其下不必尽闻闻者不必尽解徒听侍者拜云则拜起云则起而已

呜呼佛法入中国千余年矣愚民绝其父子之天性饮食男女之大欲而为僧自宜求成佛而佛又必不可成不成佛而徒自苦奚取于为僧且此堂上堂下说法听法诸非不自知照本讽诵随人跪起之不可以成佛然而必为此者有所不得已也贫无所不能力作因削发而为僧而天下之愚夫愚妇非为殿宇庄严戒律威仪以耸动之不能发其信心而得其布施故此济济而楚楚者名为学佛寔为救饥计也井田久废学校不兴彼既无田可耕又不闻圣人之道以为依归穷而无所复入无足怪也出天竺而南至于忠肃公之坟于坟之南南高峰也此中名山古剎甚多屈指不能数其名累月不能穷其境吾始知吾之足力不能至也而遂还留数日遂渡江而东惜时非八月不能观大潮渡江至萧山萧山有湘湖产蒪丝嘉鱼旱则引湖水以溉田潦泄于海风景似西湖而有用过之萧山东则山阴道上矣千岩万壑山下皆水大溪小港泛舟入山阴城出城至于鉴湖由鉴湖游吼山返棹乃谒禹陵禹陵之山高圆若峰环拱有如侍卫庙旁有石窆石亭相传葬禹时所用石高五六尺圆如柱端有圆孔似孔庙之汉碑记曰公室视丰碑三家视桓楹石窆石似楹葬碑也由禹陵至南镇南镇者会稽山也其下有庙为历代祭告之所回舟夜泊山阴城外月几望矣天水相涵空明一片人在舟中身心朗彻恍然若有所悟予棹舟在山阴道上三日夜有山皆秀无水不清回环往复不辨西东绍兴之西南皆山而东北近海吼山在东兰亭在西禹陵南镇在其南北也由绍兴复返杭州自杭州溯浙江至于富阳富阳以南川势渐窄则桐庐也转而西则富春也南北皆山其中皆水不余寸土两钓台在北山下石峰直起旁有子陵祠高山流水之观止矣西至于严州高山四塞大水环周可称天险南入横溪至于兰溪自杭州至兰溪四百余里冈峦绵雄于富阳清于桐庐奇于富春秀于兰溪人在舟中两岸之山次第从船窗中过如画图徐展舟行之乐无踰于此兰溪南曰金华川势大开西至于衢州西至玉山复登舟至于广信为江西界西北至贵溪闻贵溪有象山陆子静读书其上尝曰云山泉石之奇目所未睹问之人而不知知有龙虎山张真人而已西至安仁地平旷南至瑞洪遂入鄱阳自安仁以西四望不见山至瑞洪以南四望并不见树湖水甚浊波涛皆红出湖入章江至南昌登滕王阁南昌阻风泊舟于生米渡次蚤渡江几至不测余自维扬登舟过扬子泛吴淞涉钱塘溯桐溪经鄱阳在舟数月侥幸无恙习而安焉设非遭此遂安其危而忘垂堂之戒也岂可哉

南至于丰城西入清江至临江府西过新喻山尤多分宜之山清而秀袁州之山奇而雄至芦溪乃陆走过萍乡复登舟径醴陵出渌口至湘江入湖南境右江风俗胜于三吴两浙男事耕耘兼以商贾女皆纺织所出麻枲棉葛松杉鱼虾米麦不为奇技淫巧其勤俭习事有唐魏之风独好诈而健讼则楚俗也湘江之水清而文南至衡州谒南岳凡岳镇非独形伟其气盛也向登泰山郁郁葱葱灵光焕发渡江以来名山无数神采少减焉兹见南岳乃复如睹泰山连峰争出高不可止复岭互藏厚不可穷予九面望而卒未尝见其顶始叹衡山之云之难开也西至永州自右江至衡阳数千里间土石多赤一望红原绿草碧树丹崖烂若绘绚至零陵山黑而石白天地之气一变城下潇江北合于湘西入湘口水愈清西至于全州为粤西形势之地南至于兴安有海阳山半山有分水岭山脊流水可以泛舟至岭而分其北流者为湘江南流者为漓江一水而相离故曰湘漓也予自长沙溯湘江至永全挽舟直上如登峻山腰回舟转入漓江下桂林如建瓴源泉混混咫尺分流而北入北海南入南海其岭之高可知矣南过灵川至于桂林过夏时时跨马出游郊垧负郭山水之胜皆见之兹行也在桂林之日为久猺苗土獞蚺蛇山羊锦鸡孔雀黑白之猿荔枝佛手之树黄皮白蜡之林芭蕉之心长大如椽天雨之花其红射日可谓见所未见独其俗凶悍褊小嗜利好杀天地之灵锺于物而不锺于人何哉七月暑退登舟返棹北至于长沙西有岳麓山其巅有道乡台昔邹志完谪长沙守臣温益逐之雨夜渡江宿于此后张敬夫为之筑台朱子题曰道乡道乡者志完之别号也凡地之美恶视乎其人不择地而安之皆可安也予过五岭泛三江望九嶷历百越皆古迁客骚人痛哭流涕之所入而游焉花鸟水石皆有会心比及长沙山林雅旷水土平良已如更始余民复睹司隶雍容贾太傅乃不自克而抑郁以死语云少不更事太傅有焉北过橘州昔范质夫南谪夫人每骂章惇过橘州舟覆公自负夫人以出徐曰此亦章惇为之耶予性褊服膺范公以自广今过其地想见其为人过黄陵入洞庭浩浩荡荡四无涯涘吾游行天下山吾皆以为卑水吾皆以为狭非果卑与狭也目能穷其所至则小之矣物何大何小因其所大而大之则莫不大因其所小而小之则莫不小苏子瞻曰覆杯水于地芥浮于水蚁附于芥茫然不知其所济少焉水涸蚁即径去见其类出涕曰几不复与子相见岂知俯仰之闲有方轨八达之路乎计四海之在天地之闲也犹杯水也舟犹芥也人犹蚁也吾乌知蚁之附芥不以为是乘槎浮海及其水涸而去不以为是海变桑田耶四海虽广应亦有涯目力不至则望洋而叹因所大而大之耳今在洞庭吾目力穷焉即以洞庭为吾之海可也

北出泾河口入岷江西北一望荆襄汉丐沃野千里似燕赵两河之间洋洋乎大国之风也江南岸为临湘嘉鱼蒲圻之境连延皆山赤壁在嘉鱼雄峙江浒北至荆口两山对峙北曰丐口丐口之北西曰汉口汉阳府也东曰夏口武昌府也墉山为城堑江为池武昌城内包三山汉阳城内有两湖汉阳城外有大别山予尝登大别之巅以望三楚荆衡连镇江汉朝宗水陆之冲舟车辐辏百货所聚商贾云屯其山川之雄壮民物之繁华南北两京而外无过于此然江漂湖汇民多水患盗贼乘之楚俗悍轻鲜思积聚山薮水洳流民鸠处其人率窳庞杂而难治亦可虑也北入孝感北出武胜关右列方城左排穆陵所谓冥阨之塞北至于信阳信阳古申国东邻息申息者楚之北门也又东邻蔡昔桓公侵蔡蔡溃遂伐楚非上策也由蔡至郢崇山大小不可胜计所谓方城为城汉水为池无所用能伐楚者莫如秦出武关下汉川则撤荆襄之藩篱出三峡下夷陵则扼鄂岳之要害故秦并六国亦地势然也北至于叶县为沈诸梁之封邑北渡汝水至襄城西至禹州大禹之封邑北至告城古阳城地也临颍水面箕山负嵩岳左城皋右伊阙崇山四塞清流潆洄其高平处有周公测影台巨石屹立高可七尺下方五尺上方三尺周礼大司徒以土圭之法测土深正日影以求地中日南影短日北影短日至之影尺有五寸即此也北至登封介嵩山太少二室之间太室之巅栉比若城垣少室之峰直起若台观虽无岱宗衡华之高奇而气象雍容神彩秀朗有如王者宅中居正端冕垂绅以朝万国不大声色而德意自远中岳庙在太室之南少林寺在少室之北尽山岳之奇丽非笔舌所能传也出嵩山渡洛水至偃师道中北有缑山北上北邙望见洛阳由孟津渡河至孟县孟县者河阳也北渡沁水上太行太行之上首起河内尾抵苏辽碣石恒山析城王屋皆太行也寔天下之至险登太行而四望九州岛之区可以历指所谓天下之中地之腹也过太行而北则吾山西境矣总而计之天下大势水归二漕山分三干河出江源岷蜀始于西极入于东溟大河以北水皆南流大江以南水皆北注汉南入江淮北入河虽名四渎犹之二也太行九边西接玉门东抵朝鲜是为北干五岭衡巫西接嵋东抵会稽是为南干岷嶓华嵩是为中干岱宗特起不与嵩连亦中干也北方水位故燕秦三晋之山色黑而陂陀若波东方木也故齐鲁吴越之山色青而森秀若林楚南闽粤尖而土赤粤西黔蜀石白而形方天有五行五方应之江性缓河流湍急焦白鄱红洞庭澄清其大较也斯行也四海滨其三九州岛历其七五岳睹其四四渎见其全帝王之所都圣贤之所处通都大邑民物之所聚山川险塞英雄之所争古迹名胜文人学士之所歌咏多见之焉独所谓魁奇磊落潜修独行之士或伏处山巅水湄混迹渔樵负贩之中而予概未之见岂造物者未之生耶抑吾未之遇耶抑虽遇之而不识耶吾憾焉

然苟吾心之取则于山见仁者之静于水见智者之动其突兀汹涌如睹勇士之叱其沦涟娟秀如睹淑人君子之温文也然则谓吾日遇其人焉可也抑又思之天地之化阴阳而已独阴不生独阳不成故大漠之北不毛而交广以南多水文明发生独此震旦之区而已北走胡而南走越三月而可至昆仑至东海半年之程耳由此言之大块亦甚小也吾以二月出都河北之地草芽未生至吴而花开至越而花落入吴而栽秧至粤而食稻粤西返棹秋老天高至河南而木叶尽脱归山右而雨雪载途转盼之闲四序环周由此言之古今亦甚暂也心不自得而求适于外故风景胜而生乐性不自定而寄生于形故时物过而生悲乐宁有几而悲无穷期焉吾疑吾之自立于天地者无具也宋景濂曰古之人如曾参原宪终身陋室蓬蒿没户而志竟充然有若囊括于天地者何也毋亦有得于山水之外者乎孟子曰万物皆备于我矣老子曰不出户知天下非虚言也为地所囿斯山川有畛域为形所拘斯见闻有阻抑果其心与物化而性与天通然则自兹其往吾可以不游矣而吾乃无时不游也已

　此篇之所以入选之旨具见前篇张氏游说中矣古者男子生而有四方之志惟二十以前博学不教内而不出及三十而后则友天下之士出门交有功固断不可少者矣太史公自所学而以浮江淮登会稽为言邴原游学四方乃成名儒明儒胡敬斋晚年自以足迹不出乡里无以广其见闻发其志意乃游吴越楚粤而后返以此为游夫岂犹夫世俗之守瓮牖与夸结驷者乎故以二篇附于师友之后云

　　重儒官议　　　　　
冯桂芬

先儒言师道立则人多师儒之盛衰人才升降之原本也今郡县莫不有学学莫不有师诸生以百数仅识面者廪生耳增附皆陌路岁时敛学租候伺学使者按部争新生之贽诸生获谴为州县典守如狱掾此外无事绝无所谓教育人才之意于乎师道之不讲久矣无他位既卑权亦微流品近益杂汉成帝诏所谓为下所轻非所以尊道德者也今天下惟书院稍稍有教育人才之意而省城为最余所见湖南之岳麓城南两书院山长体尊望重大吏以礼礼之诸生百许人列屋而居书声彻户外皋比之坐问难无虚日可谓盛矣独惜其所习不过举业不及经史所治不过文艺不及道德而楚南多才往往发迹其中矧能由是而进于经史道德也哉考宋史晏殊知应天府延范仲淹以教生徒盖书院也厥后因其制为学校然则学校之初固如是后乃陵夷衰微以汔于今也朱子曰须是罢堂除及注授教官请本州岛乡先生为之陆氏世仪曰教官不当有品级亦不得谓之官教官者师也师在天下则尊于天下在一国则尊于一国在一乡则尊于一乡无常职亦无常品惟德是视顾氏炎武曰师道之亡始于赴部候选又曰教官必聘其乡之贤者以为师而无隶于仕籍昔贤论说如彼今时情事如此愚以为惟合书院学校为一而后师道可尊人材可振也移书院于明伦堂侧建精庐可容一二百人郡县主之省会则督抚学政主之春秋祀事及学政试事归州县出纳琐屑领以城绅合通学之人而教之学贡愿至者与焉同其甲乙童生则简其尤者与焉异其甲乙择师之法勿由官定令诸生各推本郡及邻郡乡先生有经师人师之望者一人官核其所推最多者聘之不论官大小皆与大吏抗礼示尊师也厚诸生廪饩居院者为内课使足以代训蒙不能居院者为外课半之月官课一亲诣以重其典有事则改日师大课一小课一家远又不能居院者为课季一课不给饩非游学连三季不至者山长告于学政而黜之有败行亦然小过降童舍期而复之笃疾给冠带愈而复之其黜陟略用宋元明三舍积分法而变通之法以大课名次并计以得数少多为先后造积分册随课升降岁终简其积分居最而品行亦优者数人送学政参定之以次贡入太学经岁科十试凡十五年而出书院愿留者仍听行之数年文风不日上士习不丕变者未之闻也或曰文风固进矣士习何与焉曰亦能择师得人而已师得其人见正事闻正言行正道习与正人居之不能无正芳臭气泽之所及有潜移默化于不自知者夫闻风犹将兴起同堂乎且夫观人之法不惟暂惟常不惟显惟微不惟矜惟忽而能见于常于微于忽独有朝夕与居之人责之以保举其有滥焉幸焉者鲜矣岂与夫一人之荐牍一日之文字所可同年语哉于是太学中人皆天下之选非一百八金之流可比司成诸职必极天下之选始足副人望亦宜由诸生公推翰林官请　简例屋以容千人为率廪之如郡县居监读书三年与之官所谓天下文章莫大于是彬彬乎盛矣哉

　　戒谕学官　　　　　
李棠阶

士子为风化之原而教职寔士子之倡专司训课人心风俗之本系焉将相牧令之才基焉所关綦重故按月课定例甚严乃者因循故事职多不举而书斗等又或借为勒索之资名存实掩士奚由进本院奉命视学学校是其专责士习之未端文风之未纯恻然痛心然通省地远人多势不能周知而遍教之不得不仰重各学以分其责而广其教训且各属皆言教职等桑梓之地士子优劣与有荣辱岂得漠焉视为无关痛痒之事夫来学有贽礼所不废近闻诸生入学延玩者多虽属伊等无礼然亦必寔有迫于饥寒者究而论之我辈亦未必无过师之受贽将以教之也清夜自思士子之品行果由我敦否士子之学问果由我进否设真能肫肫劝课视如子弟谁无良心方将致敬尽礼之不暇而肯故为玩延乎必无是礼矣今与各学约本案新生及在学旧生按定人数分为一月四课届期汇集明伦堂先教以敦伦立品反复劝谕然后命题面试秉公甄录将所取优等每一课呈解数本每三月呈解一次其余每课二三等但造清册呈送其文理通顺屡取优等者本院量加励劣者反此如无故三月不解卷子本院定行查究至武生亦于每月定期传集默写武经一及　圣谕广训一二百字伊等更宜宛转训戒或与之讲　圣谕一二令伊等拱听久亦可化其桀慢之气如有三次不到者照例严传戒饬无故终年不到者详请斥革诚能寔力奉行认真训课激劝之方无不曲尽则诸生即间有不肖而守分好学之士必多本院按临从优异决不辜负苦心若仍视为具文诸生等毫无进境本院定行严惩亦不能格外贷也

　　江宁府学记　　　　　
曾国藩

同治四年今相国合肥李公鸿章改建江宁府学作孔子庙于冶城山正殿门庑规制粗备六年国藩重至金陵明年荷泽马公新贻继督两江赓续成之凿泮池建崇圣祠尊经阁及学官之廨宇八年七月工竣董其役者为候补道桂嵩庆既敕既周初终无懈冶城山巅朝天宫旧址道士祀老子之所也道家者流其初但尚清静无为其后乃称上通天帝自汉初不能革秦时诸畤而渭阳五帝之庙甘泉泰一之坛帝皆亲往郊见由是圣王祀天之大典不掌于天子之祠官而方士夺而领之道家称天侵乱礼经寔始于此其它炼丹烧汞采药飞升符箓禁咒征召百神捕使鬼物诸异术大率依托天帝故其徒所居之宫名曰朝天亦犹称上清紫极之类也嘉庆道光中宫观犹盛黄冠数百人连房栉比鼓舞甿庶咸丰三年粤贼洪秀全等盗据金陵窃泰西诸国绪余燔烧诸庙群祀在典与不在典一切毁弃独有事于其所谓天者每食必祝道士及浮屠弟子并见摧灭金陵文物之邦沦为豺豕窟宅三纲九法扫地尽矣原夫方士称天以侵礼官乃老子所不及料迨粤贼称天以恫群神而毒四海则又道士辈所不及料也　圣皇震怒分遣将帅诛殛凶渠削平诸路而金陵亦以时戡定乃得就道家旧区廓起宏规崇祀　至圣暨先贤先儒将欲黜邪慝而反经果操何道哉夫亦曰隆礼而已矣先王之制礼也人人纳于轨范之中自其弱齿已立制防洒扫沃盥有常仪羹食肴胾有定位緌缨绅佩有恒度既长则教之冠礼以责成人之道教之昏礼以明厚别之义教之丧祭以笃终而报本其出而应世则有士相见以讲让朝觐以劝忠其在职则有三物以兴贤八政以防淫其深远者则教之乐舞以和顺之气备文武之容教之大学以达于本末终始之序治国平天下之术教之中庸以尽性而达天故其材之成则足以辅世长民其次亦循循绳矩三代之士无或敢遁于奇袤者人无不出于学学无不衷于礼也老子之初固未精于礼经孔子告曾子子夏述老聃言礼之说至矣其后恶末世之苛细逐华而悖本斲自然之和于是矫枉过正至讥礼者忠信之薄而乱之首亦有所激而云然耳圣人非不知浮文末节无当于精义特以礼之本于太一起于微眇者不能尽人而语之则莫若就民生日用之常事为之制修焉而为教习焉而成俗俗之既成则圣人虽没鲁中诸儒犹肄乡饮大射礼于旁至数百年而不绝又乌有窈冥诞妄之说淆乱民听者乎吾观江宁士大夫材智虽有短长而皆不屑诡随以徇物其于清静无为之旨帝天祷祀之事固将峻拒而不惑孟子言无礼无学贼民斯兴今兵革已息学校新立更相与讲明此义上以佐　圣朝匡直之教下以辟异端而迪吉士乎企向圣贤之域岂仅人文彬蔚鸣盛东南已哉

　　劝置学田说　　　　　
张之洞

民士经传恒言不而教未之前闻夫民之道岂能济人悦惟在上者不夺其生理不扰其生计斯即之之术也民固尔士亦然今日士多而贫即使书院义学兴之属百计培植犹惧不济忍重剥削之乎川省学校事体使者于所当为所得为者竭力图之独有一端蒿目疚心寝馈不适莫如新生覆试计较束修一事曩年川省风气新进谒师贽弊丰腆寔缘生理富饶学额矜贵沿为成例动必取盈常有一朝进学毁家大半负债终身虽甚孤寒亦索常例结费之券未剖扣除之牌已悬通省习惯而视为固然使者少见而骇为怪事每至覆试之日终日旁皇如芒在背若操之过蹙则恐狡黠生童藉词[挟](狭)制若听其迟缓更恐贪恶书斗逼勒孤寒操纵皆非无从停决故使者不以昼夜考校不寝不食为劳而以覆试日为苦由衷之言有如皦日试思童生应试蹑屩担簦三旬九食欲谋一馆艰如移山终岁修脯不供事蓄甚者寄食无门敝履无下幸而获隽安得多金即或饘粥粗给而博一青衿遽责其破家弃产亦可谓忍情拂理伤心惨目者矣特是广文一席自唐代以来即号冷官束修自行尚非在礼法之外若必并此禁绝何以自存送考办公资用度于何取之其富而好礼者自愿致敬亦将不许乎且将令其藉案讹诈句结劣生属托公事因以为利乎夫教官子弟亦望游庠诸生之家岂无司铎何乃不平不恕惟务责人使者按部所到不惮严切禁戒多方督催今日诸教官固多能砥厉廉隅自甘刻苦然不肖书斗造言剔嬲设谋串陷变怪百出又岂人意料所及尤可患者由今之道书斗利舞弊幸进者之一切从丰必致包庇串合无所不为而陆续送覆随棚带覆单身补覆下届补覆诸弊终亦不能禁绝顶替鬻贩百弊伏焉试事安望澄清真才安望吐气此川省积年之痼疾已然之明事皆士类所目击之身受之搤腕拊心而历历言之者也若不思一两利经久之方仍为本省师生终古之累今日止有一策汝等可自为之川省尚称殷实各州县公局义举目甚多士民乐急公捐施恐后

夫四民以诸生为翘楚地方以读书人为元气此之不讲好何为若得各处绅宦粮民感发集议公捐一置买学田计其三年收获之租足敌两考束修之数各学丰歉不同须就本处历届情形酌议之分年匀给送考时酌加资斧如此则远郡署事者即不遇送考亦不至困陪难归取进后限定止以千钱为贽一切书斗小费认号转案补帮增出贡举优报丁起复录遗诸费取办于此陋概为湔除士民定议于下然后请长吏督率行之官吏劝捐则滋弊士民筹办则可行由本州岛县详明立案立石永永不得变革若不能筹此买田巨者或每年仿照他项公事之例酌议定数按年捐助或别筹他取息给用惟地所宜不必一辙其瘠土狭乡不能办者听之不愿办者听之仓卒不能办者徐图之通省办则通省之士林利一县办则一县之士林利斯则贫士不病冷官不讥诸生然无累然后可壹心而读书学师廉介无求然后可抗颜而训士岂惟庠序之乐抑亦化导风俗之源也夫川省公举之费亦多矣然饱衿棍饱衙不如饱寒畯之为得也三费局之设诚矣然恤捕衙恤泛官不如恤学师之为要也三费大是政不可挹彼注兹如或吝财惜费则更有说以喻之要之富室大户孰无子弟孰不望其成名既有公则异日子弟入学不致受无名之抑勒费无益之唇吻就云自谋亦复甚纵使家无儒士可决其后必昌既擅乐施之令名兼获济物之美报此日之孝秀即他日之缙绅此日获助于乡人他日必思造福于桑梓无往不复更非他项捐资所可同年而语者也如校官者虽非本县人士要是同省寒儒即云于彼有益亦是楚弓楚得非波及局外此举在他省则甚难在川省则甚易在他省则可缓在川省则甚切比者南川县令文昌黄君际飞即持此议设法劝捐有志竟成置买学田千有余亩计其所入足与往岁相当章程皆与右所说同前年岁试招覆时师生同欢确有成效黄君之贤能爱士南川士民之好义知本使者敬之之愿通省百六十州县效之若欲查照南川县办法者[准](淮)赴本衙门钞案语云富者赠人以财仁者赠人以言使者庸愚不能别画一士之策敢以此一隅小补之言进可乎

　　论古今师道之异　　　　　
孙多士

书曰天佑下民作之君作之师故自上古以至近今无不立君以民立师以教民是为人师者之权力责任亦与为人君者相侔又岂寻常之人皆可以为之者哉三代以上君常兼师前自伏羲后及文武教之事皆上任之若臣下仅分司各职而已周之衰也天生孔孟而师道始属于在下之人矣惟是师教之法古今各异昔孔子之教人曰弟子入则孝出则弟谨而信泛爱而亲仁行有余力则以学文至汉廷之取士曰孝弟力田曰经明行修然后得与乡里举选升之于朝试以经术策文迨唐时裴行俭犹曰士先器识而后文艺是前代之教人取士未有不先考其行后观其文也至后世则反是君之取士但阅其文不察其行师之教人不训以行但督以文此古今学术之各殊故人心亦因之以判而政治亦因之以分也孔子不尝言曰文莫吾犹人也躬行君子则吾未之有得此虽至圣自谦之言亦足以见文易而行难也又今时之所谓文者尤为文中之至末者乎夫古昔神圣之设教也先教人以小学之法后教人以大学之道今之为师者于小学之法大学之道皆视为无足重轻不关缓急之事其生平专心竭力者惟帖括一事而已故世之人自束发从师之后先读四子之书后读五经其所以必读四书五经者皆因功令命题必在其中否则并此亦可不读也更有欲速之徒读完四书之日师即令读诗文故有五经尚未读完而业已往应童子试者甚至试帖之平仄尚不能谐字画之正俗尚不能辨而为之师者皆以为不关紧要仅须时文妥帖即可采芹折桂看花长安矣又何必多求哉故当从事诵读之时师之勤者未尝不时与其徒讲解但求其所谓讲解者不过将圣人平日谈论之语言与诸贤当时记载之文字说一遍训其徒曰日后中若遇以此命题尔当如何阐发寔义描摹虚神已可称为一代之名师矣至于圣贤训人之精义师固茫然不解徒更漠然不知尚何望古今学术之能相及哉故虽历代以来于京师及各省地方均令设立学校令设立书院而其所以训人者亦不外乎制艺试帖若有书院课士以经解古文诗赋等艺者另目之为古学而能与其列者已寥寥矣嗟乎士人仅知学文已属古圣设教之末务矣至于今之帖括又为文艺中之末务乃师以是教徒以是学朝夕于斯终身于斯觉舍此之外并无所谓学者一旦得志则自负曰予圣贤之徒也即人亦称之曰彼圣贤之徒也而岂知古昔圣贤之所以教人者固全不在此耶夫古之设教学也如此而今之习教学也如彼其于轻重缓急大小先后之序又岂能以道里计耶故曰古今之学术既异而政治人心所以不同也若是师岂易为者哉

　　论端士习以崇师道为先　　　　　
孙诜

处今日而言时政人人皆知以自强为先矣顾有自强之良法必先有可以自强之人材士习不端而欲人材之盛焉不可得也师道不崇而欲士习之端焉尤不可得也古人有言树木之计十年树人之计百年夫所以树人者欲其得人以行政耳乃其效必期之百年为计无乃太迂不知非迂也民有四而士为之首进而上之即以列百僚升宰辅是士者官职之始基而政令之源本也故欲树人先端士习习之为言渐也其不端也非由朝夕所致则其端也亦非旦暮可期必也先以政刑继以德礼黜涉当而惩劝明然后父诏其子兄勉其弟先进导于前后生步于后骎骎乎人心厚而风俗醇而人材于以辈出于此其期固非百年不可若今日之士习其尚得谓之端乎儒者蒿目时艰值水旱灾荒之迭告与夫人心之变风俗之浇较咸同前为益甚灵秀惟士为最即机械亦惟士为工要而论之大率有二弊焉一曰务名而无实一曰趋利而荒义昔之为士者殚毕生之精力求工于小楷试帖而此外不知一事其病止于空浅陋而已今之空浅陋犹是也而闻见较增人人夸张以求胜以故甫获一衿即弃词章而高谈经济矣乃究乎其实则非特经济不易言词章不易言即薄举业者寔未尝工举业薄时墨者寔未尝精时墨极之薄考卷者寔亦未尝能为者卷也此务名之弊也昔之士虽亦未能忘利然皆求分中之利今则谋利之途愈多营利之术愈下凡夫刀笔筐箧之谋锥刀驵侩之策苟可得利靡所不为且也旷胶庠之业而游食于四方其得志则乎幕友司事之间不得志则流为莠民而不恤其故由于趋时欲而无卓然自命之志趋时则服食玩好惟事奢华欲则耳目口腹于恣纵不能俭自不能廉廉既寡而亦鲜焉此趋利之弊也士苟有二者之弊处不能为名儒出安能为良吏斯即涉猎经史讨论掌故而无本之学其失仍与小楷试帖等救斯弊者在督学使者之董戒在地方长吏之谕教而尤在于先达绅耆之化导身为先达则一言一动皆为乡邦所效法先达而务名欲都人士之务寔不可得也先达而趋利欲都人士之趋义不可得也其事至微其机甚捷士习之盛衰不于此系乌乎系

然此犹为己为士者言之也若夫士之初基在于蒙蒙之责在于师道今城乡各处硕儒设教固不乏人而忝拥比误人子弟之辈亦比比皆是即以松沪两处而论二十年前子弟自垫中出者非率以长老即随以童仆或有年逾舞勺结伴闲游亦不过极之庙社茶寮而止今则易茶而酒矣由酒而矣舍庙社而博场妓馆矣向所谓童子嬉戏之场不过复问质之于其师则茫然也夫以蒙之时而即染种种习气他日安望其克自树立其为一人一家之患者犹小而为当世患者寔大枝叶未害本寔先拨然则为百年树人之计者安可不于师道加之意哉虽然今日之师道亦未易言矣必也由旧章以明其体而后生于以奉楷模法西学以达其用而儒术于以宏匡济行见人文蔚起教思无穷处为乡党之通材出为朝廷之硕望而中国自强之政亦可以次第举行焉岂不懿欤
 
　 
卷十四　文教部十四　教法

　　论幼学
西人每岁创新法制新器者以十万计着新书得新理者以万计而中国无一焉西人每百人中识字者自八十人至九十七八人而中国不逮三十人顶同圆也趾同方也官同五也支同四也而悬绝若此呜呼殆天之降才尔殊哉顾吾尝闻西人之言矣震旦之人学于彼土者才力智慧无一事弱于彼其居学数岁然试举首者往往不绝人之度量相越盖不远也而若是者何也曰春秋万法托于始几何万象起于点人生百年立于幼学吾向者观吾乡塾接语其学究蠢陋野悍迂谬猥贱不可向迩退而儳焉忧愀然思无惑乎乡人之终身为乡人也既而游于它乡而它县而它道而它省观其塾接语其学究其蠢陋野悍迂谬猥贱举无以异于向者之所见退而瞠然芒然皇然曰中国四万万人之才之学之行之识见之志气其消磨于此蠢陋野悍迂谬猥贱之人之手者何可胜道其幸而获免焉者盖万亿中不得一二也顾炎武曰有亡国有亡天下曰强敌权奸流寇举无足以亡国惟吏胥可以亡国外教左道乡愿举无足以亡天下惟学究足以亡天下欲救天下自学究始

古之教学者不可得见矣顾其为道散见于七十子后学所记者若曲礼若少仪若保傅若学记若文王世子若弟子职何其详也吾未克游西域观于其塾与其学究顾尝求之于其书闻之于其人其与今日之中国何相反也其为道也先识字次辨训次造句次成文不躐等也识字之始必从眼前名物指点不好难也必教以天文地学浅理如演戏法童子所乐知也必教以古今杂事如说鼓词童子所乐闻也必教以数国语言童子舌本未强易于学也必教以算百业所必用也多为歌谣易于上口也多为俗语易于索解也必习音学使无厌苦且和其血气也必习体操强其筋骨且使人人可为兵也日授学不过三时使无太劳致畏难也不妄施扑教使无伤脑气且养其廉耻也父母不得溺爱荒学使无弃材也学究必由师范学堂使习于教术深知其意也故西童出就外傅四年之闲其欲为士者即可以入中学仞专门以名其家其欲为农若工若商若兵者亦可以识天地人物之理中外古今之迹其学足以为仰事俯畜之用稍加阅历而即可以致富贵故用力少而畜德多数岁之功而毕世受其用也

中国则不然未尝识字而即授之以经未尝辨训未尝造句而即强之为文开塾未及一月而大学之道在明明德之语腾跃于口洋溢于耳夫记者明揭之曰大学之道今乃骤以施之乳臭小儿何为也明德二字汉儒据尔雅宋贤袭佛典动数千言未能悬解今则负之孙而语之彼乌知其作何状也夫大学之道至于平天下中庸之德极于无声臭此岂数龄之学童所克有事也今之教者其姑以授之而希冀其万一能解也则是大愚也知其必不能解而犹然授之是驱其子弟使以学为苦而疾其师也学究之言曰童子入学之始必使诵经俾知圣教如梁氏言是蔑经也非圣也吾姑弗与辨吾但天下之学究与党于学究者而誓之任千人中求一人能以经以教为心者有诸乎则非吾之所敢云也其诵经也试题之所自出耳科第之所自来耳假使以佛教取士吾恐如是我闻一时佛在之语将充斥于塾舍假使以耶教取士吾恐天主造物七日而成之语将阗溢于黉序而四书六经无过问者矣此非吾深文之言也彼仪礼者亦六经之一先圣之所雅言问今之学子曾卒业者几何人也同一礼记而丧服诸篇诵者几绝岂不以应试之无取乎此哉夫以先圣制作之精经纬之详乃仅供此辈贱儒窃取甲第武断乡曲之用夫谁为蔑经而谁为非圣矣古人之为教也由浅而深由粗而精今则不然先后倒置进退逆行故四书六经者大道之所在终身由之而不能尽者也而麦菽始辨即以授之及其长也而授之以八股试帖则文士之余耳又其长也则授之以大卷白折则钞胥之役耳荀卿曰始于为士终于为圣今人则不然始于为圣人而终于为钞胥岂不恫哉然持此以责贱儒贱儒必不伏受吾但如其意为其科第计而必授学之始责其子弟以必不能解之学而反于其所能解者而拨置之其操术何其拙也而取途何其迂也

人之生也有大脑有小脑即魂魄也西人为全体学者魂译言大脑魄译言小脑大脑主悟性者也小脑主记性者也佛氏言八识以眼耳鼻舌身为前五识意为第六识意根为第七识第六识即小脑也第七识即大脑也小脑一成而难变大脑屡浚而愈深故教童子者导之以悟性甚易强之以记性甚难何以故悟性主往以锐入为主其事顺其道通通故灵记性主回如返照然其事逆其道塞塞故钝是故生而二性备者上也若不得兼则与其强记不如其悟何以故人之所异于物者为其有大脑也故能悟为人道之极凡有记也亦求悟也为其无所记则无以为悟也悟赢而记绌者其所记恒足以佐其所用之悟吾之所谓悟者指此非尽弃记性也然其所记者实多从求悟得来耳不可悟会记赢而悟绌者蓄积虽多皆为弃材惟其顺也通也灵也故专以悟性导人者其记性亦必随之而增惟其逆也塞也钝也故专以记性强人者其悟性亦必随之而减西国之教人偏于悟性者也故观烹水而悟汽机引芥而悟重力侯失勒约翰近译谈天一书即其所著畴人之良也而自道得力乃在树叶石子喻见谈天首侯失勒约翰传中国之教人偏于记性者也故古地理古宫室古训诰古名物悉考据字字有来历其课学童也不因势以导不引譬以喻惟苦口呆读必求背诵而后已所得非不坚定也虽然人之姿英异而不记诵者盖有之矣吾以为如其记也则上口十次若二十次未有不能成诵者也若过此以往而不能则督之至百回亦无益也试变其法或示之以卷中之事物或示之以篇中之义理待其悬解助其默识则未有不能记者也人生五六年脑初合思囟心囟象脑初合形脑筋初动宜因而导之无从而窒之就眼前事物随手指点日教数事数年之间于寻常天地人物之理可以尽识其崖矣而其势甚顺童子之所甚乐今舍此不为而必取其所不能解者而逼之以强记此正学记所谓苦其难而不知其益也由前之说谓之导脑由后之说谓之窒脑导脑者脑日强窒脑者脑日伤此西人之创新法制新器者所以车载斗量而中国殆几绝也虽然近世之专以记诵教人者亦有故也彼其读书固为科第也诵经固为题目也自考试院搜检之例定而塾中咿嚘占毕之声惧其一二字之遗忘而毕生之所愿望者将大受其害也此亦非吾之深文也吾观学子得第之后曾无一人复以记诵为事者故知其初意专为如是也曰然则彼胡不示以事物告以义理以助其记也曰彼其所诵之书之事物义理非数龄之童子所解喻也然则彼胡不易一书而教之曰凡书而非考试所有事者可无读也故窒脑之祸自考试始

古人之言即文也文即言也自后世语言文字分始有离言而以文称者然必言之能达而后文之能成有固然矣故学缀文者必先造句造句者以古言易今言也今之为教者未授训诂未授文法闯然使代圣贤立言朝甫听讲夕即操觚顾野王之记建安李长吉之赋高轩自非夙根容躐进又限其格式诡其题目连上犯下以钤之擒钓渡挽以凿之意已尽而敷衍之非三百字以上勿进也意未尽而桎梏之自七百字以外勿庸也百家之书不必读惧其用僻书也当世之务不必讲惧其触时事也以此道教人所以学文数年而下笔不能成一字者比比然也

论语曰夫子循循然诱人孟子曰教亦多术矣故夫师也者以道得民非以力服人也今之教者毁齿执业鞭笞挞或破头颅或溃血肉饥不得食寒不得息国家立法七年曰悼罪且减等何物小子受此苦刑是故中国之人有二大厄男女罹毒俱在髫年女者足毁其肢体男者朴头伤其脑气导之不以道抚之不以术地非理室日闻榜杨教匪宗风但凭棒喝遂使视黉舍如豚笠之苦对师长若狱吏之尊学记曰其施之也悖其求之也佛夫然故隐其学而疾其师苦其难而不知其益也夫岂特疾焉苦焉而已古之听讼犹禁笞楚所以养廉远耻无令自弃今于鼓箧之始而日以囚虏之事待之无惑乎世之妾妇其容奴隶其以应科第求富贵者日出而不可止也

记曰张而不弛文武不能也又曰藏焉修焉息焉游焉此古今中外之通例也西人读书执业皆有定时当其时也虽有重客要事不以废也逾其时也则相从而嬉饮酒蹴踘所弗禁也西人比较每岁户口生死之数每百人中英国死者恒逾于美国二人医者推极其理曰美之操工者日三时英之操工者日四时其率之差实起于此然则执业时刻之多寡其与人身之相关如此其重也中国之人不讲斯义其惰者旦夕嬉游甘为游民其勤者终日勤动罔知节制来往宴会曾靡定晷酬应无度丛座日坐是忧斯固然矣若夫学童者脑实未充干肉未强操业之时益当减少论语曰学而时习记曰蛾子时术之但使教之有方每日伏案一二时所学抑已不少自余暇晷或游苑圃以观生物或习体操以强筋骨或演音乐以调神魂何事非学何学非用其宏多矣而必立监佐史以之正襟危坐以圉之庭内湫隘养气不足圈禁拘管有如重囚对卷茫然更无生趣以此而求其成学所以师劳而功半又从而怨之也

记曰凡入学者必释奠于先圣先师所以一志趣定向往崇教而道也今之学塾于孔子之外乃兼祀文昌魁星等吾粤则文昌魁星专席夺食而祀孔子者殆绝也夫文昌者槱燎司命或称为天神张仲孝友或指为人鬼魁星者袭奎宿之号依魁字之形造为幻相状彼奇鬼矫诬荒诞不可穷诘倡而尊之者当从左道惑之条沿而奉之者亦在淫祀无福之例乃入学之始奉为神明而反于垂世立教大成至圣之孔子薪火绝续俎豆萧条生卒月日几无知者是故父兄之相诏师长之相督朋友之相勉语以求科第博青紫则恬然固然不以为怪语以学圣人救天下则色然惊窃然笑以为此妄人也孟子曰修天爵以要人爵今又甚焉明目张胆以细人自居其不如是者且从而非笑之流失败坏一至此极非人之性恶也彼其受学之始其所以蓍之而矜式之者固在彼而不在此彼其不如是则是改其初服而倍其师也嗟乎以视佛氏之日念佛号耶氏之七日礼拜者其相去抑何远矣

凡此数端其积习在十年以前其流毒九州岛以内或安焉而不知非或知矣而惮于改或思改而不得其道或知道而难乎其人坐是谬种流传日敝一日而儒者遂以无用闻于天下若夫其欲为农若工若商若兵者其意既非为科第也青紫也而其势又不能终身势力于此间尽经阅其所谓帖括考据词章者而以求大道也七八龄间力贫就傅发蒙益慧恃此数年过此以往与学绝矣为之师者当如何悉心诱导其快捷方式去其阻力以求其有成乃亦舍天命谓性无声无臭之外无所谓读本也舍破承起讲对偶声病之外无所谓文法也夫贱儒之学此也虽云无用然能藉以窃甲第武断乡曲一生吃着不尽彼固自以为受用莫大也若夫为农为工为商为兵者之学此其于学非所用用非所学更显而易见也而历数百千年数万万人因沿蹈其覆辙而不知变迨至弱冠以后始以不学无术自怨自艾而此数年之功若有若无如烟如梦曾无秋豪能受其益盖莫不自咎其向者之惰于学也而不知皆蠢陋野悍迂谬猥贱之学究祸天下也此所以识字之人不及西国之半而农而士工而士商而士兵而士者千万中不得一二也

然则奈何曰非尽取天下之学究而再教之不可非尽取天下蒙学之书而再编之不可大率自五岁至十岁为一种教法自十一岁至十五岁为一种教法苟慧非项痴非周子皆可率由此道相与有成一曰识字书今之说文九千三百五十三文加以徐氏新字及近人所辑逸字外编等盖万余字比之于西文未为繁也虽然其字之见于经者才二千有奇耳汉初儒者作苍颉篇合秦之苍颉爰历博学三书为之断六十字为一章凡五十五章都三千三百字而司马相如作凡将史游作急就李长作元尚皆取材于是书然则西汉以前文字实只三千余耳说文招杨雄班固所续元始中王莽征天下通小学者说奇字于庭中杨雄取其有用者作训纂篇续苍颉凡八十九章五千三百四十字班固作在昔太甲等篇以续杨雄凡一百三章六千一百八十字而增益之其字之真出于古与否不必深辨要之今日通行文字实不过二千有奇苟识此数即以之参悟天人经纬伦物恢恢乎有余矣西人之文以声为主故字虽多而识字易中国之文以形为主故字虽少而识字难虽然亦有道焉以声为主者必先学字母而后拚音以形为主者必先学独体而后合体古人言独体为文合体为字独体之字象形指事为多合体之字形声会意为多王菉友着文字蒙求条理颇自言以教童子一月间而有用之字尽识顾其书于形事二端矣而古今文字除独体外形声居其十之八九必得简法以驭之乃可便易余顷在澳门有葡萄牙人来从学者或不识字或识矣而不能写余先以文字蒙求象形指事两门中之独体者授之继为形声字表以偏旁为纬以声为经专取其有用者不过二千余字为表一纸悬之堂中以授之十余日而尽识矣中国文字虽不主于声而声中之义甚多故形声一门中实有妙理可寻黄公度汪穰卿皆发此义黄之说云如天巅等音皆有高之意地底等音皆有低之意圆全完旋运环等音皆有圆之意汪之说云如古有旧意而枯故沽固楛等亦皆有旧意黄之说释名演之汪之说说文通训定声闲有发明两君皆将专书以言其理　又按凡所论说有用古今人之说者多注明惟用师说者不注以一切文字皆述师训也附标其例然此乃教以字之本义若引伸借孳乳浸多犹未足以驭之西人之教学童也先实字次虚字次活字今亦宜用其意魏默深有蒙雅一书分天篇地篇人篇物篇事篇诂天诂地诂人诂物诂事凡十门四字韵语各自为类与急就章同颇便上口惟所载字已太多有无用者文字蒙求亦同且虚字亦非韵语所能达韵语只能载同类之义若不也焉哉等虚字皆借之义又其义各不相侔难以韵语为次今宜用其实字活字等篇其虚字则先识其字至教文法时乃详其用则事甚顺矣学者自离经辨志以后亦既能读一切书能属一切文幼岁之事不复记忆今鳃鳃然以识字为言未有不匿笑之者然中国识字人少实坐斯獘且既无字书假手俗师当其初学书也仅令识其字不令知其义及少进而再以义授之故其始也难记而其后也益繁彼西人花士卜士比林卜等书取眼前事物至粗极浅者既缀以说复系以图其繁笨不诚可笑乎然彼中人人识字实赖此矣又闻西人于三岁孩童欲教以字则为球二十六分刻字母俾作玩具今日以AB两球与之明日从彼索A球又明日从彼索B球二十六日而字母毕记矣中国文授独体字亦可效其意也

二曰文法书中国以文采名于天下而教文法之书乃无传焉意者古人语言与文字合如仪礼左传所载辞令皆出之口而成文者也故曰不学诗无以言而传记亦屡言将命应对之事盖学言即学文也后世两事既分而斯义不讲自魏文帝刘彦和始有论文之作然率为工文者说法非为学文者问津故后世恒有读书万卷而下笔冗杳弇俗不足观者至于半途辍学之商贾等类其居学数年而豪间不能达一字者更不知凡几也西人于识字以后即有文法专书若何联数字而成句若何缀数句而成笔深浅先后条理秩然余所见者马叔眉近着中国文法书未成也余昔教学童尝口授俚句令彼以文言达之其不达者削改之初授粗切之事物渐授浅近之议论初授一句渐三四句以至十句两月之后乃至三十句以上三十句以上几成文矣学者甚易而教者不劳以视破承起讲支支节节而续成者殆霄壤也若其条理则俟马氏书成可得而论次焉

三曰歌诀书汉人小学之书如苍颉急就等篇皆为韵语推而上之易经诗经老子以及周秦诸子莫不皆然盖取便讽诵莫于此近世通行之书若三字经千字文事物不备义理亦少今宜取各种学问就其切要者编为韵语或三字或四字或五字或七字或三字七字相间成文此体起于荀子成相篇请成相身之殃愚闇愚闇堕贤良后世弹词导原于此吾粤谓之南音于学童上口甚便其已成书者若通行之步天歌通鉴韵语十七史弹词近同县陈庆笙之直省府厅州县韵语粤人某君之历代纪元歌仁和叶浩吾之天文歌地理歌皆有用可读今宜补著者一曰经学其篇有四一孔子立教歌二经传记名目篇数歌三孔门弟子及七十子后学姓名歌四历代传经歌二曰史学其篇有七一诸史名目种别及撰人歌二历代国号及帝王种姓歌三古今大事歌四域外大事歌五历代官制歌六历代兵制歌七中外古今名人歌此篇复分二章一民功二民贼三曰子学其篇有三一周秦诸子流派歌二历代学术流派歌此篇复分四章一汉二六朝唐三宋元明四　国朝三外教流派歌四曰天文其篇有四一诸星种别名号歌自行星恒星以讫星云星气双星变星并言其理二八星绕日及诸月歌此二篇因叶氏书而损益之三测候浅理歌专言朝汐空气风云雷雨等事亦谓之地面学四古今中外历法异同歌五曰地学其篇有七一五洲万国名目歌二中国内地属地名目歌三中国险要各地歌四地球高山大河名目歌五历代都邑万国京城名目歌六中国大都会外国大商埠名目歌七地质浅理歌专言地中金石各事六曰物理其目有四一原质名目歌二动物情状歌三植物情状歌四微生物情状歌以上各门举大概若其详备以俟编时又别为劝学歌赞扬孔教歌爱国歌变法自全歌戒鸦片歌戒足歌等令学子自幼讽诵明其所以然则人心自新人才自起国未有不强者也

四曰问答书古人言学皆以学问并举孟子曰有答问者盖学者由外入问者由内出其得力盖有间也顾闻之记曰问者如攻坚木先其易者后其节目不问者反此盖问亦非易言也古之教者恐人之不问也故传记之体代其问而自答之若春秋之公羊谷梁传易之文言传大戴之夏小正传莫不皆然管子有问篇皆代人设问西人启蒙之书专用问答其余一切书每篇之末亦多附习问近译之笔算数学数学启蒙代数备旨幼童卫生编圣会史记等书皆有之盖人之读书势不能尽所读而悉记之则必提其要者然书中要义未必人人过目即能提出故莫如著者代摘而读者自记此著书之良裁也西人问答专书译成文者有卜舫济之启悟要津言天文地学浅理次第秩然一览可解惜为书甚少于他种学问尚知阙中亦多彼教语今宜依歌诀书之门目条分缕晰由浅入深由繁反约一一设为问答以发明之以歌诀为经以问答为纬歌诀以其记问答以导其悟记悟并进学者之能事毕矣凡著书者取义靡不宏富而既讲体例又讲文法故条理隐伏读者易眩苟撷而剔之不值思索耳余以为虽繁重详博如古文尚书疏证明堂大道录等书使为问答以演之每书不过千字其义已可大明凡所言问答书皆列断不引证故尽天下有用之学而编以问答为书不出三十本崖即已毕具此为粗通一切言之若欲专门名家当续引证之书学子虽有下质十五岁以前此编当可卒读魁硕耆宿蔑此淹通矣又师范学校未立求师为难既有此编则虽冬烘学究亦可按图索骥依所问以课其徒吾所谓尽天下之学究而教之此亦其一事也

五曰说部书古人文字与语言合今人文字与语言离其利病既屡言之矣今人出话皆用今语而下笔必效古言故妇孺农甿靡不以读书为难事而水浒三国红楼之类读者反多于六经寓华西人亦读三国演义最多以其易解也夫小说一家汉志列于九流古之士夫未或轻之宋贤语录满纸恁地这个匪直不事修饰抑亦有微意存焉日本创伊吕波等四十六字母别以平假名片假名操其土语以辅汉文故识字读书阅报之人日多焉今即未能如是但使专用今之俗语有音有字者以着一书则解者必多而读者当亦愈伙自后世学子务文采而弃实学莫肯辱身降志弄此楮墨而小有才之人因而游戏恣肆以出之诲盗诲淫不出二者故天下之风气鱼烂于此间而莫或知非细故也今宜专用俚语广着书上之可以借阐圣教下之可以杂述史事近之可以激发国耻远之可以旁及情乃至宦途丑态试恶趣鸦片顽癖足虐刑皆可穷极异形振厉末俗其为补益岂有量邪

六曰门径书学者于以上五种书既已致力则可以覃精六籍泛滥书矣顾四库之编已如烟海加以古逸加以近着更加以西书汗万牛阗亿室数十寒暑能读几何故非有以导之不可　四库提要于诸学门径具矣惟书颇繁重童蒙惮焉乃余本乡人瞢不知学年十一游坊间得张南皮师之輶轩语书目答问归而读之始知天地间有所谓学问者稍长游南海康先生之门得长兴学记俛焉孜孜从事焉南海先生复有桂学答问甲午游粤西告桂人士者其言较长兴学记为切近岁甲午余授学于粤曾为读书分月课程以训门人近复为读西学书法以答问者皆演师友未说靡有心得童蒙之求所弗辞耳仁和叶瀚为读书要条理秩然盖便初学学童鼓箧之始依此数书当有涂径向者每欲荟萃中外古今为学源流一书以教学究恨学浅才薄仅成数篇海内君子庶几成之嘉惠来者焉
  </div>
  <div class="pagination">
   <a href="皇朝经世文统编_page55.html">
    上一页
   </a>
   <span>
    ...
   </span>
   <a href="皇朝经世文统编_page51.html">
    51
   </a>
   <a href="皇朝经世文统编_page52.html">
    52
   </a>
   <a href="皇朝经世文统编_page53.html">
    53
   </a>
   <a href="皇朝经世文统编_page54.html">
    54
   </a>
   <a href="皇朝经世文统编_page55.html">
    55
   </a>
   <span class="current-page">
    56
   </span>
   <a href="皇朝经世文统编_page57.html">
    57
   </a>
   <a href="皇朝经世文统编_page58.html">
    58
   </a>
   <a href="皇朝经世文统编_page59.html">
    59
   </a>
   <a href="皇朝经世文统编_page60.html">
    60
   </a>
   <a href="皇朝经世文统编_page61.html">
    61
   </a>
   <span>
    ...
   </span>
   <a href="皇朝经世文统编_page57.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
