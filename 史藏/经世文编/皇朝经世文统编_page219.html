<!DOCTYPE html>
<html>
 <head>
  <meta charset="utf-8"/>
  <title>
   皇朝经世文统编 - 第 219 页/共 287 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文统编 - 第 219 页/共 287 页
  </h1>
  <div class="content">
   筹议广西边防请移驻提督添设镇道各缘由疏光绪十二年　　　　　
张之洞

窃臣等于光绪十一年七月二十八八月初二等日先后承准军机大臣字寄光绪十一年七月初五日奉　上谕镇南马白二关为桂滇入越边要处所等因钦此仰见　圣主巩固边防精核武备之至意臣等无任钦服当即公同详加筹议伏查广西南边二千余里原设隘所一百零九处分卡六十六处至越南之谅山高平宣光等省接壤山箐纷歧路路可通而镇南关至龙州一路较为宽平故曩为中越使命商贾往来之通衢东出太平南西出归顺镇安之总汇且自龙州以东河滩渐广舟行下水直达浔梧其视全桂腹地东省上游据有建瓴之势实为两粤利害所关系当此议既成外防游匪内靖伏戎镇南一关尤为中外钤辖　圣谕所谓扼扎要隘重兵者无以易此惟南关固居极冲而关之中后关之左右各路均须择要设防而后气力不行单薄不致有腹背受敌肘腋乘虚之患大要分为三路镇南关口及关以内之关前隘再近内之凭祥土州为中路白关以东明江厅辖之由隘明州辖之罗隘思陵土州辖之爱店隘上思州辖之百仑隘剥机隘为东路白关以西龙州厅辖之平而水口两关下冻土州辖之布局隘山更花隘归顺州辖之频峒隘龙邦隘小镇安厅辖之平猛峒隘剥淰隘百怀大隘等为西路以上各隘皆须屯兵中路最急东路隘口较少西路地较长原有防军三十二营声势仅能联络现在饷需极绌须筹经久之计而越境游勇蔓延全边未靖又值勘界未定之时未便示人以弱势虽多议裁减兹于本年三月起认真汰留裁去八营并为二十四营以十二营专防镇南关中路以四营分防东路六营分防西路路宽者筑台安路窄者设卡安濠甚僻者掘断禁阻戍所豫造地营营外多裁剌竹无事则各分守地督饬操练有事则酌量缓急抽调赴援俟冬间界务大定再当栽去四营中路酌减两营西路酌减两营以节饷需以后全桂大势注重边防必宜有大将亲临控制调度拟请将广西提督由柳州移驻龙州原有提标制兵五营拟拨中军参将一营随来龙州以资策遣而符体制将原属新太协之龙凭营都司改为龙州城守营游击隶于提标照例设该游击中军守备新太协驻扎太平府距龙最近应并将新太协副将率其所辖左营都司馗纛营都司共两营改为专属提督毋庸辖于左江镇其新太协右营守备一营应即裁汰柳州东屏桂省北控默湘苖疆紧要拟请添设柳庆镇总兵一员镇守柳州庆远义融怀等处地方驻扎柳州府以提标存留左右两营游击改为镇标左右两营左营即为该镇中军提标左右两营应俟边军规模详定后即行裁汰所汰之兵发给一年饷银兵米俾资改业官弁遇缺另补并撤柳州城守营都司一营附近之庆远协副将义协副将融怀营参将率其所属各营俱统辖于柳庆镇其沿边常驻二十营提督为总统其下酌设分统现在提臣苏元春系奉　旨督办边防之员熟悉边情深孚众望一切自应统归调度以后若提臣不兼督办者亦宜于防勇内指定十营属于提督本标以厚兵力龙州开关通商重兵所萃宜有文职大员同任边事拟请设太平归顺道一员总辖全边驻扎龙州厅以左江道所属太平府全境暨东边南府属之上思州西边镇安府属之小镇安通判归顺州隶之沿边统属一道以期联络一气上思州即拨归太平府属小镇安归顺距太平较远应升归顺州为直隶州小镇安改为镇边县加通判衔属于归顺州该道兼辖太平一府归顺一直隶州所有汉土厅州县土司管理整饬边防监督关税以及经理一切中外交涉事宜设道库大使一员总管关税琐务仍用翻译委员由该道选择调委

惟查左江道驻南辖泗镇南太四府盐法道驻省辖桂平梧郁四府州今左江道既拨出太平一府而郁林州远在全省东南一隅距南止五百余里距省将及千里督察难及诸多不便该州属之博臼陆州等处毗连广东高廉素为匪徒出没之区拟拨郁林直隶州改属左江道以协形势而资治理其需饷之数沿边水土恶劣瘴疠熏蒸百物昂贵与腹地情形迥异与向年防剿土匪尤相悬殊若照内地桂勇饷章万难得力应照从前　奏案正勇月饷三两二钱以及营哨各费俱照现章合计边军二十营加以军火军装转运制造修台筑垒电局杂支各费以及遣处游勇抚恤边氓所费不资而军火尤为巨款每月至少亦需银六万两现就本省尽力搜罗再能此后厘金不致短收地方安谧每年可得三十万两计每月仍短银三万五千两无可再少日前二十四营所需尚不止此数若非分省接济无从支持查现准户部咨以后滇饷除四川原解练饷抵捐两项共银二十八万五千两照常抵解外再由湖南月协银二万两□□月协银二万两四川月协银三万两是滇省一年外协的饷已有八十八万五千两之多广西所请协饷仅四十二万尚不及云南之半实系刻苦节省免致部拨为难惟有仰恳　天恩饬部指拨近省有着之款可否仿照从前西征协饷近日东北协防经费考成按月源源拨解以济急需而免迟误所虑者新约原有法税较轻之议关税开收以后三联票畅行沿江厘金必然大减彼时税厘能否相敌尚不可知拟请　饬部于此项关税留充协饷除该关费用外免拨他用若税多于厘则请减协饷税厘并绌则续请加拨应俟届时据实奏明请　旨办理至通省绿营马步战守兵丁原额六万二千七百一十五名同治四年五年两次裁减一万零九百八十二名迨十二年与光绪元年三年三次复补新增六百五十二名较之原额裁将及半所存实不为多兹拟将提标裁汰前后两营新太协裁汰左营一营其内地勇丁迭次裁减尚有水陆二十余营散布防边常患不敷近日怀集贵县博白等县迭出聚匪滋扰之事未敢过涉空虚现复将腹地防勇腾挪裁撒两营各营长夫一律裁减以冀稍资节省此外兵勇一时实难再裁其沿边之新太协镇安协上思营都司各营将徐加体察或就龙州现存勇营内改勇补兵或裁兵留勇籍此日分防之举即为将来并省之阶此外无论兵勇如有可裁之处自当行之以渐力图撙节以期减一冗食之军即省一艰难之饷至改胜军以补新额诚为经久至计但绿营规制细密其间分汛地挑拔章程俸薪等差推补缺项一成不易必须周详贯通方无窒碍目前猝难定议且绿营积习骤难更改久在　圣鉴之中而兵饷自有通行例章边关吃紧处所若照绿营办法则恐难资饱腾若改称练军比照直隶练军章程饷数并不能减其与勇名异实同而转成常设之标营永久之经费窃拟俟两三年后体察敌军距边远近各隘缓急饷源盈歉内地伏莽能否渐清边腹通筹或尚能再加并省倘作为额兵规制既难猝定即不便屡改似只可就目前事务力量斟酌维持如有因事变通随时议奏较为活便据广西藩臬两司会同善后局司道核议会详前来臣等迭次往复函电熟商并将图说邮寄参考意见相同谨遵　旨先行缕晰覆陈并将沿边要隘分布重兵驻防处所绘图贴说恭呈　御览其添设镇道等官建置经费事及改拨标兵营汛详细章程暨其余未尽事宜仍俟陆续陈　奏

　　防苖　　　　　
魏源

抚苖如抚子备苖如备疾御苖提御水攻苗鸷攻伏抚苗道二文告不与目不诗书足不城市奚知文奚知告则聚所欲欤则去所恶欤何谓所欲盐布入于峒药材出于山何谓所恶莠苗不于寨吏胥不扰于寨备苗道三兵哨不与兵久则蠹哨久则圮我以此往彼以此拒毋予其距欤毋芽其势欤毋酿其渐欤苗壤不硫磺奚自而入入予其距苗技习鎗矛睚而芽其寇苗俗神巫鬼椎牛而祭祭耗其费抚之善备之勤变乃不成距不夺芽不刑渐不惩狼翼而飞怒将食人人曷御之又曷攻之御之百里之外攻之于阻之内攻之以兵御之以民御之之法曰近其防闲遥其声势边墙以限疆界哨台以守望炮台以堵敌堡以聚家室碉卡以守以战以遏出以截归边墙互山涧硝台中边墙炮台横其冲碉堡相其宜凡制碉堡之法近石以石远石以土外石中土孔以枪掘濠以防碉容五人堡乃众藏有三固矢不洞火不焚盗不踰有三便族聚故心固扼要故数敷犄角故势强壁坚野清乃可以攻之攻之之法曰征兵不如募勇募勇不如土蛮土蛮不如苗攻苗习技艺习登陟习径路习虚实习劳渴习苗情攻之之法曰骑不如步矢不如火枪山丛径仄菁密涧曲故骑射不宜步利猱捷枪利仰攻攻之之法曰合攻勿如分攻缓攻勿如速攻悬深巢不如屯沿边夫鸷鸟之将击也必盘空而出不意其视审其至捷有不击击必中中必逝苗窟若狡兔然专则聚聚则坚缓则备备则延分攻故不能相顾来去不测故备勿及不株及故党与离屯边故进退如意声东击西如意水土粮饷如意攻之之法曰因其信鬼而威之因其贪利而购之因其仇猜而离之因其乡导而用之昔者诸葛武侯之渡泸也遣李恢将别部而地利明选哀牢劲卒而卒服习若夫明殷正茂韩雍陈金蔡经之于獞猺李化龙朱燮元之于蛮明张岳　国朝张广泗席尔达之于苗皆未有一道而成者也未有不数道数哨十数道十数哨夹进互击者也　大清之兴也平地则八旗为一遇险则各旗为八兵犹水也因地而制变然则驭苗蛮百世师者谁乎明广西参将沈希仪希仪之术如之何曰抚如子备如疾堤御水鸷攻伏

　　修边　　　　　
傅鼐　

从来御边之道固宜遥为声势尤宜近为防闲湖南苗疆自乙卯用兵以后将提督分驻辰州花园添设绥靖镇保靖改为参将营干州移驻辰州协军制整齐声势称雄焉而苗路如梳出没无常民间风鹤时警非于沿边民村筹设屯堡添建卡碉则不能养民民不能耕耕不能获非计之万全也抚苗于既平之后则宜宽防苗于既抚之后则宜密今三厅自干州交界之木林坪起至中营所辖之四路口止筑围墙百数十里其界画严矣而又度险扼冲筹设屯堡联以碉卡计凤凰厅境内共设堡卡碉台八百八十七座永绥厅境内汛堡碉楼共一百三十二座干州厅境内汛堡卡碉共一百二十一座古文坪连保靖县境内汛堡碉楼共六十九座各处相其地形布星罗遇有声息数百里柝声相应咸知警备其修设之地关墙则沿出历涧建之台则择地势冲要处立之哨台则于关墙之间修之卡碉屯堡则因地制宜其形或为品字或为一字或为梅花无成格也其修设之制关墙则近石处用石远石处用土坚筑台则四面用石中心筑土哨台则用石砌成四面各鎗眼与碉楼同其修设之用关墙则以严疆界台则以为堵截攻战之所哨台则以为巡逻瞭望之所屯堡则以为边民聚卫之所卡碉则用以守亦用以战遏逆苗之来截逆苗之归均可资也至于防守之人则选本地之勇屯耕本地之田捍卫本地之民计凤凰厅勇丁四千名永干古保四厅县勇丁三千名分布碉卡有警则荷戈无事则秉耒不出梓里而联络密防护周矣然此犹防于外也善后以来又添设各寨苗弁土塘苗兵互相稽察是以苗制苗之道也而养之以叛田占田则以苗制苗者又以苗养苗防维密而办理公彼蠢尔之众有不安居乐业投诚向化者哉

　　练勇　　　　　
傅鼐

昔唐韩愈有言征兵盈万不如招募三千言乡勇宜练也前明戚继光有言美观则不实用实用则不美观言训练宜精也其在苗疆尤有不容者苗人健捷如飞非练勇不足以制之宋史称辰州剌史秦再雄练士兵三千皆能披甲渡水历山飞堑自是一方乂安无复边患练勇之效彰彰矣今三厅自乙卯用兵以来于沿边营汛之外屯练七千名其练之技曰跑刀曰绑铅瓦跳高曰爬坡练登蹑也曰鸟鎗曰炮曰长矛练远攻也曰拳棍曰藤牌曰双刀曰单刀曰短刀曰铁尺练近杀也其练之丁则有鎗手刀矛手手之分而屯弁跟役亦一体操演至百总总旗与屯标各弁于督操之余亦令习本身技艺有惰废者必惩之其练之时练勇与屯丁则有异练勇每年七月开操至次年四月止统计操练九十次辰沅道则每季大操一次屯丁每年十月开操至次年正月止统计操练三十六次农隙仍不时演习辰沅道则于正月内大操一次至于寒暑泥湿使耐劳苦于山习步法于水习涉法于教兼习阵法此又法之不容者抑思古者简阅必明贵贱辨等列顺少长因令屯弁率勇丁于暇日听讲武经孝经每月朔望听谕　圣谕又有以练其心也前明戚继光又云练兵之要先在练将凡屯弁务令推恩义一号令约束坚明与同甘苦则勇丁用命临事皆有实效钦惟我　皇上轸念边民　　赐定训练章程于屯弁勤能者拔补供职者任废弛者革退则屯弁皆知奋勉即勇丁皆可精悍何患边围之不靖黎庶之不安哉

　　治苖　　　　　
傅鼐

湖南红苗最为犷悍自乙卯滋事我　　皇上遣师压境恩威并用莫不投诚恐后矣而犬羊之性叛服无常当无事而谋久安惟有以移其习俗奠其身家格其心思苗乃可得而治也苗俗男女皆蓄发而性好矛火鎗诸凶器出入必仍其俗则桀悍之风益长而不可制今则三厅中共缴刀若干鎗若干不许更造而发则不论生熟苗人皆令薙之俗又信鬼多淫祀每岁各寨中宰牛延巫所费不赀故用歉则性益贪性益贪则夺易起今则作鬼跳鼓藏诸习严行禁止计苗寨中岁可省牛数万头岁可省费数十万金而每岁秋粮又拨田为之完纳则耕种所获祇以自给而耗费者少矣至于客民盘剥差役吓索历来扰苗之大者今则于苗民交界处设集场限期交易官弁监之负贩小民入苗寨者则有刑遇有争讼书差俱禁入寨令苗弁送两造入城朝讼夕结不使牵累至偷盗细事责苗弁查拏机密要事则令熟员访查凡干法者置重典夫如是则苗之身家无扰苗之心思亦渐驯矣然不申之以教恐其心犹未格也今则添修苗馆若干处延师训讲使知孝亲敬长之道进退揖让之礼而其中苗生尤俊秀者取入书院肄业使知奋勉久之则今日书院之苗生即可为异日各寨之苗师以苗训苗教易入而感动尤神则礼义兴而匪僻消苗与汉人无异矣夫苗异于民叛服无常由来旧矣今一日习俗移身家安心思格始则内民外苗贪残革而畏服神继且即苗即民畛域化而文教洽更何必斤斤防范之为事哉

　　筹划固至然近日则屯练祇成具文义学尤为虚设矣信乎有治人无治法也

　　道光湖粤平猺记　　　　　
魏源

湖南衡永郴桂四州郡界广东连州广西全州踞五岭之民猺杂错深谷重巘风气戆鸷与华不通华民欺其愚敓攘侵侮官吏辄右奸民以朘猺积怨则变昔今一辙有赵金龙者湖南永州锦田猺与常猺赵福才以巫鬼神其众时楚粤奸民结天地会屡强猺寨牛谷党联官役猺无所愬于是金龙妖煽其峒倡言复仇使赵福才纠广东散猺三百余合湖南九猺共六七百人道光十一年十二月焚掠两河口杀会匪二十余明年正月江华知县林先梁永州镇左营游击王俊以兵役往捕贼二千余据长塘夹永州镇总兵鲍友智调兵七百及永州知府李铭绅桂阳知州王元凤各募乡勇数百进剿令游击李方玉由沂村绕袭其后游击王俊等由东路直捣夹遂毁其巢毙贼三百余掘毁逆墓二十三日贼窜蓝山之五水猺山所至虏胁众二三千图据九疑山巢穴乃令参将成喜以百兵扼要路众寡不敌退贼遂旁掠远　上命两广总督李鸿宾广西提督苏兆熊各防边界时鲍友智俟续调宝庆各兵至即分扼合攻而巡抚吴荣光提督海凌阿劾鲍友智轻进疏防会蓝山告急荣光又檄宝庆兵尽赴蓝山而檄提督由远赴援二月十四日海凌阿率宝庆协副将马韬以兵五百余由远之下灌进剿蓝山路险且逼贼巢海凌阿不侦探地势遽由小路冒雨深入又不为备贼伪充夫役为官兵舁枪械行至池塘墟山沟狭伏贼四起乘高下突枪械反为贼用海凌阿等皆战死　上已命总督卢坤湖北提督罗思举赴剿至是又移贵州提督余步云于湖南而饬吴荣光回长沙贼虏将万赵金龙率八排散猺及江华锦田各寨猺为一路赵福才率常桂阳猺为一路又赵文凤率新田远蓝山谷猺为一路每路各二三千犄角出没而官兵不设粮台增调常德水师及荆州满骑皆不习山战卢坤至永州始奏罢之而改调镇筸苗疆之兵又以衡州水陆咽喉而常屏蔽冲州当贼卫祁阳又入衡永快捷方式且粮运后路皆派兵勇防御桂阳新田嘉禾三州县各团练乡勇土猺自守以防虏是月桂阳知州王元凤及鲍友智击斩赵福才歼猺五百再战歼猺六百其赵文凤一闻官吏招抚解散过半惟新田以官兵绕道未至知县王鼎铭战没贼入城肆掠去劾不赴援之游击李方玉守备王楷治罪　诏以猺皆山贼蹻捷负险恐蔓延两粤或盘踞山峒致稽搜捕诸将诱至山外平野之地聚而歼之三月十日罗思举至永州以南路之蓝山远江华俱入粤门户隘口不一乃议大兵由新田后路蹑贼遏其南窜与桂阳北路兵夹攻并扼其西通道州零陵祁阳小路于是三路猺四五千人及妇女二三千为官兵驱偪出山皆东窜常之洋泉镇其地为入山水口有溪通舟市长数里垣墙坚厚民去贼守罗思举以贼偪归一路且失其翻山长技乃密檄北路兵齐赴又渐移各守隘兵进偪合围时运未至贼穴墙出大铳官兵反隔墙外先持盾掷火画夜迭攻以耗其火药镇筸兵数十跃墙而上前者伤坠后队继登先后毙贼一千余四月七日贼诈降以缓我攻欲乘问窜入山罗思举以贼不檄器械缚首逆攻益力夺门巷战贼大呼乞降仍且逃内外夹剿连日歼猺六千惟散猺八九百拒守市内大宅恐赵金龙在内故仍不用大二十二日尽毁墙舍讯知赵金龙已于初九日突围中枪死禽贼子弟妻女及死党数十

奏闻　诏以卢坤罗思举平猺迅速各予一等轻　都尉世职赏双眼孔雀翎余步云自贵州至仅十日亦加太子少保在事文武进秩有差时　钦差户部尚书宗室禧恩　盛京将军瑚松额已抵衡州未至军先三日奏捷禧恩诘赵金龙死状虚实罗思举旋获其尸及所佩印剑木偶乃止而五月四日复有金龙余党赵子青自连州入排窜江华蓝山虏胁二千猺罗思举余步云驰堵之破贼于锦田之濠江禽斩首逆歼猺五百余党瓦解　诏切责广东将校不如湖南出力而广西贺县复有逆猺盘均华之变煽聚二千余六月为广西参将满承绪击败于芳林渡逃至江华界为湖南守卡兵所获于是　诏禧恩瑚松额率余步云赴广东剿连州八排猺初八排猺有黄瓜寨者正月中被奸民官役虏掠讼于官连州同知蔡天培讯之断民役偿猺千二百金民役不偿猺出掠报复蔡天培遂以湖粤猺响应告变总督李鸿宾令提督刘荣庆署按察使庆林以兵二千堵御荣庆以猺无逆状且寨峒险难攻主抚庆林力主剿议不合会四月闻楚师告捷将士皆邀懋赏新任广东按察使杨振麟亦主剿李鸿宾遂以五月十三日同提督率兵六千三路进八排猺首八人出山跪迎请缚黄瓜寨逆猺以献李鸿宾收斩之奏称杀贼七百于是猺皆负嵎死拒猺山周围四百余里峒险箐密军无侦探猺铲要路伏隘狼突官兵惊溃自相挤坠三路皆败游击都司以下死者数十士卒死者　　　行营硝药失火误焚伤亡奏而劾提督刘荣庆老病　上褫鸿宾职因有禧恩瑚松额之命又以余步云代刘荣庆率总兵会胜等调湖南贵州兵进剿禧恩等至粤初锐意用兵及探知猺峒天险难深入乃于二十五日奏大木根大桥头之捷二十七日复奏六对冲猺之捷所奏杀贼皆数百计然必需有首逆始能蒇事于是振麟日遣人赴猺招抚猺惩八人前事不肯出官兵又惩李刘前败不敢入旬日不得见一猺之面而卢坤又有移督广东之信计程将至禧恩急责杨振麟刻期招降否即严劾振麟仍复悬赏购募并令熟猺为质始偶有出者果得洋银盐布以归于是猺贪利踵至旬日得数百人及缚黄瓜寨附近猺三人诸将得以蒇事乃驰赴受降酌留两广兵三千令会胜防守连山檄止湖南续调之兵时禧恩暂署两广总督俟卢坤至以善后事委之交印即行　诏进禧恩不入八分辅国公赏戴三眼孔雀翎瑚松额余步云世均袭　等轻车尉赏双眼孔雀翎会胜加提督衔袭云骑尉李鸿宾刘荣庆均逮戍新疆初楚粤边郡奸民为天地会缔党歃约横行乡曲小剽掠大擅杀各有名号兵役皆其耳目羽翼一呼百诺吏不敢问赵金龙起事即戕杀会匪故会匪不附而郴桂两粤奸民已所在蠢动州县藉军兴团炼随时禽治渠魁又猺平迅速故幸未生变然党与蔓三省逋逃薮聚论者谓边防隐忧在苗猺之右

　　覆陈汉苗土司各情疏道光十九年正月　　　　　
贺长龄

窃道光十八年十二月初七日承准军机大臣字寄奉　上谕有人奏滇黔两省外来客民流民盘剥苗人土司田产请饬查禁等语川楚粤各省穷苦之民前赴滇黔租种苗人田地与之贸易诱以酒食衣饰俾入不敷出乃重利借与银两将田典质继而加价作抵而苗人所与佃种之地悉归客民流民至土司遇有互争案件客民为之包揽词讼借贷银两皆以田土抵债种种情弊如果属实不得不严行查禁着伊里布颜伯焘贺长龄即将折内所指各情节悉心体访严饬各地方官随时查察认真禁止除客民流民已经置买田产不计外傥有狡黠客民人等浸占苗人土地及擅买土司田产即将田地断还本人管业追价入官仍照例治罪至田主案件如有汉人霸占苗业及夷苗诬控平民务当公平听断治以应得之罪毋得任听胥役诈索客民唆讼以杜侵越而靖边陲原折钞给阅看将此各谕令知之钦此遵　旨寄信前来臣等细绎原奏之意以前抚臣嵩溥筹办苗疆保甲将客民一体编查外来流民渐少又以苗俗本俭因佃种苖地之客民诱以纷华渐致入不敷出盘剥准折苗产半归客民其尤甚者土司与汉民每有田土互争之案辄被胥役勒索客民从而包揽教唆借贷银两动以田土抵偿应示限制方可保全苗业预弭争端臣等伏查前抚臣嵩溥查办苖疆保甲之后所有续增流民续置苗产以及棚户占垦盘剥准折等弊均经　奏明饬禁至今遵办但须实力奉行不必更设科条徒繁案牍惟查原奏流民渐少之说自今观之未尝少其势亦难强行禁止即所称苗民习染纷华生计渐蹙亦不尽由客民之诱煽奚以明其然也人情莫不重去其乡计无复之乃相率而转徙方宜导以生路岂可輚行遏绝黔省固多客民兴义府尤其渊薮自嘉庆年间平定苗匪之后地广人稀每有黔省下游及四川湖广客民眷而来租垦荒山俱系极贫之户终岁竭蹶仅足餬口其力不能盘剥苗人且山土瘠薄垦种一二年后雨水冲刷倍形硗确仍复迁徙他往又他省客民往来滇粤两省每由兴义经过中途资斧匮乏留滞乡场城市者亦复不少前抚臣嵩溥折内已详陈之自臣到黔以来兴义各属已无不垦之山而四川客民及本省遵义思南等处之人仍多搬住终岁络绎不绝亦尝出示饬属严禁而不能止细求其故则以四川遵义人稠地贵而兴义地贱也思南地利太薄兴义虽瘠犹胜思南也然而地多烟瘴新徙之民不服水土辄多死亡故虽地不加广来者日多曾无人满之患此种情形实堪悯恻而原奏乃谓客民获利甚丰半皆广田亩而峻墙宇毋乃偶见一二遂以概之千百若使目击流民之苦必不忍为是言也黔不产盐布疋又贵类皆挹注于他省苗民错居岩洞所饶者杂粮材木耳非得客民与之交易则盐布无所资即杂粮材木亦无由销售分余利以供日用是客民未尝不有益于苗且苗民务耕作而不知贸易客民耐劳而俭用多就谷贱之地以为家是亦未尝不两有益若谓纷华靡丽皆由客民导之以至穷乏则汉人中昔称富户今为贫民者正复不少又将谁咎盈虚消息物理之常即无客民固不能保苗民之常富也访开黎平之苗率多富贵固资山木之利亦由善自经营岂能无客民往来何以不能盘剥然则苖民贫富之无常犹之汉人耳臣等更即原奏所未及细察汉民之情形尚有数条敢陈　圣鉴

一则苗民实为汉民害也黔本荒服皆猺獞犵狫之所居自元置宣尉使都元帅府始有贵州之名官职既建乃有汉人经今五百余年仍是苗多于汉查黔省上游猓苗为多下游狆苗青苗为多苗民固近朴而狆苗则凶悍难驯系五代时马殷自邕管迁来其种有三一曰补笼一曰卡尤一曰青狆贵阳定番广顺皆青狆安顺镇则补笼卡尤也其俗以偷盗劫掠为事不但客民不能盘剥即土著汉民犹畏之他如台拱青江黄平等处之苗亦多沿路行劫滋扰客民控制弹压均非易易一则苗民自为害也汉苗固多争控即苗与苗或因口角或因争佃亦复互控不休甚至苖唆苖以控苗且句串汉匪以控苗颠倒簸弄从中分肥刁诈殆难言状一则土目土司之为苗民害也黔省上游多土目下游多土司土司多系江西湖广山陕江南等处之人土目则系从前土著及由滇蜀拨入之人苗民佃种土目土司之田岁上牛羊猪鸡以为年例年租其土目土司之强而暴辄虐使其苗又于年例年租之外多方科派之苦累殊甚一则苖民之为土司土目害也缘苗亦多奸狡或将佃种之田当与汉人土目土司所管地面甚宽无由察知久且转相盗卖辄至迷失又历来苗民应上条银皆由土司交地方官转解藩库近则以土司浮收纷纷控省求改归地方官征收及准理饬办苗民又相率抗粮地方官传案不到仍责成土司土司不得不为之代垫若欲催科归则又以事归地方该土司需索不遂藉端重征具控其诪张为幻不必尽由汉奸亦有苗民无异于汉人而不相害者　国家声教四讫椎结侏渐移旧俗其中殷实之户亦多勤事诗书苗学屡经添设掇科出仕正不乏人衣冠之族联门闬而重婚姻此等即不当仍以苗民视之更有苗民绝异于汉人而不能相害者熟苗之外另有生苗多在深山穷谷之中性情嗜好饮食居处皆为人殊汉民既不能入生苗亦复稀出虽有狡黠客民无所施其伎俩以上各情皆原奏所未及臣等惟恪遵　谕旨通饬各属悉心访查惩盘剥之习警包揽之风杜侵占之渐加以殷勤告诫使之归真返朴不务奢华冀以锄汉奸而苏苗困而又将苗民之凶悍掠者严行究办其诬控平民之案照例治罪则苗民之为汉人害者亦去苗民互控句串唆使诡诈百端若能迅速听断不令胥役客民得售其奸则苗民之自为害者亦去土司无违例科派之事苗民无借端挟制之心则土司与苗民互相为害者亦去至于诗礼之家苗民亦同于汉生苗一种原不与汉人为缘固无庸议及者也又原案内所称胥役诈索刁徒唆讼各情形此二弊实生民之大蠹不独有害苗民臣到黔之后查办衙蠹一百一十四名业经具奏在案又查办教唆词讼匪徒二十八名凶恶棍徒一百六十二名锁系铁杆五百五十九名均经达部有案诫以黔省在在苗疆若非随时随事严示惩创何以除暴安良年来察看情形宵小尚为敛汉苗亦各相安复以各属控案细加比对较之从前已减十之四五惟是黔省山多田少民苗耕作已形不足又有递年寻常军流人犯现已积至一千七百三十余名新疆改发人犯又积至一千二百四十余名此等人犯或挈眷偕来或遇　赦愿留生齿日繁皆与客民无异虽向例各犯止准居住城内不许私住各乡而生计维艰亦未便概行禁约稽查防范耳目恒苦难周臣等仍按照前抚臣嵩溥　奏定章程不敢稍涉松懈亦不敢过事拘泥惟有谆饬各属实心实力设法查办以仰副　圣主绥靖苗疆预弭争端之至意

　　缕陈湖南苖疆情形疏　　　　　
贺熙龄

窃查湖南苗疆自嘉庆初年戡定之后苗情极为安贴良由抚绥得宜控制有力闻近年来该处情形渐就废弛殊非慎重边防之道臣谨就所闻缕陈于左一沿边碉卡宜及时修葺以资捍御也查湖南苗疆凤凰干州永绥古丈坪保靖等五厅县沿边一带于嘉庆二年以后次第建修屯堡碉楼石卡哨台台共一千一百余座墙一百余里墙以严界画堡以资巩卫哨台以瞭望台以堵截碉卡两项则以守以战所以捍御边疆至为详备原筹有岁修经费二千九百余两由辰沅永靖道经管支销遇有坍塌随时补筑乃闻近来报销不实各厅县碉卡等项坍塌者多偶值督抚巡阅亦仅于所经过之处略加修补此外听其颓坏似此年复一年将来必致倾废无存殊非设险以守之道是宜急加修葺以固藩篱其经费无需另筹惟令将岁修项实用实销务一律整齐完固庶可长资保障而永卫民生矣一拨给丁田宜附近碉卡以便驻守也查苖疆各厅县共设屯丁七千名内散丁每名给田四亩五分小旗每名给田五亩五分总旗每名给田六亩五分百总每名给田七亩五分皆以附近碉卡之田拨令耕种俾之且耕且守共备干城闻近来屯房书史因田有肥瘠受屯丁等贿嘱任意拨田往往有所守在此而所耕之田在数十里外者致碉卡空虚无人驻守而楼座因之亦易颓坏是宜于拨给丁田之时确实查核务令与碉卡切近如书吏受贿舞弊即严行惩办以收屯防实效且各碉卡修葺之后有丁驻守各自照管亦可经久不蔽是又两全之道也一屯防田土宜随修治以符定额也查凤凰干州永绥古丈坪等四厅保靖泸溪麻阳等三县共屯防田土十三万一千余亩除分拨屯丁领耕外余俱召佃收租以充经费惟各厅县田土附近山溪每多水冲沙压之患原筹有修理田土工本谷三千余石遇有冲压随即勘报动项修复乃近闻目虽存兴修不实凡土田冲压俱令佃户自行修理该佃户等无力兴修即听其荒废及额租逾限则追呼四出甚至以牛只作抵致误来岁春耕或则另换新佃责令顶缴租银尤不胜逼勒之苦种种滋累皆缘侵蚀工本不肯给资修治之故是宜将公项尽归公用春夏之时山溪水涨田土遇有冲压一经丁佃奉报立饬屯弁勘明分别给以工本赶紧挑修庶项有济而额租常盈一备战练勇宜照额训练以复精锐也查苗疆各厅县内凤凰一厅尤关紧要原设练勇一千名列枪弓箭藤牌各队并练习跳高跋坡等技名曰道标于每季大操每月常操之外又将各队分日赴道署校阅在当时最称精锐道光元年　奏准于练勇内拨出一百七十八名作为各屯弁之字识跟丁现在惟存练勇八百余名而此八百余名中又多以役匠作杂项人等充数计能操演者不过五六百名其跳高跋坡等技均皆停止亦并不赴道署校阅遇督抚巡阅之时亦止虚作架式人数不足则调取屯丁冒称练勇使之随同支帐站门以掩饰上司之耳目坐使有用之劲旅徒属虚名是不可不照旧认真训练仍按期操演分队校阅并练习跳高跋坡等技以昭核实而镇边疆

一丁弁补缺宜严禁需索以示体恤也查苗疆屯丁内之百总总旗及办屯管仓之总散屯长遇有缺出向由厅县遴选详道顶补念系寒贫免其跋涉故不送道署验看近闻无论远近皆须亲赴道署未验之先守候需时既验之后书吏等勒令送缴规费然后给与委牌执照其名为八百八实需缴制钱三四千至七八千文不等又屯丁受田遇有缺出向例即以该丁之子弟亲族顶补近则书吏舞弊往往使应补者失业而不应补者得以贿求每一缺取数千至十余千文不等其田之肥美者或取钱二三十千不等又苗疆内原设有苗守备苗千总苗把总苗外委等员例由辰沅永靖道于诸苗中择其诚实者秉公拔补若拔补不得其人则肆其强悍凌虐平苗仇杀之风即由此起近闻亦有书吏受贿情求拔补之弊是不可不严行剔除以恤丁弁而顺苗情一差役人等宜禁入苗地以防滋扰也查苗人有词讼案件向令苗弁传送不准擅差兵役入寨汉民不准与苖人往来婚姻即在集交易亦令屯汛员弁亲往弹压不准市侩侵欺原所以区别民苖使之两无嫌隙近闻此禁复弛汉民仍不时与苗人往来不无盘剥之弊遇有干涉苗人案件地方官辄差役传提该差役等一入苗境肆行无忌往往乘坐轿马逼令苗人沿途护送及到事主之家任意需索甚至擅行鞭责詈辱苗弁向来苗人滋事多因于此必应一律严行申禁以弭事端一苗人祭鬼宜申严禁以正风俗也查苗人向有椎牛祭鬼之习每聚众持刀将牛打毙视牛首所向以占吉凶不惟每岁残杀耕牛无算而且集聚多人时虞滋事嘉庆初年业经禁止近闻此风复起宜责成苗弁分寨查禁如有不遵送官究治若苗弁徇隐不报一经查出从重责革一黔楚交界宜遇事商办以息争端也查凤凰永绥二厅与黔省接壤苗地处处可通兼之苗人或为旧时姻娅或因集场交易势不能禁其不相往来其间偶有嫌隙因而互相讦控者有之又或因钱债细故彼此强牵牛只或拏人勒索抗不退还告官关提亦不到案应随时会同黔省松桃厅妥为查办秉公断结不许滋生事端一书院义馆宜实心迪牖以广教化也查苗疆各厅县皆设有书院一所又设有屯馆十五所苗馆五十所其束修膏火俱取给于官赎田租项下原欲使该厅县生童及屯苖子弟一体读书咸知义理乃近闻各处书院有以官亲滥居师席者有坐支束修终年不到馆者其屯苖义馆教读之人向由辰沅永靖道考取充当近则或由屯长保送与之坐分束修而义馆亦为虚设是宜选择端人实心教读剔除前项情弊以收化民成俗之效以上数条应请　旨敕下湖广总督湖南抚臣督令辰沅永靖道实力整顿无任废弛以期保卫民生永绥边圉

　　筹制滇边土民疏云南通志　　　　　
蔡毓荣

滇省汉土交错最称难治治滇省者先治土人土人安而滇人不足治矣然非姑结之以恩而能安亦非骤加之以威之所得治也查土人种类不一大都喜剽劫尚格习于性成其土目擅土自雄争为黠悍急之则易于走险宽之乃适以生骄故从来以夷治夷不惜予之职使各假　朝廷之名器以慑部落而长子孙然武不过宣抚宣慰司文不过同知知府悉听流官节制无敢抗衡故安于并生而不为大患自吴逆构叛悉征土兵滥加上秩伪总兵副将伪参游都守遍及诸蛮甚或充伪将军伪监军狂逞无忌迨我大兵深入各土司先后归诚亦既震慑于　天威而罔有越志矣然而骄纵既久驯服为难如马之既轶而复归如鹰之久扬而初附则所以谨其衔策制其饥饱者不可不亟讲也先是大将军等鼓舞招徕各照伪衔换给札付特一时之权宜今滇中一切弊政悉与革除若土司而加之总副等官弊政之大者也顾独因之可乎夫恩不自上出则玩小人而乘君子之器则骄此辈狼子野心居为固有竟欲使监司镇将相与颉颃而地方有司不敢望其项背尾大堪虞反常甚矣查土官应否需用武衔业准部咨行查仍令照旧换袭世职然其投诚之始以有所挟而得之者今廓清之后尚未拱手而还之　朝廷非所以示德威昭臣服也臣愚以为滇省土司亟宜请　旨追夺武衔权给衔札无分文武概行追缴各照旧袭职衔量加一等服色既夺其嚣凌之气复牖以章服之荣有不畏威而怀德者乎此制之安之之一大关键也若夫善后事宜有当亟请　　睿裁者臣并缕悉为　　皇上陈之

往者逆贼用士兵之力一任土人邀截道路抢掠庄村俱置无问土人有犯俱不关白流官土官径自处土人知有土官而不知有国法久矣则请着之令曰无萌故智勿协　王章其犯罪至死者械送督抚明正其罪务使土人遵　朝廷土官不得擅威福此其一也土官各有土地人民而其性各不相下往往争为雄长互相雠杀一不禁而吞并不已叛乱随之故明沙普之祸可鉴也则请着之令曰各守常度毋相侵犯其有称兵构衅者歼厥渠魁捣其巢穴务申锄强扶弱之义用遏乱萌此其一也土司践土食毛宜如手足之捍头目故往者寇盗窃发俱土著人搜捕或一土司有犯即令众土司环而攻之匪直分义宜然亦取其熟于山箐易为力也则请着之令曰一乃心力备我声援其有事则征调不赴或观望迁延者立逮而置之军法一面奏　　闻如果着有成劳仍准论功行赏使彼乐为我用而控纵在我矣此其一也土情多诈未始不可以信孚土性至贪未尝不可以廉格臣仰体　　皇上怀柔至意开诚布公信赏必罚革馈遗之陋习禁采买之烦扰亦既骎骎向化矣彼其强凌众暴狠操戈岂尽天性然与良由教化未明徒议招讨无益也臣请以　　钦颁六谕发诸土司令郡邑教官月朔率生儒耆老齐赴土官衙门传集土人讲解开导务令豁然以悟翻然以改将见移风易俗即为久安长治之机此其一也土官以世系承袭不由选举其祖父势利相传其子弟恣睢相尚不知诗书礼义为何物罔上虐下有由然矣我　国家八法计吏三年考绩土官皆不预焉不肖者无惩间有一二贤者亦无以示劝欲其奉职守法也得乎臣请着为定例嗣后土官应袭者年十三岁以上令赴儒学习礼即由儒学起送承袭其族属子弟有志上进者准就郡邑一体应试俾得观光上国以鼓舞于功名之途古帝舜敷文德以格有苗由此志也其土官于岁终开列所行事实申报督抚察核具题不肖者降革有差贤者增其秩或赐之以袍服以示优异使知以　朝命为荣辱自不以私心为向背又其一也两迤土司之中昔为沙普并吞继为吴逆殄灭者变乱之后其枝裔各回故土土人俱恋恋以主事之历有年矣今使付之有司编入里甲则汉夷杂处必有隐忧若以归附近土司无论必不相安尤恐所附者益强大而难治臣请稽其宗派取其邻司保结果无虚冒准其一体报部照袭原职按其原管之地责令供办粮差斯安置得宜葛藤自断兴灭继绝固旷世之　殊恩亦众建而少其力之意也此又其一也总之今日之土司非犹夫承平日久之土司臣熟察情形悉心筹划所当大为防闲曲为调剂者又如此　　皇上明鉴万里如果以臣言为不谬伏冀按臣所请特颁　　天语饬行斯遐荒之观听一新而夷俗之身心交戢矣

　　论边省苖蛮事宜书　　　　　
蓝鼎元

楚蜀滇黔两粤之间土民杂处曰苗曰猺曰獞曰犵狫皆苗蛮之种类也其深藏山谷不籍有司者为生苗附近郡邑输纳丁粮者为熟苗熟苗与良民无异但性顽嗜杀或与汉民有睚辄乘夜率众环其屋焚而屠之白昼出乡井五里则惴惴忧其不还是以亦畏汉民而尤惧官长此可以教化施恩法令驯服者也但土民之顽顺惟视土司土司多冥顽不法坐纵其行凶杀夺而因以为利即使事迹败露大吏督责无参罚处分之加乎其身是以无所忌惮而敢于无所不为也苗民受土司荼毒更极可怜无官民之礼而有万世奴仆之势子女财帛总非本人所自有愚闻黔省土司一年四小派三年一大派小派计钱大派计两土民岁谕土徭较汉民丁粮加多十倍土司一日为子娶妇则士民三载不敢婚姻土民一人犯罪土司缚而杀之其被杀者之族尚当敛银以奉土司六十两四十两不等最下亦二十四两名曰玷刀银种种朘削无可告诉闻昔年有阖村离散呈请地方大吏改土籍归流官管辖遂有更生之庆曾未几时而土司辇赂关说又复改还土属丁壮举家屠戮妻子没卖为奴其它土部不得不吞声饮泣忍受摧残然其望见天日愿如汉民沾被　　皇恩则千万人心一心四五省如一辙也愚以为苗猺獞黎均属　朝廷赤子当与汉民一例轸恤教化惟在地方大小吏加意绥辑使知孝弟礼让奉公守法自然不敢行凶杀夺倘土司暴虐太甚或其民有行凶杀夺俱将该土司照汉官事例参罚处分第汉官有罚俸降级革职而土司无俸可罚无级可降革职则子孙承袭仍旧为太土司得以暴虐其民愚以为惟有削土之一法可令土司畏惧请题定削土则例照所犯重轻削夺村落里数以当罚俸降级所犯重大至革职者相其远近强弱可以改土为流即将土地人民归州县官管辖勿许承袭并土民有不甘受土司毒虐愿呈改土籍为汉民者亦顺民情改归州县其深山穷谷流官威法所不及之处则将所削之土分立本人子弟为众土司使其地小势分事权不一而不能为害将来教化日深皆可渐为汉民至山中生苗责成附近土司招徕向化一体恩抚如此数年之间生苗可化为熟苗熟苗可化为良善不特五六省地方享静和平之福而自唐虞以来仅传七旬舞干一格者至我　　皇上而悉为衣冠礼义户口贡赋之区此日之尧舜贤于唐虞远矣

　　改土归流疏雍正四年　　　　　
鄂尔泰

为翦除夷官清查田土以增租赋以靖地方事窃以苗猓逞凶皆由土司土司肆虐并无官法恃有土官土目之名行其相杀相劫之计汉民被其摧残夷人受其荼毒此边疆大害必当翦除者也臣受　　恩深重职任封疆日夜筹思若不尽改土归流将富强横暴者渐次擒拏懦弱昏庸者渐次改置纵使田赋兵刑尽心料理大端终无头绪稍有瞻顾必不敢行稍有懈怠必不能行不敢与不能之心必致负　　君父而累官民故以臣愚昧统计滇黔必以此为第一要务然改归之法计擒为上策兵剿为下策令自投献为上策勒令投献为下策前镇沅土府刀瀚沾益土州安于蕃经臣拏禁题参后随分委干员将各田亩户口银谷数目逐细清查缘土州安于蕃地土更广私庄尤多清册尚未造报现据游击杨国华威远同知刘洪度造报滇沅土府每岁额征米一百石今每岁应纳米一千二百一十二石零每岁额征银三十六两今每岁应纳银二千三百四十八两零是其征之私橐者不啻百数十倍而输之仓库者十不及一二百不及二三由此类推又何可胜计再查附近镇沅之者乐甸地方与元江新平景东接壤四面皆汉土一线紧逼哀牢素为野贼出没门户其江形山势尤为险阻且当按版各井驮盐要道原系世袭土长官司管辖该长官司刀联斗昏庸乖戾受汉奸把目主使为害地方民夷怨恨若不一并改流终难善后臣就告发各件即委杨国华同刘洪度止带兵一百名径至者乐甸质审案拟相机行事而刀联斗自知罪无可逃随即出迎投献印信号纸但求免死情愿归流据此情状犹有可原除俟臣题参改土归流外仰恳　　圣恩但收其田赋稽其户口仍量予养瞻授以职衔冠带终身以示鼓励则强不如安于蕃刀瀚势不如刀联斗者皆将遵法输诚不烦威力而边地粮饷亦不无小补矣至于黔省土司与滇省异一切凶顽半出寨目因地制宜更须别有调度臣已面与新提臣杨天纵详细密商并将各要件逐一开单交付查访以便会办务期两省边方永远谧仰副　　圣怀而心长力短时切惶悚伏乞　　圣主训示遵行

　　云贵事宜疏雍正四年　　　　　
鄂尔泰

奉　　朱批以两江需人整理云贵一切事宜俟料理有头绪时可举一自代之人即往两江效力钦此臣伏读之下感极愧生念臣身荷　　殊恩至矣尽矣心实无已行多不逮业业兢兢时恐陨越上苍照察臣实不敢自欺至两江重任原非臣愚能胜然誓欲酬　　恩难易非所计亦何敢固辞但云贵极边关系紧要一切事宜尚未有头绪臣即竭料理亦必须时日兹蒙　　圣谕不敢不尽言之一夷情之无制也查云贵土官多半强豪所属苗众悉听其指使残暴横肆无所不为其土官懦弱者凶恶把目为害尤甚不但目无府州亦并心无督抚及至事大经官或欲申理夷等暗行贿赂捏详结案上司亦不深求以为镇静而刁抗不法任拘不到者又复无可奈可隐忍了事贵州土司单弱不能管辖故苗患更大平日烧杀劫掳拏白放黑以为生计有径至城汛捆人子女勒令取赎者地方文武亦视为故常隐忍了事至于或经控告凶犯百无一获而原告原报并干证人等反拖累至死旧案俱在臣深耻之若不及此清理约定规程即使拏几土官杀几苗首亦不过急则治其标本病未除恐终难帖一军伍之不振也云南兵丁不减内地即贵州兵弱亦犹胜江南奈武员因循成习惟事逢迎聚省城钻营朋比有累升至副参而未一到营者营伍何赖臣受事后首经严示通饬非奉文调不许赴省今此风已熄而盔甲账房锣锅斧橛等项大半不备即火鎗弓刀操练必需者亦多残缺至于空粮伙粮种种名色倒马朋马种种勒侵相沿已久视为常例即有努力自爱之员亦未免避嫌从众虽经臣确访严饬宽其既往勉其将来业据各属陆续禀报军器俱现修整粮马俱现顶补然犹未敢深信臣自滇赴黔已经由各镇逐加整饬仍拟明岁亲历云南各标协营查勘军装考验兵马则既可以知营伍虚实以便经营又可以知地方形势以资调度庶有定见而事免欺朦矣

一地利之未尽也云贵两省虽地少山多然水旱均平荒年甚少且矿厂盐井出产颇多何至不如江南一府计每年协饷共需数十万两为百年计窃有隐忧臣查云南盐课实李卫之功虽尚有疏漏实力有不能银铜各厂每至缺额仍须羡余抵补臣料断不至此贵州亦有矿厂兼多砂铅欲私开则明有官禁欲官开又难于私侵因循苟且大半中止至于盐井共得数处现煎试一井已有微效托赖　　圣仁山效其灵地呈其或可以得济民食也云贵荒地甚多议者谓宜开垦不知利之所在人争趋之不禁其开垦而不来开垦者缘荒地多近苗界实虑苗众之抢割若果土司遵法夷人畏伏将不招而来者自众故臣必以制苗为先务而尤以练兵治苗为急务诸事不妨迟但心不可懈不可促迫为之臣当时凛　　慈训一水陆之不讲也云贵远居天末必须商贾流通庶地方渐有生色今水路不通陆路甚险往来贸易者非肩负即马载费本既多获息甚微以致裹足不前诸物艰贵臣查湖南水路直达贵州镇远府由镇远而施秉由施秉抵黄平州界虽中有阻碍臣今现已开通黄平州地方虽山高水不能行舟然不过一二站若由重安江溯源而上渐次开浚亦原有河路自贵阳而南水路难通然开平旱路便可行车犹人力所能为云南金沙江原通蜀粤东川府牛栏江直通四川贵州永州黎平府可通川楚疏导引纵一时难措而日积月累未始不可以小济臣自数月来通饬细查麤悉大概虽自度才力知必不能然必欲经始以待将来即迟至十年二十年但能成事实云贵永远之利也以上四条撮举大要节目繁多不敢琐渎臣不自揣思欲镂肝剖胆略定规模使后来胜臣者可以推广即不及臣者亦可以依循斯臣力既竭臣心稍慰仰恳　　圣恩两江另　　简贤才臣三五年俾得详筹缓理庶几可有头绪可代之人臣现无所知亦不敢妄举敬当心至于杨名时诚实端正内外如一抚绥之任有余但营务军机不能料理且年近七旬渐多遗忘觉察防范处亦微少精明若与臣同事可以共济缘伊固虚心臣能直告也据臣愚见内任实堪大用外任或难总理常德寿存心甚好人亦明晰小省抚可以胜任但识见尚未通达犹少果断臣受　　恩深重万难报称若稍存顾忌即是背负稍有徇隐即同欺罔谨据实直陈

　　分别流土考成疏雍正四年　　　　　
鄂尔泰

窃惟流土之分原以地属边徼入版图未久蛮瘴雾穷岭绝壑之区人迹罕到官斯地者其于猓俗苗情实难调习故令土官为之[钤](铃)制以流官为之弹压开端创始势不得不然今自有明以来已数百年中外一体流土同官既有职衔无考察乃仍以夷待夷遂致以盗治盗徒令挟土司之势以残虐苗随复逞苗之凶以荼毒百姓横征苛敛贡之　朝廷者百不一二而烧杀劫掳扰我生民者十常八九必须控制有方约束有法使其烧杀劫掳之技无能施为而后军民相得以安伏读　　圣谕以流官有设立吏目者职分卑微无印信可行无书役可遣土司意中倘有轻忽之念则未必肯遵其约束今可否酌土司之大小将微员如何改设重其职守使流土相适地方各安该督抚会同密议具奏大哉　　王言所以为边方计者无微不烛无远弗照矣臣窃念流官固宜重其职守土司尤宜严其考成土司之考成不严则命盗之案卷日积大凡杀人财皆系苗猓虽一经报闻随即缉捕而潜匿寨中已莫可窥探故无论吏目等微员任呼不应即使府州关移臬司牌票亦置若罔闻十无一解非知情故纵即受贿隐藏其在流官束手无策大吏深难其事不敢咨题多从外结其实得外结者亦复无几故劫杀愈多盗贼益盛掳人男女掠人财物苗人无追抵命之忧土司无降级革职之罪有利无害何靳不为此土司之考成不可不严所当与文武流官划一定例者也据臣愚见事各有专责应分为三途盗由苗寨专责土司盗起内地责在文员盗自外来责在武职责在土司者末减流官责在文员者末减武职责在武职者亦末减文员参罚虽俱不免轻重各有攸分盗由苗寨者是平时不行钤束而临事又不行防闲此土司之罪也盗起内地者是乡保不能稽查而捕快又不能缉获此文员之罪也盗自外来者是塘汛不能盘诘而兵丁又不能救援此武职之罪也以此三者分别议罪土司无辞流官亦服然所以清盗之源者莫善于保甲之法臣屡与督臣杨名时抚臣何世熟商酌议拟立规条行之两省及阅邸钞知荷蒙　　圣恩着九卿详议具奏臣等伏候奉　　旨部行到日当即颁行一体遵奉按保甲之法旧以十户为率云贵土苗杂处户多畸零保甲不行多主此议不知除生苗外无论民夷凡自三户起皆可编为一甲其不及三户者令迁附近地方毋许独住则逐村清理逐户稽查责在乡保甲长一遇有事罚先及之一家被盗一村干连乡保甲长不能觉察左右舍不能救护各皆酌拟无所逃罪此法一行则盗贼来时合村百姓鸣锣响应互相守望互相救护即有凶很之盗不可敌当而看其来尾其去路尽力寻缉亦无所逃至于保甲之外最重者莫如严责捕快与汛兵内地之盗捕快多有知情外来之盗塘兵且为通气平时缉盗之捕快皆宜分定乡村某方失盗罪在某捕快而捕快之中亦有奸良不一能否不齐又须每十人立一快头如缉盗不获者捕快与快头一同治罪大抵盗情未有能欺捕快者其塘兵之设原以昼则盘诘夜则防伊等平日毫无所事每昼则看牌赌钱夜则饮酒酣睡甚或乘空偷窃出人不意种种非为又或伙众结强唆使劫掠阳防阴助其恶不可胜言必须严加号令定为成法使不得不心尽力盘诘稽查则盗贼既弭而兵丁亦皆可用矣

　　敬陈调剂粤西戎务四策疏康熙二十一年　　　　　
都御史郝浴

粤西自用兵以来各路宿兵弹压类有添设今滇南已定节饷裁兵以苏息天下自是　　庙谟亟算但粤西为广东湖南枢纽云贵交南门户狼猺獞獠诸蛮丝牵蔓引必须一一截制兵又不可不防饷又不可不节至于会计通省钱粮之数尚不敷兵饷之数惟清汰马政足厘无用以资有用酌防要害虽似裁兵而实裕兵臣谨调剂四策备列情形为我　　皇上陈之一虚糜之马宜汰也察粤西鸟道猿蹊马战不及步战且瘴水雀毒养马十毙八九纵使毙后即补奚堪补后又毙保无马去粮存之弊乎且穷兵病马虽药料兼资难保肠黄立倒是有马之名无马之实有马之费无马之用也宜分别清汰如抚标提标原设马二步八酌裁其半改为马一步九臣与提臣时加省察豢养分驻重地以资驱遣其各城守营原设马一步九马不成亦难突阵今裁马全改为步其原兵仍食战粮此外通省各官原设有自备之马仍从其便只此清汰马毙可约省岁须料草干银三万余两亦足以济本省之兵饷所不足也一添设之兵宜裁也当粤西用兵之际不得已而议添今节饷之际不得已而议裁查镇营有照康熙十一年原额而今不足者不必议增外有新设之兵宜裁者如抚蛮灭寇将军标兵五千内除另议挑选一千名隶臣标统辖外尚四千名水师营一千名怀集营五百名昭平营二百九十六名富川营二百九十六名此皆新设议裁者也有照康熙十一年经制之外而今添设亦议裁者如桂林城守营原系十一年以前设立额兵五百而今增添七百贺县营原额兵三百九十六名而今增添一百零四名此皆于经制外添设议裁者也查富贺两县接壤今富川营既裁应将富县营改为富贺营将额兵分防两县但各军大半他省之人当解散之时宜量给以两个月饷银资其归农路费以安其心庶不至流落啸聚抑或容臣与提臣选其精锐汰其老弱以渐消磨简其精练据实造册报部只此裁汰冗兵可约省岁饷数万亦足济本省兵饷之所不足也

一要害之设防宜酌也窃见前代韩雍王守仁等用兵于两江藤田之间动调土汉兵一二十万需项无算当时峡贼率皆獞类驯至巨魁其始都缘要害无备未遏其萌所致今滇逆已平冗兵应汰第两江之间地方辽阔固不能在在设防然其间有要害之处如镇安土府设有汉官通判知事二员查该府在土司中井民风颇异不毛虽设有镇安营额兵二百九十名然汛广兵单近则沈绍基韦之煌袭城杀官见在用兵扑剿应改设游击一员领兵五百名庶资弹压又泗城土府是土司中之巨擘界连滇黔土属路下阙三十字千名即调平乐营官兵酌量于泗城西隆西林并归顺上下冻等州布置亦可以为镇安之声援又土田州因系安笼门户近于各处抽调官兵八百名防守今当撤兵仍应酌守备一员仍须调兵防御如是则土司尽有钤束至于龙凭馗纛二营系控御安南锁钥每处仅设兵一百九十三名殊为单弱应酌量每处增置三百名庶可资其捍卫其梧州一府居两广之中扼三江之要设有官兵一千名应五百名守护策应应调五百名直抵浔南一带设立哨船汛防河道此为全省之襟喉各府之脉络最为吃紧且猺獞蛋贼往往沿河截调此五百名使河路清庶几商裕课以上应设应增酌计官兵不过二千余名又节于见在经制内抽调并非额外加添而土属永得贴服边关总有把握粤西全局隐然巨镇一抚提之精锐宜简也昔孙延龄叛时抚臣束手皆因抚标兵裁空拳御寇查抚标之裁当日应每省设立总督今各省既无总督则抚标之设断难议减且西粤情形已经臣于备述情形疏内奏明是抚标二标同为百粤之枢机省之控制不惟居重驭轻兼可长虑郄顾粤西通省除柳庆二府属有提臣就近酌量分防外省城根本重地其抚标兵三千名除周围接壤州县四路布塘以通声势外其守待遣之兵有限拟将援剿营应裁之内精拣骁健并器甲坚完之兵一千名即以副将温绍贤统隶臣标以资驱策俟一二年允成泰山四维之势再议抽减以安熙恬今既以援剿标兵一千名调隶臣标则于臣标量调数百名驻防平乐仍听臣驱策则是提标抚标均系下阙三十余字绸缪防护庶几奠安此则臣与提臣之职分也此四策者汰马裁兵所以节饷设防锐所以固圉从此以通省地丁盐库关税钱粮还养通省经制官兵则缺拨无多可少纾司农之筹划而经营预备或偶司马之韬钤臣今奉　　命抚粤仰赖　　皇上天威睿算见诸路文武悉报荡平但兵形象水一时解散实须调剂臣晓夜思维顾兵顾饷酌去酌以休息为挞伐之本以防御为太平之基选吏养民以资无穷之策应简武搜兵以培有用之精神是从来君臣绸缪中外缔造无疆之至愿也其未尽事宜臣陆续务酌时宜曲处再奏

　　论全滇形势　　　　　
刘彬

王公设险以守其国此后世志疆域之始也疆域之形势虽轻重不同必各有阨塞险要为有国者所宜留意也以天下论则天下居其全一省居其偏以一省论则一省居其全一隅居其偏必周知各省之形势而后可以论天下之形势必周知各隅之形势而后可以论一省之形势故居中驭外乃统一之宏规而守隘据险实控制之要略滇南越在边荒其视天下非有关中四塞之扼要也非有蚕丛剑阁之崎岖也非有沃野千里之富饶也祇以山高箐密路远林深诸夷人所窟穴而盘踞者或杂处于内地或环遶于沿边无事则辟草而耕畴非乐土有事则依山为势即是鸿沟滇中形势较他省独异所以论滇中疆域亦当较他省各殊使措置失宜将所藉以为固者或非其所必争所据以为守者或非其所当出吾尝浪游两迤浏览山川有以知其疆域之夷险轻重焉内而昆明为省会之区巨浸则昆池浩淼危则太华嵯沃野平铺山四拱坚城深池雄踞中央信哉南服一大都会也外则平彝者滇之门户曲靖者遥应黔蜀迸控猓夷枢纽之地也由武定以达建昌由沾益以至毕节皆通蜀之道也东川昭通虽已设流然地广山深夷种甚伙不可不有以预防之寻甸是其隘也鲁魁虽已靖然地甚宽山更险彼可以来我不可以往夷人剽悍每以掠汉人为其生计自景东以及楚雄之妥甸与易门山习新平临安元江诸处沿边千余里在在皆其出没之所虽临安有镇元江有协新山习妥甸景东皆有营易门塔陇界牌皆有汛然御之最难备之宜谨不能保其不窃发也元江普洱孤悬夷境广南接壤西粤距昆明尤远而中道声援辽阔其系于滇也犹滇之系于中国可以不有而不可不有也蒙自开化俱系通交之道而开化僻在东南与元江广南遥相联络地接弥金日南之界一镇以弹压之何可少也此迤东之大概也迤西则苍山洱水据其上游大理者西连永顺南接蒙景北带鹤丽永北东俯楚姚为昆明之应固滇西雄镇以提标驻之宜也其跨于北者则丽江达于中甸乃乌斯藏之冲前阻金沙后依鹤庆然其要在江而不在鹤也剑川亦中甸之别径所以为栗狴之防实以为丽江之翼也

云龙羊肠一线在万山中左望剑川右顾永平不但盐井之利亦藩篱之助也其僻于东北者姚安永北连壤川南永北则独居江外路通建昌逼近吐番尤偏而且要也其峙于西南者永昌远隔兰津峻岭崇山独处极边之末然地土肥饶城池坚壮内而屏障九郡外而锁钥诸夷西南重镇无以踰此腾越又距其西两江内阻八关列近控三宣远驾六慰一府一州自相连接而缅甸车里孟连耿马之属胥于此有维系之势则又最远而最要之地也滇南居天下之西南隅自平彝至腾越纵延二千余里皆三面环夷独以东面临天下而永腾亦三面环夷独以东面临滇滇为中国之犄角永腾亦滇之犄角也至若顺蕞尔之区似无烦于筹指然界在沿边往者莽贼入寇剖孕妇为卜得女则由顺而入是可鉴也此迤西之大概也他若楚雄乃滇西之庄逵广西亦苴兰之羽翼其余坦易无系安危滇之形势在于此所以制滇者亦在于此而余更有进者从来有一定之形无一定之制时不同则制变有一定之制无一定之功人各异则功殊尝考滇之先有钱能扬荣诸阉之纵肆则流毒苍生几开边衅有赛典赤父子及张立道诸公之贤良则民受其福国赖以安他如鲜李之丧师辱国刘深之启祸穷兵张继孟笑谈歼逆坐收不战之功刘安世黩货媚奸遂致诸夷之叛清介如杨竦郑纯张翕王阜梁毗之辈何民之不克化勇略如傅友德沐英蓝玉蒋贵方政刘铤邓子龙之流何乱之不可戡无韦之招徕则南诏未必归唐无太弟之专征则氏奚能平定是皆滇中往事彰彰可考者至于彝人之祸处处有之虽系荒僻之区而无处非受兵之所良由近处肘腋无事则易狎易玩有事则最便最近考明史士司传诸夷叛乱或是外来或是内发率皆变起仓猝遂致蔓延小则一州一县大则一郡数郡涂炭生民蹂躏疆宇焚杀屠掠靡所不至受祸之惨不可胜道此岂形势所得而遏之者哉约而言之全滇之境东向黔阳西通甸缅南达两粤交址北距西蜀吐番山尽连延鲜终朝之坦道水多溪峡无百里之方舟历代以来纷更相续庄蹻开基就苴兰而建国蒙窃据凭苍洱以为都当其荆蓁未翦原属偏荒荜路之区及今郡县久开渐跻文物冠裳之盛乃有陆梁狡帅跋扈强藩往往恃其险远夜郎自大攘以丛奸因之鼓乱然而诸葛扬旌雍闿授首颖川仗尔密沈渊始肆梗顽终归覆灭曩者吴逆称戈败不旋踵此其近事尤可鉴者形势又安足恃哉善治滇者亦惟在文武守令将弁慎择其人当承平之日能潜消默化于未事之先而后形势者斯可藉以为固故得其人则众志可以成城非其人则天堑投鞭可渡函谷丸泥可封自古皆然也天下皆然也于滇中哉

　　平定缅甸述略　　　　　
赵翼

缅甸古朱波地宋宗时始通中国元世祖遣兵三征之责其贡赋而还明初设宣慰司嘉靖万历间有莽瑞体者渐强盛传及其子莽应里世为边患参将邓子龙游击刘铤各率兵五千入平之而其雄长南徼如故明初所设边外三宣六慰诸土司大抵皆服属于缅矣明末永明王窜其国缅酋阳而阴拘之李定国率兵入欲护王以出缅酋弗与定国肆焚劫缅酋密遣使乞援于我　朝约大兵至即俘永明以献时吴三桂以亲王镇云南偕将军爱星阿率兵万余人缅酋送永明于军时顺治十八年也是时三桂未及为善后计边外木邦猛密大山诸土司听其仍为缅属不复能如明初之众建而分其势由是缅甸竟国于西南乾隆十九年缅酋莽达喇与得楞锡箔诸夷构兵为所杀缅国无主有缅属木疏土司瓮籍牙起兵声言复击败得楞诸夷遂窃据酋位初在其木疏筑城继乃徙于故缅酋所居之阿瓦城凡缅国旧所属土司皆降服之有不服者辄治兵攻击无虚日贵家者随永明入缅之官族也其子孙沦于缅自相署曰贵家据波童厂采银向有岁币输缅瓮籍牙僭位后贵家不复输瓮籍牙击溃之贵酋宫里鴈犹纠合余众以拒此乾隆二十三年事也而木邦土司罕莽底亦不甘为瓮籍牙属遂与宫里鴈合兵瓮籍牙又遣其土目落觉攻破之罕莽底遁于孟坑二十五年瓮籍牙死其子莽纪觉嗣构兵如故二十七年宫里鴈亦避于孟坑而我孟连土司刁派春者素嗜利闻宫里鴈之窜于近边也遣人招之宫里鴈疑未决而其妻囊占先率众来附刁派春勒索其赀财妇女殆尽囊占怒袭杀刁派春而去宫里鴈不知也而永昌守杨重谷诱致之至则坐以扰边罪肆诸市于是缅酋益无所忌浸寻而及我耿马土司矣耿马虽我土司而于缅亦旧有岁币至是莽纪觉遣其目普拉布率兵二千来索先阑入我孟定执土司罕大兴使为乡导入耿马土司罕国楷邀之于滚龙江击斩普拉布余贼遁去二十八年冬缅贼复至我遮放边外扬言来索木邦官会罕莽底病死贼乃退三十年莽纪觉死其弟懵驳嗣即今缅酋也三十一年贼复索币于我孟连土司相传孟连之先本缅支子有缅酋所赐象及金刀为重器每替袭必封上旧所赐而更请新者至是刁派先嗣缅酋遣人来索旧物扬言有众六千已至腊戍又千余人各带船钉十枚将造舟渡滚弄江讹言流闻边民一日数徙此永昌边外之扰也我诸土司之近缅者往时皆于缅私有年例自木疏据位号诸土司以其故等夷不复与而木疏方与贵家诸夷相攻未暇远问及贵家木邦为所并乃渐及我土司此起之由倘督抚大吏以此情入奏　　上自有裁度其时普尔边外虽有匪徒俶扰而永昌边外或不必用兵也

普洱之役自乾隆三十年始车里土司忽有贼百余突入为土目刀铣等败去其冬又有贼数千掠九龙江小猛仑诸处初不知为何贼也督臣刘藻亲往勘亦莫得要领传闻孟艮土司之族人召散者纠缅贼为助篡据孟艮导贼扰边于是遣总兵刘得成参将刘明智等分路堵截而将何琼诏失律败归三十一年春刘藻自刎死大学士杨应琚来滇办贼会贼渐退得以其间平整欠以土目叭先捧守之又平孟艮以土目召冈守之部署初定而永昌边外适有缅贼征索孟连之事抚臣常钧奏请普洱事毕后当即办永昌边外贼　　上是之于是杨应琚移驻永昌而僚属之喜事者辄争言缅甸可取状杨应琚初弗听曰吾官至一品年逾七十复何求而以贪功开边衅乎有副将赵宏榜者少为波童厂丁颇悉缅事曰愿假某兵数百可生缚缅酋于麾下矣腾越州知州陈廷献曰并不烦官兵某已集士练四千以待杨应琚遂心动欣然许之于是赵宏榜率兵二百袭蛮暮之新街一鼓克之以蛮暮土司瑞团来降陈廷献遣人招猛密土司不听则诱致其所属之孟敛士目线官猛来降而木邦故土司罕莽底之弟线瓮团及其子线五格犹在孟坑缅通守富森亦招之降降者皆曰我地若干人户若干愿内附岁输粮若干扬应琚遽以拓地千里人户数十万岁输粮数万石入奏而其地其人其粮则固尚在边外我初未尝得而有之也新街者南大金江水口缅人与中国市易处顺流而下六日可至阿瓦为贼最要地贼闻其入于我也率数万众来争赵宏榜出拒之恃勇不设备全军皆覆于是新街失守贼尾而入直薄陇川之虎踞关提督李时升檄诸将御之战于楞木战于领冈塞瓦有胜负辄以大捷奏贼复分兵绕入万仞关掠盏达越陇川而出会贼遣人议和约各退毋相犯诸将许诺贼渡猛卯江去李时升复趣诸将哈国兴等追之被围于猛卯城救至围始解先是杨应琚见贼势大知事未易就乃以得不偿失奏请弃新附诸土司地有　　旨切责至是杨应琚以为贼已遁也檄总兵朱仑等进据木邦木邦空无人野无所掠自宛顶运粮以给天渐暑瘴疠方兴人多病将军杨后至甫数日而贼大集我师遂溃而归木邦失守时三十二年四月十八日也杨应琚及李时升等皆获罪　　上命明瑞以将军兼总督给满洲兵三千调川贵及滇兵二万余大举剿贼至则简军实练士卒议分两路进明瑞由锡箔路参赞大臣额尔登额由猛密路约相会于阿瓦以九月二十四日出师会大雨三昼夜不绝人马俱立泥潦中糗粮尽湿至芒市易粮以行而负粮以牛不能速十一月二日始出宛顶越八日整队八木邦军容盛甚参赞珠鲁纳守之给以兵五千俾为声援明瑞自率万二千人抵锡箔江结浮桥以渡至蒲卡始遇贼之前哨擒数人询知贼聚于蛮结遂进蛮结贼果立十六栅以待领队大臣观音保麾众先据山之左臂贼来争不得上翼日两军相持未决而顾贼栅甚坚其法立木为栅聚兵于其中我枪仅及其栅而贼从栅隙处发鸟枪击我兵辄中此贼之长技也哈国兴请分三路登山俯趋而薄之军士皆奋时出边已逾月未见贼至时始与贼遇无人不欲杀贼也一呼而直逼其栅有黔兵王连者先跃入十余人继之贼恇乱不知所为多被杀遂破一栅乘势复攻得其三面十二栅之贼乘夜尽遁贼自新街交兵以来从未经此大创已首窜喙伏不敢复抗矣
  </div>
  <div class="pagination">
   <a href="皇朝经世文统编_page218.html">
    上一页
   </a>
   <span>
    ...
   </span>
   <a href="皇朝经世文统编_page214.html">
    214
   </a>
   <a href="皇朝经世文统编_page215.html">
    215
   </a>
   <a href="皇朝经世文统编_page216.html">
    216
   </a>
   <a href="皇朝经世文统编_page217.html">
    217
   </a>
   <a href="皇朝经世文统编_page218.html">
    218
   </a>
   <span class="current-page">
    219
   </span>
   <a href="皇朝经世文统编_page220.html">
    220
   </a>
   <a href="皇朝经世文统编_page221.html">
    221
   </a>
   <a href="皇朝经世文统编_page222.html">
    222
   </a>
   <a href="皇朝经世文统编_page223.html">
    223
   </a>
   <a href="皇朝经世文统编_page224.html">
    224
   </a>
   <span>
    ...
   </span>
   <a href="皇朝经世文统编_page220.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
