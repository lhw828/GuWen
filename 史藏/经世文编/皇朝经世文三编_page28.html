<!DOCTYPE html>
<html>
 <head>
  <meta charset="utf-8"/>
  <title>
   皇朝经世文三编 - 第 28 页/共 67 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文三编 - 第 28 页/共 67 页
  </h1>
  <div class="content">
   一曰久任安其土地习其人民谙其风俗扰其人情察其好恶办其土宜衡其利害规画有年然后可举一事然又非蚤行而莫效也张纲振目染濡淫浸或行之数年而效或行之十年而效或行之数十年而后效故吴祜之相胶东九年而报绩杜诗之守南阳十载而成化若促其时日数其更调则虽皋繇司理仲路治赋龚遂文翁之守郡亦将束手俯颈无以自见以之责效之于俗吏哉汉宣帝之言曰守令吏民之本数变易则下不安民知其将久而不可欺罔也乃服从其教化故汉世郡县皆久其任其能异者以玺书累秩九卿终不易位汉世循良迭背相望固由人才之盛亦上之能竟其用也后魏太和之世始以六年为限后唐则促为二十五月宋世则定以三年行之至今复多摄署变[易] (法)急促不及数月方营一事而忽调异郡则它人嗣职将变其前为矣方治一职而檄权它郡则五日京兆以不习而诿陊矣且铁路未通道途辽绝之官之期动逾时月未及布置又复它移自非上圣畴能过化哉古之封建分土子民亲爱国人如治家事故废兴坠举土辟民治封建易而郡县矣惟久任之法尚存封建之遗意若迁移仓卒官如驿舍过客虽才谁能治驿舍之事哉难者曰久据专城势将蹇肆唐之藩镇其事已矣曰引线之差视其起点摄引之率其重心唐以武力之臣授之大郡私握兵柄世之子孙重心已偏故摄引不能及也今治吏百里兵权不属十余年外即可迁调虽有桀骜何能专肆且古之吏治也患其专今之吏治也患其[散] (诿)古之吏治也患其擅今之吏治也患其诿制异势殊专擅诚非所患今犹借口唐藩谓久任不如时易则胡不引汉世前事而观之也

三者行矣然佐理无人则事犹坠而不举则犹格而不达也西国新相登朝则各部之长皆必更易听自选择用其所[知] (如)如身使臂如臂使指令下流水不忧阻捍是以意无不行事无不举汉世三公皆有曹掾开合辟士妙简英贤故汉之公府得人最盛外之州郡咸有僚属别驾治中功曹主簿皆州自辟除通为百石王涣辟仇览为主簿宗资署范滂为功曹周景延陈蕃为别驾成除张牧为[赋] (贼)曹委心任政用奏殊绩魏晋以降犹沿斯制北齐失政佞幸侵官州官始有用然隋唐之世判官推官虽待奏报犹自辟[召] (名)也后世虑其延任私人于是一命以上铨于吏部内之阁部司员皆由掣签仅供主稿署押之用非能资其毗赞也外之县丞佐杂皆由捐纳无非市井无赖之尤非能益其辅佐也智有不及才有不能独立既不可为治矣文书数尺高可隐身成案积例皆[非]谙悉乃不能不委用于胥吏固天下之猾者也诗说曰与师友处者治与奴隶处者亡所处皆无赖猾蠹而犹欲以是求治非左书而右息之哉为今之计当略师汉制内之宰相部官外之督抚县令听其辟士略置品级幕府储才庶裨政治若夫胥吏则犹木之巨也夫一署之中书吏百数盘隔上下抑遏苦讹牵讼费甚于狼虎而又熟于成例藉为要挟虽恫其害莫敢谁何之不去本必不茂去之法是宜用士人以易之萧何之主刀笔朱震之从事缪彤之为主簿省署文书督促簿役皆用名贤以亲其事故上能匡扬清化而下能抽达郁滞也州县之官不习吏事一习一动仰息吏胥吏胥因持其急而短长之是所谓以羊牧狼也唐世士人初登科及未仕者皆就藩府辟置金设主事亦犹书吏以下第举人为之师师其意以士人试而不第者为吏优其礼节使可出身其有能事擢为部曹上之所重人自乐就如此则上有僚属之谋议下资良吏之驰驱牧民之官不劳而治矣此之不为顾乃听其噎蔽任其毙不察病根自责愈疾岂不谬哉岂不异哉

若夫奔走百司鼓舞豪杰则资格固非所宜得士也曰后来居上汲黯讽其积薪宋臣李沆亦谓不用少年喜事之人固非以资格为治耶曰资格之说可治处常之天下不可治应变之天下可治一统之天下不可治列国并立之天下闭关蒙业无需人才一二老成足供令使年少魁桀可老其才以遗孙子也今日事变急矣强邻逼矣遏抑既久人才瘵厚貌以求妪言以号犹不应朝拔其尤暮委其政犹不逮乃复限以品秩投之闲散一旦有急其谁赴之且夫举大事任大政兴大利精俶傥促然不慑于众议则岂不以锐气可用而才力足以任事乎哉窘以科举屈以下僚剉以奔走劘以岁月其壮年之雄材伟略与乡所谓精俶傥不慑众议之锐气皆己摧狝荡夷以至于尽虽有魁磊耆硕忧国如家且将踬仆任途白首郎署幸而跻预枢要则已昏薾颓耄驽钝不堪呜呼老其材而才乃敝习之事而事乃坠下固窘矣上亦何所赖哉且夫英后明辟号称能罗驾天子之英者岂不以爵赏自我足以驱役之而操纵之哉汉武擢霍光金日磾于仆虏之中起卫青霍去病于甿隶之下委以国事属以兵权用能翦劲匈奴弼辅委裘之治明太祖陟用不测一言称旨立跻显宦萧滋以贡生为大学士曾敏以监生为尚书故士皆衔国士之知奋不顾身以利禄今爵禄未为不尊荣也神明灵淑魁才亦未为乏绝也然格以官阶平流而进得邀崇秩则曰致以日力非上之特拔我也得授达官则曰得于成例非上之能知我也苟得老[寿]富贵固所自有谁复感激图报縻国士之身以酬众人之遇哉古者官阶简数迁即可上至公卿故汉之车千秋起家大鸿胪数月即为丞相后汉黄琼以议郎四迁而至司空以沿及明世官阶虽少编检三阶可为大学士以言资格犹未为害也今则官级多密迁转难入为翰林数十迁乃跻卿贰出为县令数十年未阶督抚虽有曾史之懿行管葛之奇才犹将俯首资格末由自达而庸材下品反以年日深久灼然先用此踸荦之士所以掉头解体秽朝廷而不顾者也昔崔亮创为停年之制不问贤愚断以格限人材沦敝拓拔遂亡夫魏之亡也如此汉之兴也如彼由斯以谈果孰利而孰害孰得而孰失矣诗曰周王寿考遐不作人苏轼曰能用智名勇功之人则治故欲振国势必作人才欲作人才必破资格听其上书试之行事广为询遍加抽擢果有异能立授大臣如此则智名勇功之人有不纵萃辇毂奋身而图报者哉才既得矣而尚忧事之不治哉以弱为强以危为安以乱为治一转移间而才集事举夫亦何惮而久不为也

且上之明诏大号睊睊目同目同督诚其臣下曰不曰洁己守法无瞰我利无侵渔我民乎哉然而上以廉求下以贪应若是者何也曰与人以生者乃可得人之死赡人之家者乃可得人之身薄与厚求非所以得廉洁于臣下也中国官吏千数夤缘为奸盘剥小民苞苴昌盛贿托馈遗因恬而不知怪逐利否耳虑非顾行也又其甚者欺上而利之矣侵蚀国帑克扣军饷粥缺谋差较揣肥瘠主上有急因以为利可谓无行谊之最者也然而沿习为例视若固然其有佼佼自好洁己奉公则已眵眵盱盱詑为奇行上自督抚下至县令以墨败者十常八九若夫京官之炭敬部员之印结固昌言不讳可公之大廷广众之中者也虽号称贤者亦固眵然受之而莫之或非矣然绳之国准以古义为污耶为洁耶非古所谓簠簋不饬者耶呜呼捐廉弃乃至于此等此颅趾等此视息岂独其独异人哉则上之道上者非其理故也古者劝士首重[制] (重)禄圭田之制详于孟子庶人之仕禄足代耕法至良也汉世以石为俸厥有定制宣帝用张敞萧望之之言增天下吏俸十五后汉建武复益官秩故室家无累人怀自励之心降及隋唐制禄犹厚宋世阶品官职封勋差遣皆有俸禄正俸职钱公用职田之外复有衣粮餐钱而复制祠禄以佚老厚恩赏以优贤自秦以来班禄最重是以真仁之世名臣背洁清治行吏治循良递至有明官俸乃薄一品之禄未及百石而本色折色实得无几始则以钞折米十贯而抵一石则石俸乃仅二三十钱矣成化间钞已极贱一贯仅值钱二三文继则以布折钱匹布而抵二百贯则石俸乃仅十四五钱矣布一匹亦仅值二三百钱制禄之薄古所未有管子曰仓廪实而知礼节衣食足而知荣辱身且不赡而责以洁身守正乌可得哉我朝之兴因明敝制大学士之贵俸乃二百五十金二百五斛米家无九人之食不及周之上农禄无百石之入不及汉之小吏雍正七年始更养廉然中国仪节缛费用滋巨长吏靡其傔役下吏窘于供应区区之数未之足也夫庆典军役辄有折扣太仓红粟朽不能食名虽达官实几不给以此而求其狷介虽鞭策督前斧锯临后且不可得而猥欲澄吏治哉西国之任官也分职甚寡给俸甚优别以公费以给应酬土耳其芜敝之国相臣月俸且一千八百磅抚下吏工资亦月数十金其有越理受贿必与重惩是以事无陋规物无官价人知自爱犯赃污验之中外稽之往古是非其明效大验耶人情莫不念室家顾妻子毁家济国高节不可以责人也上不与厚糈以赡其家彼必私取于下以自奉与其下取以贼民孰若上与以劝吏与其私取以败公孰若公与以禁私惜此小费滋此大患未见其计之得也量其缺分重其糈秩纾其窘急励其廉隅则士必争自濯磨约身赴治若患国帑空虚费无[从] (重)出则冗滥之员千数百计汰其虚縻并其额禄一举手而廪费已裕矣语曰正其本万事理欲正本者则盍于此加之意矣

其本正矣然不清其流仕途犹杂清流之道厥有二端曰停捐纳曰严保举古者国有大庆赐民爵级与民同乐非利之也晁错始为纳粟拜爵之说谓爵为上擅出口无穷捐纳之风遂为嚆矢名器乌可以假人哉然但与虚爵未之或病也桓灵之世粥及实官吏治秕秽遂屋汉社是固敝政失德足以亡人之家国者矣而议者动曰权宜之计于是操奇计赢易朝为市始则止粥虚衔也浸而粥及实缺矣浸而粥及监司矣浸而粥及科名矣臧仆亡命市侩无赖之人皆得出其赢余绾符纡[组]扬然与一士大夫齿出粟内钱乘传行郡此贾子所谓无行之尤者矣人习知夫绾符纡组者之一旦我亦可以得此也于是夷[视] (然)官吏于是轻量朝廷于是轻贱功名而污其爵禄爵不足劝吏不足治如是尚可为国哉夫清流之士羞与哙伍咸自引匿不任国事而民生大计与夫兴利除弊之新政遂皆托之亡命无赖之手呜呼几何而不为汉季之续也且捐纳之说固谓资其款项上济国用也元世捐一县丞衔犹需十五万石仍此贵重犹有所得今则烂羊侯尉其贱如捐一监司未及万金其于国用无裨万一夫行此敝政虽厚得重获已坏朝事而伤国体坐受大害而博此数十万之数哉中国地广壤腴物产二十六万矿产之富冠绝地球诚能开矿垦荒种植畜牧国用百倍犹有余裕顾乃弃此大利蹈此敝举是固不可解也无策甚矣至若以人事君固人臣之公义古今之盛事也叔牙举管仲为上卿萧何荐曹参为丞相齐遂以霸汉遂以安今之保举乃为弊薮非循故例则延揽其私人巧宦钻营真才沉抑故疆臣大吏岁有荐剡然姓氏累牍未尝有一奇才也甚或得以谀媚谋以贿赂自非数者莫得上闻上欺君上中败官下郁郁士气具有觉识具有天性顾乃谋人家国若斯之奸谬哉今天下未为乏才也属官治内闻见未为逖绝也是宜严责大臣妙简英俊各举所知推荐非人坐其举主汰康匏而显宝鼎退驽蹇而致绝足庶几爵赏无滥而国家可得用才之效也事至易行效至易   而犹怯于更易是珍馐当前惮于举箸而日号以求疗饥之术乌可得哉

数者具举宏纲毕张郁噎以通牵制以除才干以展芜杂以清魁杰以达大数得矣然既革宿弊宜增善制善制之要首曰商部中国洋货内流岁漏千里工艺呰楛上不过问茶丝美利日以寖衰西国商务立为专部商会力有不逮则国家助其推行专意经营故能墟印度而弱我中国今宜别立一部掌以专官合众讲求助[民] (命)推布庶能振我绝业塞其漏卮二曰农部西国民有农会国有农部择种土灌培播刈皆用新法国家督之农官考之蚕务公会究其饲养验其瘟病以至种植畜牧皆掌之农部以善其事故欧洲农田所植岁计一万一千九百三十兆两英人棉花之税岁入一千二百万磅俄人西伯利亚种树之利岁数百万而美人养蜂之入且敌旧金山之金矿有农部以督核之故利尽而事举也中国沃壤以欧洲新法所产推之每县可增银七十五万诚能特立专部训民务农讲究新法不及十年富甲诸国矣岂患贫哉三曰学部西国大小学校诸学学堂遍于国内立部司之识字之民十得八九著书之数岁乃二万中国人寡读书犷若苗猺识字之数百不得十非[民]之智于西而愚于中也上不设学校以开(开)其智也多立学堂别创学部专官任事重其责成如是而民智不开殆未有也若此者增减得宜利举弊革立法美善中人之性可以贤中人之质可以智中人之力可以才以行新政何政不举以兴新法何法不张而顾鳃鳃焉虑其事[之]不治哉曰其事重大匪易任也曰变法之本舍是末由日本之强实基于此语曰非常之原黎民惧焉薾罢不振怖为河汉有其举之易亦反掌若犹慑其艰巨惮于革易而顾仿行一二西法委任一二西人贸然自以为得计何怪其一利未见万弊丛集千疮万孔反赠守旧者以借口哉

　　治始于乡说　　　
韩文举

治心无学为振荡为污郁为损丧治身无学为轶荡为夭孽为颠灭治家无学为构责为离贰为凌越治乡亦犹是也乡者家之积也国者乡之积也积水成河积土成山积水成河河自水始山自土始林自[木] (本)始国自乡始家塾党庠术序由乡衍之党正闾[师] (帅)里长由乡选之礼有乡饮酒礼有乡射礼有乡先生乡大夫管子有乡长乡师郑人有乡校王制有乡士日本乡塾五万二千余所德国学费乡孩仅缴一辨尼自古迄今自中至外舍乡莫由焉钩于乡而材能可知也部于乡而善恶可知也按于乡而德行可知也稽于乡而艺术可知也是故观天下者观国观国者观乡汉之三老啬夫非三代遗法乎自隋设进士而视乡为赘疣目乡为丸痈矣自是家与里离里与乡离乡与国离人不修于家家不修于里里不修于乡乡不修于国士曰游士工曰游工农曰游农商曰游商何谓游士无才行乡不责之工无技能乡不责之商无筹算乡不责之农无常产乡不责之泛乎无所依浮乎无所泊而乡与国遂[为] (胡)胡越矣然则如何而国与乡辍属也管子曰乡树之师以遂其学士有乡师农有乡师工有乡师商有乡[师] (学)学士者为乡士学农者为乡农学工者为乡工学商者为乡商名曰士乡名曰农乡名曰工乡名曰商乡非迁徙其人为乡士农工商各有所习久之寖渐成俗遂以是名耳且工必学于士而后贵于乡农必学于士而后贵于乡商必学于士而后贵于乡工而士商而士农而士行无由掩才无由匿自有乡士鄙朴之乡文而明自有乡农菹秽之乡沃而衍自有乡工苦恶之乡坚而美自有乡商寥寂之乡繁而溢谈道术论政事工格致者士之乡也相寒暑化肥瘠勤播植者农之乡也制器用办工苦衡轻重者工之乡也核多寡计贵贱贸有无商之乡也如是编为士户编为农户编为工户编为商户一里树师者几何十里树师者几何千里树师者几何万里树师者几何士而繁道不患不流农而繁田不患不治工而繁艺不患不良商而繁货不患不输是故士与士言道农与农言物工与工言巧商与商言计师无量徒无量新理无量新法无量新艺无量士不假才农不假粟工不假器商不假货虽有百异教无由夺之虽有百异物无由搀之虽有百异货无由耗之何患夫士不解道百里无士师农不善植百里无农师工不制器百里无工师商不善贾百里无商师师之教十成八九为上举十成五六为次十成二三为下都一乡之师而考之都十乡之师而考之都百乡之师而考之都千乡之师而考之都万乡[之师]而考之(考之)都亿兆乡之师而考之甲于一乡者为一乡师甲于十乡者为十乡师甲于百乡者为百乡师甲子千乡者为千乡师甲于万乡者为万乡师甲于亿兆乡者为亿兆乡师监其情伪第其优劣士无伪行农无伪功工无伪物商无伪货如是一乡之内善恶知焉勤惰知焉智愚知焉士农工商无所隶者罚之黜之羞之戒之士析新理者赏农新法者赏工制新式者赏商演新计者赏赏罚操之大士师操之大农师大工师大商师如何而可为大士师为大农师为大工师为大商师经与史掌故律例中外兼通者公选以为士师电学化学热学种植贯彻者举以为农师艺学重学算学兼综者举以为工师各口岸兴杀各货物输滞条其源流者举以为商师土无旷土民无游民其始设法奚若曰设士学院以教之设农学院以教之设工学院以教之设商学院以教之学成则造各学教焉逮其乡人学成则又教其乡人焉如是而百人千人万人亿兆人无量数人递相传习国安得而不富强哉经费从何出曰集赀如善堂如义学此民间创办也若国家举行自有条理奚待言哉或曰此事恐徒托空谈行多窒碍曰泰西为兵泰西亦可行之安能隶民于士农工商而不得乎故曰治家莫如治身治身莫如治心治天下莫如治国治国莫如治乡

　　古议院考　　　                                                                                                                     
梁启超

问泰西各国何以强曰议院哉议院哉问议院之立其意何在曰民权与民权合则情易通议法与行法分则事易就二者斯强矣问子言西政必推本于古以求其从同之敢问议院于古有征乎曰法先王者法其意议院之名古虽无之若其意则在昔哲王所恃以均天下也其在易曰上下交泰上下不交否其在书曰询谋佥同又曰谋及卿士谋及庶人其在周官曰询事之朝小司寇掌其政以致万人而询焉一曰询国危二曰询国迁三曰询立君以众辅志而蔽谋其在记曰与国人交止于信又曰民之所好好之民之所恶恶之此之谓民之父母好民之所恶恶民之所好是谓拂人之性灾必逮夫身其在孟子曰国人皆曰贤然后察之国人皆曰不可然后察之国人皆曰可杀然后杀之洪范之卿士孟子之诸大夫上议院也洪范之庶人孟子之国人下议院也苟不由此何以能询苟不由此何以能交苟不由此何以能见民之所好恶故虽无议院之名而有其实也汉制议院之职有三一曰谏大夫二曰博士三曰议郎通与云谏大夫掌议论无常员多至数十人汉旧仪云博士国有疑事则承问有大事则与中二千石会议史记三王世家言臣谨与列侯臣婴齐中二千石二千石臣贺谏大夫博士臣安等议云云又言臣青[]翟(霍)臣汤博士侯吏二千石谏大夫博士臣庆等议云云又言臣青翟臣汤博士臣将行等云又言臣谨与中二千石二千石谏大夫博士臣庆等昧死请云儒林传言谨与太常臧博士平等议云云盖汉世有事无不与谏大夫博士会议者而博士为尤重每上一议必列其官且列其名史汉中多不具征盖博士实议员之征也中世以后博士多加给事中入中朝备顾问称为腹心上所折中定疑汉官解诂云议郎不属署不直事国有大政大狱大礼则与中二千石博士会议夫曰多至数十人则其数与西国同曰不属署不直事则其职与西国同国有大事乃承问会议则其开院之例与西国同或制书征史记儒林传伏生孝文时征为博士或大臣举汉书孝成本纪阳朔二年诏丞相御史与中二千石二千石杂举可充博士位者则其举人之例亦与西国略同虽法之精密有未逮而规模条理亦略具矣史记叔孙通传称秦二世时陈涉反召博士与公卿会议然则博士主议论其制不始于汉盐铁论云齐宣王褒儒尊学孟某于之徒受上大夫之禄不任职而论国事盖亦与议郎之不属署不议事等然则国家有议论之官其制又不始于秦齐秦汉挽近力征之邦此良法美意岂能特创盖必于三代明王遗制有所受之矣滕文公欲行三年之丧而父兄百官皆不悦此上议院之公案也周厉无道国人流之于彘此下议[院]之公案也郑人游于乡以议执政子产弗禁汉昭帝始年六年诏公卿问贤良文学民所疾苦遂以盐铁事相争议辨论数万言其后卒以此罢盐铁是以虽国家特设之议员而亦阴行其权也至于汉官之制丞相有议曹见[翟] (霍)方进传大司马有议曹见匡衡传车骑将军有议曹史见匡衡传行军有军正议郎见卫青传其制尚足以补西法所未及又郡国皆有议曹门下议史见北海相景君碑阴议曹议曹史见仓颉庙碑阴多不具征汉书朱博传云博不受诸生所至辄去议曹曰岂可复用谋曹耶是前此各郡皆有议曹矣西国每邦谓合盟国之各邦每城皆有议会亦即此意也问古议院之亡自何时乎曰议院者民贼所最不利也如朱博之徒悍然以败坏古制为事者盖不知几何人矣问今日欲强中国宜莫亟于复议院曰未也凡国必风气已开文学已盛民智已成乃可设议院今日而开议院取乱之道也故强国以议院为本议院学校为本

　　泰西诸国设立议院源流　　　　　　
郑观应

泰西各国之创有议院其所从来者久矣夷考泰西上古创业垂统计有三国曰希腊曰罗马曰德多尼然年代有先后而政教[有] (茍)尚文尚武尚格致之不同凡今欧西各国政教礼俗律例官制无不本于三国(国)而希腊一国实为之始考希腊国史其政分有四类一国听于王是谓王政一国听于绅是谓至善者之政一国听于民是谓民政此三者皆与希腊俗不悖其有悖于希腊俗者名为代兰得之政所谓代兰得者谓操有一国之权而可以独断独行者也当时绅政则以斯巴达城为最胜民政则以雅典城为至当前此雅典国政惟贵绅甫获参议至梭伦乃改定雅典旧例诸贵绅外除生而不为奴者无论谁氏举可以议论国事皆有可以指陈是非可否之权凡遇国事民皆得凭一己之见投黑白子于柜或高举一手以明是非与邻国言战言和可否一听于民民会之外更有一议事会为绅董四百员主持民会有何建白务先于议会绅董商明准许而后可其四百议员尽由民会选立一岁期满别有一次更易此即今日泰西各国上下议院之权舆也希腊国俗治国与司察并重故统理国政者其名有二一曰巴西路治国司察二意兼备一曰亚根则仅有治国之意而无司察之意雅典既为民政贵绅将王司察之职削去易其称为亚根初定亚根时乃终身之职犹可子继父业既而更为十年期满别易一人至西历纪元前六百八十三年时亚根之位复改为岁一更易并由一人为正八人为副九人共膺亚根之任盖欲文事武备分与九人执掌不使一人统握全权是为希腊民政之制罗马之先亦为民政至奥古斯都而始有帝制当其行民政之际将王权畀一总统岁一更易称为低革达多其后又虑其权势过巨遂订为每岁选二吏分掌此总统之权始称为伯利多即首先之意后称为根苏利即议商之意国家遇有危难则限以六阅月准用低革达多仪制独操国柄与王无易若平日国务概用根苏利式是用罗马民政之制此皆今日泰西各国之国公举总统之权舆也试更以近日泰西各国上下议院规制言之法当一千八百五十二年拿破仑第三朝曾设上院员数一百五十人兼以牧师帅臣水师督臣各亲王充之每员岁俸各予福兰三万枚一千八百六十年稍改其数其缺视下院得三之二英国上院亦以亲王世爵充之葡萄[牙] (近)之近上院议臣也或终其身或世其爵普国议政上院近得三百四十人然非定额有亲王降王四十人备顾问者二十二人袭世爵者七十二人终领院职者二百二十四人此二百二十四人中有国王亲简者有世爵城绅公举者有监督肄院推择者墺国议政上院员缺二百十三人兼领之亲王总监督监监督共十七人终领院职者一百四人余皆世爵其职意国议政上院员缺无定额以奇才异能家道殷实者领是职皆终其身巴西国议政上院由国王于公举数内酌选定之员无定额比利时国议政上院备选者八百三十三人每人岁缴税课及二千一百十六福兰者得应选入院以八年为期

荷兰议政上院所有举充议员者例由各省议员中择纳税最多者以膺其选上院无创议之权凡国事须自下院申详上院定其可否丹马国议政上院有系百姓公举者有系国王拔自下院俾终领是职者瑞士及美国议政上院皆由各部议院公举此泰西各国上议院规制之大略也英国下院议员选举之数着有定额英伦四百六十五人威而勒士三十人苏额兰四十二人阿尔兰一百有三人下院总董一人每年俸糈金钱五千镑副董二人金钱一千六百磅此外自律师员书吏之外食禄者殊寥寥也法国下院议员共五百八十四人为众民所选年须在二十五岁之外兵船水手不入被选之例和约商约军国大事下院皆有权(权)商榷下院人员每年得俸九千佛郎美国下院人员由各邦所遴选两年为期额数之多少视民数之众寡为定其先准于三万人中选举一人后[又] (为)改为七万六百八十人中选举一人近今民数繁多视旧制为更增矣奥国下院人员由百姓选举以六年为期正副绅董亦由下院自行选举核其额数产业殷富者选八十五人居城者选一百十六人居乡者选一百三十一人工作贸易者选三十一人德国下院绅士为百姓所推选约于十二万人中选举一人五年一易下院之人无常数恒驻院中者约四百人意大利全地分一百三十部下院绅士于五万七千人中选举一人凡充下院之职者须年齿届三十岁有产业于中国者方能被选五年期满重行选举荷兰下院绅士有一百人均从通国选举无论何人岁[输] (轮)赋税于国家在十给勒以外者即有选人之权三给勒约抵华银一两被选之人年齿须在三十岁以上于例方符凡膺下[院] (任)之任者每人岁受二千给勒为俸糈四年为期满则更选瑞典下院议员分城乡两处选举城中每万人中可选议员一人在乡则四万人中可选一人四万人外可选二人其人年齿必须在二十五岁之外三年为期满则更选西班牙下院议员约于五万人中选取一人亦由民间所公举每人在院办事期以五年满则更举葡萄牙下院议员约于三万人中选取一人以四年为期比利时下院议员必本国之人居本国者始得与选年齿须在二十五岁之外选额视百姓之多寡以为衡最多者四万人中选取一人四年为期瑞士下院额数一百四十七人每二万人中选取一人以三年为期凡民年在二十以外即可操选人之权惟教师不得于选例此泰西今日各国下议院规制之大略也姑译录之以备时贤参考云尔

　　设议院以通下情　　　　　　　                                                     
陈

国家威德覃敷怀柔所至泰西各国竞以长技入输当道诸公师问官之意既节取其寸长以为土壤涓流之助如矿务铁路电线制造诸法以及广方言馆水师武备等[学] (与)堂皆一一仿行愚以为泰西富强之道在有议院以通上下之情而他皆所末议院之设中土未闻然其法则固吾中国法也考之传记黄帝有明堂之议实即今议院之权舆管子大匡篇凡庶人欲通乡吏不通七日囚郑子产不毁乡校其知此义矣盖古圣铎鼗之议輶轩之使皆诱之使言凡以求通下情而已今牧令以数千里外言语不通之人贸贸然亲临其上父事兄事猝不得其要领不得不委之无识之吏胥于是施其鬼域狡狯之计朦蔽长官吓诈平民上下壅格而弊不可胜言矣请于省垣外札饬各州县一例创议政院即就所有书院或僧道寺观归并改设大榜其座与民更始一年四季每季一考于书院经古之外另策以近时利弊疾苦所在与兴革按抚之方议论策答随题而施卷面令直书姓名不准捏名冒替拔取前列数名不时延请入署慰问劝勉遇有大事则期集议轻舆减从亲临议院与地方父老周咨详问互相驳辨议定而后务使上下之间煦煦咮咮如家人父子之自议其私则诗所谓乐只君子民之父母虽三代之盛不难复也泰西云乎哉

　　议院利害若何论　　　　　　
许象枢

孔子曰天下有道则庶人不议非禁民之议也有道之君其智识足以烛民之隐其仁慈足以苏民之困其勇断足以除民之患动而世为天下道行而世为天下法言而世为天下则虽欲议之无得而议焉是以三王之世不有议院而物阜民康后世莫及然而圣不自圣未尝不集众思以广益也故轩辕有明堂之议放勋有衢室之问虞帝有告善之旌夏后有昌言之拜不特此也传曰史为书瞽为诗工诵箴谏大夫规诲士传言庶人谤商[旅] (旋)于市百工献艺是三代盛王罔不博采众议也特未创立议院名目故遇哲王而言路通否即言路即塞耳考泰西上古亦无议院耶稣降生前五十七年即汉宣帝五凤元年巴勒斯坦新设议政五大会每会七十人此为欧洲议院之权舆至西历一千二百六十五年宋度宗咸元年英国始定议院章程迄于今而上议院下议院无国蔑有诚以议院之有益治理非浅也泰西有君主之国有民主之国有君民共主之国君主者权操之上议院不得擅施行弊在独断德俄等国是也民主者权落于下议员得以专威福弊在无君美法等国是也英为君民共主之国君可民否君不得擅行民可君否民不得擅作立法独为美备然上情可以下逮下情可以上达则一也我中国幅员之广物产之饶人民之众甲于五大洲然而地利不能尽国用不能充弊政不能革刑罚不能简民困不能苏国威不能振下有贤才不能遽用上有庸佞不能遽退非中国之君不若泰西各国之君也中国之相不若泰西各国之相也上下之情隔焉故也是故中国而不设议院则已中国而设议院其有利益于　国家有偻指计者中国五金煤矿宜于开采地气丰腴宜于种植物料宏多宜于制造如有于开矿植物制造确有见地者即由议院上请开办则地利尽矣其利一泰西各国凡大师旅大兴筑议定后即由议院筹盖百姓利之劝输自易也中国皆拨库故虽明知厘卡开捐之弊而用度支绌不能不借以补苴有议院则上下同欲筹有自国用不患无措矣其利二我　朝忠厚开基深仁厚泽皇古未有然而部办之掣肘善政州县之滥用非刑厘捐之不恤商情诸弊尚多沿习如建议院弊之所在即许直陈不患不能尽革矣其利三泰西之俗习律例者原有专家设刑司以听断设状司以辨驳初不隶于议院然上下情通博访周咨真情易得中国诚能仿而行之有狱不至留滞矣其利四海禁初开中西立约通商西人着着争先中人事事吃亏查近令通商贸易册英人每岁赢金有四千余万之多民力安得不困乎有议以维持之则已往之条约可设法更换后来之弊窦可先事预防不受其抑勒不受其把持则商民之气伸而困可稍苏矣其利五中国剿发灭捻以来整军经武已非道咸时可比然承平日久故态复萌侵蚀名粮则虚而不补刻剥军费则器旧而不更甚或耽于烟酒不知操练为何事私通枭贩转以卖放为利薮有议员以抉其弊则上无虚縻之饷下无不练之兵而国威可振矣其利六泰西诸国大臣皆由公举公举民主之国虽伯理玺夫德之废立亦由议院主持是以贤才不至淹滞庸佞不得固位中国宜略师其意[内]而大学士六部大臣及总理衙门海军大员外而督抚提镇及驻外国使臣皆咨于议院而后简放则怀才之士进而不肖者退矣其利七虽然事属始必有出而挠之者日本步武泰西其气较中国为锐观其工艺之日精制造之日盛几疑举国皆知西法之善然前年开院集议有掷石噪扰伤及议员者中国拘守成法牢不可破尤非日本之比哉窃意中国政事事动援成例议院之议为　国家兴利而已除弊而已岂必有成案之可循则部臣必有挠之者中国之迁擢臣僚也不视人才之可否而视资格之浅深议员之公举重才能不重资格则内外臣工必有挠之者天下升平武备渐弛有议院以议其后统兵大员不得冒口废训练则提镇以下诸武弁必有挠之者各省设立善后工程军装等局名目甚繁盖以调济闲散人员也实则耗财用无实济如立议院此等人员必多删汰则各省闲散人员必有挠之者凡州县佐杂之廉银禄米所得几何其得以肥身家裕后昆者非阴蚀国帑即显剥民生有议员以发其覆则美缺皆苦缺矣则州县以下必有挠之者中国之民少所见多所怪可与图终难与虑始前者设立电报强者拔竿断线以肇事弱者街谈巷议以惑众议院之设亦为闻所未闻则百姓必有挠之者其挠之之说必谓中国民风士俗与泰西殊泰西之民顾大局明大势者居多中国之民往往爱己不爱人顾家不顾国行之既久必有箝制议以箝制官府把持公事者不知天下无无弊之法而有无弊之人泰西之设议院亦合众小私成一大公也知一事也而民欲之必其利己者也然一人欲之则为私人人欲之则为公矣一政也而民恶之必其害己者也然一人恶之则为私众人恶之即为公矣即有时众议意见不合各执一是亦可互相办驳使曲不胜直非不敌是复可虑其有弊乎中国诚能行之将见君民联为一气家国合为一体古所云民为邦本本固邦寍者不难再见于今日故蒙得而见之曰有利无害

　　议院十难　　　　　　　
杨史彬

今夫民心至涣也天下甚遥也而欲上德无不下宣下情无不达上诚非易易也独有设议院之法则可利无不兴弊无不革民之望因以慰民之业得以兴野既乐利相安国斯强盛可致何则朝野一体也身体之日用必待手足之运行未有手足丰腴而身体瘠瘁者也君民一本也本根之挺生实赖枝叶之荫庇未有枝叶之敷秀而本根枯槁者也是故泰西之富强由于议院其始立议院者仅一二国既而各国闻风兴起莫不创立藉通君民之情其法良其意美方之皇古之制亦何多让盖古之为政皆重民书曰民惟邦本本固邦宁言国以民为重也又曰众志成城言既重民斯能得民心也设使堂廉高远下情或不能上达虽欲重民而无自虽欲得民而未必能矣故说者谓中国亦宜设议院达舆情采清议以追乡校之遗风诚如是则颓靡为之一新局面为之一新[其]利必多其益必广虽然[中国之欲]设议院创举也言其利者一人而言其弊者或十人谓其益者或百人谓其害者或千人苟不举其间利害推阐详明将何以破浮言成大事爰不揣谫陋设为十难以辨之　难者曰中国政教号令俱出于　朝廷内而赞襄者有卿相外而辅佐者有督抚一切用人行政非庶民所能干设议院后则　君无权官无权而权在议员毋乃有倒行逆施之弊乎曰非也中国政事议员能辨论是非而不能发施号令盖议员所司者议事之职耳朝献一治安之策夕陈一富强之谟务使利害之关键阐明得失之机缘无隐是其所职若事之得否仍须　国家批准方可照行否则议员无擅行之理安得谓君无权乎且上议员皆用勋旧大臣非但下议员可以自主又安得谓官无权乎且议员深明大体洞悉时务更足补　君相之不逮是其有利无害可想而知何容鳃鳃焉而过虑哉　难者又曰泰西为蛮貊戎狄之国　中朝实声明文物之邦夷夏之防不可不谨故以泰西而行部议之法则可以　中朝而行议院之法则不可用夷变夏贤者所也曰此不达理之言耳议院虽行于泰西而实昉于中土试观三代之议礼明堂郑人之议政乡校即议院之所由来西人仿而行之变而通之遂使制度章程莫不尽善尽美夫西人尚能师古而我反行蔑古竟视古法为西法以为断不可行抑何忘本若是且即使议院为西法而上有以利　国下有以益民亦当采彼所长补我所短不然电报轮船西法[也] (西)矿务铁路西法也造鎗炮用机器西法也何不闻一概绝之可见事之有裨大局者原宜创行初不分乎夷夏今若设议院正礼失求野之意也何之有哉　难者又曰事事步武泰西久为外人所轻视今又仿行议院西国见我因人成事必益视为无能而恫喝要求将无忌惮其害如此尚得谓之利乎曰此正反言之也实则中国不设议院必为外人所轻苟设议院励精图[治] (重)何则日本东洋一小国耳其地不如中国之大其人不及中国之繁而近来尚设议院励精图治其上院议员系亲王及文武大员名曰贵族院下院公举各府州县士民而计议院凡事由下院先发议论然后达诸上院如以为可即行上闻候国王批准是日本尚能力求治理今中国不及泰西而并不及日本其能免外人轻笑乎一旦设立议院彼见我经营擘画日起有功势必敬重逾恒而和局从此可以永固矣其利不亦大乎　难者又曰各国议院其例虽其同其制略异法固有叫嚣之气美法有过重之权今中国将何所适从苟立定章程未能妥善势不免弊端百出利何有哉曰此无虑也法美之制固不当从可从者莫如意荷英德之制而意之法度尤为简约易行其上院由国王选派议员以亲王世子大臣之有名望者充之约二百七十人下院议员则由民间公举约五百八人年须及二十以上有地产于中国者方能应选而一切官吏教士皆不得选惟水陆兵官及副部员可略举五分之一以五年为期其院每年开举一次散院后遇有政事须订期会议议事之法尽人畅所欲言而以从违之多寡以定可否议既定上之国王待批准而后行行其法简而具备中国苟依法试行并略为变法藉臻美善其利不可更仆数弊何有哉

难者又曰俄为强大之国自其先君彼得罗堡效赵武灵微服之过秦术历欧洲凡国有利之图无不仿行而独不立议院使议院果有利益俄何为不行乎曰正为俄人不立议院而其乱党所以多也其民向分数党平日被官吏欺压时思起而作乱以泄不平观日报所载其君出游乱党往往要伏中途思欲行刺可见俄之不设议院上下之情故不通也虽其国亦有议会而究不若议院之良盖必设立议院政必以有得无失官不敢舞獘营私民间疾苦之情立能上达天下遇灾荒之事不壅上闻何难庶绩咸宜百废具举然则议院之利益诚可谓无穷矣　难者又曰中国幅之广为古所未有若设议院亦仅设于　京都顺直一带虽可略沾利益而其余各省相隔迢遥下情岂能一概上达则是议院即有益亦未能普于天下也曰天下之利拘而守之似亦限于一方推而广之即可溥于四海今欲使均沾议院之利在浅见者固谓其难而不知无难也当仿英国立绅之法英之城乡市镇每一地分立绅士一二人将地方利病曲直随时布诸同院而上陈之计伦敦五十三部共立绅四百八十九人阿尔兰三十二部共立绅一百零三人苏格兰三十三部共立绅六十人中国如照此法于各州郡县立绅士随时采访情形达诸议院何难利益溥于天下乎　难者又曰西国议员恒多充位滥竽而行政之权仍归之于宰辅黎庶不得干其事君主不得操其权名为与民共政实则政由氏然则所利者官耳君民有何利哉曰此说似是而实非也夫天下之事大都利弊相因办理而不得法则滥竽之弊诚所难免然使严行赏罚明定章程其弊自消安有任非其人之虑乎议政之法无不一秉大公而又下院之权重于上院宰辅虽为上院之主然一事也上院以为是下院以为非宰辅即不能专主然则谓黎庶不得干其事者非也一议也上院以为可君主以为否宰辅亦未克擅行然则谓君主不得操其[权] (操)者亦非也盖上下交益之端从来莫善于议院而或以为官可专政无利于君民不亦谬哉　难者又曰时势多艰筹不易苟立议院则议员俸薪所需匪微试观各国议员之费比则月支四百三十福兰格荷则岁支一百六十之磅葡则日支七先令美则上下院立席岁支俸一万元上议员岁支七千五百元是欲建议院必先筹费而每年多此一费不有[损] (捐)于国计乎曰议院之俸多寡初无一定而意大里并无俸今　中朝如立议院上议员皆王公大臣既有本职养廉原无庸兼支议俸不过下议员非俸不可然究为数无几何患乎不易筹自来兴大业者不惜小费议员既献可替否补弊救偏是亦大有裨于　国政岂复吝区区之费耶　难者又曰建官分职我　朝之立法极详六部九卿外又有鉴察御史所以寄耳目也故天下之利御史得据实直奏天下之害御史可危言相阻是言官之设利益良多何烦再立议院以滋他弊乎曰此真经生之见也夫　朝廷之设言官固欲其敷陈时政然而承其乏者未必明大局情形甚至揣摩时趋以为投机之如昔年某学士奏开艺学科而某侍御以难弊甚多请罢其议某大员奏兴铁路而某侍御以难于持久请勿庸行遂使良法不能见诸施为此何也盖识时务者少泥故步者多而欲风气大开不乎其难之哉设议院后则议论大发耳目一新即拘执不通者亦将默化潜移知时务为不可不谨行见大局不致束缚其利自不胜言也　难者又曰古来为远图者[必] (以)筹全局利之不能通行者不为益之不能持久者不为必也沾其利者千百人受其益者千百世始当竭力图维试问议院之利益果能大而远乎曰利之大而远者莫如议院也以商务论原为致富之本议院[之]立凡振作商务推广商务自必设法创行而外洋之势可以夺以地利论今多弃之如遗议院既开凡垦务以裕民矿务以富国树艺以广生计制造以广流通自必大加振作而中土之财源可以兴其它足挽既倒狂澜者难以缕述谓非利益大而远乎　综此数端可见议院之行诚为当今之急务较明目达聪之制尤足除壅塞而振作衰靡而不识时务者犹以为不可行抑何所见之太迂也故特持管见设为十难藉杜妄议之口世有留心大局者当不河汉视之也

　　议院得失论　　　　　　　　
陈翼为

天生蒸民无欲无主则乱圣人者立为之王侯以统之为之卿大夫士以治之然后天下汇于一三代以前海内诸侯何啻万国有分土无分民民众则其国强民寡则其国弱民散则其国亡国之所与立者民而君听命于民者也唐虞以前尚矣尧之举舜舜之举禹皆博谋于众而授以位夫天下重器王者大统而授受之间惟众言是听举凡百官之黜陟百事之兴废其待于众可知孟子所谓民与民与者是也夫建君所以为民立政所以便民设官所以理民顺民之心行民之事而王者无所私于其间此圣人意也其在商书曰民惟邦本本固邦宁周语亦云众心成城古人之重如此故箕子演洪范有谋及庶人之语凡伯刺厉王有询于刍荛之训然则唐虞三代之隆未有不博咨于民者也春秋之时号为乱世然子产不毁乡校而郑以兴列国之君一举大事必访于民如[晋惠] (　国 )之囚秦陈灵之与楚卫灵之叛皆朝国人而问之及至战国齐威后有民无恙岁无恙之问孟子有[民] (不)为重君为轻之论则当时之重民可知矣秦并天下始为尊君抑臣之制焚诗书以愚黔首及其弊也卒亡于民自是之后有天下者率蹈秦辙益轻其民然汉之博士大学生得议朝臣之政事魏之九品中正得举天下之贤才而庶人之上书言事者无代蔑有至如东京之党锢明季之东林皆以布衣清议力持朝政是重民之意虽亡而民之所以为重者未尝亡也综而论之三代以前诸侯之国犬牙相错土旷人稀上轻其民民散于四方莫得而禁也秦汉以下天下一家尺土一民莫非其有民去则无所之逃则无所匿为上者习见而狎之不倚以为重至于暴戾恣睢然后激而叛上方其初犯也民固无如君何也自通商以来泰西诸国接踵四裔有火车船以通其道民固不以欧西为远然则今之天下固中外争民之时也处今之势治今之民欲以秦汉唐宋之制行固不可得而理矣泰西国于欧洲去中土数万里古不相通问政教风俗不相师者令其国乃有[议] (设)院之设呜呼何其大类皇古之道乎岂亦有所师而然乎抑或理之所同势之所便不相谋适相合乎按议院之制各国皆有之法国为先诸国多从其法时有不同然大致不甚远姑就法国言之法国议院之设甚久然不独柄国家之权至西历一千八百八十五年始置上下议院然后举国之权皆议院主之其制上议院三百人皆举于乡里中之有闻望者众所服者置之一乡之中以理乡事才大者则升之一邑之中以理邑事才尤大者则升之一郡之中以理郡事才又大者则升之下议院及上议院以平章军国之事与成周乡举里选略相彷佛国家之兵戎田赋征榷刑罚礼制诸事则博谋之议员下议院条其事上之上议院上议院定其可否以达于总统总统下之部臣以行于民其有未审者总统若部臣驳之反复再四必使尽而已其议终不合者则部臣引退若下议院之员与总统不合总统得退之然必合于上院之意然后行总统有罪惟下院得告之上议院得断其曲直议院有罪亦惟本院得而审之凡会议之时年有五日非有机密重事则大开院门举国之人皆得而与闻之此法国议[院]之大略也今若其善而可行于今者举而为之辅之以文章礼乐本之以仁义忠信则唐虞三代之盛可复   于今岂独与各国争富强而已哉难者曰中华文物之邦若建议院是变于夷也是大不然夫上古虽无议院之名而有议政之制特书经秦火其详不可得闻今以泰西之法行上古之政所谓失礼求野天子失官守在四夷也难者又曰筑室道傍三年不成议院若设是启纷争之渐欲求其治安岂不难哉不知议院之中非驱市人而与之议也不过议民之才智以任其职议员有常数议事有常经又何不一之患哉难者又谓泰西民主之国君民一体故议院可立今民主之国既不可变即议院亦不必立也然此说亦非也泰西有非民主之国无无议院之国姑就英美俄法诸大邦言之法与美民主之国也英与俄君主之国也英俄之议院无异于法美然则议院之设固不问其为君主为民主也夫议院以通上下之情上知下之情而恤其下下知上之乐而乐其上上下交而国不治者未之有也果能不拘成见举而行之则其利不可胜言姑条其大者曰去四害曰兴三利何谓四害一曰抑大臣之弄权自古大臣窃国必箝谏诤之口以蔽人主之耳目故民罢而君不知政罢而君不知水旱寇贼而君不知议院立则天下之情通而大臣之奸谋息二曰去吏胥之积弊吏胥习于例案凡京员之铨选州县之补授必厚贿吏胥否则往往据例而驳之甚至内之部臣外之监司反为玩弄于股掌之上议院立则群臣之情通而吏胥之伎俩穷三曰绝官绅之私征田赋征榷倍取于民仅半入于公商农微贱不能上诉帝廷任其所为而莫敢谁何议院立则商民之情通而官绅之中饱绝四曰免狱官之鍜炼亲民之吏一遇命盗重案承审官惧有处分往往辗转规避规不得则取疑似之人严拷之以塞责其贪者卖狱之事在所不免议院立则囚虏之情通而刑狱之抑泯四害既去三利仍之一曰吏治可振近世官吏勤于奔竞惰于任事苟得长官之心民虽怨之无如何也议院既设则毁誉为赏罚清议之所与从而举之清议之所非从而去之虽大吏不能为左右袒则有位莫不自励矣二曰财源可裕天下生财之事如铁路如开如纺织及百工之事官不能独为之必资民力而又不信官是以往往格而不行即行亦不久而废苟上下之情既通则公司可举合天下之财与天下之利而犹不能成者未之有也三曰人才可兴议员之举皆选于民则中才以上争自濯磨以待国用其余有艺之长者官皆知而用之奇才异能之士既可表[见]于世而人无遗力矣兴三利利也除四害亦利也有此七利则议院之举诚不可视为缓图但积习既久反古实难当行之以渐持之以久则其利益之大夫岂言辞所可尽哉

　　客述　　　　　
李圭

客述美国纽约捕房共三十五处二千三百人每处九十二人分二班内副总四人时交子正换班之际总点名排班而出各人须将夜间见闻次早报名登簿见数人正获犯至或饮酒滋事或小窃总询姓名住址另登一册收入班房分别男女四壁皆石门为铁栅本日获到六十人内有幼年妇女七八人貌美衣华共处一室对泣询为赤身演戏坏人心术故在拿办之例次早解赴公堂罚锾具结而释公堂审案处亦有监房分男女幼童三等以处捕获解者公堂有台高三尺有暖阁设公案坐问官三人各具纸笔随问随录旁一桌坐三四人为报馆记事者案前立一人为传审吏左设一椅坐原告或设人犯人立栅外案上左角置教书一本犯人先取教书置口边吻稍动仍置原处此即设誓无虚言之意台下长桌椅五六张坐二三十人皆讼师证人堂下绅民数百人任其观听问官由绅民公举每日必有数十案或释放或罚锾取保或定罪后转各衙门核定或未了结分别暂押监房次日再讯纽约城共有六处规制井然按泰西刑律应讯之案多由刑官会同陪审十二人公同定谳集思广益不令刑曹独擅其权也惜陪审者向于百姓中除职官教习及卑贱罪废外自二十一岁至七十岁皆书名拈阄案牍向未练习见识未尽通明遇事命于刑曹不能有所匡救各处所设捕实于地方大有裨益如中国仿而行之何致有教堂滋事两乡械小窃案如此之多乎上海租界捕亦有为邻乡拿获大盗赃物完全者可见捕房公事认真章程亦善若在中国地方各绅商差役虽知有邻县邻乡大盗逃匿到此亦不敢露风首告以防拖累无穷又防该贼党报复其赃物岂能不私不没乎
 
　 
 
 
　　上醇邸书　　　　　　　
吴昌言

近日内外大臣论夷务者莫不造轮船置鎗炮从西学而后可自强昌言所大惑不悟其理也外夷各国鎗炮愈出愈奇我若效彼之长已居其后我之耗费之门日辟日广府库之积日浚日深反为外夷所窃笑独不思国之强弱在乎人才之兴废修政必先择贤择贤即能自强未能刻意访求反云中国人才不如外夷噫何其愚也外夷叛服全视中国盛衰欲弭外患必先清内奸战之胜负在乎气不在乎器节用可富蓄力可强国威自振边境自安汲汲皇皇欲求利器以自强耗中国以奉外夷慕虚名而无总效可胜叹哉庸臣每以虚张敌势恫喝　朝廷专以议和保全富贵但求旦夕之安不雪庚申之耻侈靡淫乐以相尚逢迎侧媚以相悦藏机匿影以相伺爪牙角毒以相胜而欲揽忠信之辔仁义之轮不亦难乎更有甚于此者笔下虽有千言军中从未一至既无定乱之才又不和衷共济专尚意气浪谈经济不察敌情不审国势不纳忠言不惜人才徒致丧师辱国纵寇殃民尤罪之昭著者论[疆] (强)寄则文臣视武臣为重论军法则逃官与逃将同诛幸逢　圣德宽宏不置严刑更有甚于此者久历戎行身任统帅闻风先遁蒙耻偷生敌至北宁则谅山谅江太原相继失守长驱直入势若摧枯拉朽岂外夷之强乎论情节则闻风先逃非被攻被围变出不测者可比论地方则数百里縻烂非一地一塞偶致防者可比今竟逍遥于法外优游于林下矣冯子材等发愤兴师谅山克复深入穷巢除教民不计外斩敌二千六百余级岂外夷之弱乎夫将贵专谋军尚气势优劣用殊胜败所由判也在乎人不在乎器明矣昔粤东三元里九十六乡获胜仗杀夷目百貊于南岸戮赞臣等于西村并生擒夷酋义律玛利申不能恃鎗炮之猛而恃人心之齐耳今刘永福能屡战屡胜者皆不恃器械之精虽至愚极闇亦能悟其理也苏文忠云平居无犯颜敢谏之士临事安得有殉义死节之臣可见殉义死节之臣必非圆融媚滑寡廉鲜耻之辈往往忠义之士遭际艰难志气愤激与大吏情隔志其言骤不能入或蔽于私见或中于畏葸或阻于权幸或厄于诽谤欲裨补国家于万一者竟不能见试其长岂不大可慨耶今中外大局声教既不足以临之兵威又不足以制之惟有民情忠愤外夷素所隐慑正可因民情向背之机为节制要求之地昔曾文正胡文忠善于择人或诸生或布衣而师干重任不加限制恣其所为而能展其所长破格用则立功之心坚历练久则应变之才灵今　朝廷侧席求才而内外臣工所荐者非世臣之华冑即现任之华道提镇若辈已登仕籍皆在　圣朝洞鉴又何劳表扬汲引哉所见何不广乎夫天下之大何地无才我　朝与王之良佐皆明季之才在季则愚在兴则智惟愿当事者仰体　朝廷轸念时艰旁求俊[乂]之心实意择贤虚衷广纳耳天下幸甚苍生幸甚昌言谨上

　　叙疆臣建树之基　　　　　　
薛福成

国家承平二百余年凡有大寇患兴大兵役必特　简经大臣及参赞大臣驰往督办继乃有佩　钦差大臣关防及号为会办帮办者皆王公亲要之臣勋绩久着呼应素灵吏部助之用人户部为拨巨饷萃天下物力以经营之总督巡抚不过承号令备策应而已其去一督抚犹拉枯朽也故督抚皆奉命维谨罔敢违禁道光季年海疆事起经略大臣才望稍不如前权力亦稍减焉而已与各行省大吏有互为胜负之气咸丰之世粤寇势张首相赛尚阿与总督徐广缙相继奉　命督师剿贼皆无远略以偾厥事自时厥后或用尚书侍郎及将军提督为　钦差大臣或用各行省督抚兼任兵事而已有成功者则在督抚为多曾文正公以侍郎剿贼不能大行其志及总督两江而大功告成以其有土地人民之柄无所需于人也是故督抚建树之基在得一行省为之用而其绩效所就之大小尤视所凭之地以为准焉大抵多事之秋莫急于筹饷饷源以地丁漕政盐政关税厘金为大宗地丁有正额耗羡租粮三而租粮之中有旗租地租屯租等名目各行省事例不同有漕粮漕折漕三漕项者按粮额征银以备运粮经费者也漕折者由征粮之原额改为折色者也政有课羡义三关税有洋税常税两厘金有百货洋药两洋药厘税并并征以前所收厘金盖仅抵货厘之十一云夫承平时筹饷之权固在户部疆事縻烂关税而外户部提拨之檄不常至至亦坚不应盖事机急迫安危系之斯时欲待户部济饷势所不能而疆臣竭蹶经营于艰难之中则部臣亦不能以承平时文法制之故疆臣之负才略者转得从容发舒以成夷艰济变之功焉江苏一省丁漕税厘五者俱赢岁入白金一千万两以外曾文正公用之以削平大难旋乾转坤今伯相合肥李公亦用之以招练淮军四出征剿曾公所用在江扬淮徐通海者为多以务为最饶而地丁厘金辅之李公所用在苏松常镇太者为多以洋税厘金为最沃而地丁漕政辅之浙江一省亦五者兼备岁入可得江苏之半左文襄公用之以驱殄悍贼肃清西陲盖左公虽去浙而西征所藉惟浙饷尤丰也湖北一省平时本仰他省饷自胡文忠公改漕章通蜀整榷务是时汉口洋关虽尚未设而丁漕盐厘四项岁入已四百余万金文忠用之以养兵六万分援邻省规画江淮有匡维全局之勋江西一省以地丁漕折厘金为大宗而浔关之税稍辅之岁入与湖北相上下曾文正公始用之以搘持危局进兵江南沈文肃公葆桢继用之以征军调将克歼残孽惟地非天下之中故大势稍不如湖北焉四川一省地博物阜赋额素轻今于地丁之外加津贴津贴之外加捐输虽三倍旧额尚仅得江南田赋之半再以课税厘三项辅之岁入不亚湖北江西骆文忠公用之以芟夷剧寇兼顾滇黔陕甘诸省丁文诚公桢复用之以济邻饷筹奠边疆盖自文诚改法岁入又加百余万金矣

湖南一省合地丁漕折厘金三项岁入约二百五六十万金骆文忠公用之以练兵选将克复邻疆旧时湖南本仰饷则在中省乃其声续远闻犹出上省之右则人皆习战贤才奋兴之效也福建一省地丁课厘金茶税等项约逾三百四十万金加以闽关洋税三百余万金岁入尚在浙江之上然关税由户部提拨非大吏所能主持地又海滨养兵较多终岁所征以供地方留支之费及水陆经制兵饷尚觉孑孑不遑故以左文襄之雄未闻有以大用之惟船政经费指拨关税由文襄始亦富强要图也广东一省综地丁盐课税厘四项岁入几与浙江相埒近又沙田烟膏闱姓等捐皆成巨则所以筹饷之途更宽向者大无卓绝之才识往往袭蹈故常或欲措施而权不未能奋树规模近者南皮张尚书之洞颇用之以海防而未竟厥绪然固大有为之地也此外如直隶陕西安徽广西四省其力皆足以自顾如有非常措注则必赖他省之转输直隶地丁旗租课税厘岁入约三百五六十万金以外以在畿内支用稍繁陕西安徽广西岁入约自一百六十七万至一百二三十万金不等广西向无承拨京费十五六年前藩库颇积存数十万金今则稍稍竭矣又如山东河南山西三省财赋以地丁为大宗而他项稍辅之岁入各逾三百万金山西以全力供京饷事亦稍简山东自巡抚崇恩废弛吏治州县皆侵亏钱粮岁入几不及百万今相国朝邑阎公为巡抚时始大加整顿丁文诚公复继之渐复旧额文诚遂用之以剿捻寇塞决河声施烂焉河南久未整顿然历任巡抚亦以其余力练成张曜宋庆两军驰剿捻回诸寇有功又如甘肃云南贵州三省向赖他省之协助云南岁入六十余万金甘肃岁入六十余万金贵州岁入二十余万金皆断断不能自立左文襄公岁入东南之余八百余万金用能蒇西征之绩岑襄勤公毓英之平云南回寇随地借资民力亦兼仰他省协饷若必尽用本省经制之款则绌矣夫天下事运之以才力而成之以财力若财力不裕才力虽宏无所用之余故次各行省岁入大数以知用之者之所以成功俾后之有志者得所考镜焉抑闻今者台湾新设行省既得闽关洋税三分之一又得地丁课厘金以附益之岁入可逾二百万金刘中丞铭传尝用之以抗敌近复购战舰筑台造铁路创开风气为天下先他日必与福建广东并峙为东南海疆屏障苟经理得宜非特形势之胜即物力之饶亦足以自奋也而岂必以地之褊小为疑哉

　　叙团练大臣　　　　　　　　
薛福成

自府兵变为召募有国家者整军经武不能不筹养兵之费亦时势使然也　本朝绿营兵饷岁费二千万金然因额数较多马步守兵所得饷糈不能尽给其事畜之资无事各谋生业届期始赴操练是以川楚教匪之变绿营已不尽得力多有用川勇以成功者近世号乡兵曰勇营以别于绿营经制之兵而川勇之名始着于时迨粤匪捻匪回匪之祸藉楚勇淮勇之力以平之而绿营兵之绩更无闻焉左文襄公遂有减兵加饷之策然则饷不加裕尚罕实用而无饷乎团练之说即古保甲之法之遗意防小盗则可御强寇则不可有得力之劲军以剿强寇而以团练辅之为坚壁清野计则可专恃团练以剿强寇则不可咸丰同治间群寇蜂起设防愈多而力愈分用兵愈众而饷愈匮自阁部大臣以逮言路颇建议劝民团练特派大臣督之无募兵之劳无筹饷之难其说非不美也然天下事无总意者鲜有效务虚名者多后患姑就余见闻所及论列之当粤寇之始横也长沙则有丁忧湖北巡抚罗绕典南昌则有前刑部尚书陈孚恩二公皆与本省巡抚会办军务同在[危] (同)城之中而又历时甚暂故意见未见相歧权力未至相轧安徽则有工部侍郎吕文节公贤基当皖北縻烂之时无兵无饷赤手空拳卒殉舒城之难惟曾文正公始不过奉　命帮办团练后乃改为就地捐饷募勇自练教战之后声[威] (盛)既着于是有本省之捐饷有邻省之协饷饷源广而募勇渐多是文正以团练始不以团练终且幸其改图之速所以能成殄寇之奇功扩勇营之规制也外此如河南有内阁学士毛昶熙亦号为自成一军然总疲弱不耐久或俟贼自退掞张将吏功绩创贼则未也又如山东有礼部侍郎杜才力尤短信任戚友隐挠官吏之权以致弱者抗粮自豪强者揭竿而起库藏虚耗上下交困相国阎公巡抚山东时尝太息言之又如浙东有前漕运总督邵烁为巡抚王有龄所劾罢继之者为左副都御史王履谦尤与有龄不相能官绅忤于上兵练于下绍兴失陷杭州亦难固守有龄殉难遗疏劾履谦加严谴而事已无及矣又如通州有前湖南布政使王璪怙势作威杀害避难绅商侵夺良民财产富拥专城幸而贼氛未到一方先被其毒矣至如寇势最张之时江南则有侍郎庞锺璐江北则有左副都御史晏端书江西则有候补京卿刘绎数公皆清德雅望不愿多事能使民间不知有团练大臣已为一时罕觏若其笃老癃废虽充团练大臣之数口不言战守事宜一闻贼至仓皇奔徙不暇恤其它若是者累累也呜呼自兵事起世之谈经济者措意于团练已数十年曾文正公虽由此发轫然惟早变其总并变其名所以能有成功否则前事可睹矣其贤者固束手无措仅以一死报国或明知无可发舒洁身远引而已其不贤者则齮龁大[吏] (史)国殃民不啻为贼先导求其能捍寇保境者十无二三盖在上者以不必筹饷为便不知百端流獘皆由此起苗沛霖以团练为名遂据淮北以叛咸丰季年山东安徽河南立寨自固者布诸郡县遂有寨主名目凡为寨主者皆武断乡曲贼害行旅官吏所不能问王法所不能施科尔沁忠亲王藉百战之威而平之何其难也同治七年捻寇冲突畿辅各营将士孤行失道及公交车北上之士有为诸寨所活埋者竟无从问其主名此皆团练之祸也

　　为人为己不分为二事说　　　　　
汪康年

人有恒言曰公曰私曰公则兼为人私则专为己则必将分散离绝而国几于亡于是世有专以为人之说劝人者以成仁取义之说动之以因果报应之理劝之噫是虽毕殚其说而人终不为之动也夫人之非有二体也为人为己非有二事也请博喻以明之今使同处一室而人所居之墙圮尚谓能不坏及己所居乎火焚南里而北里之人不救则火必延及北里寇攻南城而北城之民不救则寇必攻北城矣火山喷于国之东则国之西必震动此必然之势也乡有善兼并者能以贱值得人之财产未几乡之富室尽亡而己亦无与居矣有设肆于城者能以心计倾他人之肆俄而城中无大肆而己亦衰矣有为官而归者横行于里后进效之而己之后人亦被其害然则爱人之即以自爱也害人之即以自害也岂不彰彰然可哉一旦仿效一旦递加有是三者则施[受]循环之理斠然可知矣里有妄挞人者其子外出适子外出适亦为人所挞谓此人即自挞其子可也见人之急难而漠视不救已而己之子孙急难人亦从[而漠视之即谓漠视其子孙可也有肆]横于路者甲往救之人谓曰好行阴德也甲曰是之不救则将肆横于我故我之救之为我也非行阴德也有构物而抑价者同业之人阻之或尤其舍己芸人曰非芸人也我之物价亦恐为所抑也西例行道之人见车栈执事之懈惰则得告于其长盖以火车为人人所乘也富人设义塾以教育其里中之子弟学成有为师者己之子孙亦因以成立则谓之为子孙教师可矣昔有达官而贪者已为寇至曰吾将脱吾家而身死以塞责人讶其前后之异行不知一人之不能独肥也继则思杀身以谢众人而不知身虽死而无救于众人也是皆离己于人而不知人己之相连也圣人以天下为一家中国为一人吾谓非独圣人为然也凡人皆当存是心也今使一人之身而右手为人所伤左手反自庆其无恙焉可乎一家之人而其弟为人所挞而其兄反自幸其得免焉可乎推是言之则他郡利害之即关于己郡也皆是道也然则全国之人皆能为人则谓之人人即皆为己可矣全国之人皆工于为己则谓之人人皆为人可矣然则今之不能为者皆由于为己也果能为己则固能公其心以思天下之事矣

　　办理洋务人员以何者为称职论　　　　　　　　　
薛同寅

今天下竞谓人才之难得呜呼岂真人才之难得哉意者储才之道未克尽善欤抑用才之心尚有未公欤盖世风有升降之殊而凡济世之才亦与之而递变本朝自干嘉以前海禁未闻无所为洋务故有志之士惟有专心经史从事制艺以猎取功名而已迨道光季年通商之局始开在彼时中外之情奚论人才惟有任彼奸民从中播弄苟稍拂其意即把持挟制无所不为故和议初成中国之受亏实甚其故皆缘于无熟悉洋务之人然在昔时则可以言无人才在今日则断不能言无人才何则溯海禁既开之后朝廷深知洋务之重首于京师建立总理各国衙门以王大臣统摄全权外省则始设三口通商大臣后改五口迨长江各口开端口事务殷繁又分设南北洋以直隶两江总督分任之以专责成然大权虽有尊又不得不兼资夫策力于是于总理衙门设立同文馆招集满汉聪明子弟学习外国语言文字以及天算等学迨同治二年李爵相抚吴时又奏请于上海广东两处仿同文馆章程设立外国言语文字馆三年学成作为附生分派各衙门当差厥后曾文正公深恐在华肄业未必尽得精微且有一傅众咻之讥又奏请分遣幼童一百二十名前赴美国各书院学习天算机器兵法等事以十五年为期学成之后递年分遣回华量才任使在当事者惨淡经营极力筹划于储才之道似亦不为不尽矣苟能总力奉行始终勤奋将见人才辈出夫岂尚有无才之患哉使今而犹谓无才也其咎不得不归于用才之不公而始勤终怠之讥亦不得免也试历言其弊如上海广方言馆广东同文馆其原议章程本以中西两学并重故馆中肄业生每多高才俊秀绝无超群之辈方言皇华出使增国之光者已不乏人所惜自头二班学生送京调考后十余年后几于阒寂无闻直至上年始有送考法文之举其十余年中非无瑰奇特出之才徒以进身无路不得不出馆另谋他业殊为可惜若出洋幼童其初意仍拟在洋教习华文以培根本不意出洋后分送各书院肄业既已入院不得不遵照院章无暇兼顾华文各学生在洋年久习与性成服食起居均沾洋派甚至鄙夷华人乐而忘返当事者深知其弊于是遽议撤回迨回华后考其西学虽尚可观而于华文则茫然无知即至语言揖让之间亦多牵强纵谈之倾又多抑华扬洋之意此无他盖因中国诗书之气未深加以童年之易于转移耳若此而欲任之事反不如深通华学之西人尚能顾全大局有益中外之为得也盖所贵乎洋务之通才者必须气识坚定能通晓各国之利弊人情风俗以及兵刑律例公法诸大端又加以有忠君爱国之忱一旦假以事权自必能出一言而足以服人设一策而足以利国若者为何国之所长宜当仿效除若尔人者始得谓之洋务通才而非令之所谓洋务人员也若令之所谓洋务人员者吾知之矣既非学生出身又无真实学问从以需次日久委署无期于是极力营谋多方请托当事者又以何者为条约何者为公法何国为君主何国为民主何国为君民共主均茫然莫应又遑问天算机器之精微国俗民风之同异之耶其间或有一二略知语言文字之粗酬酢揖让之节已为不可多得之才无怪乎中外偶有交涉举错即已仓皇而动当事以无才之叹耶

然欲求洋务人才足以称职而无愧者似当以广方言馆同文馆章程亟力整顿而量为变通以期人效才之总效而国帑亦不致虚縻其法应将现在学生先行甄别其有西学已精出类拔萃者调取数名派入各海关洋务局作为翻译生凡遇外洋日报及往来洋文公牍饬令轮流翻绎假时课以条约公法等书倘有中外交涉案件饬令按照条约公法妥议核夺三年以后如果气识宏通吏治娴习即行关报晋以官阶作为翻绎委员详请督抚宪开单咨请总理衙门记名遇有派充出洋随员以及游历委员等差与京师同文馆学生一律选派有此数人之为先声则留馆肄业诸生见进身有阶莫不争相磨濯以期报效如此三年一选递相招习苟能秉大公之心去其冗滥拔其秀良庶几官旷无职士无弃才而洋务得人之效行将见之于此时然此但提纲挈领欲求洋务之通才而言至于一材一艺上自天文算学下至西艺成效当事者固能随处搜罗量才器使未始不足以收指臂之助方令练兵造船制鎗铸炮开采矿苗兴办铁路莫不在在需才如能宽筹经费仿照西法广开蓺学馆聘请洋教习悉心教遵则十年之许当可与泰西各国并驾争驱不致有步武后尘之诮如北洋兵轮管驾半由学生出身而水师遂觉斐然可观其明征也而所窃有进者则当破除陈格特开洋务一科使与制科并重总其名曰洋务而报考则又各随所长如兵法制造天算矿务等类各列一科于通商各省先行举办所取之士即其所长授以所事则事无不理职无或旷矣否则为将者不能何以责兵为上者不能何以责下督率虽极认真而终有捍格之虞者未始不基于此也无如中国成见太深道光中两广总督祁制军奏开奇才异能五科咸丰初年王侍御茂荫亦曾言之同治九年粤督英公奏开算学科先后皆格于部议不行直至光绪十三年陈侍御琇莹奏请将明习算学人员量[予] (矛)科甲出身始得由部覆准于顺天乡试另加算学额至多不出三名而场中亦并不出另算学题至会试仍须凭文中式而究其所以不行之故每以祖宗成法不可遽更为词窃思世风既有升降之殊则制度亦当有因时制宜之策所以三代异制而均为圣主后世令辟贤君更易祖制者亦指不胜屈担当大事者苟有利于国家当不可拘泥夫小节吾夫子所以为时中之圣乎方令时事多艰真才难得既不能遽更往制则愿当事者于储才之道及用才之心各加之意而勿徒作无才之叹庶几潜移默化以冀洋务之大兴乎而总之欲求洋务人才非中西淹贯而又加之以有忠君爱国之忱者不可欲求无不理职无或旷非广开蓺学不可

　　办理交涉以识才辩为先论　　　　　　　
黄润章

春秋时列国兵争群雄起赖二三有才辩之臣通使其间以息战伐而全民命于是向戌弭兵端木通骑莫不为诸侯所倚重至汉而北患匈奴西结氐遂致数万里外使节不绝于道而博望侯张骞典属国苏武嘳啧人口焉此使才办理各国之事所以见重于世也今中国自道光年间许泰西各国通商大开海禁互相往来统计其国曰英曰法曰俄曰美曰德曰普曰义曰奥曰丹曰日本其余小国均附焉于是创设总理衙门兼设南北洋大臣又有出使大臣他若随员翻译领事等官以办理交涉事宜取法西学一切矿局电局船政局制造局无不以精通洋务之才充当其任而洋务遂纷纷起焉盖数十年西洋各国惟英法与中国最多龃龉一二强邦迭起乘之事机愈至于华民在外洋者愈众教堂在内地者愈多创立西法愈广则办理洋务之才愈亟故内而总署外而督抚各大宪总理洋务耳目难周不得不选派人员以充洋务之任夫洋务岂轻视哉前者中国人员未谙洋务每立条约受洋人之欺饰枝节横生总由于此每购军器受洋人之朦蔽物贱价昂即设局创办半途遽废办理无人至今悔之已不及矣兹承垂询洋务人员以何者为称职窃谓办理洋务者一在外洋一在中国原其要惟改士科变仕途凡办理洋务人员莫不由此而称职焉曷言乎在外洋也自驻洋使臣而外名为随员参赞领事诸员有由翰林出身者半有由翻译出身者半有由大宪保举者半凡擅长词章不过纪外洋之风俗人情道里城郭以夸耀于中华而深究其政治之若何得失茫然也即有一二人员用心西学日与洋官相洽合亦不过略知其言语略知其文字略知其机器每满任回华诩诩然自命为洋务中人究其泰西各国之总学仍茫然也所谓称职者安在哉盖随员之参赞为使臣之羽翼凡呈国书赴燕会不卑不亢摄以威仪犹其浅焉者也必先求其熟悉翻译善于钩矩应对便利机变不测善能逐事会心足以探外洋虚总强弱之总在情形而毫厘不爽领事为使臣保护商民分理而设有新嘉坡领事有旧金山总领事有纽约领事有古巴总领事有马丹萨领事有嘉里约领事有长崎横滨神户三领事有箱馆副领事凡领事随所见闻与外洋地方官商办即驻洋使臣亦以领事所报为凭方可与外部辩论以决是非领事一官若徒以民船稽民数此具文也盖办理外洋事务一以振商务一以安民业总计华民之在外洋者或为通商或雇佣工或为种植或为开矿不下三百余万人皆以领事辖之而以使臣总任其事亦以随员参赞分任其事其办理商务也创制外洋各埠公司船但西人货税本重于华关所征华货进口任意加征如前招商局和众轮船是也而不知洋货进口税先与洋人订立税则即可以此例彼华货进彼口岸亦应减重就轻并应仿通商章程第二凡中国金银首饰各种器皿未服行李烟叶药料酒烛柴炭茶食鱼菜糖面饼到外洋通商埠头一概照中国例免税虽洋官不无梗议然必据理以断有以闭其口而夺其气果能洋官允从则洋货税轻获利乃厚不特海外华商以恢生计亦且土货旺消内地之民生因此而稍裕又恐华商公私不齐自相倾轧必待洋务人员为之合力维持相机办理不能预为臆断则外洋商人日有起色胥藉此也其办理民业也

闻各国洋人皆有薄待华人之意或禁止华工或焚杀华民或迫入为奴或岁收身价凡一切任意苛政不愿中国设领事者美国为最荷日次之英法又次之此丁提督巡洋如新嘉坡各岛华商因被土人欺凌剥削无不环诉哀求拟请各设副领事一员即薛星使有添设南洋各岛领事一疏为华民起见是以选派人员宜何如相机筹办以安海外数百万生灵虽洋人性情坚韧每多一事必多波折然必援公法以争之不惮笔舌之繁不参游移之见不紊缓急之序致使洋官无可致喙土人不敢侵侮矣此皆在外洋人员办理洋务之称职也曷言乎在中国也自中国与泰西立约之初中国人员每不识洋务受损实多即洋药而论为生民之毒物各国所不容入口无如中国立约遽许洋人贩入载在约中知中国贫弱之形总始于此洋药在孟买出口每箱征银六十磅中国出口茶税每箱仅征每百圆之七五不上一成至英国入口所征不下四成五成更有英民有犯事者皆由英国惩办中国人欺凌扰害英民皆由中国地方官自行惩办若是则洋人与华人同一犯事而中国之罪重泰西之罪轻其利害可知矣至于每岁购办船炮人员视为优差若何而船坚若何而炮利竟茫然也惟知私饱宦囊以贱报贵又其次者如船政制造各局司事滥竽者不知几人甚至每月给二十余两银而尸位以待亦不知几人又其次之又次者招股开矿往往误雇矿师虚縻岁月矿未开而银皆乌有矿即开而溃败半途以致巨富破家钱庄闭市者不可胜计孰[令] (为)为之孰令致之盖办理矿务人员试问其炼矿石几斤出铜铁几斤则贸然不知也所谓办理矿务人员未免有惭色矣夫办理洋务不胜枚举择其大者而言不外富国强兵之计一旦办理铁路盖铁路以勘路为第一关键必须精于舆地之学深谙测量之术凡山川险易道路平陂无不了然胸中方能勘定合法之地一切过山渡河皆须测准而绘有平剖面图图中注明每里高若干尺地图既明则造路之全局在胸矣又以估工估料工则以筑路硪池开山砌洞铺轨为大宗而停车之厂渡河之桥次之料则以铁轨垫木碎石为大宗而汽车客车货车又日用之煤中途之栈次之工程估定则造路有把握矣此为办理铁路人员之称职也一曰矿务中国为财赋奥区云南产铜山西产铁湖北江西湖南产锡齐鲁荆襄产沿台湾产硝以及伊犁淘金和阗采玉矿产之富诚为五大洲所未有凡查矿之法以土色定层次石质分原杂既分之分抑知何石含金何石含银何石含铜含铁含铅硫钡锡等质成免分剖丝毫不爽且钻深矿层试其厚薄宽窄依法推算而知矿藏几何以汽机之马力若干者而合用矿夫几何以每日出矿若干者而核计成本几何即使矿师谬指某处产金银某处产煤铁任意高谈听之者无不受其愚然有精于矿务人员者往查其总力辩其非不至如前误听矿师一败涂地此诚办理矿务人员之称职也

一曰军械自西人崇尚武备精益求精中国每年购办军器下不数千万金无如泰西枪炮月异日新而中国往往购办之时半成旧式其如耗费金银何盖办理军械人员未谙制造之法何怪其受西人欺饰也若能购求器械如台炮略重无妨即英之亚吾土郎之炮似已足用如船炮非轻则船不能胜即德之克虏伯厂为最宜要皆以身长击远为贵如行营诸炮即克虏伯车炮之六生特七生特半口径者八生特径者北方南方皆合用分截行营纲炮利于踰山行远田鸡炮利于凭城据岭夹岸击船如各种后膛鎗单响者以德之毛瑟为最连响者以美之五响黎意枪为最如各种水雷以鱼雷最为猛烈一物而兼船炮雷三者之用如果悉心考校剖别精粗此诚办理军械人员之称职也曷言乎改士科变士途也自文科以文章取士故中国文人其所知所能者不过时文试帖而已吁时文试帖果能经文纬武安内攘外乎一旦厕仕途办洋务几如蒙瞽安望有裨时局哉自武科以弓石取人者凡纠纠武夫其所擅长操强弓舞刀而已然试思枪炮用事之世而犹欲重挽强命中之才殆欲恃刀石弓矢御水雷铁甲乎宜西人传为口实也以是知中国积习难除所习皆非所用至于滥职京员不屑谈及洋务凡办理洋务者目为用夷变夏之人迨擢任封疆恍然于近今时势与昔殊叹洋务之不可不讲求也然已晚矣一官有一官之令虽前任大员极意经营意良法美然有后任者每更易之前后异辙此华人所以办事鲜精也若不稍变成法于洋务开用人之道使人人皆能通晓将来即有万全之策数十年后主持乏人亦必名存实亡渐渐颓废然则为今之计莫若破除旧例凡供职京都者考试差及翰詹科道大考时试以洋务策题通达时势条对详明者不次超迁虽然纸上空谈坐而言未必能起而行然专心于时务之中以博取人间富贵其称职可立而致也岁科乡会试八股纵不能尽废亦当有以减其途宜于沿海七省之中诚能减文额之半以取别途专考天文舆地兵法及水火电重气光声化矿医等学首篇缮写华文次篇缮写西文其有西文通而华文不通如前之出洋学生不过为海关添一通事为洋行添一买办庸有益于中国乎其有通华文而不通西文但知潜心帖括识见拘墟行为迂谬是腐儒也皆不得与试惟二者兼之方准入试名为特科其有独出[心]裁能造各种机器对象者准其随场呈验并许指明所长何蓺以凭先期报名命题考试俾天下人民知功令所在不得不用心而学为邀荣希宠之谋一旦脱颖而出安知无精通洋务之人才哉其称职固不待言矣武科首场改试洋枪次场试以枪炮三场试以测量绘图既中甲科即投入水陆各营随营操演以壮其识如果才蓺俱优者给以品级他日临阵边疆胸有把握其称职又可知矣仕途以专而愈精久而愈凡省中有交涉外洋之事即以明白洋务者倚任之终其身不出洋务差使其先为洋务人员者专司翻译继授海疆州县继授海关监督内升总理衙门差使每擢任之时一切刑名钱谷皆置之不问另以委员帮办致使办理洋务者精神专注丛脞无虞不致视官为传舍而百废具举矣其职称更当何如耶庶几功令变而真才出上有好者下必甚中国地广人稠若奋其才力心思超轶四国何难哉二十年之外办理洋务人员其称职当不可缕述矣此中国今日之天下一大转机之天下也其在斯时哉

　　交邻得当论　　　                                                                                                                                              
张玠
  </div>
  <div class="pagination">
   <a href="皇朝经世文三编_page27.html">
    上一页
   </a>
   <span>
    ...
   </span>
   <a href="皇朝经世文三编_page23.html">
    23
   </a>
   <a href="皇朝经世文三编_page24.html">
    24
   </a>
   <a href="皇朝经世文三编_page25.html">
    25
   </a>
   <a href="皇朝经世文三编_page26.html">
    26
   </a>
   <a href="皇朝经世文三编_page27.html">
    27
   </a>
   <span class="current-page">
    28
   </span>
   <a href="皇朝经世文三编_page29.html">
    29
   </a>
   <a href="皇朝经世文三编_page30.html">
    30
   </a>
   <a href="皇朝经世文三编_page31.html">
    31
   </a>
   <a href="皇朝经世文三编_page32.html">
    32
   </a>
   <a href="皇朝经世文三编_page33.html">
    33
   </a>
   <span>
    ...
   </span>
   <a href="皇朝经世文三编_page29.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
