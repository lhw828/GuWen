<!DOCTYPE html>
<html>
 <head>
  <meta charset="utf-8"/>
  <title>
   皇朝经世文编 - 第 185 页/共 219 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文编 - 第 185 页/共 219 页
  </h1>
  <div class="content">
   方今之患。营空仓空库空。然转其空而实之。盖有道存焉。奸匪之徒。矙此三空。恣行抢劫。所过村寨。居民奔逃。无敢堵御之者。使所过一处。即空一处。不早为之所。其空益深。事不可为。盖三空之患犹恃有民。固其民不至于奔逃。使之各自为守。在于檄行州县。申明保甲。团集乡勇。凡民之逃生于畏贼。一人逃。从而逃。弃其家室老幼蓄积。贼得据之以恣其掳掠淫杀。故贼愈张而愈多。遂至于不可制。今固结居民。民有所恃。不至于畏贼。各顾其家室老幼蓄积。齐力出而御贼。贼闻之。必不敢来攻。盖攻难于守。城堡之守。以高临下。村寨之守。以逸待劳。故守者之一。可以敌攻者之百。凡城池。以官吏领之。以士民佐之。村寨。以士民之有身家智略者领之。各率其子弟年少豪勇以佐之。贼必不敢入。故申保甲。集乡勇。得寓兵于农。守望相助之遗意。不假力于营。不待饟于仓。不仰给于库。各自为守。不仰于官。而贼不能扰。转其空而实之。此不易之道也。此事之行。或疑其惊惶百姓。夫百姓惊惶。由于无所倚恃。故闻贼即惊。贼至即逃。今使四乡之民。各恃其村堡都会。市井之民。各恃其城郭关厢。不畏贼而怒贼。且同心共愤以攻贼。正所以安集百姓。使其有定心也。固民即能任地。任地即能生财。此相因之道。民心既固。不至奔逃。耕于野为农民。聚于堡为乡勇。则民皆兵也。民不散而地不荒。耕种如故。而粮有自出。是仓不空也。丁地之银。厂盐之额。举皆如旧。是库不空也。去三害而获三利。出一纸通行文书。可以收实效矣。盖为政之道。宪府总其大。州县任其成。故地方有事。责成于州县。州县虽曰亲民。亦不能以一身独为也。必分之士民书役乡保。以共襄其成。夫获一案有赏。失一盗有罚。处分皆归于州县。故州县莫不尽力。窃强党少则曰盗。奸匪成则曰贼。然总之皆盗也。责成于州县。非难办者也。汉时渤海盗起。龚遂为守。单车到官。贼即解散。牂牁叛。杀太守。朝议弃之。杜钦说王凤遣任职太守往。于是以陈立为守。即便诛平。古来如此比者甚多。故成功多由于守令。凡夷民之变。宜选州县夙有威望为夷民所信服者镇抚之。庶几收龚遂陈立之效。亦一策也。至于守御之备细。谨陈数条于左。

一檄行州县。转行民间。申明保甲。团集乡勇。保护村寨。

一村寨随其大小。各推士民为长。各率丁壮为乡勇。一切耕作生理。仍照其常。有警则圜集守御。其守御有效。则计功奖赏。着地方官详明。或给顶带。或给匾额。以示鼓励。

一守御器具。须简便易办。半兼乎农器。耰锄棘矜。皆足以为守御之资。锹锄刀斧之类。农家所尽有者。去短柄用长柄。即可以守御。去长柄用短柄。仍为农器。日本国兵以长竹竿。着小斧头。如墙而进。锋锐莫当。鄱饶之民。械以长猫竹。削其梢入桐油锅之。比鎗刀更利。凤颍间械。用齐眉棍。先以炒石灰装入鸭蛋壳。人怀一枚。就敌先抛蛋壳。雾迷空。然后用棍进击。先据上风抛蛋。无不胜者。又用长竹竿扎深刺把于竿头。谓之狼牙筅。亦轻便可使。此皆不大费钱而易办者也。尤莫便于飞石。即童子飞堕砾之戏。手臂之劲。能打数丈高。且远至百步二百步。古老相传。杨林未裁并时。尚为县。有贼至。民皆搬避。令某止之日。避非计也。丁壮能走矣。老弱能尽携之走乎。男能走矣。妇女能尽随之走乎。银钞能带而走矣。榖米牲畜一切能尽带以走乎。与其尽遗于盗。至于出无所依。归无所宅。终不免于死。曷若同心致死以御贼。贼退而家室可完。吾当率先为汝御。乃教其民用飞石之法。每五百人为一排。飞石子击之。贼惊以为天下神石也。遂逃遁。论功。升布政使。此法尤便之。至于早晚闲空时练而习之。以当戏具。尤少年所不厌者。

一村寨各居民门口。宜筑矮墙狭巷。仅容一人进出。明正德间山东盗起。许忠节公逵为某县。用此法教其民。但以一人持短刀守之。门尽开而贼不敢入。村村皆然。贼无所利。奔他县掳掠。公以功升副使。此皆先事预防。且易为办者也。即守城之法。先于水边路口。多筑牛马墙。防其冲突。毋使近城。而城外之关厢街市可保。防守之道。远先在于四邻。近则在于四境。至于入境。已大张惶。至于薄城。丧失尤不可计矣。许公令民沿门筑墙。亦守城之法。变化用之者也。

一守御城池。其法亦如村寨。而尤易为力。大府州县。居户百万。数十万。十万。即次而中下。且数万。即小而至极。亦敌一村寨。且数百户。户出一人御贼。已为数不可纪极。为地方官者。但使其团聚。不至于离散。则保境御盗。原所不难。上年设炒厂之法甚善。官不费而大济于民艰。则知此地衿士父兄之可与有为。在上官有以奖励之者。仍照前法。以为团练守御之备。当无不乐从者矣。

一驿路冲涂。自板桥起至亦资孔止。除依城池为固者不计外。其去城池远者。亦申保甲团练之法。其中间驰道两头有关厢口。口外筑牛马墙。其两旁民居客居后户之外。各筑墙连接。包裹之以为固。其余皆如防守村寨法。

一民自为守。贫富不同。量贫富各出资力以保障乡邦。不至于失散。其为功德至大。而自己之身家。藉众力以保护。不至全为抛弃而赍盗粮。为己为人。交受其利。是在互相劝谕耳。

一此事督率在地方官。有功奏升加衔。其失陷村寨。计过照例治罪。

　　守御后议　
檀萃

乡勇者。民兵也。异于官兵。官兵廪于官。其添设良难。民兵因于民。其团之最易。故行之于古而效。行之于今而亦效者。良以其易也。唐马燧镇太原。募役数千。教之战。数月遂成精卒。居一年。广场罗兵数万。威震北方。李抱贞镇泽潞。三丁编一。蠲其租徭。给之弓矢。三年皆为精兵二万。不廪于官库。兵雄为诸军冠。李德裕帅蜀。立雄边子弟。总十二军。威声震于西南。此皆承衰弱困敝蹂躏之后。棘手难为。而转弱为强。曾不旋踵。惟取诸其乡。以本地之民。守本地之险。故见功易易耳。然犹须募练也。其不待募练者。莫如民自相与为兵。南唐淮北与周接壤。世宗侵唐。已举江北。而小民相与聚山头。立堡壁。以农器为兵。以楮为甲。周师屡为所败。唐地多为所复。当时谓之白甲军。岂待上之募练乎。宋之河北西路被边州军。百姓自相团结。为弓箭社。不论家业高下。户出一人。带弓而鉏。佩剑而樵。出入山隈。饮食长技。与敌国同。私立赏罚。严于官府。分番巡逻。铺屋相望。有警击鼓。立致千人。器甲鞍马。常若寇至。盖顾亲戚坟墓。人自为战。敌深畏之。况盗贼乌合乎。故罗大经论民兵之利。谓张魏公帅川陕。令挑选强壮。以知县为军正。尉为军副。不半月得兵二十万。陈福公献民兵之策。两淮已用其法。荆襄尤有成规。开禧用兵。禁旅多败。两淮山寨。万弩手率有功。丙寅。敌围安襄。分诸郡兵。与湖北义勇往救。兵溃。钞略甚于寇戎。而义勇随帅进退。不犯秋毫。盖顾其室家门户也。故民兵胜于官兵。此皆行之古而效者也。其行之今而效者。是则湖北孝感之用乡勇乎。牛生会试归。言往来由孝感。其乡人沈君琦。上年署孝感。闻寇警。大修城。集乡勇。贼至。营于胡家寨。众二三万。乡勇仅五千御贼。贼不敢出。会官兵二千至。共击之。贼尽歼。他贼闻之。尽迸于西不复东。上自安陆德安。下暨黄州数郡。安堵无虞。自是汉口武昌皆效孝感。汉口有乡勇三千。武昌有乡勇五千。皆恃以无恐。襄河船帮。亦有乡勇。即以水手充之。生于腊底到沈公署。住二十日。亲见士民感戴。众志成城。屹然金汤之固。行至汉口街衢。热闹如故。武昌亦自帖然。又言扫灭胡家寨贼。无一贼得脱。仅遗妇女弱口收禁。捷闻时。官兵犹有杀伤。乡勇竟折损。乡约保正。各领所统之乡勇。所执器仗。惟刀与长镖。衣挂刺乡勇字。皆自备。不烦于官。官但鼓舞奖励之。即大收其用。故论功赐以顶带。某马牌子力战。加之六品衔。所以人心踊跃。争为出力。今若照孝感已行之例。只在传集绅士耆老四乡之头人。面加奖谕。多出告示以鼓励之。当无不济者矣。沈公在孝感。甚得民心。事平后。新令至。民不受。以为吾公全吾城。保数万生灵。苟去吾公。吾等即为之死。究莫之敢夺。仍视事率常。又念吾公清苦。竞赒之。虽菜佣线媪亦日有投。是知州县之吏。能清廉即得民。民其为守御。上官不能以势夺。而己亦不至于独贫。此皆事之可风者。某家皖黄间。感沈公之保障一方。遏绝教匪。不致蔓延于江北淮南数千里之地。其功至大。而吾家乡之受赐尤深。故表明其事。共率此行之。使知其成事易而见功速耳。为三空之患。故议团集乡勇。官不费而事易行。若出于召募。费空难以为给。必中止。然乡勇非但应急。即无事时亦须备也。再商行之以为何如。乘此民心踊跃之际而终行之。百世之利也。

　　应未堂安民剿匪事宜书后　
周锡溥

予始与君偕令甘省。既君迁知肃州。以失察私玉案。解肃州任。从戎荆郢间。劳绩上闻。　　赐翎优异。遂擢牧吾郴州。入　觐时。　　天子以君在军中久。　　命军机大臣。咨问剿抚教匪事宜。君条对皆称　　旨。予受而读之。窃叹其言之有关于　国家本计。而非苟焉以谈兵者。教匪之乱。初若么么。而劳师者至六七年。其故何之。染日久则徒党多。教习于邪则不能以速化。其行不由驿路。而善走巴丛汉栈之险。则不便于官军之进止。其啸聚无定所。而抄掠无常处。则不能以指划而必得之。又所过之地。燔庐舍。歼老弱。而俘其丁壮。以为前行。扑之愈增。掩之愈幻。虽假息片时。实从古未有之猾贼也。伏读　　谕旨有曰。自古但闻用兵于敌国。不闻用兵于吾民。自是宥从。宽首告。所生不翅数十万人。而贼不足平矣。君在军中知其如此。故先敬纪　　圣训之煌煌者。而后书思以对。夫贼氛未靖。议者方欲增兵益饷。务穷根株。以释　　九重宵旰之。君独谓贼不可以兵靖。而欲寓无形之兵于民间。虽若可行。而贼之稽诛。不已久乎。民之不安。不愈甚乎。窃尝伏而思之。兵可以一用者也。既为贼故。而暴师数年。则利害之故。必有所归。　国家休养生息百六十年。礼乐政教。弥际寰宇。楚蜀内地。岂有从乱如此之多者哉。由贼首驱胁而然。而贼所蹂躝各坞。亦即官军追剿截杀。震惊驿骚之处。民不知为官军而以为贼也。则弱者奔窜。强者抵距。官兵亦不知为民而以为贼也。则斩艾之以幸首功。其间道路回远。裨将四出。甚至逐贼不得。而迁戮良善。目为匪党。巢覆卵破。万口吞声。虽阃帅之节制。有不必行。而明允之士师。有不能诘也。由兵与民分。而民与贼反不分。其究也。反使贼首藉以布德于民。而招之入伍。遂以积其猖厥之势。且非独于民不利也。贼积久愈猾。而官军之由征调至者。非皆技精惯战之人。以不精之旅。当狂狡之寇。急之则彼致其死。缓之则逸而他出。因循牵掣。浃日累舍而不得休息。而我之兵疲矣。军中载毡裹之资。虽例支国帑。而所经谷险阨。车颠马踣。风雨燥湿之不时。丁夫运送守候之无期。辗转虚耗。官不能偿。而派之于民。民又不能应。而转垫于官。而官与民俱敝矣。其于国计皆非便也。汉时龚遂治渤海。张纲治广陵。虞诩为朝歌。唐元和中。用张乔祝良为牧守。而南蛮徼外皆平。

由是言之。古者兵多用其土著之民。而将半出于循良之吏。岂谓其时无韬长材。而期门佽飞之非劲旅哉。水火皆有益于人。并处则相争。手足虽各异其用。同体则均患。故将不外选。兵不他索。所以私之于一体。而精臂指之用也。今守令虽不皆循良。而近贼之区。户版凋零。未有不思拊循者。田野荒顿。未有不思垦复者。练本营之卒以捍贼。教各乡之壮丁以益兵。彼皆有室家妻子之恋。未有不致死力者。大吏复以时稽其勤能。第其上下功赏之等。官竞于功。而兵民竞于赏。合异体之私。以成同体之公。贼何所容乎。况又得其人。其视用兵之效。岂可以道里计哉。君又言州县之备贼者。每处酌拨不过三万两。岁省巨亿。可以节大农之虚糜。粮员不设。挽输不用。发骡雇夫之事。以次停止。可以息闾阎之徭役。还将于营。实兵于边。驯乡勇于田里。规条具。皆关本计。当贼倡乱时。民习于承平宴安。猝然遇之。束手待尽。非整军奋武。诚无以御贼锋之暴。而系望救者之心。国威既宣。民力亦绌。而兵遂有偏重之渐。善体国者。知本末之不可强齐。使重常在民。轻常在兵。则民气伸而贼不足以为患。夫民。犹元气也。贼。犹疾疢也。兵者。以毒攻毒之药石也。当瞑眩之后。而思调摄之方。未有如寓兵之善者也。自去年来。川陜湖北。告捷累累。自是止征调之兵。而军中旧卒。亦间有裁撤。惟剿抚事宜。受成阃帅。策力。而各奏凯焉。此则用兵奇正变化之术。不主故常。　　睿虑精详。有非臣下管蠡之所能臆度者。然以　　聪明天亶之圣。犹博采言以及于君。虽古之悬鼗设铎。有所不逮。即安知君之所陈。不有一二言足以备夫　　宸扆之省览耶。予养拙山中。未知君之言有当于机宜否。特以兵民合一之理。正　国家赡养之本图。因谨书其后云。

　应君之议亦坚壁清野团练乡勇之意而欲尽撤官兵则书生习气主持太过故书后亦有微词而其前半言官兵驱民从贼之弊则至为痛切云

　　与颜侍郎论教匪书　
赵希璜

李靖为布衣时。谒杨越公曰。方今多事之时。足下不宜倨见国士。越公改容谢之。足下衔　　天子命。远守边圉。川陜教匪。日有窥伺豫东之意。正足下延揽国士之秋。讲求武备。因材器使。兹豫将届两月。未审谋略之士为谁。技勇之夫为谁。想足下鸿才大略。布置周详。必有以上慰　　宸衷者。希璜待罪中州。十有一载。目击时艰。心神惨怵。不忍不向足下详言之。一曰边防宜扼要也。豫省最要者。邓州浙川内乡卢氏四州县耳。其余次要之区。亦不过四五。合一州一县之民。足以扼其要害。即慎选一州一县之官。足以得其要领。夫守令亲民。下情易于上达。今贼曰官逼民反。民则曰兵甚于贼。官既能逼民反。是官亦能使民不反。兵既更甚于贼。是制贼无需乎兵。则不如仍寓兵于农。慎选守令。坚壁清野。各守一州一县之足以制贼也。然献坚壁清野之说者。类皆迂阔不经。无裨实用。则所谓壁者非壁。何可言坚。既无坚壁。何可清野。夫所谓壁者。即以一州一县之城池而论也。一州一县之城池。即豫东九十余州县之扼要也。一曰江防宜严密也。夫十围五攻。志载之矣。今以少制众。所恃者惟防江乡勇。类皆游手乌合之众。缓急果足恃乎。是宜仿甬道之式。令防江乡勇于无事之时。运石运土。凡可偷渡之处。多筑甬道。既足以自卫。亦足以拒贼人窥伺。所谓守者自逸。而攻者自劳也。一曰粮储宜预画也。夫善用兵者役不再籍。粮不三载。取用于国。因粮于敌。远输则百姓贫。贵卖则百姓财竭。故智将务食于敌。食敌一锺。当吾二十锺。今以万人之食。每月不过三千石。万人之饷。每月不过三万两。诚能于邓浙内卢四州县。各储粮六千石。银三万两。以备不虞。贼至则坚壁守之。俾野无可掠。贼懈则悉万人敌之。使退无可据。不出旬月。势必解散。其余次要州县。半其储蓄。以待转运。斯无远输之烦。而收贱买之效矣。若夫临机制胜。变化因心。纵反间者善用亡命。养壮士者不惜重赏。是固足下思之烂熟者也。

　　再论川楚兵事书　
赵希璜

今之川楚乱民。固赤子弄兵于潢池中耳。欲其急平而转缓者何也。按龚遂传。载渤海左右郡岁饥。盗贼并起。二千石不能擒制。上选能治者。丞相御史举遂可用。召见曰。海濒遐远。不沾圣化。民困于饥寒而吏不恤。故使陛下赤子。盗弄陛下之兵于潢池中耳。今欲使臣胜之耶。将安之也。上曰。选用贤良。固欲安之也。遂曰。臣闻治乱民。犹治乱绳。不可急也。唯缓之。然后可治。臣愿丞相御史。且毋拘臣以文法。得一切便宜从事。上许焉。至渤海界。郡闻新太守至。发兵以迎。遂皆遣还。移书属县。悉罢捕逐盗贼吏。诸持鉏钩田器者。皆为良民。吏毋得问。持兵者乃为盗贼。遂单车独行至府。郡中翕然。盗贼亦皆罢。渤海又多劫略相随。闻遂教令。实时解散。弃其兵弩而持钩鉏。盗贼于是悉平。又后汉书。永和二年。日南象林徼外蛮夷攻象林县。交址刺史樊演发交址九真二郡兵万余人救之。兵士惮远役。遂反攻其府。会侍御史贾昌使在日南。即与州郡并力讨之。不利。遂为所攻。围岁余。而兵谷不继。帝以为忧。明年。召公乡百官。及四府掾属。问其方略。皆议遣大将。发荆扬兖豫四万人赴之。大将军从事中郎李固进曰。若荆扬无事。发之可也。今二郡盗贼。盘结不散。武陵南郡。蛮夷未缉。长沙桂阳。数被征发。如复扰动。必更生患。其不可一也。又兖豫之人。卒被征发。远赴万里。无有还期。诏书迫促。必致叛亡。其不可二也。南州水土温暑。加有瘴气。致死亡者十必四五。其不可三也。远涉万里。士卒疲劳。比至岭南。不复堪。其不可四也。军行三十里为程。而去日南九千余里。三百日乃到。计人禀五升。用米六十万斛。不计将吏驴马之食。但负甲自致。费便若此。其不可五也。设军到所在。死亡必众。既不足御敌。当复更发。此为刻割心腹。以补四支。其不可六也。九真日南相去千里。发其吏民。犹尚不堪。何况乃苦四州之卒。以赴万里之艰哉。其不可七也。前中郎将尹就讨益州叛羌。益州谚曰。虏来尚可。尹来杀我。后就征还。以兵付刺史张乔。乔因其将吏。旬月之间。破殄寇虏。此发将无益之效。州郡可任之验也。宜更选有勇略仁惠任将帅者。以为刺史太守。悉使共住交址。今日南兵单无谷。守既不足。战又不能。可一切徙其吏民北依交址。事静之后。乃命归本。还募蛮夷。使自相攻。转输金帛。以为其资。有能反间致头首者。许以封侯列土之赏。故并州刺史长沙祝良。性多勇决。又南阳张乔前在益州。有破虏之功。皆可任用。昔太宗就加魏尚为云中守。哀帝即拜龚舍为太山太守。宜即拜良等。便道之官。四府悉从固议。乔至。开示慰诱。并即降散。良到九真。单车入贼中。设方略。招以威信。降者数万人。皆为良筑起府寺。由是岭外复平。又康熙十二年。范承谟疏请兴兵屯略云。臣闻古之善用兵者。皆于军兴旁午之秋。举行士卒屯粮之法。悉获成效。我　朝兴屯之法。寓诸垦荒。一行于招民募垦。一行于安插投诚。独兵屯未闻肇举。因坐食骄卒。一旦率作南亩。自食其力。永无粮糗之望。所以长惮不行。查从前垦荒之民。例以六年起科。则此屯种之兵。亦宜俟六年之后。始裁其饷。仍于旱涝之年。倍加赈恤。是兵既获六年之现饷。复得田亩之收获。又不忧意外之灾荒。谁不愿兴屯乎。臣谓兴屯更有五便。兵之需饷。必取于民。司农仰屋。守牧催科。民髓日枯。财源日耗矣。而披坚执锐之卒。率皆鸷悍不驯。无恒产以系属其心。则涣而难固。无操作以劳瘁其力。则惰而图安。无生计以宽其日用。则庚癸时呼。惟是兵屯之法行。将见金钱可省。　国用恒足。便一也。追呼不迫。民渐休息。便二也。防卒变为土著。坚门户。固藩篱。便三也。有事则战。无事则耕。进可攻。退可守。便四也。兵皆温饱。分为臂指。联为心膂。消戢反侧。便五也。至于地方有不尽宜于屯者。臣谓又当因时而制宜。屯可行于一处。即一处受利。屯可行于数处。即数处受利。屯得一兵。即省一兵之饷。屯得数十百千之兵。即省数十百千兵之饷。兵法云。屯田一石。可当转输二十石。非虚语也。诚能取龚遂胜之安之之说。以治川楚之乱民。取李固七不可之说。以选川楚之守令。取范承谟五便之说。以屯川楚之逆产。庶不致贼与民习。民与兵仇。而收拯民于水火之实效乎。

　　拟平楚万言策康熙十一年　
徐旭旦

世祖奄有九有。据一统之鸿图。我　　皇上从而光大。十余年来。民无风鹤之惊。野无泽鸿之叹。成康文景之盛。将复见于今日矣。不意负　　恩逆臣。抗　　命反叛。分据土地。囚困人民。虽　朝廷德教暂时而阻。指日可以荡平。第未免劳我兵。惊我民。而伤我财耳。夫使诸贼萌乱之始。翕然亡命而来。当是时。城池未修。兵甲未备。将卒未训练。设也彼借我之兵楫。资我之夫马。用我之粮草。藏形隐迹。长驱深入。所到之处。不待攻击可得也。而贼知天心眷顾我　清。民心爱戴我　　主。且禁旅精锐。足以外援而有余。内帑充盈。足以支给而未乏。彼即易于得其地。势必难于久守。不过掳掠遁去。吾可以邀击其归。贼知之而弗为也。今据险窃伪以统其众。交连诸逆以树其党。因而先击其附近一二易取者以示其威。随即固守要害。训养屯积。为自卫而后攻人之计。时而来也。或胜不前。或胜反退。乃诱我兵而劳我耳。或忽然攻此地。或忽然攻彼地。乃分我兵而劳我耳。或倚山诱敌。或傍水进攻。乃欺我兵而劳我耳。吾欲进攻。彼有险可恃。坐而待战。彼又不来。久而久之。兵渐疲矣。民渐穷矣。财渐竭矣。设有水旱之患。内乱必生。将若之何哉。幸赖　　　祖宗之灵。天心之顺。连岁丰亨。盗贼不起。俾　朝廷得以并九州岛之力。讨此叛逆也。但兵已疲。民已穷。财已竭。若于此时而不急为之计。将来之患有不可言者矣。何则。今日之弊。诸事皆有名而无实策。今日之利者。惟有因名以责实而已。我　　皇上遣禁旅以外援。宜乎　天戈所指。无敌不摧。何故以如熊如罴之师。攻此丑。而损折甚多也。千里趋战。兵法所忌。百里馈饷。师不宿饱。寇起不测。而乞师于数千里之外。以数千里以外之师。越山渡水。披星戴月。赴此卒然不测之寇。决机正在须臾。恃敌乃在旬日之远。其势已不相及。况往来道路。火速救援。奔驰劳苦。莫此为甚。我　　皇上虑此奔驰劳苦之兵。不足以进取。凡遇临敌之时。休养是　　谕。非畏敌也。爱兵以期必胜。　　圣人临事而惧之意耳。无如兵视敌为儿戏。一领钱粮。不自养。不养马。而养妇人。将　朝廷饷银。使人见之。熏心炽欲。此等隐奸。甚于显盗。既下害百姓之妇女。又上耗三军之钱粮。行伍之中。有妇不扬。而奔驰劳苦者之精力。何堪此暗里消磨耶。毋怪乎兵不壮而马不腾。此一弊也。兵之所恃者器械耳。当初出兵之时。干戈非不齐整。甲冑非不鲜明。年余以来。风雨淋漓。血汗浸渍。坏者居其半。日涉月渡。人困马毙。弃者居其半。将不察所用之不堪。兵止求有器之应数。人见其披甲戴冑也。实无异赤身露顶之夫。人见其称戈比干也。实无殊执梃持竿之众。嗟乎。以酒色虚弱之徒。骑皮骨仅存之马。而执顽钝不堪之器。欲期其百战而百胜也。不亦难乎。此一弊也。从来募一兵思得一兵之用。乃不虚此一兵之饷。今绿旗新募之士。不问老弱。不问病怯。不问短小。投者一收录。千百之中。竟无一强健之卒。夫既系老弱病怯短小无用之人。加之主将者非将兵之材。所教者非旗鼓之节。兵无勇敢之气。将无训练之方。一旦驱之冲锋破敌。惟伸颈待戮而已。不独徒害愚民。兼且挫我之国武。何为乎徒糜有用之金钱。而募此无用之兵哉。此一弊也。应募之兵。大都游手无赖之民。平日之负债无穷。新募之廪给有限。法当于招募之时。即申严禁之谕。凡应募之兵。从前逋欠私债。刻下不许强人索讨。如是则应募者必多。而天下之穷民。何莫非我之富兵乎。不然。以　朝廷之钱粮。而下代穷民完私债。欲望其器械精良。衣甲齐整。必不可得之数矣。此一弊也。江湖之上。安澜无虞者。赖我之水战备耳。我　国家自海氛扬波以来。防守之具。无不毕备。以十余年御海之舟楫。分而攻此小丑。宜乎其有济也。但去岁调发救援之沙船。雨浸日暴。板烂桅折。朽坏不堪。任事者宜早命江南地方豫造以防军用可也。江南地方。安堵如故。百姓乐业如故。商贾往来如故。且也匠出于此。木集于此。钉等件。无不充裕于此。若舍此而他求。正恐匠非其匠。木非其木。钉等件皆非豫备。必难告厥成功。此一弊也。兵以练而始熟。熟乃精。精乃勇。勇乃胜。马步皆然。水师为甚。故开篷驾舵。必须素习水性者。而水师之兵。尤必挑选劲卒。寝处舟中。先使之坐卧得宁。然后站立渐定。久则张弓试铳。施展如意。使士卒在舟。无异于在地。庶可飞帆直捣贼窠也。今之沙船。名号水师。非步卒即马兵。除江南调来者之外。总无一惯习水性者。故一遇风波荡击。手足无措矣。嗟乎。如此水营。徒费　朝廷之钱粮而糜　朝廷之工料。无济也。此一弊也。若夫用兵之道。莫大于赏罚。赏及无功。不足以劝。罚失有罪。不足以惩。兴兵至今。官之无功当罢者。仍然尚居原职。三军见其如此。谁肯用命。违误军需。弃城失机者。或暂贬而即迁。或待罪而依旧。三军见其如此。谁肯立功。此一弊也。我　　皇上用将甚急。求将甚殷。然升用一将。偏裨未必服其略。士卒未必服其智。逆贼未必服其威。今天下受我　朝廷雨露之恩。已三十年。岂无勇智之士。愿效力于　　皇家者哉。第豪杰之人。限以下位而不得用。智略之英。短于弓马而不节用。恬退之士。耻于援引而不显用。所以求将虽殷。而名将未应者。以　　皇上求将之路太狭也。此一弊也。我　国家以战守之权。专责将士。而守令不任焉。夫守令或不敢上参帷幄之筹。而实有司守城池之责。法宜责将士战而守令守。势与民亲近。而情能使民者守令也。今为兵者一。而为民者万。奈何以战守而并责之将士乎。故守令勤则粮饷自不乏。守令果则探哨自不误。守令警则奸细自不容。守令仁则乡兵自为用。若徒以战守之责责将士。而不以守之之责责守令。是守不固而安望其战有功乎。独骇夫今之为守令者。身任民社之寄。全无担当之能。如遇一事。守令分所能为者。必然申详上请。不曰恭候宪裁。即曰专候定夺。非两可之请。即游移之词。瞻前顾后。借端推委。嗟乎。是皆守令自爱其功名之过。抑责成守令者之过耳。此一弊也。我　　皇上见满汉名分。而勤　　王则一。特颁　　令旨。凡一应汉兵有功。同于旗下升赏。立法固已至公矣。但临阵之时。卑者居先。而功之日。又卑者居后。宜志士之裹足不前也。倘诏爵也以功。功也不以爵。则豪杰之气平。而功名之士知奋矣。如将不择人。而以官为次第。不因功。而以官为后先。岂取胜之道乎。此一弊也。有此十弊。毋怪乎其有进兵之名。而无进兵之实矣。

我　　皇上广爱民之心。而允缓征之请。体好生之德。而复理刑之职。念小民之脂膏已尽。凡一草一豆一匠一夫。总不忍下取于民间。他如差抚民之官。禁扰民之政。百姓可以叩　　帝室而言情。儒生可以伏　北阙而献策。无非我　　皇上欲周知民隐。曲体民情。加惠元元之　　圣意也。奈奉行不谨。或剥民以自利。或借公以行私。上之所禁者加派。而近日之加派益巧。上之所禁者耗增。而近日之耗增益重。上之所禁者胥役作奸。而近日之胥役作奸益横。嗟乎。朝廷有薄赋之名。而下之所受。反得其贫。小民有竭泽之苦。而国之所得者。反无其实。此一弊也。刑者。不得已而用之。逢此奸宄易生之际。用宽固易于见惠。用猛亦不觉其太严。惟其当而已。是以扳牵宜察。含沙宜详。勿使报怨者借隙以快心。诈骗者借端以挟利。庶良善可安。而奸宄可惩耳。如钱神有灵者。即犯不赦之条。而犹得以苟免。穷民无告者。即罹无辜之冤。而莫望其代伸。甚拂我　　皇上体天好生之心也。此一弊也。盗案一节。在今日尤当急讲。近时之盗。或由于有司畏功令而匿之者有之。或由于有司玩功令而忽之者有之。或由于有司惮参罚而隐盗为良者有之。或由于有司冀开复而诬良为盗者有之。问有实心代失盗之家以缉获者乎。无有也。问有不借失盗之名以扰失盗之家者乎。无有也。嗟乎。盗未缉而民先受扰。民受扰而民又将为盗。斯时何时。独不计及外寇方横。内患易生也。独不计及小盗不除。大盗易起也。防微杜渐之道。固如是乎。此一弊也。且也设兵原以御盗。今兵不能御盗。而且有时为盗。民之苦兵。甚于若盗。盗可缉。而兵之为盗不可缉也。若以为武弁纵兵为盗也。抑利其分赃而纵其为盗乎。抑惧其骄悍而纵其为盗乎。抑因当急于用兵之秋而纵其为盗乎。不然。果何为而代其隐匿耶。嗟乎。民为盗。人得而缉之。兵为盗。人不得而缉之。民为窝。人得以稽查之。兵为窝。人不得以窥测之矣。此一弊也。人家僮仆。自用价买。否则祖父遗。曾配妻室。豢养日久。主仆之分。昭然在人耳目间。近有奸猾之徒。或因主家空乏。或因主事繁难。或受主人一时之气。或报主人平日之。盗去主物。逃入行伍。以为进身之由。于是勾引兵丁。满汉莫分。将卒莫辨。带刀乘马。耀武扬威。而至主家。索其文契。挈其妻子。劫夺其财。而凌辱其主。嗟乎。此无异乎白日行掠之盗矣。而邻里莫敢救。乡保莫敢报。文官莫敢问。武职莫敢询。叛逆如斯。其风将日长矣。此一弊也。随征官员。有如军前候补者。有如待罪立功者。然既曰随征。宜乎从将帅之左右。听其差遣。胡为乎远避千百里之外耶。且随征者。既无地方之任。又无官守之拘。既无考成之责。又无参罚之加。所以得大放荡于市井间也。甚有假称随征名色。串同土棍。生事扰民者。此一弊也。有此六弊。毋怪乎其有安民之名。而无安民之实矣。

我　国家自去春用兵以来。日费金钱不知凡几。正供不足。　朝廷已发内帑以济之。然内帑之所藏者有限。而三军之所用者无穷。岂能继此不竭哉。若于此时。而不讲生之之道。节之之方。窃虑不复能为终岁之支给矣。但议理财于今日。亦难也。以言乎开。宝钞难行也。赋役难加也。是开之无可开矣。开之无可开而欲开。则是缗钱间架之必征。而非　　仁君爱民之良法。以言乎节。织造已停也。浮费巳裁也。是节之无可节矣。节之无可节而欲节。则是匪颁刍米之尽去。又岂　　圣主惠下之盛心。且亦无补于财之不足也。此　朝廷之上。计议再三。莫如广开功名之例。此例一广。不独可以佐正供之所不足。兼可使奇才异能之士。速于见长。法至善也。然当于省例之中。而行举例之方。于常例之内。而神破例之法。果有财足以供军需者。即本省现用几人。以为鼓舞之饵。果材足以经邦国者。即随其材而显扬之。以先俊杰之倡。如此。庶富商大贾之财。咸乐输于我　　后。而一材一艺之士。皆愿效于　朝廷矣。若徒循例以为例。将何以鼓舞天下也哉。此一弊也。古之名将。两国相敌。止盘奸缉宄。不阻商货往来。以我有余。易我不足。便商便国之道也。近日贼地之货。不知若处而来。我地之货。不知若处而往。嗟乎。此皆守口之兵。假盘诘禁绝之名。济其卖放得财之术。逢商民则生情诈索。遇奸细反受贿纵容。商之货。兵通之耳。若于商货潜通之要口。设一将一官以守之。凡一应军需。毋许出境。各货任其往来。往者上税几何。来者上税几何。止令其货之往来。而不许其人之往来可也。如是而商税亦可以少助军供之万一。不然。能防于此。而不能防于彼。商之货利。徒归于兵。而贼之地利。借通于商矣。此一弊也。天下之财。取于商以资　国用者。莫如关与盐。关盐。利甲天下也。乃近日之关。商贾既少于往时。钞税自减于常例。加之随征员役。谋得一批一牌。讨关而过。不知其何官何职。不知其是满是汉。不知其已用未用。不知其公行私行。交通奸棍。包揽民船。抢载客货。不惟分毫关税不纳。如斯情弊。殊非　朝廷设关差官之体。通商裕　国之道也。此一弊也。至于盐务之弊。种类甚繁。大约收使用。公夹带。加重砝。其大端也。然当此军需紧急之秋。我　　皇上准盐臣之请。行改折之法。因地销引。爱商之心至矣。乃上有改折之名。下无改折之实。收使用。公夹带。加重砝。更甚于往时。嗟乎。此等情弊。昔日　朝廷之上。言臣已陈之。小商亦叩　阍以告之。但未毅然革去其弊耳。倘果能清查其弊。足可以上佐　国家一年之兵饷。如以为弊久难除也。　朝廷未始不可以分商之利。即以楚地而论。如湖南等处。为贼割据。盐引难销。改折之允宜矣。而湖北地方。大兵云集。不知多几千万人。军前食盐。犹下仰给于商家何也。昔有饷盐之例。今何不仿而行之乎。此一弊也。赃赎者。法外之仁。抑不得已之意。而入之于官耳。乃为民上者。逢人争讼。视为奇货可居。先得长夫之例。而后因情问理。以曲为直。以是为非。援引新律。拟成罪赎。嗟乎。以　国家之律令。润自己之囊。一分报部。数分入私。欺隐尚不知几许也。其余又皆纸上之虚名已矣。此一弊也。采买军需。至紧急之务也。奚为乎商贾之业。竟以采买名之。而采买为之耶。营一采买之批。而为网利之符。本省之所产。而鬻之外省者。采买者鬻之耳。民不得而鬻之也。外省之所有。而利本省之所无者。采买者利之耳。民不得而利之也。大而盐谷。小而鸡豚。何莫非为采买者之所垄断。而舟子夫行头小民。无一不受其害。嗟乎。人第知采买者之害民已耳。不知害民即以害　国矣。此一弊也。他如钱法宜讲也。银七钱三之令。何以不颁之于军伍之中。屯田宜举也。足食强兵之策。何以不行之于久守之地。有此八弊。无怪乎其有理财之名。而无理财之实矣。进兵之有名无实也如此。安民之有名无实也如此。理财之有名无实也如此。如此而欲其兵之不疲。民之不穷。财之不竭也。能耶否耶。

但愿诸执事大臣。以实心而行实政。革其习久之弊。而宥其已往之愆。举其常兴之利。而勉其将来之图。庶弊去而利自生焉。行见禁军娶而兵马壮。验器械而武备修。择招募恤穷兵而军伍皆富强之卒。造沙船练战艘而水营皆精锐之师。明赏罚以示惩劝之道。广求将以招豪杰之人。以守责令。而人人可为兵。以功爵。而人人皆自奋。而　国威于是乎振矣。赋役平而穷民沾　恩。刑罚当而冤民戴德。毋扰失盗之家而盗可弭。毋纵为盗之兵而盗可缉。毋许假随征之名而扰民之风自消。毋许收逃逆之仆而叛主之奸自泯。而　国本于是乎立矣。神明乎一定之例。而援纳少侥幸之望。画一其通商之途。而奸宄无托迹之虞。司关禁私载。而税利归于公。除积弊行饷盐。而盐利归于上。清赎罪以申律例之法。禁采买以便贸易之民。通钱法以佐军需。借屯田以为战守。而　国用于是乎充矣。以之削平叛乱。恢复旧基。成康文景之盛。岂足专美于其前哉。且窃更有进焉。国而忘家。公而忘私。君国之事全。而身亦未必不全。见利苟得。见害苟免。君国之事危。而身亦未必不危。任事者其加意乎。至于攻取之宜。必内察　国家之势。外料敌寇之谋。神明乎迟速缓急之机。而不仅在区区以力胜者耳。旦在楚当止言楚。然言楚必合言天下。天下之安危。视乎陕西之治乱。向不幸误堕术中。为奸所卖。今大半为贼割踞矣。然乘此人心未附之时。全力急击之。不可缓也。广东虽有忠　　君报国之亲臣。可为中流之砥注。但四面为贼环困。孤军自守且不暇。乌能分力攻人。加兵速助之。不可迟也。荆州虽系益州门户。宜以攻为守。而不可急于攻。岳州虽是湖南咽喉。宜以守为攻。而不可缓于守。迟速缓急之机。当如是也。福建之众。假威抗命。援引海寇以为羽翼。但地僻人微。粮饷不足。兵穷民怨。势难久撑。殄灭亦易易也。江西一带。因激溃乱。大兵扫荡。玉石莫分。火其室家。迁其辎重。掳其妻子。穷人无归。势不得不倚草附木。啸聚偷生。近闻城郭之外。地绿林。依山作窟。兵至则四散奔窜。追觅无踪。兵撤则句党复聚。公行劫掠。旋扑旋起。旋散旋聚。旦恐明季流贼之患。殆基于此。且是役也。不惟结怨于江西。兼令远迩闻风。阻其向化。为今之计。速悔已往。曲誓将来。予以可信。示以无疑。内格其心。外安其身。剿抚并行。而后可以转移其万一。不然。江西虽治而必乱。福建之民。死为耿守。广西之民。死为孙守。云贵之民。死为吴守。各霸一方。我师四面夹攻。水陆并进。而渠魁恐难授首矣。若夫或因时。或因地。或宜攻。或宜守。或用伐交之策。或用反间之谋。或行诛心之计。或行解体之筹。又各有迟速缓急之不同。要在为将随机应变。而非笔墨间所能显陈者也。如果旦言不谬。伏乞鉴其近于迂处。宥其过于激处。择呈当事。以备采用。

　此篇乃平定叛藩事宜而附于剿匪后者以篇少不能另门且同为内地讨贼之事与边防各异也

　
卷九十刑政一刑论

　　案刑家　
汪缙

尊君抑臣。综核名实。刑法家之要也。君之有尊。刑赏之所自出也。刑赏出于独。则君威振。刑赏出于共。则君威替。善用其刑赏。则刑赏出于独。不善用其刑赏。则刑赏出于共。赏罚不越二端。而微妙之节且百变。所谓微妙之节者。有无显功可赏。赏急有功。有无显过可戮。戮急有过。有格外士不得已过。非常法可待。有急于邀功。乍可喜。久成患。有巧于避。扞网脱其身。有先事赏。卒然罚。效见于后。人君不知无功赏。无过罚。不足以厚俗惩奸。不知破格恩。原不得已情。不足以服奇士。保愿民。不知邀功不可贪。巧脱不可幸。不足以静天下心。消其诈。不知先赏卒罚。不足以当机御变。此其微妙之节。非神明其际者莫能也。去其私。喜怒刑赏自公。然其用必慎微画一。微之不慎。于轻者失刑。则重者积矣。于功小者吝赏。则大者堕矣。一之不画。不必刑。刑即有刑不刑者矣。不必赏。赏即有赏不赏者矣。如是者。刑弗惩。赏弗劝。古之明君。有不刑。刑必果。有不赏。赏必信。刑一人而天下沮。赏一人而天下劝。刑赏神而君威殚者。不牵于好恶之私也。好恶者。重人用以窥其主。重人欲潜移人主权。其术在巧取人主好恶用之。欲进所私。必巧投人主好赏之。欲退所忌。必巧中人主恶罚之。人主方谓吾好之则有赏。吾恶之则有罚。不知已为重人用其好恶。进所私。退所忌。天下之无廉耻而嗜势利者。见重人所私者进。所忌者退。谁不为其所私。去其所忌。既由重人所私而进。遂相与引所私。排所忌。由是私者日众。忌者日寡。则重人势成。人主势孤。后虽人主有不欲赏。不得不赏。不欲罚。不得不罚。人主牵于重人。至不得不赏不得不罚。重人遂可径行赏罚。不复有人主也。唯示人好恶私。故至此。且重人窥人主好恶。私以默移刑赏。其巧诈百端。或施惠百姓。德归己。怨敛于上。或私恩小让。合声誉。继是肆行惨戮。威劫众。或劝上揽威权。己得主击断。借行其私。或上贪逸乐。因以小忠小信任忧劳。至柄大权。或因上喜事功。乃以大言耸动。得居心膂。遂假其威。或把持所忌。使欲舍己不能。乃悍然专国是。韩非曰。人臣之侵其主也。如地形焉。积渐以往。使人主失端。东西易面。而不自知。凡重人所以蒙上之术备是。此其摘发神奸巨憝无遁形。蕲御臣之戒蒙蔽者镜是焉。自君臣分定。国纪以立。且立国各有本末。本末既审。举天下臣士庶鼓而趋之。使舍是无以邀功。夫然后始有立终有成。法家取必者。富强也。其立国之政。在足兵食。欲食之足。在务农。欲兵之足。在厉士卒。欲农之务。士卒之厉。在并民力。欲民力之并。在刑赏以齐之。刑赏不齐。民力不并。民力不并。农不务。士卒不厉。农不务。士卒不厉。国不富强也。是故刑家知民力之匿。匿于刑所不及。民力之出。出于赏所必至。由是一其刑赏于耕战以并其力。并力于耕。耕必倍。并力于战。战必胜。耕倍战胜。富强必积。然而民力之易涣难凝也。刑不重。不足以禁其涣。重其刑。则民之苦刑也甚。民之苦刑也甚。惟耕无刑。则民之力耕也必。赏不信。不足以令其凝。信其赏。则民之乐赏也甚。民之乐赏也甚。惟战有赏。则民之力战也必。唯欲一民于耕战。故自耕战外。胥用塞其门焉。不市美言。言兴者力息。不慕虚名。名高者力屈。不多独行。行坚者力折。不尚私勇。勇分者力怯。不逐末利。利开者力塞。不进众艺。艺工者力拙。斯其专务本计。尚综核如是也。刑赏用。以刑名家者。商鞅所谓九刑一赏。盖以刑为本者也。刑法家之术如是。果足用乎。曰。可与守法。不可与议法。天子宰相定制于上。必得强劲果直之士执而守之。使贵者亲者近幸者。戢而无敢挠。则若刑家者殆不可少。非君术也。臣术也。非大臣宰执之术也。有司之术也。非有司之内术也。外术也。内术也者。慈惠也。

　　五刑辨　
黄中坚

肉刑。非圣人之制也。吕刑言苗民弗用灵。制以刑。惟作五虐之刑曰法。杀戮无辜。爰始淫为劓刵椓黥。是肉刑为三苗所作明甚。向使尧舜之时。本有此五刑。则不得言三苗作始矣。而虞书之象以典刑。五刑有服。先儒皆以墨劓剕宫大辟释之。何哉。或曰。上古之世。不废诛戮。苟以五刑为始于三苗。则岂前此无杀人之事耶。不知杀非圣人所得已。而以劓刵椓黥次杀戮为五刑。则实自三苗始。经固分别言之。未可以此而概彼也。且蔡氏之释流宥五刑曰。谓虽入于五刑。而情可矜。法可疑。与夫亲贤勋劳。不可加以刑者。则以此宽之。则是谓放流轻于五刑矣。然当日四凶之恶。天下莫不闻。舜之诛四凶。可谓大刑大狱。威震天下。然亦止于放流窜殛而已。岂其于庶民小罪。遽有伤肌肤断肢体之事。此又理之不可信者也。吾谓虞书之所谓典刑。皆死刑也。上古民事简。死刑之条止于五。故曰五刑。其言五服。或亦周礼搏焚辜肆之类。其言三就。或亦戮于市戮于郊戮于甸师之类。虽不必尽然。要之舜之五刑。则断非三苗之五刑可知矣。呜呼。后王德薄。世风不古。而五虐之刑。寖以滥觞。墨刑始见于伊训。延及成周。遂全用其法。传曰。三辟之兴。皆叔世也。其所由来者渐矣。而后之议者。顾以刑轻则民玩。而欲复肉刑。夫汉世盗贼之禁至严。而犯者愈众。苟不能以德礼导民。则虽日杀人以求其不犯。不可得也。而何有于肉刑。汉文帝曰。何其刑之痛而不德也。彼议复肉刑者。其言亦痛而不德矣哉。

　　刑部题名记　
徐干学

外自提刑按察司所定三流以上罪。内自八旗五城御史诸案牍。统归于刑部十四司。每岁报闻。而轻重之。至于新旧条规。宜归画一。非时矜恤。务广德意。天下督抚之所帅以奉行者。惟视刑部之所颁下而已。易之取象刑狱者有二。明在上威在下曰噬嗑。威在上明在下曰丰。噬嗑象曰明罚法。先儒以明罚者所以示民而使之知避。法者所以防民而使之知畏。此皆设于未用刑之前。故明在上威在下。正今刑部职也。若威在上明在下。则曰折狱致刑。特奉上之法以致之民。良有司之职而已。故刑者。人命所系。而天下人命。尤系于刑部之一官。可不慎哉。我　朝忠厚立国。　　皇上御极。兢兢惟刑之恤。每岁论囚。多所宽赦。临决之际。涕泣减膳。犹时谕三法司以无枉滥失入。好生之德。洽于人心。宜乎致刑措不难矣。然予观自古皋陶为士。终身不迁其官。若汉之于定国陈宠何比干。皆家世治律。明习法比。故吏不得因缘为欺。今部掾吏长子孙。其中轻重之例。惟意所拟。居官者对案茫然。但侥幸无事速去而已。予兄弟先后蒙　　恩迭掌邦禁。虽稍欲有所施设。亦以迁除之急。未尽展布也。以是求刑之无冤。以仰称　　圣天子清问之至意。岂不难哉。虽然。不可不尽心也。一案之误。动累多人。一例之差。贻害数世。不惟其时之久暂也。梁统以重刑一疏。而祸湛门族。路温舒求尚德缓刑。子孙显宦。殃庆之积。不待其久也。且身有去。名姓不灭。百世而下。悠悠之口。谁复相借乎。观此题者。庶亦惧而知警。

　　刑书纂要序　
张玉书

自汉以后。刑律代更。至隋开皇中。定笞杖徒流死为五刑。而其法遂不可易。唐律篇目。一仍隋旧。惟疏义为独详。宋与明实摭而损益之。尝考唐律所载律条。与今异者八十有奇。其大同者四百一十有奇。而今之律文与唐律合者。亦什居三四。其所从来者旧矣。顾律文古质简奥。虽以猝读。而经生家又辄视为法律之书。不肯深究。迄身为刑官。乃勉强检按。取办一时。无惑乎学士大夫之能精于律者鲜也。比奉　　诏旨。审定律例。忝预总修。因念律无训释。易滋法吏舞文之弊。特为章分句析。钩索其隐深之旨。而别白其辞之介于疑似者。要归于平允宽恕。以期仰副乎　　庙堂如天好生之意。于时纂修诸君。皆一时人望。而临汾文青徐君为之眉目。文青自为诸生时。即嗜读律。澜翻背诵。虽专门名家不逮。既举孝廉。官中翰。所至必以律自随。及迁西曹郎。据律断事。益伸其志。其同修律例也。每树一议。设一难。或援彼以喻此。或沿流以讨源。无不疏通证明。折衷至当。余与泽州嘉禾两公。相依如左右手焉。文青修律之暇。复着纂要若干篇。出以示余。余读而喟然兴曰。记云。今之听狱者。求所以杀之。古之听狱者求所以生之。夫听狱者。求人之生。即一人之狱。以谳决其轻重者也。若疏解律义而求人之生。则如衡持平。如堤防溢。务令铢黍毫发。无畸轻畸重之失。然后刑与罪相准。使刑与罪稍有铢黍毫发之不准。则罪名不当。名不当。即不得辄以其罪坐之。而其间可矜可原可减可累减之故。更为之反复辨其情实。而可生之路出矣。审于律有可生之路。而人之得遂其生者。宁有既乎。因是而叹九章之律。成于汉初。唐律及疏义。成于贞观永徽之际。乃其后酷吏卒不绝于世。彼其人非敢荡然尽举成法而变易之也。特用意憯酷。故引律皆刻深耳。文青是编晰异阐微。俾律无遗义。所以解听狱者之惑。而激发其怵惕恻隐之心者。不啻大声呼之。是虽有刻深之吏。亦当幡然省矣。仁人之言其利溥。其斯之谓欤。

　　刑论　
施朝干

昔者周穆王命吕侯作刑以诘四方。而历举帝舜时三后恤功。士制百姓之治。且推其典狱之效。而极之于惟克天德。自作元命。配享在下。此其审于五刑五服五流五宅之用。必有非后世之所能测者。而先为之指其实曰。非讫于威。惟讫于富。余始读书至此。以为穆王耄荒之言之陋。不可以论有虞之盛。既而思穆王固为其时司政典狱者而言。是以征于有虞以为法。而又述苗民之夺货而绝厥世以为戒也。自商道之衰。贪墨之风。渐以流行。于是盘庚之迁。亟亟焉于具贝玉者。而惕以高后之作丕刑。复以无总于货宝。训饬邦伯师长暨百执事。逮周之衰。而政以贿成。又有甚焉。穆王之言。其亦有不得已于此也。乌虖。秦汉以下。刑狱之失。又可胜道哉。凡听讼先得情而后持法。讼之兴也。大抵愿朴者什之三。桀黠者什之七。其愿朴者。苟据理折之。则俯首引服易易尔。其桀黠者。匿情饰辞。诡谲变幻。虽大公至正以临之。平心以察之。而情犹有得有不得。曾是冒于货贿。而尚能使之无遁情邪。且立讼者于庭而讯。则以货财启衅者过半焉。彼所得货财。固不若官所受之多也。得少者长跪而伏辜。受多者南面而判牍。其不足以服罪人之心。亦已明矣。又况颠倒曲直。法而不顾也。或曰。当世之吏。有受贿而谓有阴德者。如富人当死。而求所以出之是也。乌虖。富人当死。官得其情而断以法。是死于法。非死于官也。今有富人以非礼杀臧获。而官乃受贿而出之。则死者之魂魄将讼于幽。而又何德焉。又如州县谳定重囚。及亲属诉冤。上官知狱辞之误。虑属官之得罪。纳贿赂而具狱如初者。当其巧文上奏。虽尧舜且谓法所不原。而虚实相蒙。甲乙互易。夫孰从而正之。虽然。鲁褒所论。死可使活。生可使杀。昏乱之朝。以狱为市。无足异尔。若以明罚法之盛世。而鬻狱罔忌。腥闻滋章。则是饮鸩而为甘。兵在颈而梦犹未觉也。

　　书唐律后　
王友亮

唐虞尚德以化民。政其也。刑以辅政之穷。又居末焉。三代圣人。虽辟以止辟。而哀矜恻怛之意。恒寓乎其间。自秦以来。德不足而恃政。政不足而恃刑。网密深。上以此为整齐天下之具。而下亦得缘以为奸。于是喜怒任情。适中者寡。夫中。难言之矣。过则枉。不及则纵。纵则民玩。枉则民残。等失也。而残为甚。即以一端论之。杀人者死。奸盗小者弗与焉。古今所同也。隋变其文曰。盗一钱者弃市。石晋又变其文曰。和奸男女皆坐斩。原其意。欲以重典止奸盗。然卒不能止。且其大者何以复加。夫民知法至于死之无可加也。必将舍小而犯大。求其欲甚便。扺于法则均。奚惮而不为哉。是禁之此而驱之彼耳。老子曰。民不畏死。奈何以死惧之。民非真不畏死也。刑得其平。杀一而惩百。畏之至也。若夫无所措手足。乃始忘其乐生之心。蹈死而不惧。如是则惧移于上矣。上能以民之不惧为惧。而后可以惧民。惧之于已然。不若惧之于未然。故律尚焉。律非一代。说者推汉唐。汉去秦苛。唐承隋乱。皆求适中故也。今汉律久佚。惟唐律具存。计篇二十。计卷三十。　国朝定律。参稽往制。损益以归于大中。煌煌乎遵行万世而无弊。所取资者。独于唐律居多。余重其为法家所从滥觞也。校而录之。并论往者之失。附书于后。

　　张汤杜周论　
任源祥

史迁为酷吏传。具列张汤杜周。迁之时。安世未至大官。而延年未见用。及班固汉书。以安世延年之功臣也。而并恕其父汤周。跻为列传。吾以为固非也。权衡失平。取舍甚谬。非作史之义也。作史者。贵不没其实。没其实而傅会牵合。何以称信史。且所谓列传者。以其人之可传而列之也。以其人之可传而列之。其子若孙因之以见。父大父亦因之以见。今固为张汤杜周列传。以父而及其子耶。抑以子而及其父耶。如以父而及其子。意其子碌碌者也。则用良平世家。而不窟辟疆因以见之例。不然。或其子象贤者也。则亦用绛侯周勃以条侯世其家之例。如以子而及其父。则用虽郑君之贤。而因当时以见。虽于公之贤。而因定国以见。虽司马谈之贤。而因迁以见之例。若此者。皆衡物辨义。从重立说。而因此以相及也。若乃父子之间。不相蒙而相敌。则以父及子。以子及父。皆有所不受者矣。秦极富强之力。始皇极兼并之力。故秦自为本纪。始皇自为本纪。班彪班固极文章之力。班超极智勇之力。故彪固为一传。而超自为一传。此其父子不相蒙。而其力皆足以自见。故曰敌也。汉之酷吏有加于汤周者乎。功臣世禄有加于安世延年者乎。父极其酷吏之力。子极其功臣之力。贤不肖皆足以自达于千古。作史宜仍别汤周酷吏。而安世延年自为列传。则无嫌于酷吏之有后。而不疑于功臣之食报。今为汤周列传。而反无安世延年列传。是安世延年。反附汤周以见也。欲掩酷吏之名。而没功臣之实。以安世延年而从不窟辟疆之例。此固权衡失平取舍甚谬者也。或曰。子孺以父任为郎。幼公亦以三公子补军司空。此两人始仕。皆因父得职。然天下之因父得职者多矣。何安世延年之寥寥也。安世延年创业作祖。而以为汤周之子孙。则谬矣。提衡继世。爵位尊显者。安世延年之子孙也。而以为汤周之子孙。则谬矣。固欲傅会报施。而不得其说。乃曰推贤扬善。固宜有后。是欲以共和之子。改厉王以善谥。以舜禹之圣。称瞍鲧为贤父也。可乎。虽然。禹帝喾而郊鲧。在人子之用心。则无不至焉。易曰干蛊。为人子者其勉诸。

　　书苏文公议法后　
魏世效

重赎之议。可以治富。不可以治贫。吾不能必贵人近戚之不贫。而又不能保庶民之贫者之不入于疑罪。则是贫民终不可贷。而贵人近戚。必将殖货封利以自固。吾以为重赎减罪之法。兼而行之。庶民之富者。从贵戚重赎之议。贵戚之贫者。从庶民减罪之议。邱邦士先生曰。大扺疑有三等。疑其无罪则赦之可也。疑其重轻则从轻可也。疑其罪重矣。而律例未有明据。证佐有八九而尚欠一二。则富议赎贫议减可也。

　　杵米说　
魏世效
  </div>
  <div class="pagination">
   <a href="皇朝经世文编_page184.html">
    上一页
   </a>
   <span>
    ...
   </span>
   <a href="皇朝经世文编_page180.html">
    180
   </a>
   <a href="皇朝经世文编_page181.html">
    181
   </a>
   <a href="皇朝经世文编_page182.html">
    182
   </a>
   <a href="皇朝经世文编_page183.html">
    183
   </a>
   <a href="皇朝经世文编_page184.html">
    184
   </a>
   <span class="current-page">
    185
   </span>
   <a href="皇朝经世文编_page186.html">
    186
   </a>
   <a href="皇朝经世文编_page187.html">
    187
   </a>
   <a href="皇朝经世文编_page188.html">
    188
   </a>
   <a href="皇朝经世文编_page189.html">
    189
   </a>
   <a href="皇朝经世文编_page190.html">
    190
   </a>
   <span>
    ...
   </span>
   <a href="皇朝经世文编_page186.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
