<!DOCTYPE html>
<html>
 <head>
  <meta charset="utf-8"/>
  <title>
   皇明经世文编 - 第 26 页/共 172 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇明经世文编 - 第 26 页/共 172 页
  </h1>
  <div class="content">
   盐法议（转般存积）
　　盐法议（解盐）
　　制国用议【计岁出入】
　　按先王制国用、必命冡宰者、冡宰为六卿之长、周时无宰相冡宰即宰相也。每岁于年终之时、五谷皆入之后、俾其视今岁之所入、以制来年之所出、而定国家一岁多少之用焉、用地小大、视年之丰耗者、谓地之小者入亦小。地之大者入亦大。地小而入大。则年之丰可知。地大而入小。则年之耗可知。每岁以地所入而定其年之丰耗。年丰则国用随之而隆。年耗则国用亦随之而啬。以三十年之通制国用者、每岁所入。析为四分。用度其三而储积其一每年余一。三年余三。积三十年则余十年矣。以三十年通融之法。常留九年储蓄之赀。自此以后不复留一常使足九年之备而已然后计其见在所有之数。以为经常用度之节。量其所入而出之因府库之虚实。为用度之盈缩。则国家无不足之忧。而兴事建功。无有不成者矣。窃惟王制此章、说者请为商制、以臣观之、古今制用之法、诚莫有加焉者也、夫国家之所最急者财用也。财生于地而成于天所以致其用者人也。天地岁岁有所生人生岁岁有所用岁用之数不可少。而岁生之物或不给。苟非岁岁为之制。先期而计其数。先事而为之备。至于临事而后为之措置。则有弗及者矣。臣愚以为今日制国用。亦宜仿此法、每岁户部先移文内外诸司。及边方所在。预先会计嗣岁一年用度之数。某处合用钱谷若干。某事合费钱谷若干。用度之外又当存积预备若干其钱谷见在仓库者若干。该运未到者若干。造为帐籍。一一开报。又预行各处布政司。并直隶府分。每岁于冬十月百谷收成之后。总计一岁夏秋二税之数。其间有无灾伤逋欠蠲免借贷各具以知。至十二月终旬。本部通具内外新旧储积之数。约会执政大臣。通行计筭。嗣岁一年之间。所用几何。所存几何。用之之余。尚有几年之蓄。具其总数以达上知。不足则取之何所以补码有余则储之何所以待用岁或不足。何事可从减省。某事可以暂巳。如此则国家用度有所稽考。得以预为之备。而亦俾上之人。知岁用之多寡。国计之赢缩。蓄积之有无云。伏惟　万几之余、留神省察、必使国家仓廪。恒有九年之余。而不至于六年之急。万有一焉。能有三年之储则亦可以无忧矣而或不及于三年。则必惕然儆惧。凡事皆从减节。痛革用度之无益者。使毋至于国非其国焉。实惟宗社无疆之休、
　　足国用议【去冗费】
　　按曾巩之议、以宋真宋仁宋英宗三朝较之、以见其财赋出入之数、乞照有司、按寻载籍、讲求三朝所以费用其财者、考知其数即今比旧、罢其所可罢、损其所当损、从其约而杜其浮、其议卓然可行、顾人君肯用与否耳、臣尝因其言而疏以为今日当行之要务、窃惟我朝疆宇比宋为广、而百年以来无甚巨费、凡宋所谓郊赉岁币祠禄皆无之、其最费者宗禄养兵荫子耳、然荫子止于武职、文臣亦无几焉、臣考诸司职掌、洪武中、人民一千六十五万二千八百七十户、垦田八百四十九万六千五百二十三顷、税粮二千九百四十四万石、户口之数。较之宋虽畧相当。而今日垦田则过之远矣。所入既多。而所费比之又少。是宜国家储积数倍于宋焉。请自今为始、乞命有心计臣僚、稽考洪武永乐宣德正统以来、户口垦田、及钱粮金银绢帛之数、每岁出入。比今孰多孰少。然后即其见在。据其岁之所入以计其岁之所出。该用几何。余积几何。以定今日出入之数庶几晓然知　祖宗之故实。府库之虚实。而不敢轻费焉。臣又观巩告其君有曰、前世于凋敝之时、犹能易贫而为富、今吾以全盛之势、用财有节、其所省者一。则吾之一也。其所省者二。则吾之二也。前世之所难。吾之所易。不论可知也。吁宋之时。入少而出多。其臣犹责其君以为非难。况今日之全盛庶富。非宋可比。在　圣君为之。又何难哉。巩所谓其浮者必求所以浮之自而杜之。其约者必求所以约之由而从之。与夫苏轼所谓去之甚易而无损。存之甚难而无益。是二人之言。诚人君去冗费足国用之至论要法也。
　　京辅之屯【设四辅郡】
　　臣按自古建都者。皆于四近之地。立为辅郡。所以为京师屏翰也。汉以京兆左冯翊右扶风为三辅。唐亦以华州同州凤翔为三辅。而宋初未遑建立。至于徽宗时。亦于畿郡立为四辅焉。每辅则屯兵二万人为额我　朝建国江南。于凤阳屯重兵。凡京师军皆散于江北滁和等处为屯田。虽不名辅。而俨然有藩屏之意。　太宗皇帝、自北平入正大统、遂建都于北、其初犹以行在为名。而立一行部以总之、其后徧立五府六部、大小衙门如旧制、凡京卫之兵、皆分其半以来、并起江南富民以实之、而去其行在之名、则是万万年不拔之基、永定于此矣、然而畿甸之间、犹未有辅郡。葢有待也。臣按汉唐宋之辅郡。皆因郡治而立。今日之建置。则以形胜要害为固。葢汉唐都长安。宋都汴梁。皆去边地辽远。非若我　朝都燕。则自以都城为北边扞蔽。而北最近。东次之。西又次之。而南为最远焉。如汉唐故事。立为辅郡。以宣府为北辅。因见在而加藩守之军。俾守国之北门。今永平已建开府其东也以永平为辅。以守松亭一带关隘。及扼辽左要害。其西也。以易州为辅。【或真定】 以守紫荆一带关隘。其南则以临清为辅。坐镇闸河。而总扼河南山东之冲。又自北而南。屯兵于徐州。以通两京之咽喉。每处屯重兵一二万。量其轻重缓急以多寡为数。罢两直隶河南山东上京操备班军因近屯守以为京师之屏蔽遇京师有事。则调发焉。夫自古为国者。必固外以蔽内。居重以驭轻。譬则人之家居。必有藩篱墙壁。然后堂室坚固。内呼而外应。若设关捩然。有所动于中。而四面之机毕应之然后盗之利吾财者。不敢轻侵犯焉。近年以来。发调两直隶河南山东等军赴京上班操备。半年一替。方其新班既起。而旧班未回。城池虽设。而队伍空缺者有之。幸而无事则巳。万一有不逞之徒。乘虚而乱。将何以支持之。倘立为辅郡。因近屯守。则军士遂室家之愿。而生息日蕃。　国家省转输之劳。而调发易集。边方足御备之具、而关隘有守、如此、则都城巩固、而　宗社奠安矣、
　　屯营之田【海田】
　　臣按虞集此策、在当时不曾行、及其末世也、海运不至、而国用不给、谋国者思集之言、于是乎有海口万户之说、大畧宗之、每年亦得数十万石、以助国用、吁亦巳晚矣、今　国家都于燕、京师之东、皆濒大海、烟火数千里、而居民稠密、当全安极盛之时、正是居安思危之日、乞将虞集此策、　敕下廷臣计议、特委有心计大臣、循行沿海一带、专任其事、仍令先行闽浙滨海州县。筑堤捍海去处、起取士民之知田事者、前来从行、相视可否讲究利害、处置既定、然后招集丁夫、随宜相势、分疆定畔、因其多少、授以官职、一如虞集之策、虽然、天下之事、建议者思之非不周、而执事者行之未必力、方集议此时、说者固巳谓一有此制则执事者必以贿成布而不可为、其事遂寝、及至于不得巳之际、方用其策、然几会巳失事势巳去。不可为矣、呜呼、岂非后世永鉴哉、臣尝闻闽浙人言。大凡滨海之地多咸卤。必得河水以荡涤之。然后可以成田。故为海田者。必筑堤岸以拦咸水之入。疏沟渠以导淡水之来。然后田可耕也。臣于京东一带海涯。虽未及行。而尝泛漳御而下。繇白河以至潞渚。观其入海之水。最大之处无如直沽。然其直泻入海。欲广屯田当先通水利灌溉不多。请于将尽之地依禹贡逆河法截断河流横开长河一带。收其流而分其水。然后于沮洳尽处、筑为长堤。随处各为水门。以司启闭。外以截咸水。俾其不得入。内以泄淡水俾其不至漫。如此则田可成矣。于凡有淡水入海所在皆依此法行之。则沿海数千里。无非良田。非独民资其食。而官亦赖其用。如此则　国家坐享富盛远近皆有所资矣、
　　江右民迁荆湖议【蕃民生宽力役】
　　臣按普天之下、莫非王土、率土之滨、莫非王臣、自荆湖之人观之。则荆湖之民异于江右。自江右之人观之。则江右之民。殊于荆湖。自朝廷而观。无分于荆湖江右。皆王民也。夫自天地开辟以来。山川限隔。时势变迁。地势有广狭风气有厚薄。时运有盛衰。故人之生也不无多寡之异焉。以今日言之荆湖之地。田多而人少。江右之地田少而人多。江右之人。大半侨寓于荆湖。葢江右之地力所出不足以给其人。必资荆湖之粟以为养也。此宜断流寓为士着江右之人羣于荆湖既不供江右公家之役而荆湖之官府亦不得以役之焉是并失之也。臣请立为通融之法凡江右之民。寓于荆湖。多历年所。置成产业者。则名以税户之目。其为人耕佃者。则曰承佃户。专于贩易佣作者。则曰营生户。随其所在。拘之于官。询其所由。彼情愿不归其故乡也。【不愿者勿强、】 则俾其供词。具其邑里。定为板册。见有某人主户。【本贯无人者不许、】 见当某处军匠。【遇阙依次勾解、】 明白详悉。必实毋隐。然后遣官赍册。亲诣所居。供报既同既与开豁。所在郡邑。收为见户。俾与主户错居共役。有产者出财。无产者出力。如此通融两得其便。想其土俗流寓之人不相婚配必止帚娶而出营生计耶江右无怨女。荆湖无旷夫。则户口日以增矣。江右有赢田。荆湖无旷野。而田野日以辟矣。是亦蕃民生。宽力役、一视同仁之道也、
　　屯田【淮南水田颍寿陆田】
　　今承平日久、生齿日繁、天下田价、比诸国初、加数十倍、田值贱则不必清屯地可官出金钱以买之水田惟扬州最贱。陆田惟颍寿为轻。且地在两京之间。相距畧等。今天下一家。虽无魏人南征之役然用其法以行于今日。亦可赖以少宽民力。省岁漕。其于国用不为无助。臣请于淮南一带湖荡之间。沮洳之地芦苇之场。尽数以为屯田遣官循行其地。度地势高下。测泥涂浅深。召江南无田之民。先度地势。因宜制便。先开为大河。阔二三丈者。以通于海。又各开中河八九尺者。以达于大河。又随处各开小河四五尺者。以达于中河。使水有所泄然后于其低洼不可耕作之处。浚深以为湖荡。及于原近旧河之处疏通其水。使有所潴。或为堤以限水。或为堰以蓄水。或为斗门以放水。俱如江南之制。民之无力者。给以食。田成之后依官田以起科。民之有力者。计其庸。田成之后。依民田以出税。六七年间其所得者恐不减于魏人也。夫魏人以偏安之国。有外敌之患。犹能兼淮颍而尽田之。其后果赖其用。而有以成其功。矧今尽四海以为疆。而此地介两京间。而又为运道经行之路有鱼盐之利有莞蒲之用古人所谓扬一之地者也且去大江仅百里许。大江之南民多而田少。居者佃富家之田。为之奴隶。出者逐什一之利。轻去田里。夫若此者。岂其所欲哉。无可以为仰事俯育之资。不得巳也。然民性愚而安故常。心多而无定见。倘　朝廷颁方尺之诏。遣一介之臣。鼓舞而招徕之。无不成者。既成之后。又于颍寿之间。召民开垦陆田。亦随地势以分田。因民力而定税。其功又易于水田者。考之唐史、上元中、于楚州【今淮安】 古射阳湖、置洪泽屯、南北分争所重者芍陂于寿州置芍陂屯、厥田沃壤。大获其利。俱在此地。遗迹可考也。
　　屯田【荆襄唐邓之田】
　　按羊杜二人所垦之田。其遗迹在今湖广之荆襄。河南之唐邓。古称名雒阳为天下之中。臣以今日疆域观之。以故此处深山之中多流民田之因而聚众常为剧盗则此三郡实为我朝天下之中也天下之田南方多水北方多陆今此三郡葢兼水陆而有之也南人利于水耕。北人利于陆种。而南北流民侨寓于此者比他郡为多臣请于两藩交界之中。立一官司。遴择廷臣知稼穑者。循行其地。可水耕之地。则引水立堰。募南人耕之。可陆种之地。则分疆定界。募北人种之。成熟之后。按亩分租。随地储积。遇有急用由汉入江由江而达于金陵稍省岁漕之数多留郡县之储。或遇河雒关陕荒歉。亦可用以救济。国朝最苦秦运之不通又于暇日讲求武关入秦之路商于陆挽之故万一三边有缺。亦或赖以济焉。
　　铜楮之币一【更钱制】
　　臣按天立君以子民、付之利权、使其通融以济天下、非专以为一家一人用也、所以通百物以流行于四方者币也、金银之属。细分之则耗。布帛之属。片析之则废。惟铸铜以为钱。物多则予之以多。物少则予之以少。惟所用而皆得焉。且金银出于天。币帛成于人。钱也者、合天人以成其器。所以欲用人为者重王者之权所以制天下贫富也铜天生者也铜而成钱则人为之矣自古论钱法者多矣。惟南齐孔觊所谓不惜铜。不爱工。二语者。万世铸钱不易之良法也。铜出于天。吾无所惜。工成于人。吾无所爱。则其钱之为钱。体质厚而肉好适均。制作工而轮郭周正。造一钱费一钱。本多而工费。虽驱之使铸彼亦不为矣。况冐禁犯法而盗为之哉。然财太府圜法以来。以铜为泉。或为半两、或为榆筴、或为八铢、或为四铢、不知几变矣惟汉之五铢、为得其中、五铢之后、或为赤仄、或为当千、或为鹅眼綖缳、或为荷叶、又不知几变矣、惟唐之开元、为得其中、二者之外、或以一当三、或以一当十、或以一当百、然皆行之不久而遽变、惟其质制如开元者、则至今通行焉、惜乎世道降而巧伪滋、古钱之存乎世者无几、凡市肆流行而通使者、皆盗铸之伪物耳、其文虽旧、其器则新、律非无明禁也、彼视之若无、作之者无忌、用之者无疑、销古以为今、废真而售赝滔滔皆然、卒莫如之何也已矣、为今之计、莫若拘盗铸之徒以为工、收新造之钱以为铜、本孔顗此说、别为一种新钱、以新天下之耳目、通天下之物货、革天下之宿弊、利天下之人民、所以为新制者当如何、曰每钱以十分为重中间钱文、必以古篆、或用年号、别制佳名、其面加识以楷书二字、上书皇、下书明、轮郭之傍、周回凿以花纹、每文计用铜十五分、剉磨之余、炉其五仍可再铸去五而存十、新钱既成之后、又令天下输旧钱于官、以易新钱、将所得旧钱、周以细纹如新钱制、其面亦刬以二字、或两旁、或上下、然后散之、仍　诏诰天下、非此二样钱、不许用、而又申明废铜赴官中、卖之律、则钱法流通而公私俱便矣、
　　铜楮之币二【复钞法】
　　自宋以前未有钞会而国用未尝不通以圣祖之制而钞法终不可久则此固不当议复也
　　本朝制铜钱宝钞相兼行使、百年于兹、未之改也。然行既久、意外弊生、钱之弊在于伪、钞之弊在于多、革伪钱之策、臣既陈于前矣、所以通行钞法者、臣请稽古三币之法、以银为上币、钱为中币、钞为下币、以中下二币为公私通用之具、而一凖上币以权之焉、葢自　国初以来有银禁。恐其或阂钱钞也。而钱之用不出于闽广。宣德正统以后。钱始用于西北。自天顺成化以来。钞之用益微矣。必欲如宝钞属镪之刑。每一贯准钱一千。银一两。以复初制之旧。非用严刑不可也。然严刑非　圣世所宜有、夫以法治民之刑、可行于一时、不若以理服民之心、可施于悠久也、葢本天之理、制事之宜、以为民之利、因时立法、随时以处中、圣贤制事之权也、窃以为今日制用之法。莫若以银与钱钞相权而行。每银一分。易钱十文。新制之钞、每贯易钱十文。四角完全未中折者每贯易钱五文中折者三文。昏烂而有一贯字者一文。通　诏天下以为定制、而严立擅自加减之罪、虽物生有豊歉、货殖有贵贱、而银与钱钞交易之数、一定而永不易、行之百世、通之万方、如此则官籍可稽而无那移之弊、民志不惑而无欺绐之患、商出途、贾居市、皆无折阅之亏矣、
　　山泽之利【禁开矿】
　　宋朝金银铜铁铅锡之冶、总二百七十一、皆置吏主之、大率山泽之利有限、或暴发辄竣、或采取岁久、所得不偿所费、而岁课不足、有司必责主者取盈、臣按宋朝坑冶所在如此之多、而元朝之坑冶、亦比今日加十数倍、何也、葢天地生物、有生生不巳者。谷粟桑麻之类是也。有与地土俱生者。金银铜铁之类是也。昔者圣王定为取民之赋。有米粟之征。有布缕之征。而无有所谓金银铜铁之征者。岂不以山泽之利。与土地俱生。此论于神祖时更为切事取之有穷。而生之者不继乎。譬如山林之上、有草木焉、有土石焉、其间草木、取之者既尽、而生之者随继、故虽日日取之、岁岁取之、而不见其竭也、若夫山间之土石。掘而去之则深而成洼。舁而去之则空而留迹。是何也。其形一定故也。是以坑冶之利。在前代则多。在后代则少。循历至于今日尤甚少焉。无足怪者。我　朝坑冶之利比前代不及什之一二。间或有之。随取随竭。曩者固巳于浙之温处。闽之建福。开场置官。令内臣以守之。差宪臣以督之。然所得不偿所费。如宋人所云者。今则多行革罢。而均其课于民赋之中矣。虽然今不徒不得其利。而往往又罹其害。葢以山泽之利官取之则不足民取之则有余今处州等山场虽闭。而其间尤不能无渗漏之微利遗焉。此不逞之徒。犹囊橐其间。以竞利起乱也。为今之计。宜于山场遗利之处。严守捕法。可筑塞者筑塞之。可栅堑者栅堑之。俾其不至聚众争夺。以贻一方生灵之害可也。
　　盐法议【转般存积】
　　按宋朝转般之法、似于今日亦可行者。今两京之间、运道所经、凡三运司、淮盐在南。沧盐在北。山东之盐居其中。往时会通之河未开。水陆分隔。各自通商给民。今则一水可通。惟今三处之盐。价直各有低昂。中纳各有等则。而惟淮盐之价最高。殆居其倍。山东之盐。抵河颇远。般沧塩入淮其值固一倍以上但行塩地分亦宜通融除筭方为完法而沧盐近河而价最廉。臣请行宋人转般之法、遇有官军运粮空船南回。道经沧州。每船量给与官盐每引量给脚价俾其运至扬州河下。官为建仓于两岸。委官照数收贮。原数不亏。然后给与脚钱。少有亏损。即与折筭。如此则官得倍称之息军得顺回之利积盐既多。乃令通筭累年客商所中。常股存积等盐。共该若干。依次给与见盐。不出一二年间。支给完足。然后行臣向所陈官给牢盆。民目煎煮之策。此后又比于河间沿海一带出盐去处。不分民丁灶户。皆许其私煮。既巳成盐。其数赴官告卖。量为定价。给与见钱。阴雨之时。则或加或倍。有私卖及买者皆抵以私盐之罪。其钱乞于内帑豫借。侍成效之后筭还。年年存积。岁岁转般。积之既多。遇有急用。既出榜定值。召商于所用之地。或上粮刍。或输金帛。付以执照。定以仓分。俾其亲诣其所。即给以见盐。于行盐地方发卖。如此比之旧法。当得倍利。非惟得以足今日之用。亦可以销他日之患。草茅偏见、未必可行、姑述之以俟。
　　盐法议【解盐】
　　大抵今日禁榷之利其大者在于盐。盐非一种。其最资国用者。惟是末盐与颗盐耳。末盐出于海。海非一处。颗盐出于池。池惟解州有之。葢海盐出于人。必煎熬烹炼而后成。解盐出于天。畦垄既成。决水以灌。必俟南风起。然后结成焉。出于人者岁额不足。可以增补。出于天者。岁额或有不足。则将取之何所哉是以开中解盐与海盐异海盐非一所。此不足则取之彼。可以通融辏补。解盐惟一池。不幸而岁多霖雨。风不自南。则岁课不足额矣。窃闻近年以来。商贾中纳解盐之数。巳踰十年岁额、守支待次、至十数年、一遇兵荒、官府有所措置、召商中纳、患其折阅、多不肯应、为今之计、莫若行下有司、通行查筭、盐课见存者若干、商贾待支者若干、计其所有之数、果不足以给其所支、即令商人据时估价、每引若干、官通计之、总该若干限以三年之内。干海盐或井盐存积多余之处估以时价。以见盐偿之。如解盐一引三钱。海盐一引六钱。即以一引当二引他皆仿此。如此不出数年。解盐有余积。而商贾通利矣。不然则是　朝廷开官府设官吏。专为商买聚利以偿债。旧欠多而新入少终无已时况且解盐切近西北二边。于用为急。异时国用有阙。边储不足。当于何所取给哉。
　　皇明经世文编卷之七十二终
　　皇明经世文编卷之七十三
　　华亭徐孚远闇公　陈子龙卧子　宋征璧尚木　吴培昌坦公选辑
　　张埁幼青参阅
　　丘文庄公集三（议）
　　丘浚
　　议
　　内夏外夷之限一
　　内夏外夷之限二
　　修攘制御之策
　　守边议（种树）
　　守边议（防守居庸紫荆）
　　守边议（修筑墩堡）
　　边防议（复河套）
　　边防议（守山后诸镇）
　　驭夷狄议（两广猺獞）
　　驭夷狄议（制驭猺獞）
　　驭夷狄
　　内夏外夷之限一【区处畿甸降夷】
　　昔人有言、非我族类、其心必异、而古诗亦云、越鸟巢南枝、胡马嘶北风葢人生天地间、虽有华夷之殊、而其思乡土党同类之心、则一也、况彼戎夷、禀性绝与华人不同、而不可律以中国之人情、请以晋诸胡质之、五胡之中、匈奴为大、匈奴之种、在汉已入居中国今建州夷多收中国人为之用亦耕田火食矣历汉而魏而晋、已数百年矣、其居中国、非不久也、历代授之以官爵、宽之以力役、非不厚之也、而渊聦者自其高曾以来、皆生长中国、其与故域不相闻也、非一世矣、一旦不幸国家有事、即相呼而起、以为中国大害甚者执天子而折辱之、后世夷狄之处中国者、固未必如晋之多、然涓涓不壅、将成江河、毫毛不折、将寻斧柯、为世道深长虑者、亦不可不防微杜渐也请以今日论之、国初平定凡蒙古色目人、散处诸州者、多已更姓易名、杂处民间、如一二稊稗、生于丘陇禾稻之中、久之固已相忘相化。而亦不易以别识之也。惟永乐以来、往往以降夷置之畿甸之间、使相群聚、而用其酋长、时有征讨、起以从行、固亦赖其用矣、然而已已之变、虏犯近郊、其中亦有乘机易服、以刼掠平民、甚至乃有为虏乡导者、此其已然之效、可为明鉴者也、当时臣亲目击其事、而议者咸谓事平之后即与处置、今又踰三十年矣、而其党类处京城畿甸间者如故、说者若谓此辈生长中国、受恩厚而染化深、不必他虑、臣窃以为晋之诸胡。经三朝、历数百年。尚不忘其故俗。为中国祸害。今况入中国。未有百年。而其衣服语言。犹循其旧俗者乎。设使未经变故尚当为之远虑。况又有已验之实效乎。天下之事、最难处者、莫甚于此、葢今日慕华归王之人。久居内地、劳效素着。欲如唐太宗并令渡河。返其旧部。难矣。不得巳而思其次。请凡自西北内附者。除巳建显功受封爵者外。其余有官者逓陛一级。给与全俸。处之南方非但离其种类亦以变其□俗耳无官者编入队伍。月支米比常伍加多。敕兵部铨拨于迤南卫所。卫不过二百。所不过二十官不许专城。卒不许类聚。征操外并免杂役。如此、不失其安辑之道、既得其用、且免其患矣、
　　内夏外夷之限二【番将无专任】
　　臣按自昔帝王用人不系世类、番将之中、如汉之金日磾唐之阿史那忠等、不可谓无人、然而为治之道、当循其常、从其多、不可以其一二、而废其千百、以其偶然、而遂不信其当然耳何者、天地生人、同此天而各异其地、地有不同、则其生知习性、自然殊别、其混处日久、则不知不觉而合为一矣、方当无事之秋、聚居而托处联络而亲比、日染月化、遂认并州为故乡者多矣、彼其感恩思报之心、忠君亲上之念、固未尝无、非惟无异言、亦无异梦、指天誓日、真如金石之固死生不渝矣、一旦而有风尘之警、疆场之变、我之志方强、气方壮、根本方固、彼固不敢有异志不幸而我弱彼强、我负彼胜、则彼将持两端观成败去留、此等之事不能无也、其甚者若汉之中行说、宋之郭药师岂非后世之永鉴哉、仰惟我　祖宗朝、凡诸归正而建功者、往往锡之以封爵膺之以显任、惟于五府诸卫之长。诸边总戎之任。则有此限制。而不得以专。葢有合于唐人不用番将为正将之意夫于任用之中。而寓制驭之意。非独使上之人。无所疑于后而亦俾下之人。得以保其全于终也。岂非万世之良法乎。　圣子神孙。所当遵而行之。万世而不轻变者也、
　　修攘制御之策【城郑村埧】
　　臣按自古国都于其近边、必有牧马之所、其间必积刍豆以为饲秣之具、方无事时、资以牧育、固为近便、然世道不能常泰、而意外之变、不可不先为之虑、金人犯宋京、奸人导之。屯兵于其近郊之牟駞冈。藉其刍豆。饲其马以为久驻之计。此往事之明鉴也。矧今国都去边伊迩。巳巳之变。仓卒用言者计。焚弃刍豆何啻千万。当时见者。莫不悔惜。然事巳即休。无复有以为言者。窃惟都城东北郑村坝二十四马房。其仓场所储积者。如京如坻。请于无事之时。即其地筑为一城以围护其积聚。及移附近仓场。咸聚其中。就将龙骧寺四卫官署军营设于其中。特敕武臣一员于此守镇。仍司羣牧。四卫官军。不妨照旧轮该内直下直。回城屯住。是亦先事而备之一策为修攘制驭之要也
　　守边议【种树】
　　按月令于孟冬之月、既命百官谨葢藏、命有司循行积聚、无有不敛、而又命有司坏城郭、戒门闾、修键闭、慎管钥者、此葢兼中外而言也、至于固封疆、备边境、完要塞、谨关梁、塞徯径、则专为边境言焉、然边境之中。亦其城郭。而其城郭也。则有门闾。焉。门闾之或启或闭。则有键闭管钥以司之。故既坏其城郭之阙簿使之坚而厚。而又戒其门禁之出入于键闭管钥也。则又修而理之。慎而守之。所以防内之出而外之入也。若夫封疆之固。边境之备。则其所防者。内恐贼盗之窃发。外恐夷狄之侵陵。虽以无事之时。亦必岁岁为先事之备。于要塞也则完之。以扼其要冲。于关梁也。则谨之。以限其出入。然非但于人马可行之地。而致其备。于凡鸟兽往来之径。仅可容足者。亦无不致其谨焉。可见古人于封疆之守。边防之备。其严且密也如此。后世为政。苟且目前。而于边塞之地。无事则一切置之不问。一有事焉。则急遽之际。仓卒无措者多矣、甚者以槱薪之故。而翦其蒙翳。以营造之故。而伐其障蔽。以游畔之故。而废其险隘。殊不思王公设险以守其国。无其险尚百计以营为之况有其险而自去之以为虏除道邪智者不为也。后之君子尚思所以为先事备。而毋贻临时噬脐无及之悔。臣窃以为今京师切近边塞。所恃以为险固者。内而太行西来一带。重冈连阜。外而浑蔚等州。高山峻岭。蹊径狭隘。林木茂密。以限虏骑驰突。不知何人始于何时。乃以薪炭之故。营缮之用。伐木取材。折枝为薪。烧柴为炭。致使水植日稀。蹊径日通。险隘日夷。设使国家常如今日之无事。固无所用之。不幸一旦而有风尘之警。将何以扼其来而拒其入乎。失今不为之限制臣恐日甚一日。虽有智者。不能善其后矣。臣请下工部　　洪武永乐年间以来。其所用材木薪炭。取于何所。掌于何人。凡其可以措置之方。用度之数。与夫爱惜减省之节日。一一以闻。必须无损于边关。无亏于国用。定为经久之计。其事虽小。所系寔大。考诸司职掌、于工部抽分条、止云抽分竹木场、如遇客商兴贩竹木柴炭等项照例抽分若不敷定夺奏闻、给价收买或差人砍办然亦止言营造。而不知当时大庖之爨。内臣之炊。何所取材。意者洪武之初建都江南沿江芦苇自足以供时之用也芦苇易生之物。刈去复生。沿江千里。取用不尽。非若木植。非历十数星霜。不可以燃。取之须有尽时。生之必待积久。况今近甸别无大山茂林。不取之边关。将可所取耶。夫自立柴厂于易州以来。恒聚山东西北直隶数州民夫数千于此取柴炭以供国用又役顺天之民以为挑柴夫。府县添设佐二官以专管之。又特敕侍郎或尚书一员以总督之。此事非特今朝无有定制而前代亦所未闻也然则前代皆不举火耶。古之人必有善处之法。然而史籍不载无从稽考。意者以此为非要之务。随时制宜。固取足用。政不必颛颛设官。拘拘督责。因吾口食之奉以夺衣食之资也。为今之计。宜移置易州柴厂于近京之地。在周官纳藁纳禾告即是为薪炭之用散遣丁夫各还原籍。量其州县大小人民多寡。定为薪炭之数。分派轮纳。内外衙门。每岁定为限期。俾其依其运纳。一如户部粮草例取纳足通关以凭稽考又必痛为禁革。除去印烙。苟薪柴可以燃燎。即与收贮。不必问所从来。限以式样。如宋之末世所取之炭。必如核桃纹鸬鹚色以困吾民也如此非独可以为边关之固。而京畿及山东西之民亦可以少苏矣虽然、木生山林。岁岁取之。无有巳时。苟生之者不继。则取之者尽矣。窃恐数十年之后。其物日少。其价日增。吾民之采办者愈不堪矣。臣又窃有一见。请于边关一带。东起山海。以次而西。于其近边内地。随其地之广狭险易。沿山种树一以备柴炭之用一以为边塞之蔽于以限虏人之驰骑。于以为官军之伏地。每山阜之侧。平衍之地。随其地势高下曲折。种植榆柳。或三五十里或七八十里。若其地系是民产。官府即于其近便地拨于草场及官地如数还之。其不愿得地者。给以时价。除其租税。又先行下法司、遇有犯罪、例应罚赎者。定为则例。徒三年者种树若干。二年者若干。杖笞以下。以次逓减。照依缮工司运水和炭事例。就俾专业。种植之人。当官领价。认种某树若干。长短大小皆为之度。以必成为效。有枯损者仍责其赔。其所种树木。必相去丈许。列行破缝。参错蔽亏。使虏马不得直驰。官军可以设伏。仍行委所在军卫有司。设法看守。委官廵视。岁遣御史一员督察之。不许作践砍伐。违者治以重罪。待其五七年茂盛之后。岁遣一官。采其支条以为薪炭之用如此则国用因之以舒。民困因之以解。而边徼亦因之壮固矣。又今京城军民百万之家。皆以石煤代薪。除大官外、其惜薪司当给薪者。不过数千人之烟爨。无京民百分、之一独不可用石煤乎、傥以为便。乞下办纳挑运州县。计其买办雇觅工价。所费几何。俾其办价送官。量给与之市石煤以爨。是亦良便
　　守边议【防守居庸紫荆】
　　按所谓高阙者、其山中断两岸若阙焉、今之边关。皆是万山绵亘之间。忽然中断可以往来。故历代设为重城。屯士卒以戍守之。所以绝华夷之通。使外之寇贼不得入而内之奸细不得出也。按史高阙在古朔方临戎县北连山中断两峰俱峻。若城阙焉。朔方古夏州也。今地在黄河套中。世不知其所在。就以今日边关言之。其最大而要者。居庸紫荆松亭雁门是也。前代关隘之设。皆为守边。惟今日边关。则咫尺神京之侧。非但守边也。葢开辟之初。天造地设此连亘之山。以为华夷之限而又遣巨灵擘开两山。以通出入。葢于亿万载之前。豫有待乎我朝。开国于亿万载之下也。虽然。汉人继秦之后。则以秦为鉴。唐人继隋之后。则以隋为鉴。彼秦与隋岂汉唐所可匹哉。而以为鉴者。儆戒生于不足也。臣尝观元人进金史之表曰。劲卒捣居庸开。北拊其背。大军出紫金口南搤其抗。既已都燕则元人灭金之故策亦为万世之鉴此古今都燕者防患之明鉴也。然捣居庸而谓之拊背。出紫荆而谓之搤吭。则其立言之间。轻重缓急。不问可知。葢背乃人身之所倚负而吭则呼吸饮食所必经死生之系也况今六军亿兆。聚于京师。北倚居庸。即为重镇。而紫荆乃南出之路。疾骑抵吾运道。数日可到。是尤不可不加之意焉议者往往急居庸而后紫荆此不知大埶者之言也
　　守边议【修筑墩堡】
　　按班史武记所谓城障列亭。匈奴传所谓建塞徼起亭隧。是乃古人候望之所。今世所谓营堡墩台之类也。贾谊传所谓斥堠烽燧。鼌错传所谓蔺石渠荅虎落。是乃古人候望之具。今世所谓烟火信礟礌石之类也大抵斥候以远为宜。以高为贵。以蕳为便。葢近。则缓不及事低则候不及远繁则人少而费多臣请以今日边事言之。且如宣府一处。腹里墩口二百七十二所。沿边共四百五十六所。即此一处以例其余。其城塞之设。皆当要害之处。固无容议。但墩台之类则恐失之太少矣。自世庙以后则墩台以渐而加多臣愚以为设墩台以候望也其相去之远近。当以火光可见。礟声可闻为限。夫以方丈之土堆。十数之孤卒。持一二日之水米。出于数百里之外。其孤危甚矣。苟非地险而径迂。埶高而食足。其乘障者。几何不为虏持首去如狄山也哉。臣窃以为宜遣行边大臣、会同守边将帅、躬行边地、相其事埶、审其形便、于凡旧日墩台可省者省之。可增者增之可并者并之。大抵主于简而远声闻可相接。目力可相及。则立为一墩。及于众墩之间。要害处立为一堡。使之统其附近诸墩有事则相为接应。墩统于堡。堡统于城。如臂指之相使。如气脉之周流。于外墩之内。每二三十里。各为总台数处。以次通报于城中。其墩之制。高必极望。墩之下于三四里间。四周俱筑为土墙。高四五尺。长七八尺许。横斜错乱。彼此相入。人须委曲。然后可行。使虏马不能侵近。其墩之上除候卒自持口粮外。常畜一月水米。以防不测。若夫烽燧之制古人昼则燔燧、夜则举烽、偶遇风劲。则烟斜而不能示远。值霖雨。则火郁而不能大明。宜于墩台之上立为长竿。分为三等。上悬红灯以灯数多寡为虏缓急众寡之候。所谓红灯者。煅羊角效鱼魫为之。而染以红。遇夜则悬以示众。数百里之间。举目可见矣。
　　边防议【复河套】
　　按汉立朔方郡、即赫连勃勃。命叱于阿利蒸土筑城之处。所谓夏州是也。后秦姚兴以赫连勃勃为安北将军镇朔方、勃勃僣称天王、建国曰夏、命其臣叱干阿利发岭北夷夏十万人、于朔方水北黑水之南、营起都城、号为统万、命其秘书监胡义周作颂曰、营启都城、开建京邑、背名山而面洪流、在河津而右重寨、葢此地在汉已有城、而赫连夏乃于此建都也。隋以朔方地、分置胜州榆林郡、唐开元中、置朔方都大总管、兼安北都护、唐末拓拔思恭镇是州、唐赐姓李、五代李仁福彝超继领节镇号定难军、宋太平兴国八年、李继捧来朝、愿纳土、其弟继迁不乐内附、亡命啸聚扰边、淳化中、太宗以夏州深在沙漠、奸雄因之以窃据、欲堕其城、吕蒙正曰、自赫连筑城以来。颇与关右为患。若废之。万世利也。遂诏废之。迁其民于银绥。分官地给之。其州兵不徙、相聚置营、仍曰夏州、真宗咸平末、继迁死、景德中、其于德明款寨内附、朝廷假以本道节制、始以夏州迁怀远镇、改为兴州居之、即今宁夏卫是也、德明之子元昊僣号、自称夏帝、史谓其境土方一万里河之内外州郡凡二十有二河南之州九、曰灵曰洪曰宥曰银曰夏曰石曰盐曰南威曰会、河西之州九曰与曰定曰怀曰永曰凉曰甘曰肃曰曰沙熙秦河外之州四曰西宁曰乐曰廓曰积石、其地饶五谷、尤宜稻麦、即今州郡考之、所为兴。即今宁夏也。河西及河外之州今多存焉。其河南九州岛。虽有一二可考。而其七者不知其所在。意者皆在今河套中耶自昔守边者。皆袭前代之旧。汉因秦。唐因隋。其边城营堡。往往皆仍故迹。惟我朝守边。则无所因袭而创为之制焉。葢自唐天宝以后。河朔以北。多为方镇所有。其朝廷所自御者。突厥吐番南诏而已。五代以来。石晋以燕云赂契丹。而河西尽属拓跋氏。宋人以内地为边境。金元以夷乱夏。无有所谓边者。我　圣祖得天下于中国。葢当夷狄极衰之际。遍于西北边城。立为藩府。统重兵据要害。然皆在近边而未尝远戍境外如汉唐之世也洪武之初。西北边防重镇。曰宣府。曰大同。曰甘肃。曰辽东。曰太宁。永乐初。革去太宁。惟存四镇。宁夏守镇肇于永乐之初榆林控制。始于正统之世。其余花马池等堡。皆是边境多事之秋。创置者也。方今北虏入寇之地。其要害之处。　朝廷处置固巳严密。但所谓黄河套者尚若阙焉何也。前代所以废弃之者以其边城之防守在内而其地在外故也今日我之守镇顾有在河套之外者。秋高马肥。风寒河冻。彼或长驱而入。屯结其中。以为吾内地之扰。幸其素无深谋。未用华人之计。不为据地之争。是以亟来亟往。有获即去。似若无足为意者、然谋事贵乎先。防患贵乎豫。往者彼固尝深入矣。议者虑其为我内地患。百计谋所以驱而出之者。未得其便幸其自去矣。遂无有一人议及之者、万一再来。何以处之乎。夫事之未来者、虽未能逆料其有无计之万全者、不可不先为之擘画臣愚过为之虑。今日西北诸边、　祖宗以来所以备御之具、固巳详尽惟此一处、偶未之及。非遗之也。芽蘗未萌也。今则巳暴着矣。所以先事而豫为之防者、兹其时乎。自昔中国守边者。皆将卒守其内。而拒戎虏于外。兹地则虏反入吾之内、而吾之所守者反在其外焉。彼所以从入者。必有其路。所以屯聚者。必有其所。所以食用者必有其物。皆一一推求其故、于其所经行之路。则预扼其要冲于其所屯聚之处则先据其形胜。勿但幸其眼前之无事而必为后日之远图、议者若谓置为城守。则馈饷为难。将至于汉人之劳费盍思赫连之建国。元昊之列郡。河套自是肥□之地得而据之不须内境输挽皆在此地何从得食乎宋史明言其地饶五谷。尤宜稻麦。汉人于境外轮台之地。尚为之屯营、况此乃在黄河之南次边之地乎臣请下合朝议当此无事之秋、虏人远遁之际、遣通古今识事体大臣、躬莅其地、详察可否以闻、倘以为可行。此在孝宗朝犹易为经理今则牧套之虏巳置家业其中之稍矣或于河之南。筑城池以为之镇、遏或于河之北。据要害以为之扼塞或沿河之壖。设营堡以防其径渡、事必出于万全。然后行之、不然。较其利害足以相当姑仍其旧可也。
　　边防议【守山后诸镇】
　　按石晋所赂契丹十六州地、幽蓟瀛莫涿檀顺七州在山前。新妫儒武云应寰朔蔚九州岛在山后。合前此契丹所自取营平二州通计之。葢十有八州也。自是中国非但失其土地人民乃并其关隘而失之、晋人自捐其险隘与人既无以自守其国、宋人承其后而不能复中国之旧。遂以白沟河为界。故二国所受夷狄之祸畧同。夫自晋天福元年。以赂契丹此地为虏所得者。首尾四百五十余年。我　太祖始逐出元人而复为中国有。葢援之于泥涂之中也　太宗又于此建都、则隮之天日之上矣、夫以百二山河、而有天然之地险、重城万雉、屯百万貔貅于此镇压之、是诚万万年不拔之基也、今山前山后皆吾中国之地。山前七州。今为畿甸之地。太行西来、连罔迭嶂环而遶之东极于医巫闾之境。以为内之藩篱。山后诸州。自永宁四海冶以西。历云代之境。重关列戍。以为外之藩篱。苟委任得人。守御有法。可保其无外患也、惟昌平以东。遵化永平一带。往者有大宁都司、与营义会等卫。在山之后以为外障。其后移入内地。以故京师东北藩篱单薄之甚。异时卒有外患。未必不出于此夫天下之患。往往出于意料之外然能谋于未事之先。而豫有以防备之则所患者消泯于无迹矣。请下大臣议。居庸以东。历黄花镇古北口直抵山海关山之后。皆荒漠无人之境。非如居庸以西、大小边镇两层。可以防备。若何可以善其后。而使之永无外患。必有奇谋宏畧出于其间。必不得巳、而臣有一见、请将洪武中大宁都司后移保定者。立于永平或遵化或蓟州以为重镇。凡旧所属卫所。移于沿山要害。相为声势。仍于山之后。去山五里或十里或三四十里。量其地势。因其形便。自世庙及今守卫军府多巳建立筑为墩台。就其空缺之地。接连以为边墙。就于其间。择一要地。设为关镇屯军守备。以为兀良哈入贡之道。一以卫都城。一以护陵寝。此诚千万年之远谋也。不然。国家养锐储材。俟吾力有余而其机可乘。仍复洪武中山后帅阃之旧。俾于宣府大同。列为三镇。直达辽东之境。则是国家之险要。既失复得。藩篱厚而无可乘之隙。根本固而无意外之患
　　驭夷狄议【两广猺獞】
　　按李固言南方用兵之病弊、切中事情、使后世读史者至此、灼然如亲在行间、目击其事千古如一日也、至其所谓发将无益。州郡可任者。此皆巳然之明效。然后世藩服郡守。任用不久。随即罢去。夷獠知其去任之速。不可倚仗。而后来之吏。又未必然。往往疑信相半。故虽暂服而复叛也。请以今广西左右两江言之。两江地方二三千里。其所辖狼兵无虑十数万。今设为府者四为州者三十有七。其府州正官皆以土人为之。而佐贰幕职。参用流官。故今百余年间。未闻有屯聚侵掠者。而所以为州县害者皆是不属土官管束之人错杂州县间者。其间虽或亦有有司带管。及设土官廵捡者。然流官无权。彼知其不久而轻玩之。而所谓土廵捡者。官卑力薄。不足以相钤制。臣愚以为今日制驭训服之策。莫急于立土官。请用左右两江之例。而微寓夫设立军卫之意。葢左右两江府州之设。专以其地属之一姓臣所谓微寓设立军卫之意者。众建官而分其权也凡今猺獞与编民杂居州县之间。但彼依山箐以居耳。今宜特敕内外大臣躬临其地。召集其酋豪谕以　朝廷恩威。将授以官如左右两江土官例俾其子孙世享之。其有能率其种类五百名以上内附者。即授以知州之职。四百名以下量授同知判官吏目等官。官无定员特建号以编其阮部□已其官不拘名数亦如卫所之制既授其投词。不烦勘实官给以冠服。遣官属以驺从鼓乐。送归所居。徐俾其择地立为治所、合众力成之既成。具奏请印。俾推其中一人为众所信服者掌印。则彼受　朝廷爵命。必知所感慕。而其同类咸尊敬之。有不伏者。彼仗固威并力除之。不难矣积久成俗。彼皆慕华风习礼教。而知杀掠之为非。况众设其官。势分力敌。自足相制。不能为乱。而其中不能无自相争讼者。须至申上司奏　朝廷。则国家之势葢尊不劳兵戈而一方安靖矣。然所虑为后日患者地界不明。异时不能无争耳。宜乘其初。即遣官会同土酋。分立地界。或以溪涧。或以山阜。就于界上立石为识。大书深刻于上曰。某至某为有司界。至某为土官界。其中民地有深入其境者即以外地无征者与民易之随其广狭不复丈量、其土酋所领地。就俾其认纳税粮。定为额数。日后不得有所加增。如此处置庶几其永无患乎。
　　驭夷狄议【制驭猺獞】
　　按韩愈所言、自用兵以来、已经二年、前后所奏杀获一二万人、倘皆非虚。贼已寻尽。此言非独当时之弊也。古今人情不大相远。举古可以知今。惟　圣明留意。遇有远方捷报。以此言验之。洞见其真伪矣。至其请为选有材用威信谙岭南事者为经畧使。处理得宜。自然永无侵叛之事。此语诚古今处治南蛮之良策。大抵南蛮与北狄不同。蛮性阴柔。倚山为势。军来则入山远避军去则外出掳掠。如蝇蚋然。挥扇则飞散收扇则复业剿灭之甚难。且其地多瘴疠。中原之人。惮入其地。未至固巳怯畏。一入其地。气候不齐。蒸湿特甚。往往不战而死。既不可速战又不可持久所以自古用兵。未有大得志于南蛮者也。虽然。天下之患。皆有所以然之故。知其故而逆闭其途。绝其根则其患自息矣。且今所谓猺獞者。非有强宗豪族。亦无深谋远虑。其欲不大其类不一则制之亦易非欲争城邑。非欲收人心。不过欲卤掠财物而巳。其所处深山大箐之中。不为宫室之奉。不为妻妾之用。不为子孙之计。所得之财将何所用而用之将何所贸易哉使吾内地之人不与之交通则彼所得财无所用而欲用之亦无所于售为今之计。宜敕镇守都宪。督责藩臬帅阃。及守令将领。严束所部军民不许与贼交通凡军民人等。有入山峒生理。许其赴官告知。赍载某物赴某山峒货卖。官司给与印帖为照。无帖者不许。责令供给。不敢将带违禁器物惟许取其米谷生口土物不受其银两则刼夺无所施然检制之甚以银两易于持带不便搜索也不许受其银两及其地所不产之物违者枷号示众。没入其财物。亲属邻保知情不首罪同。有首告者给以其财物三之一。如此则彼得物无所售。而不刼质以求财。而杀人以立威矣又闻近年以来。其间城邑暮夜多有为贼所窃入者。杀死官员。掠去印信。辄避罪不以闻推原其故。非彼之有能。乃我之无备也。宜令守镇都宪总兵等官。规画城池守备之法。行下军卫有司。俾其遵守。则永无失矣葢尝推求其所以窃入之故。多因军卫有司。互相推调。夜间失于觉察。城邑往往至于失陷。葢非内无粮饷外无救援力屈而不能支也。令后凡有城池去处。责令军卫有司正佐官寮。写立领状。责其与城目为存亡。有失陷者决不轻恕。则彼知罪责深重不敢轻忽。则贼不能盗入矣所谓规画守备之法者。每城必为内垣。荐棘树栅。总为一门。昏夜既上城守。即不容复下。必至黎明然后开门。彼知无可生路。则寝不安席矣又预蓄乳犬驯伏之。每五垛间用木为柜悬一吠犬。微有风声。犬先知儆彼不能驾梯登垣而盗入之计无所施矣。
　　驭夷狄【北虏】
　　汉高祖以百战之余、所统皆奇才良将且为匈奴所围者七日、不有陈平秘计、不几于危乎、然是时虏骑乃至四十万。则是北虏之强。自汉初巳然矣。夫自高祖解围之后。至于我朝。一千四百余年。中间历魏晋隋唐宋。而北狄之兴亡盛衰起灭分合。不知凡几变。而至于胡元极矣。说者以为北狄之盛也。固莫盛于胡元。而其衰也。亦莫衰于今日。何也葢天下理势相为乘除。物极则反。盛极而衰。亦必然之理也。何以明之。自古北狄之为中国害者。非以其也之广也。亦非以其人之众也徒以其生长沙漠之外。逐水草以为居。捕野兽以为食。而衣其皮。耐饥寒。习劳苦。而不畏死而我中国之人。好逸而不禁劳。不能忍饥而受寒。而又惜身爱命。以故往往为彼所胜耳。至于胡元入中国。奄南北而有之。空其部落。居我内地。弃彼夷习。效我华风。宫居而室处。衣锦而食粟。其黠慧者又学我道艺雅言而士行。阔步而宽衣。凡其自昔猛鸷之熊。皆变而为柔。耐苦之性。皆变而为骄。况其百年以来。内外官司。皆以其国人以为之长。非独畿甸间为然。则虽远而瘴疠之乡。细而鱼盐之职。所谓达鲁花赤者。非其种类不用也。所至成羣。随在而有。其言语习尚。虽多循其旧。然其肢体筋骨。无复如前日之耐饥寒甘劳苦矣。一旦天兵南来。其主开建德门夜遁。仓卒随行者。惟宫禁宿卫京辇屯营者耳。若夫远宦之臣。外戌之卒固不能尽从也败亡之余。归其故域者。葢亦无几非但失中国之法制而并与其本来之部落而迷失之游魂残魄。苟延喘息于草野之间。分散而微弱。纷杂而无统。而其狺狺然见骨必争者。犬戎之性故在也。方且自相鱼肉。自相攘夺。救死扶伤之不暇。以故不能为我边防之害。虽有小警。不过鼠窃狗偷。非有深谋宿计。处心积虑。如前代匈奴突厥之所为者。我太太宗皇帝亲统六师。凡六出塞。历数千里之远穷其巢穴。彼皆雉窜鼠伏。无。有一虏敢张螳臂以当雷霆之威者。仅受一也先土干降附而还。是以百年之间。夷狄慑服。边境肃清。自秦以来所未有者。书之史册足以垂耀千古矣。自洪武永乐以来。其酋如本雅失里马哈木阿鲁台朵而只伯之辈。皆驽才下乘。非有冒顿之猛鸷。尚结赞之狡猾虽或侵轶。随即破灭。惟脱欢者挟脱脱不花以肆毒。其子也先继之。巳巳之事自龙困于豫且非豫且之能也此论为确巳巳之变非彼之能乃吾谋臣之误也。使当时听大臣言。遣一裨将御之不过旬日。彼自去也若夫统幕之还。分为数营使彼不知所。不终日入怀来城矣。设使不分。而我军中尚存前代之长技。如高祖解平城之围。令以疆弩傅二矢外向。数万之弩。次苐齐发。彼安能薄我哉。然当是时虏悉其部落并胁兀良哈海西诸部皆来。大众不满四五万。其视平城之四十万骑。何其多寡之悬绝也。臣故曰北虏之衰。莫有衰于今日者此也。自是以后。也先为哈剌所杀。哈剌为孛来所杀。孛来之后毛里孩癿加思兰之徒。皆是自相屠戮衅生于党与祸起于肘腋。未有父子继世者。是固天厌夷恶。而助我　皇仁。则其虏之无能为亦可见矣。虽然。蠭虿有毒。古人善喻。昔者阿骨打之起于辽末。当今为中国患者亦非北虏也铁木真之起于金季。皆以其微弱而蔑视之也。为国者防微杜渐。恒恐祸生于所忽。譬则近山之居。虑有虎狼之害。则必高其垣墉深其陷穽。塞其蹊隧。而迂其往来之道径。则虎狼不能为吾畜产之害矣。我国家都燕。切近边夷。尤宜加慎则夫关隘之修。兵备之饬。将帅之任兢兢然。如蹈虎尾如临深渊。一食息之顷。一寤寐之余。念兹在兹。无一念而不在兹。是惟宗社无疆之休。
　　皇明经世文编卷之七十三终
　　皇明经世文编卷之七十四
　　华亭徐孚远闇公　陈子龙卧子　宋征璧尚木　吴培昌坦公选辑
　　张埁幼青参阅
　　丘文庄公文集四（议）
　　丘浚
　　议
　　定军制议
　　州郡兵制议
　　列屯遣戍之制
　　战陈议
　　车战议
　　水战议
　　兵器议
　　器械之利一
　　器械之利二
　　定军制议【选练畿郡民兵】
　　此议迂远恐难骤见之施行然如此设置京畿之强日可俟巳
　　苏试定军制一策、于汉唐宋军制之得失、了然明白、就其三者而论之、宋之禁军。不如汉之践更。汉之践更。不如唐之府兵。三代之制。不可遽复。必欲复古之渐以壮国势。以省国费。皆莫若唐府兵之尽善焉。然唐行之未百年而中变者。何也。葢府兵之制。无事则番上宿卫京师。有事则调发出征四远。虽曰寓兵于农。暇则耕稼。然军府杂郡县之中。士卒混编民之内。其它徭役科征。未能尽蠲。况又承平日久、兵政废弛。番易更代。多不以时。非法征求。分外驱役、此其立制非不善。而其行之既久。终不能以无弊也。设使当时知其弊之所在。补其罅举其偏。而振其所废坠。虽至今存可也。惟今　圣朝建国幽燕。直隶八府之地。葢古幽冀之域也。杜牧所谓山东河北。王不得不王。霸不得不霸之所。其人沈鸷多材力。重许可。耐辛苦。敦五种。本兵矢。他不能荡者。复产徤马。下者日驰二百里。所以兵常当天下半。唐自天宝末失此地、其后罄天下之力以经营之。不能得其尺寸。人望之若回鹘吐蕃无有敢窥者。必欲使生人无事、其要先去兵、不得山东、兵不可去、是兵杀人无有巳也。由牧此言观之。则今日京畿之形胜物力。天下莫敌焉。可知巳。彼区区叛将以逆犯顺、苟得地之形便、尚敢以拒王师、况居万乘之尊、有万方之众、而又据形势之便者哉文皇建都于此、余六十年矣、承平日久、民不知兵、武备不无少弛、往时一卫、以五千六百名为率。今一卫有仅及其半者。甚则什无二三焉。朝廷非不知加整饬。岁遣御史分部清勾。而法司亦往往谪有罪者戌边。然终不能复国初之旧。臣愚过为远虑。切恐自兹以后。日甚一日。失今不图。恐后愈难于今矣。请于国家常制之外。于京畿之中。别为寓兵之法。用唐人之意。而不泥其故迹。因今日之便。而不变其常制。不识可乎。请试言之、今京畿八府。其顺天保定真定河间永平五府。寔居辇毂之下。所辖十七州八十九县。若见丁尽以为兵可得四五十万使今日京辅之间。有此劲兵。则国势自尊。国威自壮。视彼列屯坐食之众。游手豢养之徒。葢有间矣。万一臣言有可采者、请敕大臣集议、若于旧制无碍、治体有益、民情不拂、即委有心计知治体之臣、专主其事、讲求利害、的然有利而无害、然后见之施行、每县因其原设里社。制为队伍。一以所居就产为定。里社丁户有不足者。移其少而就多。使之整然有定数。每一里百户。分为二队。队五十名。立二总甲。【视军卫总旗、】 每队分为五小甲。甲十名【视军卫小旗、】 又合十队为一都甲。【视军卫千百尺、】 而属之州县。州县属之府。其十年轮当之里甲。咸仍旧焉。凡民差役如皂隶柴夫等类科派。如岁办和买等类。一切蠲除之。岁惟养马纳粮二事。他赋役皆无焉其民籍十年一造如旧例。其兵籍每岁季秋一造。籍不以户而以丁丁以二为一。单丁则合诸他。每丁自备军装器械如军伍制。有司岁时阅视。有不如度及颓坏者易之。民年二十二附籍。五十八免役。尫羸笃废者除其名。秋粮量减其额。或三而去其一。或五而去其三。兵不番戌。粮不调运。岁十月上其籍于兵部。五郡【谓顺天等五府】 之兵。分属五军。州县各为教场。月一点操之。每府又辟平衍地为一大教场。孟冬农隙。兵部奏遣该府都督一员。带领将卒于此召集民兵。依京场操练。分命御史监督之。而紏其不如法者。兵部遣官挍马政。工部遣官阅兵器。事竣。各具寔开奏。遇有征行。按籍起调。【又见京辅之屯条、】 所谓养马之政。计村庄有民居五十家以上者。立一马厩。不及数者合诸其邻。每三丁备一种马。【俗所谓骒马、】 并力养之。昼则分牧。夜则合饷。择其中有物力材干之人。立为羣长。每春种时。督其民计丁种粟取秆。种豆取料至秋成时按亩以收。预为仓场积草料于近厩之地。以为牧养之费。民无地者。官给之。凡境中原额草场。为势家奏取为庄田者。一切查理还官。分给于民。非但养马。兼蓄驴骡。以为驾车运逓之用。孳生之马。有壮健者。印烙毕。即俵散壮丁。俾其骑操。官时点视。有疲损者罪其人。如此则国家不徒得兵。而且有马矣。【详见牧马之政条、】 或曰五郡切近京师。应内外百需所出。百役所萃。今一切罢免。从何措注。请下各部。查勘顺天等五府。每岁夫役若干物料若干、通计该费若干。然后行下户部计筭天下秋粮夏锐盐钞坑冶课程等项名色之数。岁入凡几何。旧积凡几何。经费之外。预备之余。酌量多寡。足以备用无阙其有羡余者别为收贮以为此五郡雇役之直买物之费。凡此五郡常年合用夫役。官为计工定直。出此钱雇闲民以代之当。【此即宋人雇役法、但宋人取钱于民今取于官、凡雇民役必先使之当过、然后逐月予直、如当过正月、于三月朔日予之、】 凡此五郡。每岁合办物料。官为先事计筭。出此钱。随时估以代之售、如此不徒宽民力以足兵备。亦可以收市井游惰之民。而官府所需之物。皆得寔用。官吏不多科扰民矣。然则国计仅足不能有余。则如之何。曰设法措置。随时通融。损有余以补之捐不急以足之。大约计顺天一府一岁所费不过用二十万其余每府。不过十万。或五七万耳。土宇之广。民物之众。国家岁入。夏入税粮。见今二千六百二十三万余。其它盐粮课钞。亦不下千万之数。捐此五六十万之赀、以宽今日畿甸之民。以复古人府兵之制。以壮国势。以张国威。内以固京师。外以慑夷狄。其于国计。亦无大损或曰昔宋韩琦剌民兵于陕西。亦谓得唐府兵法。而司马光六上章以为不便。其后不十年。果以之运粮戌边。大为民害、皆如光所言。切恐既籍民为兵之后而州县科差如故既受有司之役。又有征戍之苦。民愈不堪也。臣为此议。惟乃州县之旧。而不属之军卫所谓点操者。月惟一行。非若宋人保甲之频数也。农隙教战。朝委将帅。惟于冬月一行。必与御史俱焉。兵不番上。粮不调运惟于三时农事之隙。开通沟洫。筑堤引水。以备旱涝。或修筑京城。以为急切之备。或斡运京储。以寔近边之阙。除此之外不许他役有他役者。必坐以罪。况此五郡之民。差役繁重。不聊生也。甚矣。一旦得此优闲。如出汤火以就清爽之地。上感国恩。沦肌彻髓。其欢欣鼓舞。铭刻思报。为何如哉。此法傥行。非但可以足兵亦何省费内可以壮中国之势。外可以慑外夷之心。立法既定行之久而成俗。随时制宜。补偏起废。又有待于他日之良臣贤辅焉。
　　州郡兵制议【稽查军籍】
　　按前代州兵皆无定制、或以土民自守、或以禁兵出屯、或选自户籍、或出自召募、或因有警而民团结、皆是因其土地之宜。随其民俗之便。或多或少。或废或置。不惟无常制。亦无常数惟我国家自平定之初。则立为卫所以护卫州县。卫必五所。所必千军。而又分藩列阃。以总制之而有都卫之设。其后也。改都卫为都指挥使司。文武并用。军民相安。百有余年。其视汉唐宋之制。可谓大备矣。然承平日久。兵备不能无弛军伍不能无缺。旧例遇有缺伍。卫所差旗军于其原籍径行勾补其流之弊。乃至所勾至者。反少于所遗之人。得不偿失。于是用言者计。每岁分遣御史清勾。然亦徒有其名。无益于事。近有建言欲稽御史所勾之数以为黜陟。然亦徒害平民、无益军政、臣尝考历代之制、皆是草创之初。军伍数少。而其末世乃有冗滥之失。惟我朝则是先多而后少何也、前代之制。率因一时。而随事制置。惟我　圣祖、则斟酌古今、立为一代之制、使子孙百世遵守焉、方其初制为军伍也。内地多是抽丁垛集。边方多是有罪谪戌。岁月既久。奸弊日滋。或改换姓名。或变乱版籍。或潜行析户。或自私分居。彼此相隐。上下相蒙。遂至簿卷难清。挨究无迹。其间丁尽户绝者。固亦有之。而正户固在。而旁累他人者。亦不能无也。为今之计、乞敕兵部过行清理、凡天下都司卫所、俱要造册、开具本卫若所原设额数若干、见今寔在若干、缺伍若干、不问存亡、备细开、造、具其籍贯、及充军缘由、仍行户部行下天下布政司、若府州县、亦要造册、开具各州县军户若干、见在充当者若干、挨无名籍者若干、彼此照对、以见其寔在之数、其卫所见在食粮者若干、缺伍不补者若干、兵部类以奏闻、会文武大臣集议所缺、必设何法、然后军伍足数、以复国初之旧、必须不拂民情、而致其生怨不为民害、而激其生变、讲明根究、至再至三、然后见之施行、如此则佥论之中、必有良法善计、不徒然也、夫天下之事。譬如器用然。有新必有旧。而坏者又为之新制。则其用不穷矣。今日之军伍可谓旧而坏矣、失今不为之制。吾恐日甚一日。积而至于无余。一旦有事。而必欲用。仓卒之际。其将噬脐无及矣。国家大事、莫大于戎、国步之安危所系、运祚之修短所关、诚不可不加之意也彼为具臣者、不为远虑其意只欲苟且目前以贻其责于后人、葢以官非世有故也。若夫　圣明之主、承　列圣之鸿业、以传之万万世之　圣子神孙、乌可不为之远虑哉、
　　列屯遣戍之制【京军戍边】
　　臣按汉人疆场之间。既巳广屯增戌列营置坞。而国有征伐。又藉京师之兵。夫内地有寇。可出京师兵以平之。若夫边圉之寇。必须用其边兵。何则。葢边兵生长边陲。惯于战鬪。知虏人之情状。识道路之迂直。且复屡经战阵。目熟心定。若京师之兵。则骄奢脆懦。目所未尝见。身所未尝经。况受命而总兵者。皆　天子之勋贵。报効而从征者。皆是权贵富豪子弟。欲希功以得官耳。非实有材勇。欲敌所忾以建功业也。一至边城。巳既不能战。反役使边兵之善鬪者。为之给薪水。供草料。及至虏退而论功。方且虚张功次。夺边兵之卤获。攘其首级。以为巳功。是以边城之军。一闻京军之来。无不解体者。今京兵已久不成边矣为今之计。缘边一带。分定疆界。专责边将守御。不得巳而出京军止用以为边城之声援。如大同则于应州。或浑源州。立一大营。宣府则于怀来。或保安立一大营其它辽东甘肃诸处皆然虏少入寇。则各边自为守战。虏大入寇。方许奏请京军。如虏寇大同。京军则于应州驻札。虏寇宣府。京军则于怀来驻札。兵法先声后实。每调一千则称五千用以为边城之声援。非其力果不能支。而京军不得贪功冐进。如此。则各边将卒畏京军之扰害。且夺其功。无不奋志效死矣。
　　战陈议【车战】
　　按车战之法。中国与中国人战之法也。何也。彼此皆用车战。而相遇于平原旷野之地。故可用堂堂之陈。正正之旗。若夫中国与夷狄战。其地则险阻也。其人则步与骑也。吾之车之布也不成列。其动也不能行。是坐以待用也。幸而不败可矣。而欲用之以克捷取胜。不亦难哉。自车法不行之后。后世之用车者。如卫青李陵之类。皆不过用以赍载而巳也不然则用以御虏之冲突。未有能用之明明以取胜也。且三代之世。分为列国。故常有疆场之事。以中国与中国战。则车固在所用也。若夫罢侯置守之后。四海一家。不幸而盗贼窃发。制之于早易与耳。所以养兵卒以备征伐者。大抵为四夷。当用我所长以格之御之不使入吾境斯可矣。所谓车战之法。寔无所用之。政不必慕复古之名。而为此不急之务也或曰用之出境以越险隘攻夷狄。车法似不可用。若夫用之以守中国之地。何不可之有。臣谓车战之法我用而彼亦用之。地有不平。物有所柅。非独我不可行。而彼亦不能行矣。如此而用车。何不可之有。惟我用之而彼不用。彼以万人之众。穿地以为长沟。沟之上积以所起之土。不日而成。车尚可用以马驾车则决不可用矣则吾之轮有所柅。马有所制。而不得行矣。
　　车战议【车制】
　　按古者车制、用四马驾之、每车用甲士三人、步卒七卜二人、其制太大。利于守而不利于战。可以行近而不可以行远。行易地则易。而险路则难。体制重而转动为艰。一车之费。动至千百。成造非一二日可具。且人皆不用。而我用之。非独用之战陈为难。则虽行之大陆通逵。亦有患杌木者矣。惟晋马隆所谓偏箱车。地广则用鹿角车营。路狭则为木屋施于车上。且战且前。所谓鹿角车营者。以车为营。而人居其中。架鎗刀于车上。如鹿角然也。今其制虽不可考。然自古车有两箱。而此车独以偏箱名。则其偏为一箱。可以意推矣。葢大箱者大车也。一箱者小车也。惟其车之小。故可行于陿隘之地。而且战且前焉。臣观今世有独轮车。民间用以般运者。一夫推之。而或用一二人以前挽。似亦可以为战具。然其制亦为两箱。偏载则倾欹。推行颇迟滞。臣家岭南尝经行海北地、其所造小车。独轮无箱。若因其制而改以为战车。一可以战。二可以前拒。三可以为营。四可以冲突。五可以载军装。六可以舁病卒。且其费不多。千钱以下。可具一车。中途有损。不用匠而可修逢险阻则舁以行。遇急难则弃而去。大率一车用卒五人。一人推而二人挽。二人执兵仗以辅之。凡五人者之餐具衣装。皆载其中。中途有一人病者。则以人舁物。而以车载人。夜则环列以为营。可免士卒夜夜立栅挑堑之扰。其车之式、具于分注、乞下有司计议、如有可采、行下工曹、依式制造。就令队伍中二十五人为五车。其于成法无有变更、其于行军不为无助、
　　其车之式、用两木、围九寸、长九尺者为辕、辕之首斜弯而起、中以受轴为独轮、其轮径二尺有五寸、以板为之、而不设辐、中为死毂、又于施轮处前后五六寸许两辕上、各加一横木、前二后三、又于后横木近轮处、斵为二孔、用二小弯木条、寘其孔中、引而屈之如弓状、绳缚其端于前横木上、有所载则以绳系于其上、又于轮之后两辕下、用木为足与轴等、其后横木上、施软蓐以为坐席、席之下两足间、施竹箪以盛食器、军中刀斗用毕、亦载其中、其辕首交合处、其高凖马胸、用人手执之为凖、铸铁为利器、如耕犁样、冐于交辕之首、临战用以当敌之马胸也、去辕首尺许、又横施一铁条长尺三四寸许、上列齿、以架刀鎗、而辕之旁、其前后、各为铁镮四、左右各二、前系铁锁、后系铁钩、联车为营之际、前辕相去稍远、则用锁系之于镮、后辕紧相俟、旁则以铁钩撘其镮、彼此相维以为固、又于后镮之次、左右各加以大镮、驻车时、用刀或鎗贯镮中而立焉、彼两军交锋之际、则列于前以拒马以代鹿角敌来冲突、一夫推之而前、四卒各执刀鎗以夹持之、趋前以当其马胸、又用木或革为折迭牌、立于车上、以蔽推车者、大抵其车不用雕饰、其不可施斧断处、只用麻绳缚紫、每车上各具刀斧斵各一、及板木绳钉之类、以备急用、
　　水战议【舟师之始】
　　考齐世家太公会舟楫于盟津。则舟师自武王时巳有之。葢以济河也。其后春秋时、孟明济而焚舟、亦皆在乎河、然亦暂以济尔非若吴楚之人用之则专以战焉。昔人谓吴人以舟檝为舆马。以江海为平道。是其所长。吴人以舟师伐楚。又越军吴舟战于江。伍子胥对阖闾以船军之教。比陆军之法。大翼者当陆军之车。小翼者当轻车。突冐者当冲车。楼船者当行楼车。走轲者当轻走骠骑。公输船自鲁之楚。为舟楫之具。谓之钩拒。退而钩之。进则拒之。又以历代史考之舟师可以进战之处。东南之师。趋三齐者自淮入泗而止刘裕伐南燕。舟至下邳是也。趋河北者自汴入河而止桓温伐燕至枋头是也。舍舟登陆。尚得半利。趋关中者自河而入径至长安王镇恶以蒙冲小槛至渭桥是也。水陆并进。可得全利。此皆以舟师进者也。若夫舟师可以守之处。塞建平之口。使自三峡者不得下。此王浚伐吴。杨素伐陈之路也。据武昌之要。使自汉水者不得进。此何尚之所谓津要根本之地也。守采石之险。使自合肥者不得渡。葢韩擒虎尝因以灭陈也。防步之津。使自盱眙者不得至。葢魏大武欲道此以寇宋也。扼其要害。使不得进。此皆以舟师守者也。
　　兵器议【制弓矢】
　　按考工记于弓人一事、取材既各以其时、而凡析干液角合胶与筋用漆与丝、又莫不各有其法焉、呜呼古者于一器之小、而委曲详尽也如此、此其器所以无不良、而用无不效、功无不成也欤、况五兵之用、用之以威天下者、惟弧矢之利为大、上而天文戈戟殳矛。皆无其星。而弧矢之象。特悬于穹苍之上。易之制器尚象。五兵之中。独言弧矢。是兵莫大于弓矢也。臣于前既言凡军伍人欲各执夫一器。而皆兼夫弓矢。葢以人之始生、必悬弧矢、此男子生而所有事也、有事之大者、莫大于军旅、敌王之忾。以卫国家、委质之义、尽忠之节、诚莫大焉、必有所事于此、然后尽其为男子之事也、虽然工欲善其事、必先利其器、凡事皆然况战陈乃国家安危、人命死生所系者乎、尤不可不利其器也、今制弓矢。造自州县。然地势燥湿异气人力巧拙异能。官吏勤怠异心。往往备物以塞责。取之不以其时。造之不得其法。造完而进于内帑。苟具其数。不求其良。积以岁月。质损而体变。一旦有事。出以为用。多有不堪。因而误事也多矣。臣请自今以后凡造弓州县。计其岁所当造之数。俾其具物料工费解官。凡造兵器皆宜统于司空精择善制者任之朝委有巧计臣僚专督制造。仍行下出产弓材之处。俾其处材必以时。择材必以良。而司工者又必依旁古法。顺天之时。随物之性。用人之能。如此则弓无不良矣。虽然人力有不齐。弓矢亦不可一例而造必以斗石为量。用漆书其上。自二石以下至于六斗。凡数等。仍行教阅将官。于凡军士。皆较量其力之所胜。着为石斗之数。散弓之日。按名如其数给之。如此则不徒费民财。而所造之弓。皆有寔用。器良而与人力相称所向无有不成功者矣。
　　器械之利一【用弩】
  </div>
  <div class="pagination">
   <a href="皇明经世文编_page25.html">
    上一页
   </a>
   <span>
    ...
   </span>
   <a href="皇明经世文编_page21.html">
    21
   </a>
   <a href="皇明经世文编_page22.html">
    22
   </a>
   <a href="皇明经世文编_page23.html">
    23
   </a>
   <a href="皇明经世文编_page24.html">
    24
   </a>
   <a href="皇明经世文编_page25.html">
    25
   </a>
   <span class="current-page">
    26
   </span>
   <a href="皇明经世文编_page27.html">
    27
   </a>
   <a href="皇明经世文编_page28.html">
    28
   </a>
   <a href="皇明经世文编_page29.html">
    29
   </a>
   <a href="皇明经世文编_page30.html">
    30
   </a>
   <a href="皇明经世文编_page31.html">
    31
   </a>
   <span>
    ...
   </span>
   <a href="皇明经世文编_page27.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
