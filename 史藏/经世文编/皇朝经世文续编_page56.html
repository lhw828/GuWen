<!DOCTYPE html>
<html>
 <head>
  <meta charset="utf-8"/>
  <title>
   皇朝经世文续编 - 第 56 页/共 192 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文续编 - 第 56 页/共 192 页
  </h1>
  <div class="content">
   窃惟聚人之道。本于理财。经国之猷。先宜制用。况当欃枪未扫。帑藏先空。可不未雨绸缪。多方筹备乎。然生财祇有此数。取用每无穷期。非必淫侈无度始足伤财。但不丰俭因时已非节用。其獘必至损下而益上。其害必至聚财而散民。始以除盗贼而筹馈饟之方。终以筹馈饟而增盗贼之势。掌国计者不可不深长思也。圣贤论政。足食足兵民信三者。至必不得已时。止有去法。别无加法。岂其智不若后人哉。良以非义取利。势必至失民心也。易曰。节以制度。不伤财。不害民。传曰。百姓足。君孰与不足。百姓不足。君孰与足。古训昭垂。良可察也。我　朝　　　圣圣相承。痌瘝在抱。　　皇上宽仁恭俭。宫中府中。服用俱有定式。一游一豫。制度皆由旧章。从无汰侈骄奢之事。顾当经费支绌。而犹袭丰亨豫大之规。则时绌举赢。必苦于不继。当馈餫纷繁。而不省泛常浮杂之费。则出多入少。必至于不支。盖因循之久期于振兴。而振兴之难同于创造。非法创造之显谟。无以建振兴之大业。苟以为所图迂缓。则七年之病。求三年之艾。犹胜于不蓄也。苟以为所得纤微。则日计不足。月计有余。犹胜于不为也。与其为苟且一时之计。以伤　国家元气。何如法　　　神圣万年之道。不失治世常经乎。条款之详。未敢妄拟。纲领之大。略可指陈。一军国之要需不可啬。宜核虚冒。而动项必期于有功。一中外之费不可留。宜裁缘饰。而用财惟主于所急。一征解宜年清年款。勿致影射旧亏。转增新欠。一獘宜渐消渐革。勿任因循中饱。暗损正供。此则清理财用之出入。而收效于数年之后者也。至于目前应急之方。则亦有说。或责成粮台。核军营浮消浪费。或饬令将帅。汰军营疲卒冗员。或转运随地制宜。米麦布帛。皆可利用。不必拘泥用银。以免辗转兑折之数。至若发　内库之积储。出　宫庭之金币。减　内廷之费用。停　禁之工修。则又　　圣主忧勤天下。克己宏物之盛德。足以动臣民愧奋之心。消盗贼怨愤之气者也。若夫生财之大原。在小民之乐业。非察吏明。则贪庸得以便其私。非恤吏周。则循良无以展其用。故令长之贤。视乎郡守。郡守之贤。视乎督抚。督抚施措。视乎　　朝廷大臣。而必本于主德之清心寡欲。苟吏非其人。则章程虽密。第以文具相欺。法令稍乖。必至侵渔无艺。而又何财之可得。至于选将才。严军令。惩退怯。恤饥劳。宽结会之徒。锄为逆之首。守土者保完善之区。使贼无所掠则自散。统师者勉袭击之策。使贼无所据则自衰。此其事若无与于筹饷。而转输不至坐耗。实为筹饷之先务也。自来论治者。必责难于君。而委重于大臣。故宰治者。苟怀百姓有过在予一人之心。而震动恪恭以迓天眷。辅治者苟切饥由己饥溺由己溺之意。而循名责实以励才。则庥祥自集。功业自成。此固振獘起衰之大本。而理财亦不能外焉者。岂当此　明良喜起之时。不还至而立有效也哉。不此之务。而多为名目。别启径途。巧言以动　　圣听。托说以剥民财。窃恐其患有不至于财匮者。　　祖宗谟训具在。灵爽式凭。自宜无有忍出于此者也。忘分僭越。谨陈管见。伏冀钧裁。无任感激惶恐之至。

　　与陈芝楣同年论清查交代书　　　　　　　
徐宝善

少穆前辈勇于任事。而才足济之。得吾兄为之佐。何废不兴。何坠不举。惟奏查牧令交代。兹事久历因循。惧发大难之端。遂有缺皆累。如痈疽然。积久无不溃烂者。及时发之。固智者事也。然则弗办则已。若办犹不办。则以后愈难着手。必有作茧自缚之患。窃尝揆之时事。断不可务赫赫之功。必先将各缺所亏。一一知其实数。然后宽以岁时。勒以成限。加以调剂。俾积累者得渐次弥缝。勿任一朝溃决。寓旋乾转坤之手于不大声色之中。庶元气不伤而国帑有济。然使少存姑息。不择一二顽劣不职者严创之。则威不立。威不立则令不行。而长官苦心调剂之方。适足为私饱中橐之计。犹是自缚之术也。宽猛之闲。是在大才之权衡。蠡测之见。未识可效愚者之一得否。

　　致何青耜户部兆瀛论米折书　　　
汪本铨

浙中振事。委曲求全。均就妥贴。统计用项不逾百万。可谓煞费经营。兵米缺额甚多。前议以本折搭放。行之数月。各已相安。今奉部文九本一折。如果十余万米可以筹划。又何靳此一万余石。而必议给一成折色耶。至部议筹米之法。曰采买。曰捐输。曰仓谷。采买则须倍价。[捐](损)输则无定期。仓谷实贮无多。尚须留作明春粜济。种种窒碍。而不能辨也。太仓空虚。窃意八旗甲米。亦宜参放折色。虽有损于库帑。然较之采买。不过半价。非明损而实益乎。今必于米贵之时筹米。且于米缺之地取米。既费　国储。亦妨民食。似非计之便也。管见所及。敢以陈。

洵童年孤露。复经丧乱。先集散佚无存。此书系道光己酉先君子任浙藩时所作。洵后从何青耜先生乞得。因关时事。谨手录编入。尚有绪论。存钱币类中。吴子序冯林一两议。及吴文节一书。合而观之。略见大概。荩臣谋国。集思广益。于救弊补偏为尤难矣。男洵附识。

　
卷三十　户政二理财中

　　条陈国用事宜疏道光十三年　　
那斯洪阿

奏为　国用宜清源节流。严出入而定常经事。窃惟礼经曰。国无九年之蓄曰不足。无六年之蓄曰急。古人于备豫之道。言之亟亟者。所以防有事之时。敛财病民也。盖以尧水汤旱。虽盛世不能无荒。三苗玁狁。虽大化不能免金革。是以思患而豫防之。我　国家车书一统。幅员之广。自古未有。夫地方既大。财赋自应日增。宜乎贯朽而粟陈矣。矧　　皇上躬行节俭。中外悉知。而　国帑不见充盈者。无他。一在于理财之臣不严于财之入。一在于用财之臣又滥于财之出也。我　朝赋税定额。鉴于明季加派钱粮之獘。体恤民商。税为轻减。故一年所入者。统计地丁盐课关税耗羡各等项。不过四千数百万两之数。而俸饷廪食杂支等款。约有三千数百万之多。果使地丁无欠。盐课税务无亏。所余虽属无多。尚可久而自裕。乃近年以来。地丁无岁无欠。盐课税务无岁无亏。所入已不敷无事之用。兼之新疆湖南广东福建连次军需。两河屡兴大工。直省频年灾赈。一经有事。动增数百万。无怪乎司农莫展一筹矣。每见军需河工等事。有议开矿利者矣。有议加盐价者矣。有议开捐纳及劝商捐者矣。上廑　　圣心。权其利害。或驳斥不行。或暂行即止。乃系不得已之权宜。实未可为久远之计划也。臣伏思充　国家之用者大端有三。曰地丁。曰盐课。曰税务。财之源也。是宜严催之。督课之。推广之。使应有者不使或无。则财之源清矣。耗　国家之用者大端有三。曰河工。曰亏空。曰费。财之流也。是宜变通之。修补之。裁汰之。使本无者不使或有。则财之流节矣。臣非敢于拜章之始。即为言利之臣。亦不敢避不韪之名。而缓当急之务。谨就臣管窥所及。敬为　　皇上陈之。一经征地丁正项钱粮官员处分。应照旧例从严办理也。查户部田赋。例载赋额丁额。通共各直省所入者。共约计银二千七百余万两。　国家经费。强半赖此。然必各省皆遇丰收。各州县全无积欠。始有此数。近年以来。各省州县经征钱粮。求其全完无欠及欠不及分数者。往往难之。何则。处分之名虽有。营脱之计甚多。是以玩泄日甚也。盖地丁钱粮。欠者有二。有欠在民者。有欠在官者。究之其过皆在于官。我　朝赋税本轻。各直省上则之地。每亩科银不过二钱三四分。中则下则止于一厘数毫。至甘肃省分。有科银二毫者。虽地之肥瘠不同。然较古人什一之法。又轻甚矣。是以遇丰收之岁。寻常百姓。未有不愿早输　国课。幸免追呼。即有一二疲玩之户。该州县果能实力督催。亦何难于完纳。无如不肖州县。懦者缓于催科。强者敢于擅用。迨至积欠已多。或营谋升调别缺。离任即可议结。或赶紧加捐级纪。抵销仍可居官。此钱粮所以日见不足也。查吏部旧例。内载各省督抚应行保题各缺。承追督催停升征收之案。不准保题。又调补调署官员。督催分数钱粮。不准调补。详核例意。盖欲使众知正项钱粮。为州县首务。傥有积欠三参四参。即有降革之虞。不调不升。绝无营脱之计。法至也。

后经各督抚违例保题。率经部驳。复因难于得人。又准其遇题调要缺。将各省应升应调人员。任内一切因公处分。无庸核计。在　　皇上任用大臣。原冀督抚无所牵掣。或可以收得人之效。而狡猾之州县。反思可以辗转委卸。顿生离任幸免之心。伏思督抚题调人员。必曰人地相需。非此人不可。夫　国家所以设官。原欲其尽职耳。该州县于本任地丁正项钱粮。尚不能经征全完。何以谓之才。何以谓之能。既准其违例升调。则州县视钱粮之不完。为无关紧要之事。实欠尚且拖延。带征更难催解。积欠日多。未必不职此之故。臣愚以为与其临事以筹额外之财。何如先事而严应征之课。应请　敕下嗣后州县经征地丁正项钱粮。已经初参者。无论何项缺出。一概不准升调。并已经初参之后续行捐纳加级。亦不准抵销处分。庶几州县之懦者。可以有振兴之念。强者可以有警惕之思。而地丁钱粮。不至愈欠愈多矣。一盐课宜酌立章程核实处分也。查各省行盐之地。额征银五百余万两。近来每年报征足额者绝少。而报征缺额者动至数十万两。所欠率归铳赔蠲缓。核计数年中。即已少征一年之课。此犹是正引正额也。外此带款到限。则借口滞销。商捐到限。则但称疲乏。至于帑本发自左藏。一年应有一年之息。而息银不按年批解矣。令缴回本银。而本银不按限完交矣。至于加价随同正引。一银应加一引之银。而加价另报积欠矣。即分限带征。而限外又展限矣。凡此款项。并非府库之羡余。乃系　国家之度支。或养赡兵民。或藉资工饷。月出岁出。一款不能暂缓。而年复一年。数千百万可以虚悬。无怪用项日绌也。近今言盐利者。或云改征盐税。或云就征课。此均非轻举之端。亦非臆断之事。臣反复思维。凡事之百獘丛生者。宜先去其太甚。然后可以次第整理。盐务之紧要。在奏销。在引目。而其太甚之獘。亦即在此二者。其一奏销展限也。查吏部盐课初参定例。运使提举分司场大使等专管盐务之官。欠不及一分至五分者。均降罚停升戴罪督催。至六分以上者。革职。盐政核计初参欠不及一分至六分者。亦降罚停升戴罪督催。至七分以上者。革职。初参后仍加复参。处分不为不重。无如奏销限期一展。每见二月应题报者。辄展至八月。以致例定奏销限内。虽全不征完。亦无从查问。迨题本到部。按款行查。动经数月。名为一纲之银。实则两纲之限。况展限后仍多未完乎。详查地丁奏销。从无展限之事。即盐法各例。亦无准其展限之条。而行盐大员。往往踵案行之。冒昧渎奏。此不可不严禁者也。其一铳引赔课也。查督销盐引定例。各省官员督销盐引欠一分至四分者。降职停升戴罪督销。五分至七分者。降级调用。不准以融销开复。至八分以上者。革职。是盐务之例。不但征课之责成甚重。即销引之考核亦严。无如铳引赔课之端一开。一切均可诿卸。盖铳引则不计引之已未完分数矣。赔课则不计课之已未完分数矣。甚至督销未完。遇停运铳销时。反将原参处分一律议结。滥入吏例。尤属非是。

夫课随引征。销引不完。尚干吏议。岂可铳引不行。反无罪愆。如云停运仍令赔课。似于课款无碍。不知赔课必至分限。全赔则全缓。半赔则半缓。列入带款。辗转拖延。均归无着。夫本纲正课。一分有欠。即应查参。岂可全数不完。反准其分限。而行盐大员。又往往踵案行之。冒昧渎奏。此尤不可不严禁者也。应请　敕下各省督抚盐政。嗣后永不准奏销展限。务令按期题报。如征不足额。即照初参复参各例核实议处。亦不准铳引赔课。如有妄请通纲铳赔分限者。则是全纲正课丝毫未征。不完已至十分。无例可科。应将督征经征各员。加等议罪。其或取巧渎请铳半赔半者。亦应照五分未完之例。先行议处。所赔一半。不准分带。仍按复参例限完报。从严查议。至于带款商捐帑利加价等项。均各有定限。如到限不完。及届期再展。应由部臣随案查参。加以处分。仍严行追缴。至于各处商欠。亦宜实力催追。查商人欠项。定例本有枷号杖徒及查封家产之条。无如外省积习相沿。徇庇不免。以致奸商无所畏惮。应请　敕部查明。务将各商欠项。按限严催。如不完交。即将该商治以应得之罪。庶几在官者有所顾忌。在商者少戢奸萌。盐课不致日亏日甚矣。一各项税务亏欠应设法变通也。　国家惟正之供。地丁盐课而外。则税务矣。近年以来。各处关税。有或足或亏者。有无岁无亏者。夫同此货物。同此流行。较之数十年前。何以顿相悬绝。盖税官之办理不。家人之卖放。奸商之偷漏。居其一也。故此人任之则足额。彼人任之则亏短。是其明验。亦有年岁之水旱。道途之阻滞。物价之消长。居其一也。故今岁此人报亏。明岁彼人亦报亏。是其明验。现当税物赔补之例方严。在侵课肥己者。原应惩办。而在坐守少收者。亦徒事追呼。且所亏半属盈余。无从加之重议。若不酌量变通。恐课项虚悬。　国计无补。臣反复思维。事之在民者。不可舍旧而谋新。此宋王安石青苗方田之法所以滋扰也。事之在商者。可以酌盈而剂虚。此唐刘晏榷居大半民不告勤之所以可行也。拟推广旧例而补苴之。查户部例载。京城九门以外。开设铺面者。分别等则。令大兴宛平二县征收税课。上则铺户每户征银五两。中则征银二两五钱。下则免税。九门以内。铺户供泼水垫道之役。不征税银等语。又田赋例载。直隶天津沿濠铺面。房租银若干两。又喀什噶尔伊喀喇沙尔阿克苏等城。头等房每间租银三钱。二等房每间租银二钱。三等房每间租银一钱。又乌里雅苏台科布多等处。亦大率相同。又例载。各省商税。均令按照额征数目。照例征收各等语。伏思铺户房屋。京城有之。各省会亦有之。各州县镇店尤多有之。每见人烟辐辏之地。卖买繁华之区。有无异于京城者。而例内所载铺税。则止有京城直隶天津新疆等数处。即例内所载各省商税。通计总数。亦止于岁征银二十余万两。挂一漏万。殆所不免。由是推之。各直省铺税。例内未经明载者。岂无因而宽其课乎。特恐州县之私征。吏胥之肥己。未入　国家之正供耳。

今拟京城外铺商画一办理。查奉天府及各处省会十八。府一百八十有一。直隶州六十有八。直隶厅一十有二。州一百四十有七。县一千二百九十有四。其间镇店繁剧之所。如汉口仙桃等镇。王营张湾等处。大乡巨堡。不知凡几。其铺户动以万计。今截长补短。裒多益寡。除省会及府属地方均隶州县管理外。祇以直隶州厅州县合计。约一千五百二十余处。从少科算。每州县以八九百户均匀。应有一百三十余万户。以三分之一归上则。应有四十三万余户。照京城铺税上则五两之例。每岁可征银二百十余万两。以三分之一归中则。亦应有四十三万余户。照京城铺税二两五钱之例。每岁可征银一百七万余两。至于下则。京城铺税。例载免征。已与新疆下则等房每间一钱之例两歧。且免征之例。虽为宽典。流獘实多。盖商贾之会计。较及锱铢。既有下则免税之例。则虽上中则殷实之户。亦不免有避就之心。冀图偷漏。况分别等则。必须官为指画。而奸商猾吏。串通贿属。将上中则之铺。捏入下则者。恐复不少。即如现在京城九门外。铺户何止数万。闻大宛两县铺税。岁不过四五千金。其为奸商之隐匿。吏胥之卖放。从可知矣。今拟下则照新疆下等房之例。亦从轻每户酌征银一两。仍以各省一百三十余万户分计。以三分之一归下则。亦应有四十三万余户。每岁亦可征银四十三万余两。三共合计岁可征银三百六十余万两。此系大概估计。从少核算。若逐细察查。据实开报。大约不止此数。因旧例推广而申明之。此与关税征商之意无殊。而于　国家宣课之条有裨。议者或谓所加虽属无多。究系加税。恐病商也。查地丁税课。皆系正供。然取于民。与取于商。势虽同而理则异。盖土田所出。俱有定数。若官长多加升斗之粟。民间即少数日之食。此加赋之所以不可行也。至于商贾之经营。与农夫迥异。盖其贸迁有无。惟视本计利。率皆于所卖之地权贵贱耳。今即少有所输于官。仍可取赢于众。况铺户本利大者数十万数万不等。即本利小者。亦非数百千不能。上中则之铺。按月计银。止于三五钱。下则之铺。则每月计银仅数分。俱不过万千分而取其一。本利小者。既轻而易举。本利大者。更宽然有余。实不足病商也。议者又谓官吏办理易于滋扰也。臣拟立法之始。令各直省督抚派委廉明之员。于编查保甲之便。详行查勘。多者不准隐瞒。少者无须科派。细定册簿。按年征收。随同正杂各项。由各州县批解司库。报部拨用。仍将应缴等则。明白告示。如有吏胥藉端勒索。该管官严加惩办。傥该管官员。有失察及隐匿等事。从重议处。责有攸归。自不至于滋扰也。如此办理。税有定额。吏胥不能卖放。税有定所。奸商亦不能偷漏。而各关税实有征收不足者。亦可借此羡以补之。庶几经费可以少裕矣。一河工官员应行改易也。　国家各项经费。皆有定额。独河工钱粮。不能限之以制。惟其不能限之以制也。则河工劣员。多方侵冒。肆意奢靡。相沿已久。视为固然。以冲决为可乘之机缘。以修筑为众人之利薮。此河工之钱粮。所以日费日甚也。

盖别项工程。傥有过失之处。尚可实力稽查之。逐款核减之。河工则与别项工程迥异。堤段绵长。头绪繁多。虽岁抢各工。已难稽核。至于大工。动辄万人。长或百里。兼之已堵复冲。既筑还蛰。若非经手之人。虽日在工次。亦不能知其底蕴。况不在事中之人乎。虽欲稽查。不能稽查也。至于核减岁抢另案各工。既经开报。必曰某工情形甚重。某工过于危险。若经核减。无事则已。傥有冲决。即以核减为卸责之地。至于大工。尤不能不听其开报。即部臣就案驳诘。亦不过摘其失辞。去其小数。不能得其要害也。虽欲核减。无从核减也。夫河工既不能稽查。又不能核减。　国家钱粮。何所底止乎。臣反复思维。欲节省　国家之钱粮。须先转移河工之风气。欲转移河工之风气。必须河工大员有廉节之操。河厅各官去龌龊之人。方可以渐而收效。臣愚谓河督河道等官。固宜责令晓畅河务。然而风气日趋。帑项日糜者。则不视乎河工之熟与不熟。而视乎习气之重与不重。盖习气既重。则用度必奢。用度既奢。则不能不需索属员。需索属员。则不能不受其挟制。既受属员之挟制。则不能不为多请钱粮。任其浮冒。如去年南河张慰祖之事。因糜帑误工。该河督张井并未奏参。及至　　钦差大臣朱士彦等奏参之。枷号工次。甫经定案。乃该河督转为之请项代赔。若破除情面无所瞻徇者。何至出此。此所以河工大员。必以廉洁为首重也。向来河工之专设河员者。盖因其办工有年。或冀其治河有术耳。然办公易甚。治河甚难。目前河工各员。不但治河非其所知。即办公亦多因人成事。夫治河者。全河局势。了然于中。相其机宜。得其要领。非有学问者不能也。河工钱粮。动经万亿。操纵在握。侵冒不行。非有操守者不能也。今河工各员。大率河员子弟。否则粟生例监。染河工之恶习。方且欲因之以获利。其学问操守。可想而知。期其治河。不亦难乎。至于办工培筑挑挖等事。河营官兵。能者八九。每遇大工。皆此等人通力合作。而河员则在总局料场者居多。即在工者。亦不过旅进旅退。随众附和而已。河督保奏厅员。往往张大其辞。一似非河工出身人员。必不能深知河务。然查我　朝靳辅齐苏勒嵇曾筠。皆为治河名臣。或由地方改补。或以京员外放。皆非河工之人也。即近世河臣如黎世序。亦称有为。亦非河工出身之人也。继黎世序者为张文浩。任之日无多。旋即偾事。河工出身人员。无足重轻。从可知矣。闻河员缺出。有将地方官升调之时。其少知自爱者。皆惮其腥膻。虑其危险。视为畏途。乃指捐分发河工各员。则欣欣然乐之。贸贸然就之。其志趣又可知矣。此臣所以谓河厅各员龌龊之人宜去也。自丁丑科大挑之后。河工佐杂。有正途班次。近来河道各缺。　　皇上多以正途人员简放。犹且　轸念河工。本年复将正途人员派往学习。已非全属河工之人矣。惟河厅各官。尤为河工切近之官。工料钱粮。皆其经手。关系最重。查分发投者。多属此项人员。先尽者。亦多此项人员。习气既深。积重难返。似应量为改易。臣伏思各省知县。有蒙　　皇上特达之知者。亦常指缺升补地方同知知州等官。今河工同知通判。职分虽微。而督工备料。是其专司。其责任最为紧要。嗣后如遇河工同知通判缺出。可否　　皇上将曾任繁要。又经督抚保荐之知州补放。似较候补河员为妥。

盖曾任繁要。自系有用之才。能膺保荐。应无最下之品。再为之明严劝惩。果经历六汛防守。三年工程巩固。或予以升阶。如有冲决。亦即严惩。其河工捐纳候补官员。均改归地方。不必再留工次。如此改易。则河工大员有廉节之操。河厅各员无龌龊之习。庶几河工风气可以渐移。而　国家之钱粮亦可以少节矣。一各省亏空宜设法填补也。　国家经费之所用者有数。而亏空则无数。经费之所用者可知。而亏空则不可知。寻常人所议论某省亏空若干。某缺亏空若干。人言原不足为凭。然各省州县交代迟延。逾限干议者甚多。夫仓库果实。则交代之事。无难按限出结达部。何至避就于册造之舛错。驳查之迟延。由此思之。州县之亏空。实不能无也。盖州县之亏空有二。有因公而亏者。有因私而亏者。如缺本荒瘠。又当冲要。或差使络绎。或年岁不登。实左支而右绌。乃借东而补西。此亏空之由于那移者也。有任之初。即负私债。不自检束。既交迫于公私。遂侵及于帑项。此亏空之罹于侵欺者也。那移既为例所必禁。侵欺尤属罪不容逭。是不当严惩而亟治乎。然为　国家之计者。不办则仓库终虚。办则帑项无着。州县之存储米谷也。所以防灾歉。州县之存储银币也。所以备盗贼。使皆那移侵蚀。无事之时。尚可掩盖。傥有缓急。军饷民食。何以应之。当此之时。虽将亏空之员。加以重谴。亦无及矣。是亏空不办仓库终虚之可虑也。督抚参奏亏空之员。必曰将该员赀财查封备抵。似属严厉。但亏至成千累万者。其非富厚之家可知。其非节俭之人可知。况既有亏空至干参议。本人岂不知之。虽有财产。早行寄顿。是查抄之事。虽有其名。并无其实也。统辖兼管。则有分赔代赔之例。然分赔代赔。限期本缓。处分亦轻。有官者犹顾惜升阶而交纳。离任者率皆设法以支吾。是以督抚即将所有亏空各处全行查出。亦不过将侵亏之员。办为那移追缴。而　国家之钱粮。总归乌有。是亏空一办帑项无着之明验也。臣思各省之亏空。虽在于州县之胆玩。亦由于督抚之纵弛。夫州县之有亏空与否。督抚无不知之。果能正色率下。其侵蚀而亏空者。照例重惩。即行参办。其那移而亏空者。既非侵冒。亦应停署停补。俟其交代清楚。再令任事。其接前任那移能行弥补者。并应升擢之。有劝有惩。亏空自可日少。乃外省悠忽置之。能弥补者未必邀其励。因公者未必蒙其体恤。因私者反得姑容。以致良夺气。顽劣肆心。亏空所由日甚也。向来办理亏空。有清查之案矣。然不肖州县。反以事已　上闻。更无忌惮。非特不补旧亏。且致更增新欠。是清查不可行也。向来又有　　钦差盘查之案矣。使者非地方之官。则难于访查。奉差无久远之限。则易于隐瞒。通融那垫。亏缺如故。是盘查又无益也。臣愚昧之见。可否　　皇上责成各督抚。将本省有无亏空。自行查明。不准覆奏。致蹈清查故辙。但限以三年或五年。设法弥补。并令该督抚久于其任。无所委卸。迨届限期。　　皇上再将素所亲信操守可靠未经外任之人。补放各省督抚等官。密令严加察查。似较　　钦差盘查无地方之责者。少有把握。如果仓库充足。是该督抚不负委任。自可常受　　圣恩。如仍有亏缺。即行查参。将亏空之员。并督抚一体治罪。如此认真查办。庶亏缺可期渐少。而仓库日就充盈矣。

一各项费应设法节制也。查支发各款。除廪禄兵饷之外。统归杂支。皆　国用之常经。是可例于费乎。然应支而支者。虽亿万皆可谓之常经。不应支而支者。即丝毫亦直谓之费。为　国计者。若居家然。日用所必需。固无须吝于出纳。而无端之浮费。亦不使之虚糜。然后大端有节。小数不滥也。查各项支款。为数多者。或至数十万两。为数少者。或数十百两。臣每见为数多者。细按之有浮费之处。为数少者。实计之亦有可减之条。夫各项支款。由部核销。岂承办之人。毫无计及乎。详思其故。盖非承办之人任其恣肆也。大率各项支款。某部承办。某司承办。在户部者。工部不能干预。在工部者。户部不能干预。甚至隶此司者。彼司不能知。隶彼司者。此司不能查。即承办之人。偶见其过费。或以为相沿已久。不便更张。或以为所费无多。无须剔。因循行之。不以为事。不知经费之用。不但成千累万当郑重出之。即零星支款。散见之虽少。统计之则多。偶尔举行之事费犹有限。源源相接之事。所费则不可量矣。户工二部。支放何止千百。仅据臣所知者。约举数端。以概其余。其为数多者。如采买绒斤一款。查绒斤例价。每斤准销银二两。一经采办。每次多至一万八九千斤。及二万斤不等。约用银四五万两。再加染价。又复数千两。或至万两。相因行之。视为固常。夫应用之物。但期足用而已。外库绒斤。本非常用之物。即使用处偶多。亦应核算撙节。再行采办。闻向来办理此事。往往库存尚多。即行采买。该商人等接奉部文。即可支领钱粮价值。而又延宕不交。动经岁月。甚至已经行文采买之后。未经批解交纳之先。竟有复行采办者。压前等后。尤属影射含混。如果库储较多。本不应采买。即批解不到。亦只应查催。断无重复采办之理。现在库储绒斤。已存至七万数千斤。是其明验。岂非以有用之帑。置无用之物。徒为该商等侵润地乎。又如崇文门城楼拆修一案。道光元年。该处报呈情形甚重。亟应修理。工部及查估处所。亦以为情形果重。准其修理。已经奏请　　钦派大臣承修矣。嗣经钦天监择日开工。以为本年不宜修造。必须三年后方可兴修。工部欲仍执兴修之议。则方向不宜。欲竟从暂缓之说。则前言不掩。于是办理杉木数百根。四围盘架。名为保护。夫以城门楼座之重。岂细微之杉木所能撑支。其为掩饰。可想而知矣。如是三年。始行拆盖。伏思果系不可缓之工。何以迟之三年。并未倾圮。如系可缓之工。何以前此三年。准其兴修。核计城楼箭楼二座。咨取物料。请领钱粮。动经数万。岂非徒事虚糜乎。此为数多者。浮费太过。必应节省者也。其为数少者。如内库锁向来不铸钥匙。每开库时。用铁锯磨断锁梁。及至锁库时。用新锁。以铅锡灌注锁腹。系属慎重之意。然铁锁之大小。其径围不过三四寸耳。内库之收发。其启闭不过五六日耳。乃每次支领铅锡。竟多至八九十斤一百斤不等。数目之悬殊。至于如此。又河南岁报河图销册一项。河图描画用绢丈余。工料有限。销册用簿数本。写非难。而每岁开销银二百五十余两。此为数少者。支销亦滥。并应删减者也。

以上各款。如果所费只有此数。以　国家经费之大。尚不致因此数事。便形支绌。特恐过费者。不止此数事耳。食其利者。恒极力弥缝。昧于事者。又无从指摘。日复一日。积久遂多。　国家经费。不与漏卮相等乎。是不可不条分之而统计之也。臣愚昧之见。应请　　皇上敕下部臣。除估计工程。但可缓者。一概从缓外。至于各承办支放处所。应令户工二部。详加查察。但近三年之内。有例有案有定数之款为一单。将有例有案无定数之款为一单。将有案无例之款为一单。斟酌乎事体之轻重。核计乎度支之多寡。如有可以裁减之处。于单内注明。或再　简派明干大臣。将户工二部所议款目全单。通盘覆核。逐条详议。将无碍于公事。有益于　国计者。大加裁汰。俾事有限制。用无冒滥也。议者或为钩摭细微。有妨政体。且相沿已久。一经裁减。事邻于苛核。臣谓经费应归实用。不能以糜费　　皇上之钱粮为得体也。官吏皆有常糈。不能以余润小人之私囊为宽政也。惟事贵核实。用期得当。固不使公务有所窒碍。亦不使帑项任其滥支。庶用款有节。而浮冒可杜矣。以上数条。谨就臣见闻所及。惟期　国用慎于出纳。经费济其盈虚。非敢滥开利源。致妨政体。所有臣愚昧之见。是否有当。伏乞　　皇上圣鉴。

　　议覆筹补库款章程利獘疏道光二十八年　
两江总督李星沅

窃臣接准部行。道光二十八年十二月十五日。内阁奉　　上谕。前因户部奏筹补库款一折当派宗人府大学士军机大臣会同户部妥议兹据王大臣等议定准驳并仍会同户部另议章程五条开单具奏朕详加披阅尚属周妥总之有治人无治法穷变通久全在因时制宜除实有不便于民者准该督抚奏明外其余令在必行谅不敢莠言乱政等因钦此。跪读之下。仰见我　　皇上执两用中。权衡至当。于变通尽利之道。殷恤民求瘼之咨。下忱曷胜钦服。臣伏思法无久暂。待人而行。治有经权。以时为大。盖因民之所利而利之。即以美利利天下也。惟利与獘相因。有利不能无獘。与其补救于事后。莫若豫绝于事先。故当慎初惟终。尤当思艰图易。此次王大臣会同户部另议章程五条。胥得裕　国便民之要。奉　　旨令在必行。洵无不可行者。窃以事关重大。务期行之久远。毫无流獘。自不惮再三详慎。共效刍荛。如钱粮积欠一条。应行澈底核办。非清查不能截数。非抽查不能见真。诚得　钦使巡行。立可破除徇隐。惟清查重在弥补。如江苏州县。向多垫银完漕。而以漕尾作抵。此为官亏役欠。待追待变之款。率皆列为存库。非尽实在见银。恐日久套搭。渐成虚帐。是以奏请清查。节经抚臣会同饬办。必先厘定数目。分别有着无着。现官本省外省。核实照数催追。不容任其决裂。计奉　钦使抽查自须弥补以后。彼时已由藩司依限提银。造册报拨。并不存留属库。似应以藩司拨册。部中执为定案。指拨不能应解。即行从重究惩。若　钦使远来。周历外郡。文案则繁难理。官员则接替靡常。既未能专驻一隅。致顾此而失彼。即不免暂支一候。仍暮四而朝三。行者有跋涉之劳。居者以道近为事。追逋而外。恐益差徭。此积欠可藉抽查。而抽查宜有利无獘也。如粮漕折色一条。奉行原有成例。自可着为新章。以便粮户之输将。亦省帮丁之津贴。事半功倍。无过于斯。现议准米折银。以百万石为率。统计有漕省分。为数无几。亦极简易可行。应与抚臣咨饬商办。惟州县本折兼收。原为帮费之用。银钱究无定数。各视地方情形。裒多益寡。若榜示定价。折收解部。则必通省一律。多者不见少。而少者乍见多。且必全数征银。正当银价日昂。递年分成加展。尚须豫为计及。至　　天庾之储。最关巨要。奉天河南陕西各省。虽可循案采买。然或年景不等。粮价不等。运脚不等。招商海运。原难悬定数目。似应由　盛京将军河南陕西巡抚于来岁先行试办商贩。商贾能否津市云集。共得粮石若干。京仓支放有余外。再定成数折银解部。此漕粮可收折色。而折色宜有利无獘也。如长芦山东酌改盐法一条。现经　钦派王大臣前往查办。必能详定规模。折衷　　干断。以兴禺筴之利。非臣所敢与议。如河工节浮费裁员一条。东南两河臣实专其责。臣于兼署河督任内。曾以欲绝虚縻。当除浮费。附片缕陈。各厅汛冘缺。应与南河督臣会查再定。如矿厂可广开采一条。臣所辖江西省。旧有封禁山。与浙江福建接壤。每岁三省总兵会哨巡查。现在有无矿苗。能否开采。应与江西抚臣闽浙督臣抚臣体察情形。会商妥办。亦非臣所能遽议。臣所兢兢持议者。实顾天下大利。　　圣主为民开之。民为　　圣主守之。即兴利以除獘。斯利赖者无穷。事前防范愈周。事后推行愈广。自知蠡测。无补高深。而犬马愚诚。亟思竭千虑之一得。可否吁恳　　鸿施。饬下廷臣。复加采择。核议施行。如臣言一无可取。徒烦　　圣听。求　　俯赐罢斥。以为莠言乱政者戒。谨折具奏。伏乞　　皇上圣鉴训示。　

　　戒患贫言利疏咸丰元年　　　　　
王东槐

窃维政事之得失。系于君心。国家之安危。系于民心。记曰。德者本也。书曰。民惟邦本。本岂有二哉。盖君心常视民心为权衡。则施之政事皆得其宜。而天下理矣。我　　皇上德性渊冲。恭默思道。诸凡声色狗马游观玩好之缘。早已昧爽丕显。力为禁绝。无俟臣之动色相戒也。臣所窃窃然虑者。惟恐患贫之见中于意念耳。数年以来。经费支绌。每遇拨款。动形周章。而赋税所入。亏短益甚。此得不为之虑乎。去年江浙被水。减漕过半。京仓所储。仅止一岁。各省筹办米石。尚无端绪。此得不为之虑乎。然患贫之见一形。窃恐言利之徒乘间而入。掊克聚敛。将使民生日促。元气日耗。则患有甚于此者。盖百姓之贫匮亦甚矣。自银价昂贵。民间暗加一倍之赋。既苦于拯救之无术。又水旱伤之。盗贼夺之。贪官吏。捶楚而朘削之。疲氓所余。岂复更堪索求。而巧为招财之计者。未尝不曰无损于民有益于国。夫财而不取诸民。必别有神输之术则可。不然。不取诸民。仍是亏短国帑耳。试以捐输言之。每事例一开。盐商辄请捐输数十万。先由运库垫交。然后分年扣还。及核其亏短。都不堪问。即如道光二年。清查两淮运库案内。旧欠至四千三百余万。则与其捐输。何如缴欠。与其运库垫交。分年扣还。何如运库先行提拨。再令缴欠扣补。故盐商捐输者。掩耳盗铃之术也。又捐输一途。见任官为多。非为己身捐升。即为子弟捐选。所捐之项。即正赋也。所亏之项。即捐款也。去年清查案内。山东一省。库亏一百四十余万。江浙更有甚焉。逮清查既行。而捐输遂无应者。其故可知矣。事例不停。库亏不止。故见任官之捐输。剜肉补疮之术也。捐输之獘如是。更复易为开矿之举。惊扰百姓。利害难测。可谓愈趋愈下矣。孟子曰。货财不聚。非国之害也。又曰。无政事。则财用不足。臣查户部岁入之款。四千四百余万。其岁出之款。计三千九百余万。是　国家经制。本有余裕。纵遇偏灾。无伤大局。而财患不足者。则政事之不修也。督抚整理有方。地方安静。寇盗不作。则耗财者去一。边防慎守。无生事以挑外患。则耗财者又去一。河防得要。长流顺轨。不使更添别款。则耗财者又去一。州县之官。斥贪墨。崇清廉。陋规力裁。流摊永禁。则耗财者又去一。去兹四害。而又罢不急之工。捐无益之费。　　皇上躬行节俭。为天下先。户部诸臣先事持筹。必量入为出。无量出为入。如是。则财患不足者。未之有也。至于仓储之计。现米既足支一岁。今年新漕。及各省采买之米。犹可得二百余万石。明年所缺。数月粮耳。查道光二十八年。四川总督琦题奏。内称实在存储常平仓米谷麦荍豆粟青稞二百二十九万余石。应令该省沿江各州县酌拨米谷粟麦五十万石。雇觅商船。运至湖北。令附近停运漕船。迎接北上。山东山西河南。亦酌拨常平米麦各二十万石。以实京仓。不得以霉变一语。希图搪塞。如是办理。既可察督抚奏报之虚实。并可验州县出纳之当否。盖筹划仓储。而政事在其中矣。

夫财用之足在政事。政事之修在同民。同民之道在去利。仲虺之称汤曰。不殖货利。周公之称文王曰。以庶邦惟正之供。可知正供之外。凡有求取者。皆为争利于民。故大学重戒言利之小人。以是为同民好恶而已。今之兵威。非能震慑中外也。寇盗灾害。非不迭起间生也。而百姓安固而不摇者。以　　　列圣深仁厚泽。有以固结其心耳。此　国家之元气也。　　皇上政伊始。天下熙熙然。想望　仁政之行。德教之施。奈何以患贫之见重疑天下。而不明示以不贪为宝之意乎。查道光二十八年。王大臣议请开矿一条。臣在户科给事中任内。曾具疏言其不便。留中未发。道光二十九年。顺天府遵查鳌鱼山等处矿场情形。奏奉　　　谕旨严行封禁。现惟湖南江西等省。尚行试办。相应请　　旨饬下各该督抚一律封禁。其余财利。非经制所有者。概行停罢。庶使百姓咸知农桑为本务。钱漕为正供。外此一而计出于捐输。请叙之例又多参差。乃至廷臣议立新章。宽予减数。外省军营所用。虚折太多。不堪细诘。若早从旧法。不至于帑藏之窘如此也。其续叙之例。所立名目。如遇缺分缺指省加遇缺先选等捐者。人数不多。济用甚少。而选补各法。为之大坏。前例未已。后例又更。如踵趾之相践。岂能久行。臣愚以为是议也。启天下之竞心。而失　国家之大体。实不终日之计也。今者西军务未竣。南河又告漫溢。事与嘉庆甲戌年类同。闻户部已筹划捐饷事宜。然定见之始。最宜正大。切勿牵捐输各例名目。以紊旧章。应请　　干断。敕部臣除湖南广东广西已捐仍准与新例间用外。此后永停捐输事例。另开大捐。一以嘉庆年间捐例为准。凡续增条款。悉令删除。天下之欲仕者。愿登于　朝。自必踊跃而至。诚立法平而为道坦。则趋之者自众。予之者至公。且使正班正途。并行不悖。故捐例一复其旧。人心静而王道可复也。此今日之第一要务也。其见在钩稽似为真实。而确按多属子虚者。更有三大件。一曰清查。二曰报效。三曰生息。清查经大臣一再查核。犹未实未尽。徒使黠吏得轻负担。而病故疲乏之人。实鲜可追。限期既急。张皇补苴。势不得不以优美之地。与人为挹注酌剂之术。遂致贪墨者得所藉手。望利而趋。剜肉补疮。害及吏治。所得解缴。至多不过弥补数千。民怨繁兴。责归大吏。虽贤能有素。亦被不之名。且其解出清查款目。断不能凭虚设法。率那新赋。以偿旧亏。略有所收。而新赋已形其短。奏销期迫。或以粮串质钱。或以来年钱漕折减作收。勉强凑集。是　国家无豫征之事。而州县已开其端。其害政甚巨。然成事已难全改。臣愚以为不若专力以收新赋。新赋解足。乃催旧亏。庶不致本末倒置。使现在者并归虚无。其事人所共见。显而易明。应请　　皇上敕部臣妥议缓急。提要保元。务令一年之正供。足济一岁之　国用。则法不生獘。利可无害矣。若报效者。鹾使之夸张。商人之伪举也。无而为有。视为惯常。查向来惟河东池商尚有实缴。近年惟淮北票贩不致全虚。历计长芦两淮等处报效各案。已缴者无非那掩。未缴者多成积亏。其议叙职官。早经售市于人。黠商转有所利。

臣愚以为　朝廷崇尚实政。则此等虚名虚款。亟宜廓清而埽除之。可否请　敕部臣尽豁其报效之名。严追其帑欠之实。以后永远不收商人报效。亦不准借帑行盐。庶几诡獘悉去。有裨实用。伏候　　圣裁。若生息项下。为款极繁。近如直隶之水利营田。远如浙江之海塘节省。以及各省之公费。非不年年具有收欠报销。然臣闻本多侵蚀。利更渺茫。其所报收。皆由那转。甚至有并未发商。虚存领结。不入于官手。即入于吏手。相因成习。暗中已成巨亏。所得实不偿所出。臣以为此后量度情形。不若全收本银。蠲其利欠。则上不与之争利。下亦无由侵公。较为有益而无损。其盐务中调剂帑利。设为加价等獘。皆可尽杜。臣见闻所及。不敢不胪列以陈。伏祈　　皇上饬下部臣。与前三条一并通筹商议。以归简易之则。杜蠹蚀之门。于　国计政体。并有裨益。臣为崇实去伪起见。千虑所得。是否有可行。统乞　　圣明训示。

　　户部会奏筹议节流各款疏咸丰元年　
王庆云

窃维自古理财之道。不外开源节流二端。开源之道。必须有利无獘。或獘少利多者。方可举行。臣等旦夕思维。未有良法。可裨经费。惟节流之道。臣等随事讲求。有以节制为节者。出纳必求其实在也。有以节省为节者。度支必戒其虚縻也。是皆取　国家所自有之财而理之。果能实力奉行。积久自收成效。谨将臣等筹议各条。呈　　御览。

一严核上下两忙已未完数目。分别藩司功过以专责成也。各省正杂钱粮。经征责在州县。督催责在道府。而考核提解。则其责专在藩司。藩司果能破除情面。于催科不力之员。勒限征解。遇有已征未解者。查明即据实严参。何致使州县亏挪。成为积欠。故必藩司功过分明。而后钱粮可期起色。查各省上下两忙应征正杂各项钱粮。俱有定数。向由各该省于每年上下两忙截止后。将已未完数目各奏报一次。原以警惰征。示核实也。乃迩来各省奏报。上忙未完。声明于下忙再行核计。下忙未完。亦仅云现在赶紧催征。迨至奏销。始将各州县未完分数报初参。而于二参届限时。州县规避处分。上司意存瞻徇。大率升调离任。延不开参。节经臣部迭次奏催。置若罔闻。以致钱粮繁重之区。州县官有更易至数任。题参至数次。而积欠有增无减者。此正供所以日绌也。臣等再四熟商。除州县官未完分数。仍令该督抚于题报初参后。据实开送二参。毋许迁就徇隐外。藩司为一省钱粮总汇。若仅于奏销时照督征例随同议处。轻止罚俸。重亦级纪足以抵销。盖藩司考成。合计通省。其所欠银数。原不过一二分。故处分较轻。因之征提不力。拖欠频仍。积久成为巨款。拟请嗣后各直省上下两忙。各于奏报到齐之日。由臣部北档房汇总。分各省已未完分数简明清单。专折具奏。其未完省分各藩司。请　　旨交部分别议处。其扫数全完者。亦应仰恳　　恩施。量予议叙。至议叙议处之重轻。俟　　命下之日。即由臣部会同吏部酌定章程。通行遵照。庶免临时歧异。如此立示劝惩。功过分明。则各该藩司自必倍加愧励。于钱粮不无裨益矣。再上下两忙。既由臣部汇奏。则各省奏报。不宜迟延。应并请　　旨饬下各直省督抚奏报日期。务于两忙截止二月内具奏。傥有逾限。即将该督抚照迟延例议处。

一各省存剩款项宜按年按款抵拨以免牵混拖延也。查各省应用款项。或由本省留备。或由外省协拨。一款有一款之定额。迨至奏销余剩。应照例按款报拨。方谓之实用实销。乃近年以来。各省习成疲玩。遇存剩应拨之款。辄借口宕延。甚且一任臣部行催。付之不答。现经臣等稽查。登记册籍。江宁一省。登记未经入拨者。至六百余万两之多。　国家自有之财。岂容置之不理。臣等公同商酌。与其留此余存而辗转无着。不如按款抵拨。使款目分明。即如各省额拨俸饷一项。内有建旷余存。甲年用剩之款。乙年奏销。即可抵拨丙年俸饷之额。其余文武官养廉满营绿营等款。递年皆有存剩。若新拨仍复取盈。年复一年。伊于胡底。自应变通办理。以便句稽。大抵臣部句稽之术宜用分。分则有条不紊。而外省牵混之獘由于合。合则挪东掩西。相应请　　旨饬下各督抚严饬各该藩司。嗣后将本年奏销实存余剩各款。即于本内声明。入于次年拨册额给数内。尽数扣抵。以归实用。由臣等督饬各司员。将扣抵数目。认真稽核。如有存剩。不行列抵。仍以定额朦混请拨者。即据实严参。庶款目爽若列眉。无所容其牵混矣。

一外省留支驿站款内余剩银两宜提存司库以补封储也。各省封储银两。原以备缓急不时之需。不容擅动。迩年以来。因拨款不敷。不得已而动及封储。以致现在殊多缺额。臣等思京师与外省。犹手足与腹心。每遇部库筹支。未尝不兼顾封储。时深焦灼。急应筹补。以期有备无患。查各直省编征驿站银两。向由州县留支。有余则解司报拨。惟此项额编本宽。是以留支多而实销少。每因提解不力。渐至报拨少而亏挪多。经臣等督饬司员核计。此项余存。每岁约有四十四五万两。惟甘肃省扣储司库。随入拨册。湖南湖北两省造入该年民赋奏销。云南省实用实销。并无余剩。其余各省。多则数万两。少亦数千两。虽次催令报拨。而每以提解未齐。藉词延宕。臣等公同商酌。此项本系　国家正赋。即使散在州县。丝毫无亏。不如提解司库。缓急有备。现拟由臣部行令各督抚转饬该藩司。令各州县于留支银内。除实销若干外。将余剩银两。尽数提解司库。以备封储。如遇地方紧要公事。需动封储银两。仍按旧例奏明办理。不得擅行动用。傥该藩司催提不力。仍听存留属库。无论有无亏短。即由该督抚据实严参。以昭核实而重帑项。

一严查外任交代以杜新亏也。查定例。新旧正署各官交代。立限綦严。遇有挪亏等獘。接任官徇隐不报者。照例题参。如接任官已经详报。而上司不行揭参。或徇庇旧任。偪勒新任接受者。处分亦极严明。惟此次清查章程。后任虽经出结。追赔仍归本任。原以各任俱有亏短。不能不权宜办理。以期款项有着。诚恐各省恃有新章。或徇隐不报。或偪勒接受。视交代为具文。以致旧欠未清。新亏又起。臣等伏思现在甫经清查。各省仓库。自有确数。急应申明交代定例。按任稽核。以杜新亏。相应请　　旨饬下各直省督抚。除清查案内按照分任追赔。其清查以后各属交代。务遵定例。遇有亏缺。惟出结之员是问。不得借口前任亏挪。致滋轇轕。遇交代迟延挪亏滥抵等獘。即行严参。毋许以造册遗漏舛错。代为掩饰。再查官员升调。事隶吏部。遇正署新旧迭更。臣部欲按任跟查。而苦案无据。并请　饬下吏部。于外省升迁调补委署各缺题报到日。即知照臣部。由臣等督饬司员按各省司道府州县设立印簿。随时登载。立即催令册报交代。傥查有日期不符。藉词延宕。及规避续参处分等獘。即指名严参。庶交代可以清厘。不致仍前亏缺矣。

一甲米搭放折色宜复旧章。全放本色以节库支也。查八旗甲米内三成半稄米一项。每年共应放稄米九十三万余石。前于道光二十八年。因出产稄米之安徽等省被灾。稄米未能足额。经臣部援案奏准。自二十九年正月起。于三成半稄米中。改给一半折色。每石以库银一两三钱折给。每年省米七十六万五千余石。声明一俟仓储充裕。即由臣部奏归全放本色旧章在案。查此项给放折色。每年共需银六十万四千余两。现在库款支绌。多一项之折给。即增一分之拮据。而核计存仓稄米。虽未十分充裕。尚可接续新漕。无虞缺乏。拟请自咸丰二年正月起。将八旗甲米内三成半稄米全放本色。毋庸再给一半折色。期于库帑兵糈。两无妨碍。如蒙　俞允。除正月应领旗分。业已过档。俟开印后。应令该旗出具印文咨部。将折色补放本色外。臣部即行文各该旗及仓场衙门一体遵办。至来岁接放新漕稄米以后。或赢或绌。再容臣等随时体察情形。奏明办理。

一缎疋库现在物料分别应抵应停以惜物力也。窃惟理财莫先节用。应用者虽盈千累万。不以为多。应节者虽一丝一粟。讵容妄费。查臣部缎疋库。储存物料。以备　赏赐之需。向例岁底奏派。必某项将次用完。始将某项行令造办。然有各处额解之料。未奉停止明文。即源源照常办运者。现查该库所存杭紬一项。积至二十万余疋之多。每年支放在二千疋以内。约计足支百年。而杭州织造。每岁仍复办进。陈陈相因。势必终归曹少朽。再查山东绢山西绢两项。现乏余存。而杭紬价值与之相当。可以抵放。其余各项物料。有足支二三十年者。有足支十年八年者。亦有将次放完者。若不将应抵者抵。应停者停。不特经费长此虚糜。而物力亦虞暴殄。相应请　　旨饬下各该省。将杭紬山东绢山西绢三项暂停织办。并　饬谕管库大臣。向后行办物料。必须查明某项岁用若干。如有别料可以抵放。及所存足支三年者。均毋庸办造。至其余有可撙节之处。容臣等随时随事上闻。再查织造节省之项。向例解还藩司报拨。仰惟　　　宣宗成皇帝躬行节俭。岁常节省数万金。乃臣等查道光二十四五年以后。江苏两织造节省之项。解存藩库者。约计二十余万两。该省并不入拨。是　　　先皇帝节俭之所留贻。不以供军国之需。而置为闲款。殊不可解。臣等仰体　　皇上克俭之孝思。拟请以后织造每年余剩之款。不必再缴藩司。即于运料之便。请　　旨解交部库。以充经费。而昭　　　盛德。如蒙　俞允。即由臣部行文各织造。遵奉施行。

一酌减营马以务军实也。查会典内载。京外官兵。额设例马二十五万二千九百三十九匹。其后因地制宜。间有增减。现计额马减于旧者。一万五千五百匹有奇。每匹例给马干银十一两至十八两不等。约岁支银三百余万两。伏思　国家设兵民。不惜饷干之费。原期平时练习。临阵冲锋。一马得一马之用。北地骑兵。虽较得力。第原额视他省多至数倍。易滋悬额等獘。若南人之不习马。自古已然。向闻大江以南营马。水草不宜。服习无法。年限未届。踣毙相寻。兵丁畏惧赔桩。以致半成空额。偶有存营拴养者。率皆毛骨空存。安能得力。似此岁糜饷干。实属无益。臣等伏思与其多设骑兵。仅存虚名。不如改设步兵。尚归实用。查京营为畿辅重地。应仍照额圈养。北五省驻防。亦皆习于骑射。均毋庸议裁外。其余各省绿营。如直隶山东山西河南陕甘。地多平原。四川云贵。间有产马之区。马尚可用。以上各省绿营马兵。拟裁改十之二三。至江宁苏州安徽江西闽浙两湖两广。非沮洳下湿。即岭峤崎岖。既非产马之区。亦鲜用骑之地。溯查嘉庆十九年道光元年两次裁马改步。又道光二十三年酌裁马干。虽经裁汰。此时存数尚多。以上各省绿营马兵。拟裁改十之四五。此内有驻防省分。亦请照四五成数。一体酌裁。如蒙　俞允。其应如何裁改之处。应请　　旨敕下各直省将军督抚副都统提镇。妥议章程具奏。由兵部核议施行。并将所裁之马价马干等项。每年约省银若干。据实造报。于冬拨案内照数核减。庶饷干不致虚縻。而训练亦归实用矣。

以上各条。核完欠以专责成。慎额支以清款项。补封储以备缓急。严交代以杜亏挪。以至剂银谷之盈虚。节织造之费。裁马干之虚縻。虽不能骤充　国用。而冀可渐节财流。再查臣部为度支总汇。而一切费用。则分掌于内外各衙门。及至造册照例报销。臣等祗能核其例外之浮多。不能责以额中之节省。伏思今昔情形既异。银钱价值悬殊。当兹经费拮据。必须中外同心。力图撙节。应请　　旨通谕中外臣工。遇一切钱粮应行核实节省者。勿拘成例。勿避嫌怨。随事奏闻。此转匮为丰之术。亦今日之急务也。所有臣等筹议缘由。是否有当。伏乞　　皇上训示。

　　请权出入以培国脉疏咸丰二年　　
汪振基

窃念行军日久。筹饷艰难。在廷诸臣。仰体　　宵旰忧劳。议款屡陈。固已竭虑殚精。无微不至。然属锱铢之利。无补尺寸之图。但军务一日不竣。即军需一日不止。则所以筹之使不匮者。将何道之从哉。近来官员捐输。既苦于力多不逮。至劝捐各省。稍有办理不之处。易至激而生变。其患尤有不可不豫防者。臣目击时艰。以为生财之道。在于开源节流。至源无可开。则必以流之当节者躬行于上。考之王制。以三十年之通制国用。量入以为出。旨哉。量入以为出一言。诚千古言理财者所莫外也。尝即户部出入成数计之。每岁入约不足四千万两。遇有水旱偏灾。仍豁十之一二。每岁出约三千数百万两。是安常处顺之时。岁余已属无几。而此两年来。军饷用过之二千余万两。加以丰北两次拨用工需之数百万两。皆在岁用常经之外。上下焉得不困。夫法制期于经久。而变通尤在随时。川楚之师。七年而转输不竭。今则军兴二载。而已甚疲矣。　　　南巡之典。五举而财力常充。今则香山一至。而几为费矣。今昔情形不同。至于如此。由此言之。国用一节。亦当因时损益。酌盈剂虚。勿泥定例而以为必不可更。勿狃成规而以为必不可易。应请　　旨饬下部臣会同内务府大臣。通盘筹划。详稽历年动用帑项。条款成案。逐细推求。力加撙节。自　朝廷筵宴赏赉典礼之大。以及　宫中饮食服饰供御之微。其万不可节省者。俱仍其旧。余则厘定章程。概从俭约。即外省织造贡物。亦可酌行裁撤。减一费即增一利。删仪文浮之有余。正以补征调经费之不足。庶不致请饷频仍。坐叹束手无策。且无论当今吃紧之时。即使丰工已堵。盗贼已平。而一切后事宜。在在皆须筹备。此臣所以五夜焦思。而亟望图于其早也。或谓　国家制度。不可轻议更张。亦不可过安陋。此特润色太平之见。不知国犹家也。处家之盛。虽间有增华踵事。而富厚丰腴之象。恒流露于不自知。及其衰也。则时以饥寒为忧。凡一粟一丝。无不握算持筹。期于损之又损。　　天子以天下为家。势不同而理则一也。方今四海凋敝。诚仰见我　　皇上节俭持躬。谨益加谨。当晓然于　　深宫之屏欲黜华。宅心澹定。而奢侈僭踰之积习。不禁而自消。是又可以潜化浇风。渐复元气。臣为因时立制起见。区区之忱。不能自已。伏乞　　皇上圣鉴。

　　拟预筹节用疏
吴嘉宾

臣窃闻户部密陈度支情形。预筹储。此诚　国家之至计也。顾部臣职主会计。既不敢妄议加征。复不敢轻言裁抑。臣以为盈虚酌剂之道。必由我　　皇上裁之。至于臣下苟有见闻。皆冀仰裨　　圣听。伏惟　　皇上宽其妄言之罪。庶可广采舆论。总筹全局。天下幸甚。臣闻天下之生财。祗有此数。古者藏富于民。今计臣徒恃劝民捐输以为长策。不知民力固有尽时。议者但避加赋之名。谓此固民情踊跃输将。　朝廷复优予议叙。非横征暴敛者比。然人情希慕荣名。竭求称贷。展转相累。几于十室九空。譬如诱取之与强夺相去几何。非所以为　国家长久之计也。臣闻古帝王制用之道。率皆量入为出。未有量出以为入者。即以小民家计论之。若口食渐众。家用不足。必以减费力作为先。傥恃张罗借贷。苟营观瞻。终有尽时。势不至竭产不止。虽　国家偶有意外之用。以致左藏暂绌。与小民家计不同。然其理亦不甚相远。　　皇上卑宫菲食。节己爱民。几于减之无可减。此天下所共见共闻。顾承平日久。积獘滋深。从前亏耗弥缝。一经整饬。靡不呈露。盖亏耗非一时之事。则补苴更非一日之功。臣以为国家损益。大小不同。就今日言裁节之道。当先其大者。谨以管见所及。为我　　皇上陈之。

一八旗闲散宜渐许自便也。古者寓兵于农。后世以农赡兵。至　本朝则八旗与绿营兵。分而为二。而八旗则妇孺老疾。尽资钱粮养赡。京旗月饷。几于国用四分之一。现在八旗生齿日繁。在　朝廷已无可再加。在八旗仍生计日蹙。公私交敝。久在　　圣明洞鉴之中。祗以关系重大。难议更张。小有补苴。未见其效。然　国家亿万斯年。岂可不及今讲求策。臣愚以为天下事骤立则难。渐图则易。且强而求之则难。顺而予之则易。　国家统一寰宇。二百余年。海澨山陬。罔非臣庶。即听旗民错处。何至别生事端。傥蒙　　圣断。八旗除勋旧世家。能自树立者。永留京师。其闲散支庶。及贫乏不能自存者。一切许其呈明。予以自便外出。即销除档册。概同民人。如不行呈明。私自外出者。照旧治罪。不愿出旗者。亦不强加驱逐。至于养育钱粮。不裁减。以明非为啬财起见。外省驻防。亦依此办理。似于　　　祖宗成法。无更改。而俯徇舆情。别无不便之处。伏乞　　圣明首赐裁择。

一盐务官员宜大半裁汰也。臣窃惟盐课岁入。几等正供。而近年以来。逋负日积。论者以为银价日昂。生息太多。私贩充斥。浮费无艺。其害不出此数者。臣愚以为数者之中。浮费为甚。虽屡经禁革。无如盐官杂。均恃盐利以为生计。今盐务疲敝。而报捐盐场者犹多。以其职事轻而利重也。夫国家设官。必有职业。能举其职者迁擢。不能举其职者降黜。今盐务销课缉私。责之州县。臣不知盐官所举何职也。臣闻盐场候补人员。商人例供薪水。至于催提课引。巡缉私枭。每有差遣四出。无非利薮。故凡世家子弟阘无能者多就之。当此极獘之时。欲整饬盐法。非裁汰盐官不可。顷淮北改行票盐。裁撤盐政。权归总督。盐务始有起色。浙省盐务。自归巡抚办理。亦胜旧日。则知事权归一者。易于除獘兴利。若责盐官销引治商。古人所谓制千金之裘。而与狐谋其皮也。故盐法可议。盐官可裁。凡用盐场大使。悉令改归地方。另班补选。佐贰正途出身者。补选知县。大使以下。改用杂职。所有盐务差遣。统归地方官。自后捐纳盐务官。概行停止。各省盐务。督抚统辖。不设盐院。祗领运司盐道。其盐场大使等官。均就地方官酌量借补。所有销课缉私。责成地方官。应有兴除条件。随时酌议举行。于　国用大有裨益。

一河漕两员宜酌减也。顷河臣奏。河厅各员。多聚清江浦。终年不赴工次。　　皇上严旨饬行。固可稍革奢靡积习。然臣谓苟职事废弛。工次更可图安。且河臣驻治之所。断不能禁其前来谘禀公事。纵令暂赴工次。亦属有名无实。推原其故。总由河厅各员。有任无权。纵有能事之员。久亦渐耽安逸。缘修防抢险。本非文员所能。故一切委之武弁。文员不过主钱粮出入而已。臣愚以为当稍改官制。裁撤武弁。令河兵即受文官统辖。权不他属。责无旁贷。不能不讲求谙习。譬如各省堤工。归地方官办理。亦不闻有废事也。岁修钱粮。少经一人之手。即少一人侵縻。方可渐图节省。至漕务现在厘剔獘端。责令旗丁呈明沿途通坝各费。必多不实不尽。不如令有漕各省。另委正印官内廉干人员。暂行管运一次。以收粮之官。办运漕之事。恤民恤丁。通盘筹划。改定章程。如试行有效。将船少分。概行省并。每年委官押运。如滇省运铜铅之法。归次后。旗丁亦归州县管束。弁可尽裁撤。改归营制。漕务宿獘。庶可一清。

一新疆兵制宜改定也。　国家开辟新疆。置兵换防。岁由各省拨饷。历年以来。不下万万。纹银远运至彼。势难复回。臣闻伊乌鲁木齐。习尚浮华。优伶百戏。靡所不有。恃饷银充积。为之挹注也。不惟中土耗敝。亦使边方风气日漓。守备日弱。宝藏富蓄。或启戎心。亟宜深维长策。请改防兵为屯田。以次招募。招募一分。即裁一分。期以数年尽改屯卒。计可减兵饷之半。宜令该处大臣。预行筹议。以免异时拨解支绌。

右臣条陈四事。不敢仅为节啬起见。然皆关系度支出入之最大者。乞　饬中外大臣。妥为擘画。勿蹈因循瞻徇之习。现今公私困敝。而计臣预备经费。毫无把握。可为寒心。臣越分冒昧。陈论大计。不胜为　国分忧之私。无任悚惕。伏乞　　圣鉴。

　　通筹财用大源敬陈管见疏咸丰六年　
翁同书

窃臣前由贵州学政任满。奉　　旨驰赴军营。待罪行间。于今三载。目击军需之繁费。深知左藏之空虚。窃惟安民自足兵始。足兵自理财始。理财之道。不外乎开源节流。　　皇上躬行节俭。为天下先。一切费。皆已汰除。其流已无可节。而东南财赋之区。自经兵燹。民力已殚。其源亦无可开。故言生财而但筹　国用。不顾民生。是为功利之说。言之不如勿言也。欲佐饷而无益军储。徒伤政体。是为苟且之计。行之不如勿行也。方今之要。惟有就固有之利。为化裁通变之方。庶几裕　国用而兼便于民生。济军储而无损于政体。通筹全局。共有数端。自知祷昧迂拘。原不足供　　圣明之采择。惟是仰荷　　厚恩。备员侍从。既有所见。曷敢缄默不言。谨为我　　皇上陈之。一请疏通滇铜以广鼓铸也。窃惟钱币为生民利用之资。而京师户工二局。暨各直省之鼓铸。每岁需铜数百万斤。皆仰给于滇省。近因小丑跳梁。长江梗塞。滇铜不达于京师。亦不行于各省。以致铜价腾贵。不足以供鼓铸之用。由是钱文日少。公私交绌。　　皇上博采议。兼行钞法以济之。复广铸大钱铁钱以辅之。因时变通。固已推行尽利矣。而各直省之制钱。终未见其充盈。臣愚以为今日固不患乎钱少也。何以言之。钱出于铜。铜出于矿。矿不竭。则铜不乏。铜不乏。则钱不绌。地不爱宝。滇铜之产。不减往时。特壅积不行耳。计自江运不通。铜之滞留于滇中者。殆不下数千万斤。滇中之铜愈壅。京师及直省之钱愈绌。铜壅则为铜政之害。钱绌则为钱法之害。此诚宜规时度势。酌盈剂虚。以期其两益者也。况滇之有铜。凡开采之厂民。与转输之脚户。莫不依之以为利。一经停运。则必停采。由此民生日蹙。盗贼寖繁。所关匪细。然则将如之何。其法不外乎疏通滇铜以广鼓铸而已矣。伏思铜运虽一时未通。而钱局则随在可设。但使以固有之铜。移诸乏铜之地。即可以壅积之铜。化为流通之钱。溯查　国朝雍正年间。以云南既可运铜。即可运钱。曾于云南产铜处所。设局铸钱。由汉口搭运至京。行之有效。此乃由滇运钱之故事。查滇铜起运。由四川泸州登舟。直抵荆州。初无所阻。今若查照旧章。于滇中设局鼓铸。运至荆州收储。或设局于荆州。运滇铜以铸制钱。水运则可浮大江以达武昌。充楚省军需之用。陆运则可由襄樊以达开封。充豫省河工之用。滇中之铜不积。则于铜政有益。楚豫之用不匮。则于钱法有益。而并于军需河工有益。傥鼓铸愈广。存钱愈多。一旦江路肃清。俟有滇员运铜之便。路过荆州。即可将所存之钱。搭运至京。以佐度支。未必非流通泉货之一策也。

一请暂换引地以销滞盐也。淮盐之利甲天下。每岁额征课银。报部奏销者。共二百二十余万两。计出自淮南者。几及十之八九。自改行票盐之后。楚岸畅销。鹾务日起。不意潢池告警。沿江戒严。淮南片引不行。军饷苦于不继。江淮之间。骚然烦费。持筹者计无所出。而不思淮南盐课。每岁失一百数十万之利。为重可惜也。湖广江西。盐引不至。民有茹淡之虞。通泰各场。盐积如山。商无销售之路。盖不独官失其利。而商与民且交受其困。至于户煎丁。盐无所售。非透私以济枭。即乏食而生变。其隐患又不可胜言。数年以来。两江督臣率同运司。殚心筹划。无微不至。近仿明臣王守仁之法。就场抽税。而江运未通。所抽无几。臣愚以为江运虽未通。而引地可暂易。苟分浙西引地之半。与淮南暂时对换。不独淮南之利。不至尽弃。将见浙引之数。可以骤增。伏查江西一省。向食淮盐。今淮盐不至。其为浙私所侵者。势也。常镇与扬州仅隔一江。今淮盐山积。其为淮私所侵者。亦势也。人知淮引为江运所阻而淮盐坏。不知浙界为淮私所侵。而浙盐亦坏。然则为今之计。惟有彼此暂换引地之一法。借淮南引地以予浙。而浙引可以畅销。分浙西引地之半以予淮。而淮引亦不至久滞。一转移间而两得其便矣。盖浙盐本行至江西广信府而止。由杭州舟行至常山县。陆行八十里抵玉山县。而复登舟直达广信。距南昌诸府甚近。运本尚不为重。况江西乏盐之地。营销最易。湖广与江西接壤。商贩且闻风而来。如行之有效。销路日广。可于江西设局稽查。坐收其利。此浙引之可行于江西。灼然无疑。至江苏之苏松常镇四府太仓一州。向食浙盐。除松产盐之区。应与杭嘉湖等府仍食浙盐外。其苏常镇三府太仓一州。请暂令改食淮盐。舟楫可通。形势尤便。如是。则江楚乏盐之地。民无淡食之虞。通泰产盐之场。盐有营销之地。诚为一举两得。而司盐筴者。又得稍收其利以佐军储。不犹愈于画境自封。任其堆积乎。议者或谓江西之行浙盐固矣。惟常镇等府改行淮盐。恐于浙盐有碍。是但为浙商计耳。不知此法亦无害于浙商。盖淮商之疲久矣。使之运盐。亦未必有赀本。如淮商无力运盐。不妨准令浙商自办淮盐。至常镇等处销售。淮盐浙盐同一民。淮商浙商同一运。淮引浙引同一课。原不必强分畛域。应请　敕下两江总督浙江巡抚会议筹办。必有良法以处此。总之煮海自然之利。惟淮盐实为大宗。而防江方亟之时。舍易地别无长策。臣不谙盐法。窃谓平日淮北与淮南。既可以融销。则今日淮引与浙引。何不可以互换。况湖南乏盐。抚臣骆秉章已有在浙采办之举。曷若明定章程。暂换引地。可以化私为官。转绌为赢。俟军务告蒇。即可率由旧章。酌时势之宜。而无纷更之失。似无有便于此者。

一请河海并运以利漕行也。粤寇阑入长江。梗阻运道。三载以来。全赖江浙之米。由海运以达于通仓。为数不及全漕之半。是以御史李鹤年有采办奉天米石之议。臣窃以为海运未可专恃。而河运亦未可尽废。盖频年海寇窃发。劫掠之案。层见出。上年登州洋面。即有觊觎运艘之事。若专恃海运。则联舻运载。米石之外。多挟货物。盗贼易于生心。万一中途邀截。漕不时至。则　　天庾何由而裕。且会通一河。前人百计经营。以克有成。岁漕东南数百万粟。皆取道于此。傥废置多年。使一运渠。日就淤浅。一旦欲复行河运。必至束手无策。莫如及今为河海并运之计。俾两相维而不至于两敝。则京仓之储。差有可恃。议者或以黄河未复。运舟失修为疑。不知黄河虽决。而运河如故。固不碍于漕行。至漕船重大。故行迟而易于搁浅。沿途仍用小舟起剥。自来言漕政者。皆欲改而小之。特以彼时运道无阻。惮于更张。兼以江广漕米。远涉风涛。非小舟所宜。是以卒未用易舟之议。今则漕船久泊水次。多有朽坏。修造之费不赀。势不能不用小船。而江广之运不通。所运者不过江浙之米。皆利用小舟输挽。变通漕政。正在此时。伏查唐时裴耀卿刘晏皆用转般之法。而宋初因之。其法极为尽。臣请以明年为始。酌分海运米若干石。仿剥浅之例。雇用民船。由水次以达于清江。由清江以达于临清。由临清以达于天津。节节置仓。节节易舟。无风波盗贼之虞。无守冻搁浅之滞。计无有便于此者。其置仓则在清江临清天津。除天津本有北仓等处仓廒外。临清为东省兑粮之所。本有各州县官仓。即清江亦可租赁民房。无须筹款修建。苟得贤员经理。易于集事。且运道一通。则商贾往来。百货辐凑。其所经浒墅扬州淮宿临清天津诸关。收课日赢。于　国计亦有裨益。如果试行有效。即寇氛悉靖。江路复通。所有江广漕米。似亦可用小舟接运。以省船工而利飞挽。其海运事宜。仍照近岁章程。每年分成办理。庶河海两运。有并行之效。而无偏废之患矣。
  </div>
  <div class="pagination">
   <a href="皇朝经世文续编_page55.html">
    上一页
   </a>
   <span>
    ...
   </span>
   <a href="皇朝经世文续编_page51.html">
    51
   </a>
   <a href="皇朝经世文续编_page52.html">
    52
   </a>
   <a href="皇朝经世文续编_page53.html">
    53
   </a>
   <a href="皇朝经世文续编_page54.html">
    54
   </a>
   <a href="皇朝经世文续编_page55.html">
    55
   </a>
   <span class="current-page">
    56
   </span>
   <a href="皇朝经世文续编_page57.html">
    57
   </a>
   <a href="皇朝经世文续编_page58.html">
    58
   </a>
   <a href="皇朝经世文续编_page59.html">
    59
   </a>
   <a href="皇朝经世文续编_page60.html">
    60
   </a>
   <a href="皇朝经世文续编_page61.html">
    61
   </a>
   <span>
    ...
   </span>
   <a href="皇朝经世文续编_page57.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
