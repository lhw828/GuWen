<!DOCTYPE html>
<html>
 <head>
  <meta charset="utf-8"/>
  <title>
   皇朝经世文编 - 第 128 页/共 219 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文编 - 第 128 页/共 219 页
  </h1>
  <div class="content">
   盐法论　　　
曹一士

天地有自然之利焉。固为民而生之也。为民生之。而不听民之取之。则利壅于上。而下有遏绝无赖之忧。然听民取之。而一切不揽其权于上。则豪宗猾吏。操赢缩以乘时之缓急。其究也。利归于奸人。而民愈重困。夫天地自然之利。莫如盐。而一切揽其权于上者。莫如盐法。论者以煮海之谋。禁及聚庸。辄以罪桑孔之律。上及夷吾。于。耕凿之变而为井田。井田之变而为阡陌。势不可以复反也。苟听盐之自生自息。而无有为之厉其禁者。吾见海滨之民。其亦日寻干戈于菹薪斥卤之间尔矣。有圣王在上。虽微管氏。得不起而大为之防乎。夫禁之是也。而所以禁之之道。固将以利吾民也。考之于古。盐法屡变。大抵不出收盐与收税两端。官卖与商卖两术。如齐则计其钟釜。而官出之。又征而积之矣。汉则因官器作煮盐官与牢盆矣。后汉则卫觊请置使者监卖盐。魏武从之矣。陈文帝则立煮海盐税矣。后魏宣武则收盐池税利。迄于永熙。傍海置煮盐矣。唐开元中。盐池有租。盐井有钱。欠即均征户矣。至于收盐转鬻商人。置亭户以司丁。置巡院以捕私盐者。从刘晏之请也。宋雍熙中。令商人输粟塞下。增其直。给颗末盐矣。端拱初。置折中仓。听商输粟京师。优其直。给江淮盐矣。至建盐仓于真州。俟漕船回空。即载盐散之江浙湖广者。本李沆之议也。有明参用汉唐宋之法。洪武中。每一丁。给工本钞二贯。又给以草荡灰场。此即官与牢盆之意也。又令商人输粟诣边换引。边粟实而盐课不亏。是用宋法而得之者也。自宣德而有存积常股之名。以八分给守支客商。以二分存官。候缺饷召中人到。即支。其价重。迄宏治朝徐溥倡议。而叶淇成之。令淮商引盐。悉输银户部。送太仓银库。分送各边。是用唐转鬻商人之法。而亦未为大失也。乃自成化时。林诚奏定盐课之例。以半折银解京。半存场给客。于是不征盐而征银。遇有佥补。即议均赔。盐法始与古大变。私贩之徒有以借口。而利归于奸民。害丛于贫。延至万历之季。而民困甚矣。夫法之既敝。未有不穷者。穷而无所入。于是必有一途焉。因其势之不得不然。而自趋之。在上者因而予之。则民乐其便。而法可以久则。今者商买盐于。而官取税于商。诚不易之法[已](己)。何者。官征银于。而私贩滋多。则官病。官取盐于。而吏上下其手。不免有抑勒折阅之患。则民病。孰若自煮之。自卖之。无亭户总催之赔纳。无各乡滨海之区分。商自收之。商自鬻之。无存积常股之濡滞。无折征给发之纷纭。其法若与古一变。而历代之积弊廓如。民之所便。势不得不趋于是。即理不容不出于是。故曰法莫良焉。然而商人计引以买盐。引额之外。商人不敢问也。而盐之所产。实不可以引额限。于是私贩之弊。复丛生其间。官从而立之程。曰岁捕私盐当若干。捕不及额者有罚。利之所在。虽严刑峻法。莫之或止。有朝铁趾而夕泛鹾耳。不宁惟是。此数十万游手无赖之徒。既无闲田以驱之农。不为私贩。其肯晏然而[已](己)乎。且夫上之人定其额而限之捕。是明知夫盐之所产之不尽于商引矣。委而弃之。乃掩而取之。于义何居。何莫非天地所生以利吾民之物也。

然则将听其私贩而莫之禁乎。曰不然。民有不尽之利。我固将以不尽者予之。而收其余盐。请仿唐时常平盐法。每岁俟客引既足。即令民以余盐具数。诣官告买。官为给价。如其与商市之数。籍而记之。而上之于运司。视其地去盐乡远者设仓置守。如积谷之法。遇岁霖潦。盐或不登。商引告滞。价将踊贵。则运司为减价以粜。散之州县。是其始也。场无弃地之货。所以利民者一。其既也。市无骤长之价。所以利民者又一。而国家于引额之外。亦可岁收余盐数百万石。为缓急之备。此刘晏所以裕国。而民不知病者也。曰官与商收盐之价。其不能如私售之价明矣。焉保民之必无出于私也。曰吾岂特收之而已。吾仍将禁之。请为申明旧制。负戴于道路者勿禁。离场若干里以内者勿禁。而江海出入之所。艨艟巨舰。巡哨倍严矣。夫前者莫为收之。而徒禁之。民瞪然于上之人之将置此所余者于何所也。既收之。然后从而禁之。犯者必论如法。民又何说之辞乎。若是。曷不增引之额。而必余盐是收为。曰有定之谓额。无定之谓余。额一增。则后不可复减。且商人方怵于正课之难办。又增其引。谁乐受之。若夫余者。多寡视晴雨。有无在勤惰。不拘其数。不强其来。此国家所以酬美利。惠穷黎。而不谫谫于少男少女之算。异于所云坐长十倍也。然则官收而官粜之。与商并行可乎。是争利也。汉献时。以流民失业。欲因盐直市牛劝耕。偶一行之。非盛世所宜有。昌黎所谓求利未得。敛怨已多者。不可以不戒。曰我所为收余盐者。固以利吾民也。亦非以病吾商也。此法行而私盐绝迹。商引无壅。将盐之贵不至于伤民。而贱不至于伤商。民之利。商与被之矣。夫商与民。则孰非国家以自然之利共之者哉。

　　更盐法　
天津道郑祖琛

弊莫甚于盐法。而盐法之弊。由于引目之不能流通。价直之不能平减。故其弊在商而不在民。定例沿海及有井池之地。听民辟地为场。开畦置。或商出本以售之。或官出帑以收之。转授之商以行之。由部给引。受之于场。掣之于批所。转运于应行之地。皆按引以知其数。此入彼界。即为私盐。夫同一天地自然之利。同一　朝廷耕凿之民。何以画井分疆。引地不能稍让乎。推原立法之初。计口以授盐。故按地以给引。而又恐民之淡食也。设商转运。俾民无匮乏之虞。此法之至善者也。行之既久。户口有滋生之不同。道路有开辟之不一。而商之世其业者。遂专其利以病民。百弊为之丛集。出之于场。则偷漏有弊。夹带有弊。验之于监掣。则掌称有弊。捆包有弊。运之于中途。则换驳有弊。改包有弊。行之于口岸。则加卤耗有弊。加三带有弊。售之于水贩。则搀和有弊。轻称有弊。甚至船户商厮。交相句串。江湖险阻。捏报淹消。故盐法之弊始于场商。成于运商。而民之私日以起。小民惟利是趋。今见场之可以无引而售也。则亦无引以售之。商之可以夹带而行也。则亦夹带以行之。而商之借官行私者。以为官引之滞销。皆民之私有以害之。结纳地方文武。自郡县以至营弁佐贰。无不为其所使。而四方游客。下逮佣夫贩竖。人人觊觎于盐商。于是为商者。操行同于贱隶。服用拟于公侯。匣费磨单。公销私用。巡船卡栅。朝改暮更。假巡缉之名。逻骑四出。舍大伙私枭于不问。而日取步贩肩挑以为鱼肉。卒之经费愈多。则成本愈重。官直昂于私直之半。虽驱天下之穷民。而尽入于囹圄。其势终不能止。持竿执梃。甚且为盗贼之原。而况商之黠者。又时其价值之贵贱。越引地以充之。故其始也。商与民争利。其继也。商与商争利。地方长吏又各为其私而护持之。而其弊可胜言哉。今之议盐法者。一则曰裁费。再则曰缉私。无论费不能尽裁。即日裁一二。而盐价如故也。无论私不能尽缉。即日缉千人。而私盐自若也。欲清其源。莫若一切蠲之。仿古刘晏之法。就场地以起课。听商民之自为转运。而百弊可除。何以言之。天下之盐场。除奉天二十场不征课外。余场一百有五。大池一。小池二。大井十六。小井七千七百有三。皆颁引给商以赡课。从前滇省不颁引。按井以给票。黔省则近楚者食楚。近蜀者食川。小民就近负贩。输税于官。今皆非复旧制矣。应请照二省旧例。参而行之。凡产盐之地。岁计其若干。出盐若干。如税地法。责令场官招募场商经理。按场给票。就盐地以定课之多寡。场商纳课于场官。征解如地丁处分。无论远近商民。听其就场地售买。并其课于盐价。而给以官票。不拘引地。许其随时转运。所在关津。验票放行。岁终则缴其票于州县汇销。囤积者罪之。如此。则私盐尽变为官。而　国家之课无不足矣。或曰场有丰歉。场可定课乎。曰然则何以税地也。场之所产。即有时地之不同。终不能大远乎引额。必谓所出之盐。不及额引之数。然则今之先纳课而后行盐者。无盐何以运引。其将责运商以赔偿乎。惟确核其每岁出场之盐数。以正课配之。定为场若干引。应征若干课。盐余于引则为余课。以补歉岁。蠲缓之不足。此必严场官征收之处分。而后可行也。或曰运商有河工报效之资。其积引分年带销。若并正课于盐价。不特报效无资。且引无带销。不虑课有短绌乎。曰今之运商。名为报效。实则分年带销。从无年清年额。逋欠累累。不下千百万。有虚名而无实济。何为也。

或曰地有远近。藉商之转运。以稽其出入。不分引地。其远于产盐之地者。商贩不至。民不将淡食乎。曰此未达形势之言也。长芦山东河东浙粤川淮。天下产盐之地。与行盐之地。近则百里数百里。远至千余里一二千里。从未有三四千里之隔绝者。商民之趋利也。梯山航海。以有易无。往来不绝。其近在数千百里内也。铅锡远逾万里。洋铜遥隔重洋。而铜铅锡之用。遍于穷乡僻壤。诚能假之以贩盐之途。富者挟赀而来。贫者担簦而至。不逾于世其业者之专利以病民乎。或曰今之私盐无课。故直贱。直贱故贩之者多。若场地有课。商民亦何所利而为之。曰盐产于场。以斤论之。不过钱数文。正课之所取。亦不及银一分。即加之以卤耗之盘折。舟车之挽运。万不至如今日盐价之贵者。今之盐价。由于官为代计其行息道路之资。而督责之。豫筹之。且有余课之带销。有匣费之应酬。有缉捕之经费。无一不归之于成本。故浮于正课之数。且五六倍也。诚能蠲其空名之余课。而听其自为转运。则一切均无所费。仅以场盐自然之直。合之于正课。每觔不过银一分有奇。即场地有丰歉之不齐。场民有生计之不等。加之每觔亦不及银二分。商民有不招而自至者矣。或曰一日无盐则民病。故定之以价直。使不至于居奇。苟听其自为。民无乃不便乎。曰物之盈虚消长。自然之理也。民不可一日无盐。亦不可一日无茶。天下之榷茶者。或有引或无引。然未尝有定价。而民之食茶者不以为病也。况今之所谓定价。商能遵而行之乎。运商售于水贩。水贩卖于子店。处处分销。重重剥削。或借口于盐艘之不至。或托词于卤耗之消糜。其居奇如故也。且水贩必由于官程。乡市必售于子店。故水贩子店可以专利。小民虽犯法而乐于食私。若由场以起课。则出于场者皆官盐。无地不可行。即无地不可市。小民既易为趋避。而商贩亦无由居奇。宽其关税之防。严其囤积之禁。价未有不平。民未有不便者也。若此。则　朝有正赋之供。官无督禁之扰。商无虚糜之费。民无私贩之虞。而仿刘晏之古法。复滇黔之旧例。则与我　国家定课之成宪。又不相违。似无不可行之法也。

　　淮盐三策　
包世臣

盐法以两淮为大。请言两淮而以类推之。说者皆谓私枭充斥。阻坏官引。遂以缉私枭为治盐之要。此下策也。两淮盐境。西尽两湖。北至河南之归陈光而东。下尽徐州。南自江宁。沿江以西。尽江西之域。幅员六省。约食盐二百万引。系康熙初年计口定额。今户口之增无算。而每年常绌销三五十万引。则私畅官滞之说似矣。然私有十一种。枭私特其一二。而为数至少。正引额三百四十斤。而淮南捆至五百余斤。淮北且及倍。此官商夹带之私也。官盐船户自带私盐。沿途销售者。船私也。灌安襄荆郧者。潞私也。灌宜昌者。川私也。灌永宝者。粤西私也。灌南赣者。粤东与闽私也。灌归陈者。芦私也。灌饶州宁国者。浙私也。回空粮艘夹带以灌江广腹内者。漕私也。又有各口岸商巡捕获私盐入店。名曰功盐。作官售卖。而不遵例按斤配引输课者。功私也。其潞芦粤东西闽浙之私。皆邻境官商转卖越境之盐。漕私亦买自天津公口岸。及淮南之江甘总。唯潞私有枭贩夹其中。而川私与淮北凤颍泗之私。为枭徒自贩耳。枭徒之首。名大仗头。其副名副仗头。下则有秤手书手。总名曰当青皮。各站马头。私盐过其地则输钱。故曰盐关。为私贩过秤。主交易。故又曰盐行。争夺马头。打仗过于战陈。又有乘夜率众贼杀者。名曰放黑刀。遣人探听。名曰把沟。巨枭必防黑刀。是以常聚集数百人。筑土开濠。四面设炮位。鸟鎗长矛大刀鞭锤之器毕具。然相约不拒捕。非力不足也。知拒捕则官兵必伤败。恐成大狱。阻坏生计耳。淮南以深江孔家涵子为下马头。而瓜州老虎颈为上马头。淮北以新坝龙苴城为下马头。而钱家集古寨为上马头。大伙常五六百人。小亦二三百为辈。皆强很有技能。犹幸文武吏卒。利规贿缉。捕不尽力。上司催促甚。则商之仗头。取其役使数人。以盐数百千斤解交。名曰送功。若皆认真缉。使枭徒晓然。共知私之不能复贩。则解释仇怨。并力以争一旦之命。其为害岂特十百于阻坏盐法而已哉。官船旧时受载。大者三千引。小者亦千余引。每引水脚银一两。一年受载两三次。故船户不俟为奸而自足。今船一载。需年半乃能回空。而大船才受七八百引。小者三四百引。水脚如旧。而埠头之抽分。较前四倍。船户所剩。以酬商伙商厮而犹不足。约计造一船之费以万计。每年须归船主官利银二千。每船舵水四十人。辛食之费。并篷缆油索。每年又需二千。计年半非得银六千两。则不能偿本。皆取给于卖私。官商夹带加斤。十[已](己)浮六。益以船私。比水程所载自变量。不啻三倍。官船与私枭皆集仪真。仪真改捆之所。妇女扫其脚盐。[已](己)敷仪民之食。而大小官吏。皆指老虎颈为私窝。百计设计。而不知其去路。知者以为言。即获咎于商。而为大吏所不容。掩耳盗铃。事同儿戏。户烧盐售与场商。而场商于停煎之时。举钱济。比及旺煎。以大桶中其盐。重利收其债。户交盐而不得值。非透私则无以为生。故商私之盐本则浮取于大桶。水脚则隐射于水程。又无官课。故有识之士为之说曰。盐畅而引滞。商赢而课绌。然官引到岸。先卖商私。而船私则卖于中途。又在商私之前。课既甚绌。盐官不能不诛求于商。赢者终归于绌。畅者终归于滞。病势相因。莫洞其源。而皆曰缉私。甚者则酿巨案。否亦徒增官费而无成效。故曰下策。善治盐者。有上中二策。中策有二。一曰稽查火伙。一曰烙验官场。场官有火伏簿扇。以查煎之数。有定额。一一日夜。煎盐一。有定斤。名曰火伏。严禁大桶重利。饬户所有之盐。场商尽数收买。则枭徒无所得盐。而私之源清矣。运官盐必以官船。律有明文。官先按船编号排甲。量其载之所胜。烙于船而注于册。载不及九分。则不准开行。而私之委清矣。革除埠头浮费。而于口岸建盐仓。船至即卸盐上仓。不过两月。船自载米煤等物。顺流而下。船得倍利。并以便民。是虽不足以杜越境之私。而官商既不能卖无引之盐。又不能使船户带私以代水脚。枭徒无从得盐。则众自解散。是亦可以提行溢课。而无滞绌之忧矣。若夫上策。则裁撤大小管盐官役。唯留运司主钱粮。场大使管户。不立商垣。不分畛域。通核现行盐课。每斤定数若干。各处虽难画一。断可不致悬殊。仿现行铁硝之例。听商贩领本地州县印照。赴场官挂号。缴课买盐。州县发照后。一面具详运司查核。则场官不能干没正课。而运司与场员俱有平余。州县亦藉盐照纸朱之费。津贴办公。长江大河。转输迅速。民间盐价。必减于今十之五六。而私盐十一种。皆输官课。课入之数倍于今。枭徒化为小贩。不至失业。为盗贼以扰害闾阎。拨出现行课额。仍归正供。酌提盈余。增翰詹科道部院司员之养廉。略如同通。使京职不为债累。而外放取偿于所属。冲繁州县。量设公费。使廉吏可以不浮取于民。而无赔累。是一举而公私皆得。众美毕具。千年府海之陋。一朝尽革。六马朽索之凛。万世无虞者矣。

　　云南盐法议　
王芝成

盐有官私。盐法之弊所由生也。井各有销盐之地。地各有解课之额。私盐充斥。则官盐堆积。而课无所出。在他处犹可遏私贩之涂。以疏官引。惟云南山路丛杂。遏之为难。于是司其事者。不得不出于计口授食。按户均销。以图照额征课。而短科昂价。搀土苛派之弊丛生。夫有官所以别乎私也。官之异于私。由于销盐征课之各分其地也。凡人购物。利贱而恶贵。官贵私贱。而欲使之反其情。按地销盐。假手胥役。而欲使之平其价。此虽繁设科条。重立刑罚。有所不能矣。止弊之道。贵正本不贵持末。盐之弊既因分官私而起。曷若泯官私之迹。不必按地销盐。而使之自然流通哉。何以谓泯官私之迹。合计通省课银之额。每井应征课若干。又较各井户所煎卤水之厚薄。酌其中以为常。按额分派。每户征课若干。课银纳自户。征解但由井司。户输课之后。所煎之盐。听其销售。所售之数。与纳课之数。无论盈绌。总以派定之额为断。亦如商代之贡法。乐岁与凶年一致。课银既征。买者不拘何井。卖者不拘何地。买卖之数。不问多少。与市肆之货同。如此。则无盐非私。实无盐非官。官省防制之劳。民鲜催科之累。以通省之盐。供通省之食。任其所之而无阻。官民两得其便矣。不见夫田亩之税乎。计上中下而科以赋。业田者照额输之。田中所出。虽转相粜籴。不必指某谷为官。某谷为私也。或难之曰。户纳课是已。倘课既纳而盐不能售。奈何。答曰。盐之切于日用。与薪米等。惟不爇薪食米之人。而后可以不需盐。非然。则盐不能不需。需不能不买。买不能不于井。而何虑户之不能售乎。或又曰。人情乐趋便利。盐不分井。则买者争向附近之井。彼僻远者何望。答曰。便利固人所乐趋。贵贱亦人所必较。少者费而多者贱。物之情也。附近之井易销。必致于少而贵。贵则人将不惮远求以图贱矣。且僻远之井。独不可移其盐于辐辏之所以求售乎。或又曰。课银责成户。而买之多寡。听民自便。倘买盐之数。不敷纳课之数。户为定额所苦。将逃亡而不为矣。奈何。答曰。往时分地以销。民闲食官之外。尚购私盐。今官私合并。所食岂反从减。食既不减。课岂不足。户之煎而售之。亦如织者之货其布帛。陶者之货其瓦缶。世不能不资而购之也。方将争为户。而何逃亡之有。或又曰。凡为此者。所以杜短秤昂价诸弊也。今以井司户主之。其弊岂不生自井司户乎。答曰。诸弊之生。由于各有应销之地也。既不分地。则此井所售不公。人将改之他井。户欲盐易销。井司欲课易征。岂肯生弊以致买者稀少。而课不能敷。利不能获哉。

　　请改云南盐法议　
迤南道屠述濂

为酌筹滇省盐法。以清积弊而恤边氓事。窃查滇省盐井二十八区。以供十府三厅四州民食。设立提举大使等官。分辖经管。预领薪本。督率户。每年煎办额盐三千七百一十万六千二十斤。按月交存井仓。而营销之法。则系按照各州县户口多寡。酌定额数。地方官垫价雇夫。赴井运归本地。设店收贮。分发所属铺贩销售。每盐百斤。定价三两。各属每年共解盐道库银一百四万三千四百一十八两。内拨解司库正课银二十六万一千六百四十三两。余作开支养廉经费。归还薪本运价等项。按年造册。分奏销。立法本为周备。维因户则先本后盐。食户则先盐后课。不免堕误。是以乾隆四十五年。清查商民积欠四十六万一千六百余两。奏蒙　　恩旨分别有着无着追赔在案。迄今又阅二十年。户堕煎盐斤。商民积欠课银。为数又复不少。且因薪价日昂。原定薪本。实有不敷。户无项赔垫。不得不搀和沙土。以低潮充数交官。而卖给私贩。则成本之外。得沾余润。故利于私贩。不乐于交官。反偷煎净盐。以招徕私贩。此官盐之所以潮杂。而私盐之所以纯净也。私贩所买私盐。无须完课。有利可图。井上司事。分润走漏。枭徒益无忌惮。百十为。塘汛不能堵截。私盐程色既高。价值较贱。小民止图便宜。罔顾食私之律。此私盐之所以充斥。而官销之所以日堕也。承销州县。盐有定额。课有定限。欲顾考成。不得不分派里甲。勒令领销。此门户盐之所以不能禁绝也。盐既非人心之所愿领。不得不签差以提其来。课既非民力之所裕输。不得不立限以严其比。追呼需索。已属不堪。且发盐之时。由官店而发交于乡保。由乡保而转交于火头小甲。收课之时。由火头小甲而转交于乡保。由乡保而汇交于官店。盐则递发而渐少。课则递收而渐增。凡各州县经手办盐之人。以千百计。无不以小民为鱼肉。称贷鬻及儿女。春课未清。夏课又紧。鞭笞不惜。堕欠仍多。从前民力稍宽。姑忍剥肤之痛。近日民力已竭。各怀走险之心。前岁迤西迤南。各属纷纷蠢动。已有明。自应亟筹良法。俾民无压派之累。课无堕误之虞。方为尽善。查川省盐法章程。现系定额。招商赴井买盐。配引完课。任便运销。即滇省所属之东川昭通二府。亦销川省边引盐斤。不经地方之手。百姓随买随食。行之日久。甚属相安。似应仿照办理。查滇省各井额盐三千七百一十万六千二十斤。今全归民办。配引营销。原定薪本脚费。均无庸官为开支。而各州县店费。概可裁汰。每盐百斤。止需征正课银七钱五厘一毫二丝五忽。公费银二钱九分四厘一毫四丝九忽。二共银九钱九分九厘二毫七丝四忽。加以盐价运脚。约计每盐一斤。卖银三分。足敷贩户本息。议定之后。将各井盐额课款数目。通盘牵算。每引一张。淮配盐三百斤。该课若干。计每年每井该引若干。由盐道编号钤印。发交井官收贮。饬令地方官招商赴井。领引缴课。自向户给价配盐。发运售卖。如此则户各图销售多速。自然煎熬净盐以招商贩。而不致潮杂。在商贩转运以多速获利。自然不敢短称昂价。而程色纯净。在百姓随银钱之有无。任买盐之多寡。自无压派之烦。追呼之扰。从前积弊悉可扫除。

议者谓滇省鲜殷实之户。难在招商。查现在州县经销。无不严缉私贩。百姓尚冥不知畏。犯法行私。今奉示招徕。似无畏难退缩之理。议者谓私盐价贱。故贩卖者多。官引价增。则贩者必少。查市井之情形。惟计余息之有无。不论本价之贵贱。官价之外。仍不禁其余利。贩卖自必踊跃。议者谓盐利归官。故各堵缉私贩。今归商办。地方官不复意。私贩必致充斥。查私盐亦有成本运脚。其卖价原不能甚贱。实由官盐过贵过丑。百姓不愿领食。故私贩得以乘机而入。今听百姓买引行盐。则私贩可以不堵自绝。议者又恐井员不肖。纳贿放私。额课必至短缺。查各井既有定额。该员各顾考成。且附井要隘。自当设卡放。毋许盐引相离。井员不能造伪引而放私。商贩岂肯不领引而缴课。即或书巡额外勒索。以致商贩裹足不前。请将商人所领盐引。着交地方官截角。每月申缴盐道核销。如何井之盐引独少。即知何井之办理不善。无难立时惩创。或另易井官。自不致因循误课。议者又恐从前欠民欠。累万盈千。难以追补。查前此户薪本不敷。丁力日就疲乏。以致堕煎。今则听其照本发销。不复亏折。自可渐次补煎。旧日之民欠。实因盐丑价昂。约差派累。官课尚可缓于旬日。使费不能待于须臾所致。今则民运民销。官吏无从压勒。胥役不得需索。百姓既无新亏。自能专完旧欠。断不致于无着。并查滇省。虽有川私交私冲入。然陆运费重。止能行于近边。而腹地私盐。实系本省各井走漏。其数不下于正额。今则听商贩运。无分公私。凡昔日之私销。悉归今日之公课。盐课两无堕误。办理更觉裕如。凡此情形。各就管见所及者。缕陈宪鉴。以备采择。

　　粤西行盐议广西通志　
高熊征

考古盐法之善。无过刘晏。其理盐也。不过于出盐之乡。置盐户。所煮之盐。鬻于商人。任其所之。至江岭闲去盐乡远者。转官盐于彼贮之。故盐得常平。今各县有各县之引。不得任其所之也。专行官引。禁绝私盐。则非俟商绝盐贵。然后减价鬻之也。盐何以得常平。且晏之理财。必委士类。今商皆积贾。惟利是图。即佥士商亦岂尽得其人。不得其人。则徒滋纷扰。法虽甚善。利害仍相等耳。查粤西往例。每引至桂。该银八两三钱零。今每引止银六两六钱三分零耳。而昔日之盐贱。引能多销。今日之盐贵﹐壅滞不行。其故何也。盖粤西自古行盐之法。不论官民商贾。但有资本者。皆得在东买盐。惟于梧州立厂以榷之。每盐一包。梧州纳银三钱。平厂纳银一钱二分。桂厂纳银一钱七分。任其发卖。官无考成之责。是即刘晏但鬻于商人。任其所之之法也。故经久无弊。康熙元年。广东抚宪以盐引滞积具题。前抚金公始行文各处。计口授盐。于是各府州县。俱有定额。彼时吏有贤不肖。民有巧拙。其贤有司虽奉上法。亦恤民艰。开报丁口。酌可而行。不肖有司专事逢迎。务为苛索。乳哺之子。尽行开报。民之巧者。互相隐匿。丁多而派盐最少。民之愚者。无所覆藏。丁少而派盐反多。其始之立法。各处设埠。按额营销。未尝不善。而其究也。可行盐之处。得盐反少。发买既速。别处之盐。不得搀卖。民苦淡食。其山高山峻。不能行盐之处。得盐虽未尝多。而壅滞不行。商人交接衣食出其中。搬运脚费出其中。盐价日腾。民不能买。尤苦淡食。县官既畏考成之获罪。又与商多有交。于是任商开价。按丁发盐。追呼遍及鸡豚。敲扑尽于闾里。民不聊生。甚于青苗之害矣。厥后不能行盐地方。乃有宁愿醵银销纳干引。听从商人别处发卖者矣。此当日傅将军在梧日久。目击其弊。故特题总商通融销引。地方官无佥商派食之累。而商人尽握利权。低昂任意。民食贵盐。引额仍滞。其弊又有如今日者。要而论之。有近盐地方。有不近盐地方。近盐地方。私盐必贱。穷苦小民。趋贱避贵。虽刑日报。欲求私盐之绝。不可得也。不近盐地方。私盐既无。官盐又少。虽出示严禁。欲商人之不高其价。亦不可得也。粤西盐法之弊。总在按额营销。而按额营销之弊。总在能行盐之处。苦盐少而价高。不能行盐之处。苦盐多而难售。欲不派之百姓。盐滞不行。则病商且病官。盐而派之百姓。则追呼不及。病民亦病官。何则。官有考成故也。然今额引既定。　国课不容亏损。古之良法。岂能复行。救时之政。但如宪谕革去东商。令总商实开拆引之费。脚价之费。其余滥费与各陋规。尽行查革。总于梧厂合计其到盐之多寡。定其价值之高下。任其通融各处发卖。而不能行盐之地。派帮拆引之费。庶几　国课无亏。公私两便。然而总商尽握利权。又实难其人矣。要之有治人无治法。是在择之而任之耳。

　　盐归地丁不如收税议　
龚景瀚

窃惟甘省盐政。自雍正九年。革除民以后。商力既疲。官民交困。以某所历数任言之。中鸣沙八堡。商则挨户轮充。课则按户帮派。奸顽抗欠。官为赔垫。良善拖累。或至重科。其害半在官而半在民。平凉无充商之户。前任官令自行办运。而冲途四达。私盐充斥。势不可行。寻亦中止。岁岁官为赔课。其害专在于官。固原以富户四五人朋充。三年一换。课项虽无逋欠。而充商未免赔累。有力者百计营免。胥吏乡保。皆得高下其手。而不肖吏藉此渔利。每当点换。一州骚然。其害又专在于民。以三州县推之。其余大概可知。非累官则累民。然官累必及于民。民累亦必及于官。又两弊之道也。执事有鉴于此。慨然思变法以苏其困。详请大宪。仿雍正九年以前之法。课归地亩摊征。盐听民间自运。诚袪弊之良图。救时之急务也。然立法必慎于初。庶几无贻后悔。雍正九年前。百姓按粮课。脚贩随地卖盐。其法何异于今之所云。使其无弊。即可遵行至今。何以至九年。平凉府忽而详请招商。上宪又忽而允从。是当日之弊。已有不可胜言者矣。盐课归于地丁。足救目前之急。一时权宜。而非经远之计也。何则。出课之民。不必皆贩盐之民。肩挑背负。藉以餬口。惟近地诸州县百姓可耳。其远而数站。或十余站。车载马驮。转运取利非有力者不能。有力之家。精于心计。必不肯多置田产。以避差傜。广畜牛马。贱积贵售。小贩皆领其赀本。四出营运。有利同分。不输税课。坐享厚利。乃令力田务本之农民代之纳课。非重本轻末之道。其弊一也。利权不可以假人。今官不配盐。则无人为之经理。游手无赖之徒。集其中。趋利如骛。是纵之使争也。如云贵之银冶铜场。口外之金厂。在在成。事端滋起。既不可驱逐。又不易稽查。积久生奸。必酿事变。其弊二也。甘肃地瘠民贫。而河东尤甚。屯地更地。一田三赋。重者勿论已。民田赋为较轻。监田尤其轻者。数年以来。幸际丰穰。已不能无逋欠。今骤加以盐课。又益规纸价。以及减下平规小锭火钱官吏饭食诸费。盐茶地丁银六千五十七两二钱八分七厘。课费为银五百三十六两七钱六分四厘八毫。所加几及十分之一。固原地丁。共银一万一千八百一十二两一钱一厘。课费为银三千一百九十三两八厘。则加十分之三。能保其不拖欠乎。以已然之事论之。泾州所属盐课。早归于地丁。某曾为诸处监交。其交代折中所开。自四十七年至今。官之代垫者。每年或千金。或数百金不等。是名虽不累官。而其实仍不免于赔垫也。官必严刑苦比。无可奈何。然后甘心代之赔垫。丰年尚可勉强催科。一遇水旱。死亡转徙。正项钱粮。可以奏闻蠲免。而盐课必不能减。斯时将仍取之民乎。民必不堪。将不取之民乎。课从何出。其弊三也。且当日各州县分引之多寡。并未尝援照地亩之多寡。通都大邑则多。山僻小邑则寡。非通都大邑之民。食盐独多于山僻小邑也。行盐虽有地界。而四达之衢。可以阑入。地界销盐多。故配引多。山僻之邑。无可通融。销盐少。故配引少。平凉一府。销引三万三千二百七十张。而固原一处。销引一万二千四十张。已居三分之一。静宁平凉隆德庄浪盐茶华亭六属。仅居三分之二。以固原四通五达。可以通融他处故也。盐茶原额。仅四百四十一张。后协销隆德县二千零九张。合为二千四百五十张。除去归并固原四百二十六张。为引二千二十四张。招商办运。随时尚可量为变通。今若归之地丁。则永为定额。一成而不可变。多寡不一。苦乐不均。其弊四也。

当变法之初。各州县如释重负。无不乐从者。行之数年。其弊立见。再思变法。势必有所难行。何如慎之于始乎。谨按唐刘晏之治盐也。但于出盐之乡。置盐官收盐。官收盐户所煮之盐。转鬻于商人。任其所之。其余州县。不复置官。官获其利。而民不乏盐。史称江淮盐利。始不过四十万缗。季年乃六百万缗。由是国用充足。而民不困弊。窃谓美意良法。莫善于此。似宜仿而行之。就场定额。一税之后。不问其所之。则国与民两利。查花马小池。每年额设引六万七千四百四十张。每年额征课银一万四千五百三十三两三钱二分。每引一张。配盐一石。应课银二钱一分五厘五毫。加公用纸价杂费银四分九厘七毫。统计盐一石。为银二钱六分五厘二毫。今宜专责之盐捕厅。就池立局。出盐一石。抽税银二钱七分。官吏饭食杂费。皆出其中。已属有余。一税之后。不论富商大贾。贫民小贩。听其随地粜卖。计盐一斤。抽税银二厘有余。今平凉固原等处。盐价每斤十余文。至二十文不等。除扣工本。得利甚多。人自乐为。脚贩日广。盐价日贱。无摊派之扰。无追呼之烦。无逋欠之忧。无赔垫之累。上不亏　国。下不病民。诚良法也。而或者谓课有定额。摊于地丁。可以适符额数。就池纳税。多寡无常。忧其缺额。不知十六厅州县。户何虑数百万。按食盐之人出课。每岁必不止于万余金。从前所以商疲引积者。由于私盐多而官盐壅滞。今行此法。则透漏无从。私盐皆官盐也。无不食盐之人。即无不纳税之人。合一岁计之。　国课必有盈而无绌。况产盐之区。本不止惠安一堡。以某所知。靖远宁夏等处。皆有盐池。靖远以有碍官盐。严为封禁。然私取者终不能绝。宁夏之盐池。即在近城。向以优待边黎。无引无课。历年为官盐之累。陕西定边。有连烂二池。环县庆阳。以至西凤。皆食其盐。河西产盐之处。亦复不少。皆听民自取。故甘凉之课额甚少。均为　国家赤子。何以厚薄顿异。祈饬令各厅州县。通行查明。除煮土为盐。所得有限。听其自为外。其余有盐池者。皆设局收税。近惠安堡者。兼领于盐捕厅。远者即领于各厅州县。以通省之盐供通省之食。抽通省之税以完通省之额。未见其有不足也。抑某更有请者。中边外。有大小盐池。即唐书温池县之盐池也。今为阿拉善王所辖。其盐洁白坚好。内地之民皆喜食之。私贩者络绎不绝。其一路自中渡河。涉平凉府界。入陇州凤翔。以达西安汉中。其一路由大靖皮家营。至皋兰。转入巩昌秦阶而至汉中。其一路由镇番柳林湖达甘凉一带。大抵甘肃全省。食花马小池盐者。仅十分之二。食各州县私池盐者。十分之一。而食阿拉善王之盐者。十分之七。陕西亦居其半。闻阿拉善王。但于两池置官收税。但见驴过与骆驼过。纳银若干。俱有定数。不论蒙古汉人。听其转运。即行刘晏之法也。内地官引壅积。职此之故。今亦令沿边各州县。于各隘口盐所从入之处。设局抽税。亦计骆驼与驴所驮之多少。为税之轻重。一岁之入。必十倍于今之额课。彼所收者池税。而我所收者过税。既无碍于阿拉善王。又易私贩为官贩。两便之道也。苟能遵此办理。三年之后。内地盐池之税少。则边口之税必多。边口之税少。则内地盐池之税必多。通盘合算。额数亦定。此不独甘省可行。推之长芦天津两淮浙闽。皆可仿此法行之。其陕西延榆山西大同。向食河套私盐者。亦于隘口收税。则天下皆私盐。天下皆官盐也。不揣鄙陋。谨陈一得之愚。伏祈垂鉴。

　　商盐加引减价疏　
兵部尚书卢询

窃惟从来盐政之坏。皆归咎于官盐之壅滞。官盐之壅滞。皆归咎于私盐之盛行。故讲求盐政者。莫不以禁私为首务。乃法令愈密。缉捕愈严。而私盐终不可禁。以致商民交困。课额履亏。若无良法以善其后者。此皆不治其源而徒治其流。不求其本而惟求其末也。盐之行与不行。其本源总在于盐价之贵贱。私盐之所以易行者。由于价贱而民食之者众也。官盐之所以难行者。由于价贵而民食之者少也。然私贩原以图利。必不肯折本而又犯重罪。而价竟贱者。以不必贵也。价贱而利已多耳。官盐亦以图利。亦必不肯折本而再亏课额。而价终贵者。以不能贱也。价贵而尚恐无利耳。夫官商之盐。固用赀本买于盐场。户私收之盐。亦用赀本买于盐场。官盐行卖。固费人工脚载。私盐行卖。亦必费人工脚载。乃为官盐则贵。为私盐则贱。私盐虽贱价亦有利。官盐虽贵价亦无利者。其故何欤。盖私盐自赀本人工脚载而外。每觔多卖一厘。则此一厘。即属余利。则其价安得不贱。而其利安得不多。官盐自赀本脚载人工而外。其为费方将数倍于此。每觔必照私盐多卖数倍。方有余利。则其价安得不贵。而其利安得不难。然官商之盐。其较私盐多费者。于盐本人工脚载而外。完课一项。实不过十分之一二耳。商人服食奢靡。积惯成习。身家所费。已无限量。而各衙门额规。千头万绪。盐院盐道等官。固其本管官。额规决不可缺。而行盐地方。文官自督抚以至州县杂职。下及胥役。武官自提镇以至千把。下及兵丁。莫不皆有额规。而额外交际诛求。又复不可计算。各项费用。总皆增加于盐价之上耳。夫商人亦非必尽出于至愚。其宁亏国课为身家子孙之累。而决不敢缺少额规者。因盐引之盐。原不敷用。亦各赖引外行盐。以济其引盐之不足。夫引外之盐即私盐也。彼虽官盐。既卖私盐。则安得不为地方官吏之所挟制。而多出于无穷之费用乎。但官商虽与私贩同卖私盐。而私贩之盐则无费。盐商之私盐则费重。故盐商之私盐。其价亦究与官盐相等。安能禁百姓之不食私盐。与私盐之不盛行乎。故盐商行官盐亦困。行私盐亦困。究其私贩之盛行。实官商之价贵驱之也。商盐之价贵以致壅滞者。实官吏之额规为之也。是以欲使商盐之行。惟在价贱。使私盐无利。则私盐将不禁自止。欲使商盐之价贱。惟绝额规。使可贱价以出卖。则商盐自通行而无滞矣。臣愚以为莫若加引而不加额。大减其价。如向行一万引。原须二万引方足敷用。即将一引分作二引。须三万引方足敷用者。即以一引分作三引。而课银则仍只完原额之数目。正课丝毫不必增加。总尽其所卖皆成官盐。则地方官无所挟制。盐贱多卖。则自有利。盐价既贱。则私盐更何所利。而犯重罪以耗己赀乎。百姓亦何所利。而冒法禁以食私盐乎。此实正本澄源。为盐政之术也。或疑现今缺课。皆因引盐不能尽销。则虽增引何益。夫今日私贩之卖私盐。盐商之夹带私盐。皆数倍于引盐数目。此固人人所共知。故止有盐不敷用。决不至用有余盐之理。其盐引之所以不能尽销者。因地方官既得盐商额规。听其恣卖私盐。不能比销之故。则加引之后。岂复再有缺课之忧。特地方官一无所利耳。但加引之后。其所用引数目。必尽行呈露。我　　皇上如天之仁。以惠民通商为念。臣故敢以此言进。然其法一立。则万世永行。特恐后或有言利幸进之臣。只须一纸文书。按其加引数目。令其照依加课。商民皆无可辞。则盐法必至大坏。害商害民。莫此为甚。而臣且为万世之罪人矣。如果其说可行。仰求　　皇上特降德音。垂示万世。加引之后。总祇照原额输课。永不得增加。质诸天日。矢之山河。庶几商民永享其利。而盐政永为无弊矣。

　　甘盐请改收税疏嘉庆五年　
甘肃按察使姜开阳

查甘省盐课。岁不过二万四百有零。其课甚微。而官民反受累无穷者。则立法之未善。虽屡易其法。而弊益滋也。臣在甘五年。细加查访。姑就所知各州县言之。如中鸣沙八堡。商则挨户输充。课则按户帮派。奸顽抗欠。官为赔垫。良善拖累。或至重科。其害半在官而半在民。平凉无充商之户。前此各任自行办运。而冲途四达。私盐充斥。势不可行。旋亦中止。岁岁官为赔课。其害专在于官。固原州以殷实之家四五人朋充。三岁一换。历年尚无逋欠。而充商者多至赔累。有力之家。百计千方。先期营免。胥役乡保。皆高下其手。每逢点换之年。一州骚然。其害又专在民。以三州县推之。其余大概可知。非累官则累民。然官累则必及于民。民累亦必及于官。又两弊之道也。前任总督松筠。臣曾将盐政之利弊。详细禀明。而松筠慨然思变法以苏其困。彼时因远在汉中。军务旁午。未及具奏。旋离甘省。现在总督长麟。又驻札徽城。当此军务紧要之际。亦未暇及此。臣愚昧之见。以为早除一日之弊。即官民早受一日之益。当此　　皇上大开言路。广思集益之际。若迟回不言。实不忍官民之受累愈深也。臣查甘省本无殷实之户。其最上者不过数千金。以之充商。定至疲乏。数十年之后。轮充一遍。俾有力之家。尽属无力。现在各商人纷纷呈控。欲课归地丁。各州县无不乐从。屡经详议。臣以课归商办。既有所不可。即归于地丁。亦非久远之计。出课之民。不必皆贩盐之民。肩挑背负。藉以餬口。惟近池诸百姓则可。其远而数站。或十余站。车载驴驮。转运取利。非有大力者不能。彼精于心计。必不肯多置田产。以避差徭。广储牛马。贱积贵售。小贩皆赖其赀本。四出营运。有利同分。彼于官课分毫无出。而坐享厚利。乃令力田务本之农民。代之纳课。非重本轻末之道。其弊一也。利权不可以假人。今官不配盐。无人为之经理。游手无赖之徒。集其中。趋利如骛。是使之争也。争端既起。既不可以驱逐。又不易于稽查。积久生奸。必酿事变。其弊二也。甘省地瘠民贫。而河东尤甚。数年以来。幸际丰穰。已不能无逋欠。今骤加以盐课。又益之以盐规纸价官吏饭食诸费。能保其不拖欠乎。即如泾州所属盐课。早归地丁。闻自四十七年至今。官为代垫者。每年或千金数百金不等。是名虽不累官。而其实仍不免于赔垫也。且历任之官。岂尽爱民如子。必严行苦比。无可奈何。而后甘心代为赔垫也。况丰稔之年。尚可勉强催科。一遇水[旱](早)。流离转徙。正项钱粮。可以奏明蠲免。而盐课必不能减。将仍取之民。而民不能堪。将不取之民。而课无所出。其弊三也。当立法之始。各州县如释重负。无不乐从。行之数年。其弊立见。再思变法。势必有所难行。何如慎之于始也。臣谨按唐刘晏之治盐也。但于出盐之乡。置盐官。收盐户所煮之盐。转鬻于商人。任其所之。其余州县。不复置官。官获其利。而民不乏盐。史称江淮盐利。始不过四十万缗。季年乃六百万。由是国用充足。而民始不困敝。是法良意美。莫过于此。宜仿而行之。就场定额。一税之后。皆任其所之。则国与民两利。查花马小池。每年额设引六万七千四百四十张。每年课征银一万四千五百三十三两三钱二分。每引一张。应课银二钱一分五厘零。公用纸张杂费银四分九厘零。统计盐一引。为二钱六分五厘零。今专责之盐捕厅。每盐一引重若干斤。抽税二钱八分。官吏饭食税皆出其中。各给税票为凭。一税之后。不论富商大贾。贫民小贩。听其随地售卖。除扣工本。得利甚多。人自乐为。脚贩日广。盐价日贱。无摊派之扰。无追呼之烦。无逋欠之忧。无赔垫之累。上不亏　国帑。下不病闾阎。诚良法也。

其余各州县有盐池者。亦不止一处。皆设局收税。近惠安堡者。兼领于盐捕厅。远者即领于各厅州县。以通省之盐供通省之食。即抽通省之税以完通省之额。自见其有余而无不足也。抑臣更有请者。中卫边外。有大小盐池。今为阿拉善王所辖。其盐洁白坚好。内地之民。皆喜食之。私贩者绎络不绝。大约甘肃全省。食花马小池盐者。仅十分之三。食各县私池盐者十分之一。食阿拉善王之盐者。约有十分之六。陕西一省。亦居其三。闻阿拉善王但于两池置官收税。不论蒙古汉人。听其转运。彼正行刘晏之法者。故于民甚便。私贩日多。骆驼牛骡。十百成。皆持挺格。吏役不敢呵止。惟得其常例。以此为例。私盐盛行。而官盐壅滞。职此故也。久非国法之所能禁。不若明开其禁。令沿边各州县各隘口所从入之处。俱设局收税。但彼已在阿拉善王处纳税。不得再照内地额税。止照额税减半给以税票。令通行。关津渡口。有需索之常例。其费亦略相当。诚为两便之道。如此办理。则三年之中。章程既立。内地盐池之税少。则边口之税必多。边口之税少。则内地盐池之税必多。通盘核算。永远可行。通省之私盐皆成通省之官盐。刑狱息而贼盗少。官税省而国用充。万世之利。莫过于此矣。

　　闽盐请改收税疏嘉庆九年　
福建布政使裘行简

窃臣向闻闽省漳泉一带。民俗慓悍。逞凶械。水陆盗匪。结伙成。最称难治。臣上年蒙　　恩署理藩司。旋经实授。到任年余以来。留心体察。该处民情。本性质直。亦最能食贫作苦。官吏如果清廉。即皆帖然心服。加以勤于听断。更感诵弗衰。乃极有人心之良百姓也。其地为山海硗瘠之区。贫民多食地瓜。有终身不见米谷者。且收得地瓜。合家男妇。尚皆食其麤皮。将瓜瓤磨粉粜卖。资用度。不肯自食。乃极为可悯之苦百姓也。其所以流为贼盗者。则无恒产之故。而其所以无恒产者。则从前更改盐法未善之故。查海滨斥卤之地。向难耕种。贫民多就地迭土作埂。垫以砖块瓦砾。名为盐埕。俟潮水退后。晴日晒晾。即皆扫成白盐。不过稍费人力。无须本钱。非淮浙等处之盐。必待煎熬。需费成本者可比。此乃造物自然之利。穷黎藉此餬口养家。所为以海为田也。乃自盐为商办之后。遂目民地为私埕。指潮水为私盐。尽其所有而归之于商。官且绳之以法。沿海赤子。既无资本。不能别作贸易。安得不入海为盗。法令日严。而洋盗愈炽。非愚民之甘心就戮也。亦谋生之念重。罹法之念轻耳。臣仰体我　　皇上轸恤黎元。整饬地方至意。再四思维。悉心筹划。窃以为欲清盗贼之源。必先救盐法之弊。然改归地丁之说。厚于富商而薄于小民。非立法之善。福建地土贫瘠。额征钱粮。岁征一百二十余万。尤非山西可比。因细检成案。与在闽最久各员。加意讲求。查从前闽省盐课原额。编载岁征银八万五千四百七十两零。至雍正年间。正课收至十五万九千两有奇。每岁盈余。年无定额。而彼时产盐丰旺。贩运踊跃。递年盈余。遂收至十四万有奇。合共正溢课银三十万三千六百六十两零。彼时福州府迤西各府。俱系水贩运盐。福州府以南。至漳泉一带。准民间肩挑贩卖。地方随处设卡。委员收税。每担自一百文至一百五十文。先定课而后给单。一如各省关税之例。不论本省何场何地。听其配运售卖。皆不官为经理。是以自雍正年间至乾隆初年。税课日增。民生日裕。官无缉私遗课之虞。民无欠税犯科之事。诚为法良意美。迨至乾隆七年。本省富民。及外省客贩。见产盐旺盛。有工无本。利息甚巨。遂呈请归商办理。领引疏销。大吏不加查察。遽照所呈。议请签商分地办理。即以当年现收银数为准。每年应完正溢课银三十万两有零。即现在所谓定额也。此法一行。既多运脚之繁。复有请引挂号。设馆设哨。及一切公私杂用。浮费既已增多。课额遂渐形支绌。且商众惟利是嗜。只图自肥身家。罔肯急公交课。年久欠多。则又藉词疲乏。以为私盐非借官势不能查禁。遂将产盐不旺。私盐较多之处。诿之官办。于是同安晋江惠安诏安等县。皆相继设馆卖盐。官交盐课。以临民正印之员。几同市侩。坐车列贩。握算持筹。已乖政体。且不能兼收子母。遂致欠缺日多。此从前更改盐法。亏课病民之所由来也。查闽省现在盐课。计至嘉庆六年秋拨止。官帮欠项。已准咨明各省并各旗籍饬追者。共银二十七万一百两有零。商欠项下奏准八年带征者。二十一万四千四百七十两有零。又现应清厘归者。一十一万一千二百余两。又印折银二万九千四百余两。统计各项欠银已有六十二万五千余两。俱经奏咨有案。至七八两年欠项。尚不在此数内。是即以鹾政而论。迁延至此。疲玩已极。倘再因仍迁就。将来帑课。必至尽成赔。于　国家惟正之供。亦宜亟为调剂。何况夺小民自然之利。致私枭充斥。洋盗日多也。

查海边居民之埕。即与平民之田赋无异。从前纳税之例。即与按则交粮无异。势不能籍富民之田。而代为升科报垦。何独掠贫民之业。而遽准领运售盐。此理之易见者。臣愚以为福建省城西北。如延平建宁邵武等府盐课。现在均待定额。商民相安。应照现行之例办理。毋庸轻议更张。其省城东南之兴化福宁泉州漳州等府盐课。请仍查照乾隆七年以前之例。听民自晒自卖。自运自销。每盐一担。交税钱一百五十文。皆先纳课而后给单。凡商鱼船户肩挑背负。俱任其在省南各府境内。毋论何场何地。自行售卖。民无私盐之禁。场无商引之盐。即以部引作为官单。查明从前原设卡馆作为关口。以现在场员作为税官。稽查收税。所收钱文。即令税官于各该地方。就近易银。随州县钱粮。解交盐道库内收存。汇入报销一案候拨。如此复还原制。商课改为税课。私盐尽属官盐。无签商定地之烦。少缉私拒捕之案。沿海穷民既获免于罪戾。复得自食其力。俯仰有资。自必输将恐后。即洋匪得有信息。或亦不招而就抚。且存县令体制。不与市贩卖盐。不与小民争利。似于　国课官制民生。均有裨益。至试行之初。或恐于盐课定额。稍有欠缺。臣亦不能无疑。伏思我　　皇上念切民依。地方偶遇水旱偏灾。不惜亿万金抚绥安集。天下臣民。无不共知共睹。况此非变更成例。乃系追溯旧规。行之有效。俾良民不为洋匪。洋匪可化为良民。则每年在洋船工口粮等项。皆可大有节省。挹彼注此。计经费所省之数。必多于额课所缺之数。且现在正溢课银。悬欠至六十余万之多。催征筹备。皆属空文。徒有征课之名。而无收课之实。岂可不变通盐法。保卫民生。臣因系地方要务。既确有见闻。不敢以身非专政。稍为缄默。可否仰恳　　敕部查核乾隆七年以前。闽省盐务章程。行令兼管盐政之督臣玉德。详查酌办。所有嘉庆六年以前欠课。已经部议核覆。仍可遵照完缴。七八两年欠课若干。亦可一并核明。另筹妥议。皆不致虚悬无着。况裁撤官商卖盐。令归民贩纳税。以臣私心窃计。事属便民。盐无偷漏。将来税课较原额必有增多。即以此后之赢余。酌补从前之欠缺。则帑项尤得早归有着。而官商叨荷　　鸿施。益无既极矣。

　　请改汉中盐课归地丁疏　
方维甸

窃陕西盐务。尚在试办期内。本年二月。臣与山西巡抚成龄。奏将凤翔府属。仍照旧制。准食花马大池盐。摊纳盐课银。毋庸设立土商。业经户部议准。民情称便。兹据汉中府禀称汉中各属坝定远。本无盐课。南郑等九州岛县。额引二万五千道。每年应交盐课三千七百五十两。设有土商抽盐办课。而各州县内洋县西乡两县盐法。于康熙年间议定。由各里摊纳课银。并不抽盐。此汉中向来办理章程也。今复设立土商。抽盐办课。汉中本无殷实大商。认充者率皆市侩。抽盐抽钱。未免贪得无厌。即或公平抽收。而肩挑背负之人。获利有限。不肯分给他人。是以每遇抽课。殴口角。争竞纷然。随时惩办。不能尽绝。请照凤翔之例。裁去土商。于洋县西乡。一律摊纳课银。庶免滋扰等语。臣详加查核。雍正十一年十月。甘肃巡抚题请汉中改食花马大池盐斤。户部议令将如何可以实销。照例截角之处。妥议题覆。于乾隆元年。会同陕甘总督刘于义。河东盐政孙嘉淦具题。以汉中窵远。不得不赖小贩以济民食。实运势所难行。亦当俯从民便。若于课项有亏。民食有误。自当责以实运实销。今既两无违碍。仍照旧空截引角。毋庸另议更张。经部题覆。奉　　旨准行。又汉中府属之洋县。于康熙三十三年。该县士庶公议。按里摊纳。详定章程。西乡县亦即仿照办理各在案。缘汉中地处万山之中。仅通负贩。该处食盐。有自花马大池由凤翔山内运来者。有自川甘边界运来者。所设土商。向不持引运盐。皆俟小贩到境。抽钱抽盐。谓之抽盐办课。俟课项交足。即将官引截角缴销。谓之空截引角。从前因土商苛勒小贩。乾隆二年。布政帅念祖等。即有详请裁商照凤翔洋县摊纳课银之议。今既复设土商。则掯勒多收之课。在所不免。且小贩到境。不复抽盐。已阅十余年之久。一旦为土商坐分其利。人情总不贴服。此等无业贫民。亦有军营散出之人。性复桀骜。若竟绝其生计。商贩相激。恐致酿成事端。此实地方隐忧。尚不仅贩运不前。民食贵盐而已。臣访询情形。汉中文武军民。所言大抵相同。臣再四筹思。汉中盐法。自　国初至今。皆系小商。并非商运商销。赘设土商。徒使累民滋事。似应依仿帅念祖原议。将汉中一府盐课。照洋县西乡章程。一律摊纳。并请照凤翔之例。裁去土商。永杜垄断之弊。如此办理。尚系遵循旧章。并非轻更成法。盐价益贱。民情益安。每年交官课银。仍可丝毫无缺。实与官民均属有益。且汉中盐价贵于兴安。向不贩过西乡地界。于兴安营销河东盐斤。亦无妨碍。至于空截引角。原非核实办法。汉中自变量。又不在河东额引之内。今既裁商。亦可停发。以归简易。

　　再请汉中盐课归地丁疏　
方维甸

窃臣前奏汉中盐斤。摊纳课银一折。接准户部议覆。内开汉中府民食盐斤。摊纳课银。固属因地制宜之道。但现在汉中盐价贵于兴安。自不至有越贩之弊。倘将来产旺价贱。或不免偷入境。有碍官引。且引张原为行盐征课。稽查私贩而设。是有盐即应有引。今裁去土商。不用盐引。凭何稽查。又如按里摊纳。必须专司催收之人。亦难保无派累闾[阎](闾)之事。应如何定以限制。稽查妥善之处。令该抚悉心议奏等因。当行司道转饬汉中府妥议。兹据会详前来。臣复面加商酌。查行盐定例。原应持引运盐。不准盐引相离。以便稽查。但汉中盐务。与他处不同。土商向不持引运盐。祇系抽收小贩盐斤。交课后。即将官引截角缴销。前经陕甘总督刘于义甘肃巡抚许容河东盐政孙嘉淦。于乾隆元年。疏称实运势所难行。仍请空截引角。题明覆准在案。是汉中盐引从不用以行盐。即使虚设引张。亦属无从稽察。今既截去土商。应请停发引张。以归简易。再汉中盐价贵于兴安之故。并非由于产盐多少。皆因贩盐道远。成本较重。其价不得不昂。若自汉中陆运兴安。大山重迭。运本愈增。贩往无可图利。若由汉江水运。必从黄金峡经过。此峡内滩流湍急。漩涡甚险。重船向不敢行。毋虞偷越邻境。有碍兴安官引。至于按里摊纳。与正项钱粮无异。陕西完纳正赋。皆系里长等催交。此项盐课。亦一并责成里长乡约。毋庸另派催收之人。凤翔府及洋县等处。皆系如此办理。现拟于开征之前。将各县摊纳细数。刊入易由单。并由司出示晓谕。务使各里周知。吏胥无从影射。自不至有派累闾阎情弊。臣因汉中盐务。商贩不能相安。恐滋事端。是以查照向来例案。奏请裁商摊课。兹准部咨。复行体察情形。悉心妥议。可否照臣前奏办理之处。伏乞　　敕部议覆施行。

　　论抽盐税疏雍正九年　
浙江总督李卫

发到顾成天条奏一事。交臣议奏。臣前岁于丹阳舟中。遇顾成天来见。告称入都。即当条陈盐政。创所未行。臣答以此法若然可为。则古人如管仲之煮海。刘晏之度支。早已行之。何待今日。况初抵云南时。卢询亦曾条陈。盐井尚难看住无漏。沿海数千里。凭何关拦收税之处。伊初仍辨论。后又理屈。不意至京果有此条陈也。至于顾成天所陈更定之政。欲贻亿万年生民之乐业者。臣请得而论之。如悬场三十里。听民自为买卖。不设巡逻。此类于现行例内。仁钱等十余县额销肩引之意也。然止系沿海县分。不限定三十里。而纳课定期。每日准挑百斤。分境杜私。冒支越界。皆有一定明禁。无所谓听民买卖。不设巡逻也。此三十里外。以至千百余里。江河山岭水陆间隔之州县。数十百处。若不令商人转运。则盐既未能不胫而走。人亦岂能越远而来。将听其食淡而已乎。如谓以应输之额。摊之各夫。丁多系烧刮赤贫。本身煎盐之荡地丁课。征比尚不能全纳。今责其代人完课。而后卖盐。则力量既所不逮。如任其卖盐而后完课。则通天下之户。盈万累千。昼夜所煎多寡数目。孰为稽查。且即省官吏之费矣。舟车捆运亦可减乎。即不问所卖之地矣。越海过江可不问乎。臣见其说已穷。又变而为商人抽税于关之论。夫榷货之关。直省不过数十处耳。其不经由于关者。无税也。今天下无不食盐之家。即无不为盐所到之处。若内地尽行添设。数不可计。即止就沿海建置。则自奉天以迄粤省。东南半壁。水陆口岸。处处可走。防范何止盈千。且臣亲见山西安邑县。止有一处盐池。数十里。四围高墙。悉由总门出入。专设院司。官役巡守。尚不能免其偷漏作弊。何况沿海辽阔遥远。毫无关拦堵截。臣恐所省盐院道员以下之官吏俸薪工食。不足以抵。势将百倍而过之矣。又伊既云利之所在。刑不能止。则滨海地。山水沙泥交错。寂寞荒凉之区。强梁伙众。孰非攘夺之场。人人可煎。户亦难自主。无引之盐既行。即有商人。亦便于营私。谁肯又为纳课。其争闹杀。酿出大端。害及生民。实甚于私贩拒捕之刑狱矣。他如茕茕户。有何甲赀厚而乙赀微。历代章程。岂能有盐利而无盐害。此皆纸上空言。不可见诸实事。殊属诞妄之至。此等迂执。不可以口舌争。而服其偏见之心。惟仰恳　　皇上。不拘何地方。大而盐道。小则分司。俾其将素所筹划生民乐业之法。试行于一二处。有益则竟畀盐政之任。再听其改正。广而推之各省。庶泾渭得分。而成效是非立见矣。

按盐场收税之法实始于刘晏而敏达此奏乃谓刘晏何不早行之云云则不学之过也惟是顾成天原奏亦有未细确之处故敏达得以抵其罅漏姑存此奏以见建议之人不可不筹划周密反予论者以口实而致尼良法于终不行也

　　广盐屯　
邱嘉穗

穷民之所以贩盐而冒死不顾者。非徒以供滋味之需而已。彼实以家无宿储。专恃营运。荷担而往。易米而归。而一家之妇子所资以为命者也。盖自三代而后。田不可以复井。民之有田者什之一。而无田者什之九。彼有田者。犹往往困于诛求。其无田者。不取给于百货。势且无以为生。而百货之所出。又实操其权于富商巨贾之手。而非贩夫贩妇所得而与者。独盐之为产。乃天地自然之利。穷民能肩荷背负者。犹可藉之以少延残喘。而卒不免于犯上之厉禁。由是无所得食之民。非转死于沟壑。亦终去而为盗焉已矣。顾今天下国用浩繁。九重宵旰。虽四方日开捐例。犹且不给。而必欲如西汉文学北魏甄琛之论。尽弛海内之盐禁。而归之百姓。以言乎仁民则得矣。其如经费之无措何。此所谓书生之论。可言而不可用者也。然则居今之世。而欲其恤民之仁。经国之义。并行而不悖。其将何道之从而后可耶。曰是莫若先举现在之盐田。选近地强壮之兵。与民间之膂力绝人者。而仿二十受田。六十归田之制。各授以百亩。而使之更番屯戍其中。以抵军饷。其自辽左山东以迄淮浙闽粤。沿海数千里之地。率多限于私煮之禁。而不得尽辟者。计亦不下数百万亩。则当用元虞集垦荒之策。募民以千夫百夫开治。即授之军职。而裁入其税。仍禁屯兵及将领等。不得擅离盐屯。远售专利。止听四方商民转贩流通。而不复限以行盐地界。如是则私盐之禁可罢。官既增利。而于穷民亦甚便矣。今夫田亩之税。米粟之征。自古及今。皆遵大禹遗法。则三壤以成赋。虽以商鞅开阡陌。杨炎变两税。亦必随田之在民。与民之有田者而取之。未闻不听民分地输租于官。而反欲所在设官给本督耕。自为收粜者也。何独至于盐田而乃大不然耶。愚请得权其利弊而较论之。　国家岁解田税。以充军饷。而于两淮两浙等盐场。地广人稠。又不免集兵团练。以备不虞。今既立盐屯。而正税可省。盐兵可撒。不用海防。而黄巢王仙芝之乱不作。利弊一也。丁淋煮。自宋元以来。照引酌给工本。而钱入贫手。不免妄用。及督以盐课。每至积负。甚或逃亡无办。若立盐屯。除额免科。军自为利。谁肯听其荒废。而工本之费。又可尽除。利弊二也。行盐必须分地。近地价常贱。远地价常贵。地广则拨引不足而亦贵。地狭则销引有限而亦贱。而官商逞其贪心。复贿道府。以制其低昂。使之有贵而无贱。则青苗抑配之弊必生。而公私争界。越境兴贩之害。犹不与焉。惟其盐屯所产。许商转贩。有无相易。远近广狭。无不流通。而后其价可平。利弊三也。自立盐禁。而亡命棍徒。资身无策。借名查盐。投充官商。辅以巡拦牙侩。捕私贩。搜私煎。因而窟穴其中。藉威生事。吓诈财物。陷害善良。所至骚然。人不堪命。甚至权奸下走。交通贩鬻。亦皆怒马鲜服。抗礼公庭。纲纪凌迟。至此已极。而盐屯岂有是哉。利弊四也。朝廷遣官行盐。有巡盐御史。有盐运司。有盐法道。有管盐同知通判知事经历主簿等官。而其下人役。更难悉数。无不月费俸廪。科索船夫。又闻其海滨颇多余荡。及村落土盐。皆可供煎。而畏官吏私垦之禁。莫敢开耕。以致人有遗力。地有遗利。计其所得。不偿所失。诚使以盐利散之屯军。复除私垦之令。则冗官冗役冗费。十去八九。而朝廷可以坐收军实无穷之利。利弊五也。由此论之。广盐屯与立盐场。孰盈孰虚。孰便孰不便。其大略亦可睹矣。舍是不图。而欲擅煮海之富。必曰不禁私盐不可。吾恐穷民易米而炊。并日而食。少夺其数文之钱。已扼其八口之吭。而较其国用之利弊。卒又相去倍蓰。而徒为九重敛怨也。悲夫。

　　开中盐法　
储大文

明初征安南兵八十万。北征五十万。而兵不告阙。饟不告匮。此虽繇屯卫合府兵法。亦繇有开中盐法以济之也。开中者。因宋制而益精之。宋制利折色。明制利本色。自洪武三年。山西行省言大同粮储。路远费重。若令商人于大同仓入米一石。太原仓入米一石三斗。给长芦淮盐各一引。引二百斤。则转输之费省。军储易充矣。从之。而开中法实权舆于此。后因边饟不继。户部尚书郁新遂定召商开中法。令商输粟九边塞下。按引支盐。凡盐一引。计准价银八分。若商能捐赀垦荒者。成熟量征其租十之一二。听就附近堡报纳盐粮。军有侵扰者惩治。永乐时。定盐一引。输边粟二斗五升。成化时少增至二斗七升二合。粟入引出。引入盐出。费少而利厚。而又非报中于边。率无以牟厚利。故欲卖盐不得不报中。欲报中不得不积粟。欲积粟不得不耕塞下之田。而米谷羡衍。亦不得不籍之于堡。而粜之于边。此所谓以盐法行屯政者也。军卫屯米。六石以赡军。六石以贮仓。其溢十二石外者。官勿余。而又有开中盐法年例以济之。若间值边警。斗斛阙乏。又有开中先支法以济之。常股盐户盐以为年例。存积盐以备先支。盐法疏通。而引无壅滞。是故当其时。商未尝有边商内商之分。内商皆边商也。课未尝有盐课余盐之分。余盐皆盐课也。而盐亦未尝有河盐堆盐之分。河盐皆堆盐也。今考河东盐法。至宏治时。常股盐二十九万四千引。存积盐一十二万六千引。始定运司召商办课之法。而成化以前无闻焉。则其在两淮两浙长芦山东又可知矣。此繇洪武迄成化盐法之略也。宏治五年。山阳叶淇。为户部尚书。见是时塞上银一钱。可易粟四斗。商人费益少。而利益厚。乃定纳银运司。解户部。给边费。于是库银骤增至百万两有奇。一时皆以为利。今考盐政志。宏治时。六运司之纳银不一。而河东最薄。至二钱一分。嘉靖二十七年。六运司之增银不一。而河东最薄。亦至三钱二分。爰暨万历时周宾所著识小编。谓岁入余盐课税等银。约一百万三千两有奇。各边中盐引价。约五十七万两七千有奇。其于常赋盖五之一。而两淮中盐引课不与焉。则其盐利之厚可知矣。然而边土遂繇此荒。粟益涌贵。虽尽一引价。或且倍之。至不能易斗粟。军多呼庚癸。而大同山西二镇。亦时召李国贞邓景山之变。议者喟然叹息。谓实繇淇轻变祖制始。至其后九边胥阙食。剿饷练饷频加。而行人陈际泰论之尤详以核。盖有乎其言之也。且夫人情莫不趋利而避害。亦莫不趋逸而避劳。夫惟以其趋利之心易其避劳之心。而事乃克济。自改法既弊。复思本色。而本色又不可遽复。于是令河东暨两浙长芦山东。胥纳折色。惟两淮利较厚。独纳本色。隆庆时。总理屯盐都御史庞尚鹏。尝上盐法疏曰。议者每归咎于淇。而不知自淇改废者。今已复其旧矣。凡盐一引。官价五钱。纳粟多者五六斗。少亦不下三斗以上。路近价贱。将及一石。视国初不翅倍之。爰暨崇祯时绍兴推官陈子龙。亦曰淮盐仍中本色。至今犹然。而议者不考。以为尽行折色。此胥盐政掌故也。

然而边土之既荒者遂不可复垦。而开中例又不敢尽斥废其名。商不得已。乃岐边商内商之言以应之。边商办盐课。内商办余盐。内商力有余。而以其券引之利。初不系于边也。虽能垦荒。将焉用之。边商力不足。而况其烽堠之危。又适警于边也。虽欲垦荒。且姑已之。用此祖制卒不可复。边储卒不可充。盐利益厚。戎备益虚。而一代久安长治之彝典。遂以澌灭而不可复问。今河东盐法。虽与两淮殊制。而有坐商又有运商。则犹本于边商内商之遗意云。或曰然则开中可复乎。曰万历中商邱宋庄敏公纁为户部尚书。尝言边储大计。最重屯田盐筴。近诸边年例银增至三百六十一万。视宏治初八倍。宜修屯政。募商人垦荒中盐。上称善者久之。而其说亦裁为文具焉已矣。且夫明季曾军屯之不而暇语开中哉。或曰夫缘边之苦饟久矣。何以征明初之粟若是其贱。曰尚鹏疏陈甘肃屯田。尝谓西宁遇丰年。银一钱可易粟五斗。故西宁给军之月粮。皆愿得折色。庄浪银一钱仅易粟一斗四五升。各军月粮。皆愿得本色。是粟价至银七八分。[已](己)苦其贵矣。蒲州王崇古总制三边。尚鹏又尝遗书曰。榆林银一钱时估粮八升。彼仅纳五升。犹称艰苦。是粟价至银二钱。遂为极贵矣。开中垦荒之利。犹有存者。而匪若万历以后之尤雕残也。或曰钧是开中也。何以宋之范祥收折色。则为利。明之叶淇收折色。则为害。曰范祥盐钞。此以本色之虚估变。而纳折色之实价者也。故在宋为利。叶淇盐课。此以折色之时估变。而忘本色之常价者也。故在明为害。且宋之边近。故得本色犹易。明之边远。故得本色倍难。而其尤远于东胜嘉峪者。又可知矣。此又宜综时代道里以计之者也。或曰襄城李恭靖公敏。尝巡抚大同。见山东河南转饷至者。道远耗费。乃会计岁支外。胥令转银。民轻赍易达。而将士得以其赢治军装。交便之。及为户部尚书。并请畿辅山西陕西州县。岁转粮各边者。每粮一石。征银一两。以十九输边。依时值折军饷。有余则召籴以备军兴。上从之。自是北方二税。胥折银。实繇襄城始。夫襄城即先山阳而任户部者也。何以襄城轻赍则为利。山阳折色则为害。曰襄城轻赍。犹可以纾齐豫转挽之劳。山阳折色。乃遂以贻边关转输之害。其法祇间毫芒。其谬不翅千里。曰山阳之谬。不待词毕矣。然布政文贵。初改迤荒为折色。侍郎冯青。又尽改本色为折色。而陕西塞上之粟弥。则其害亦不始开中也。曰齐豫或间可行轻赍。全秦必不可行折色。税粮折色虽利于民。而实深害于军。开中折色但利于商。而遂永害于国。利民且不得无者。其害仍自民受之。而利商之滋甚者。其害直国与军民钧受之。而匝七世而莫之能救也。河东近边。解池盐利。实济边需。此志河东盐法。所宜勤勤恳恳。以特书之者也。

　　复阳郝公巡视两淮盐政序　
李呈祥

宋臣之筹国者。曰东南民力竭矣。又曰朝廷榷利至矣。其经略西夏者。则曰首诏中外。勿辄言边事。唐臣之请讨淮蔡者。则曰朝天归阙。必以灭贼为期。之数公者。初不相谋也。然而非宽民力。则何以储军实。非省议论。则何以责成功。非励臣贞。则何以壮主威。故之数公者。皆后世人臣之师也。复阳先生学道砥节。明体致用。自还台班。所陈皆天下大计。固非草野之所得闻。兹奉　　新命督理两淮鹾政。吾见其炎歊之毒。而濯以清泠之渊也。纠纷之积。而秩以条理之纪也。盘根错节。而恢恢乎游刃有余地也。虽然。得无有瞿瞿而深念者乎。吉安底定。何以恤复业之民。长沙驻师。何以来归诚之众。此皆淮盐行地也。军前之需。急本色乎。急折色乎。官运折色而费。何如商自输本色而省乎。官以商之折色召买本色而又费。何如商以商之折色自输本色而又省乎。征剿之时。既资饱腾。即恢复之后。尤烦赈给。将使民屯之。则牛种无资矣。何如使商之为民屯乎。将使军屯之。则荷戈无暇矣。何如使商之为军屯乎。官省费而官不有余财乎。商省费而商不有余力乎。为民屯而民不有余食乎。为军屯而军不有余锐乎。此其法又宁独宜于淮盐行地也。盖以盐课银所获不过此数。使以盐权时低昂。与百货相流通。不有仓庾充而遂罢陕运者乎。不有分毫不加赋。而足供军兴者乎。祇是官山煮海耳。以一隅之齐。能用之以匡天下。岂以天下之大。而不能用之以靖一隅。然而盐使者之职。岁周而毕事矣。将欲为远图。不恐误迫期乎。将欲广生息之原。不恐缺报部之额乎。虽然。受一事而办一事者。人臣之职也。所办一事而所周虑不止一事者。荩臣之志也。故不竭泽而渔者。所以为足国之长计也。而不必其权宜之术也。不筑舍而谋者。所以为克敌之胜算也。而不必其商度之繁也。不畏难而前者。所以为讨贼之大义也。而不必其师长子之任也。复阳之究心于古人者至。精思而更详酌之。岂遂以办一事为称厥职乎。田间老友。窃附赠言之义。于其行也。敢以古之荩臣为规。

　　商屯议　
董以宁
  </div>
  <div class="pagination">
   <a href="皇朝经世文编_page127.html">
    上一页
   </a>
   <span>
    ...
   </span>
   <a href="皇朝经世文编_page123.html">
    123
   </a>
   <a href="皇朝经世文编_page124.html">
    124
   </a>
   <a href="皇朝经世文编_page125.html">
    125
   </a>
   <a href="皇朝经世文编_page126.html">
    126
   </a>
   <a href="皇朝经世文编_page127.html">
    127
   </a>
   <span class="current-page">
    128
   </span>
   <a href="皇朝经世文编_page129.html">
    129
   </a>
   <a href="皇朝经世文编_page130.html">
    130
   </a>
   <a href="皇朝经世文编_page131.html">
    131
   </a>
   <a href="皇朝经世文编_page132.html">
    132
   </a>
   <a href="皇朝经世文编_page133.html">
    133
   </a>
   <span>
    ...
   </span>
   <a href="皇朝经世文编_page129.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
