<!DOCTYPE html>
<html>
 <head>
  <meta charset="utf-8"/>
  <title>
   皇明经世文编 - 第 17 页/共 172 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇明经世文编 - 第 17 页/共 172 页
  </h1>
  <div class="content">
   一荆州襄阳河南南阳西安汉中夔州七郡、所属州邑。在山谷中者、三十三、介山地间者十四、国初禁不许入、自禁弛致流民啸聚。今奉命留其巳附籍者尽逐其未附籍者恐班师后啸聚如故昔　英宗皇帝尝命处置流民。今宜申明榜谕、凡巳获业者、复其家三年。悉蠲公私逋。负其再入前禁山者执付三司枷示一月全家谪戍为逋迯主者民编口外军调边卫所司容隐者按多寡而轻重罪之里老邻佑连坐在迯军匠囚徒戍边卫　一河南之卢嵩永宁内乡浙水镇平陕西之商洛金洵湖广之郧均上津诸境山多□故流民以窃矿聚。廵矿官吏莫敢谁何至交通以分利宜严矿禁。凡窃者枷三月戍边卫官吏故纵者连坐。　一南漳县之石门谷城县之高头山郧县之南门竹山县之土官渡四庄坪。远安县之南襄城内乡县之顺阳堡浙川县之荆子口黄锁里嵩县之下阳堡马糟洞洵阳县之白石河凡十二。皆通行要口臣巳筑堡分兵守之堡二百人黄锁里尤要益以一百人。每二堡委一指挥提督属河南者都指挥李瑾统之属湖广者都指挥。柴政统之又南漳县之金厢坪方家堰。均州之黑火庙。光化县之左旗营。廾帚州之兴山远。安县之金竹坪浙。川县之花园头。嵩县之没大岭。凡八。亦皆要口巳各立廵检司。乞铨官铸印。令各郡佥弓兵廵诘。　一竹山县城孤民寡、壤接洵商大宁、正流贼往来之襟喉。屯聚之巢穴。宜设一千户所。分调襄阳卫军二百、远安所军三百、选三正副千户、五百户、创立公署、以时操练、其官军家属、授以无税田。自耕食。三年后输子粒。　一汉西郡属商洵镇蓝金州、与四郡邻、而陕民近以输运、苦倍他所、不严禁约、必越界起患、今汉中副　梁觐、职专抚民、都指挥吴荣、职专缉盗、乞令觐兼理西安属邑、及江汉要津、令荣往来防御、凡流民不得过渡窃矿。犯者惩如例。其夔州府大昌等县、亦邻荆襄、宜行四川镇廵官一体防究、　一所留惟襄阳卫备御清浪广西二班戍卒、及荆州三卫、襄阳一卫漕卒、凡四千九百余员名、自守堡外、余三千、并舍余六百、指挥谢玉领之、荆州三卫舍余一千五百、指挥张高领之、南阳卫舍余一千五百、指挥王勇领之、与新设各堡、声势相助、以禁遏进山流民、其卫官分属柴政李瑾、各听抚民官点阅、前遣官军、仍敕督运管屯镇守官提督、　一近增分守参将王信、守备都指挥李震、提督指挥王勇张高、并州县抚民同知县丞、及新立兴山县止一里、今流贼巳平、分守守备皆宜取回、而抚民官兴山县俱宜裁革、　一荆襄德安三郡、旧属廵抚杨璇参将王信统辖、然湖广既有廵抚吴琛、去荆襄非远、而总兵李震、亦尝往来其地、以是统体紊乱、事机牵制诸司艰于遵守、乞令湖广抚镇官、仍督守廵抚民官。严杜流民窃掠南阳、仍令河南三司守廵官防究、　一湖广参议叚慎、副使余洵、河南参政孙洪、佥事顾浩、俱奉专敕抚民缉盗、然荆襄南阳河南四府流民。俱盘据山谷。视汉阳汝宁尤难。乞行严禁流民。不许入山。仍时廵房竹嵩浙。及新建司堡防遏。有便宜则奏闻区处、误事听抚按紏举、　一自乡都老户、原种土田外、凡流民所弃平川土地、务令府县官吏、履亩检查、洪武初、原额税粮、分授主户、丁多及田少之家承佃补纳。若山谷新垦田税旧应禁者。俱与开豁。仍禁官军不得妄称抛荒。占为屯田。及王官府庄、违者重究
　　抚流民疏一【被言自辩】
　　流贼啸聚山谷、百五十余万、自宣德至今四十余年、屡命尚书白圭、都御史王恕杨璇、经畧安抚、虽尝移文散遣、柰有司虚文勘报、实无一人还乡、由是日聚月猖、猬起行刼、先之以刘千斤石和尚王彪、继之以李胡子小王洪王安、抗杀官军、毁掠城郭、镇廵等官、调发官军、动数十万、接踵败衄、荆襄骚扰、甚于杨么、伏蒙　皇上录及庸才、敕臣总督军务、前往抚剿、受命以来、夙夜皇皇、惧瘝厥职、幸而　帝德　敷、天威远震、况荆襄与陕联属。而寇党熟臣威信。抚降贼人须任有威信大臣故臣初宣恩榜。流民巳有将散之势。方整军容。强贼亦有可平之机。乃被参将王信。千户吴绶、鼓煽浮言、沮坏臣事、臣具本奏劾、蒙　皇上洞察其奸取回不用、浮言渐息、流民顿悟、两月之间。散出复业者九十三万余人贼见民散难遏。遂携余党入藏深山。仍行刼掠。佥谓怙终。法当剿荡。臣犹以安抚为心。仍行招谕。又散出者五十一万有奇。余党犹负固不出。然后入剿。夫莫非民也。刼掠人财。故谓之贼。今众至百五十万。结成巨党。杀伤官军。据法皆当剿者设使如前负固不出将姑息而坐视其反邪。今臣以口舌代斧金戊。尽行抚存。而一百五十余万之中。斩首止二千一百七十五人。充戍止一万二千四十三人。押发止四万八千七百九十二人。今乃谓杀戮太过何欤。臣总督军务。实功首罪魁之官。使不殄绝逆党。而养成大患。则臣杀身亡家之祸。谁则当之。臣秉诚报国、不顾劳怨、岂敢不仁不忠、为是残杀哉、惟臣才识肤浅不达时宜、处置颠倒、致干廷论、特恳　天恩、早赐放归田里、以消物议、以弭天灾
　　抚流民疏二【被言自辩】
　　臣忠肃将天威、克平逋寇、不意媢疾流言、仰渎宸听今廷臣之所指、兵科之所紏、兵部之所参驳、大率谓臣以流寓良民、作盗贼俘献京、以无罪编民、作从贼谪戍边、以久居侨民、作无籍逐还乡、至谓祛杀惨酷、甚于夷狄、彗出早伤、皆臣所致、又谓奏报与功册级数、不符、不宜升赏、臣若不辩、何由自明、窃惟荆襄自刘千斤石和尚王彪就擒而后、有李胡子王洪燃烬煽祸、千百成群、远近荼毒、今臣奉命总师、与李震等督兵悉捕、仅俘百余诣京、皆首恶也、科臣乃谓尽良家子、而法司听其翻异不知前廵抚杨璇参将王信等、屡奏猖獗难御者谁邪。其余贼党、不忍滥诛、简其丁壮谪发边戍、而家属从之、非无罪者、流民附籍、百无一二、如光化县陈长子、籍虽有之、然占山四十余里、招聚无赖一千余众、争鬪刼杀、无日无之、可以久居之故不遣乎、若非近山州县则固仍其附籍。而未尝遣也。臣始因啸聚、揭榜谕之、谓荆襄山中。巳杀数千。兵法固有之中朝口语乃从此而滋矣葢张虚声木之使解散耳彼时原属乌有。今计杀伤囚系死者。实不过千。较昨讨刘千斤擒杀至数十万者何如哉。科臣乃谓惨于夷狄、而致彗星出旱伤、亦诚厚诬矣、军中报捷、初未及详、斩获的数、每多冒滥、其后核功定籍、百不存一、虽擒李胡子王洪辈、以将士争邀首功、臣皆革去不录、如功少报多敢曰无弊、今报止一百二十余级、反加参驳、奚以服人、且兵部尚书白圭、亦尝亲莅此也、亲任此事矣、今日之举、乃圭往日之遗患也。若以今日之功。不宜升赏。则往擒刘千斤。尚遗后患。而得高擢厚赏者。盍亦少思乎。今臣巳遣回流民一百五十余万、谪戍贼党一万二百有奇、随居家属五万九千余、四省境内、帖然安矣、先时中外皆虑荆襄祸患、何日得宁、今既平靖、而流言沸腾、反以臣为口实、替马援征南、蒙薏苡之谤、邓艾伐蜀、来槛之征、非惟功不见录、反致身且不保、今幸遭　圣明、不加罪谴、伏乞投闲、赐臣致仕、以终天年、以谢人口
　　请防甘肃属夷疏【防甘肃属夷】
　　诸夷寄居甘肃久矣但所在千计、反侧不常、虽命都督李文、通政刘文赴彼镇抚、恐不克济、近谍报瓦喇癿吉帖木儿拥众驻近哈密、紏合速檀阿力大举抢掠、恐诸夷多复内应、又土鲁番差至使臣哈只马哈庥等、密议欲侦中国情形、盗北虏马驼迯廾帚、勾速檀阿力人犯、且潜藏军器、谋焚草场甘肃即有镇抚。而名位稍轻。未足慑服安辑。宜别推武职重臣才望素着。熟知边务者。驰会酌处
　　会覆监察御史薛为学防边疏【防边】
　　十二团营、近以会选马步锐卒三万、马一万五千匹遇蓟镇告急、即刻启行、宜令户部会计草料、量预支给、又居庸以东关隘甚多、虽频年修筑、而遇雨辄倾守备各官、私役戍卒、佃作自疲、宜令镇廵官严督官军、凡关隘颓缺者、亟修筑之、私役戍卒者、严执治之又鹿角榨。乃今军中所时用者。偏箱车。但宜于平原旷野。不利于陟险乘危。宜令工部如式制造、试可然后用、又宣大独石龙门。并朔代偏头宁前开原辽阳俱临边境、虏自去岁进贡。远离边墙。奸谋叵测。沿边将官。多拥兵自卫。互相推托。宜令各镇廵总兵定议。此得边镇布置连络之宜如偏头有警。延绥东路。大同西路。虽非统属。必须策应。朔代有警。偏宁南路。宣府中路。虽非管摄。随当掩袭宣大辽左有警。本处左右前后副参游守。互相邀截。即将出援官军总数。及将官职名。星驰奏闻。其它近朔代。如繁兴岢岚诸邑。近道阳如海葢金复诸州恐虏紏三卫窃掠未遂。必驻营要地。散八各境。宜令一体堤备。严督训练。庶免后艰。
　　覆寝都察院左都御史李宾造战车疏【造战车】
　　臣尝督抚陕西、窃见彼处蓄兵车数千辆、及在京团营、定襄伯郭登、尝制小车二千五百辆、俱日久毁废今宾复计及此、但宿将边臣、彼此异见、车战利害不能一说定之大约利于持固而不利于驱逐当用其长而避其短也谓车不可用。则古如柔然侵魏。而太武井征。骑兵十万。车十五万辆。致柔然怖不敢南。突厥寇唐。而太宗遣诸将皆御戎车。步骑相参。与鹿角为方阵。屡见大捷。是车诚可用矣。然唐房管效春秋战法。以车二千乘马步夹之。行至陈涛斜。被贼纵焚。十万义军。死亡殆尽。宋神宗因契丹入寇。取两河民军为备。沈括以车行甚滞日可二三十里若被雨雪。跬步难前。断不可用。今将士终岁操习。自永乐至今。止马步相参。校阅骑射。不习车战。恐一旦咈其所素习。强其所不能。临期应用。违误非便。乞如宾言、遣御史及该部督工、如式先置车榨各十、送赴教场、仍令宾会同内外团营、验其规制、何以驰驱、如虏轻骑剽掠、何以追袭、如虏阨险邀遮、何以迎遏、合辟奇正之妙。推挽进退之畧。俱要讲明。俟车制成日以闻。
　　请核分守肃州镇夷参将刘晟处哈密疏【议处哈密】
　　据参将刘晟议得苦谷降夷乜克力、指挥脱脱不花等、计穷托处、原非本心。求索无厌、辄生离间、顷有同居哈密夷人、传报其将乘入贡、出投北虏、今果请朝贡、使狡计得行、贻患匪细、若因其入京、安置内地、庶寝奸谋、且靖边患、到部、议得乜克力自来降到今、未闻叛逆、若止信传报、降夷在苦峪者边臣屡欲移之利卒不可得然在内地久亦无他志也遽即拘留、恐他番闻之。各生疑畏。然狼子野心。自不可测。宜敕甘肃镇廵官、拘集哈密留边使人、令通事逐一译审、其各酋部落。在苦谷出入往来有无和睦乜克力的否离间、若晟成奏果皆虚词、仍令如旧安集、不然、即具奏处画
　　弭灾六事疏【因灾修政】
　　一南京为朝廷根本、今灾异屡见、恐有奸人窃发、宜行守备参赞官、严加防守、抚恤军民、盘诘奸冗、凡门禁之启闭以时。军马之操习有节。及操江船只。俱当点视修补。其余利弊当兴革者、与南京府部堂上、并科道官速计以闻、　一荆襄流民尚多。万一啸聚。为患不测。宜行抚按官。于附籍者。多方存恤俾安生业新至者。各给口粮。遣还原籍。不得槩留。　一陕西三边、宜用旧例、令文职大臣名位隆重、谙练军务者、假以便宜、使总副参游三司等官、选补军马、储蓄刍粮、缮治兵甲、以至城池关隘、墩台营寨、一一修葺、以防不虞、自都指挥以下、不法及不胜任者、许其究治、臣忠与左都御史王越。右都御史余子俊。俱曾总督陕西军务。乞简命一人。赐敕以行。　一各处灾伤下班官军。不能赴操者。惮于罚班。愈加迯窜。宜自今五月十五日以前暂免罚班。止补该班月日。仍将一切工役。暂令停止。　一神机营官军缺少、成化十一年、武清侯赵辅曾奏止有旗军二百七十二名、差操不□乞暂停操、本部奏查官军食粮名数、一向因循、未见增补、宜行丰城侯李勇定西侯蒋琬、按成化初年多数、严加清理、不许仍前虚应、　一军民利病多端、行镇廵官速议兴革事宜申奏、
　　记
　　泾阳广惠渠记
　　泾阳广惠渠记【重修泾阳渠】
　　书载六府、以水为先、渠堰之修、正欲兴水利以足民食、故予于郑白渠不得不因其坏、而谋众重修、加意而开广之也、按志郑白渠、在泾阳县北七十里仲山下、原有古迹。洪堰一所、分闸泾水、以溉田亩、自秦而下、凿者不一。故渠名亦因而六变。惟郑白渠独加显焉。其曰郑国渠者葢六国时、韩苦秦害、乃使水工郑国、说秦凿泾水溉田故名郑、曰白公渠者、葢汉泾河被水冲低。水不能入渠。大始二年、赵中大夫白公穿渠、引泾水首起谷口、尾入栎阳注渭中溉田、故名白、谓之六辅渠者、汉儿宽为左内史、请穿六、辅渠以益溉郑国傍高之田、遂名、谓之丰利渠者、宋大观中、召开石渠疏泾水入渠者五尺下与白公渠相会工毕而赐名焉、迨元至大元年、泾河又低、水不能入渠监察御史王琚、又于上流接开石渠、故名为王御史沟、又名新沟、然此六渠也、历代浇灌醴泉泾阳三原高陵临潼栎阳云阳富平八邑。田土多寡不一。郑国四万余顷。每亩收一锺。汉万二千七百余顷。宋二万五千七十□顷。至新渠莫详其数。而世以为利者若此。元后至于今。河底低深。渠道高仰。水不通流。废弛湮塞。几百年矣。予昔忝臬司之长、今叨廵抚之寄、历官久此、窃思兹渠能仍旧迹而疏通之、则前人之功、庶保其复续、而今之为利、得不同于替邪、遂询谋佥同、而具实以闻、　上可其奏、命下之日、予檄醴泉等六邑、蒙水利人户、于彼就役之、先以右布政使杨公璇董其事、未克成而升任去、复以右布政使娄公良右、参政张公用澣、余公子俊、按察副使郭公纪、左参议李公奎继之、务毕其功、有底于成、然后渠通水行、功克就绪矣、考之疆界。不异于替。计今溉田。有司则八千二十二顷八十余亩。西安三卫屯田。则二百八十九顷五十余亩。每亩收谷三四锺。在古顷亩狭今顷亩宽比旧田亩葢减其数谷视昔有加者得非民有欺隐亩有阔狭抑古今水有消长。或因兵燹坑阜之不齐与。是皆未可知也。急则虑军民弗堪。在继政者。赋不加增。徐细考焉今渠成、二司诸公属予取名、为文以纪其实、尝闻前人相视斯渠、其说有三、一曰尽修渠堰之利。二曰复置板闸之防。三曰开通出土之便。今渠修矣。土通矣。但板闸之防。不可不加意焉。葢骆驼湾百余步。渠身两壁开凿砌口二道、当时设此恐遇泾水暴涨。及洪堰倒塌之时。即下此闸。以备浊水淤淀。渠道平流。一闸在退水槽近下十步。渠身两壁。亦有砌口四道。葢住罢浇田之后。水既无用。遂闭此闸。退水还河。又当河涨之时。或汹涌之浪。不能猝下。或巳下而散漫用防不虞。此皆古人良法。不可废而不讲。今二司又将各闸移修。以时开闭。则浊泥不得入渠。疏通之功。可以减半。迨今而后、虽天不雨、而有蒙雨之休、虽地不利、而有得利之美、随所意用、自无不足、则吾军民之仰赖、何可既邪、故名曰广惠、后之继政者、时加修葺可保悠久。否则予不敢知也、
　　皇明经世文编卷之四十六终
　　皇明经世文编卷之四十七
　　华亭陈子龙卧子　徐孚远闇公　宋征璧尚木　徐凤彩圣期选辑
　　朱灏宗远参阅
　　章恭毅美疏（疏）　锺恭愍公疏（疏）
　　章恭毅美疏（疏）
　　章纶
　　疏
　　养圣躬勤论政惇孝义疏
　　上言十六事疏
　　养圣躬勤论政惇孝义疏【义圣躬】
　　一养　圣躬　臣闻天下之本在国、国之本在家、家之本在身、身之本在心、大学曰、心正而后身修、以身为天下国家之本、而心又一身之本也、天下安危、系于人君之一身、身安则天下安、天下治乱出于人君之一心、心正则天下正、欲安天下、必先安身、欲正天下、必先正心、此当务之急也、臣恭惟　皇上、身乃天地　宗庙　社稷之所付托、天下华夷臣民之所仰望、　祖宗　列圣万年之基业在是、　圣子　神孙万世之统绪在是、诚不可不保养、而所以保养之者、莫切于远声色也、昔唐太宗欲纳郑仁基女、魏征谏止之、宪宗时教坊使称密诏、选良家女子纳禁中、李绛上疏、乃悉还之、文宗取李教女入宫、魏謩谏而出之、此古忠臣爱君、必拂其邪心、防其嗜欲、置君于无过之地、正心以为安天下国家之本、使天下莫得非议也、伏望　皇上、思　天地　祖宗　社稷付托之重、念天下臣民仰望之心、宵旰忧勤、日夕愓励、以安天下、而于深宫之内、远美色、退声乐、以保养　圣躬诚以帝王一动一静、天鉴临之、天下知之、史官书之、以昭示天下、以监戒后世、不可得而掩也、
　　一勤论政、　臣闻君上臣下、固有天尊地卑之分、然元首股肱则有同心一体之情、故于退朝之后。便殿问答。觏历代以来体统之严君臣间隔未有如我朝者我朝之隔绝则列宗又过于二祖如家人父子。相亲于一堂之间。非天悬隔邈然不相近也。故尧舜禹启成汤太甲。盘庚高宗文武成康宣王之为君。皋夔稷契伊尹仲虺甘盘傅说周召仲山甫尹吉甫之为臣。或都俞吁咈。而规戒于朝廷之上。或谟明弼谐。而陈论于堂陛之间或君告臣而曰予违汝弼。尔无面从或臣戒君而曰罔游于逸罔淫于乐。上下之间。更相告戒。故能赞襄治化。而致雍熙泰和之盛。以为不如是。则君臣上下。情不交孚。而治体民情莫得而知也。我朝　祖宗　列圣之于诸臣。常命左右以备顾问。或于大诰首着君臣同游之篇或于　敕谕而有旁招俊乂之语。伏望　皇上以历代帝王及　祖宗　列圣为法。每退朝之后。许师保尚书诸大臣及六科十三道五品以上更番于便殿以待顾问各条荅事宜。必言救时急务如此则足以明四目达四聪。而于民间利病无不周和矣。
　　一惇孝义　臣闻伊尹告太甲有曰立爱惟亲、立敬惟长、始于邦家、终于四海、孟轲氏有曰、尧舜之道、孝第而巳矣、诚以孝弟者、百行之本、万善之源、天子之所以德教加于百姓、刑于四海者、不越孝弟而巳矣、故大舜公顽母嚚、克谐以孝、周文王事王季一日三朝、汉高祖五日一朝太公、文帝侍薄太后疾目不交睫、衣不解带、是孝之可法如此、唐玄宗初即位、为长枕大被、与兄弟同寝殿中、或设五幄、与诸王更处其中、或置花萼楼、召诸王同宴、是友爱之可法如此、臣伏望　皇上于退朝之暇、必朝　两宫、尊奉　上圣皇太后　太后、而修问安视膳之礼、是即虞舜周文汉高文帝之孝也臣恭惟　太上皇帝君临天下十四年。是为天下之父也。与　皇上同气异胞。是为至亲之兄也。　皇上曾亲受　上皇之册封。是为　上皇之臣子也。　上皇亲征戎虏被留虏廷。尝　诏旨传位于　陛下。是以天下授　陛下也　陛下尊之为　太上皇帝。是为天下之至尊。幸而奉迎还宫。是皇上之至愿。亦天下之至望也　上皇为　陛下同气之亲兄。　陛下为　上皇同气之亲弟。形虽为二。其实一人。况　上皇天性谦冲。意无彼此。伏望　皇上于朔望日。或节旦。　幸南宫率羣臣朝见　上皇于延安门。公以此疏下狱其进规景皇可谓言人所难言以叙连枝同气之情。以极尊隆崇奉之道则国家天下之福。万世帝王之法也。臣又窃观北极五星明大则吉。以臣观之。是复　中宫之象。而位不虚也。诚以后妃之德。风之始也。所以风天下而正夫妇也。今兹　诏册妃汪氏为　皇后。以厚大伦之原。是以正位　中宫。而孝敬勤俭之德。巳闻于中外矣又　诏册世子母阮氏为　皇后是固所以正大礼明彝论。而　中宫之位。久让而弗居也。不意　世子薨逝。臣民莫不痛心。此事既往。固不必言矣然而　中宫之位。不可以久虚。伏望　皇上复召汪氏于正宫。则皇子大本。不期而有。六宫仪范。不期而正。　国家之本。风化之原。自可表正四方。流传万世矣。至于皇上推念同气犹子之义诏　沂王复居储位。以候皇子之生。如此。则五伦全备。而和气充溢于宫廷。万姓爱戴。而欢声洋溢于四海。殆见　天心自回。灾异自弭。而胡虏不足平矣。
　　上言十六事疏【时政】
　　一躬揽干纲。在圣德英明。臣人君宜法天道之运。隆英明之德、羣臣之中、有功罪者、罚赏宜果、有正直邪佞者、用舍宜当、有君子所当亲者、有小人所当远者、亲疏宜明、如此、则内外得人矣、二缉熙圣学。在儒臣直说。臣惟经筵进讲、止以善可法者为言、衍文对语。以应故事当直讲历代经史治乱得失之机盛衰兴废之故则圣学日新矣。三面议大政。在委任孤卿。臣惟、　皇上每早午朝。退则御便殿。将臣民奏题事务。公孤主意。六卿论难。台谏参议。选官入阁。计议区处。如此则庶事无不理矣。四为政得人、在重惜名爵。臣惟方今都御史侍郎。不下二三十员。分镇各处。合无止选才干御史代之。方之于今卿二三十员亦不为滥如此则官数不多。而爵不滥矣。五肃正朝纲、在激劝台谏、臣惟给事中即古之谏垣。御史即古之风宪。职专论奏得失。紏劾奸邪。巳任者赐勑激劝之未任者令吏部简择以任之。如此则朝纲正而台谏之任重矣。六广开言路、在听用忠直、臣惟自古中兴之主。无不听言纳谏今直言未见尽行。直臣未见显用。自今凡有言者。当理即行。未当者亦宜容受如此则言路开。而忠直之士劝矣。七敬畏天戒。在下诏求言。臣惟上天灾异之见。在于垂戒。朝廷弭灾之道。不在于肆赦。赦者小人之幸。今后有灾异。必下诏求言。使知天心垂戒之故。及弭灾之法。如此则天心回而灾异弭矣。八精慎选举。在举主得人。耳。臣惟为政莫重于得人。而得人必由于举主。此即三杨在阁所建议也吏部自举所知。未免有限。合令大臣待从台谏郎官。人举所知。得其人则记功。非其人则坐罪。知州知县先试任之。待有功然后实授。如此则承流宣化得人。而天下之民安矣。九严明考核、在黜陟公当。臣惟天下之官清谨者少。赃污者多。今各布政司并直隶。此时廵抚官尚未全设先择御史十五人。大臣十五人。每三年一次。御史先往微行询察。大臣继往。重复考验。果清谨者升之。赃污者黜之。如此则君子劝而小人有所惩矣、十守备边境。在选将练兵。臣惟北虏在乎谨备预防。非选将不足与成功。非练兵不足以威敌。如昌平侯杨洪、武清侯石亨、兵部尚书于谦、固巳重任而为虏所惧、其靖违伯玉骥。出在南京。今召来京共议边事。仍诏天下诸司各举谙晓兵法。及有谋畧者并许自陈。然后试其实而用之。如此则边方宁而中兴之功成矣。十一征讨不庭。在专任将帅。臣惟近者贵州广东等处征讨不利皆因将多又以内臣监军。偏裨以下。难遵调度。今后止以文臣一人参赞。号令赏罚皆出将帅。如此则事专一而平蛮之功可成矣。十二禁止罪犯。在遵依律断。臣惟大明律乃　太祖高皇帝立法。所谓罚赎者。永乐年间。营造北京。始运石米。富者得以逭刑。无复忌惮。今后有罪令有司依律科断。如此则人心服而刑狱自清矣。十三官吏养廉。在沙汰冗职。臣惟官清在有禄以养廉。官冗则徒费而无益。今于事简衙门勘实量其能否。将官俸粮半支本色。如此则官守廉而所食不冗矣。十四作成人材。在教养有道。臣惟国家以贤为本。养贤以择师当先。其各处教授学正教谕。必择文行优长者为之。提督学校官。必择文行出众者为之。其乡都社学。择良学子训诲之。每四季各赴提督官处考校。俾进德修业。如此。则真儒出而任用有人矣。十五端本风化在不许夺情。臣惟古者求忠臣于孝子之门。能孝于亲。则能忠于君。近年以来。内外官员多夺情不奔丧。今后除在京公卿守边重职。不可离者可以夺情。其余不分官之崇卑。一体守制。如此则风俗厚而人得尽其孝矣。十六馈运救荒。在随宜处置。臣惟近者征剿贵州等处苗贼。令湖广四川之民馈运。路远艰难。宜令彼处各府州县分人接替。如此则运饷易而民不劳矣
　　锺恭愍公疏（疏）
　　锺同
　　疏
　　论大臣不以边事为念疏
　　论大臣不以边事为念疏【弹劾大臣】
　　公时更有疏请朝南宫并复沂王　太子遂偕章恭毅下锦衣狱栲讯万状卒无一言竟死于狱上皇复辟始得赠官山尸圜土颜色如生
　　比者定州署都指挥吴玉并新乐县禽获达贼二人各奏送道臣讯问之俱曰也先令来觇视北京军马若何、临清买卖若何、黄河深阔若何、拟夏秋间、大率虏众、从居庸关入、至临清径往河南、且也先帐下多有南人、如山西榆次李员外、亦在彼处、中国虚实、靡不知之、臣闻此言、深为寒心、而朝廷大臣、皆恬不介意、昔秦伐赵而诸侯自若、独子顺谏燕王曰、燕雀乳哺、子母煦煦然相得、灶突炎上、燕雀不知祸将及巳而颜不变、当是时皆以子顺之言为狂、后燕果败而子顺之言验今言不知变者。大臣且然。况群臣乎。臣今言之、不以为狂、必以为谬、且臣居草茅时、问内臣构恶、戕戮忠臣刘球、由是谏官钳口、当时使有数人委身直谏。必能止　太上皇之行、而无今日达贼之祸。既而　皇上中兴、诛强梁、旌忠直、亲命六师、御敌于郊、不战而三军之气自倍、达贼丧气、俛首北归、臣谓　皇上有尧舜之仁孝、汤武之智勇、周文之小心足以鞭挞四夷、坐致太平、柰何达贼甫退、疮痍未复而侈心遽生、伏望　皇上鉴前车之覆辙。奋今日之有为。亲庶政以总威权。敦伦理以厚风俗。辩邪正以专委任严赏罚以彰善恶。崇风宪以专弹劾。去无益之费。罢冗杂之员。禁僧道之蠹民。择贤将以养军。无狥于货色。无甘于游戏。然后亲率羣臣。躬祷　郊庙。谢过如成汤之六事。自责若太宗之十渐。即以延揽英雄。讲明方畧。如此则　天意可回。中国可安。而达贼可徐图之矣。不然灾异之来。犹不止此。而祸患之作。殆难逆料。且如昔者命将师各言方畧。经旬踰时。互事推托。及柳溥石亨有言。又不过庸人孺子之计。而无经世远久之虑。夫平时将帅且如此。达贼之来又何长策以制之乎。此臣所以涕泗交下。而为今妨贤病国者丑之。夫御达贼之方。莫先于用贤才。贤才之出。何代无之。顾用之何如耳。昔者韩信出于饿夫樊哙出于屠犬。张良出于亡命。卫青出于人奴。皆能树功勋以扶国家。摅忠赤以靖边难。盖由上有若高祖能用之。下有若萧何能荐之。今　皇上虽求贤如渴而大臣之排抑尤甚。故虽屡命选。而所举者皆膏梁厚禄之人。亲戚朋旧之子。其屈抑在下者。曾何能荐之耶。噫达贼陆梁如此。朝臣欺诳如此。此臣所以抚膺长叹而恐他日噬脐无及也。臣父复昔任翰林院修撰、臣又职当言路、父子两世、叨蒙　国恩、今臣又研审达贼奸细、而有所感发于心、宁忍缄默、
　　皇明经世文编卷之四十七终

《皇明经世文编》　（048～065）/五百八卷　（明）陈子龙等 选辑
　　皇明经世文编卷之四十八
　　华亭陈子龙卧子　徐孚远闇公　宋征璧尚木　何刚悫人选辑
　　姚台元可参阅
　　彭文宪奏疏（疏）　刘文安公奏疏（疏）
　　彭文宪奏疏（疏）
　　彭时
　　疏
　　灾异陈言疏
　　民情马政疏
　　灾异陈言疏
　　比者彗星见于天田、西扫太微、北近紫官、其谴告警惧之至、即汉董仲舒所谓天心人爱之意也、　皇上忧切于心、戒谕群臣、同加修省、是能体主天仁爱之心、而欲修政以弭之、其时政得失、生民利病、文武大臣、巳条陈矣、然德者政之本、书曰惟先格王正厥事、葢止万事必以正君心为本、臣等备员近辅、无以少裨实深愧惧、谨采修德大端、安大要条陈。如左一曰正心术、夫天下之道正与邪而已、正者帝王之道也邪者异端之教也、邪正之间、治乱系焉、　皇上聪明圣智、岂不知所决择而颇留意佛事者、聊以试之。非诚信之也。然闻者窃议以为内府一次修斋、街市一次骚扰伏望　皇上留心圣学、毋信异端、减去内府修斋、如遇节令、止于在外寺观举行可也、二曰谨命令、夫命令之出、不可不慎、　祖宗以来。凡传旨必专任人。故责有所在。事无虚假。近来旨意、行光禄寺内府各衙门者。此事于平日有关政体若有大故便系安危传奉不一。政出多门人多诈伪将来之弊有不可言　皇上凡百事宜。惟令司令监官传旨。庶几命出于一。事有可稽而无弊矣。三曰亲接见、自古贤君及我　祖宗列圣。未有不接大臣。议论政事者。君臣情通。政是以和。今　皇上视朝即退。不一接大臣。天下军民利病。何由尽知伏望　皇上日御便殿。召文武大臣忠直有识者。面议政事而可否之。则听览日熟而治道成矣。四曰慎赏罚、夫赏罚者。人君治天下之大柄也。慎赏罚莫先于循旧章守成宪近者道路传言。谓赏典太滥。近幸无故而受金帛者多。工匠无功冐官职者众。用刑太深。有法不该充军而充军者。有罪不至死而死者。此非旧章成宪所宜也。伏望　皇上节赏慎刑。惟旧典成宪。是循是守。则公道彰。治法正矣。五曰纳谏诤、夫日有万几而事有万变。非秉听博采。何由一一当理。伏望　皇上虚心屈已听受群言。勿恶其切直。勿忽其迂远。苟有当理。即赐施行。如此则官赏政刑。不至乖失、而下情得以上通矣。六曰励官守夫百司庶府、各有所职、承平日久、事多因循、大槩主于奉　上。而嫌于违覆。所以事不便于军民者多矣。识者徒能窃议。而不敢公言。谓目前苟安惧烦渎也。岂知下人愁怨。以致天变如此之甚乎。伏望　皇上戒励各官。慎修厥职、职股肱者。凡遇事有不便。宜再三执奏。毋率意行下。结怨于民。司耳目者。但遇事为民励官。为民蠹者即便举奏。毋狥情容隐。然后政善民安。为可冀也。七曰恤军民、近者管军管民官员、罔体朝廷爱养军民之心、因公科敛、弊出百端、军民穷困、日甚一日、若此者天下皆然、而畿内尤甚、何也、以差役重而又无所资以为生也。旧曰牧马草场。积年开种田地。今多为有力者侵占。故马死而罪责至。地小而衣食窘。怀愤蓄怨。非一日矣。伏望　皇上命该部清理三营草场。使官军便于牧放。减退势家庄田。使百姓便于耕种。其各处卫所府州县官、有巧立名色掊刻军民财物者、乞令都察院严行禁治、则军民各得其所而邦国永宁矣。凡此七事、实出舆论、伏望　皇上鉴除旧布新之象、断自宸衷、力行新正、以正心为修德之本、以余事为修德之助、德修于上、则群臣咸知效职、而善政皆次苐举行矣转灾为祥、莫切于此、
　　民情马政疏
　　今天下水旱相仍人民缺食、山西河南陕西三处、急于饷军。而民愈苦。京畿八府、迫于追马。而民愈困。鬻卖子女、流离道路者、在在有之、如是而不加存恤。诚恐良善化为盗贼。则邦本动摇而事日多矣。然欲矜恤非人恤之衣食。家与之金帛也。但省科派。减力役。宽夏秋之税而勿征。弛山泽之利而无禁。使民得以休息营生。是即赡养之道。惟在　圣心一转移之间耳。昔之人君有言民吾子也、安有子倒悬而父不为之解哉、斯言也、施于今日、尤为切务臣等于民情不能尽述、谨条列一二千后、伏望　皇上念上天付之重思、下民仰赖之切、采而行之、斯民幸甚、一皇庄之名。自古无有。景泰存藩邸之旧。　皇上因东宫之余庄名曰皇固巳非理。然事因其实犹为有说。近闻故太监刘永诚所献庄田。亦欲立为皇庄。深骇人情。居者惧于骚扰不已。耕者惧为征科过旧。而街谈巷议。咸谓四海之内。莫非王土。何独以此之谓皇庄。臣等窃闻外议如此。恐不足为　圣德之光。乞以刘永诚庄田令户部籍之。俾居民仍旧耕种。以息外议。一古者山泽之利。与民共之。不为励禁。此先王仁民之意也。今畿内八府。湖泺数多。若非官府禁地。即为势家私庄。但其间所产鱼虾螺蚌菱藕芦苇之类。皆天地自然之利。今人民缺食。又乏仓粮赈济。请命有司凡所在湖泺。不分官私。许令饥民采取供食。诸人毋得禁制。及抽分税钱。亦救荒之一端也。一编民养马。已有定制计马征驹亦有定期。但今畿内田土日狭。人民艰窘。孳牧亏欠。遇遣官印烙。其管马官及群长人等。因而科扰于民。实于马无益。去冬诏令。每马四匹。听买一匹。恩已宽矣。然及今有司追并。尚未能买补。乞暂免今岁印烙。仍行有司暂停折买马匹。一顺天等八府夏麦旱伤、秋成未卜、乞敕户部早将夏税勘实蠲免、勿令有司催逼其它赋役有重难者、许有司申达暂行减免、一近者户部以将有事河套、必须军饷遣官往山西河南陕西攒运粮草、未免刻期取办、乞令督运侍郎陈俊以大军未出、宜从缓行事、已起者运赴军前、未行者量为停免、庶使三处之民、稍得苏息、
　　刘文安公奏疏（疏）
　　刘定之
　　疏
　　建言边务十事疏
　　建言边务十事疏
　　臣观自古以来、夷狄之祸、未有盛于今日也、古者如晋怀愍之陷于匈奴、宋徽钦之陷于女直、其时皆因边塞外破藩镇内溃救援不集。播迁无所。然后有蒙尘之祸。未有若今日天下之大。数十万之众。奉　上皇至于漠外。委以与瓦剌者也。至于晋宋既遭此祸之后、元帝继统、高宗嗣服、皆舍弃故都偏安一隅、然尚能奋既衰之势、以御方张之敌使刘曜石勒敛于虐焰而不入侵、梓官韦后、因其讲和而来归未有今日也先乘胜入寇、直抵京城、奉　上皇以来。而天下之大。数十万之众。既不能奋武以破敌又不能约和以迎驾。听其自来自去者也。葢国势之弱久矣、虽非陛下所能遽使之强、然岂可不思其自强之术、而力行之乎、臣愚无知晓敢条陈所见以俟采择其一曰战陈臣观昨者之战但知闭营坚壁。假托持重之说。而不能出奇尽力。以收胜捷之功甚至前队败而后队不救左哨出而右哨不随。宜仿宋吴玠吴璘兄弟三迭阵法前一行刀楯蹲伏以俟。其阵最低。第二行矛戟大鎗立地以俟。其阵稍高。后一行骑兵弓矢其阵最高。敌至得互相应援迭为救护。庶几不至狼狈。又虏骑之来。奔窜唐突。必资刀斧以制之。昔郭子仪破安禄山胡骑八万用千人执长刀如雷而进、韩世忠破金虏拐子马、用五百人执长斧、上砍人月凶、下砍马足由此言之。刀斧之挥霍便捷优于大鎗之迟缓趦趄也。其二曰守御昨者紫荆居庸等关门、既不能御虏之入又不遏虏之出。名为关寨。实则坦途。虏骑之来。若长风之驱云雾豁然无所底碍葢兵士寡弱亭障缺败。蹊队疏漏非朝夕之积也。今宜增兵士。缮亭障塞蹊队。如古者画境分守之时。因其陆地。则纵横掘堑。名为地网。因其水泉。则遇坎停蓄。号曰水柜。或多植榆柳以制奔突。或多招土兵以助官军。此皆古所尝为。必有效验。今武夫悍将。多云古不可多泥。然商之贤相不云乎事不师古以克永世非说攸闻此臣老生腐儒之所以信其言者也。其三曰通使、其后兴济往而上皇止帚知使职为重使职欲其内蕴忠诚之心。外有言语之才。昔汉文帝遣陆贾使南越用能屈赵陀之膝以去僣号。宋仁宗遣富弼使契丹用能结华夷之盟以息战争。若陆贾富弼者。所为蕴忠诚而能言语者也。柰何往时专以译人驵夫为之哉。今后宜用文武贤臣备正使之选。令通敏者为之介绍。录其动静言语。纤悉必载。回日闻奏。庶乎不至招衅起戎矣。其四曰降胡、往年以来、降胡皆留居京师授以官职给全俸、夫非我族类。其心必异。故昨者或冲破关塞。奔归故土。或乘伺机便。寇掠畿甸今宜乘大兵聚集之际迁徙其众远居南土禁其种落不许自相婚媾。变其衣服。不许仍遵夷俗。或以为兵。使与吾中国之兵。部伍相错以牵制之。或以为民。使与吾中国之民。里甲相杂以染化之。况又省全俸给减漕挽之劳臣尝于　皇上时言之、智谋短浅不足仰动　天听、然今日之祸可鉴矣。其五曰练兵、夫天下之民。农夫出粟。红女出布。而输纳公家者多以养兵也。天下之兵。受粟于仓。受布于库。而练习武艺者。所以为国也。向者兵士受粟布于公门。而纳月钱于私室。于是乎手不习攻伐击刺之法。足不习坐作进退之宜。目不识旗帜之色。耳不闻金鼓之节。但见其或转贩货财以为商。或习学技艺以为工。而工商之所得。仅足以补月钱之费。葢民之膏血。匠之气力。皆变为金银。以惠奸宄。一旦率以临敌。如率牛羊以当虎狼。几何其不败哉。今宜痛革月钱之弊。作新操练之政。将帅有踵旧弊而不改者。诛之可也。怠新政而不务者。降之可也。士卒练习既久。拔其勇锐者汰其罢软者。粮赏有厚薄。费用可节缩矣。其六曰抚民、夫养兵之费。既出于民。而兵败之祸。民蒙其害。始也出费。而终也蒙害。其民何辜乎。况守令之刻削于民。犹将帅之刻削于兵也。今宜于常年考核之所黜落。三年内朝觐之所弹纠者。悉加严罚而不宽纵。至于大臣举官有犯赃私者。必连举主夫恩不加于贪吏。则贪者寡矣。罚不贷于举主。则举者慎矣。民岂不蒙其惠乎。民安而邦本固。虽夷狄外侵。而邦本内固。此保国永世之良图也。岂可以目前不暇而谓之缓乎。其七曰选将、此时尚多以彻侯为大帅土木以先锋奔者朱阴平也夫人材罕得。天之生将材岂专在于将门乎贩绘屠狗之夫。而汉赖以王。被褐扪虱之人。而秦赖以伯。至于赵括者。岂非赵奢之子。然殒首于白起王离者岂非王翦之孙。然系颈于项羽。今国家用将。有出于将门之中者。若石亨杨洪是也。有出于将门之外者。若于谦杨善是也。然将能知将。宜令其各举所知。不拘门第或以勇力。或以计策。其余公卿侍从。亦令各举所知。量能而任之。庶乎拔十得五。闻一知二。将材由此而充矣。其八曰赏罚、夫有兵将而无赏罚。犹无兵将也。将非赏罚。无以将其兵。君非赏罚无以将其将。遣石亨于谦等将兵御虏未闻其摧陷腥膻迎回銮辂、但迭为胜负互相杀伤而巳离不足罚、亦不足赏也、今亨自伯爵升为侯爵谦自二品升为一品、天下之人未闻其功、但见其赏岂不怠忠臣义士之心乎、昔汉之图恢复也。所恃者诸葛亮。宋之图恢复也。所恃者张浚。其人皆忠义素着。功业久立。及至街亭之战不胜而亮降丞相之号。符离之役未捷而浚解都督之。待收后效。乃复前官。今宜使亨等但居旧职。勿授新升。以崇廉耻之节以作敌忾之气。他日勋名振而爵赏加。亦何晚乎。夫既与而不忍夺者。姑息之政也。既进而不肯退者。患失之心也。上不行姑息之政。下不怀患失之心。则治平可计日而望矣。至于昨有临阵而死者。有越关而生者。亦宜急加赏罚。庶几恩及卑贱。则人知所劝。法行贵近。而人知所戒矣。其九曰议政、向者御史建议欲令大臣入内议政。事寝不行夫人主当总揽干纲。亲决机务。而大裘之领。不可以倒挈。太阿之柄。不可以倒持。凡政事有早朝未及决者。宜日御便殿。使近臣侍于侧。大臣奏于前。言官察其邪正而加纠弹。史官书其言动以示惩劝。君臣之间。询谋畴谘。互相可否。以求至。当此前代故事。　祖宗成法也。　陛下遵而行之决于万机也益以熟。而察于百官也益以明　圣政益新。天命益隆矣。若乃仍如前日每事但以奏本进入　旨意批出。臣恐偏听生奸独任成乱。治化无由以底于雍熙也。凡此皆其见于政治者、而尤必以德学为本、臣请得终言之、其十曰德学、夫人主之德、欲其知如日月之明、则可以察枉直、仁如天地之大、则可以覆群生勇如雷霆之断则可以威柄、故中庸曰知仁勇三者天下之达德也。而宋贤相司马光之告其君仁宗英宗神宗、皆以仁明武为言、光之所谓仁明武、即中庸之所谓知仁勇也然是岂可以易而能哉、必本于学矣、成汤之圣、学于伊尹、武王之圣、询于箕子、曾调圣帝明王、全由天资、不假学力哉、然五经诸史之博儒士且未易徧观、而况于人主臣谓经莫要于尚书春秋、史莫正于通鉴纲目、　陛下宜留心焉、不宜观其善而避其恶夫善恶兼而观之则于君也。既知禹汤文武之所以兴。又知桀纣幽厉之所以替。而趋避审矣。于驭内臣也。既知有吕强张承业之忠又知有仇士良陈弘志之恶于驭外臣也。既知有萧曹房杜之良。又知有李林甫杨国忠之奸。而用舍当矣。其为知仁勇之助、岂不大哉、苟徒若前日、使儒臣诵其善而避其恶。是犹恐道路之有陷阱。闭目而不视。恐鱼肉之有馁腐。拥鼻而不嗅。其不至于误食而呕哕。冥行而头质者少矣伏惟　陛下以不出世之圣、当大有为之时、诚能本于德学以见于政治、天下之大。尚如金瓯之完固而未缺、臣见国势可强雠耻可雪　兄弟之恩可全。　祖宗之治可复。而何难哉臣于冐天威、不胜战惧伏惟择其言而赦其罪、幸甚、
　　皇明经世文编卷之四十八终
　　皇明经世文编卷之四十九
　　华亭陈子龙卧子　徐孚远闇公　宋征璧尚木　张安茂子美选辑
　　郁继垣选士参阅
　　王张二公奏疏（疏（王崇之）　疏（张海））
　　疏（王崇之）
　　王崇之
　　辽阳时政疏
　　辽阳时政疏【辽阳利弊】
　　臣闻御戎狄之道、守备为本、城池器械守备之具也、将帅士卒、守备之人也、辽东为东方重镇、各城有守备等官、有屯宿军士城池修理之料、军国造作之需、各有军余造办、既有其具、又有其人、宜乎军威振扬、武备修举也、奈何边官廉勤者少、贪惰者多、不修兵备、不恤士卒、军需物料、多营于私室、练操人力、皆疲于私役、甚至侵盗卖放之弊、不可胜言、所以城池失修、器械不备、士马疲弊、纪律废弛、修理操练、有名无实凡遇抚按等官点视、指称修理、反又科害、军缺则雇人顶替、器械多那借应点、惟务遮掩、遂为得计、前此之弊、在在有之。如辽阳一方大镇也有六卫官军、有四千马步、有都司以下统之、有将官以临之、臣尝一一点视、如城中铺舍、多无门窓垛口、问用土坏灰刷、四月之间、操军十日、一队之中、尝少数人、马军可以调用、步卒疲弊不堪、明甲可以御敌、青甲不能遮体、军马器械大率类此、推究其故、辄称边方多事、未暇修理、公差数多、卒难备办、大镇如此、小处可知、平居如此、遇警可知、今北虏大众、逼近边窥伺日久、倘卒然有警、边备如此、可为寒心、但积日甚久、无从稽考、难以一一参究、往日废弛、固不可究自今修整不可不急、乞　敕该部计议行移镇廵等官、严。督所属、及时修理、如法操练士卒、谨慎烽堠、及将见在不堪兵甲、查照旧例　奏请兑换坚完器械替出不堪之数、官为修理、既不劳军置办、亦足遇警克敌、仍令各卫今后除军器有例、每年查盘外、如盘铁木植砖瓦灰等料、俱资军国重务、每季各将收除实数、开报抚按等官以备稽考年终仍委布按二司官员查盘若有短少、就将经该官员、参以侵欺之罪、其廵抚等官亦要不时点闸、如城池器械等项不完者、将卫所官员就加惩治、立限完报、都指挥以上官、任俸督催完日照旧支给、操军数少、查有役占者、干碍总兵参副等官一体参究、如此则法令严明人知警惧、缓急得以济用奸弊可以少革矣、臣又访得辽阳山东土人少种田土。专一采取人参榛松。围猎野兽为生。数年以来。多被本处上司及卫所官员。指称进贡人参等项或借布疋。或给银两。使令部属官舍。到于各寨百般逼迫科扰。土人不胜其苦。近时因见境内人参榛松缺少不堪。又多私役附近军余。出境采打贩卖以规厚利近者奴酋之反亦先杀我采木采参之人常被贼人虏杀。互相隐匿不报。各处又有等军余土人。潜将盐米包裹刀箭甲叶。阴于墙下空野去处。与夷人易换貂鼠参松等物。透泄事、情。启惹边衅。多由于此。及各卫所官员。又指以打采杉木买办皮张为由。差派余丁。不下五六百名。查得每年进用杉木。止该十箱。人参三百觔。狐狸皮张暂时买办不多。卫所官员。却乃多方科扰。目今前项出产地方。被贼抢虏。室庐宀公废。田亩荒凉。不能存活。正宜厚恤伏望将各项供应暂且宽免以纾民力。以革扰害。待贼情稍宁之日行令照旧采办。仍乞转行本处镇守廵抚等官、通行所属。严加禁约。及督令地方墩营廵守人员。昼夜加谨廵察。今后如有私役及纵容军余出境采取。及将刀箭甲叶与夷人交易。致生边衅者。许被役及知见人等径赴抚按官处指实首告。正犯旗军人等量为枷号满日与守台廵哨。俱照律例问拟发落。私役官员幷地方该管军职。一体参奏拏问。庶官军知所警惧。下人免其疲劳。亦杜边患之一事也。洪惟　圣朝爱飬臣民、官有常禄、军有月粮、此外又有折俸钞贯冬衣布花、恩至渥矣、辽东阻山隔海官军俸钞布花。皆仰给于山东河南十一卫、自山海关陆路运到。河南十四卫自登州海船运到。两得利便。然河西常勾给散。河东拖欠数多者葢以陆路无虞海运废弛也查得旧制造月海船一十二只。官吏奉职。依期运到。虽全伍军士。皆获饱暖近来船只损坏者。无人修理。钞布拖欠者不肯补还。至成化十三年。海运不通。官军绝望。　祖宗制度。废弛尽矣。以故军士冻馁流离。缺伍者多。官员剥军自养。废职者众信乎其然也。如驿逓盐铁所。俱无月粮。止赖赏赐土官达官、闲有半俸。又系无子。人数专赖俸给。又廵哨守台画夜在边尤为寒苦。近因各处灾伤、幸蒙　皇上悯念元元、遣使发仓赈济、所以固邦本、重民命安地方也今边储预备少积别无赈济、官军合得粮饷、尚不可得、不无有孤　恩典、查得自成化十二年前共拖欠官军俸赏钞六百一十一万三千一百七十锭布七十七万二千六百余疋绵花二十八万二千一百余觔先该抚按官累次奏乞令布政司起倩夫脚解到每件量价值折银补还户部议得陆运艰难、节行本司查勘定夺、造船攒运、补解厺后、但彼处官员视为泛常、畧不用意夫衣食切于人身、不可一日有缺、今迟以数岁不能补给、至此处有饥寒之苦、彼处积无用之地陆路既称难来。海运见今无船。则穷边官军。何所抑赖哉。臣闻辽东旧时收成。粮食颇贱商贾贩卖、易换有无。尚不免于饥寒。今兵荒相仍。商贾少通使军士号啼饥寒。以此饥寒之人不惟难驰锋镝之下。亦恐生意外之虑。合无不为常例。将前项拖欠钞布等项。行令山东布政司官。存留在彼。就作官军俸给查有见在银两照数折解。或令布按二司分廵分守官员公同估计。量为便易。委官解送前来。以救边方一时之急仍乞将六岁布花钞贯另为处置。或暂折收赍银两运来支给候造有船只之日照旧海运。如此则边军得目前之济。免饥寒之苦。臣又闻食者民之天不可一日缺也。故洪范八政、食货为先子贡问政、孔子告以足食为首、民生最重、边方尤急所以战胜攻取守固、皆赖于此、　圣朝垂意边储因辽东屯种不足、发银籴买、召商上纳、　钦命廵抚官以总督之、布按二司官以分管之、柰在前官员职任重大者多好逸恶劳、卑微者惟畏势贪利。甚有夤缘为奸乘机逐利。撒放糠粃谷旦。籴买腐烂仓粮官银多归于富家钱粮虚报于纸上。近因积弊多端特命给事中御史等官查盘辨验、奸弊败露、一清积蠹、边军称快、但刑罚虽加、而事势无及、粗腐虚关于贫军未蒙实惠折追拖欠。于富商不肯还官。闲地腐烂相积边境急缺粮储如前屯等处仓粮不及半年之用。海锦等卫有十年之积。密云等堡全无一月之支。今辽阳城中每银十两止籴米二石五斗。前项堡分。每官价银一两。作米一石或八斗。尚少人上纳。近因贼情紧急、廵抚总理粮储官不得巳恐缺军饷、会议于定辽金复等处十一卫军余输运、动调一万余人往回一二千里、每米一石。顾脚盘费。多者要七八十钱。少者亦不下五六十钱。河东之地。远近骚然。各官虽用心催攒。但山涧险阻。车辆不通。止是牛畜驮负。力疲财殚。卒难毕集。事势至此。尤为可恨。欲减米数。恐亏损官银。欲增脚钱恐库藏缺乏。即今传报声息不绝。设若大军屯驻日久。转运艰难。逼迫紧急。使余军迯窜山林。疲饿累死不惟重伤人命。亦且大误边储。厥后河开农兴。尤难为用。乞　敕该部行移廵按总理督储官员、相度贼情急缓、酌量路途远近。听其随宜增减米数脚力多方措置以济急用。以恤人难。至各仓拖欠折罚粮数、行令布按二司管粮官躬诣各处杖追、先尽犯人财产变卖上纳、或令照依时价、折纳银布入官、另为处置、以便目前支纳、俱先定与限期完报今后整理粮储、亦要斟酌地方、庶乎边备之克修也、
　　疏（张海）
　　张海
　　安边方畧疏
　　言阿黑麻事宜疏
　　安边方畧疏【甘肃边务】
　　一驭戎以定酋帅、甘肃即古河西五郡之地、自哈密为土鲁番侵扰、人民奔溃、诸夷熟羗、来归在边、安插积聚数年、蕃育日多、羣犬豕之人而豢养之、有识寒心。巳尝奏行守臣欲令驱遣。因彼逋逃穷虏。不可轻动。至今徙之尤难。况此虏心性叵测。今转徙日久。不立酋长。未有统摄。异日酿成大寇。卒受其弊。今甘肃等系镇守分守重地。屯宿重兵。皆有外城分住夷人可以安辑。防微杜渐。终宜驱出。但未有隙可乘耳。及译审都督奄克孛剌都督佥事写亦虎仙等、皆可任使、俟哈密平复、设都督一人、命奄克孛剌治事、以写亦虎仙等分领诸夷、则远有奠帅之托。近无几席之患矣。一立厺以除乱本。访得哈密夷人马黑麻打力先使土鲁番、因叛附之、寻率番众入寇、戕杀罕慎、夺据城池、后冒充番始入贡、归则纠合哈密诸夷、投顺土鲁番、残灭其国、至今一国夷人、怨入骨髓、此贼家属。有寄在甘州者。乞责令抚夷官密为防范。俟哈密恢复之日。锢之本地。以待彼贼或来归者擒之。治以重法。则内以惩创夷人。外以阴剪土鲁番羽翼。祸乱可息也。一重译以审夷情、中国之于夷狄。其情难知。如得其情。思有以制之。安能为中国患哉。今访之土鲁番在哈密迤西七百里。土城大如营者三。小如堡者十六。戈甲不满三百。军马不满三千。亲党俱亡。止兄一人。与相雠杀。左右亲者十一人。与治国事。外无近番可恃之国内无中国交通之人昔狼何欲约匈奴绝汉。赵充国敕视诸羗。毋令解仇。元昊寇宋。皆野利天都二将之策。种世衡以谋去之。今土鲁番之情状事势。卒难周知。乞敕甘肃守臣或因其向皆。或迹其虗实。或用世衡之谋。使彼亲者相离或从充国之计。使彼仇者不解俟时而动。则虏情前知。庙王大先定矣。一先计以遏乱畧阿黑麻蟠据西域。交构叛夷以规贡利。昔莎车杀汉所置莎车。冯奉世矫制诛之。郅支单于拘留汉使。陈汤矫诏杀之。今阿黑麻杀罕慎。有莎车之罪。执陕巴。有郅支之恶。臣计此虏。专仰贡路为生。此可以计屈。未可以兵破。若仍务姑息。恐堕其计中。以占哈密为利阶。以养陕巴为奇货。乱将何时已邪。乞将令之赏赐土鲁番使臣衣服银两追回发甘州收贮。闭关弗通以固之屯兵戍守以俟之其说诚当朝廷以经畧无功海与总兵侯谦俱下狱然其后至正德嘉靖卒无成功云封闭嘉峪关暂绝西域贡路将本番使人男妇拘留。以彰天威。以挫虏志。纵一二人归语彼酋。自审去就。责重主将。练兵聚粮。为经九戌守之图。俟此虏款塞求通。果有诚意宾服。上请区处。则内振国威。外定祸乱。哈密可复矣。一修边防以固分守、甘肃东州西三路。延袤二千余里。四当敌冲。盗贼出没无时。若不因地制利。务为悠久守备之图。恐盗贼滋蔓。为祸不可胜言。臣按诸路或当增筑墩墙。或当修理壕堑。动有数十百里。取水之路。远者或四五十里。工程浩大。必岁久乃可成功。乞敕甘肃守臣督官于农间之时。渐次修理边防。或地有沙石者。用古檀木立栅之法。或水路不通者。用他边窖水之法。使营垒相望。哨守相闻。靖虏安边之计得矣。一预调度以足兵食、甘肃地远寡援。一有警急。赴京请兵。往回万里。及调客兵。缓不济事。迩者议调陕西洮河岷之军策应。寻复中止。然宁夏虽近凉州。系腹里边方。洮河岷虽近庄浪、系腹里地分。官军用之。有名无实。惟延绥之军。生长边陲。谙识战阵。乞敕延绥守臣请选游兵、三千。本镇操守。专听甘肃调用。及行户部区画粮草务足主客兵五万人三年之食。则足食足兵。久驻之基也。
　　言阿黑麻事宜疏
　　阿黑麻贡使复来、而陕巴尚未大帚、城池尚未复、臣谨遵成筭、凡阿黑麻所贡方物。尽数驱逐出关。示以绝意。其前次贡使写亦满速儿等一百七十二人。仍旧拘留不遣。原给赐阿黑麻幷使臣彩叚诸物。悉贮之官库。当日即封闭嘉峪关。暂绝西域贡路。此后如天方国。或撒马儿罕使臣来贡。仍左验放人。其来自上鲁番者。一切拒之万一阿黑麻自欲送死。则我边将士及哈密之寄住苦峪者。自有以待之矣。臣自至甘州以来。苦峪城池修浚者数百丈。哈密甘凉地方诸夷往居苦峪者。已二千余人。其行者有所赍。来者有所止。耕者亦颇有其具矣
　　皇明经世文编卷之四十九终
　　皇明经世文编卷之五十
　　华亭徐孚远闇公　宋征璧上木　陈子龙卧子　沈泓临秋选辑
　　张密子退参阅
　　张方洲集（疏　书　疏　碑）
　　张宁
　　疏
　　乞省买办疏
　　乞除调带俸军职
　　乡试时劾奏
　　乞省买办疏【省买办】
　　方洲为名给谏　英宗复辟后甚重之锐欲擢用吏部已扫南中卿贰上不许欲待北部有缺叙用会有鼎湖之変李文达当国心不善方洲竟与岳季方先生各得郡守以去
　　近因买办烦重、该顺天府宛平县奏称、大兴县地方广阔、铺面数多、本县地方稀少、铺户消乏、乞踏看多寡、均平买办、奉　旨着户部整理、钦此、臣闻此令一下、物议喧腾、谓将减宛平之常科、加大兴之新额、以近事言之。似为可用。而节财裕用之本则未尽焉。市情既不可扰而京师四方辐凑之地尤不宜轻有追呼也切照连岁四方多故、水旱相仍、粮道方艰、仓储未实、而京师物价不甚踊贵。京民未甚窘迫者。政以买办交通。商贾四集。有无得以相通。匮乏得以相济也。若准所奏。差官踏看。则必搜求攀指。彼此互持。切恐货易之家。咸怀疑惧。征发日甚。息本不充。居者闭门。行者散去。贸迁之源不行。物产之来渐少。官司又复点按常额。一体催科。物价之踊贵可期。京民之窘迫可待。况今岁秋收。四方未卜。加以畿甸根本。设或多虞。甚非所以宅中御外之势也。且今日宛平告乏。既止帚之大兴。倘他日大兴告乏。止帚之何地。是犹割股充饥。腹不饱而股就废矣。臣闻古之域民。或廛而不征。或法而不廛。市宅货易。本非为官而设。比论为切事昔曹参入相。属齐后相无搅狱市。其后卒成清净之治。伏望轸念民艰、思近图远。省用裕民、凡　朝廷祭祀宴享赏赉兵戎军国重务遇有缺乏量给官钱均平买办其余斋醮赐予营造服御不急之务。得巳之征。无名之费。悉宜停罢。以苏民困。不必差官踏看。
　　乞除调带俸军职【除调带俸军职】
　　查得在京各卫武职官员、带俸等项数多、有一卫二千余名、有一卫千五百余名者、通计不下三万余员。每岁共支食米三十六万余石。带俸备操等官不宜壅积京师坐□岁储其后嘉靖中胡端敏亦论及之折俸银四十八万八千余两。若并胡椒苏木折钞摠计动经百万之数糜耗钱粮。莫此为甚。臣闻战备攻守。士卒当前。但使主将得人不必多官给扰况其间多有老病怯弱。骑射生疏之人。既无差调。又无掌管。徒建虚名。以支实俸。积岁弥年。何日为了。见今府库告乏。四方饥仅相仍。平时钱粮。仰给去处。多因停免。节财慎用。正在此时。今乃以有限之资。而供无穷之费。设若少有缓急。财赋不继。京师百万军储。计将安山。臣访得天下都司卫所官员。多有事故。及在前至今员缺不行申补。亦有曾经申奏。未蒙调拨者。以此千百户所印信多令摠旗人等护掌行使。以致奸弊百端。军无纪律。乞敕兵部计议。照查各处员缺。将前项带俸官员内除应合存留备御者不动外其余相应除任者。照缺量行调补各处都司卫所管事。如此。则在外无旷官之弊。在内省冗食之忧。事体人情。两得其便。若能减去一分则京师有一分之积矣
　　乡试时劾奏【劾陈王二辅】
　　切照大学士陈循王文、职居辅弼、任重经纶、所当正巳正人、为上为下、陈王二公有此举动一时朝议为之沸然而景皇睿意亦缘此事薄其为人而乃以子之故、纷章迭奏、烦渍聪明祗为私谋、不恤国体、大臣之道、果安在乎、臣等闻宋范质为相、从子日本求迁秩、质作诗戒之曰、尔曹当闵我、勿使增罪累、比之陈循、贤否何如也、韩亿为相、其子维举进士、不就廷试、葢以父任执政为避、比之王文、高下何如也、沈文通登进士第一、冯京第二、时以贵冑不可先寒畯、乃进京而退文通、比今文卷巳落。而求与中卷比对者。得失何如也。世之庸人愚妇、亦知不谈子德、有所失则止帚过而反责之、岂有身为大臣元宰、公为其子暴才称屈于　朝廷之上哉、即使才而屈、犹不可也、况无实之争、何以服天下、且今岁顺天府就试者一千八百余名、而中试者仅一百三十五名、刘俨等借使考试未精。则其间遗漏者。亦未止王伦陈瑛。设若一槩援例求进。拒之则情偏。从之则弊起。是陈循等一举而坏科目之制矣。仰惟　陛下优礼大臣、准令会试、恩巳极矣、而循等乃欲将刘俨等问罪以文其奸、臣等闻树德务滋、除恶务本、用法不可以太宽、太宽则犯之者可幸免而不知惧施恩不可以过当、过当则得之者以为易而不知感循等杀公济私、要君胁下、其所存施、非止一日、今情状自败、罪犯巳彰、大小人心、莫不共怒但畏其势而不敢言耳、　陛下若又待之以宽、施之以恩、而不绝其根柢。则循等愈无忌惮、乞将循等执送法司、明正其罪、罢止帚田里、别选文学公正之臣、以居内阁、用昭辅弼平明之治、其王伦陈瑛、仍照不中生员事例、一体发回原籍读书、下科各就本处应试、则科目有定制、远近无异法、人不苟求而真材斯出
　　书
  </div>
  <div class="pagination">
   <a href="皇明经世文编_page16.html">
    上一页
   </a>
   <span>
    ...
   </span>
   <a href="皇明经世文编_page12.html">
    12
   </a>
   <a href="皇明经世文编_page13.html">
    13
   </a>
   <a href="皇明经世文编_page14.html">
    14
   </a>
   <a href="皇明经世文编_page15.html">
    15
   </a>
   <a href="皇明经世文编_page16.html">
    16
   </a>
   <span class="current-page">
    17
   </span>
   <a href="皇明经世文编_page18.html">
    18
   </a>
   <a href="皇明经世文编_page19.html">
    19
   </a>
   <a href="皇明经世文编_page20.html">
    20
   </a>
   <a href="皇明经世文编_page21.html">
    21
   </a>
   <a href="皇明经世文编_page22.html">
    22
   </a>
   <span>
    ...
   </span>
   <a href="皇明经世文编_page18.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
