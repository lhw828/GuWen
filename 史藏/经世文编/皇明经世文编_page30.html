<!DOCTYPE html>
<html>
<head>
    <meta charset="UTF-8">
    <title>皇明经世文编 - 第 30 页/共 172 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇明经世文编 - 第 30 页/共 172 页</h1>
    <div class="content">　　罗文毅公集（疏　书）
　　罗伦
　　疏 
　　扶植纲常疏
　　扶植纲常疏【疏论起复】 
　　臣闻朝廷援杨溥故事起复李贤者。臣才识庸下、学问粗浅、项承　天问、赐对大廷、猥蒙　圣恩、亲置首选、每自感励、思酬奖遇凡　圣学大要、君道急务、朝政阙失、纪纲废弛、官吏贪酷、生灵愁苦、风俗弊坏、士气委靡、兵戈扰攘、饥仅荐臻、提其纲领、疏其节目、状其情实、探其根源、为万言书献于　陛下、以舒天下之望、以酬　陛下之恩、顾筮仕未久、谙练未深、而又庙堂大臣百僚庶采、必有忧臣之所深忧、言臣之所欲言、行臣之所欲行、臣以疏远骤进之人、恐蹈冐言越职之罪、是以心虽怀忧、口不敢言、口虽欲言、时未暇及、此臣之罪也、亦臣之分也、近者李贤遭丧之时、　朝廷下起复之命、臣窃谓李贤大臣、起复大事、纲常所关、风化所系、天下所赡、后世所监、左右侍从、给舍台官、有知义理、不顾流俗、必陈正论以扶纲常、即此四言知谏争夺情者大者关系非好名不觧事也是用缄默、因循至今、言虽若迂所关甚大。事虽若缓所系甚切。由前数事、臣既未暇陈、由此一事、臣又未敢论、是乃偷合苟容之徒、非有忠君爱国之心、固非　陛下求臣之本心、亦非愚臣报　陛下之夙愿也、虽越职忤义、君子所嫌、未同而言、圣人不与、然先王立制、时政有失、庶人工艺、犹得匡谏、况臣备员近侍、蒙恩深重、扶植纲常、臣之志也、披写悃愤、臣之忠也、惟　陛下亮之、伏读　圣策有曰朕夙夜惓惓、欲正大纲、举万目、使人伦明于上、风俗厚于下、　陛下是言真可为　国家扶纲常、天地立民极、万世开太平者也、然欲正大纲、莫先于明人伦厚风俗、欲明人伦厚风俗、莫先于孝、孝者天之经也、地之义也国而非此不可以为国、家而非此、不可以为家、人而非此、则禽兽矣、中华而非此、则夷狄矣、故先王制礼、子有父母之丧、君命三年不过其门、所以教人孝也、古者求忠臣必于孝子之门、诚以居家孝、故忠可移于君、为人臣者未有不孝于亲、而能忠于君者也、为人君未有不教其臣以孝、而能得其臣之忠者也、昔子夏问三年之丧、金革之事、无避礼与、孔子曰、鲁公伯禽有为而为之也。今以三年之丧从其例者。吾弗知也。　陛下于李贤以金革之事起复之欤。则贤所未闻也。以国家大臣起复之欤。则礼所未有也。似与先王制礼之意不同也。似与孔子之言不类也。似与　陛下策臣之初意不合也。以故事大臣当起复欤、则为君者当以先王之礼教其臣。为臣当据先王之礼事其君。臣不暇远举、请以宋言之、仁宗尝以故事起复富弼矣。引故实有大体弼之辞曰。何必遵故事。以遂前代之非。但当据礼经。以行今日之是。仁宗卒从其请孝宗尝以故事起复刘珙矣。珙之辞曰。身在草上之中。国无门庭之寇。难冒冐金革之名。以私利禄之实。孝宗卒允其辞。此二君者。未尝拘当代之故事。以强起其臣。此二臣者。未尝循当代之故事以苟从其君。故功泽加于当时。名声垂于后世。史笔书之以为盛事。士夫诵之以为美谈。此无他君能教其臣以孝。臣有孝可移以忠于君也。自是而后。无复礼义。史嵩之欲援例起复为丞相。王黻起复为执政。陈宜中起复为宰相。贾似道起复为平章。此数君者。未尝不以当代之故事起其臣。此数臣者未尝不以当代之故事从其君。然生灵以之而困。天下以之而乱。社稷以之而倾。贻祸于当时遗臭于后世。此无他。君不教其臣以孝。臣无孝可移以忠其君也。诗曰殷监不远、在夏后之世。臣愿　陛下以宋为鉴。使贤尽孝于亲。为万世之大臣。　陛下以礼处贤。为万世之君。此臣之愿也。亦贤之分也、以贤身任天下。四方多虞而起复之与。则仁宗之时。丹桀骜。未为无虞也。孝宗之时。金虏盛强。未为无事也。　陛下必欲贤任天下之事、不专门内之私。则贤身不可起。口则可言。宜降温诏。俾如刘珙不以一身之戚。而忘天下之忧。使贤于天下之事。知之则必言。言之则必尽。　陛下于贤之言。闻之则必行。行之则必力。则贤虽不起复犹起复也使贤于天下之事。知之而不言。言之而有隐。　陛下于贤之言。闻之而不行行之而不力。则贤虽起复犹不起复也　陛下无谓庙堂无贤臣。庶官无贤士。君盂也臣水也盂圆则水随以圆盂方则水随以方。君好谏则臣随以直君好谀则臣随以佞臣直则忤旨多。忤旨多则恶心生恶心生则禄不可保身不可安矣谁肯不保其禄不爱其身乎。臣佞则顺旨多。顺旨多则心攵心生心攵心生则宠愈可固位愈可安矣谁肯不固其宠不安其位乎。　陛下诚能于退朝之暇清闲之燕畧崇高贵重之势亲直谅博洽之士开怀访纳降礼尊筵讲　圣学之大要。明君道之急务询政事之得失。察生民之利病访人才之贤否考古今之治乱。诹风俗之盛衰咨边防之缓急。舍一巳之见而以众人之见为见。舍一巳之知。而以众人之知为知。顺　旨之言则察而逐之。使贡谀保宠者无以自容忤　旨之言则容而受之。使输忠为国者得以自尽羣策毕陈。众贤并用则贤所欲言者人亦能言之又何必违先王之礼经拘先朝之故事。损大臣之名节。亏　圣明之清化而后天下可治哉。　朝廷举措大臣出处天下观之、史笔书之、清议虽不行于　朝廷天下以为何如。公为比言亦知其不行而以后世清议惧之公论虽不行于今日后世以为何如。诚不可不惧也。诚不可不慎也夫贤之起复。尤诿之曰负天下之重任。应先朝之故事。比年以来。　朝廷以夺情为常典缙绅以起复为美名。食稻衣锦之徒接踵庙堂据礼守经之士。寂寥无闻不知此人于天下之重任何所关耶此事于　先朝之故事何所据耶。　先朝自杨溥之外。未闻起复某人为某官也今起复之官何如此多耶。以其高谋远虑足以定天下之大议耶。何未见其发也以其折冲御侮足以定天下之大难耶。何未见其能也以其直节劲气足以励天下之士习耶。何未见其有也以其深仁厚泽。足以浃天下之民心耶。何未见其行也以其忠言谠论足以裨　朝政之阙失耶。何未见其敢也。　陛下何取于斯人而起复之哉意其平昔之计不过阿媚权势。豫为已地及遭通丧之时则必曲为谀说上蒙　天听不曰此人办事理可夺情则曰此有故事例当起复既遂奸计畧为虗辞一不论允欢然就位未有坚请如富弼恳辞如刘珙者也。名曰夺情实则贪位。名曰起复。实则恋禄。且妇于舅姑丧亦三年。孙于祖父母礼有期服。夺情于夫初无与其妻。起复于父。初无于其子。今或舍馆如故。妻孥不动。乃号于天下曰。本欲终丧。　朝廷不容。虽三尺童子。臣恐其不信也。为人父者所以望其子之报。岂拟至于此哉。为人子者所以报其亲之心。岂忍至于此哉。枉巳者未有能直。夫人忘亲者。未有能忠于君。望其直人而先枉巳。望其忠君而先忘亲。　陛下何所取于斯人。而起复之哉何不使之全孝于家。而后移忠于国哉。昔富弼有母丧。韩琦言起复非盛世事。而富公竟不可夺。史嵩之遭父丧。大学生羣攻之。至数百人。而嵩之竟乞终制。今大臣起复。羣臣不以为议。且从而为之辞。所以豫为巳地也。羣臣起复。大臣不以为非。且从而成其事。亦所以豫为巳地也。大臣既无忌。羣臣复何惭。羣臣既有例。大臣复何辞。今之大臣。固韩琦富弼之罪人。今之羣臣。又太学生之罪人也。上下成风、靡然同流、致有公道起复之例私为匿服之计、例在薄恩、如匿服以受封、例在得官。则匿服以听选、例在掇科、则匿服以应举、例在选官、则匿服次候迁、例在求贿、则若服以之任、率天下之人。为无父之归。臣不忍　圣明之世风俗之弊。纲常之坏。一至于此也。夫爱亲之心、孩提有之、短丧之说、下愚耻言、况在冠裳之列、闻圣贤之道、肯于其亲无三年心攵乎、特以贪利。遂至忘亲。孔子曰、是可忍也、孰不可忍也。又曰上有好者、下必有甚焉者、　陛下诚能守先王之遗礼、遵　祖宗之成宪、待之以礼义、而不縻之以爵禄、激之以廉耻、而不诱之以名位、使积习之弊脱然以除、则忠孝之心、油然而生、向虽忘其亲、今则为孝子、向虽后其君、今则为忠臣、亦理之所必有、势之所必至也、特在乎　陛下转移之间何如耳、　天子者以孝治天下者也、大臣者佐　天子以孝治天下者也、欲孝行于天下、必先行于大臣臣愿　陛下不惑羣议、断自　圣衷、取回内臣、许令李贤依富弼故事守制、依刘珙故事言事、其余巳起复者、悉令追丧、未起复者、悉许终制、脱有金革之事。则从墨衰之制。任国事于外。尽心丧于内。　朝廷既正则天下自正、大臣既行、则羣臣自效、人心天理。不可泯灭、谁肯甘心为不孝子、腼颜为不忠臣乎、纲常由是而正、人伦由是而明、风俗由是而厚、士心由是而纯、纪纲由是而张、国势由是而振矣、臣言一出、犯者皆忤、众怒羣积、将无不至、不曰狂生妄议、未谙国体、则曰腐儒迂谈、不达时宜、不曰矫激于名、希求进用、则曰道理虽是、窒碍难行、近年以来、类为此语、阻塞言路、折挫士气、臣虽愚昧、岂不自知、言忤于人、殃及于巳、议出于今、祸贻于后、然夙夜皇皇、惟恐上负　朝廷、下负所学、取议于天下、贻笑于后世、是以昧死为　陛下言之、惟　陛下矜赐优容、使谠言日进、曲加保护、使士气日振、则天下幸甚、宗社幸甚、
　　书 
　　与府县言上中户书 
　　与府县言上中户书【请宽上中户】 
　　伦尝闻程子曰、一命之士、苟存心于爱物、于人必有所济、王荆公行青苖、门人故旧遗书邵子、欲投劾去、邵子曰、宽一分、则民受一分之赐、投劾去何益也、仁者用心、固如是乎、伦素性刚褊、好论世事、自卧病山中、杜门却扫、凡有于谒、非独公事、至于文字若非其人。皆拒之而弗答也。乃今而有言焉、何也、孟子曰、恻隐之心、人皆有之、朱子曰、凡民有患难、势可言于官、则为言之、不可言则多方救护之、吾邑之民、困于苛敛、其患甚矣、予无力以救之、恶得巳于言耶、古之征者三、君子用其一、缓其二、今日有秋粮之征、有夏税之征、有上中户之征、用其五、用其六矣、欲民之不流离而去为盗也难矣、为民父母行政、何忍至于此也、诸征姑勿论、以上中户言之、吾幼时犹未有也、　祖宗之时未有此法也、各布政司未有此例也、作俑者何人乎、始者一里或一二名。今一里有十数名者。一家有两三名者。一都有百十名者。闻诸人云、合县二千六百名、椽则曰一千四百八十名吁何其多也、询之县、无如是之多也、征诸往时、无如是之多也、度诸事势、亦无如是之多也、吾乡八九两都、素号重难、永乐以来、杂役悉免、今不下二百名矣、所征人户、逃绝者有之、无粮者有之、军匠者有之、秀才者有之、鳏寡狐独者有之、欲凭元报以尽征之可乎、若曰、户有虗绝。田无逃亡。此可施之于经界既正之时。不可施之于赋艺之日。何也、民田亩数升、官田亩数斗下甲人户、原佃官田、寒暑之衣食不给、横豪之剥削无巳、官府之征求无艺、乃以官作民鬻于他主田居富屋粮坐下户况里书作弊飞派诡寄、一区虗粮、有至数百石者、一里有至数十石者、一家有至数石者、欲执粮以定征可乎、吾见多矣、凡有科差、吏胥舞文、里老受托、以上而为下、以下而为上、田连阡陌者、许诸科不兴、室如悬罄者、无差不至可痛也、可悲也、今所征人户、卖屋者有矣、卖田者有矣、卖牛者有矣卖子女者有矣、脱妇人之簪珥者有矣、敲折之下何求不足冤号之声、上彻于天、人事既乖、天道不顺、苦雨连月、米珠薪桂、官吏里胥、午乡曲、鸡犬不宁、为民父母行政、何忍至于此也、若求貱于粮里。巳貱虗粮。已貱盐粮。又貱中户。貱如是其多也。民有所不堪矣。然则何为而可也、吾闻纸价数万四十六县出之。一县一千。则四万六千矣县加五百则六万矣。吾县以一千五百为率。除已征若干、尚欠若干、未征若干、其逃亡死绝军户生员贫难下户悉应蠲免外、其余人户、多则朋合、少则独征、足一千五百之数则已矣、事难悬度、其损益又在执事裁之也、主于不伤吾仁民之心而已、若据元甲之数、务求取盈、以媚上司之意、而失下民之望、恐仁者之用心、不如是、独执事未知其情耳、使知之也、其有不从乎、或曰其如上司何、予应之曰、公卿大臣其天人耶、抑生于人间也方其困于闾阎。游于学挍、击节伊周、高谈孔孟、其志何如哉、一旦得行其道、其不能为吾民之福乎、民者邦之本也、财者民之命也、伤其财则伤其命、伤其命、则伤其本矣　朝廷建官分职、所以固其本也、诸公其肯伤邦家之本、而不能为吾民之福　郑侠布衣一见民苦于新法、为流民图以进、况名在从臣之列者、吾当披肝沥胆以与尔百姓请命诸公宜无不从者、
　　皇明经世文编卷之八十四终
　　明经世文编卷之八十五
　　华亭徐孚远闇公　陈子龙卧子　宋征璧尚木　周立勋勒卣选辑
　　冯瑞振振仲参阅
　　韩忠定公奏疏（疏）
　　韩文
　　疏
　　为追冐滥以正国法事 
　　题为存省边储事 
　　为预审军国大计以安内攘外事 
　　题为开读事 
　　题为钦奉事 
　　为急缺宝石西珠事 
　　为一诏令以全大信事 
　　为缺乏银两库藏空虗等事 
　　为恳乞停止卖盐织造事 
　　题为恳乞停止卖盐织造事 
　　为急除群奸以保圣躬事 
　　为追冐滥以正国法事【边冐滥】 
　　臣惟异端之害、而佛老为尤甚、洪范之政、而食货所当先、是以古昔帝王、于佛老之徒、必深恶而痛绝之、惟恐其蠹吾财、妨吾治也、如往年继晓邓常恩辈假以方术为名、惑乱　圣聪、虗耗国资、我　孝宗皇帝即位之初、洞察其奸、明正典刑、财产没官、以故奸回慑伏、邪佞敛迹、日者妖道陈应循、番僧那卜坚参等、本以市井小人、左道进用、夤缘名号、冐滥锡赏、托建斋醮、规取官钱、数年以来、不可胜计、仰惟　皇上德并干刚、明同离照、遵　先帝之成宪、新继体之宏规、武庙初年揆地尚多老成公之此疏所以无患将真人高士大国师国师等职事封号、既况查革、印诰玉带、又复追夺、严出入之禁、峻引诱之法、即今朝野欢呼、军民庆幸、皆以为尧舜文武之圣、复见于今日矣、臣窃谓　朝廷之名器。固所当慎。而库藏之金帛。亦所当惜。今革夺之典虽行。而给没之命未下。使彼优游饱暖之域。逍遥辇毂之下。揆法论情。似不可贷。况前项内帑之珍蓄。皆闾阎小民之脂膏。必湏严加追治。庶几痛快人心。臣职司邦计、库藏之事、亦当与知、乞敕都察院、会同司礼监、吊查内府金银出入簿籍、但系节年赏赐过、一应金银财帛等物、俱各照数追出、仍进内承运库收贮、以备缓急支用、并将各犯系道流者、俱发回原籍还俗为民、系番僧者、俱虎回原寺、永远闲住、以后再不许夤缘来京、希求进用如此则国法正而妖邪不得以幸进、赉典公而帑藏不至于虗耗矣。
　　题为存省边储事【存省边储】 
　　臣等切惟时有缓急。势有轻重。善为国者与时消息。审势而动。则财用不竭。军旅可兴。日者宣府地方虏寇深入、侵侮我边疆、剉衄我战士、抄掠我乡村、百姓共仇、天讨不赦、　陛下赫然斯怒。六月兴师。举措合宜人心勇奋。诗云玁狁孔炽。我是用急。此之谓也。近该镇守宣府太监刘清、奏称虏贼四散出境去讫、深井堡间有烽火之报、必是残贼零骑、数亦不多、大虏情变诈。兵机重大。臣等职非戎寄。固不敢轻议。缘军前供亿。皆于本部取给。岂容坐视。切尝审时度势、揣我虗实、所据京营征进人马、应合议处、臣闻王者之师。其动如神。其疾如风。因利制权。变无常形。今虏贼既退。而我师久驻彼势日逸我势日劳甚非以养威重示神速也。夫主客之兵。殊势异形。客兵坐食。兵家所忌。姑以宣府见今储蓄计之、粮只有半年之积、草不勾三月之用粮草匮竭、名为自惫、孙子曰、久暴师则国用不足。正以此也。矧今　皇上嗣大历服之初。大赉中外、所用不赀、若使宣府刍粮支用尽绝、万一秋高马肥、贼众复举、当是之时、取之于外则外廪告乏、取之于内则内帑不继、孙子所谓虽有知者、不能善其后矣、岂不深可虑耶、曩者大同榆林有警。储饷之备。不下百万。多被京军坐食、至今本部筹划不给此论不必遣兵情势皆合且宣府密迩京畿纵有急警一昼一夜可以驰赴比之远塞势葢不同臣等窃思京营军马。只合在京整搠。以待朝报则朝行。夕报则夕行。庶乎不动而威。有战必胜也。国家承平日久。士卒骄惰。京军所至。未免搔扰。臣等博采舆论苏子瞻论宋事亦有北论皆谓供京军之费犒劳边军则士嬉马腾以战为志其利必十倍于京军矣臣等忝司邦计。目覩戎兵。朝惟夕思。寝食俱废。不忍坐待困竭。兴言辄为流涕。孙子又曰、国之贫于师者远输。远输则百姓贫。今日时势。大率类此。伏望特勑府部科道等官、参酌臣言、从长计议、前项征进官军、何者应该掣回、时遣保国公朱晖统京军二万往宣府故议留之何者应留防御、务俾兵不挫锐、食无浪费、则安中国制夷狄之策、或在是矣、
　　为预审军国大计以安内攘外事【军国大计】 
　　窃惟国之大事、曰兵与食、是兵固所当重、而食尤不可缓焉者也、迩来丑虏犯顺、寇我边鄙、　先皇帝恻然轸忧、夙夜靡宁、乃竭天下之力、罄府藏之财、挽刍积粟、养兵励士、欲其相机剿杀、以图成功、夫何边尘未靖、国难继作、此贼乘隙深入、以故宣大二镇、俱遭荼毒、宁武以北、腥膻徧野、千里萧然、如履无人之境、今各主兵、并调集京营延绥偏头关等处兵马不下八万、俱闭门不出、束手无策、假众寡不敌之名。为怯懦自全之计节年储蓄被其坐食而尽稍有不继则将归罪于司国计者矣以故乞粮乞草。日议于朝堂。送银送盐。络驿于道路。徒费百万之资。未闻一矢之利。纵使刍挽如山。粟积如海。亦必无补于事。况值海内虗耗。中外困竭之时乎。臣伏读兵法有曰、兴师十万、日费千金、又曰千里馈粮、士有饥色、由是而观。军前供亿。自古为难设若攻克战胜虽费何惜今乃不攻而餐。不战而食。师老锐屈。他变必至。此臣之所以痛心流涕。不能自巳者。非但为臣一部事也。臣闻此贼南侵弥月。尚无归志。葢缘掠我牛羊而食。践我田禾而收。诱我民人而为乡道。驱我俘虏而为前锋。纵横无忌。往来自如。彼既有轻我之心。难保无觊觎之志。万一秋高马肥。彼势愈炽。沿边城堡。告乏愈急。当是之时、取之于外、则外廪尽虗、取之于内、则内帑弗继。虽有萧何刘晏。亦未如之何矣。臣考大同一带。即古鴈门云中之地。公之此疏巳兼枢部方畧赵李牧一将耳。大破杀匈奴十余万骑单于奔走。十余岁不敢近边。汉廉范一太守耳计败匈奴斩首数万级。由此不敢复向云中。今大将提兵于塞上。诸将分布于要冲。不闻出一策以却虏。结一阵以抗敌。损辱国威。莫此为甚。而议者又谓馈饷缺乏、是在户部、殊不知田赋民征、悉有定额军需国用、非止一端、苟非神输鬼运、安能填此无底之壑。臣才非经济、性本迂疏、谬承任使、垂四十年、　先皇帝怜臣朴实、俾掌邦计、未及五月、适遭兹事、忧愤中切、至忘寝食、若又缄默不言、将来事势危迫、谁任其咎、乞敕内阁及府部科道官会集计议、即今胡虏猖獗之故、官军旷日之由、其咎安在、其计安出、务要同心酌处共济时艰、　皇上无西北之忧、地方免涂炭之苦、而粮饷滥费、亦可保其必无矣、
　　题为开读事【查革添设内官】 
　　广东清吏司案呈、此葢发自孝庙末年至世庙而始尽革二圣德谋弘远光于千古矣奉本部送弘治十八年五月十八日、伏覩诏书内一款、各马房仓库、及各门等处添设管事内官数多、　先帝巳有成命、该部通查具奏裁减、其各处添设守备等项内官、不系旧额者一体查奏取回、本部通查得正统等年间、京通二仓、原设总提督太监一员、每处监督太监三员、各马房仓每处止有内官一员管理钱粮、二员或三员专管马匹及甲字等十库、每库止有一员或二员、掌管锁钥、此其原额、近来逐渐加添数多等因、开坐具题、钦依着司礼查奏定夺、当日巳具手本、赍赴内府司礼监、至今未曾查奏、今据本部分管各仓场库委官员外郎等官胡雍等、各将管事见在内官员名数目驼马牛羊开报、及据上林苑监手本、开查得本监原额内官、良牧署二员、嘉蔬蕃育二署、各三员、林衡署九员、案呈到部、除临清等处水次四仓管事内官、本部查勘至日、另行覆奏外、看得前项各马房仓库监局管事内官、先年设立多者不过二三员、少者止是一二员、以故官无冗滥、事有定规、近年以来、逐渐加添、且如坝上北马房仓、实在马止有一百四十一匹、内官添至八员、又如上林苑监林衡一署、原额止有九员、今添至三十二员、其它大率类此、钱粮出纳、既有提督等官以总其纲、又有部属等官以分其目、体统相维、罔有渗漏、所据前项各该添设内官、参考旧额、审度时宜、诚为冗滥　先帝深究此弊、特降纶音、敕令所司查奏裁革、　成命具在、事竟未行、仰惟　皇上继登大宝首颁明诏、及将各处添设内官、比欲式遵　先帝成命、一体裁减、此继志述事之孝。虽古之帝王。不是过也。臣等伏覩诏书。不胜忻跃。谨将各该仓库监局等处见在管事内官员数查具上请、伏望　皇上断自宸衷、不惑群议斟酌事务繁简、查照旧额员数每处量留一二员、令其管事、其余俱各取回、着为令典。永远遵守、以后如有夤缘、希求滥冐幸进者、许臣等指寔执奏、治以重罪、庶事有定体、而人不受害、官有定员、而事不纷更矣、
　　题为钦奉事【盐法】
　　臣等切惟国家之务、莫重于边饷、飞挽之利、莫良于盐法、故我　太祖高皇帝、立为禁条、至严且备、以是一遇边方有警、粮草缺乏、召商上纳。无不响应。小民免转运之劳。边方得紧急之济。效速而大。未有过于此者也。但近年以来。法久弊生。世殊时异。冐滥阻坏废弛殆尽。开中虽多。实用全无。荷蒙　皇上、重虑边陲弗靖、蓄积少充、特召臣文、恭承　圣谕、欲通盐法先求弊端、臣等职司邦计、何胜庆幸、敢不驱策驽钝仰副　圣情万一、谨将祖宗旧制事宜、及今日各项弊端逐一条具开款上陈、伏望　皇上少垂睿览、早赐施行、
　　一革开中引盐之弊、仰惟祖宗旧制、各处盐课、遇有边方紧急声息、粮草缺乏、方许招商开中、若权势之人请买盐引勘合、侵夺民利者、犯人问罪、盐货没官以是法度严明、人心儆畏、近年以来、势豪之家、往往主令家人诡名报中、及至赴官上纳、则减削价值、下场关支、则不等挨次、货卖则夹带私盐、经过则不服盘诘、虗张声势、莫敢谁何、以致资本微细者。敛迹退避。不敢营运。着实济边者、坐困岁月。不得关支。及访得各边廵抚都御史并本部管粮郎中、遇有开中。着实用心者固多、任情忽略者亦有。且如达贼出没。军马屯聚去处、正当多积粮草以备支用。却乃不行坐拨。一遇紧急。束手莫措。其不系要害所在。或附近腹里地方。商人输纳本色利于脚价□减故多营干腹里□地而不肯于边远所在开中也粮料草束。反至有余。以致年久浥烂。不堪支用。甚至买窝卖窝。而任其规利。折银折布而本色不收。商贾不通。盐法弊端。莫此为甚。合无通行禁约、今后如有前项豪强之辈、冐禁中纳、事发到官者、不分内外文武之家、俱查照律例施行、其各该廵抚、并本部管粮官、今后如遇开中。务要公同计议。照依地方远近。定立斗头。先尽紧关要害。及军马屯聚去处。粮料草束。加倍存积。务勾主客兵马数年支用。斯为得策。其余不系紧要所在。酌量缓急报纳。以防不虞。若是遇有开中。再收轻赍。不收本色。及纵容卖窝买窝等项。听本部指实参究。如此则边鄙充实。而军饷不至缺乏矣、
　　一革兴贩私盐之弊仰惟祖宗旧制、廵禁私盐。每年差委御史一员、专一禁革奸弊、疏通盐法、而又行文各该守御官司、及有司廵检司于该管地方、并附场紧关去处、常川严加缉捕、立法至严、人不敢犯、近年以来、各处军民人等、为因艰难缺食、不能聊生、滨海人家、及有硝鹻去处、私煎小盐、随处货卖、以致官盐阻滞、不得通行、又有等权豪之徒、专买灶丁私盐、假克官盐发卖、经过关津去处、其守御廵司等官、畏其势重、不敢擅自阻当、任从到处货卖、商贾不通、盐法弊端。莫此为甚、合无通行各处行盐地方廵盐御史严督所在守御廵司等官、务要用心设法、时常廵视、但有兴贩私盐之徒、即便拏问、查例发落、干碍内外官员、指实参究、不许曲法回护、致生别议、如此则利兴弊革、而人皆畏法矣、
　　一革贱卖官盐之弊。仰惟祖宗旧制、各处额办盐课、俱候边方开中召商报纳粮草、许令关支、近年以来惟淮浙官盐。人皆乐中。其四川、广东云南三省盐课。为因地窵远。商人多不情愿。间有中纳者。每一引、本地方价值七八钱。止得六七分。一两止得八九分。计其边方所入。不及本地十分之一。商贾不通。盐法弊端、莫此为甚、合无今后照依山东福建事例、本部行移四川广东云南廵抚官、督同布政司掌印官并管盐官员、各将提举等司每年额办盐课、除客商在于先年各边上纳粮草、给有仓钞本司、巳投勘合、见在守支、并旧例存留本处岁用、俱照旧外、自弘治十九年为始、此论山东等处塩课不用客商中边而行本地折色若淮浙塩固皆边商开中矣今后每年额办盐课。俱照彼中时价。变卖银两。倾泻成锭。批差的当官员。责限年终到部。转发各边籴买粮草。以备紧急支用行之数年。果有利益。着为定规。日后悉依此例而行。如此则盐不浪费而军饷皆得实用矣。
　　一革买补残盐之弊、仰惟祖宗旧制、各处运盐使司等衙门。岁办盐课。照依额数征完。堆积在场。听候商人关支。百余年来。行之无弊。商灶称便。近者庆云侯周寿家人周洪、奏买两淮残盐八十万引、寿宁侯张鹤龄家人杜成朱达等、奏买长芦两淮残盐九十六万余引、名虽买补残盐、其实侵夺正课、以召物议沸腾、人心积怨、商贾不通、盐法弊端莫此为甚、合无将前项报中残盐、原额引目、赴官销缴、价银照数给还未完之数、悉皆停止、不许陆续上纳、仍通行各该运司等衙门、今后额办盐课、务要如法收积、公疏中往往执奏此事听候各边商人挨次关支、不许势要之家、假以买补残盐为名仍前主令家人侵夺商利阻坏盐法、违者听本部及科道论奏究治、如此庶国体不伤、而豪强知所警惧矣、
　　一革夹带余盐之弊、仰惟祖宗旧例、各处运盐使司等衙门、客商关支引盐、每引带耗、止该二百二十斤、但有夹带余盐者、同私盐法、立禁最严、人不敢犯、近年以来。官豪之家。假以中买残盐为名主、使家人下场关支。狐假虎威。纵横自如、或通同盐灶作弊。或倚势挟制官府。夹带余盐、每引或三四百斤者有之。或六七百斤者有之。以致正课亏欠。商贾不通。盐法弊端、莫此为甚、合无本部通行各该盐运司等衙门、今后务要严加禁约、但有商人支出官盐、各照斤数掣挚、敢有似前夹带阻坏盐法者、廵盐御史并管盐官员拏问如律、查例发落、如此庶奸人知惧、而盐法得以疏通矣、
　　一革越境卖盐之弊、仰惟祖宗旧制、设置各该运盐使司提举司盐课司、行盐地方、各有界至、立法之严既周且备、但自成化弘治年来、长芦盐课、节该亲王顺带食盐、及内臣织造开卖盐价、而回空马快等船、亦皆假借夤缘。私自装载、越界前去两淮地方发卖辄称钦赏钦赐等项名色、横行江河、搀夺市肆、商贾不通、盐法弊端、莫此为甚、合无今后亲王之国。免带食盐。内臣织造。免卖盐价。本部仍通行各处廵盐御史、并管盐官员、务遵旧制、及查照节行事例、严加禁约、各照行盐地方、不许私自越境发卖其里河一带洪闸等处、一体搜捡、务在盐法疏通、商人得利、如此则宿弊可除、而边诸亦与有赖矣、
　　一革运司废弛之弊、仰惟祖宗旧制、各运盐使司提举司盐课司、既设运司提举等官、掌管盐课、又设分司判官各场大使副使等官、分理其事、立法之意、极为周密、先年官多得人。盐法修举。额办正课。尽有附余。近年以来。各该官员。公廉守法者固有贪懦坏事者尤多。以致灶丁疲敝。日就消耗、盐课亏欠。经年不完。商贾不通。盐法弊端、莫此为甚、合无本部移咨吏部、此是振举盐法要义然铨司多不便之故令塩官尝为浊流今后各盐运司掌印佐贰官员。务要选用科目出身。素有声望。久任老练之人。转补前职其各该场分大使等官、虽系吏员出身、亦要拣选年力精壮、素无过犯之人、以充其任、仍通行各该廵抚巡按盐等官、将各司见任大小官员、逐一从公考察、要见某官廉能干济、任内经收盐课、依期早完、不失原额、相应旌擢、某官贪懦无为、任内经收盐课、累年拖欠、亏损正课、相应罢黜、明白具奏上请定夺、中间又有等奸顽无知之徒、欺公玩法、靡所不为侵欺盗卖、肆无忌惮、查有实迹、应参奏者、即便参奏、应拏问者、就便拏问、如此盐法得人而百弊自除矣、
　　为急缺宝石西珠事【大婚珠宝】 
　　自古帝王之御天下、不宝远物、不贵淫巧、一以杜绝蛊惑之渐。一以培养清俭之德。我朝列圣相承。皆用此道。以风动四方。自宣德年来。番国罢珍宝之献。　朝廷严收采之禁。正谓异物无益。徒耗财用。矧惟　皇上嗣大历服之始。一举一措。关系治体。正宜涵养德性。屏绝奇玩。书曰慎厥终。此其时也。迩者承运库太监龙绶。题该御用监揭帖、开称即今举大婚礼、合用宝石西珍珠、奏行户部计处、臣等伏覩祖宗以来婚礼之举、珍宝之费率皆取之内藏。外人不得与间。何至今日。乃敕户部计处乎。且前代所遗。累朝所蓄、番珍海宝。悉萃内藏。今称缺乏。而欲收买于外。臣等仰荷　圣恩、涓埃莫报、反复思惟、实难计处、顾惟国家大婚、敢不仰遵德意、一一奉行、但承平既久、采取进贡、俱巳停止、虽欲收买何从而得。况即今内而赏赐不敷、外而边饷告乏、自三月以来、未及一年、陆续运送过银三百余万两、当此凋弊匮乏之际、而欲办此难得之物、非惟势不可为、其实力不能支、查得成化末年、太监梁芳辈引用憸邪、收买宝石、虗耗库藏逮我　先帝登极、深察此弊、将梁芳及发卖宝石人章墐等、俱置于法、至今人心痛快、不意今日、复有是举、万一此端一开、奸巧之人、因而夤缘、蛊或上心其害有不可胜言者矣、且　先帝初政禁之。而　皇上初政行之。无乃于善继善述之道。犹有未纯者乎。伏望　皇上俯念各处灾伤频仍、百姓艰苦无状、赋役科取浩繁、库藏空虗益甚、乞敕御用监承运监太监等官龙绶等、将内库见在宝石珍珠、逐一选取、不必求讲、但系堪用之数。量为拣用。务使旧典不废。而大礼克成。仍禁左右近习。不许指此为由。惑乱　圣聪乖违　成宪如此则勤俭之德日隆、继述之孝益盛得旨不必买办时正德元年二月疏也尧舜之治、可保其不难至矣、
　　为一诏令以全大信事【盐法】 
　　臣等切闻诗着克终、礼称谨始、惟公斯可以服天下。惟信斯可以结人心。仰惟　皇上当九五应运之期。正万物咸睹之日、登极一诏、法制具载、而盐课一欵、尤为周悉、羣听维新、欢呼动地、各该盐场、正在遵行、今乃又奉　明旨、令臣等再议、朝野惊愕、罔知攸措、且前项引盐、　先帝虽尝准令纳银、随场买补、后因廷臣论奏、寻复罢止、已而庆云侯周寿、寿宁侯张鹤龄、出名奏讨、至再至三、乃不得巳、准令关支、遂使盐法阻坏、商贾不通、故羣工庶职、每特奏于　阙廷、虽田夫野老、亦嗟怨于闾巷、　先帝随时悔悟、特优召臣、面受　敕旨惟欲查照旧例、痛革弊端、睿意所发。正谓此耳。本部备将前项事宜开欵上闻、不幸仙驭升遐、攀号莫及、然则成　先帝欲为之志。复祖宗不易之法。不有在于今日乎。节该伏覩诏书、除巳支卖外其未支掣者、悉皆住支还官、今奉钦依、除已纳价银者。即系未支应该住支之数。及给与引目者。即系未掣应该还官之数。若未纳价银。则　先帝巳有　成命停止。故不待于今日矣。迩者　陛下俯念内外臣工人等、效劳　先帝有年、大行赏赉、命集廷臣多方议处、而帑藏空虗、计无所出、姑从众议、差官分投变卖各处盐课解银赴京以备支用、内外臣工人等、亦皆延颈跂足、想望前项盐银、计日可得、今又准令二家买补。则商贾依旧不行。盐课何从变卖。而赏赉之典。毕竟废格而付之空言矣。且庆云侯周寿等、姻联戚畹、列官列侯、爵享万锺、田连阡陌、其所以为身计而遗子孙者。不为不厚矣。前项引盐。失之未足为损。得之未足为益。何独孜孜需求。漫无厌足。使　先帝前日之志。抑欝而未宣。　陛下今日之令。濡滞而不行。祖宗列圣之灵。弗尉于在天也耶。况今水旱交作、盗贼蜂起、流移内聚、夷狄外攻、地震山崩、日月薄蚀、又京城内外、霪雨为灾弥月不止、有识之士、孰不寒心、彼周寿等。亦　陛下人臣耳。亦　朝廷赤子耳。忍独享富贵。曾不为之一动心耶。臣等才本疏庸、叨司邦计、忧积于中、至忘寝食、况当财用匮乏之时事势危急之秋、若复缄默不言、将来误事、罪臣何益、是以辄敢不顾忌讳、昧死上陈、伏望　皇上独断宸衷不惑羣议、仍照臣等原拟、遵依先次　诏旨施行
　　为缺乏银两库藏空虗等事【国用】 
　　查得京库银两、以岁入言之。夏税共该五万五百余两。秋粮九十四万四千八百余两。马草二十三万七千余两。盐课折银二十余万两。云南闸办三万余两。通计各项实该一百四十九万余两。以岁用言之。宣府年例五万两。大同五万两。辽东一十五万两。延绥三万两。甘肃宁夏各六万两。给散京卫军官俸粮。共三十三万五千余两。内府成造宝册等项。其余不得与知。大约并前折俸银。不下五六十万余两。通计各项。实收一百余万两。其间支剩马草等银等。该本部题准。俱送太仓收贮。以备边方紧急支用。不许别项支销。故太仓之积。多者三四百万。少亦不下二百余万。夫何年以来、前贡额办银两、或灾伤减免、或小民拖欠、或诏书蠲免、岁入既亏于原额。而岁用乃过于常数。姑以近日言之、宣府年例外运送过六十一万余两。大同年例外运送过四十万两。辽东预送过三十三万四千余两。葢为边方紧急。粮草缺乏。镇廵等官。分外奏讨之数。又征进京军。给赏过六万九千六百余两。钦赏在京官军人等。共享过银七十二万四千二百六十余两。及各边官军。共六十九万三千三百二十两。又陕西赈济银二十万两。密云紫荆居庸倒马关等处召买粮草共银一十二万八千余两。买金进送内府一万二千五百余两。迨上之取用未止。其数未可量指。一岁之间。实用过四百余万两。并计旧例将及五百余万两是旧例与新用过银两殆。四倍余矣帑藏何由而不空。国用何由而不匮也哉。追惟其故银两支用、由于京军屡出、调度频繁、山陕饥荒、供亿加倍、此疏所条诸件其于武庙初政指陈巳甚矣不待内珰一疏始着切谔也若不读公全疏何由知之往者　孝庙登极赏赉之费。悉出内帑。户部止凑银三十余万两。今次赏赐。共银一百四十余万两。皆自户部出矣。往昔内府成造金册等项皆取内库金两。今则户部节进过金一万四千八百余两矣。往者户部进送内库银两。止备官军折俸等项支用。今则赏赐无名。无益斋醮。多取而用之矣。此银费所以日增也。以冗食言之。招收投充之匠。传升乞升之官。役占影射之军。皆夤缘权贵。蠹公营私。凭城据社。莫敢谁何。或臣下谏言而裁革不行。或方行裁革而旋复仍旧。根深滋蔓。消耗京储。此冗食所以日增也。以冗费言之。光禄寺供应。每称不敷。内监局工作畧无停息。至如玉带之赐。旧例甚为珍重。近来一概滥赐。充满左右。名器不无太滥矣。蟒衣之赏。旧例未尝轻易。近来一槩滥赏。接踵前后。糜费不无太甚矣。其余琐细。不敢枚举。此冗费所以日增也。夫天下之赋。不少加于前。而军国之费。乃数倍于昔。又兼水旱之频仍。赋敛之迫促。民怨日结于下。天道屡变于上。将来时事。岂不诚为可忧哉。伏望　皇上将冗官冗兵冗匠、及冗食冗费等项、应裁革者即赐裁革、应减省者即赐减省、与夫无名赏赐、无益斋醮、悉皆停止、臣等今将再议条件、开坐上陈、虽非长策、要皆可行、伏乞　圣明裁处
　　一收复官税、窃惟先王广山泽之禁立市廛之征。使地无遗利。国无惰农。故财用恒足。近年以来。各处空闲山场湖陂。及税课司局河泊等所。多被王府奏讨管业。逓相仿效。请乞无厌。以此存留在官。十无二三。国用不足。此其一也。臣等伏覩祖训、凡宗室分封。各有常禄供给。其一应田土税课。并不该载。葢以天下之财赋有限。军国之费用无穷。不以啬此豊彼。损公益私亦明矣。合无户部通行天下税泊司所。但系王府奏讨管业者。不分年月久近。尽取还官。仍行抚廵等官。查算各该司所岁课所入。照依见行折收钱钞事例。每钱七文。折银一分。钞一贯。折银参厘。行令各府类总起解户部。其山场湖陂田土等项。除见管业外。或有王国改迁。被人侵欺隐占者。亦行抚廵等官从公尽数查出。令有司召人应佃种者、照例每亩征银三分、应渔牧者量定则例、收取花利、各赴该州县上纳、类解户部、以备各项支用、
　　一修举边屯、窃惟足边之道。屯田为本。葢进战退耕。得寓兵于农之义。自种自食。无千里馈粮之劳。如李牧之守鴈门。充国之备金城。是其明验。我　朝屯田之制虽存。修举之法不讲。年复一年。驯至大坏。　先帝博采廷议、尝命科道等官、分投清理屯田所重在乎边方然但止于腹里未及乎边方臣等访得沿边屯田废弛尤甚。近便膏腴之田。既侵夺于权豪。邻境堪种之地。复牵制于禁例。又兼租额太重。军士不堪。往往逃窜影射。抛弃厚业。遂使禾菽之地。尽为草莽之区。似此宿弊。难以枚举。子粒既缺。则仓廪必虗。仓廪既虗。则军饷自乏比来户部运送籴买银两。年例之外。加至数倍。内帑空虗。大率坐此。除辽东另行外、合无户部请敕数道、付顺便公差人员、赍付各边总制廵抚大臣、会同各官、将原额并新增屯田、逐一清查、除见在军士领粮外、中间但系权豪恃强夺占年久。务要从公追究改正。其余空闲抛荒地土。设法处置。着令各该卫所军余。或附近人民。尽数开垦承种。宽限三年。待其成熟。然后起科。上纳子粒。如豪家有占种者不必追改即令起科入额亦可也如豪强之家。仍前霸占。不即退还者。即便指实参究。治以重罪。仍追每年花利入官。其或租额太重。量为逓减。奏闻定夺。邻境之地。果系膏腴可耕。亦要随时酌处。不必拘泥禁例。务使官军有警则进而征操。无事则退而务农。食既可足。兵亦有赖。行之岁久。获效必多。事完之日、各将清查处置过事宜、造册奏缴、仍造青册、送部查考、
　　一查勘官地、查得弘治二年九月内、节该给事中等官郑寯等。查勘顺天保定等府、巳故太监庄田、造册前来、本部议拟具题、节奉　孝宗皇帝圣旨、这各庄田钦赏年久、其人巳故、本部当入官、但中间有转卖等项、今定与例、不及二十顷的、仍与见管业之人耕种、照民田则例起科纳粮、二十顷以上、至三十顷、酌量除五顷、三十顷以上的、每三十顷、逓除五顷、留与管业之人耕种纳粮、不愿耕种的听、余地并收入官、其有本主见在的、仍管业不动、认种纳子粒的着种纳、辞退无主的、召人佃种、以上地亩粮数、还着原委官、分拨取勘明白造册备照、但经今年久、各该先后钦赏庄田、业主存亡不一、若非差官整理、中间受价典卖、朦胧乞讨等项、奸弊百出、不可悉举、合无照例选差给事中御史本部属官各一员、请敕前去、会同顺天直隶保定等府廵抚廵按、将各该内官节年奏讨、并钦赐各项田土、除见在外、其巳故者通行取勘、要见是何内官、何年奏讨、何年病故、原赏顷亩若干、有无包占民田在内、即今何人耕种、何人收租、其家人弟侄、恐被势要奏讨、有无投托、见在太监勋戚等家、称作巳卖及佃种并隐匿等项情弊、务要吊取文册、照查原拨四至、尽数清出、遵奉　先帝敕旨、量为逓减其已管业之人、悉照民田则例、每亩三分起科、有不领种者、行令有司召人佃种、各将租银送附近并该管州县上纳类解户部、以备各项支用、仍将佃种花名田地顷亩子粒数目、通行造册奏缴、仍造青册一本、得旨本内所开事件俱依拟行送户部备照、如此则上不失公家应得之利、下可革奸人隐占之弊矣
　　为恳乞停止卖盐织造事【卖盐织造】 
　　先该内承运库署库事内官监太监崔杲等、题称前往南京织造疋、所用数多、臣等查得成化年间织造、准与长芦引盐五万引、弘治年间织造、准与长芦引盐三万余引、并两淮盐引银两、尚且不敷今若止领前银六千余两、到彼并工织造。使有不足、临期何由措置、臣等又查得弘治十二年四月十一日、该署库事尚衣监太监秦文等、奉敕南京织造、　孝宗皇帝、准与长芦引盐二万引、陆续支过八千引、其余一万二千、尚未支领、乞照先年事例、准给长芦未支引盐一万二千引、陆续支去、变卖银两、随路收买、并工织造等田、具题奉　旨、户科参看、为照盐法先因织造等项阻坏巳极、方行差官整理、又复动支、则边饷日见缺乏、况近该言官交章论列未巳、虽奉前　旨事委窒碍、宜从抄出施行、随该工科等科右给事中陶谐等、题为恳乞停止差官卖盐织造事、工部及臣等、各奏停止、节奉钦依、公用缺乏、只照前　旨行、不必来说、臣等仰奉明命、寝食不安。窃谓　陛下不宜偏听左右近习之言、至于若是其信且笃也、古人有言曰。与众同欲靡不兴。违众自用靡不废。此名言也惟　陛下熟察之、臣等又闻之、君子之事君也。务引其君以当道。志于仁而巳。若　陛下行不当道。不志于仁。阿谀顺　旨。当言而默。固非臣等以言为职之义。亦岂君子事君之道哉。且今供应疋固不可缺而当此之时。差官卖盐。其于国政甚为不可。臣等敢历为　陛下陈之、杭嘉苏湖松应天等处、逓年以来、差官织造、民不堪命、恭遇　皇上龙飞、涣颁明诏、停免各处织造内官、方逾一年。而复差官。是苏息之望方慰。而憔悴之政旋加。此　朝廷自违明诏。失信于民。其不可者一也。我国家盐课之设。专为给边。祖宗之时。立法甚严。为例甚博、近年以来。一坏于王府之求讨。二坏于内官之织造。三坏于　皇亲势要之占种。而法与利有不可言者矣。顷因库藏空虗。　朝廷议差大臣整理。庶几商贾复通。国用可给。今又准令支盐变卖。则将来商贾。谁不闻风敛迹。况夫网利之徒。如谭景清辈。又将夤缘附带公十私百奸弊滋蔓。莫之能究。差去大臣。整理何事。此　朝廷自坏盐法以亏国计。其不可者二也。天下州县之狼狈。夫役之劳苦。莫甚于河道一带。况连年北直隶山东水涝不绝。饥馑荐臻。杨州迤南等处。当人相食之余。若前盐一发。则随路州县之供应。夫役之运送。劳费何堪。况所差内官。多不循理。纵使群小虗张声势。恐赫官吏人等。索取分外财物。一不满欲。非法捆打。生事害人固难悉数。此重困衰弊地方。其不可者三也。南京祖宗根本之地。　陛下所宜轸念者。况近年灾异。南京居多。若复差人骚扰。意外之变。难保必无。是轻视根本重地。其不可者四也。　先皇帝时、该太监龙绶等题内官赵纯支盐织造、后因陈言修省、　先皇帝时降　旨停免、　皇上即位以来、灾异之生、既甚且多、非特　陛下修德省身、尤宜汲汲、反差官织造、为此失信坏法困民贻患之举、是不能修德敬天、懋隆大孝、其不可者五也、凡此五不可者、一举而兼有之此岂臣等所宜默、　陛下所宜深信力行者哉、伏望　皇上、特昭宸断、将差去内官、即与停免、勿谓巳行、惮于改更、如果疋缺乏、敕令该部、作急区处、行令南京工部、及守备衙门、督同织染局、责限成造送用、以昭俭德、则用人媲美尧舜、改过匹休成汤、得旨只照前旨行再不必来说而天下之幸、有不足言矣、
　　题为恳乞停止卖盐织造事【卖盐织造】 
　　先该内承运库、题该内官监太监崔杲等、题称前往南京织造疋、乞照先年事例准给长芦未支引盐一万二千引陆续领去变卖银两、随路收买诸诚红花丝料、顾觅织挽等匠、并工织造等因、具题奉　圣旨、引盐未支过的、准他陆续支用、随该工科等科右给事中陶谐等又该四川等道监察御史杜旻等各具本俱奏、奉　圣旨、该衙门知道、查得先该太监秦文、奏称织造不敷、要支长芦引盐陆续支领买补丝料应用等因、节奉　孝宗皇帝圣旨长芦引盐准与二万引钦此、续为会计钱粮以足国裕民事、节该本部会同英国公张懋等、议得内一件清盐法、查得织造疋、先年原无支盐事例、今后内臣织造、再不许奏讨、违者许户部该科论奏等因具题、弘治十六年四月二十六日、节奉　孝宗皇帝圣旨是、钦此、俱经钦遵外、臣等切惟我朝运司盐课之设。专备各边粮草所需。其为利最多。其得效甚速。是以行盐各有地方。私贩累有厉禁。非边报之紧急。不许擅开。非商人之正名。不许代支。祖宗立法。至严且备。初与工部织造疋略无相干葢自成化弘治年来、织造内臣、惟欲图便巳私、却乃夤缘奏讨、驯致盐法大坏、边饷不充、节经本部论列、及府部科道等官建议、今后不许奏讨、荷蒙　先帝俞允、俱各停止、　陛下登极诏书、又复申明禁例、既将　皇亲买补残盐一切裁革、续命风宪大臣再行清理、内外人心、莫不忻幸、以为盐法、自此疏通、国计有所仰赖、今织造太监崔杲、又以先年支剩引盐一万二千引为言、欲要陆续支领、随路变卖、误蒙　圣听、特与准行、缘沧州迤南。即非长芦行盐地方。若果准其越境货卖。则随行人役。必至假公营私。无知小人又将乘机附搭。各官以钦命为名。关津莫敢盘诘。以百而夹带至千。以千而夹带至万。展转兴贩。漫无纪极。时价因之低贱。商旅为之阻塞万一各边声息不绝。支费刍饷不赀。临期虽欲开中。谁肯趋附报纳。缓急无备。为患非细。盐法之坏。弊正坐此。是前日所布诏书。殆为虗文。而近日所差大臣。亦为徒设矣。伏望　皇上、克谨天戒。俯念时艰、以群议所当信从、近幸不可偏听、慎重盐法、预备边饷、收回前项成命、停止织造差官、合用疋、敕令工部另项处治供应、以省劳费、天下臣民、不胜幸甚、其或果如　圣谕、公用缺乏。必欲施行。则该部自有班匠抽分等银。可以支给应用。所据长芦引盐。决不宜冐禁支卖。以坏祖宗之法。臣等待罪民曹、叨司国计、事关利害、分当尽言、岂敢曲意奉行、以致偾事误国、伏乞　圣明留意等因、正德元年九月初一日具题、次日奉　圣旨、只照前旨行、再不必来说、钦此、臣等闻命自天、措躬无地、夙夜忧惧、寝食弗宁、缘织造卖盐奸弊多端、难以备述、科道之交章、臣等之覆奏、无非为　朝廷纪纲惜也、顾乃未蒙俞允、且令不必来说诏旨一颁、举朝惊愕、咸谓　陛下英年睿质。　圣德方新。舜之舍巳从人。汤之从谏弗咈。正宜取法。以隆政治。岂意　陛下未察。一至于此。岂臣等之心。忠诚扞格。而　圣明未之信耶。抑岂左右之人。壅蔽掩饰。而　陛下未之见耶。臣等猥以凡庸、叨承委任、事关国计、岂敢循默依阿、葢以织造内臣。支盐变卖。必自长芦之北。越过两淮之南。久惯兴贩之徒。乘此机会附搭况许陆续支用则经年累岁何有纪极私盐盛行。官盐阻滞。异时变卖。边储缺乏。将何所赖。且内臣一出。骚扰地方。撑驾马快官船。动以数十余只。起取沿路夫役。何止数百余人。漕河军民。岂胜困苦。及长芦运司先年支剩引盐各边奏闻俱巳尽绝。今内库疋既称急缺。若使到彼无盐支给。岂不反为误事。所据卖盐织造。揆之事体。委的窒碍难行。臣等断不敢曲意奉承。以资奸人无厌之贪。以贻盐法无穷之害。伏望　皇上俯察群情、特昭宸断。收回前旨、其织造疋、不必支卖前盐、所用价银、本应工部出办、但今差官事迫、合无本部权宜处置、以盐课移作织造公用巳非旧例但胜于奏讨贩卖其弊多端也将长芦盐一万二千引、每引折银一两、共银一万二千两、除太仓银库、查系专备各边紧急粮草支用、难以轻动外、暂于本部见收盐价、并别项银内那凑前数、给与崔杲等、收领前去、以充买料雇工等项支用、如此庶盐法可清、边储有赖、省军民挽运之劳、免漕河骚扰之患、得旨不必数数奏扰而　皇上修德弭灾之远图、经国筹边之急务、谅亦不出此矣
　　为急除群奸以保圣躬事【除奸】 
　　此即六部公疏李空同笔也自应入公奏疏中
　　伏惟人主以辩奸为明。人臣以犯颜为忠。况羣小作朋。逼近君侧。社稷安危。天下治乱所系者乎。臣等备员股肱。当主少国疑之秋。仰观天象。俯察物议。瞻前虑后。忧心如割。至于长叹涕泣而不能自巳。辄敢昧死为　陛下言之。葢宁尽言以死。不忍苟容以生。此臣之志。亦臣之职也。臣等伏覩近岁以来、　朝廷日非。号令失当。自入秋来。视朝渐晚。仰窥　圣容。日渐清癯。细究其故。皆缘太监马永成谷大用张永罗祥魏彬刘瑾丘聚等、置造巧伪、淫荡　上心、或击球走马、或放鹰逐犬、或俳优杂剧、错陈于前、或导万乘之尊、与外人交易、狎昵媟亵、无复礼体、日游不足、继之以夜、劳耗精神、亏损志德、遂使天道失序、地气靡宁雷异星变、桃李秋华、考厥占候、咸非吉征、切缘此等奸人。惟知蛊惑君上。以便巳私。殊不思赫赫天命。　皇皇帝业。在　陛下一身。方今大婚虽毕。储嗣未建。万一游宴损身。起居失节。将此辈韲粉葅醢。何补于事。可不畏哉。可不惧哉。昔我　高皇帝艰难百战。取有四海。列圣继承。传之　先帝。以至　陛下。　　　临终顾命之语。　陛下所闻也。柰何姑信群小。置□左右。为长夜之游。姿无厌之欲。以累　圣德乎。窃观前古阉宦误国。其祸尤烈。汉十常侍。唐甘露之变。是其明验。今照马永成等罪恶既着、若纵而不治。将来无所忌惮。为患非细。伏望　陛下、奋刚断、割私爱、上告两宫、下谕百僚、将马永成等、拏送法司、明正典刑、以回天地之变、以泄神人之愤、潜消祸乱之阶永保灵长之业、则　皇上为守成之令主。臣等亦得为太平之具臣矣。事干安危、情出迫切、不胜战栗俟命之至、缘系急除群奸、以保　圣躬事理、未敢擅便、谨题请　旨
　　奉　圣旨卿等所言、皆是爱君爱国之意、马永成等、朕自处置、但凡一应事尽皆停止、
　　皇明经世文编卷之八十五终
　　皇明经世文编卷之八十六
　　华亭陈子龙卧子　徐孚远闇公　宋征璧尚木　吴培昌坦公选辑
　　檇李巢鸣盛端明参阅
　　林贞肃公集一（疏）
　　林俊
　　疏
　　务政本以足国用疏 
　　扶植国本疏 
　　急除权宦以御大乱疏 
　　庆幸讨戮宦贼永绥福祚疏 
　　务政本以足国用疏 
　　公会试八都上此疏在今日未有不目以□竞矣
　　臣幼叨士籍、长厕乡书、荷萃成于壁水、愧乏报于涓涘、常虑生有忝于明时、而死无闻于后世、深以为惧念昔汉文帝之时、海内富庶、几致刑措、徒以戎狄不臣、藩属不职、贾谊以病瘇且靡为之涕泣、况今民贫财竭、师弱刑繁、腹心内病、风邪外侵、失此不理、恐成锢疾、使谊生其时、当何如哉。臣无谊之才、有谊之心怀此耿耿、十年于兹矣、每以踪迹流贱、无阶　上达顷以会试来京、伏闻边尘不清、饷运告病、上劳宵旰之忧、下费庙堂之议、势甚急而事至要、于此有怀而不吐焉、则生有愧色、死有余辜矣、故宁言之而取噪妄僣冐之愆、毋宁不言而坐缄默玩视之罪也、伏惟　陛下大天地之量、廓日月之明、万分一有可以补裨者、死且不朽矣、臣闻议者欲发内帑之藏外郡之积以济之者、臣窃以为过矣、夫内外之藏。所以防仓卒之需。城守之具。水旱之备。故常见其不足。未见其有余。且天下之事。每每出于意料之外。设有不虞。曷以备之。况州郡之吏。间有乘此以射利者。人士喧腾街巷聚议、身闻目击、所不敢言、是何异剜心头之肉以医眼下之疮、窃为　陛下不取也、至于内帑之藏数亦有限、塩铁之议、盖亦末务、他如权宜措置。间可施行。要亦巧取于民。终非久安长治之策也。且财之生于天地者无穷。而出于人力者有限。先王之政。亦惟用天之道。因地之利。裁成辅相以左右民耳。今之地即古之地。今之民即古之民也。昔也军国之需。仰于西北而有余今也军国之需。益以东南而不足。其必有故矣。臣愚以为地有余利。应垦而不垦。民有余力。宜务而不务。此其本之失也。夫济兖之地。非古井田之区。三代所倚以给军国者乎。臣尝榜舟过之。荒沙漠漠。弥望丘墟间有树萟。亦多卤莽而不精。缓怠而不时至于京畿之间。亦复如是。往往为之伤心饮泣。抚掌深叹。计此度之。虽边郡应屯之地。目所不击足所不到之处。夫亦是耳。大抵官非其人、理非其要。膏腴之区。贪并于巨室。硗确之地。荒失于小民而屯田坏矣。务贪多者失于卤莽。困赋税者一切抛荒而农业隳矣。所谓地有遗利。民有余力。此之谓也。臣闻国犹家也。理家犹理国也。理家之道。力农者安。专商者危。入不逮所出者贫。剥人以肥巳者亡。有人于此。千金之产置弃不理。顾乃逐商贾之微赢。渔闾阎以取息。日出其筐箧以御外侮不待知者亦决知其不可矣。是故政本之说力农之谓也。塩铁之说。专商之谓也。发帑藏之说。入不足而日出之之谓也。巧取之说。剥人以肥巳之谓也。即此论之得失利害。固有不较而自明者。今日之事。臣愚以为莫若取一于农。务力其本。大为一劳永逸之图沿边诸郡。则仿赵充国屯田故事。此时边屯尚可清理兼以晁错募民耕塞下之议。参酌损益。选大臣通兵农之务。兼军民之情者。摠专其事。选京官之识见明达。干理精密者。分督其事。界坵画。区析亩分阅其强壮。优其食给。随地所宜、务力于农、乘所余闲。课以骑射。而又教以礼义忠信之道。兼之坐作击刺之法视攻农之勤怠。挍萟习之工拙。会岁收之赢缩。以为刑赏。仍于要害之处。列屯之外。高筑墉墙。负墉为庐。往来之所。狭通甬道。夹道植树。夫负墉为庐。则内得以安居。而外难于卒攻。夹道植树。则人便于往来。而骑难于驰突。又于墉外广植榆棘。稍有烽警。列营以俟。随方御之。虏亦无自而入矣。借曰失利而入。则合各屯之卒守于外。发边郡之卒攻于内。内外受击。彼亦安得而善其出哉臣尝考之韩重华之在唐。释罪吏耕边田。岁偿官逋四十万斛。又募人为屯田。岁省度支千三百万。军不病饥。寇不为害。韩愈称之以为兵农兼事。务一而两得。厥后大臣持其议。中国遂坐耗。俄顷之间。暂作暂止。灼有明验。夫亦在乎人耳。至于腹内西北诸路所系甚大、井田之法。虽难卒行。宜以东南之法。权宜治之必得如汉之赵过召信臣。国初之陈修其人者。分方经理。相原隰之宜。立旱涝之备定肥瘠之区。宽税赋之额。居止而作者使循其旧。流亡而复者。各止帚之田。湖荡之间。可以水耕者。则引水凿渠。募水耕者耕之。高衍之地。可以陆种者。则分疆定界。募陆种者种之。贫民则给以食力之值。田成之后。依官田以起科。富民则计以庸食之费。田成之后。依民田以出税。务使人各止帚农。农各力田地各树萟。萟各得利。如是。则东南之赋如故而西北之利当日兴矣至于京畿之地。尤在当急。白茅黄苇。悉皆沃壤。昔者虞集尝议濒海之地。筑堤募耕。十年之后。可省海运数百万。此则直沽一带濒海之地悉可耕也脱脱尝于近畿之地募人耕萟。一岁之收。可得蒭粮百余万。予游玉泉一带见水田甚多与江南无异惜不能推广之耳此则西山四面近畿之地悉可耕也是宜依仿井田之制。畿甸之法。经纬区画。精密整齐。计亩为区为屯。度之以里。缭之以垣。环屯星列。周庐棊布。使天下晓然知皇都之尊。根本之固。守之以恭俭。明之以赏罚。十年之后。国用渐赢。于是宽赋税以舒民困。厚禄秩以礼贤士。兴学挍以明礼义。如此而国势不尊。天下不治。未之有也。若夫措置之方。规为之密。则必寔求其人。亲履其地。酌古准今。随宜而变通之。乃为可耳。夫食者民之天也。一日不再食强者亦惫矣。是以圣贤论政。每以理财足食为首。又况天下之事。未有积久而不变者。倚之重者。祸或伏焉。利之大者。害亦如之。然则今日之事。固未可专委之东南也。甚者必解而更张之。此亦其时矣。伏望　陛下博参群议、独断宸衷、请举一隅之地。小小试之。或要而边关之地。或近而京畿之外。如臣所陈者。经画区分。而又益求众议以润泽之。数年之内。所得若何。所失若何。则其是非利害。居然可见矣。如曰常言冗熟。难于信用。巨室兼并。难于清复。因循苟且。难于振作。雌黄疑似。难于折衷。则非臣所敢知也。艹昧疏贱干渎　天威、不胜惊战怖栗之至、
　　扶植国本疏 
　　公在宪庙时即劾二奸历事四朝皆有言党论议者以为名臣之首不为诬也臣惟人君之德、莫大于听纳、臣子之罪、莫加于欺罔、近年以来、灾异迭兴、两京地震、陵寝摇动、日月继食、野熊入禁、鉴戒之昭、莫此为甚、而丑虏陆梁、犯我北鄙、边氓骚扰、戍卒咨怨、诚不可不为之虑也、臣愚谓此尚手足之疾耳、陕西山西河南连年饥荒、陕西尤甚、人民流徙别郡京襄等处、日数万计、甚者阖县无人可者十去七八、仓廪悬磬、拯救无法、树皮草根、食取巳竭、饥荒填路、恶气熏天道路闻之、莫不流涕、而廵抚廵按三司等官、肉食彼土、既知荒旱、自当先期奏闻、伏候　圣裁、顾乃茫然无知、恝不加意、埶至若此、尚犹顾盻徘徊专事蒙蔽、视民饥馑而不恤、轻国重地而不言、夫物极则变、艹泽之中、祸深难测、此诚腹心危急之疾、治之当如拯焚救溺、不可少缓者也、乃者大学士万安等具言将生员人等纳米是固救荒之一策、然此等欲事轻赍。则彼地空乏。买米无从欲他方转运。则困于刼掠。道里难进。恐缓不及事。为今之计、宜下宽恤之诏、重欺罔之罪、以收人心、即遣才力大臣并科道部属廉能等官分赍内帑之财星驰前往临清等处听其地里近便、有运到官粮、或邻封积蓄、官为雇车装运、兼程以行、随在赈济、则未死之余民、犹或及济、然臣又有说焉、孟轲氏有云死我所恶、所恶有甚于死者、故患有所不避也、臣说一行、则可泄天地神人之愤、快　圣祖神宗之心、彰　陛下为明圣听纳之主、奠万亿斯年无疆之休、万一忤旨、祸止臣一身耳、何惜一身之祸、不为　陛下陈之臣闻修养之说、怪诞无征、佛老之教幻妄无取、故其事不见于尧舜禹汤之世。其诬每见于唐宋儒先之论。史册所稽。不可泯也。谨按僧继晓本一憸险小人市井无赖曩者猥指邪术、欺诳楚府、及至事败挨拿、却乃窜身逃罪、不图自新、益加纵诞、僣住京师、多方夤缘、诬蒙　圣眷、迭赐异恩、五尺儿童切齿吐骂、敢复肆无忌惮、惑乱　圣聪、发内库银数十万两、盖大镇国永昌寺、臣细思之　陛下聪明齐圣、断不为此、是必继晓小人倡为诞说。谓此寺一建则　圣寿益绵。国祚益昌。民命益永、边疆益宁。以此啖　陛下耳。曾不知以可用之财。供无益之费。国计且日削矣。以　陛下超三迈五之资。蹈唐宪梁武之辙。　圣誉且日减矣。下人师之。争先事佛。　圣政且日坏矣。居民重迁。工役不息。人怨且日兴矣。从继晓之言。先王之政。断不为此。况万无是理。顾有大害者哉。昔卫懿公好鹤、鹤有乘轩者、将战国人受甲者皆曰使鹤、鹤实有祥位。予焉能战夫鹤之好、似若未害、其失人尚若此、伏望　陛下以类推之、臣谓不斩继晓。异日之祸。未可言也。然纵之者梁芳也。梁芳倾覆阴狼、引用邪佞、排斥忠良、辅之者骤得美官、触之者动遭窜逐、欺罔如赵高。奢侈如石崇、数年之间假以进贡买办为名、盗　祖宗百余年之府藏殆尽、家赀山积、尚为不足、所在风扰、汪直不能过乃复荐进继晓、阴求盖寺、虚耗内财、飞语外闻、谓其立意不肯为。是被　陛下逼胁。只得屈从。是畏　陛下议巳欲　陛下专擅谤耳夫臣善则称君、过则止帚已。今梁芳文巳奸而以过止帚　陛下、即此一事、巳不容于诛矣、且天下犹身也贤才元气。财用骨肉。小人疾病也。梁芳耗元气削骨肉而引之以疾病。臣窃为身危之。断谓粉梁芳之身、不足偿其罪之万一耳、臣德不足信、职非言官、熟视默默、可以保位、顾乃不自揣量、与此二权奸臣抗可否、是犹蜗触山、蛾赴火、巳不可言智矣、然臣惟牛司耕、犬司守、走兽之微、亦以劳而食也、臣食于　陛下且七年矣、近以年劳、复蒙增秩、感愧无地、中夜以思涕泪交流、谓人主深居九重、利害岂能尽知。而　祖宗在天之灵。亦望臣等以言进于　陛下也、今内而大臣、外而百官、以及闾井之徒亦皆痛心欲食梁芳继晓之肉、卒之不敢以此进于　陛下者。所惜者官。所畏者死耳。使臣复不言。则　陛下终不悟　祖宗在天谓臣等何如人。天下后世谓臣等何如人。秉笔史官、必讥笑臣等。恐将及　陛下矣。惟　陛下留神听览。熟计而必行之、幸甚
　　急除权宦以御大乱疏【除权宦御大乱】 
　　臣惟人臣进言、非尽死不足以为忠夫死岂人心所欲哉、言而人主不听、又从而怒之、则不幸死耳、言而人主听之、听而又行之、则宗社危而复安、人心失而复得、世道乱而复活、　朝廷之福何加焉、故忠愤爱国之臣、尝试一身之祸、以干回　朝廷之福、昔元政不纲、奸臣擅柄、群雄并起、我　太祖奋迹民间、百战而得天下、至难也、我　太宗　仁宗　宣宗　英宗　宪宗　孝宗世累忧勤以保天下、至难也、不幸　孝宗上宾、以至完天下、付我　陛下、当时顾命之言、审记之矣、必不欲尽逐其旧人。而独任一内臣刘瑾也。　陛下有二帝三王之资刘瑾不欲　陛下有二帝三王之圣、又不欲天下享二帝三王之治、　陛下倚任刘瑾如伊尹如周公、刘瑾不欲　陛下为太甲为成王、面欺腹诽而自侮无所不至、　陛下未察也干纪夺柄、自古奸邪弒逆之贼、如赵高、如石显、如李辅国程元振鱼朝恩、如陈弘志刘克明、如宗爱如苏佐、如王守澄田令孜杨复恭、如刘季述、如韩全诲、有一大恶、可危人主。而破败人国者、刘瑾皆备之刘瑾古今恶魁也、今近而京师、远而天下、皆曰两皇帝　朱皇帝、刘皇帝、又曰、坐　皇帝、立皇帝、谓　陛下居皇帝之位、而刘瑾实秉皇帝之权、　陛下朱姓朱皇帝、刘瑾刘姓谓刘皇帝也、　陛下时不视朝、刘瑾西南面倨之、鸿胪唱各官叩头而题奏下某部、与某某酒饭、皆其言语、各官起身、鸿胪喝、向东作揖、故谓　陛下坐皇帝、刘瑾立皇帝也夫高卑以陈、贵贱位矣惟名与器、不可以假人、君作福、臣无有作福、君作威臣无有作威、偪则僣、僣则乱、臣弒其君、子弒其父、非一朝一夕之故、也、今夫天至尊也。帝虽为天所。立不得并称天故曰天子。帝至尊也太子为帝之副虽帝所立。不得并称帝。故曰帝子。岂有给事之内臣。得并称皇帝哉朝宁之间得受诸臣朝见之揖哉春秋无将、将则必诛、刘瑾固不特谓之将矣国家成法制于　太祖遵守于　太宗。至精密也刘瑾尽取而纷更之。　陛下尊为天子。容制于一权宦。不能庇　祖宗耶。大臣择于　孝宗。至当也刘瑾尽诬而摈斥之刘大夏最贤祸最大。刘健谢迁马文升韩文杨一清许进马中锡又贤祸又大。张敷华亦以忧死。仅一林瀚俟命独存。是明不足我　孝宗。故与　孝宗抗也。　陛下尊为天子。容制于一权宦。不能庇其父耶。　太皇太后　皇太后。时被离间使　纯懿之主母。忍下家奴之色。受其挟取。　陛下尊为天子。容制于一权宦不能庇　祖母　母耶。故事　皇太子未举。举未立。亲王一位不之国。为根本虑至深远也。刘瑾谗间荣王。径遣之国致　陛下于孤立。中外人心。无不为　陛下私危者。　陛下未知也。刘瑾又傲视荣王挟取其物。无所畏忌。　陛下尊为天子容制于一权宦不能庇其身与叔耶。蕃王金枝玉叶、　陛下同潢派者也、刘瑾吹毛刮垢、日恣索害、　陛下尊为天子。容制于一权宦。不能庇其族耶。刘瑾安受皇亲夏儒之跪拜、呼呵叱咤无异市儿、重索其金、　陛下尊为天子。容制于一权宦不能庇外家耶。公侯驸马伯非勋则亲与都督等官、皆　朝廷之腹心爪牙同休戚者也、刘瑾唾骂骗索、任情中伤、今日绳其弟兄、明日绳其子侄、又明日勒回话勒闲住、勒半俸、又甚则不顾铁券之誓、平江伯陈熊身发充军、手下人发枭首、致　陛下尽失勋戚之心。内阁九卿、非贤则旧、与科道等官、皆　朝廷之股肱耳目致太平者也、刘瑾诛求凌侮、极力嫁祸、今日杖某死、明日枷某死、又明日发某为民充军、又某则巳死之都御史钱金戊、忍心种祸、抄没其家出差之都给事中许天锡、寻事吓财、逼令自杀、致　陛下尽失文臣之心。二十四监、或历事累朝或守礼识事、　陛下之侍御左右、与刘瑾同辈行者也、刘瑾败群伤类、废置由心、今日易镇守、明日易掌印、又明日易管事、又甚则王岳之赐死、萧敬邓原麦秀扶安丘聚之闲废罢黜、致　陛下尽先近臣之心。指挥千百户、或起艰难、或由勋绩刘瑾故阻其替袭难其比试、今日调某卫、明日降某官、又明日充某军、致　陛下尽失武臣之心。屯田将无而作有、税粮既免而重征、法令烦苛、摇手犯禁。官挍连络触眼无分。如龙舟竞渡。楚习俗也。则张大其事。竟籍其家服器过侈。吴习俗也则张大其事。又籍其家、使富者不自保、贫者无以自存。致　陛止尽失天下军民之心。且一家之用为财易足也。刘瑾括尽天下之财。富于内库。非欲为逆暗邀人心。何聚财之多如是耶。一家之居为屋易足也刘瑾盖尽关防之屋。多于内府非欲为逆。屯驻兵马何聚屋之多。如是耶。一家之乘为马易足也。刘瑾畜尽西北之名马。非欲为逆。给发骑兵。何聚马之多如是耶。中外传闻刘瑾议将京军边军、更番上操、为张永所阻、覌此知张永此时巳明示异同后来卒成诛逆之功孰非天耶奏将京军官挍随回祭扫为张永所阻、信有之。则刘瑾之叛逆不特京师知之。天下知之。至同类亦知之矣。犹　陛下未知也。臣闻京师盗贼之起曰由刘瑾之致。而直隶山东河南盗贼之起。由刘瑾之致臣未详也。广东广西福建盗贼之起曰由刘瑾指差查盘剥削匮竭之致。臣则详知之江西盗贼之起。由刘瑾指差勘事剥削匮竭之致。湖广盗贼之起。由刘瑾两差计处备荒索银十数万两剥削匮竭之致。则臣亲询之。今四川夔保蓝五等盗贼之起。由刘瑾之革抚民播州安宁夭苖等蛮贼之起。由刘瑾之庇杨友。及剥削匮竭之致。臣则亲审之又闻云南贵州上夷纵横盗贼充斥。亦由刘瑾多方诛求。剥削匮竭之致、而前日官军乱辽东。今日官军乱宁夏杀守臣。僣立安化。明以刘瑾专权自恣。动摇中外。所当共诛为言。是刘瑾即未自反逼天下人巳尽反矣夫世道治乱、系纲纪。系人才。系风俗。今纪纲大坏。人才大坏。风俗又大坏。犹敢矫诬谤毁。谓乱起　孝宗。至颁之诏旨。谓欲振起纲维。刬革奸弊。曾不思　孝宗圣仁宽大。尧舜禹汤文武之君。殷中宗周成王宋仁宗不能及也。谓　孝宗手致之治。不及刘瑾手辅之治。何前之大治而今之大乱也。臣子为君者讳。　孝宗诚不及。犹当曲讳。况诚　圣治。敢诬而毁之耶。且刘瑾淫毒惨酷罗织害人、如边粮亏折、塩课拖欠、自有官攒灶户、今却追廵抚廵塩、枉道回家、僣宿驲舍、自有杖罪正律、今却发为民枷号、死罪罚赎之米、不过五十石、今公罪免科、却罚一千石五百石、是免科之杖反加赎死二十等一十等耶、公罪罚及身死、赃物追及子孙、古有之耶。浊官取受、不能尽无、然一二十两三五十两至一百两亦极矣刘瑾取受、始即三五百两、继即一二千两、继即一二万两、又甚至十余万两、少违其意、应手及祸、以致镇守司府等官、尽平生而易节、竭阿奉以逃刑、贪者如饿虎、廉者如乞儿、至于取受之广、无贵贱贫富大小、无不被其害、刘瑾处事、悉多如此、臣久处林下、未能尽知、　陛下试许廷臣直言无隐、自有数其恶者、臣疏远之言、未足深信、伏望　陛下少霁颜色、将臣面请两宫、面质皇亲府部文武大臣各监老成内臣各科道部属郎署等臣、各守卫团营官兵、各坊市细民、一不如臣之言、臣甘欺罔重罪、臣与刘瑾素不相识、无仇怨刘瑾斥逐正人朝野为空、独臣一人幸免、前年投无名奏内廷之时。刘瑾常收一二旧德以为明公此疏益不可少然未及上而瑾巳诛矣明对诸臣。许臣忠义。及今又有廵抚之起。臣宜以知巳为报。顾若操戈而入室者。臣受三朝厚恩。诚不忍坐视天下将乱、宗社将危、而不知救。昔崔洪荐郄诜。诜奏洪。王凤荐王章章劾凤。安禄山荐颜杲卿。杲卿计禄山。臣敢以一德之私。废天下公论。忘宗社至计哉。伏望　陛下独奋乹纲、大义割爱、公处刘瑾以谢天地、谢　祖宗、谢天下、重处臣以谢刘瑾、则大逆以去、大乱可平、
　　庆幸讨戮宦贼永绥福祚疏【讨戮宦贼】 
　　臣在得汉军中、闻贼臣刘瑾谋逆事觉、　陛下特正典刑以大泄　天地　祖宗臣民之愤、为我明万万年至计、张永既诛瑾人方止帚功公独发此疏可谓大臣不倚之节臣惊喜庆幸　祖宗在天之灵、　陛下嗣大历服之光其有是盛举矣、初贼瑾无故驾朋党之说、戕贼大臣、挫杀言官、凌蔑同类、摧剥罗织、天下之人、谓此奸臣弄权之故智、然由古无是甚也、比闻遣荣王之国、修行宫、致　陛下外寝、臣抚心出涕、谓此贼必反无疑。故事太子未举、举未立。立未长、亲王一位不之国、宋仁宗高宗未有子听司马光娄寅亮诸臣之言、求宗室之贤、养之宫中、所以杜乱源为国家深计、夫庶民忠奴、犹虑主人之孤立、况　陛下为华夷民物之主、贼瑾容置之孤立耶、荣王巳之国、贼瑾当循司马光娄寅亮故事辅　陛下、如仁宗如高宗、择宗室一二位十余岁之贤、养之别宫、在国家谓之杜乱、在时俗谓之益子、俟　皇太子诞生、生而立、立而长、遣之止帚国未晚也、　孝宗时　陛下为　皇太子已长。尚未遣荣王之国。今　皇太子未生、贼瑾容径遣荣王之国耶。其阴谋逆计、谓必置人主孤立。孤立则易图。噫闻亦寒心、况贼瑾举此等事耶、自古君门九重、所以严人君之卫、非观美也、庶民之家、高垣重户、夫妇夜同寝处以防寇偷、我　太祖夜起窃听四外无人声、方就安寝、着之　祖训、非过虑也、夫物贵者诲盗、况　天位至贵者耶。人间腹心、惟夫妇最为可恃、帝王之家、宁庶民之家比耶、　陛下所恃腹心仅三宫、岂容离深宫、就外寝、寄命他人、措身于孤危之地者哉。其阴谋逆计谓必置人主浅便。浅便则易图噫闻亦寒心况贼瑾举此等事耶、臣惊忧勃郁、终夜不得睡起艹一疏、为急除大逆以御大乱事、既与御史陈茂烈私议、无一人可托赍进无一人可托写本、相对饮泣及赴四川、稍续所闻、令教谕范府誊凈、臣自分必死家分必灭无疑惟念川民久罹贼祸方厪宸忧拟俟平贼随上此奏、又不知其私造御宝御袍宫牌牙牌火药军器反形逆迹若是其狂悖也、天辛假手张永先发其奸、　陛下神武英断、立决此狱为国家大幸、然徐思之为危亦至矣固不得不自寒心预防而早办也昔叔沙卫殿国杨思勖平乱春秋纲目书之谓功出阉寺。国为无人。今贼瑾谋逆国势如千钧垂一发举朝文武无一人言之独幸内臣一永也幸一永伤文武之无人也伤文武之无人亦以见　陛下信文武之臣之不如永也信文武之臣之如永。容不有早发其奸致板荡土崩若是之危迫耶此春秋纲目之深意也臣僻远不知永请讨瑾之后曾请　陛下如仁宗如高宗。择宗室一二位十余岁之贤养之别宫。曾请　陛下撤行宫回内宫倚三宫为腹心夜同寝处使祸患消弭福履蕃盛其未然是永尚未知杜乱之源也。抑永固未学。宜未喻也文武之臣。无一人言之无过耶。臣闻近文武大臣有缺与二三内臣会推诚有是岂不以前是之腹心专托瑾故致乱。今是而兼托诸人以杜乱耶。不知前是之腹心专扎瑾而致乱顾今是之兼托容保无瑾者乎。今是之兼托保无瑾继是之兼托。容保无瑾者乎。臣不敢远引窃就本朝论之。王振之后。保无有振也。而有吉祥。吉祥之后。保无有吉祥也。而有刘瑾。夫得陇望蜀窥窃富贵。有何纪限。人心者可尽信乎。周官六卿分职而百官统于冢宰。九伐掌于司马今吏兵二部是也使内臣应预周制之矣我　太祖稽古建官。又制之矣其未然。宜皆有说弊之端其未可自我始也夫阴阳日月寒暑各有分职而同成岁功、侵则灾而不成岁人君体天、其未可改也、臣又闻吏部取杨一清当矣其它或失举、正贼瑾之党当矣。宥二党魁犹失刑。夫为户部莫如韩文许进为内阁莫如刘健林瀚谢迁王鏊春秋举仇举亲方拨乱反正之始。而不引忠亮端瑾不可屈之人。徒取圆熟。治未可望也。党魁弗正。乱何时用弭乎。累朝大臣。不忍加罪。累朝厚恩独忍忘耶。身任旧臣。甘心新主。狡狼回遹。赞逆贼以乱人国。此盖指长沙耶词严义正真古之遗直目皃神器。孰不可忍耶。春秋诛奸谀于既往。生未宜失贼也。谁为　陛下画数策者。非诚无识。则有所私。方是时犹言官不言。文武大臣不言。辅臣不言。噫可畏矣。观治者未可以息忧矣。夫望　陛下法古忧畏。虑远而慎微时时以专任贼瑾之误为戒。循用　孝宗旧人。修复　孝宗旧治正二党魁与吞舟而网漏者。则　圣德日允。　圣政日清。　天位日固。人心日安。　祖宗造明之盛业永以昌茂。臣虽死犹生之年、谨录前奏藁随本上进、非欲衒事后之赘词。亦欲天下后世知忠愤之激、虽久闲老病疏远之臣犹不能巳、制治保邦之主、所以信文武之臣者、不得不专、杜塞祸乱者。不得不早、贼臣逆子、尚知惮而易意矣、
　　皇明经世文编卷之八十六终
　　皇明经世文编卷之八十七
　　华亭陈子龙卧子　宋征璧尚木　徐孚远闇公　吴培昌坦公选辑
　　檇李巢明盛端明参阅
　　林贞肃公集二（疏）
　　林俊
　　疏
　　论宁府用瑠璃疏 
　　请复常平疏 
　　蓝鄢捷音 
　　论盗内府财物不当轻贷疏 
　　题私开仓廒擅收料荳侵欺钱粮事 
　　正法守疏 
　　重惜事体以正　朝廷疏 
　　查处皇庄田土疏 
　　论宁府用瑠璃疏【宁藩琉璃】 
　　臣日者审宁殿下累乞瑠璃瓦、重荷　圣谕于引钱内支二万两给换者、此虽一事亦以逆折奸萌臣有以仰窥　陛下圣仁广大、惇叙九族盛心、而宁王据礼守经、不为无见、然观镇廵议奏、欲俟年丰定夺、是巽言不当与也。工部覆奏、谓规制虽相应、事体寔可止、又恐重累地方。作例各府、是正言不当与也。迨宁王又奏。工部又执奏、是申言决不当与也。　陛下先可部议、是明示不当与。后又从其半、是婉示不欲与也。士夫及耆壮公论、论宁府多此一举、是中外人心皆谓不当与也。宁王读书明理、聪察识事、断不为此必胜以损贤名、偶未之思耳、夫事有可为。有不可为。有可巳。有不可巳。江西公私匮竭人民滋困、盗贼未息、此何时也、意者引钱无与于民、不知存积仅二万七千余两、　益府宫殿蚁蠹　益殿下见移东寝、万分惊虞、责将谁任、修葢之费、约三万余两、此不可巳者也。　淮府造坟、　顺昌王　崇安王镇国将军起第、巳支五千三百余两、后来未计、此不可巳者也。所在儒学文庙倾颓、问其故、谓科罚例严、所司顾忌不修之致、此不可巳者也。各处预备仓谷数少、问其故、谓罚赎解部、所司计无自出之致、此不可巳者也。官军俸粮、通融节缩。岁支尚少四千余石此不可巳者也。臣尝见　楚府殿毁久未葢、　荆府多敝漏、　淮府同一江西、颓垣巧柱东拄西撑、飘瓦断椽、脱落大半、居然废址、在民庶尚不堪居、惟宁府完美坚致、金碧灿煌、夫大义不可巳。有可为。割财内帑。为之未过。有可巳。无可为。又何必为此等事哉。古者采椽不斵。茅次不剪。土阶赞尧。卑宫赞禹。儒服纪河间。乐善纪东平。湘州之约俭。镇西之轻财。圣帝明王。所以扬盛休。垂后美者。端亦在是。宁府移封之初。亲至亲也。巳不用琉璃。再造之会国至富也。又不用琉璃。岂亦慕采椽茅茨之盛。崇古尚质。示朴以垂宪。故如此也哉。今历百年。传数世。一旦无故而遽改之。孝子顺孙。所以顺祖考者。义不当是。夫前之失后人尚讳之。前之善。后人忍改之耶。改则尽没之矣。没之非孝子。没之非顺孙。谓贤王忍为之耶。臣所谓偶未之思者也。况性习难静易动、难俭易奢、操之犹惧或放、纵之何往不流贤王春秋方盛、德业方始、求之身心、自有专务、而矢见矢见循常文具之间以毁蔑前人法则、臣未知其可、臣数侍贤王、言论多师法古、又误被礼爱独至臣服深感切私亦当厚、顾若无右于贤王、臣罪死、臣往年府第之制以不用琉璃美宁先王义不当以用琉璃谀今王且小人先合后迕。君子和不尚同。臣欲爱德市义完贤名。不欲贡谀顺　旨亏至孝。孟轲曰、齐人莫如我敬王、臣拘儒、不识通变、但知报主道当如此竭忠尽愚、事　陛下、道当如此。宁王静思幡悟、必有创于臣言、伏望　圣明笃懿亲、断大义垂善处、使贤王德如纯璧、名若完瓯、毋涉吴王几杖之赐。叔京鄙之求。正大明白。恩不掩义。为世世颂美。幸甚。
　　请复常平疏【江西常平】 
</div>
    <div class="pagination">
<a href="皇明经世文编_page29.html">上一页</a><span>...</span><a href="皇明经世文编_page25.html">25</a><a href="皇明经世文编_page26.html">26</a><a href="皇明经世文编_page27.html">27</a><a href="皇明经世文编_page28.html">28</a><a href="皇明经世文编_page29.html">29</a><span class="current-page">30</span><a href="皇明经世文编_page31.html">31</a><a href="皇明经世文编_page32.html">32</a><a href="皇明经世文编_page33.html">33</a><a href="皇明经世文编_page34.html">34</a><a href="皇明经世文编_page35.html">35</a><span>...</span><a href="皇明经世文编_page31.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
