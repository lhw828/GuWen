<!DOCTYPE html>
<html>
 <head>
  <meta charset="utf-8"/>
  <title>
   皇朝经世文四编 - 第 16 页/共 29 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文四编 - 第 16 页/共 29 页
  </h1>
  <div class="content">
   至近日淮南票盐大弊以楚岸引地末复销无出路以致盐积课亏盖淮盐引地额多故课银甲于天下淮盐所销苏省仅十之一江西安徽仅十之三两湖居十之六也发逆之乱道梗淮盐不能至楚楚省督抚奏明借食川盐历十余年至同治时楚地川盐日盛淮盐滞销鄂湘两局积压淮盐不下十万引曾文正乃上疏请收回淮南引地条陈其弊有四害焉约举大其一谓淮盐逆流而上历长江洞庭之险船重行迟四五月达鄂六七月达湘川盐则自川江顺流而下便捷异常计程途则淮远而川近论舟行则下易而上难此运道之捷于淮也此一害也其二谓淮盐色减川盐色白川贩因之居奇淮岸因之日废此盐色之胜于淮也此二害也其三谓淮盐定章以五百引起票以道光中票盐之弊数千引大贩为一二引小贩抢运所误也计五百引票非现银六七千两不办而川盐则计斤不计引数百千即可办运盐皆散装既官私莫辨厘不预纳亦来去自如此筹运之巧于淮也此三害也其四谓鄂湘两局售盐以到岸先后定出售迟速盐不到轮不准抢卖淮商在船守风抵岸守轮非一年之久不得脱销川盐则到处销售得价即卖销路广则穷乡僻壤地皆私卖价轻则铺户行家非川不鬻此筹销之便于淮也此四害也有此四害淮难敌川川盐一日不停淮盐一日无畅销之望观于文正之疏则楚岸被占为淮盐之大弊楚岸能复为淮盐之大利也乃至今楚岸未复何也读今年三月川督丁稚璜制军奏疏而知楚岸犹未复焉盖淮盐之利在复鄂湘引地川盐之利在开滇黔边岸滇黔之边岸开而后川盐有出路鄂湘之引地复而后淮盐有出路必先开滇黔边岸乃可复鄂湘引地此论淮盐之利弊又当兼论川盐之利弊也丁制军疏谓欲复淮必先开本省滇黔边岸使川盐有路可行商不致坐困先拟规复滇黔两岸以为停楚复淮地步行照雍正年间川省官运商销成法先办黔边一岸销盐颇畅接办滇边销俱足额盐斤渐有销路若停楚复淮已可照办惟念鄂省自川盐入楚每年抽厘百数十万两实为饷需大宗川盐一停此项即归乌有而应行协拨各究从何出拟请饬下部臣及两江督臣议定拨解鄂省一百二三十万俾其支发然后川淮引盐始得各归各岸前两江总督沈葆桢以济楚如不能骤停拟由川省酌定引销引数以示限制臣以酌定引数乃釜底抽薪之法应可照行每年川盐济楚淮令行引引八九千道以示限制俟鄂饷议有实后再行全数归还庶三省可以兼顾而鄂饷得有实复淮之说自不致徒托空言按此疏谓开滇黔边岸为复淮地步极是至以鄂饷为言则文正前疏固已言之矣文正疏言湖北军饷原以川厘为大宗刻下发捻俱灭军事大定鄂省存营极少饷项足敷周转淮盐内亦改鄂厘淮销果畅鄂饷即因之而增观文正之言则鄂省收淮盐之厘足资鄂饷与鄂省收川盐之厘以资鄂饷将毋同也
又考曾文正有整顿淮南淮北盐务两疏言两淮盐法之利弊最详其淮南疏谓整顿有二难一以私盐之浸灌太久一以厘卡之设立太多条陈四法一曰疏销二曰轻本三曰保价四曰杜私其言疏销谓在重税邻私使邻本重而淮本轻也其言轻本谓昔每引厘金抽五十两今减为十一两昔之逢卡抽厘者今改为售后总完也其言保价谓在设督销局定价轮销也其言杜私谓在查禁官中之私每引六百斤定分八包每包连卤耗包索共重八十六斤给票派员验票重斤严惩无票科罪也此详言淮南盐法之利弊也其淮北疏则言宜停止者三宜整理者四其停止者谓漕臣清江防费支绌令商每包捐盐五斤每引二十斤百包缴五包琐屑而派非政体须停止者五又谓徐州系山东引地前以捻氛梗阻东引未到奏准借运北盐行之既久流弊滋多釆买则私自赴售销则旁侵皖界刻下东引通行须停止者二又谓私枭勾串营弁朋贩毛盐堵之严则营员出而包庇缉之疏则官引尽被侵占须停止者三其整理者谓团练坝工缉费号项等名目太繁一概删除以纾贩力此整理者一又谓近来盐厘各卡总计每包约须二千余文今仿淮南总收分解之法五卡收五百文正卡收五百文他卡只准验票不准重收此整理者二又谓漕臣停止捐盐量于拨济整理者三又谓北盐每引四百斤分捆四包每包连卤耗重一百十斤近来机盐出湖改捆大包重一百二三十斤换包后盐票不符丛生弊窦不准改捆大包包数填明舱口清单庶盐与票符可杜避重就轻不致以多报少此整理者四又言辅以官运照商贩一律办理以示倡导此又详言淮北盐法之利弊也夫两淮票盐始于陶文毅曾文正亦称其法良意美乃自道光至同治行之不过数十年良法已不能无流弊且文正于两淮票盐之利弊至为详审其兴利防弊至为精密乃其法至今日而又有流弊焉见于今年二月户部尚书景司农廉之奏疏则甚矣良法之不能无流弊也景司农疏谓道光年间奏改票章原定先课后盐按年验资掣签轮流认运立法甚当迨江楚军兴淮引不行督臣曾国藩议复票运维时江淮间富商绝少但有投名领票概准认运后于修筑清水潭案内曾国藩令各商按一票捐工费银四百两一票者五百引也当时定章凡捐过工费者为旧商准其循环转运更不许新商搀入兹闻鄂湘等岸每淮票一张转售始价五六千两今值万金暂租亦千两是现在淮商始以不费一钱而得票继亦仅缴过捐项四百两而论票价则值万金暂租亦千两且据为子孙世业获利异啻倍蓰查淮盐旧章引商则准世守今既改引为票是人皆可认运兹虽名为票盐实与引商无异一经认运世世得擅其利且使大利尽归于商而司鹾政者反不得操进退之权殊非榷盐正辨且与改票初章尤觉不符按此疏言文正票盐之法有流弊是也其弊也票盐无异纲盐矣至此疏意在令票商每年按票捐银上则捐千两中下捐数百两如推诿零招新商此则恐矫枉过正矣
以上皆论淮盐之利弊也此外论淮盐利弊者若两淮盐法志沈起元论淮盐书汪甡两淮盐额新增述之类皆不赘引焉以与今之利弊已殊也其余分论各省之盐法利弊者如论浙江之盐法则有两浙盐法志帅承瀛之清查浙省盐课疏论福建之盐法则有裘行简之闽盐改税疏论江西之盐法则有沈起元之论江西盐务书论直隶之盐法则有长庐盐法志论广东广西之盐法则有两广盐法志彭釪之粤东盐政议杨琳之粤省盐法疏孙玉庭之粤东盐法刍言高云之广西行盐议论山西河南之盐法则有农起之口盐淮晋民贩卖疏巴泰之会勘山西盐池疏朱云锦之河南盐法疏论陕西甘肃之盐法则有方维甸之请汉中盐课归地丁疏姜开阳之甘盐请改折收疏论云南贵州之盐法则有王芝成之云南盐法议屠述濂之请改云南盐法议张浤之滇南盐政范承勳之黔省改食川盐疏王继文之请黔省仍食川盐疏论四川之盐法则有张德地之四川盐课疏严如煜之川盐论此皆因地而论利弊其利弊各有不同也然利弊因地而异亦因时而异以上所言虽皆为国朝之近事而于今日日之利弊保无又不同乎故概不泛引而再引近日丁稚璜制军之论川盐利弊以终之庶规时而有实际耳考今年二月川督丁制军劾盐道蔡逢年紊乱盐法疏所言之弊有前人未言者如谓部颁额引余引则私将余引填入归丁引内而以归丁之引提作商销之引以致混淆此一弊也又谓铜梁井研两县奏明改课归丁其引应留道库今于铜梁归丁引内清出水引三张引内水陆字系挖补填写明系挖补行销后插入充数此又一弊也又言查盐商呈内称引有挖补关隘不得阻滞批准饬关放行使设关查验之例虚设奸商得以恣意舞弊此又一弊也又言查合州乐山洪雅内江等处已准归丁仍含糊发引既使民代完商人之课又使奸商得领无课之引此又一弊也又言改代改配详明方辨乃改过水引二万陆引六万均无详明按据水引一张需费四两二钱改展水引一张需费一两六钱六分奸商滑吏因缘为奸此又一弊也又言广安州征盐羡银一千四百两已全数申解而两次开参又华阳县完盐羡银二百九十两早经全完亦仍开参挪抵他县税课规避处分此又一弊也又言添出外短平外短水短新平短例平各项不经名目计任内共扣银八千两均于解到正项内先行扣出将扣数作为欠数令照数补解此又一弊也以上言四川之盐弊详矣又考丁制军劾前任四川盐道傅庆贻拨厘作羡疏其言盐弊亦详大谓傅庆贻创拨厘作羡之法自此羡厘二项颇多含混以致收处愈形短绌创拨厘作羡系于商人应完厘金项下准其每引一张拨出厘银二两抵作应完羡银二两收库计自同治十一年定章起至光绪三年奏改官运停拨止前后五载仅收拨银十四万各商欠银三十九万综计自咸丰九年起光绪四年止共欠一百四十万未经拨厘作羡每年欠羡不过四五万业经拨厘作羡每年欠羡多至八九万及停拨每年欠不过三万得失较然傅庆贻创为此法名为拨厘作羡实则挪厘减羡遂至数年之内欠羡至一百四十余万此丁制军所言拨厘作羡亦四川盐弊之大者也至丁制军自言开滇黔边岸官运商销则为川盐之大利夫本朝二百余年一十八省其盐法随地随时不可胜举兹就其近今者言之庶非陈言肤论乎
规复淮盐引地议
两淮之纲盐二百万引其引地则跨六省考康熙初年所定引地西尽湖南湖北北至河南之归德陈州光州而东下尽江南之徐州南自江沿江以西及安徽之国和州各境尽江南之域此其大也自咸丰中发逆之乱淮盐道梗权宜之计河南则食山西之池盐湖南湖北则食四川之井盐江西或食浙盐闽盐寇平之后近有臣工以湖南湖北为淮盐畅销之引地尝疏请规复其言剀切详明人皆知之不复赘述请推论其余考之唐杜诗云蜀麻吴盐自古通又云风渺吴蜀舟楫通盐麻又云蜀麻久不至吴盐拥荆门夫吴盐即淮盐也曰荆门则至楚矣曰蜀则至川矣今川有井盐已非准盐引地而两楚为两淮引地不当规复乎且湖南湖北在明时已为淮盐引地考郭起元论盐法云明时两淮盐场三十盐行于应天国太平扬州凤阳庐州安庆池州淮安九府滁和二州江西湖广两省河南汝南阳三府乃陈州此两湖在明时已为两淮引地之证也至于湖南之衡永宝三府前明先行淮盐后行粤盐顺治十八年题准复行淮盐此规复淮盐引地也今何不可亦规复各引地乎又考康熙时定地两湖全省皆行淮盐而孙玉庭盐法隅说言湖南皆销淮盐其郴州皆销粤盐则郴州引地不当规复乎又如即河南之淮盐引地言之明时汝甯南阳河南三府皆行淮盐万历中御史李戴奏定汝开封陈州商水项城沈邱西华南阳所属之舞阳与光州光山商城固始息县并食两淮引盐而康熙四年改陈州四属舞阳一县食芦盐二十六年又将陈州六屡尽改食芦盐则此陈州为淮盐引地不当规复乎且汝府本亦淮盐引地雍正中田文镜奏疏尝言汝一府九属光州一州四属系食淮盐而光州属县俱与湖广连界奸商趋利尽将汝引盐运至湖广作私盐售卖而汝上蔡新蔡西平等县经年不销一引至汝上新西等县俱与销芦盐之陈州项城西华商水沈邱等州县连界而汝上新西等县之民又以长芦之官盐作私盐按田文镜所言如是则今陈州汝之引地不当并规复乎如虑汝滞销防芦私之入汝禁汝引之入楚则自畅销矣至于江西之淮盐引地康熙中江西一省皆淮盐引地也如吉安府曾食粤盐后仍改食淮盐已规复矣至广信赣州二府广信销浙盐赣州销粤盐此二处引地亦当规复也即曰广信与浙近郴州与粤近近则盐贱远则盐贵不能强民舍贱而食贵去近而就远然则近于淮地者不当食淮盐乎乃定例画江为界如江南之镇江常州二府并食浙盐夫常镇二府距淮扬近而距浙江远淮盐近而贱浙盐远而贵何又令民舍贱而食贵去近而就远也此朱文端盐法疏已尝言之而欲改食淮盐也乃雍正二年江督查弼纳疏请常镇二府改食淮盐而会议不果窃以为此二府揆情度势实宜改为淮盐引地也且夫欲规复淮盐引地者非欲援往例体民情悉取他盐引地规复而与淮厚淮而袒淮也盖两淮引额最多引课独重引本甚大引地宜广乃引盐积多而引地转减则将置盐于无用之地额盐滞销国课无官商交困丁民难生上病国下病民中病官与商非持久之道也欲筹出路非规复引地以畅销之不可户部盐法志言天下盐课两淮居其半则引地自宜居天下之半两淮引额最多考明洪武时两淮引额仅七十万引耳国朝顺治九年定两淮引额则一百四十一万引矣是倍之矣近额则二百万引矣三倍之矣明时一百斤今引三百斤然则按额复计斤则今较明九倍之矣增其额而减其地盐从何销是欲其出而闭之门也引地之当复者一也且两淮之盐课独重沈起元论盐务言天下盐课莫重于两淮每引正课六钱七分五厘各省所同而淮则杂派钱粮重以归公之项至今每引二两有余矣视他省二三倍矣重其课而减其地课将安出此引地之当规复者二也且淮盐之成本最大每引之课二两有奇视他盐之本已三倍矣而又加以锅价场本水关税厘金引费诸项则每引成本六两有奇矣成本改大则盐价不得不昂于是淮盐贵而他盐贱北接长芦口岸为芦私所侵南接浙盐闽盐口岸为浙私闽私所侵惟两湖引地接川境而川盐亦贵接粤境而粤盐亦贵虽稍昂其值而盐引不滞额之多课之重本之大胥于此赖焉苟两湖之引地不复即两淮之盐引不销此两湖之引地当急而规复者三也惟规复焉斯额足而课裕盐销而财阜上益国下益民而中之官与商亦交受其益
仓储
买补常平仓谷并严禁积獘疏咸丰元年
朱应元
窃惟直省各州县建设常平仓存贮谷石常年例于青黄不接粮价较贵之时各就地方情形按成平粜俟秋成粮价平减买补还仓遇有水旱偏灾则酌量动碾减价平值一俟年谷顺成即行买补酌盈剂虚法至善也其有不及时依限买补足额者查参议处例有明文乃近年州县亏空日多非将仓谷私行变卖即将谷价擅自侵挪偶遇偏灾几无措手上司按籍而稽谓有仓谷可以碾粜责之州县州县猝不能辨则祗凭一纸空文饰词申覆是有动碾之名而无平粜之实嗷嗷待哺者已无实惠可沾且仓谷既无可粜即不免抑勒殷富出谷赈济甚且从中染指此近来州县之通病也现当清查亏空之后各州县应存谷价当已追赔有着亟宜饬令买补以杜续亏值上年东南各省被水成灾即有实存之谷亦已碾粜无余本年各省秋成告稔粮价自必渐平正可及时买补其被灾较重之区一时元气未复或恐采买过多有妨民食亦宜察看情形时酌买务令渐臻足额以备不虞惟采办之流獘亦应预防州县诡言采买而以无为有以少报多虚销谷价藉肥私橐此侵冒之獘也亦有藉口采买而派田产较多之户承认代买短给价值责令赔补或且勒缴应赔之价复派他户承买假公济私扰累闾阎此勒派之獘也至如吏役之乘机需索丁幕之扶同侵蚀经纪之任意把持种种獘端相因而至是便民之政转致病民尤不可不严行查禁也相应请旨饬下各直省督抚转饬各州县乘此年丰谷贱之时将现存谷价尽数买补以实仓储其有民食未裕粮价转平之处亦令随时体察情形酌量买补务期足额并责成该管道府严密访查如所属州县有侵冒勒派及纵容丁书人等藉端滋扰情獘立即揭参毋稍徇隐嗣后仍照定制因地因时分别成数出陈易新俾免日久霉变则仓储足额而水旱无虞矣臣愚昧之见是否有当伏乞皇上圣鉴
拟以李悝平籴法辅社仓议
朱子社仓之法由绅士捐金积米济乡人歉岁之饥夏则领米冬则还仓不加利息可谓仁民是以由宋行之至今法至善也今已推行于天下矣惟捐本由乡绅一乡之绅士无多即社仓之储米有限设遇灾荒饥民还米艰难仓米易空恐难持久惟有拟仿李悝平籴之法于丰年米贱更劝绅士籴以广储则即遇灾荒屡赈不忧米竭二法参行此尤经久之善法也考李悝平籴之法详于汉书食货志其法于年丰谷贱增价籴之大丰籴三舍一中丰籴二小丰籴一岁饥谷贵则减价发而籴之于岁之丰歉价增减而适得其平悝于相魏文侯时行之按悝则丰籴歉粜今仿行之以济社仓则丰籴歉赈丰籴可储米常充歉赈可屡济不竭社仓如参以平籴之法则可经久矣否则社仓虽法良意美遇灾荒即屡赈而仓米易罄必至饥民嗷嗷坐视而无所措此亦仁人所蒿目伤心也宜预筹之宜参此法谨献末议焉
积储论
刘树堂
事有行之久远而实惠均沾者惟积储而已积储者欲岁之丰歉有备而远近攸同也顾常平储之在官穷黎尚未沾恩奸商先得射利更无论胥吏之侵渔社仓储之在民惰农乐于久借富室苦于屡捐且不免豪强之自利民蠲而官储是义仓之设为足济二者之穷北地平原旷野无山川以出霖雨大都丰岁少歉岁多尤宜于三者斟酌尽善预为积储补救于未然我朝常平社义诸法行有成效久已垂为定例矣今胡考之册籍稽之官司或谷空而仓存或仓圮而地在凋残之邑如是完善之区亦如是鲜不曰有治法无治人然则法卒不可行矣乎试即古今而熟筹之有相似而不尽同者有已行毋庸变更者有彼此异势不妨稍为参酌者常乎之在官也同一减价而粜只准售与贫民买者限以升斗而市场之价任其增则四方之粟有以政同一增价而籴即在四乡采办必须实米入仓斯行户不得专其利而胥吏何得行其私相似而不尽同者如此社仓之在民也择殷实老成者为之长以保正甲长为之副春借之时量其人丁查其田产以与之无业游民不得徇情包庇秋还之际每谷一石加息一斗以收之歉收免息并应酌缓限期年底详造清册以禀官分其所余以为赈所动者息米不必岁岁劝捐所设者社仓自应村村联络以各乡之财为一乡之备出者毋吝劝者毋勒核其输纳酌与奖励已行而无庸变更者如此义仓者民蠲之而官代储之者也方敏恪公总制畿辅时计直隶百四十四州县共村庄三万五千二百一十为仓一千有五立法最为周详按其图而次第复之不妨稍为参酌责令绅士司其事而以州县考其成每遇丰年分给印簿取锱铢于狼戾求水火于至足捐谷者有所褒嘉司事者给以薪水积谷既饶添设子仓不必推陈出新以求滋长亦不必春借秋还以权利息乐岁实有所储凶年实有所济出纳委诸绅而实数必使官知赏罚出于官而用人必由绅举官绅相制而利乃可久彼此异势稍为参酌者又如此今天下户口日繁则谷价日昂不必啬于岁也风俗日靡则费用日多不能尽有余也是又宜公督私藏饬令富民蓄积而自藏于家地方官时查此晁错实粟塞下之法而贾谊驱民归农之意亦默寓其中诸法既行穷陬僻壤已有恃而无恐至繁胜之区万商云集民鲜务农如天津者又宜师义仓之法劝设商仓令各行量力捐输择聚族于斯者董其事赈借并用奸究不生使知所以济贫者即所以保富上行实政下沾实惠自可历久而不敝正人心厚风俗广任胥于是道得之矣岂不谅哉
读平籴考
黄式三
籴粜古法也北宋王氏青苗法行之而大獘南宋朱子乃议社仓李公穆堂为之议曰奉行得人青苗亦社仓也奉行非人社仓即青苗也式三韪其言而惜其未尽朱子之议立社仓也不愿置立之处官司不得抑勒置立之处人户不愿请贷不得抑勒其给之也以谷不以金其行之也必以惨怛忠利之心不用聚歛亟疾之谋议固甚善然熙甯立青苗之法亦已言及此矣卒至抑勒也给以金也聚歛亟疾也法立而獘生獘渐流而渐大法之所不能尽绝使人主举社仓之法强力天下以通行之其獘亦然朱子社仓之法云职以乡人不以官吏而观其集中所载社仓事目每年五月下旬十月上旬自县申府差官一员与乡官支贷收纳则谓社仓之事不职于官吏者其未必然邪产钱六百文以上衣食不关者不请贷则请贷者皆极贫下户而收纳之时不鞭扑而能得之邪十人结为一保逃亡物故同保均备纳足如贷者皆贫户其何以堪之邪如谓同保中有富者则十人中贫富相间矣今富者贷粟而出二分之息又令其偿逃亡物故之谷非抑勒之而富者甘为之邪朱子之友魏元履于建甯府建阳县长滩立社仓岁荒发以济民而不收息朱子忧元履之立将久储速腐惠既狭而事亦不久然元履亦病朱子祖王氏聚歛之余谋朱子作长滩社仓记自言之然则社仓之粟或收息或不收息皆不能无獘者邪朱子又谓社仓收息乃一时苟以便事之说魏元履不收息之言虽疏而蔼然有三代王政之余风请数年后免其息然息果能免也邪试以崇安社仓言之米六百石每石收息米二斗行之十四年得息米三千石拟此后每石只收息米三升此朱子拟而未行之策耳倘依此行之贷三千石之米只得息米九十石其中每岁有定之费如官吏费用米六十石四斗盖墙买廌米九石通计米六十九石四斗而未定诸费如鼠食雀耗风干雨湿销缩损腐之米徒役奔走出纳之工不在此数九十石之息米能给之邪如尽捐息米此费复何所出邪然则朱子行之崇安而人以为德何也曰是犹王氏行之鄞县而无大獘者也李公所谓崇安任事之人皆其门生故旧学道君子也朱子集中所载社仓记建昌军南城县之社仓吴伸吴伦发私谷四千斛为之婺州金华县之社仓潘叔度出谷五百斛为之是仓主之富而好义者意在济人不求肥己无各户之勒贷无逃亡物故之索偿少仓谷出之费省官吏监察之资事之所益者大而行之可久此朱子所以尤乐为之称道也不能出此而以官吏行之则獘百出矣或曰熙甯行青苗之法駮议者但言古今异宜而已意者国服为息国本周公之典欤曰赊贷之法见于春秋传宋氏齐陈氏犹能行之岂必不取息乎但泉府所言只因祭祀丧纪之乏权以赊之以役事偿之而又曰凡国事之财用取具焉谓贷入于泉府用之者取于泉府非谓取于所赊之息也周官本经其义甚憭熙甯贷收之法行之通国贫富等户岁有常例此谋利之术耳安得援周公以自解也或曰泉府歛市货之不售者以待不时而买管仲李悝亦有歛散籴粜之术古皆行之后世或不行或行之而致獘何也曰无仁民之心而怀利以相接法无不獘泉府之法幸不行耳不然泉府言货滞则买之后世必非滞而买之矣泉府言待不时之买后世必定之以时抑勒分配矣管仲李悝之法籴粜歛散只行于谷甚贱伤农谷甚贵伤民之时观时獘而行非常法也法有可暂行者不宜执为一定而概以施之后世行此术者定为岁例籴不于贱之时粜不于贵之时籴则抑价粜则昂价存商贾之意居官吏之尊以官吏之尊夺商贾之业民畏商贾之贪刻则远之而已于官吏不能远也则坐而待毙
何良栋《皇朝经世文四编》卷-

皇朝经世文四编卷二十一户政
屯垦
请将荒地试垦水田疏同治四年
卞宝第
窃臣等闻河县与天津县交界地方有荒地六七十里旷无居人地方废弃良为可惜查河等县所属塌河淀军城七里海陈家沟东堤头新河一带濒临海河若引水灌溉可开稻田一千余顷岁可收稻米十万石于北地仓储近畿民食均有裨益因思咸丰九年间科尔沁亲王僧格林沁驻兵大沽海口以海河两岸旧有水田日久荒废倡劝捐资垦得稻田四千二百余亩遂使斥卤之区成为沃壤嗣经侍郎崇厚督员经理颇着成效臣卞宝第函致崇厚询访情形旋据覆称军粮城一带临傍海河潮汐相通无水之时可以灌溉水涨之时可以宣泄须官为经理开渠二道以为瀦蓄节宣之所计渠一道共长三十余里两道共长六十余里约需工价一万数千金必得官为筹开成之后招佃垦种确可得稻田千余顷变斥卤为膏腴洵为美利等语查该侍郎在盐水沽一带劝垦水田连年收获稻米颇丰办理极为熟悉可否饬下通商大臣侍郎崇厚派委妥员会同地方官前赴军粮城一带履勘情形酌议章程与臣等及直隶总督会商奏请谕旨定夺以便遵行倘能办有成效则近畿可得十数万稻之益而旷土咸成沃区矣是否有当伏乞圣鉴训示
垦荒用机器议
王炳
地经兵燹田亩荒芜诚以开垦为第一要务而地多人少现在丁男不足以耕各属之荒土江南沃壤坐视弃捐良可叹惜今欲以巧便之法垦荒田使人不加多而境无弃地于是有用西洋机器之议不知西洋机器便于治水而难于治土有未易收其实效者按农政全书有龙尾恒升等车利于取水一具可灌数百亩至于芟除草根翻板土初无巧法即机器图所载代耕之法亦终费人力用之良难此外如诸器图说有虹吸之制亦可以水而代耕终赖人功非邓玉函徐光启诸人巧不足也势不能也或曰今之治河亦用西洋法矣轮船行处土随轮起诚仿其制易船为车于轮端施耜以水火法激轮使行耜随轮转土即翻起奚不可者抑思艺种之法利在深耕犁宜稍长起土乃深而久荒之土坚实难翻一车之中火力有恨非如行舟半资水力若使犁头长入土既深力恐不能翻转犁若短窄又虑无益从来耕种之法土既翻转必加耙耖使水土破散水土融和始可下种加以耨耘诸事皆赖人为否则土硗草茂嘉谷为之不生垦地虽多获稻仍少且西洋机器皆富商大贾之所利而非耕夫田妇之所宜尝见泰西之制每成一器费多资耕作农民安能具此夫自井田制而贫富不均贫者之力富者之财相资为用民得并生若使富民挟其利器无藉多工则富者益富贫者益贫王政之平谅无取此传有之曰民生在勤勤则不匮又曰民劳则思思则善心生逸则淫淫则忘善忘善则恶心生盖不徒贫富之所关抑亦治乱之所系也闻之江北完善之区农病田少莫若招之使来令自占种缓其升科之期给以耰锄之具又凡裁撤兵勇概令归农督以率长用屯田法处之一年之后荒田渐次成熟推而广之民之孳生渐众即地之辟治愈多圣人为治不外乎中庸大乱之后难期速效似无俟乎机器之为也
屯田篇上
汤成烈
夫屯田之议始于汉后赵充国诏书往来诘问卒从其议罢遣调发战士置吏卒督率耕作经画年余兵强食足羌酋授首陇右以平何策之善也建武初天下粗定光武度兵不可卒罢食不能常足乃遣诸将耿弇刘隆马成马武祭彤等将吏卒诣郡国及边塞屯田马援亦求将宾客屯田上林苑中当王莽之末黄金一斤易粟一斛建武中元米斛二十户不夜闭此盖屯田之效也丞相诸葛亮经中原屯田渭滨军民杂居不扰司马懿闭垒不出诚不战屈人之谋也至于曹操从枣祗之议屯田许昌司马懿从邓艾之请屯田淮南积谷养士卒以破除雄降服孙氏盖芟夷大难非可以年月计也而丧乱之余民不耕兵不得食贼何自而平哉今粤逆之扰乱十余年矣祸延十数省疆宇日蹙生民日困财用日匮亦将何以善其后耶揆度时势大功不可以猝就兵防不可以遽撤若不讲求足食之方以为久远之计而犹歛金以为饟吾见其必有土崩之患矣故为今计平贼要策莫如屯田今试以古耦耕之法行之二人为耦治田十亩五耦为伍倍伍为两四两为卒倍卒为乘凡百六十人治田八百亩置田畯一人以劝导之从此而十之凡一千六百人治田八千亩置啬夫一人以董教之令残破州县经理荒废之地招徕难民给予籽种农具口粮使之垦种辟为官田田畯啬夫时察勤惰分别劝惩选其壮健给予器械使之守望以御外侮闲暇之日使之修筑碉堡栉比鳞次互相援应老幼妇女器用财贿咸聚于内留戍兵弁为之保卫年之后一树百获收其赢余州县官府为之廪积调发兵勇过境往来戍守士卒计口授米毋给银两行有餱粮居有委积自无枵腹呼庚之患矣于是农隙练习技勇矛弩为先火器为辅一遇寇警人悉归堡左右前后一乃心力相助为守贼虽众至见我备严节节联络首尾呼应必不大肆野无所掠意自沮俟其情归选众出击各堡掩袭处处牵缠必且退走切勿远追歛兵保险益修我备邻邦效之增我之助树贼之敌众志坚定乃可成师方今之弊将不练兵招募游惰饟皆给银囊有余资米运不至人不宿饱无籍可稽傥遇强敌非溃即嚣公然焚掠为贼前驱臂金腰橐官莫过问此以银为饟之流毒也今虽处积重难返之势岂是拨乱反正之方夫曰屯田非仅从事耕耘也战守之法亦寓焉然要在得人而任之耳唐末张全义入洛阳数百里无火全义选裨将十八人人予大旗一使赴各邑乡镇树旗于瓦砾中招集流亡俾令垦艺襁负相属期年有积聚三年成巨镇全义之人才在唐末不过中下今岂并若人而无之哉在用与不用耳故愚以为屯田之法实为平贼之要策盖民保聚则其志定能自为战守则其心固是以行之于一县而县可以保行之于一府而府可以安行之于一省而省可以强诚使江皖豫浙合而行之数年之后残疆悉完野无旷土民尽知兵式遏寇虐无往不克于是贼无地可容不降则死耳古法可师曷不取而行之乎
屯田篇下
汤成烈
然此非可计日月而待也必宽假之以年岁诚使遴选守令重其职守宽其衔辔劝课农桑春耕夏耘秋收已毕家有余廪人有余暇选其子弟十六以上教之击刺耰锄棘矜皆可为兵击刺娴熟教以步伍雁行鱼贯无相紊乱步伍止齐教以束队百人成列动中规矩束队整严教以行阵目辨旗帜之方色耳习金鼓之节奏进退疾除咸禀指挥外习于事内定于志如是有年乃可待敌耕农朴鲁既异浮伪四体夙勤学习亦易又复训以尊君亲上之义同仇敌忾之诚守望相助临难相救心一力齐战陈必勇民知信我亦既有年昔吴玠御金人于和尚原败挫之后以注队矢复与金战遂大败之其法首队饱食当先出战兵刃既接次队饱食饭毕出阵首队收还三队饱食食毕出阵次队收还分番迭收我逸贼疲三队战酣首次两队左右齐奋冲其中坚严鼓两射摧敌必也应敌妙算莫良于兹战胜威着我武维扬四邻告警宜急赴之救民水火焉可怠缓得镇守镇得县守县贼却我前豫选贤能假署令长一经焚掠荒地实多招集流亡督劝垦辟量给牛种并假器粮爰设兵戍转我积粟资其饱腾有秋既获乃停转运籍彼农夫辨其勇怯苟能胜兵授之刀矛爰令戍卒集而教之隶我疆宇农即为兵以田以守阅有年所爰课树桑柿黍枣栗松竹榆柳瓜果菜茹各视土宜必尽地力加以牧畜马牛羊豕咸致蕃息俯仰事畜资生咸备民既乐生乃可效死爰选精悍籍为常兵授之恒产田五十亩中丁老弱代为之耕调发征行期无内顾苟非征行人不给廪田亩入厚衣甲自备以代赋税不隶兵籍悉令务农力穑之暇亦令肄武必有守者闾里自保必有行者豺狼是驱内隙既弭外患不乘安其生理同其患难熙熙皞皞岂曰小康遵斯道也计必十年故官必久任政教乃行官民相习令如流水时有水旱岁不屡丰惟勤不匮古训昭着宜集啬夫颁令于乡申明告戒无怠无荒耕耨以时无或芜秽不率教者罚有常刑时或巡行省其耕歛惩其游手黍稷茂好奖赉其勤技艺精练优加赐与人知劝惩黾勉服劳不患饥寒无畏强虣民安其教吏称其职而一县治矣自县推之上而州府表率属僚班春劝农尽心民事稼穑艰难先知其则巡察荒地咸使种艺督令游民悉归陇亩力出于身心无作慝放僻邪侈莫敢或为有勇知方庶几奏绩尨吠鸿嗷息于四境而州府治矣使州府咸治田野辟而仓廪实盗贼息而兵革偃屯田之效奏而天下平矣故曰民为邦本食为民天足食足兵莫如屯田
中国急宜垦荒说
中国今日之贫弱极矣其弱者非兵力之弗如乃民智之弗若也故兴学堂为强中国之本其贫者非物产之不丰乃地利之不尽也故务垦荒为富中国之源今西北之地不毛者或数百里或数千里东南之不毛者或数里或数十里故西北与东南贫富大较之比例恒相悬以十倍计盖农业衰而工商随之矣然则垦荒焉者西北最急东南次之识时者曰请言四耻夫吾人居此搏搏之大陆而号为中国则国中之地皆吾人所公有而使之芜秽不治耻一以一千八百万方里居四万万人初不忧其人满而竟有穷无立锥者耻二东方学者言人有六尺土至十尺土尽其种植之能可以小富西方学者则谓每一英里之地力可养一万六千人今平源旷野弥望无垠而流离载道沟壑填委耻三西方学者又谓土地有若干之价值皆由劳作使然故劳作未施者即一无可贵今我居温带之下以沃野天府之区而等诸石田耻四请言五害有恒产者有恒心古之常语中国之人半无田园之可守家室之可安故散为枭匪流为盗贼斩木揭竿轻于从乱害一山林深密以及沿江滨海蒲苇之乡悉未开辟人烟寥落则啸聚山没靡能究诘渊薮愈多伏莽愈甚害二居民集市邑锥刀竞争物价贵而人功贱失业累累良懦者志气益偷隶奴之性日益害三以东南论赔四百五十兆最为朝廷所注意江浙闻已定议每完漕银一两加征钱二百文然不敷尚多则此外房捐丁税势将以次筹及民脂竭矣何以堪重累再不另辟生机日后恐难聊赖害四以西北论拳匪遗孽尚未肃清联庄会等乍聚乍散隐忧正大非设法安置之虽合兵痛剿暂时潜伏而反复无常岂能慨诛绝害五励四耻惕五害则垦荒诚今日之急务哉请言章程一为立议会择荒地较多之处立垦荒资本众擎则易举闻于县官凡有荒地者报入议会或由议会查勘无主者统归一册详其土宜而招垦焉一为集公司垦荒资本众擎则易举且招平允而免攘夺故集公司以收股按商家行息分利之法由议会议定凡股东得为会员垦熟后可照股分地一为开乡校乡校或总设或散设各随地望为之以课佃户之子弟先教普通次农学专门而开智之意寓焉一为习操演佃户农隙无事赌博殴在所不免宜略编队伍暇时操演以练筋骨以束身心而保卫之道存焉此垦荒之约规也一处倡之于先各处仿之于后以中国之地富中国之人十年而后其效可矣西北地广人稀将来地数必浮于人可招出洋之苦工以实之盖出洋苦工不自垦荒而为人辟地且受陵虐且受驱逐是亦中国之大耻也
拟以赵过代田法助垦荒议垦荒最难耕者各有本田岂能又垦荒田乎荒田极多耕者甚少而欲使荒田尽垦成熟田不亦难乎此几于无法也而有法焉倘仿汉代赵过之代田法则一夫耕百者以一分为三亩则耕百即不啻耕三百亩矣如是则可使荒田并垦而本田不荒且岁岁代易其处则迟之数年荒田尽垦矣不患荒田多而耕者少矣请申其说赵过之代田法详于汉书食货志食货志云过能为代田一三甽岁代处故曰代田古法也后稷始甽田以二耜为耦广尺深尺曰甽长终一三甽一夫三百甽而播种于甽中苗生叶以上稍耨陇草因隤其土以附耕苗其耕耘下种田器皆有便巧率十一夫为田一井一屋故五顷用耦二牛三人岁之收常过缦田一斛以上善者倍之民苦少牛亡以趋泽过教以人挽率多人者田日三十少者十三以故田多垦辟按志言过之代田法详矣过用之田多垦辟此成效也又言民皆便代田用力少而所得多矣则今之垦荒正宜仿此法也夫志言一三甽为古法以后稷始为甽也至于代田之岁代易其处即周礼易田之遗法也汉志师古于代田注云代易也可证也惟周礼言易田云上田不易中田一易下田再易汉志易田云岁耕种者为不易上田休一岁者耕种为一易中田休二岁者为再易下田三岁更耕之按易田岁代易其处此代田与易田同也而易田不言一三甽代田则一三甽此代田之法通于易田而又参以后稷之甽法而一三甽也甽乃古犬字即沟也师古解为垦非也今仿其法以助垦荒拟于所耕本田岁耕不易并垦荒田则代易其处或休一岁而垦之或休二岁而垦之则本田不荒而荒田可垦不数年而荒田可尽垦矣无荒田多而耕者少之虑矣且兼仿其一三甽诸法而岁可倍收则仿此法以助垦荒大有俾益也谨议
西域屯田议
今西域已平诚国之福也而善后之策有难焉者班师则地虚留驻则饷钜散勇则盗滋汰兵则变伏几年善策如何而可曰有策焉莫若屯田夫屯田有兵屯有民屯错之募民屯塞下此民屯也武帝之屯军田渠此兵屯也古人屯田行之有效者若汉之傅介子赵充国马援王霸虞诩诸葛亮魏之枣只韩浩傅燮邓艾之羊祜杜预应詹荀羡北齐之苏[珍](玲)芝嵇华后魏之李彪隋之赵仲卿唐之郭子仪李泌李绦韩重华杜佑殷侑王起毕諴宋之何承矩刘综欧阳修范仲淹耿望张浚吴玠虞允文明之太祖成祖何福诸人是也而虞诩之省费一亿万傅燮之屯田四千营枣只之得谷百万斛邓艾之溉田二万顷羊祜之粟积十余年杜预之垦田万余顷苏[珍](玲)芝之岁积数十万韩重华之垦田三万顷吴玠之岁收十五万明太祖之养兵百万不费民一钱尤效之大者也古人言屯田之多益者汉赵充国言十二利宋汪彻着十说言之最详又如欧阳修范仲淹吴充郑民宪陈俊卿戴弁辽之耶律昭金之田琢明之杨士奇李秉叶盛杨一清邱浚诸人亦言之备矣而国朝魏文毅之军屯疏孙文定之屯政疏刘余谟之兴屯疏艾元征之军屯疏雷鋐之屯田说言之尤为详尽盖诚多矣以今时势言之东南赋重民力竭矣重以兵燹抑又甚焉西北则数省旱灾东南又数省水灾兵荒之后能更长供西域之戍饷乎再以西域之情形言之地广而多旷土则可屯田寇歼而少居民则可屯田勇聚而难遽散则宜屯田兵戍而省转输则宜屯田既屯而恋世业则防守必力此尤西域之利也开财源弭乱萌省远饷固绝塞屯田之利大矣屯田之益多矣或谓西域多戈壁少水利沙漠之地恐不尽可田固也然西域虽不尽可田而可田者正多也请以古今之屯田西域言之考之古汉武帝通西域屯田渠此一证也昭帝又使郑吉屯田车师此二证也又使常惠屯田乌孙此三证也又甘陈傅介子俱屯塞下有功此四证也又宣帝时赵充国屯田金城以制西此五证也又明帝时屯田伊吾此六证也又顺帝时韩浩复屯西域湟中此七证也此考之古西域可屯田之证也再考之今大清会典已言西域之乌鲁木齐伊屯田矣又干隆中御史范咸屯种疏请于西域之安西行屯田又陕西总督文绶请实边屯疏言乌鲁木齐所属之吉木萨特纳结格尔昌吉玛那斯诸处屯田甚多巴里坤所属之奇台木罍诸处水土肥美营屯相望哈密泉甘田辟此可证今之西域亦宜屯田也又近时田畴之辟更甚于前哉或谓乌鲁木齐伊巴里坤安西哈密诸处有水可田若今戡定之喀什噶尔诸地恐沙漠不尽可田也不知西域之田与内地异灌田可仰雪水西域闻见录言天山积雪冬夏涌流散于各城以资灌溉可证也又文绶疏亦言安西哈密之田藉雪消引灌丰收又可证也盖天山万里又名雪山积雪消时山南山北皆西域地皆可引以灌田矣在屯田时多开渠以引雪水无地不开渠即无地不可引雪水何患无水哉且夫综西域之全境以论屯田岂但乌鲁木齐伊巴里坤安西哈密可屯田哉可屯之地多矣即哈什噶尔何尝不可屯田哉请分西域全境天山以北天山以南两路之地以论屯田
论天山北路西域地昔人谓嘉峪关外西域地沙碛千里乏草绝人而今之西域地则不然如今之安西州即古疏勒国也而已设州县引雪水灌田庆丰收矣再西九百里为哈密已产谷麦矣再西三百里为巴里坤昔时苦寒六月飞雪今兵屯聚天时渐煖亦产谷麦矣又设宜禾县以地宜禾也若乌鲁木齐则以流犯垦荒而田畴日辟矣伊之他尔奇乌哈尔里克则以绿旗兵二千有奇流犯千有奇屯田回民六千户又垦田而田畴愈辟矣又如尔巴哈台亦设汉兵千有奇屯田矣此天山以北已屯田诸地也而山北他地可类推矣进论天山以南之西域诸地辟展则田肥沃而多谷麦矣哈喇沙拉则水甘田肥亦宜稼穑矣库尔勒则亦产稻米二麦矣库车虽无井泉天常终岁不雨而民已开渠引雪水灌田常丰收矣沙雅尔则地宜粳稻矣乌什则已有汉兵千人屯田矣阿克苏则土田广沃谷麦麻荳繁滋矣叶尔则产米【】谷甲于西域矣和阗则土田平旷沃野千里矣至于喀什噶尔地极膏腴常屡丰收则亦极宜屯田之地矣此天山以北西域地皆可屯田也非臆说也西域闻见录可覆按也夫西域自干隆钦定以来虽已屯田然满兵不屯田而汉兵屯田故戍兵多而屯田少岁费内地银五十万迄今百余年已费至数千万矣漏之出伊于胡底今初平喀什噶尔虑荒田既多耕民愈少则将有钱无从易食使远劳转运则道远费繁故屯田一石可当转输二十石此方今之急务也惟酌地与屯则地皆生谷人尽归农不烦内地之转输可固遐荒之防守增立卫所以将统之更设郡县以官治之诚富之而更教之使恒产而有恒心此亿万年长治久安之至计也或谓唐宋以后兵农之分久矣屯田虽寓兵于农而宋之陈恕尝言不可行康熙中蜀督更尝疏言其不便沈珩屯田议卢屯田议并言得失参半则恐屯田未必尽利也不知内地不可行而西域自可行内地太平时行之不便西域戡定后行之甚便也盖内地少闲田西域多旷土故可行内地太平时地皆有主西域戡定后地多无人故行甚便也至于得失在立法良用人当又因时因势而行之则即有得无失今西域初平而兴屯田正因时因势而乘机行之诚更法良人当可有得无失也如虑兵不知耕则有募民之法考之会典西域有兵屯亦有民屯会典第八十卷言乌鲁木齐伊屯田用绿旗兵官给地亩籽粮口粮岁获悉以输官留充兵饷此兵屯也又言移驻伊之回民设伯克掌其耕种畜牧之政此民屯也今似宜兵屯民屯兼行而兵不知耕者听其募民代耕且夫今议西域屯田宜兼用兵屯民屯而更宜兼用勇屯凡练勇募易散难募则为勇散之即盗以游手而无业习战而好杀一散则年产无食饥寒迫之党羽助之小则盗而大则变必然之势也惟屯田即是予以恒产将顾身家而不轻犯法矣是为勇屯至于民经乱后室家荡然授田使耕即是生路又如降回归正亦令垦荒分散羁糜自食其力上体天地好生之德俾永感朝廷豢养之恩而又惠而不费变可永消也是为民屯兵更有功倍与之地将弁则什百焉予为世业皆有恒产畴不乐从或将弁仰体上意识大体仿郭汾阳躬耕百亩以为之倡则锡衔进秩以风励之兵则或自耕或募民耕悉听其便垦荒多者受上赏是为兵屯昔明太祖命沐国公平慎黔即留其弁兵设卫所立屯田故戍不须饷最为善策所以养兵百万不费民一钱也今如兵屯勇屯民屯三者兼行如是则西域无旷土无坐食财源开乱萌弭远饷省绝塞固利大益多而或乃终泥陈恕之说课兵久仰食忽使冬披甲而春执耒恐变生不测不知无虑者也我朝屯田有兵受田而转募民耕者无虑兵不知耕激而生变也官为予籽种假农具贷资本筹耕牛授恒产则感之深矣又何变乎又宽以数岁起科轻以定赋额数则趋者众矣不出十年西域之田同于内地者十八九矣且乌鲁木齐伊国朝已兴屯田兵何尝变乎未可执陈恕之言而因噎废食也惟兴屯须费而帑藏未充恐筹费为难然为一劳永逸之计则似费而实省也方今时势西域情形屯田似缓而实急
苗疆屯田议
屯田之议始于汉之错详于赵充国汉名臣如马援王霸诸葛亮皆尝屯田魏之枣祗邓艾之羊祜杜预北魏之李彪北齐之苏珍芝隋之赵仲卿唐之郭子仪李泌李绦王起宋之欧阳修范仲淹张浚吴玠诸贤皆尝仿行考汉及魏屯田皆军屯军耕唐之屯田军屯而募民耕之易其名曰营田宋屯田仍军屯军耕元则分军屯民屯为二此历代屯田之大也而非所论于苗疆之屯田贵州苗疆也伏读大清会典第十卷言各省屯田而独不及贵州之屯田是会典未言苗疆屯田也又考之他书如魏文毅兼济堂集中之军屯疏孙文定之请兴屯政疏卢紘四照堂集中之屯田议沈珩秋岩文选中之屯田议雷紘经笥堂文钞中之屯田说皇朝奏议中刘余谟之垦荒兴屯议州府志中之屯田考亦皆未及贵州屯田是诸书亦未及苗疆屯田也惟康熙中刑部尚书艾元征军屯省饷疏曾论及云贵屯田疏见于皇朝奏议其云滇黔以平定独后戍兵视前代不啻加倍虽尚有故明沐英世守田产不足供今多兵之赡养又伪永历以养兵多致民重困我兵不多于永历时且藩下壮丁已照分旗圈给田土其食用自应即于田土中取足今止是备查边荒分兵垦种务期足用当亦无难其各营绿旗官兵查附近荒田令其垦种则不但地无遗利亦古人善守门户者守藩篱之意然要在藩镇心力一庶滇黔之协银可尽省也按艾司寇此疏上于康熙十一年其时吴三桂开藩滇黔想事不果行故干隆中之会典于贵州犹未列屯州也今请以身历者言之余游黔十余年询其土着之久者佥曰祖籍江南或曰凤阳或曰南京如是者十有八九异之及览其族谱则其祖皆明初洪武时之卫所官卫所兵也以沐国公平黔而着籍焉盖明太祖以沐国公既平黔卢班师而将与兵之难于安置也乃即黔设立卫所驻军屯田授田为世业措置善而消患于无形焉此英主之至计也迨我大清平黔卫所多改为郡县屯田渐变为民田复以荒田多而垦田少也缘黔地跬步皆山山田尽是石田土薄地瘠无水利无水车山田仰于天雨不雨即田荒故新垦绝少雍正中乃有新垦永不起科之恩旨以之劝农着为定例于是民苗鼓舞垦者渐多今则绝少旷土矣今大抵苗田半而民田亦半此屯田变为民田苗田之大略也今乃议苗疆屯田事恐难行盖在艾司寇上疏之时为康熙初年其时国初版图之定未久兵燹之后田多荒芜无主事原易行即平定逆璠之时亦尚易行今则难行矣承平日久田皆有主地少荒芜当初或军逃田荒而垦为民田或军贫田售而变为民田今忽欲夺民田为屯田民既不甘如欲购民田为屯田兵亦不肯强兵学农兵心既不愿募民代耕兵力又不能买民牛以耕兵力复不能借民牛以耕民心又不愿非若明初定黔田皆无主授兵以耕即为世业官与兵无不乐从也今则情势既殊不可以前明例今矣今田有主无从筹田屯田矣故苗疆屯田似今已难行矣屯田之利固历代名臣多行之而行之不善亦有流弊宋之陈恕虞亦耿望范雍皆已历言其弊张浚亦觉其弊而我皇朝康熙十一年四川提督更尝上营兵屯田不便疏苗疆屯田既难夺民田且恐开苗衅似属未可遽行耳
钱币
运钱法以握利权疏道光二十六年
朱嶟
窃维今天下大势银之日趋于少而日形其贵不待智者而后知也而国家之经费犹事事取给于银岂非必穷之势哉穷则变变则通变通之道奈何亦曰运钱法以握利权而已矣先王取山泽之蕴作泉布之宝货国专其利而不使民间得私铸者良有以也故定赋以粟而平货以钱物贱由乎钱少少则重重则加铸而散之使轻物贵由乎钱多多则轻轻则作法而歛之使重一轻一重张弛在官而权操于上今也出纳以银而钱几若置于无用虽曰国宝流通然流于下而不转于上于是富商市侩得以乘人之乏相时之急操奇嬴而窃行其轻重之权骤欲立一定价使上下遵行而或有勉强抑勒于其间此令必格而不行也要在因其便使人易从通其变使人不怨行其权使人不疑方今盐务疲敝皆以银贵钱贱为辞以盐之卖钱而不卖银也卖钱即令解钱人岂不乐从乎长芦盐价可以解京充饷兵饷发钱请自京师始东西两隅分建二库收贮钱文户工部右侍郎掌之按照时价搭放兵饷东四旗饷东库支领西四旗饷西库支领以免转运之劳并毋许有扣短陌搀杂等獘查明治罪又谁怨乎两淮盐价则解至河工以备岁修淮上至工皆有水路可通挽运较易工次雇夫购料俱是用钱此固两便之道也民之以钱输货者通天下无虑十之七八地方官收钱而令解银赔累已不胜其苦江西抚臣吴文熔奏请本省坐支之项收钱放钱解部候拨之征银解银支放兵饷役食请照时价改折其言不为无见惟是全行改折钱文已涉纷更应出之项尽数解司然后由司发给往返搬运倍增劳费通省之大不用一分一厘银币未免偏枯据臣愚见以为州县征收悉照旧规无庸更定章程向来征银解银者姑置无论但就现在收钱者量其钱粮多少视其附近地方约计兵役众寡为之酌减应解银数少解数成以纾其困除易银解司之外则即以钱抵银每银一两折钱若干酌一定数以初为常应有耗羡平易摊捐项仍行提出解司而本官同城官之廉俸准其坐支也本州县之书工役食准其坐支也本地分汛之兵饷准其坐支存库也其余则视道里之远近就近解存府库道库藩库按照时价以放兵饷省标城守由藩司支放外标外营由藩司发帖扬向各道府州县支领时价则视省垣为准以开征之前十日为定由藩司批示遵照半年一更饷银每两折钱多不过一千七少不下一千二下至一千二便可取为定则不复再减至文武官廉俸无有收钱者发银如故兵丁屯驻之区附近州县无有收钱者发银如故局铸之钱向有成例者如何搭放亦如故如此则虽变而寔因岂至纠纷而召怨乎此议若行于民无扰于兵无亏于官有益曷言乎于民无扰也百姓出粟米麻丝粜卖钱文输钱完赋久已习为故常向收若干今收若干自封投柜者不遽改折此于民无扰也曷言乎于兵无亏也兵丁领银尚须易钱然后适用每至兵饷下时铺户又往往抑价今照前定时价放给足陌现钱入手应用何便如之此于兵无亏也曷言乎于官有益也先时银多官以收钱渔利今时钱贱官以易银赔累若多用一分钱则少解一分银即少受一分累迨银价平时又复获有羡余此则于官有益也或谓钱收于上则廛市一空恐万井有钱荒之叹不知兵丁工役每月所领之钱必行于市也地方官除委输官库外尚有其大半必须易银解司则其钱亦必行于市也且今日之患不在钱荒而在钱滥欲救其獘固莫利于收钱尤莫利于停铸当此钱贱之时蹔停鼓铸将工本银两发出易钱寔收登库簿小者汰之则私钱难行而官钱见多价不渐就平乎仍照制钱一千准银一两之例搭放则利在其中矣利归于上而市价渐平则兵饷发钱之说可得而行矣故兴利除獘之方当以停铸为先着
或谓今天下银少钱亦并不见多铸何可停不知钱虽不多然自国初开铸以来流衍至于今日加以私钱搀和比之于银固明明见其多矣将欲平价非银钱相埒价何由平为平价而权且停铸迨价平而旋复开铸所谓欲嬴先缩一弛而一张也若徒据目前事势而言原欲以钱之有余济银之不足方当加铸广铸奚为而言停铸停铸者正为加卯增鑪之地步也昧者不察乃谓停铸则钱乏钱乏而又开铸一时恐难猝办不知遗铜存焉器具存焉工本存焉业已易或疑工本钱不知工本易钱者谓发当日应用之工本易当日搭放之钱文非取后日之工本而罄于一朝也且即取后日之工本以易钱钱未放完便可以为工本乘时而鸠工广铸何患不及所患者一停之后遂置钱法于不问但将官局封闭任其抛残剥落偷卖而莫之省忧则是废耳乌得为停所谓停者工作少休而区画运劳之方未尝或息故虽不铸一钱而局中应存应发之项并无短少且有平价查私之益寓乎其中又有加卯增鑪之功继于其后则停而未停也复何患焉或谓停铸祗为亏本起见国之大事苟利于民不惜费损斯则习见闻而不通时务之论者也夫钱价日益贱则物价日翔贵此自然之势亦必然之理泉府以两钱而成一钱之功官兵领一钱仅获半钱之用无利于民有损于国孰得孰失必有能辨之者或谓开铸有息停铸则无息试思长余之钱非息乎遗賸之铜非息乎统计有鑪十四省每岁卯额得钱一百十四万串有奇计其工本八十余万以八十余万两之银易钱搭放即以每银一两合钱一千五百文计之当长钱四十余万串或钱仅敷支放而一年鼓铸之铜足可遗賸矣发银易钱乃散重而为轻也收钱搭放乃歛轻而为重也平价之方无易于是一举两得为国持筹何惮而不出此或谓外省工本恐为别用借垫早已无存试思鼓铸不停能以空空妙手铸成百万缗钱乎即或工本微末易钱无多尚可借筹办以此借易于归还不至无着也
或谓局中工役众多一朝失业散之恐有不便不知钱法既行收钱放钱在在需人不无安置之处且若辈执技事上非驿卒水手之比自食其力别谋生理未尝不可夫今日之停工屡矣何尝闻有工头匠役出而滋事者乎由此观之不惟外省之铸可停京局之铸先可停纵不可停亦可减当其始也减铸而不减运仍以其余工本易钱照旧搭放铜铅存贮三年之后停运而不停采停运则运可省不停采则所出之铜可以留在云南令其就厂开鑪鼓铸以充滇饷而将各省协济之银拨运进京以实库或就近采买铜斤以供鼓铸至京铜见乏再令滇省或运铜或运钱参酌而行盖滇省薪炭贾廉制造亦精至长途运费运钱与运铜一也故他省之铸可停而云南之铸必不可停以其铜铅锡皆有若停官铸则盗铸者起矣如蜀黔湖粤江湖之间盗铸者多所当加工精制以为模范又不徒以停铸了事也若谓官铸既不可停非笃论也总而言之可以用钱之处则用钱必须用银之处则用银大约附近则用钱致远则用银银钱并用即可银钱并收子母相权嬴缩有制能敛轻而为重能散重而为轻则价自平矣价既平乃益广即山造币之功峻毁钱为器之示惩偷铜减工之失苟制持得所则钱有余矣钱有余乃益丰其籴本采买谷石以实仓储以劝稼穑此由末返本沿流而溯源之道也有粟可食有钱可支虽未能陈红贯朽而利权在握能发能收将来银虽绌而不绌于用矣补偏救獘之方无踰于此在审其先后次第而布之耳若以为事贵因循何必改作鼓铸依然鼓铸用银还是用银工本日见其亏钱价益流于滥上失利柄下困有司有司赔累不起则必议加征加征而民不堪命则必至激变激变而封疆大吏带兵弹压又增一重浩费府库日虚征求益急当此之时会计之司左支右绌一筹莫展而关心国计者又为不切时要之言或议劝捐或议改铸或议开矿或议行钞纷如聚讼迄用无成夫数开捐例则仕途久淹人心莫奋改铸大钱则名寔不称伪造日滋开矿则以现在而求未来卒之所得不偿所失也行钞则务虚张而鲜寔济久之将有亦化为无也统观众论较短絜长曷若即此现行之钱酌盈济虚运筹其间不失制用之恒经为得理财之大柄哉惟是各省情形不能画一其中因地制宜随时通变总在直省督抚藩司细心体察通筹妥议勿喜功而欲速勿惮烦而苟安则得之矣臣以候补之员本无言事之责特念一介庸愚由翰詹科道不数年间洊跻卿贰渥荷隆施涓涘未报昨缘事部议革职蒙恩再为降调仰窥圣怀尚有不忍终弃之意眷恋阙廷需留京邸伏见经费短绌上宵旰之忧自知补救无猷敢为刍荛之献倘有可采相应请旨饬下部臣疆臣核议施行不揣冒昧尘渎宸聪不胜战栗待命之至
拟钱银并用章程疏
曾国藩
奏为贵钱贱银以平银价而苏民困事臣于本月陈奏民间疾苦一疏声明银价太昂另摺具奏思所以变通之窃惟十年以来中外臣工奏疏言钱法者前后不下十余人皆思贵钱贱银以挽积重之势而臣所深服者惟二十四年吴文熔一疏二十五年刘良驹一疏二十六年朱嶟一疏此三疏者皆奉旨交军机大臣会同户部议奏户部又交各省议覆施以外间覆奏议论不一此事停阁不行臣反覆思维民生切害之痛国计日绌之由实无大于此者谨就三臣原奏所及参以管见拟为银钱并用章程数条伏候圣鉴
一部定时价每年一换也凡民间银钱之贵贱时价之涨落早晚不同远近亦异若官收官放而不定一榷凿之价则民间无所适从胥吏因而舞獘查吴文熔原奏内称照各省时价由藩司酌定于开征前十日颁示各属朱嶟所奏与吴文熔大略相同惟称多不过一千七百少不过一千二百稍示限制而已刘良驹所奏则以为由部酌中定价若捐输案内以制钱一千五百文抵银一两之例厥后户部议覆酌定每两折钱一千五百文核准在案臣愚以为时价可换二千若骤改为一千五百以放兵饷则譁然矣应请部颁定酌每年一换如现在时价换一千九百有奇部改为一千八百则耳目不至乎大骇而官民皆得以相安明年时价稍平则部价亦从而稍减令各省每年奏报银价九月奏到户部酌定明年之价于十月奏闻求皇上明降谕旨明年每银一两抵制钱若干文收之民者不许加分毫放之兵者不许加分毫穷乡僻壤誊黄谕凡一切粮串出单契尾盐照捐照等件概将本年银价刻入海内皆知妇孺共晓坚如金石信如四时庶民不致生怨胥吏不能舞獘也其与官项全无交涉市肆涨落与部价不符仍置不问至现在八旗搭放兵饷每两抵钱一千文外省搭放兵饷每两抵钱千数百文不等不足以昭画一应俟新章定后概从每年所定部价以免参差
一京外兵饷皆宜放钱也查刘良驹原奏兵饷分成放钱吴文熔则言外省之兵概放钱文朱嶟一摺于兵饷尤为详细其说以为京营分建东西两库东四旗兵赴东库领钱西四旗兵赴西库领钱外省之钱则分道库府库存贮省标城守之兵由藩司支放外标外营之兵由藩司发帖持向各道府厅州支领臣愚以为朱嶟之说实可行凡兵丁领银之后皆须换钱而后适用应请嗣后八旗兵饷皆各平分一半仍放银两一半搭放钱文其外省绿营一概放钱各州县所收钱文有道员处解存道库无道员处解存府库无知府处解存直隶州厅库由藩司发帖持向各处支领庶钱无解省累重之烦而兵丁无减半扣之苦至驻防各兵仍旧发银以免纷更
一部库入项亦可收钱也查户部所收各项惟井田科之旗租捐纳房之常捐系京库坐收之此外皆由各省解运来京刘良驹原奏内称常捐银两尽可收钱朱嶟奏内称长芦盐价可解钱以充京饷臣愚以为不特此也旗租银两本系近京小民佃种其所纳皆系钱文官为易银转费周折不若即令解钱入京常捐大捐之银亦可酌收钱文计此二项每年可得百余万串至于外省解京之如长芦山东盐课尽可解钱进京直隶山东地丁起运之项亦可运钱应令此二省督抚每年各解钱百万串入京又令两淮盐运使每年解钱二百万串入京合之京局鼓铸之钱共得六百余万串足以资运转矣臣虽至愚岂不知钱质笨重搬运艰难杂然不行天下至难之事不足挽天下积重之势大利所在未可以小窒碍畏难而苟安也且较之滇黔之铜铅江广之漕粮难易相去悬远矣其解钱之官须照铜员之例量与津贴之费务使毫无赔累官兵称便共计帮费不过二三万金所失无几而所转移者大矣
一地丁正项分县收钱也凡出项莫大于兵饷入项莫大于地丁查吴文熔刘良驹朱嶟三臣摺内皆极言地丁收钱之益臣愚以为当分县办理如云贵川广闽蜀甘肃此七省者本省之丁赋不足充本省之兵饷初无起解之项其地丁银两应即全数收钱以省轇轕此外各省除去存留及兵饷二项尚有饷银解运京库协济邻省者其地丁银两应令一两以下小户全数收钱一两以上大户银钱各半兼收不必按成指派不必分析名目使小民易知易从其或患收钱太多不便起运者州县自行换银解省以备京协之用
一外省用分别放钱也查各省廉俸工需役食等项名曰存留坐支之前吴文熔刘良驹朱嶟三摺及户部议覆一摺皆言此项可全行放钱应即遵照办理至两河经费刘良驹朱嶟及户部三摺皆言可搭成用钱臣闻从前林则徐在汴工目前陆建瀛在丰工皆令远近州县辇钱到工以防市价居奇银价骤跌之患东河捐输案内曾令以钱报捐是河工在在需钱其理易明应请嗣后南河每年解钱百万串到工于两淮运课江苏地丁项下各半分解东河每年解钱五十万串到工于河南山东地丁项下各半分解
一量减铜运以昂钱价也查朱嶟原奏内称暂停鼓铸一弛一张庶钱重而价渐平臣愚以为铸不可停而运不可不减侧闻云南铜务洞老山空民怨官困滇铜不足搜买外省外省不足偷买宝局寔有万不能继之势应请于六运中酌量停一二运使云南官民稍纾积困其铜本一项即可采买钱文并可于鑪头匠役量加优恤以期铸造坚好庶钱质日精钱价日起俟十年后滇厂稍旺再复六运各停鑪之省亦渐次开卯务使天下官民皆知钱之可贵而不知辇运之苦则相安无事庶不终受纹银出洋之苦矣
以上六条皆就吴文熔刘良驹朱嶟三臣奏议参以鄙意粗定规模伏求饬下户部妥议抄录三臣原奏进呈备圣明采择施行
中国宜铸金钱论
杨宜治
时至今日金价之贵金水之涨可谓极矣其故盖由消用日繁而采取日少是以金钱之铸月前经言官奏议亦见及此吾谓中国宜铸金钱者其益有四矿务之利西人最重苟得一矿苗往往不惜集资本数十万用人力数千百极沙漠跋涉险阻采取金苗倾熔金沙务获而后已中国之人惑于风水之说虽得一矿苗最旺之地利而议开采者以为有形势矣以为有泄根矣一二人力成之千万人阻止之此千万人者岂真不为大局计欲败其事哉寔则耽于苟安之见溺于畏难之心目正事为好奇视利源为祸薮此通病也金银煤铁之苗随处皆有果能慎选矿师广集资本视各省之有金苗者即行开掘之以助铸钱之用金矿之利既着则开采铜铅煤锡诸矿继起必多故曰铸金钱有开拓矿务之益银纸之行盛始泰西最通行者有曰汇理汇丰银行余则印度新旧金山新加坡等自一圆以至数百圆皆以一纸为据迩来中国多用银纸取其利便然银行多设自西人我以银往彼以纸来贸易孰得孰亏不烦置喙设金钱一行民称利便故曰铸金钱有收回利权之益银圆之铸粤东倡于前两湖继于后大圆小圆通行无然铸银圆而不铸金钱又无以相辅而行故铸金钱其益足以补国家银法之穷各省角洋低水日多市廛贸易不用银圆必用银纸外洋银纸向难仿造惟中国奸民丛集近闻颇有将真银纸而改华字易舛少为多在稍辨洋文者断不至受其愚弄然较之私铸小圆其害尤险有金钱以通行则商贾中转换较便故铸金钱其益足以通市廛贸易之利然而取法贵上行法贵严立法贵便有益必有损有利必有害是又不可不防也一曰仿西法以防窒之獘泰西诸国金沙金钱皆流通而吕金雪金尤为通行内地今宜仿其法以行之小者以一钱八分为准中者以三钱六分为准大者以七钱二分为准其一钱八分即仿彼之小金钱也其三钱六分即仿彼之中金钱也其七钱二分即仿彼之大金钱也且金钱大小之数与银钱大小之数同耳目习惯会计自然而且金价虽随时为涨低而一钱八分之金钱总不离乎十圆之谱即可作十圆银纸用三钱六分之金钱不离乎二十圆之谱即可作二十圆银纸用七钱二分之金钱不离乎四十圆之谱亦如用五十圆银纸也彼之银纸可以行我国中我之金钱亦可以行彼外埠华人旅居外洋者奚止亿兆皆有食毛践土之思行见数十年间捆载归来而矿苗将不止取之于内地矣一曰禁私铸以杜搀杂之獘地球之内善恶不齐欧洲之人良莠难别未治外莠先防内奸其有开鑪私铸者即按律治以科罪而又遇时跴缉随地侦探内则责成地方外则责成领事有百密一疏之虑无始勤终怠之心斯为得矣一曰惜物力以严虚耗之獘西人尚洁华人尚华西人虽皇家之花园亦无采色彰施故虽有名为大钟楼大酒店大银行大礼拜堂亦只地基广规模高耸铺陈雅洁而已华人则榱题楹柱动以金为饰甚至一皿之细一箑之微无不以金且以最高之金为之诚不知入山数十日始至其地采掘千百人始见其沙忘食忘衣蓬首垢面而不顾而又几经陶熔倾链而出之物力之艰殊为可惜自时厥后宜严禁一切暴殄斯可以节其流矣刍荛如采请拭目俟之
收金铸币说
中国之贫极矣银钱之流出外洋者历年盖不可胜记矣为开源之说者曰开矿产曰筑铁路曰兴制造曰辟田畴为节流之说者曰汰兵勇曰裁官员减俸廉曰革吏役嗟乎国家度支所缺岁至数千万金无论所谓开源节流仅仅托之空言即使源实可以开流寔可以节而所入终不敷所出漏将何日可弥乎或曰中国固未尝贫乏特藏富于民耳是言诚然然中国素以仁厚为心民而富民自富之朝廷即甚患贫安忍于租赋外重复诛求无厌执笔人别有一法焉今外洋各国所用者多金钱而中国独以银铜二者为币顾中国何尝无金哉惟是散在民间徒供妇女簪珥钗环之用与夫日用器物之镀金市肆招牌之贴金扇联玩具之泥金而有用者悉化为无用诚由朝廷下一令曰今当效泰西之制市中行用金钱凡尔民间有藏金者悉数依市价售归公家以资鼓铸惟三品以上命妇始得用金作钗环簪珥自余悉禁除之我知民间除极贫之户不计外凡在衣食稍足自给者闺中妇女必有金饰一二事但得此令朝下夕输之官则数万万金钱断不难期铸就而何患不能与泰西并驾齐驱乎或曰是法也古无行之者一朝而欲令出惟行独不虞民间之猜疑骚扰乎则应之曰金固古未尝禁而禁铜之令则于传有之考之史册宋孝武帝孝建三年四月禁人民及酒肆器用铜唐元宗开元十七年八月禁以铜为器代宗大历十七年十二月禁铸铜器德宗贞元九年正月禁卖铜器宪宗元和元年二月禁用铜器晋高祖天福三年三月禁民作铜器宋高宗绍兴二十八年七月命取公私铜器悉付铸钱自是由元迄明虽不闻有此禁令而本朝康熙朝屡下收买旧铜之诏迨雍正四年严造黄铜器皿之令诏曰钱文乃民间日用所必需鼓铸日增而不见多必奸民图利有毁钱造器皿之事若不禁止铜器则钱价究不能平嗣后京城内除三品以上官准用铜器其余俱不得用黄铜器皿定限三年令将所有悉行报出当官给价收买如过三年之限不交者照私藏禁物律治罪其铺户有仍将黄铜制造器皿者照销毁制钱为从律治罪嗣后屡行申禁并准将铜器折完逋欠钱粮直至干隆元年其禁始弛夫小民即双肩荷一口未必无一二铜器收储然且一见诏书即唯唯遵从无或违梗彼储有金制钗环簪珥或器物之镀金贴金泥金者必稍有身家稍知礼法岂有既闻禁令而抗不缴售或反肆譁骚者我知不数年间而广铸金钱以与泰西交易断不至如以宝银合金磅之价其中亏耗良多使漏外复有漏而国家乃愈形窘急也有客送难曰今者中国矿产可谓富矣不特煤铁铜铅遍地皆是且其中亦未尝无金苗采而炼之金何患其不富而安用示禁金饰行此千古未有之事为则应之曰中国金矿向惟漠河一处略有把握今已沦入俄罗斯至台湾则划日人金利尽失今欲舍民间现有之金饰而寻地中不可必得之金苗恐难易不啻若霄壤然则金之被西人之购去者每年何止数千万之多曷弗设法购回以供鼓铸金钱之用曰金本固西人争购而贵既贵矣而又向西人购回是授彼以利权而贵者将使之愈贵矣奚其可因作收金铸币说贡诸当轴诸公书生之言不知能免斥为河汉否
通行银圆八议
施景松
泰西诸国以金银铜三品铸钱由来尚矣自辟地至美洲觅得银矿西班牙用以铸钱流行中土即今之吕宋银圆是也嗣墨西哥改铸鹰银三十余年通行于闤闠间贸易场中称为便捷商贾往来如取如携轻而易举往时惟行于闽粤市舶出入之所自与泰西通商以来其行渐广不特权利为外洋所握抑且奸商舞獘质日多市面益形败坏若再不由官经理自铸金银各钱恐利源溢出日多伪银且日甚一日此所以银圆莫如自行熔铸而自铸必求通行无獘也谨缮八条以对伏祈宪监
一曰广开矿产所以裕利源也中国开矿产之富四洲之上莫与比伦十年前有游历内地之西人测得一二省之矿可敌欧洲全土虽未必尽寔然幅员如此广长地利所蕴应亦有此向所未开之矿但使矿苗显露测验真实不妨招股举办其民间本有之矿亦买归而大开之用人力者改以机轮盖任民开采其利终微用机器取之其出乃旺也五金之出煤铁之矿常多而金铜之矿辄少以金铜蕴结地下较煤铁更坚且深人力之施无过入地二三丈所以不能到者即亦置之弗取测验之法既不讲求熔化之术亦非素习是以入宝山而空手也西人之于矿学较华人为优宜聘识矿西人购开矿机器自行开采所得金银各质即为铸钱之用以中国自有之矿铸为中国自造之钱利不外溢权可独操此中国绝大之转机也他如铁矿可以造铁路煤矿可以供汽机铜矿可以铸钱币并应一律开采使货无弃于地利可公诸民股由纠集不需巨富之人事经营不请国家之帑至于税则一项先从轻减以广招徕苟得经理者公正殷寔识别者精明谙练则中国之矿务又何不可从之有哉
一曰创设银行所以资周转也西国开设银肆皆合众力而成如英以伦敦所设为总肆其余悉分枝所出钞票动至百万数十万商人以票取银无不立汇单虽远至数万里外刻期无误如有折阅倒闭例必照数赔偿所纠合之公司以有限无限为别有限则罄其肆中之本钱为止无限则于本银既罄之外各股东再纠现银以至欠项归清为止岁中官必查核银肆用钞票若干存本银若干必使行钞与存本适相抵乃可刊登日报以示大信其制最为尽善中国通商各埠亦宜仿西国银行之例设立官银号以济缓急广铸金银以收利权如有愿集公司开设银行者必须为首之巨绅富商回环互保出具甘结到官请领牌照按其大小输赀于官然后给予准其开设或一律归之官银号而许商人同入股分利益均沾自铸之银均存银行生息其有以金银赴银行易银钱者一准市价交易其存于银行者按其存之久暂定其息之多寡如此子母相权其利仍归于民而不外散上下皆得其益可以裕国可以便商一举而三善备焉惟须示之以信方能经久无獘耳
一曰铸造钞币所以便取携也银既铸矣而欲其流通无滞取携便捷莫如制造钞币昔俄国当帑藏空虚当局者印造钞票数百万颁发各处谕以输纳官项皆用钞票而不用现钱一时民间争以现钱购钞票顷刻而尽而库中顿存现银数百万不过一转移间耳中国亦宜仿行钞币示之以信寔要之以恒久俾商贾之经营远方者不必身携重赀皆可持钞票取之于银肆南北往来用无不足则自铸银钱流通更易行使愈远其利益寔非浅鲜令山西大贾所设银肆自京师以达于各处率用此法而自官逮商无不赖其转输夫以中国之大而官犹取给于商则其通行无碍可见若以钞币归之官造其利用不更溥哉方今南方多用钱筹北方多用钱票然行之不能及远出境即无所用正以商设而非官设也近来西国钞币中国人多用之者岂有中国自造钞币而不乐用之理惟不便于库吏之侵蚀户胥之扣权出入者无所施其弊恐不免藉口阻挠是所虑也
一曰采用西法所以集众长也美国铸钱局在扯里司街其法由熔化而鼓铸而范围而陶洗而印花而权其分量轻重计大者每一分时可成八十枚对开四开十开每一分时可成一百二十枚见环游地球新录日本仿泰西之法设造币局于大其所铸成圆之外有五分一角二角半圆不等局中凡分六所曰收纳曰倾销曰熔铸曰剪裁曰錾印曰秤量无不异常神速其局建自明治三年即中国同治九年一岁之间金者历九个月之久自二十圆至一圆已铸有二百万圆至五钱已铸有一千五百圆之多银者历十二个月之久自一圆至五钱已铸有一千五百万圆之多夫日本所以铸新钱虽云便行使而杜伪之意居多于造币局中设立督工官吏理其事复有监察总其成每铸金钱千圆则以一圆用纸封固计明年月日呈于监察大吏所国家设铁柜一区大吏即将封呈之钱锁置铁柜中银者每五千圆呈一圆锁置亦如之所以然者盖纯金纯银为质最软用以铸钱必将苦窳势不能不混合以铜便坚硬耐久故金银钱中必搀以铜皆有定数夫既搀之而承铸之官吏难保其必遵定数绝无多寡日日鼓铸累万盈千何从而考察之故令其呈缴样钱严加封锁兼填明年月日以备按次核兑验其成色之异同所以杜偷伪而重国宝也此防伪之善法也中国所宜采择也
一曰精求式样所以示定制也各国金银钱不一其式英国金钱名色伍伦者每圆重二钱五分值中国银三两三钱五分六厘法国金钱名拿破仑者每圆重一钱八分值中国银二两五钱银钱印度所铸曰路每圆重三钱二分法国所铸曰佛郎重一钱二分半英国所铸曰先令重一钱四分小者曰式本士重三分五厘又上中银钱曰福老伦重二钱八分俄国所铸曰罗卜约重五钱奥国所铸曰果尔登约重三钱三分意国所铸曰以黑儿约重四分四厘葡国所铸曰以密而来斯约重七钱七分三厘土国所铸曰以辟亚斯忒约重三钱埃及所铸曰以夺洛尔约重七钱二分荷国所铸曰果伦约重三钱八分瑞国所铸曰以烈他斯拉约重二钱巴西所铸曰以密耳来斯约重三钱八分美秘二国所铸曰莎罗重七钱二分中国自铸银圆似宜酌中每圆以七钱二分为准小洋则以日本所铸二钱五分一钱四分七分三分五厘为率至其式样不必仿照泰西当即照中国轮船旗号独画一龙铸以龙质惟不得与日本所铸从同以示区别至于金钱虽轻而易举便于取携然零星使用未能剪之使碎且可行于通都大邑而不便于穷乡僻壤反不若银圆之值价无几随地可以兑钱是故银钱宜速铸而金钱宜缓铸也
一曰禁绝私铸所以防獘端也私铸钱文例禁綦严不法之徒尚多伪造银圆质大利厚难保不伪造混用近来奸商舞獘愈出愈奇如扦铜如夹板如包铅如喷银似此弊端不一而足欲绝其獘一在严禁令查律例刑律中本有私铸铜钱专条今宜加重罪名如私铸铜钱者绞监候则私铸银钱者改为斩监候又如私将制钱销毁及铸砂小钱核其所铸钱数至十千以上或虽不及十千而私铸不止一次者为首及匠人俱拟斩监候则私铸银钱至十圆以上或犯不止一次者改为斩立如此严申禁令有犯必惩则私铸可绝矣一在模板外洋铸银其模板一切精工无匹非民间所能私造可免而可免而伪银独无中国铸银若用极精细之模板务使民间不能作伪则私铸无利可图自必废然思返盖私铸铜钱资本尚轻或有误犯银本较铜甚大谁敢以若干资本轻于试法模精则难作伪禁严则有戒心中国倘能自铸银钱则私铸者或反较铜钱为少亦未可知也
一曰广行销路所以便流通也道光年间周弢甫比郎祝桐君司马曾请于浙抚开鑪鼓铸咸丰初年徐君雪村曾于无锡乡间自行开铸民间指为新板不能通行以此竟作罢议此前事之可监者然此特其时甫经通商洋银初至再以中国新铸者入其中势必莫辨真伪今则外洋银钱通行各省民用称便相沿已久兹亦不必改其制减其值祗将银面洋文易为华字而轻重大小一仍其旧铸成之后发交钱庄典铺逐渐搭用军饷中搭放三成其价亦视洋银无所低昂成色既高且可抬用一二分小民惟利是图断无乐用他国银洋而不乐用本国银洋之理行之数年可使市面一变将见民间行使便易势必流通无滞争先效用铸之日益众多用之日渐广远则可不必赖外国之银圆而自足商民既可获利无穷而西人之利亦且为所夺矣此收回利权之法亦开源节流之道也
一曰杜塞漏所以专利权也中国纹银足色足水及铸银圆则不过九成是百两中必有铜十两可知银色既低又免进口税以此钱购我货物不下千百万时价涨落成色毫无添补无形之耗伊于胡底以货售我大抵皆取纹银而归以无税劣银之洋易我无税足金银而去此中暗耗复又何如彼旋得宝银即旋铸银钱以售诸我利中取利往复无穷其害何可胜数惟是铸华文银币杜绝漏彼以此来我以彼往彼见无利可获自不禁而渐少而以银易洋者利仍归之中国凡所谓折色减水加耗贴费多方名目一旦举而尽空之奸商之计穷小民之生遂而利不外溢权自我操反害为利一转移间耳当轴者何不毅然行之哉以上八条皆为自铸银钱兼行钞币起见若能寔心行之自必有利无獘自铸银圆以遏洋钱即自种土药之法以中国自有之利归中国是犹外府而取于宫中彼外国固不得藉口阻止及时兴办于势尤顺是否有当幸赐采择
铸银钱说
周腾虎
江浙行用佛头洋银制自大西洋之西班牙国西班牙灭小西洋之吕宋国故俗又呼之为大吕宋干嘉之时其国在广东贸易颇盛故其洋银流入中国最广中国因习用之后其国衰微且所铸洋银已换新式佛头银已于道光初年停铸所来中国洋银愈用愈少闽广各省必椎烂用之日见其绌江浙商民乐其便易市井贸易惟此信行各钱店认定式样少有更变则群起而叱为伪铸巧立各种名目以抑勒民伍至每圆洋银竟贵纹银一两之多出则呼为净光入则苛为烂板转移之间银已八折商贾愁叹民客咨怨莫究其由而坐受其困即或夷人重铸新者各钱店又呼为新板而坐以七折夫周官八政货居其一列史食货有志国家最大之政莫过于此而令商贾擅其利权抑勒怨咨流虐天下非细故也夫货币之妙在于子母相权大小轻重各得其平称情权物流通上下故名之为泉盖言如泉流不息也国家旧用银钱两种以平百物厥后钱日贱而银日贵子母不相权而轻重殊绝故洋钱起而承其乏流转于银钱之高下而适得其平民咸利而趋之今洋银之贵无已若不为之变通竞趋争用其用逾急其害逾深病国病民莫此为甚夫利权徘徊无主之时惟智者急起收之民亦乐其便利熙熙攘攘而归之上不劳而民不困故为今计宜推洋银分两铸造银钱以生铁制为板式面为咸丰宝货环以年月并银工名字幕文为龙凤环以满文亦仿洋银之式以板石推而成之前林文忠铸造银饼其制渺小全无法度后又无法以行之宜其不用也今一仿洋银之式变其文字以为中国宝货凡官府与民交易以及丁银田税关市之征无不取之于此便民甚矣何为而不行耶难者将曰中国好为伪非若洋银之画一也夫洋银之伪有夹铜有苏板有钻铅巧式新思无奇不有而不能惑辨者之目安在洋银之无伪乎洋银有伪而不害其行用惟便故耳若制造银钱一新耳目而无种种之挑饬其夹铜轻板又可辨而知之何为贱中国而重外夷耶其不足疑一也或又曰民习故疑新洋银行习已久骤易银钱必不能强疑者而使之信呜呼目睫之见自生疑障皆此等谬说障之也洋钱之所以重于江浙而人乐趋之者江浙征收钱粮惟此是索故市肆弥重之试思赋入之广出纳之大孰有大于藩司之各关税之额征乎二者已提纲挈领絜东南财赋之大权矣倘此之行市肆之间尚能为之敌乎尚能有他物足以相抵有大力足以相抗乎譬有人自薄其千金之璧而疑不足当邻人燕石之值者不已傎乎其不足疑二也或者曰国家铸大钱制交钞无一可行子之畅言银钱亦纸上空谈袖手雄辨未见办事之艰阻也噫大钱交钞之害法病人乎人病法乎法不信民不从施不一人不信已屏绝而强人用之已嫌弃而勉人好之虽有愚者恐亦未易为其所惑也江浙祗用当十一品额税丁银可以上行行之期年而民不倦何信于浙而惑于苏则行之不善明矣可咎法乎交钞大钱皆以虚权寔非若银钱之以寔相权便民而无所巧售如佛头洋银之行用数十年广及半天下岂强之而使然乎惟其便而信耳其无可疑三也释此三疑厥有三利二释争一平物一通货古之执政以正物者莫不由此也银钱铸成之后准今之洋钱之价出入取其盈余给工值火耗外尚可以通有无足国用赡军食因民之所利而利之惠而不费此类是矣
禁私铸议
京师铸钱户部曰源局工部曰泉局各直省如江苏省则曰苏局之类是也是为官铸官铸大而重私铸小而轻有曰砂壳曰广片曰眼者甚至销毁官铸大钱改为私铸小钱焉乌可不禁禁之法有其地有其人其地则多荒僻设厂开炉贿通差役朦蔽官长而铸乃成其人则多狡黠结党成勾串巡查结连钱店而钱始行今惟于其地禁之勤密访赏告发而私铸之地无更于其人禁之购眼线离党羽而人始绝如是则新铸可无也而旧铸则尚有也必更禁之于流通禁之于私用禁于钱庄禁之于各店禁之于乡村市镇禁之于负贩贸易行用则入官抗违则倍罚数多者杖责屯积者枷示毁官铸者科以罪屡私铸者重其罪如是则严禁一邑而一邑无私铸力禁一郡而一郡无私铸通禁一省而一省无私铸广禁天下而天下无私铸敢陈管窥妄参末议
禁私铸议
官铸为制钱私铸为小钱一制钱私铸可改铸二三小钱于是私铸之小钱日多而官铸之制钱日少因私消制钱以私铸小钱也盖国朝定制国初之制钱颇重顺治钱或重至一钱四分或重一钱康熙二十三年以后定重一钱四十一年以后仍定重一钱四分每千重七斤八两至干隆时仍定重一钱每千重六斤四两今之铜价日贵千钱不能买七斤八两及六斤四两之铜是以私钱即销制钱以铸小钱计制钱千文可铸小钱二三千文而获厚利故私钱多而顺治康熙雍正干隆之青铜钱制钱日少以铜佳则私铸者又可搀入铅锡一千钱更可铸成小钱三四千文也如是则毁制钱病国增物价又病民工受值商折阅又工商交病乌可不禁乌可不亟禁严禁议禁厥有四策一曰除奸民之聚铸二曰防钱店之收兑三曰严市肆之行用四曰密兵役之巡查夫奸民聚铸多在荒僻之处或州县交界之地此拏彼窜然既开炉鼓铸自易访擒宜先议此以除根株也至私铸之小钱行销首在钱店钱店收入钱店兑出于制钱中搭此小钱藉以射利严查钱店有收入兑出者重罚存余缴官酌予以值使钱店难销斯私钱徒铸矣至市肆行用则宜严示无论百物如有以私钱买以私钱卖者皆倍罚如此则市肆不行而私钱为废物矣至城门关口及乡村卡隘宜派兵役巡查有获则赏所获则毁如是则售私钱者寸步难行矣四者议行则私铸之弊除不致病国病民病工病商矣
禁私铸议
欲禁私铸惟有严查严杜严罚严辨四法严查者于荒僻严查铸巢于关津严查行贩于吏役严查贿庇此为最要必如是而根株能净尽也严杜者于钱庄严杜其收买私钱兑出私钱于市严杜其以私钱购物以私钱售物如是则私钱不能流通矣严罚者自出示严禁后以日计之如有违禁十日后照数罚一月后加倍罚两月后五倍罚三月后十倍罚如是则罚严而禁严严办者定例私铸罪重至斩后又酌定私铸十千以上者拟绞十千以下者遣戍凡私铸者获则照例严辨至弁兵吏役贿纵者亦照例严办如是则办严而禁益严人人知畏而私铸可绝矣夫示谕虽严若不实行则为虚役空文示禁人皆藐视矣惟令出必行执三尺法以从事则私铸之奸民贿庇之兵役收兑之钱庄行用之商贾因严查严杜严罚严办而人皆檩檩畏惧不致贪利忘害以身试法而私钱不能行私铸可以绝矣
书示用铜元后
由繁重而趋于简由畸零而归于整此势之所必然而事之所必至也夫古之为市者以其所有易其所无皆粟与器械而已上之取于民亦粟米布缕而已后人病甚繁重焉于是创为圜法泉货交易因时递变而钱之用以彰然以散驭整以寡驭多以轻驭重钱犹未免滞也于是以钱为子以银为母子母相权通行于上下间历数千百年而未之或易至本朝海禁大开东西洋各国咸互市通商于是日斯巴尼亚墨西哥先后运银币来华每圆约重库平银七钱二分民间喜其无分两之参差成色之高下行诸市流行益广既而各省大吏恐利权为人所夺乃购机器自行鼓铸并铸小银钱每大银钱一元可换小银钱五枚十枚或多至二十枚盖以驭散整核多寡权重轻便行旅而益商民法诚无善于此较之从前用银之时琐屑零星难以核算者相去盖不啻霄壤矣未几广东香港等处又有小铜元之制每一元可抵制钱十文轻而易齎民尤以为便凡入市购物者散整多寡轻重之间皆以小银钱相准折而制钱之用不过在十文以内行使益觉寥寥是非由繁重趋简由畸零归整之明效大哉今者江苏巡抚聂仲芳中丞商诸两江总督刘岘帅饬江南银元局仿照广东当十铜元之式鼓铸二百万枚以资调剂岘帅允之上月之杪已将头批十三万元委员运解来苏中丞收后饬发各钱铺一律通用一面发出告示遍贴通衢自本月初一日起商民应纳赋税准将此项铜元搭用五成有见者谓每枚重约二钱二分用紫铜制成上镌光绪元及当制钱十文字样窃谓中丞此举固因迩来制钱缺乏周转不灵故特多铸铜元为目前辅苴之计而愚意则谓以小铜元辅制钱其利益实有数端而非仅藉以救圜法之穷也盖国初制钱每文计重一钱有余铜质既精轮廓亦甚肉好故孔方身价颇见其高迄乎今日钱质既脆而不坚兼之鹅眼綖缳触目皆是入五都之市贸易往来时见有调换小钱因而龃龉者若小铜元行则物价百文者可以小铜元十枚代之彼此各无异说此其便于民者一也制钱每百文必缺二三文一二文不等即晋时抱朴子所为短陌者可知其弊自古已然而闾阎终岁出入暗中亦颇亏耗今既行小铜元则需青蚨百翼者即易以小铜元十枚市侩奸狡之谋至此胥无所用此其便于民者二也至若省核数之烦有带之便种种利益莫可名言故愚谓此示一出必可各处通行毫无阻碍或曰从前直隶曾以制钱短少行使当十大钱关税钱粮亦准搭解乃行之未久民间即骚优不堪不得已仍行停止今所行之小铜元似亦与之相仿安见不蹈曩时覆辙而其必可畅行不知前所行之当十大钱分两固较寻常制钱大而且重然质颇粗劣铅砂甚多鄙人曩在京邸时虽市上已不行用而钱肆所存犹及见之阻碍不行良非无故今所行之小铜元皆由机器铸成匀圆精美见者无不爱好固不得与当十大钱相提并论也虽然天下纵有良法亦必由在上者悉心整顿始能维持永久而弊不至由渐而生否则初行虽甚踊跃不旋踵而奸商猾侩抑勒把持其事亦不可不防也然则斯事之能否无流弊殆亦仍系在上者之责哉
论钱币
吴铤
三代以前以务农为本商贾为末故市货以谷帛交易赋税以谷帛上供未尝藉钱币以为用故其时谷帛多而百货皆少谷帛贵而百货皆贱斯民耻逐末以受罚而务本者多矣后世以钱币为流通百货之资而谷帛之势遂处于轻错云人情一日不再食则饥终岁不制衣则寒后世之民亦犹之古也上之有需乎谷帛者亦犹之古也然而谷帛之势遂处于轻者何也商贾积百货以与民为市农不能以谷帛交易必贱卖之易钱入市然后得遂其俯畜仰事之谋农之所出不能多赢余商贾乃积钱以逐利乘农之乏称贷以收其谷帛而谷帛乃至不足此其币一也唐时租庸惟供谷帛后改为两税以钱上供钱者非农之所有而功令至严不得不易钱以入官幸而岁稔尚足补苴于万一若遇凶年虽下蠲除之令而终岁衣食之资将何所出此其獘二也如是则农夫终岁勤苦出其谷帛曾不能以之交易上供翻有藉乎钱币则钱币之势处于重及其后也钱币或积于公家或积于私室农夫挟其谷帛以为市而钱币不足于用矣钱币不足而谷帛乃益轻斯天下之民皆舍本而逐末终不肯尽心畎亩以收其纤悉之利故人聚于乡而治散于乡而乱此之谓也诚能复沟洫之制制民之产使衣食之势常处于足上之人又复租庸之制不复以钱币上供又令市中得以谷帛上供富豪大家无所挟以为市而币亦不至于乏斯二者之獘去而本末之分明矣
论先零涨跌不同
中国之通行于市面者多以银计而其银之名目各有不同非指银色之不同也平法有异则即异其名如所谓漕平银库平银京平银湘平银之类不可以偻指计此亦如外洋泰西各国用银之名目各有不一有以罗卜计者有以罗比计者有以佛郎计者亦不可以偻指计惟英国商务甲于泰西故各种名目虽纷而总以英金之磅为的英金每磅分作二十先零每先零分作十二辨士辨士之下尚有零数则亦如中国之以毫厘丝忽为数也各国之商人在英国贸易所用皆金磅则以各国之银购金磅英国商人赴他国贸易则以金磅易他国之银其中时价不同此先零之所以有上下也即如中国自与英国通商以来在初通商之时金磅之价合之中国银数大约不过三两五钱左右此二三十年前之事也渐而商务愈推愈广金磅愈涨而愈高近数年来直涨至每磅五两近日阅日报所载则又忽焉渐跌每磅仅四两余据西人议论以为将来必再跌至每磅三两二三则是较之初通商时之价且略减矣推原其所以渐跌之故则由于银少而贵银之所以少者则由美国商人现在收集银两不知其何故而忽焉收积闻其所收之数每月至少须收四五百万两多则更不知其几何且又无限期正不知收至何时止夫是以银根短而银价日昂而先零之价乃大逊于从前也
夫以银易先零谁不乐于先零之价廉以先零易银者皆愿银价之廉其情一也然先零之价一贵商人均不免有所忧惧此其故商人皆不能言之而要无不有同情故此时一闻先零骤跌至四两余而诸商人已不禁有欣欣色喜跃跃欲动之势吾知商务之兴衰所关乎此者正不少也在不知者或以为先零之涨跌亦如中国市价之不同而不知实有大异者中国之市价所以不同者以有人屯积居奇故也中国钱业中人往往自恃多财善买凭其一己之私见忽焉而银短则屯银以居奇俟其价飞涨而后吐出忽焉而钱短则屯钱以居奇俟其价飞涨而后吐出以此为龙断所谓以左右望而罔市利者也然以现银屯现货犹可说也并有空买空卖其交易均在帐簿上并无现银进出市面顿被扰坏甚而至于因此倾家荡产者有之此则直同于赌博非仅龙断之谓所以律有明条大干例禁官府之留心市面关怀商务者必严禁而重惩之也今美国之收银无乃亦与中国之硕腹大贾屯积居奇同一局面乎然美国之所以收聚银两虽不解其命意所在而度其情形当必与中国之所为者不同且因此而先零价日见其减则于商务不但无害而且有益矣余初闻其说殊以为诧既而详询博访乃知先零之涨跌实为商务盛衰之所关非谓先零之价以跌为正也盖中国商人银以赴英国置货购物原以为博蝇头计若先零之价有涨无跌则谋利也而反致失利即西人之营运于中国者其所获以银为多若一至外洋先零价贵则需银多而获息即不能丰今以银易先零而其价忽减于从前则彼往来商有不大以为快者哉天下利之所在人争趋之此其情固不问于中外也圣人云放于利而行多怨此则不过深警专利罔利之小人非谓见利必避也买空卖空是即罔利之大弊官府禁之是也彼屯积者即非官法所能禁惟灾区闭籴可以执法相绳否则彼以现钱购现货无论其为屯银为屯钱均不得谓之犯法顾因此而有害于市面则虽不犯法而于心究属有所不安今美国之人收聚银两至于如此之多而西人之言其事者转不以为害而以为利先零之涨跌若与洋拆银拆之忽下忽上类而不类同而不同噫是又在乎为之之法与为之之人而已吾知美人收聚银两尚无了期则先零之价有跌无涨中外各商隐受其益者正复不少而商务之较前兴旺可以预卜窃不禁为各商人私心喜之
推广龙圆说
自太公立九府圜法后之有天下者以此为利民生便国用虽历数千百年时代屡更而终不能稍变其制盖非是固无以驭重轻资调剂也惟从前中国所用虽金银铜三品兼权而实则以银为主行之市者分两有轻重之殊成色有高下之别闤闠之子以意升降小民不便良多迨中外通商泰西银圆流入中土东南各省行用最先民间谓日斯巴尼亚所铸为本洋墨西哥所铸为鹰洋亦有误作英洋者其重约合中国库平银七钱二分惟本洋之成色较鹰洋为足故价亦较昂然数十年来本洋日少而鹰洋日多今则入五都之市所谓本洋者几如景星庆云不可复矣鹰洋之在墨国本名坏索每年以矿中所产之银载至美国炼成银砖运回本国官银局铸造然后转运中国通商各口岸获利犹属不赀盖每圆必有铜质少许故也中国大吏察知其弊于是各省自行设局鼓铸各种大小龙圆其分两成色与外洋无异又恐市侩之把持抑勒也为之严定条规多方晓谕以为龙洋多一流转即鹰洋少一漏卮利国便民事无踰此无如在上之诰诫虽切而在下之把持依然致龙圆与鹰洋同一分两而价值不同即此省之龙圆与彼省之龙圆价值亦复不一非特市情有碍抑且与国体有妨言念及此可深浩叹今者朝廷振兴庶政知欲鼓舞商情不得不整顿圜法因于上月十七日特降谕旨云铸造银圆与制钱相辅而行较为利便必须明定章程先由京外各库收放各项内搭成行用昭示大信方可推广畅行近年各省所铸银圆惟广东湖北两省成色较佳沿江沿海均已通行应即就该两省多筹银源源铸造即应解京饷亦准酌量拨作成本仍以每圆库平银七钱二分为准并兼铸小银圆以便民用报解京饷准其搭用三成所有铸造余利尽数核实充公此外各省并可附铸不必另行设局亦准搭解京饷各省征收钱粮税厘概准其以银圆搭用三成完纳各州县解省道等库各省关解部均按三成搭收一切支发俸饷等项亦准按三成搭放仍严禁吏胥刁难挑剔诸弊务使收发一律毫无畸重畸轻自可逐渐畅行俟通行后再行按成递加以期行用无阻户部及直省一体遵照办理并箸广东湖北各督抚严饬局员多择良工加意铸造务令成色丝毫无爽力求精工如办有参差不齐之处即将经管之员严参重惩其认真考核有利无弊者酌加奖励所有动拨出入项及每日铸成银圆数目仍按季报部查核以昭郑重钦此至本月初十日又奉上谕江南银圆局创设多年行销甚广已着成效自应照旧办理着刘坤一会同张之洞陶模等将江鄂粤三局铸造章程切实通筹妥议具奏钦此仰见朝廷留心币制不厌求详疆吏之有理财责者宜如何竭力筹维俾利源不至外溢虽然愚窃有说焉夫龙圆之分两成色较之鹰洋未必果有差池然商贾往来之场终不能行用无阻者虽或由市侩之抑勒把持而其源仍由在于上者之失于调剂盖贸易之道不过求欲彼此通流于此中获沾微利固未必竟存轩轾之心今苟所铸龙圆得之者皆视以为可贵可珍与鹰洋并无区别则操钱业者亦何必故为贬抑致受垄断之名故愚谓如果欲收回利权凡解京饷及各省关税厘金宜一概收用龙洋不必有仅搭三成之限制如此则民间知官中以此为重自不至再存轻视之心而上下通行可以永无窒碍清源正本裨益必多若在上者先有歧视之怀而欲民间一律畅行率无龃龉吾恐日以峻法严刑相逼亦必有所不能而何论区区条教哉
论中国铸银之难
议者屡言国家此时宜自造银圆以收利权此固识时务之言也然而为之实有綦难者非虑银之不足实虑伪造之多也夫铜钱一文所值几何而乃尝有不法之徒任意铸造以混充使用乎银圆之大者乎外国银圆尚有人假造或为夹板或为铜质喷银似此弊端不一而足而中国自铸其伪为者当更不知若何近来八开四开等小洋时闻有伪造混用者公堂有案可稽然则欲杜此弊又用何法哉说者谓严申禁令有犯必惩则弊可自绝此言是也顾查律例刑律中本有私铸铜钱专条而且其例甚繁凡私铸铜钱者绞监候匠人罪同为从及知情买使者各减一等告捕者官给赏银五十两里中知而不首者杖一百其例可为重矣若将时用铜钱剪小锉薄取铜求利者亦杖一百此皆本律正文至其条例不胜枚举略摘诸端如各省拿获私铸之案不论砂铜钱核其所铸钱数至十千以上或虽不及十千而私铸不止一次者为首及匠人俱拟斩监候为从及知情买使者俱发新疆给官兵为奴其有将制钱销毁及将制钱剪边图利者为首斩立家产入官为从者绞此一条似与本律稍有歧异然例意重在制钱盖钱法有定制为国家开局所铸私毁制钱则其为藐视国家可知故特从其重然虽有此例而小钱铺中每每拣取重厚制钱送之炉中销毁各处无不有之例禁虽严其如官听不聪何例又云私铸铅钱如有伙党鸠工大炉广铸至十千文以上者为首及匠人俱绞监候熔化些须铅片铸钱不及十千亦拟发新疆为奴房主邻右总中家长知而不首皆坐杖徒之罪又有将银挖空倾入铜铅等物及用铜铅等物倾成锭锞外用银皮包好使用者均拟徒罪其有假借前代古钱名色铸贩者仍照私铸律治罪私铸案内知情租给房屋之房主亦照例治罪房屋入官以故地方文武各官严拿私铸务于山陬水濆人迹罕到及居民繁庶人烟稠密处所莫不差委妥练员役不时察访查拿其有知情故纵者照例治罪如或漫无觉察后经发觉或经人告发该地方官俱照例处分似此详细防范严密查拿而私铸私毁之事依然地皆是然则欲杜其弊实无良法以铜为钱其弊犹如此以银为钱则弊更不知胡底近年以来各省皆铸新钱所最可爱者为广东所铸之钱其文清楚轮郭肉好分量皆莫不一适于中实为近来各省新铸诸钱之冠然闻广省行使须十五六文易新钱十文渐而至于留为玩具而不肯行使此其故何哉以银价核钱价炉火工役所铸之数实不敷其所费之资则新出之钱贵矣由官铸钱其费用尚且如此设改铜而为银则费当更不赀矣由是言之中国自铸银圆之说所谓纸上空谈能说而不能行断断其无疑也虽然外洋之人心非必其果较华人为诚实何以绝无此等伪造私铸等事而中国独多盖由于外洋铸银其模板一切精工无匹非民间所能私造故可免私铸之弊前时曾经论及谓铸制钱若用极精细之模板而薄其铜质则民间私铸无利可图而圜法可以自此一整广东之钱其所以不能获利者以其铜质尚厚故也若以此法铸银则必先制极精之模务使民间不能作伪其银圆之轻重则或为一两或照外洋各从其便盖彼私铸之人本非大集股本以为之不过贫苦无业之小民挺而走险岂能照官铸之模私自假造私铸铜钱资本尚轻或有轻犯银本则较铜甚大谁复敢以若干资本轻于试法者故吾以为国家倘能自铸银圆则私铸者或反较铜钱为少私铸之条例具在以此例彼事同一律苟能各官认真办理严查密访预为之防则若辈又曷敢侈然无忌也乎试与策富国者一再商之
论铸银币造铁路
天下之事有利必有害惟在审其利害之大小所在用以补偏救弊然后其利兴其害除古昔之利害审矣知之不足奇言之不足用惟今日之利害为天下全局所关是不可不知尤不可不言兹先举一二端为天下告以冀其万一能行焉曰铸银币考币制自古有之非西法也上古用皮币中古用玉帛渐降而为钱刀其法不同其意则犹是也汉时有白金三品宋仁宗朝尝铸银名承安货自一两至十两此银钱之滥觞也自西人窃取其制广铸银钱运入我境内通行日盛民多便之几至十八省穷乡僻壤而有之于是中国言利者亦既有绘图立说请仿造之者卒有所格而不行议者固莫知其利且尤未悟其害也夫我中国果能闭关自守与彼长绝虽我行我法守此终古亦奚不可若其不能则不得不仿其利而除其害也何以谓之害彼铸钱之法一圆仅足七钱银色不足九成而岁以此钱购我货物不下千百万时价虽有涨落成色毫无添补是我得彼十万银钱较中银而暗折一成有奇也以货售我大抵皆取银而归是我偿彼十万银两较洋银而又暗耗一成有奇也彼旋得银即旋铸银钱以售诸我利中取利往复无穷此之谓害而不得不除者也除之之法何亦用其法购机器量轻重定成色铸华文银币仿而行之反害为利可悉数焉彼以此来我以此往轻重相等成色相匀无亏无折无诈无虞其利一也成色既定轻重无亏则无所谓平之大小色之高下而奸商之计穷小民之生遂其利二也由此而推之平余可废火耗无须以之纳粮而小民便猾吏穷以之纳部而长官便部书穷千百年不能革之积弊一旦举而尽空之其利三也有此三利而犹不行者何也或因课税不能收纳闤闠多所挑剔奸商播弄其间部书猾吏把持其间遂使良法美意扞格而不通坐视己困而使他人乘其敝吁可胜叹哉一曰造铁路按火车之兴西洋收其效已数十载用以通兵粮运商货便行旅能使险者夷远者近而迟者速富强之基胥赖乎此所谓有利无害也而自我言之上海已成之铁路犹且废之议行之铁路屡为时论所格试问其利害所在则议者纷然不一其说有以为无利而有害者有以为有利而有害者有以为利多而害少者甚且有以为害不可胜言者约而论之得二端焉其以为有利有害及利少害多者大抵指病民而言也意谓东南数千里舟车之需小民仰食者无数沿途尖站客店码头仰食者又无数一旦火车既成将电掣风驰朝夕千里舟车坐废店站失业是一说也其以为无利而有害且以为害不可胜言者大抵指虞敌而言也以为东南数千里城堡数十江河险阻敌不能猝至而深入一旦王道平平如砥如矢将敌人朝发夕至我军扼守无从又一说也夫谓病民者必剖其所以不足病之道而其说自阻谓虞敌者必抉其所以无足虞之理而其疑自释请得而言之夫舟车尖站之生理视行旅之多寡为盛衰向所谓关山阻长身劳费钜故商旅多望而裹足其就道者皆有所必不得已者也今既朝发夕至便宜妥适则行者势将十倍集十站之生理并为一站犹恐不足安在其失势哉内地之河原非民舟莫渡中途之转折商贾之起卸非民车莫通火车一往直前断不能枝节而为垄断是不但无碍于舟车而且将大有造于舟车也此病民之不足虑也至所虑敌人因利乘便长驱深入则又不然火车之制凹轮嵌铁时须修理平直坚滑其行乃速断其铁而轮可立沮也所过之地尤贵平坦铺沙填垫方无滞沟其道而车可坐糜也来往必由双铁线无毫发之差无趋避之道轰以炮而车可立碎也有此三者何患敌乘而犹鳃鳃而患之侃侃而论之斯真耳食之谈说梦之见者矣乃至其利则可悉数而缕陈焉漕粮之转运岁糜帑金若干有此车而糜金可半节也营勇之征调所过骚动凡几有此车而骚动可全免也山西之凶荒赈运之艰难何若有此车而凶岁无虞也煤铁矿务之开水转运为难有此车而矿务可兴也有此无穷之利更无尺寸之害窃以为仿行西法而最便者莫火车若也故胪列之以俟夫明于利害者择焉至于筑造铁路之费其所自出西国具有成法或出自国或出自官或出自商或出自民或出自公司或始创自商民而后归于国家当采择其善者而从之从来成非常之功必待夫非常之人吾不禁睾然高望焉
论严禁私铸
吾读上海县陆春江明府严禁私毁制钱告示而不禁深有感焉自来钱法之坏大率由于私毁私铸在官府方虑制钱日少不足供闾阎之行使于是采购铜斤开炉设局斤斤焉衡其轻重厚其轮廓畅其流行夫亦谓上以裕国下以便民胥于是乎在故视之不得不郑重也而猾贾奸商乃取厚重制钱私自下炉熔毁搀以薄料铸成眼沙壳等小钱只知侵肥入己不顾贻害商民此所以制钱日少私钱日多圜法之坏正不知胡所底止官府知其然于市肆之搀用小钱则出示以禁止之于匪徒之设炉私铸则设法以查拿之凡所以惩治奸宄保卫商民者亦既擘画多方悉心处置矣无如若辈神通广大每在僻静处所空屋之中地窟之下终宵鼓铸炉火通红惧火光之外见则设幕以为障恐声响之远闻则累瓮以为壁而于附近一带居民尤必以计笼络以利要结故有作奸犯法累月终年而未尝破案者近岁粤东购置外洋机器自铸银币成色轻重与市上行使洋银有过之无不及在当局之所以如此者无非欲还我固有之利上以储国帑下以便商民不料此种银币铸造方新行用未久而粤人之无赖谋利者已在九龙一带设炉私铸与官局所铸银币混行市上此可见私铸者之趋利争先处处用诈竟有出人意计之外者此等莠民固为国法之所不容人情之所共忿至若私毁制钱私铸小钱各处皆有难以一一指数即如上海附近江湾一带从前曾闻有人开炉私铸踪迹诡秘此外各处似此类者当亦不一而足窃谓私铸之与小钱店名目虽殊而其营私废法罔利害民则实有相为表里者私铸之徒若不与小钱店串通则小钱虽多将从何处畅销惟与小钱店狼狈为奸而后源源贩运挹注靡穷因得以大获其利小钱店之奉公守法者未始无人然正经交易钱洋出入虽有微利可沾究不能十分润泽而行险徼幸者遂视禁令若弁髦竞愿与私铸之徒暗中接济搀用私钱浸假而店铺买卖物件亦用私钱搀和日甚一日致有制钱每百搀私钱三四十文者加以串底缺数良民受累非浅沪上尚无此风而福州等处则已相沿已久近时官府整顿圜法谕令票钱店将旧票收回换用新票以票兑钱不致有所耗折并令行用小洋以免虚票倒闭之病又恐民间之于小洋夙未见惯未必一律信用特设公估局俾有小洋者得以赴局估看每日洋价悬牌示众以昭公允办理之法洵可谓纲举目张至周且密矣夫私毁制钱本属有干例禁房主贪利出赁房屋以及右人等徇情隐护得规包庇者皆有应得之咎定例何等森严然而私铸仍未绝迹者岂非以其神通广大缉捕之计亦将有时而穷惟是饬差缉捕容有不能得力之时而房主邻右断无毫不知情之理诚使下一令曰凡能拿获私铸呈送到官者赏必信房主邻右知情不报者罚无赦如是则人皆以贪赏之故而乐为举发又以畏罪之故而不敢徇隐私铸之风当可为之稍挽至各小钱店则当令其连环互保出具甘结永不搀用小钱如有犯者一二次则勒令罚锾犯至三次则是有心顽梗终不可教化也便将该店封闭不准再开一店犯法并坐互保者以无所不善约束之罪地方官时遣亲信之人蓦地查察庶使垄断罔利之人施其狡狯私钱既绝则制钱日多国家之出纳赋税商人之贸迁有无小民之抱布贸丝暗中获益者正非浅鲜虽然知之匪艰行之维艰伊古以来有治法而无治人苟得其人则百废具举不得其人则良法美意适足以资作弊者之藉口呜呼难言之矣近时朝廷因制钱日少一日令各省开炉铸造制钱以济民用而粤东所出新钱以机器铸成者样式尤为完好见者视同珍然私铸之弊不绝是犹治水者未塞漏救火者不断去路于时终无济也纵论及此敢以质诸兴利除弊者
自造银币利弊论
今之谈漏者动曰洋药也洋货也洋炮与洋船也而不知漏之似寡而实多似微而实大涓涓不竭将成江湖者莫甚于外洋银钱乎查外洋银钱入中国久矣自西人辟地至美洲得银矿西班牙用以铸币即所谓吕宋银圆也后美人继之改铸鹰洋又其后日人继之改铸本洋皆流行于中土其始肇端于闽粤其继蔓延于江浙其终遂举江西安徽湖北以及东南毗连各埠无不行一人倡之百人和之人人视洋钱为甚灵即人人称洋钱为甚便于是洋钱之来乃愈多而洋钱之患乃愈大矣夫洋钱何患哉非若洋药之以土苴易我脂膏也非若洋货之以奇巧惑我心志也非若洋炮洋船之一动恒逾数千两一举恒须数万金也不知洋药洋货洋炮洋船之患显患也而洋钱之患隐患也当夫道咸间每纹银八钱五分始换洋钱一枚是每圆浮占纹银一钱三分许以各省交易而计每岁何止四五千万枚即已浮占四五百万两今之时势虽不同然洋钱之质皆非成色各国所造大半俱系九成其中搀铜一成运之来华则皆易我足银而往此中无形之耗折伊于胡底乎每圆只重七钱二三分用之于市肆则又抬价一二分三四分不等此中无形之耗折又伊于胡底乎设不清其源绝其流吾恐马岭天台尽变为金银之窟亦不足以供其朘削也此善策所以急宜筹也窃以为居今之时处今之势欲绝洋钱入口固不可欲禁洋钱不用又不能无已则有自造之策在顾或谓中国自造洋钱必不能通行试观道光末年周弢甫比部祝桐君司马曾请于浙抚自造银钱凡市井之徒及凡民之识银者皆视其色听其声而不肯用厥后徐君雪村在无锡乡间开炉自造与洋钱无甚悬殊而民间以新板目之摈而弗用此即不能用之明征也即使能行亦不过行于东南各省若西北一带则习于用银及钱票一旦变而更之必多掣肘则亦安能通行也噫为此说者真儒生迂拘之见而不足与言经世之务也夫践土苍生食毛赤子孰无扬中抑西之心今之所以皆喜洋钱者则以中国本未自造耳倘一旦自造其犹有舍华钱而不用者无是情也其尚有惟洋钱之是趋者无是理也至若周徐二君则以办理未得法耳盖既视其色听其声而不肯用必其色之伪声之虚可知于乡间自造与私造何异即使无伪彼小民又何知识亦必疑信相参无惑乎其不能通行也故自造金银各钱全赖办理得法办理得法不独可行于东南兼可通行于西北盖西北之商旅往来必须银与钱但钱重而不能多载用银又多折扣之虞故商旅苦之如中国自造各钱广行于西北各省则如取如异常轻便既无笨重之虑又无折扣之虞人情舍难而趋易大抵然也又安有西北不行之虑也哉是可以通行者莫若自造金银各钱也而或以为不能通行也则误矣说者又谓中国自造其利少其弊多即如易于伪造弊一难于持久弊二效法西制足以损中国之体弊三官员工匠难保不因缘为奸弊四有此数弊则亦何可行也曰是无虑大抵天下事有一利即有一弊惟能制其弊杜其弊则可转弊而为利并可有利而无弊此诚视乎办理之得人而不必鳃鳃焉过为虑也且其利不可以更仆数即如用之既广则足以保中土之财源铸之既多则足以夺洋人之利柄而且银圆不能足色斯鼓铸必有赢余其利则在国国既已流通斯天下皆称轻便其利则在民分量之轻重一律足以杜扣之私是其利尤在于行旅也价值之贵贱相同可以绝卖空之弊是其利更在于客商也然则其利不识大者哉夫兴洋务讲富强足以杜塞漏者其费必大其效必递而独至造钱一项所费较微且行之不数年美利已于天下是欲期有利者莫如自造金银各钱也而或以为利少弊多则又误矣由此观之则知中国自造各钱必可天下通行必能有利而无弊惟事当初创自应用至善之策始能成不易之规谨就管窥所及者略拟一纲十目如左以备采择施行
  </div>
  <div class="pagination">
   <a href="皇朝经世文四编_page15.html">
    上一页
   </a>
   <span>
    ...
   </span>
   <a href="皇朝经世文四编_page11.html">
    11
   </a>
   <a href="皇朝经世文四编_page12.html">
    12
   </a>
   <a href="皇朝经世文四编_page13.html">
    13
   </a>
   <a href="皇朝经世文四编_page14.html">
    14
   </a>
   <a href="皇朝经世文四编_page15.html">
    15
   </a>
   <span class="current-page">
    16
   </span>
   <a href="皇朝经世文四编_page17.html">
    17
   </a>
   <a href="皇朝经世文四编_page18.html">
    18
   </a>
   <a href="皇朝经世文四编_page19.html">
    19
   </a>
   <a href="皇朝经世文四编_page20.html">
    20
   </a>
   <a href="皇朝经世文四编_page21.html">
    21
   </a>
   <span>
    ...
   </span>
   <a href="皇朝经世文四编_page17.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
