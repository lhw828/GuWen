<!DOCTYPE html>
<html>
<head>
    <meta charset="UTF-8">
    <title>皇明经世文编 - 第 106 页/共 172 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇明经世文编 - 第 106 页/共 172 页</h1>
    <div class="content">　　安国亨之事、赖公勘定、地方底宁、虽愚言幸中、而公之运筹戮力、为功大矣、乃事甫平而安智之奏辩又至、仍称改土设流、仆计道路甚远。而时日甚近。安能便得往还总欲使安氏相安故用奇计执破之使之无辞此必安智用事之人潜住京师随便为谋非必来自智也遂令通政司拘投本之人、执送法司究问、果有智用事二人在京。代智为之者。智尚未知也。今已成招问遣、则智党计穷。自此必不敢复有乱矣。安顺之贼、可恶已久、公会兵扑剿、绰有余谋、成功且在目前、地方既可复、而又有以慑安氏之心、功尤不细也、仆为之喜而不寐、但公已有　陟命、必须了此一节、处罝停妥而后可行、不然脱有弃于前功、岂不重可惜哉、代公者就在地方、善后事宜、更须谆切面授、必图永安乃可也、大选忙甚、不得详所言、统惟照亮千万、
　　○与梁廵抚论开河【漕河】
　　承示开河利害种种、体　国忧民之意、溢诸言表、钦服钦服、但运道不通、修治已久、劳费无筭、而绩效茫然、　京师且坐困矣、忧无所出、故有新河之议、计其道里非遥、费亦不多、若得遂成。则二道并行。脱有一道之塞亦自有一道之通此万年之利也。今措处银两。既有项下。断不用东人之财。而任事之官亦各有应承之者。且自谓事必可就。不则甘罪。亦不用东藩臬之官也。若谓恐有朱张难制。朱张者即元末海运之人也则今之淮胶。商贾通舟久矣。岂必粮船往来而始有朱张乎愿公赞成其事。不可再为难辞。况此事前人已为之、功且垂成而废实为可惜、今因旧增拓、当事半而功倍、仆亦计之熟矣、千万其勿阻也、
　　○答胡给事【运河】
　　新河之议、本出仆意、然非有成心也、今执事查勘详悉、明示不可、不狥仆意、亦可谓无成心矣、愿即题止可也、葢可开则开以济运。所以为　国也。不可开则止。以免无利之害。亦所以为　国也。而我何与焉。其初献议之人、不责建议之人处置更为得宜亦须善慰遣之。无让其失策。恐阻将来任事者之心。至于海有可通之路。闻之甚喜。但不知事果何如。殊切悬企。倘有下落、愿早示知、若得谐此、则于　国有万分之利。而又无一毫之劳费。纵使新河可开。亦不及此。而况云不可耶。执事忠于谋　国、委曲明尽、而又不依违顾望、徒事迎承、仆寔心服之、人回草草布意、以安执事之心、其抚按二司、亦乞告以仆意恐其不喻、谓与初议相左而意或有不畅也
　　○答河南栗廵抚【中州军卫】
　　民兵在省团操、及磁州屯札者、其事已久、然于　国无一毫之益。而于民有十分之害。今既数年。曾何所用。可见之效。已如此矣。于今不处。又待何时愿早为题请使血脉仍归故处、则病尚有医也、至于选留精壮。以卫会省。然闻豫省内地额兵甚少有事殊为艰难似亦不必葢省中自有军卫何用外兵今只复　先朝之旧。则上下皆安矣。其处分有司云云、敬闻教便当加意为之也、人回不悉、统惟照亮、
　　○与河南梁廵抚论捕盗第二书【捕盗】
　　承示弥盗之法、可为曲尽、自兹中土之民、得安生矣、大抵多盗之故。只是有司蒙蔽。以有为无。而盗亦有欵有司之法当今□□不攻大郡而专掠别县亦恐事大难于后来抵对也其刼库与夫刼有名之家。便不肯为。恐声着而累有司不得不捕也却只于小宦与百姓富家。任意为之。有司见其事小。不得闻于上官。故亦不问及。至养成大势。则刼库与有名之家。公然为之而莫敢谁何矣。自此而上非揭竿而呼之事耶。仆所以抱深忧者。非为身家计。葢为　国家虑也。今徧地皆盗矣其势愈盛而有司愈益怯。可不亟为之处乎。然所以剪除之者、又非可以急遽为也、必是务修弥盗之实。而不可多弭盗之文。弥盗之实。在未生者防之使不得生已形者制之使不得逞。是处有兵。可以随手而用。凡有动作一二。即捕获之。勿俟其多又宽首赃未尽之法然只可弭小盗耳使捕者有利可艳而肯自向前其贼伙众大者。必密招贼中之人。宥其罪。许以擒获贼首。而遂有其财且得以永为良民。利之所在其中必有自变者大抵有心算之。用计为上。榜文正自无用正不必多出榜文激之而使愈为备也人回草草不悉幸照
　　◆序
　　献忱集序
　　外制集序
　　○献忱集序【章奏】
　　国制　圣旦暨元日长至皆称贺、然惟　藩国留曹暨外寮五品上者具疏、或云国初庆贺词皆班式亦皆有颁示定式无异同也若　廷臣则贺若谢皆无疏。或即起自嘉靖时也近岁章奏寖盛其在今则节贺无竢言。凡有瑞应、必礼卿首请疏贺。而诸司从之。其大寮迁官、暨有　遣有赐皆疏谢。而小臣亦间有焉。可谓极盛矣。予自迁国子历詹府南宫皆视篆、贺必草疏、乃侍郎系　御除当谢、尚书大学士、皆例当辞谢、且叨　恩隆渥　遗赉为多、故谢疏亦种种、间乃次第成帙、名献忱集、藏笥中、夫文以事兴。事由时异。斯集也。庸纪时事云尔。骈四俪六文云乎哉
　　○外制集序【制诰】
　　昔嘉靖乙巳春、我　世宗肃皇帝札谕辅臣、令于翰林中简五六人、或四三人备枢筦之用、意至沃也、于时辅臣举编修二人、检讨三人、于中秘撰理文官诰勑、曰以备用云、而拱寔在列、先是典诰勑者。或以阁学。或以詹翰长贰。其事既重。而其文亦皆简实。无失代言之体。后乃属之两房供事官。其事既轻。而为文者又率狥情浮滥。新郑江陵当国俱有揭论王言当简重所谓以万乘之尊誉匹夫之贱者寔有焉而失体亦甚矣。至是始还翰林之旧。则其事复重。予乃一涤陋习。特追简实。且就其所司各加戒勉。以仰副　朝廷训迪百官之意。非敢遂谓得体也积藁颇多、岁久不复见、归田之暇、偶于书笥中得数纸、旋复检索、则散失者多、十存一二而已、因忆　先皇简微臣于廿年之前。而卒大用于二十年之后。其期待之隆。葢非一日。为鸣咽久之。遂以逸藁录而藏之家。庸志鼎湖之感思、抑以存銮坡之故事云尔、
　　◆杂论
　　论经筵要务
　　论辅臣面对
　　论养相才
　　论考察
　　再论考察
　　论海运漕河
　　○论经筵要务【经筵】
　　帝王创业垂统、必有典则、贻诸子孙、以为一代精神命脉、我　祖宗燕谋弘密、注意渊远、非前代可及、　圣子神孙、守如一日、治如一日、猗欤盛矣、迨我　穆皇未获有所面授我　皇上甫十龄、　穆皇上宾、其于　祖宗大法葢未得于耳闻也精神命脉。既所未悉将何以鉴成宪绳祖武乎。今日讲经书后、又讲贞观政要等书、臣愚谓宜先知　祖宗家法以为主本此是圣学根本而后可证以异代之事不然徒说他人。何切于用。乃欲于　祖宗列圣实录所载　圣敬事天之实　圣学传心之法如何慎起居。如何戒嗜欲。如何务勤俭如何察谗佞。如何总揽大权。如何开通言路。如何进君子退小人。如何赏功罚罪。如何肃宫闱。如何御近习。如何董治百官。如何安抚百姓。如何镇抚四夷。撮其紧切。编辑成书。进呈　御览。在讲筵则日进数条在　法宫则日披数。庶乎　祖宗立国之规模保邦之要畧。防微杜渐之深意。弛张操纵之微机。可以得其大较。且今日之域中、　祖宗之天下、即以　祖宗之事行之。切近时事与泛说前代不同合下便是不须更费商证而自无所不当我　皇上聪明天纵。睿智口开。必因而益遡　祖宗精神命脉所在。以觐耿光、以扬大烈、以衍万年无疆之祚者将在于是、则特为之引其端焉尔。是臣愚犬马之心也方遂请之、而遂以废去特述其意于此倘有取而行之者。则犬马之心。亦自可遂。不必出自我也。
　　○论辅臣面对【面奏】
　　今日辅德之事全未、且莫说朝夕纳诲、格君心之非、即平日何曾讲论个道理、商量个政事、纵急紧不得已事、若使君臣道合札子正不必多亦只札子往来而已书既不能尽意而又先经内官之手。拆视而后进　上。几密之言。如何说得君臣道隔未有甚于此也然事须面议。乃得其情。而面议不得开端。不止内官不乐。人主与大臣说话。恐破甚壅蔽。而辅臣亦不敢苦请面对或反以召对为苦耳若忽然问一件道理未必能知、问一件事体。未必能处。原无本领当面说个甚所以亦不乐于面对也
　　○论养相才【相才】
　　圣祖罢丞相、分其权于六卿、而　上自裁决、　成祖始制内阁、以翰林官七人处之、备问代言、商确政务极其宠密、然未有平章之任也。嗣后遂理机务调旨。比其久也则遂隆以师保之官称辅臣焉。虽无宰相之名。有其实矣。然皆出诸翰林。翰林之官。皆出诸首甲。与夫庶吉士之选留者。其选也以诗文。其教也以诗文。此论切当而他无事焉夫用之为侍从。而以诗文。犹之可也、今既用之平章。而犹以诗文。则岂非所用非所养所养非所用乎。旧制固不敢议、而就中有以为之处焉、亦无不可者、诚宜于其选也、必择夫心术之正德行之良、资性之聪明、文理之通顺者充之、而即教之以翰林职分之所在、如一在辅德、则教之以正心修身以为感动之本、明体达用以为开导之资、如何潜格于其先、如何维持于其后、不可流于迂腐不可狃于曲学虽未可以言尽、然日日提斯、日日闻省、则必有知所以自求者矣、其一在辅政、则教之以国家典章制度、必考其详、古今治乱安危、必求其故、如何为安常处顺、如何为通变达权、如何以正官邪、如何以定国是、虽难事事预拟。亦必当有槩于中也。于是乎教之以明解经书、发挥义理、以备进讲、教之以训迪播告之辞、简重庄严之体、以备代言、教之以错综事理、审究异同以备纂修、而应制之诗文、程士之文艺、在其后焉、面命而耳提之日省而月试之、养之既久、则拔其尤者留之翰林、既留之后、仍以旧业日加淬励、阁臣时时督课、与之讲论试其所有之浅深、观其行履之实否、比其久也则又拔其尤者而登用之、如此庶乎相可得人、相业必有可观者、翰林庶吉士固未尝不可也今也止教诗文、更无一言及于君德治道、而又每每送行贺寿以为文、栽花种木柳以为诗、其沿为故事久矣羣天下英才为此无谓之事而乃以为养相材远矣
　　○论考察【察典】
　　国家仿虞廷之制文官三年考满、三考始论黜陟、然朝觐考察、既有所汰而在任又有死亡丁忧事故去者、则安得便有九年满者补之、故后又有推升之例推升之例行。于是九年考满者鲜矣。然前朝官尚久任、三考尚有其人、又后久任、之法不行、固有未及三年而升者焉、葢四五任未一考、而况三考乎、其九年考满者、间见翰林史官卫经历等、而余不复闻、然亦止有升而无黜、是考绩黜幽之典废。此考察所以不能无也。然法不能无弊、而行之既久。其弊更不可胜言乃遂袭为故套、无复置议者、此士风日败、而治理所以不兴也、自今言之、以六年之官而考于三二人。以六年之事。而核于三二日。则岂能得其善恶之真所以毁誉肆出。飞语中伤。而行事者遂以为据。大奸任其弥缝。小过取其塞责。十分曾无一二之实。此一弊也。六年之间。其考满者率加以美辞又数升迁有至二三品者。而考察之时。乃又以原官指摘而黜谪之。夫使其不肖。固当处也。乃何以加以美辞。此论公当使人无辞又数升迁既加美辞数升迁乃何又以原官黜谪之先后不一。自相矛盾。非所以示劝惩于天下。此又一弊也。每考察时所去之人。前后不相上下。其数未足、则必取盈。其数已足。即不复问。天下岂有六年之间。不肖者皆有定数。其为苟且了事可知。此又一弊也。考察各衙门皆须有人。如此衙门已有人矣。遂不复动。曰难为他衙门也。如彼衙门无人。亦必以人实之曰。柰何空此衙门也。夫考察本为去不肖也。使不肖者多。不妨尽去。无不肖者。不妨不去。而所为乃如此徒使不肖者徼数年之幸。而贤者受辏数之苦。此又一弊也惟其如此。遂使考察之时不肖者造作言语鼓弄风波。倾陷善人此是大弊政以图衙门有人而可以免已其善者则畏缩而无以自藏。葢非惟不能去不肖。而尤以长人不肖之计。伤贤者之心。此又一弊也。被黜者既不许辩。科道紏劾不公之例又复不行。遂使奸权于此行忮害之毒。然当今此例通融者多矣以为此乃死局禁锢终身者矣。乃以平日所憾所忌所异巳者。推入其中。使抱没齿之恨。而不得再见天日。以此人视考察。如必不可脱之囹圄如万丈必不可出之陷穽。惟恐推其身于此。葢曰平日之蹭蹬贬黜。犹可言也。一推身于此则不可言也而承奉权奸、无所不至。惟恐少忤其意而施毒于此焉、是以朝廷瘅恶之条。徒为权奸作威固党之具。不惟临事行其倾陷之计。而平日犹持此以为吓制之机。使朝臣垂首丧气。无复志节。皆繇于此。此又弊之大者也。嗟乎其弊一至于此、乃国家亦何利而为之、今宜以黜汰之事。令考功司河南道行于、三六九年考满之时。于理为得。或曰　祖宗九年议黜、三六年不为早乎。曰九年者。既百无一人焉。而三六年又不议黜。将遂无黜陟之典平。且考察有不一载而去之者矣。三六年议黜。不有愈于不一载而去之者乎。且彼一人也考功一司官考之。又总之于堂上。河南一道官考之。又总之于堂上。耳目既多。实自难掩。又非一日而了。乃得以从容体访审核是以众人而考一人以数时而完一事。复者复、升者升、黜者黜谪者谪、事自精确、必不至于亏人而是非大相远也、然方今有缘事参罚不得上考籍者则又如何葢考察畧而考满详考察粗而考满精考察暧昧而考满明白考察匆剧而考满从容。较而言之自知矣。然又有未及三六九年考满。而改节恣肆者则考察亦不可无但不必定在六年。只偶一为之。去其太甚者数人示戒而已。其有被害亏枉者。许人指言研审得情。仍为昭雪庶小人不得施其溷。飞语不得遂其谗、奸人不得终其毒。日日考焉恶者不得徼六年之幸。人人自考焉。善者不至恐辏数之及。何不可者。独柰何必舍精而事粗。舍详而事畧。舍明白而事暧昧。舍从容审核而徒事于匆剧卤莽者也。
　　○再论考察【察典】
　　大明会典、凡官员任满考核、及朝觐考察、各有定制若因事考察、间一举行、无常例、然在　国初未有也、正统元年、始奏准两京五品以下官员、从本衙门堂上官考察、如有不才及老疾者、本部验实具奏定夺景泰三年奏准六部等衙门堂上官考察各属主事等官才力不胜者降典史、老疾官冠带致仕、天顺八年、奏准本部都察院会同内阁考察在京五品以下文职并在外布按二司官、有不公者、许令科道官指实劾奏、南京各衙门照例考察、有不公者令南京科道官劾奏、成化四年、令两京文职堂上官曾经科道紏劾及年老不堪任事才德不称职者、各自陈致仕、取自　上裁、五品以下官、本部会同都察院及各堂上掌印官公同考察年老无为贪浮酷暴者革职、弘治元年、令两京五品以下官、照例考察、其被黜之人有造言生事、摭拾妄奏者、发遣为民、十年令两京官照例考察、然皆十年一行。亦未有一定之题目。一定之处分也故事当考至弘治十七年、始令六年一次考察。遂至今为然。然事例有八目、曰科、曰贪曰酷为、民曰不谨、曰罢软、冠带闲住、曰老曰疾、致仕、曰才力不及、曰浮躁浅露、降调外任、法可谓密矣、乃行事者不体朝廷之意、而皆袭为含糊暧昧不明之说、曰贪而已、更不列其贪之状、曰酷而已、更不列其酷之状、曰不谨而已、更不列其不谨之状、余皆然、徒加之名。不指其实。不止罔者无以压服其心。即当其罪者。亦无以压服其心。何者未有以明之也然此有二弊焉。访之不的。知之不真。若明指其实。则不符者多矣。此其一也。内阁部院之臣。于内有所私意中伤。若明指其实。则必将以无作有。以轻作重。私害昭然在人矣。此又其一也。夫是以止加空名。而不指实事。使天下徒有骇疑而不得其故。言官纵欲指谪而不得其端。遂苟且了事之图、氓权奸倾陷之迹。文襄此言葢有所指便已以残人、假公以威众、莫甚于此也、而朝廷法度、可如是举行、天下人才、可如是摧折乎、今诚宜于考察时、令部院官务核名实、某也贪必列其贪之事、某也酷必列其酷之事、某也不谨必列其不谨之事、余皆然、明言直指、与天下共罪之、而又申饬　先朝有不公者、科道指实劾奏之例、则庶乎私意中伤者、不敢公然肆其所为而其平日体访、亦必务详慎的确、不敢卤莽塞责、以自取罪戾、斯不惟于惩汰不肖之中、存爱惜人才之意、而公道昭彰、人知劝惩、治理其可兴矣
　　○论海运漕河【海运漕河】
　　国家财赋、仰给东南、漕粮不至、则京师坐困、然漕河甚可虑。年年淤塞。年年修筑。为功促迫。劳费已多。又不的当。而挽运犹阻。此其一也且一衣带之水。筑之甚难。决之甚易。通之甚难。塞之甚易。意外之防犹不可忽。此又其一也。予昔当国时、念此至深。乃计通海运、非元之海洋中运也。文襄公事事欲为长计海运若成其利不细乃边海一道商贩私往来者。自淮直达京师一风之便数日可至既不患于迟延。而较诸漕河挽运。且省无穷之力。况海运既通。则漕河自可安心修筑。不至迫促而罔功。奏功之后。二路并运。脱有一路之阻。亦自有一路之通。京师可以坐俟无忧。且国计既不专恃漕河。则意外之防可弥所。以伐谋者即此而在此万年之计也。先是予议开胶河。葢前人曾为而未成者开此则自淮入海直达天津甚近乃差科官往勘、有司者胥谓难成、然恐拂予意、不敢言、予审知之、即贻书科官曰、吾所为开海运者为　国也。独柰何以难成之事病　国乎。既不便即已之。予固无成心也。然粮运可虑、其语诸有司、当更思所以为计者、于是梁廵抚梦龙王布政宗沐胥以揭帖报予曰、海边一道乃商贩私通往来者。自淮抵京更捷。且边海不险又不费修筑。甚便可行。予闻甚喜、即令奏　上、予力主持行之、二君区画周详、措处停妥、造舡坚好、诸事完备、海运遂通。刻日而至。人皆快之、会予去位、当事者务反吾所为、随议罢所造海舟、弃之无用、沿海诸备皆废可惜也然此计终难寝当必有为　国谋忠者、姑书记之舟行安得无失固不独海运也当权其利多者为之耳□议罢海运者谓偶有六七艘之漂溺也然昔漕河泛涨冲决时。曾以百万石委之泥沙。讵翅六七艘哉。闻之山东边海人云。海行须有节次。惟海人知之经畧者亦曾设有海人。乃运官专其利不用。故溺今海运不行海人犹商贩往来无患独无粮船耳予闻而三叹。夫不求弊之所在。而徒因噎废食。纵他日必有行时。然又劳费一番矣。
　　皇明经世文编卷之三百二终
　　●皇明经世文编卷之三百三
　　华亭陈子龙卧子　宋征璧上木　徐孚远闇公　李雯舒章选辑
　　宋征舆辕文参阅
　　殷文通公金舆山房稿（疏　序）
　　殷士儋
　　◆疏
　　远夷谢恩求贡疏
　　议定进贡人数以处夷情以苏驿逓疏
　　覆侍郎王希烈题正三皇礼典疏
　　○远夷谢恩求贡疏【远夷求贡】
　　济南白边华泉以文章显于鳞正夫并起一时为极盛矣
　　主客清吏司案呈该总督三边王崇古题、土鲁番、新王子马黑麻速坛兄弟九个、因旧土鲁番马速巳故、沙王子是远房伯叔、不该做王子、伊兄弟系亲支、该做土鲁番把马速王父子俱绑在牙儿坎地方去了、亲王子马黑麻做了、各差夷使赍本、赍带方物进贡谢恩、节行到司、查例分别进存人数、核验方物造册具呈、原差正使五名、随从四十五名、据呈分别定拟番主马黑麻谢恩问安二事、止并正使一名、随从七名、琐非等番主共并正使一名、随从七名、共一十六名、起送间、据各夷使、屡具番文、告称各番主、俱因新立谢恩、通名尊敬天地、祝赞圣人、乞通行起送、各申番情再三乞求、共准二十五名、特为奏诸、甚至流涕、审据情词、名正义顺、直拒之恐拂其情、径起之有违常例、况夷使执称奏请、情不容抑、臣复思各夷兄弟五人、各据一方、自立为王、各遣夷使纳欵、似有分据其国。不相统钤之迹。若止容其一人之使入进。则众必起争忿之端。若止容马黑麻与其兄二人之使。恐其余三人。必相疾怨。此系番夷离合向背之机、事出异常、难拘往例、伏乞圣明俯察夷情、矜念地方、敕下该部勘议、允增马黑麻兄弟五人、正使各一名、裁酌随从、仍乞严谕、以后五年进贡、止许马黑麻、其余番主、不许妄行援扰。定拟正副使随从名数。不许随带妇女。若多余者驱阻出关。不许借以存留。多添人数永为遵守。庶情法两全、恩威并着矣等因奉　圣旨礼部知道、钦此查得嘉靖二十五年正月内、该陕西总督镇廵等官都御史王珩等、题称马黑麻速坛、始因沙州种田。意在抢掠。被逃夷泄漏机谋。乃逓番本求贡。该兵部复议移咨、总督镇廵等官、再行译审、前项夷情、果出输诚纳欵、查照旧例入贡之期、夷使之数、遵奉举行等因、节奉　世宗皇帝圣旨、马黑麻速坛、踵习父兄旧恶、包藏祸心、今又结亲瓦剌、阴据哈密占种沙州田土。意在内侵。止因谋泄。遂尔投降。原非本意。姑且俯顺其情。照旧规。容其入贡。钦此、至嘉靖二十五年六月内该夷使客列等八名、各备方物赴京进贡、巳经本部查例题赏讫、又查得嘉靖四十五年三月内、该甘肃廵抚都御史戴才等、题称土鲁番王沙速坛、因抢达虏射死、伊弟速坛马速新立为王、比例求贡、该本部复议速坛马速新立、即求入贡、比之马黑麻速坛、阴据哈密、悔罪投降者不同、相应俯顺夷情、容令入贡、但西域种族繁多、若一槩狥其请求、不无骚扰糜费、今后其余杂番旁族、原定常贡年分、方许验放、不许妄援此例、以滋冐滥等因、题奉　世宗皇帝圣旨是、钦此至嘉靖四十五年六月内该夷使满剌阿力马黑麻等、八名、各备方物赴京、进贡、又经本部查例题赏讫、今据马黑麻求贡事情、大略与前例相同、而兄弟一时并贡、则前所未有者。且所议起送人数、亦属太多、呈乞酌议上请、案呈到部、看得各夷入贡、原有常期、亦有常数、所以明中朝一定之法、杜远夷无厌之求、其例至严也、土鲁番五年一贡、乃其定额、先年马黑麻速坛、以谢恩求贡、一时俯从、遂至速坛马速、缘以为例、巳称滥矣、今马黑麻为众拥立、首循此例以请、尚属有名、而兄弟五人、并求遣使。其渎滥则为巳甚。据该总督镇廵等官、反复驳勘、阻拒再三乃有是不得巳之请、葢无非为夷情虑、为地方计也、但旧有之例、势既难阻、而滥贡之端渐不可开。节该本部题请申饬、诸番不许妄援、意正为此、使今所求皆遂、则岂惟本番后复为例、而各边诸夷。转相传效。且将有不胜其求者。所据兄弟五人并贡之请、难以议允、即马黑麻亦止宜许其谢恩、至问安一事、亦所当裁、合无恭候命下、容本部移咨该督抚衙门、再为议处、马黑麻止许以谢恩入贡。仍定正使一名。随从七名。方物悉照旧例。不许过多。其兄弟琐非等极力抚谕、悉听彼中。从厚处赏阻回。果能如议即将马黑麻之使。起送前来。如或念各番恳请之诚。守候之久。万不得巳。亦须另议具奏。以凭覆请。或将马黑麻之使。为首分别正从。如此处分最为停妥而诸兄弟必不愿也其余兄弟。各附一使。准作从数。不得仍议正使名色。以图并遣。其方物亦宜照数减省务令国纪严明、夷情慑服、庶不失为驭远之常道也、
　　○议定进贡人数以处夷情以苏驿逓疏【夷贡人数】
　　主客清吏司、案呈卷查女直夷人进贡、近年事例、在海西者、原额止一千名、在建州者、额止五百名、每年进贡一次、陆续赴京、贡毕回还、本司提督会同馆主事一员、同兵部该司主事一员、验包后、给与勘合照依事毕、先后起发、其伴送员役原奉本部题差、通事序班后、缘差者不称、题改兵部选择廉能千百户等官、伴送钦遵去讫、近该兵部、咨称据车户张保等、告海西夷人来贡、先年因夷性凶野、在途聚众抢掠、扰害驿逓不能禁止、蒙抚按题准事例、以一百名解发逓送定规巳久、深得便益、岂今各夷生奸、止欲二三起合伙希图乘机为患、伏乞移咨礼部、贡毕回还、查照原来起数、陆续发行、庶便应付等因、兵部抄出海西女直夷人、都指挥那吉哈等、奏奴婢先在永平府驿廪粮米饭、都不与吃、马不与骑、又差人马解着奴婢们步行去了、奴婢们苦楚无伸诉、今可怜见比照高丽事例、差序班伴送回去、路上不得陷害、奴婢得以安生行走等因、奉　圣旨、该部知道、钦此备行到司、巳经本部议处覆咨兵部转行、外查得陕西洮岷等处番族、每三年一贡、每族量为起送数名、其余存留在边、听赏、及查正统三年六月内、该本部题照先年陕西临洮府等处、免人赴京事例、行移四川镇守总兵官、并四川布政司都司转行所属卫所府州县今后遇有国师禅师、僧官剌麻僧免其来人赴京、将所进马匹、辩验明白、径自具奏定夺给赏、庶免沿途劳扰、奉　英宗皇帝圣旨、马匹随他进贡、至京人只着紧要的来、其余不紧要的、不许来、庶不往复劳扰、钦此、又查得四川番僧、近该本部建议、每三年来贡、一次、每次该一百名、以上者起送四员名到京、三百名以上者、起送六员名到京、五百名以上者、起送八员名到京、余俱存留听赏、奉　圣旨是、钦此、又查得各处进贡夷人、俱有到京存留之数、惟兹女直夷人、一千五百名、尽令赴京、况又一年一次、人数既众、岁远弊生、虽贡还每以百人起发、难保沿途无扰。虽该部每次择人护送、难必应付尽敷。及今不处、恐贻患将来、有难救正者、相应酌议题请、臣等看得女直夷人、每岁一千五百名、尽令赴京进贡、余无存留在边非惟驿逓苦于应付、而夷人尽求供给得所、委属艰难、相应酌处、恭候命下、移咨都察院转行、辽东抚按衙门集、审该镇官吏、及知夷情伴送员役、从长计议、务期妥帖、两不相妨、可行永远、自隆庆五年为始、每年仍准海西一千名、建州五百名、每名进马一匹、照数验收、无容别议、但每起十名内、量起送几名、各照卫分多寡、或佥紧要头目、斟酌便宜、立为规则、就令类赍众夷敕书、赴京听验。照例题赏。其存留在边夷人。如各边例。给与口粮等项。量加宴劳、省谕守候待到京各夷、同伴送员役、领赏回日、廵抚衙门委官照验、一体给与、如此则进贡人数、既无损减、而朝廷赏赐、亦无所遗、在驿逓除骚扰之苦。于夷人免往返之累。且京师之糜费、所省不赀矣、奉　圣旨、这进贡夷人起送存留名数、着该镇抚按官酌议停当具奏、
　　○覆侍郎王希烈题正三皇礼典疏【三皇礼典】
　　查得嘉靖二十一年、初建景惠殿于太医院、以祀太昊伏羲氏、炎帝神农氏、黄帝轩辕氏、配以勾芒氏、祝融氏、风后氏、力牧氏、而祀历代医师于两庑东庑、僦贷季天师岐伯、伯高鬼臾区俞跗少俞少师桐君、太乙雷公马师皇伊尹神应王、扁鹊仓公、淳于意张机、西庑华陀王叔和皇甫谧枹朴子葛洪巢元方、真人孙思邈、药王韦慈藏启玄子王水钱乙朱肱、李泉刘完素朱彦修、凡二十八人、岁以仲春仲冬上甲日、遣礼部堂上官一员、行礼、太医院堂上官二员分献、今该本部右侍郎王希烈题、乞　圣明裁正渎祀、要将太医院景惠殿、每年钦遣大臣致祭三皇、及配位勾芒祝融风后力牧、欲行厘正、改祀先医以重典礼一节。臣等谨议得三皇为帝王之祖、道德之宗、继天立极、功在万世。我　世宗皇帝、遵奉　圣祖旧制、既建庙于都城之西。复设祀于文华殿之东。俱以三皇为首。以明正统道统之有自。厥旨深远。自后先帝偶因太医院相沿奉有三皇小像、旧庙颓圯、传谕修建奉祀、而当时礼臣、急于承迎、略于稽度、乃因陋就简、创立祀规、遂以三皇大圣、祀于医师之中、勾芒四佐、配于医院之侧、殿名景惠、祭遣部臣、典礼不协于常经。祭义似涉乎渎祀。向蒙遗诏、谓郊社等礼、各稽旧典、斟酌改正、俱巳次第奉行、而此独未经厘正、似为缺典、今侍郎王希烈因奉钦遣行礼、思惟其故、心有未安、是以有此论列、深得　先帝严祀三皇之遗意、相应俯从所请、合无今后太医院三皇四配位之祭、当从罢免、止以两庑医师僦贷季天伯等二十八人、合祀于一堂、照依世次南向东西序列、每年仍以仲春仲冬上甲日、遣本院正官行礼、祀典既非三皇则堂宇名殿、祭用太牢、俱非所宜、合无以景惠殿、改名先医祠、其祭品用羊一豕一、簠簋各四、笾豆各十、爵禄酒盏十篚二帛二、其祝文行移翰林院改撰。以便举行。庶三皇之祀不渎。先医之祭不废。典礼可清。而神人以和矣。
　　◆序
　　贺宫保大司空镇山朱公考绩序
　　送协理戎政大中丞二华谭公还朝序
　　贺太子太保户部尚书熙斋高公序
　　○贺宫保大司空镇山朱公考绩序【治河】
　　国家仰河以利漕。然河亦数病漕。嘉靖间决漕者八、而最后乙丑秋尤甚、初漕自徐沛而北资于山东诸泉、南则资于河、达于徐吕二洪、顾南地高、河渐北徙、繇新集者、既淤。独庞家屯在耳。至是庞家屯亦淤。而水泛华山。入飞云桥。往往股拥沛地。湛昭阳湖。于是漕渠坏矣。　先皇帝以为忧。咨谋在庭。谁当又之者。佥谓朱公当能。则命公往。公往率四部中丞绣衣都水使者。按行系舟林抄。随凫上下。率弥漫不可辨安得所谓故渠者疏之也人为公言。先治河上源。如新集庞家屯。令水有所泄。则漕渠可复。公计治上源。宜发卒五十万费不下百五十万即具卒矣。不能操舟没而取也。河性湍悍土疏善隤。旷日凿之。而淤之不盈一朝。野无青艹。方喁喁告病、而久顿大众、岁月不解、以几万一之功。非策也。惟漕渠填淤百万粟胶淮不进。顷独恃　主上威灵、道昭阳湖可达耳、潦水既尽、胡陵之陆可荡乎、又度非十二万人不可治之如昼脂镂氷。费日损功。终为河伯除道。非我所有矣。公素闲国家故事。问父老先中丞盛公未就渠安在驰往视之。从南阳直东抵夏村。又东南与留城故渠。会渠竟百四十一里。所未达者四十里尔。厥土坚厚。度河所不能决。而道复径可漕。惟鲇鱼薛沙诸泉颇侵之。计杀其势。宜得无潦忧。且为渠用。诚发十万人治视。曩画脂镂氷之策犹易耳。渠成万世之利也。乃上疏言。而言者以为不便。　天子遣使者。按视使者还言状。上益信用公。令遂成之。公乃授水工。画昼夜。庐夏村督之。竟成新渠。如疏指矣。然后堤马家桥。遏河流之入沛者。尽入秦沟。而瀹故渠。起留城。迄境山五十里。疏支河杀薛沙二水之势者。九十六里。建坝置闸。厚堤密树。诸可以利久远者。甚周。凡十阅月告成功矣。　天子嘉赏。特陟宫保。无何公亦三载考绩始乃舍畚锸修礼仪。都水六使者。持觞上寿。征言殷子、殷子曰、巍巍乎禹之功也、以无事为神矣。贾让上策、不与河争地、无事之说也。今公避河而就漕。卒之河自稳流。而民不告惫。无事之功也。人皆知有事之功。故知朱公善治渠。不知善治河。黄河北徙则复河故道矣今河之可忧在日徙而南也余因忆先民言黄河北徙。国家之福、独琼山丘公不然。谓国家漕渠。本不俟河。而河性不常。一旦复去。反更病渠。乃其言信矣。今自司空渠成。一摈河不用。曷尝一日患涸哉。独如向之人。按求故道。虚靡庾帑。漫漶支离。涓滴亡补。江南之委输。岂太仓有也。夫为天下治者。亦如是。善治水者因水。善治天下者因天下。相机制宜。而群生沐膏濊之润矣。今　天子召公还内。新倚毗公。公其有以酬天下之暍思哉。始公长余东土臬事、晋左右辖、又持宪抚我东人、东人尸而祝之、余为叙大政数事、兹复纪公水政、众人取平万物以生、淑淑渊渊。君子固不可测也。余方从史臣、纪　先皇帝。若乃书河渠。备一代故实。以公鸿硕。宜自为之矣。
　　○送协理戎政大中丞二华谭公还朝序【戎政】
　　人臣于国家之事、莫难于以身任之也、能任则危机伏于前、而不移、浮议作干后、而不夺、其究也事定功成、而国家蒙其利、然使才不副志、未能灼见其利害之所在、而遽任之则或至于偾事而罔功、适足以履危机、快浮议、而吾身无以自容于天下、任事之难如此、古称赵营平老成善谋国、世所传者、坐困先零上便宜疏数事而止尔、而不知其经画前定。处之裕如。为国任事之心。葢有当时所不及闻。后世所不及载者。斯其人可以危机浮议动哉二华谭公性沉毅。晓畅兵事。夙负经世之略。往岁闽越事倭。尝屡着奇绩。旋以望移蓟镇开府。公至镇。即按行塞上。慨然谓将佐曰。予尝谓南人治南北人治北葢风气性习殊也吾今而知南北之势异也秣马砺兵亲援枹鼓角胜负于呼吸者宜于南坚壁清野设奇固守先为不可胜以坐制侵轶者宜于北虏在我目中矣。即日图上方略。谓蓟镇近在宇下。士马虚耗。岁縻大司农且百万。缓急实无可恃。葢戍边之士聚。则力强而备疏。散则备严而力弱。虏势如疾风迅电。不可向遏。彼出其长技薄我。往往得志。此失地形之过也夫负嵎之虎、人莫敢撄、十仞之雀、弹者却步、踰险也、蓟镇天险。柰何弃之以与虏共。莫如择当路塞兴。筑墩台具蔺石布渠答堑垒木樵贮弓矢火器其中虏至则据高收保扼之使不得过暇则依止耕作。渐复屯种。如此庶内地得以休息。行之数年。边境充实。然后议战议守。惟吾所欲。此诚以逸待劳。万万必全之策。不然患未巳也。于时上嘉纳其说。大兴版筑之工。东距山海。西连居庸。亭鄣斥堠。远近相望。寻有以隃度阻公者。公益慷慨不顾。日椎牛酾酒。分番休士。曾未踰时。而金城雄峙。屹然改观矣。乃又广招募。勤简阅。奋壮猷之先声。越拘挛之故见。积弱骎瘳。人有固志。会虏拥众匿塞下。睥睨者久之知不可犯竟引去由是朝廷始克明公之功。而隃度者。叹服以为不可及。公则虑周日戒。愈饬愈毖。而戎政之命下矣。尝闻君子抱斤弛之才。建掀揭之绩者。顾其时。亦有遘会焉。当公之修筑也。边储告空。士不宿饱公为植廵功。且抚且役。较营平时。难实倍之。然考营平便宜疏上。尝再见谯让。至累疏争之始决。公吁谋朝陈。暮即报可。调度经营。一无中制、计所遘会。则什伯踰之矣。向使非公以身任之。内怵外嚣。偷得避嫌之便。而亡后咎余责。谁与成此功邪。古之大臣在边鄙则边鄙重。在朝廷则朝廷重公知北事异于南亦尝有以营事告公者乎。拥大纛制阃外。赏捐千金。而罚轻衅鼓。苟利社稷。专之可焉是故其展布也、易。营卒坐食县官。半多亡赖。宽之则玩愒滋深。急之则怨讟易作。动见掣肘。即约束无所施。是故其振刷也难。昔李光弼始至军中。壁垒旌旗。精彩皆变。彼光弼信善将兵。然仓卒临之。岂遽能起衰废于俄顷哉。良由威望之在平日者。有以慑服其心故尔。公策勋南北。威望焯然。在人耳目。天子方甚眷向之。故管制初新。不以他属。而以属公。公感激益深。则任事当益力。出其屡试屡效者。抗皇棱。作六师。以称明主倚之意。其不可信乎。其不可信乎。诗裳华之雅曰。左之左之。无不宜之。右之右之。无不有之。维其有之。是以似之。公之谓也、继公开府者。为白川刘公。与公从事。强场甚久。谓公还朝有日。则以书问言于余。余既雅慕爱公。而又重刘公请。于是乎言。
　　○贺太子太保户部尚书熙斋高公序【司农】
　　熙斋高公、为户部尚书、六载考绩天官卿、以闻上嘉之、锡赍骈蕃、先是有特命加公太子少保、至是复荷温旨褒奖、晋秩太子太保云国朝监前古三公不备官、太子师保、及三孤为文臣之极、尝以待名德耆旧不轻授、非左右毗赞有大勋劳、则列卿九载奏最、始得与、寔异数也、　皇上神圣、百司奉职、救过不给、一不当任使、恩威叵测、大臣日惴惴、历再考无谯何葢鲜、而户部职度支、称塞尤难、或一岁数易、故自嘉靖改元、尚书在户部最久、上眷顾最深、荷殊遇跻崇阶耳目所覩记、公一人而巳、燕赵当圻服、密迩德化、名世翊运、夙号多贤、今文武绅绂布列朝着、足彰一时之盛、乃闻望德业、八郡士咸首推公为表仪、兹岂非扶舆间气所锺、膺昌炽之会、而杰出者与、按周礼地官曰、司徒掌邦教、夫十有二教、乡三物五礼六乐、宾兴饮射之典、今悉隶大宗伯、而户部所领、贡赋泉粟出内、本天官司会、太府诸属事、视司徒所掌稍异、然班秩得次冢宰、固地官阶也、　高皇帝初定天下、尤加意是任、至垂诫令甲、惟恐参以匪人、其慎重如此、公奋迹近甸、于民隐吏弊、罔不周悉、自左右侍郎、总督太仓、兼理西苑农务、协赞部事、至尚书先后十载矣、凡闾阎赋役艰苦、边饟急缓盈缩、征榷通塞利病、供亿品式剂量、匪直熟于见闻、而委曲详密。参互钩稽。具有区画。比岁诸省被菑转输不继边警告棘、养兵之费倍益恒额、又县官供需取办、贾人应受直度支方蚁聚以待、帑藏无见储、加赋豫征、既虞骚动、一切权宜、条格率从议寝、计靡所出、赖公调停其间。仓猝筹应。属吏受成分理。幸无乏。兴沮格之谴。间有怠偾。公即疏名劾斥有差。虽嫌怨勿恤焉。迩者上疏陈会计之数曰户部岁入民运。及征榷额课。不过二百二十余万。各边主客兵食岁例。及京师百官六军奉给。内府供应祈祀诸需、予平贾岁费。当三百七十万有奇。出浮于入。此言闻之熟矣军兴烦费司农何以支持岁月常一百五十余万请申饬边臣。核实用。究侵冐。以怀永图。因条列定经制。便宜数事。皆得报可。公温恭笃恪、简在有素、故就事极论。虽恳切直致。不以为迕。夫君臣相遇。从古难之。诚不夙孚。或徒欲危言激辞。冀有转移。殆目论耳。　皇上总揽独断、臣下贤不肖洞詧无隐、惟于公信之深、任之专、言听计从异数洊加、莫与为比、公感不世之遇、夙夜匪懈、军国至计、昔人所称、因其势、循其理、以其渐微为之节赞、敛财以邦经、赞制用以邦式、皆将次第施行之此其会千载一时也、余喜观明良之遇、知穷变通久之机。在是也。敢预颂公所以酬主恩慰天下者。窃为斯世斯民庆。
　　皇明经世文编卷之三百三终
　　●皇明经世文编卷之三百四
　　华亭陈子龙卧子　徐孚远闇公　宋征璧尚木　李雯舒章选辑
　　汤涵公瑾参阅
　　刘带川边防议（议　书）
　　刘焘
　　◆议
　　抚赏
　　修边
　　摆边
　　战守（此为宣大三关言也　战守机宜）
　　战守（此为蓟镇言也　战守方略）
　　操练
　　哨报
　　器械
　　○抚赏【三卫抚赏】
　　尝谓犬羊之性、不可以理驯、抚赏之例不可为上策夫蓟镇既以属夷为藩篱。则知抚赏之不可废也。抚赏既不可废。则知抚赏之不可滥也。夫　祖宗立法、抚赏有时、抚待有地、自蓟镇言之、喜峯口其贡路也每年　圣旦年节、二次来朝、当其入贡之期。验放者三百人。而诸夷云集口外。不下三五千人。各设酒席以抚赏之。分别尊卑。其赏有差。抚镇在上。诸夷列下。宣布　朝廷恩威。宴赏巳毕。其贡者贡。散者散。此抚赏例也。各口原无抚赏之例。而各口之抚赏者。弊也。非例也。盖将领欲遂其科敛之私而当事者又中其恐吓之计此抚赏之所以通行也凡廵抚初临地方。虏情未必尽悉也。各口提调等官。即行申请。本口见有属夷若干。叩关求赏。要行作歹。乞请明示。而当事者恐有疏虞。不敢不为之准行。及至批文到手。又行申称。欲行抚赏。原无银两。剥军媚虏兵日益困虏日益骄合无军粮内量为扣泒。而当事者别无区处不得不为之准行。既准行之后。其弊可胜言哉。此各口抚赏起例之由也。相沿以来。科敛愈巧。滋弊愈深。虽有善者。亦无如之何也。不然。众口铄金。少有不虞。皆归咎于不赏之过也。时事严明。孰敢独执其咎、后来渐置官簿。立为常典。其失愈远。救药尤难。迩来又奏请官银二万余两。以为抚赏之用。是盖益之以二万也。立法至此。极之弊也。何也。各口抚赏者。弊也。或科敛之多者。被人告发。坐赃问罪。盖以各口无抚赏之例。在昔也禁之而犹长奸。今则倚例为奸。后将曷极。各口既该抚赏。则处处皆喜峯口矣。诸口既开。不知将来果能塞乎否乎。三卫抚赏最为烦杂盖以夷种各别增减无准耳数十众临边妄传虏中三语即行讨赏大者金币下者米面之属此如悍丐焉不操捶而前其肯退乎夫夷人既知发银以行赏。在彼以为应得。平日不来者亦来昔之住牧者违今之住牧者近引类呼朋是以抚赏为聚寇之地耳假如春夏二季。二万之银巳尽。各夷之欲不满而作歹之言犹昔。时当防秋戒严。乘势恐諕再行奏请银两以抚赏乎。抑将照前科索以抚赏乎。至此吾不能为谋也。就使二万银两。果足一年之用夷无反侧之心。不知北虏之来。在彼果能御之乎。抑将遁之乎。各夷虽不为虏乡道。则穷者乘机以掠。富者卷幕而迯。不知能为吾出力否乎。将欲借彼哨探。不过倡为北虏声势。反中挟求之私。不知迩来之报果实乎诈乎。至此则以二万官银。又置之无用之地耳。地方利弊、曷敢尽言、看得本镇相袭抚赏之弊、不可救也、各口抚赏之例、不可开也、查照旧规、随机应变、顺则抚之、逆则逐之、不恃抚赏以自弱、不幸边功以自私、阳顺阴逆、虏之情也、制御羁縻、我之法也、若专以抚赏为奇策、则蓟镇可以省养军之费也、不然又费粮以养军、又费银以抚夷、恐中国之财力、不应如是之耗也、吁、养军不能战、则其扣粮以抚夷也亦宜、虽然、三卫之夷、固以抚赏为利于中国、而中国假抚赏以利于夷者亦众矣、后日成抚夷之功者吾不敢与焉、
　　○修边【蓟镇修边】
　　尝闻长城之设、古为无策、我朝　祖宗以来、未闻有修边之事、而亦未闻有胡虏之强、夫何数年以来、修筑益急、而虏患益炽、稽之宣大工完之后、失事者屡矣、是果墙之不恃耶、宣大之墙不足恃、则蓟镇之墙不可修、蓟镇之墙不可缺、则宣大之墙不可弃也、今宣大巳成之墙、弃而不守、蓟镇未修之边、从而创筑愚不暇不为宣大详、请自蓟镇论之可乎、夫蓟镇东至山海、西抵居庸、延袤二千三百七十余里、今十区所议、工程二万九千五十八丈。以步而筭之。止有七万九百一十六步。每三百六十步为一里。止得二百余里。尽数通完。未得十分之一。则各区无墙者。尚二千余里矣。纵使修完。每步一军。则巳用八万之众。沿墙列守。亦未得十分之一。则各区未守者。尚有二千余里矣。中间险夷异势。蓟镇逼近京邑边墙不可不修然自有墙以来夷虏临边军士据墙以堵回者绝少非出塞迎击则入口截杀耳固知边墙不可不修而亦不可恃也所修者固为极冲。而不修之地。尚有冲于原议之外者亦多矣。该镇所恃者不在于内口墙垣之险而在于外口重山之险万一属夷勾引而来。跋涉千里。登越万山。及至关下。中国繁庶。巳在目中。一线之墙。岂肯空回。况乎地视墙。墙固为险以山视墙则墙亦失其险矣而况二千余里。未必尽皆有墙者乎。墙虽可恃。军数不足而况未必尽皆有兵者乎。纵使有兵以守墙。况山势原非平漫。则山高而墙卑仰面而受敌者亦多矣夫修边以防零寇可也。恃之以御大举不可也。为今之计。抑为省修墙之力以行操。省修墙之费以行赏。操久而艺精。赏明而众劝。与其疲劳于泥水之中。孰若驰驱于金鼓之下。免其抬土运石之苦。而付之以弯弓驰马之事。其转移之机甚易。而操演之劳。亦将不以为苦矣。今也春夏专于修墙。而气力精神。消磨巳尽。防秋之时。聚而为兵。不知孰为行伍。孰为号令。且气竭而力疲。艺生而胆怯。是故鼓之不进、金之不退、自守且不能支而望其迎锋以遏虏乎、苟能罢修边之议不必推牛享士而力可全也、不待投石超距而气可鼓也、驱之以战可胜也、限之以守可固也、至是则有墙可也、无墙亦可也、愚故曰修墙不如蓄锐、
　　○摆边【蓟镇摆边】
　　夫摆边所以防秋也、画地而分之、沿墙而守之、孰不以为奇策也、若不量其地里之远近、山川之险夷、分布无方、调集尤难、是以千里之墙。为诱军之地耳。及查我朝边防。花马池之边、平地设墙。内蔽宁固。此可守而可摆者也、至于宣大则设墙于山。其地利又不同也。愚不暇为他镇详、请自蓟镇论之可乎、夫蓟镇之边二千三百余里。飞报者。旬日之外。尚不能到。百里一营。巳用二十三营。一营不过三千。则大举之来。动称数万。我散而守。彼聚而攻。虽称十万之众。当锋不过三千人。一营失守。则二十二营俱为无用之兵。十里溃防。则二千余里尽为难守之地。地远而兵微应援而难至。当仓卒应变之时。而取救于千里之外。急之则人马疲劳而不能行。缓之则延捱道路而不得用。不惟边防失守。并其战而忘之矣。不惟失战。并其兵而隐之矣。此胡马所以视如无人之境。长驱深入。势所不免夫摆边以别信地可也恃之以挫贼锋未可也刘公跳荡之才故每每主战为今之计。亦惟聚摆边之兵以合战耳。至于分兵把截于口隘之间。备左则右寡。备右则左寡。无所不备。则无所不寡。此皆兵家所忌。恐非清塞之策愚故曰摆边不如合战。
　　○战守【此为宣大三关言也　战守机宜】
　　战守者、兵家之常道也、各镇之兵、随机以剪其零寇者、其方畧难以预设、而遇大举之来、谋猷不可以不素定、使弊仍因乎年、胜难决于今日、为目前之计、莫若以关守为根本。以镇兵为枝干。二镇三关每多推委数语甚当关主于守。镇主于战。不然则关镇之势不分。而战守之机未定。泛然而战。泛然而守。约会无期。则战攻不齐。巧为退避者无所稽纪。而勇于当先者何所惩劝。误以孤兵以犯敌冲、虽称十万之众、当锋者不过一二千人。其何克敌致胜以成全功、耶、少有不虞、则传报者不以为众寡之势殊、则以为强弱之形异、不以为进止之令疏、则以为应援之不至、此三军之所以慑气、莫敢以当先、胡虏之所以长驱以深入、复以一二营之兵以继其后、心存怖怯、形当奔走、且退避之状万端、其不见笑于夷者几希、此胡虏之所以不以战兵为敌。而以入关为计。长驱墙下、冐险争先、稍有斥堠不明、飞报不速、救援不继、一溪开而万溪解。事势至此。将谓之战乎。将谓之守乎。兹欲建长胜之策。必先明分布之条。假如大同之兵几万、连为几营、分布某处、宣府之兵几万、连为几营、分布某处、诸镇调集之兵几营、分布某处、俱□相地利、依水草、逸以待之、悉听军门号令、为进止之期、倘或胡虏仍前骄悍、大举而南、临时决机取胜、有三策焉、必也谕晓诸营之兵、各守信地、坚壁勿战、不使贼观我虗实、亦不许假分营捕捉之名。人自为战之计。以遂各官之趋避亦不许听轻浮妄动之人。失众寡成败之机。以损各营之先声。关上之兵。连营分守。况大举之入有时。而长驱之路有数。哨报于结聚之先。察其向往之真。然后相机而动。密传号令。使诸营之兵。各量地里远近以为先后之期约定信时。分定信地。此盖欲战之兵示之以弱以图胜而后战。不可战时以求胜也。各关之兵。亦约定日时。张设旗帜。四出疑兵。此盖不战之兵示之以强使虏自狐疑。攻守莫测。当此时也。声言欲战。犹且含威。彼虽未受四面之敌。巳见十面之伏。蠢尔丑虏、独无畏心、则昼必连营。不敢四散以掳掠。夜必带甲。各攒队以堤防在彼已任其劳矣况褁粮以进。大约不过十日之资。意以侥幸入关。资食于我。关守巳固。则进不能前。复以大军以继其尾。则退不能后。进退既穷。势必求归。然后量吾之兵力气势。果倍于贼。则绝彼归路。昼则相持不战。使彼自困。夜则火炮惊扰。使彼自劳。机有可乘。诸营并进。则系单于之颈、在此一举、大战大胜之功、勒石于恒山也亦宜其次量吾之力。不足以成前功。丑虏自知其危以求夜遁。使仍前坚守。围师必缺。兵家所忌。则因势应变。据吾险阻。留彼归路。设伏兵以猎其傍。用精骑以击其后。乘归而逐。出边而止。是虽斩获不多。而大战大胜之名在我。此又其一也。万一丑虏恃彼骄悍。愤恨一战。坚壁以待。与之相持。使速战不得。夺彼锐气。不得巳而见于兵革之间。吾则以数十万之众。并力而前。胡虏虽强。未免互有胜负。必不敢冒险以攻关守。是故。雌雄未决而勇战之名不亏。枝干少剪而根本之地不摇。彼既掳掠不得。则糗粮不备。糗粮不备。则归心必速。归心必速。则部伍不属。刻胜而追逐之。孰敢后殿以当吾之锋。其挫彼之气。伸吾之威。此又其一也。百年废坠卒变于一时、以其时考之、葢亦汲汲矣、
　　○战守【此为蓟镇言也　战守方略】
　　尝谓善战之兵、贵精而不贵多、能战之将、鬬智而不鬬力、况胡虏马弓之长、难与争锋、而中国不练之兵、难以却敌、必须分主客以定劳逸、察聚散以决攻守、或者大举之锋可挫也、何也、假如有五万之众。分为五营。左右中前后。每营各一万员名。则营地科方。每一营可以占三里。内留闲地二里。一营可以占五里。五营可以得二十五里矣。哨报于未入之先。设伏于必入之路。胡虏虽强。亦必见利而进。我军虽弱。固不能直捣以冲彼之锋。而大军对垒。在彼亦岂敢四散以掠吾之地乎。况客兵利于速战。重地无掠。贼必散而后掠大军在望彼不敢分此确形也彼必挑战以觇我之虗实。必吾之人马溃遁。而后彼之掳掠可施也。吾则设立营垒。坚壁以待夫吾不战而粮可继也彼不掠则食不足食不足则势必遁尚敢为吾之相持乎。万一轻我。三军纵兵以掠。抬营之时最易冲突非精于阵者不能无患也吾则抬营而往约行数里。依险而驻。彼知吾战乎。知我守乎。将敛兵备我之不暇。何必贪捕零骑。以遂彼诱军之谋哉将以为诱定我军。分兵以掠。则三千之营可诱也。而二十五里皆兵。一望无际。将诱吾之首乎。诱吾之尾乎。用少恐不能诱我之众。用众又分彼掳掠之势。况酋长不一。利归各主。抑将谁为诱乎。抑将谁为掠乎。设使合谋同志则一半诱我。一半掠我。当此分兵力弱之时。乘其昼夜不备之际昼则惊之以旗鼓。夜则挠之以炮火。使掠我者不敢远去。而诱我者不敢解甲。至此则主客兵之势。劳逸之形。孰为钝乎。孰为利乎。于是而后施吾攻守之术。亦未尽为无策者矣纵使吾不能攻。则一日之掠。不足以供一日之食。安得持久而不返乎。当其既归之时。乘首尾不顾之处。而兵家之胜。又不可以先传者。在我虽无斩获之功。在彼亦失掳掠之志。在我虽无战胜之勇。在彼亦隳入寇之心。是何也。夷狄之所志者。掳掠也。无利而返。则志怠而心隳。因其所志而筭之。而虏可擒也。
　　○操练【练兵赏罚】
　　操练者、强兵之本也、但操练有时、赏罚有节、匪时则怨起、匪节则财费、起怨不可也、费财亦不可也、何为时。春入伍而夏散之。秋入伍而冬散之。因寒暑。节劳佚。时之谓也。遇该操之期。操三歇五又时中之时也。以时而操。虽不赏无怨也。此例也。相袭巳久。三军率以为常者也。其间风雨破调。而一年之操能几何哉。是故步伍不齐。技艺不精。而兵日益就弱矣。欲以常例以应今日之变。但恐缓不及事。故曰时可违也。或曰、违时以起怨。怨何以弭之。亦曰诱之以利耳。夫既诱之以利。则有限之财。恐不足以悦人人之心。亦曰有节故耳。何谓节。因之以时。别之以等。时有应否。等有上下。时遇该操。不赏亦可也。人列下等。不赏亦可也减时中之赏以赏不时之赏取下等之赏以赏上等之赏节之谓也。至于临赏之时。酌量重轻。又节中之节也赏之有节。虽少人感也。何以感人。亦惟立法以别等耳。等何以别。其于应操之期。又遇该操之日。不过照常安营。使知金鼓旗号之节。务使前后应麾左右合式。步伍乱者有罚无赏。盖欲减春秋之费。以为夏冬之赏也。欲分等第于该操之日则军众而难遍。安得艺艺而较之。人人而阅之。必于三操之后。歇五之时。日较一艺。摠之非分练无以精技非合练先之以火器。或百步。或二百步。安立排把。中者赏之。不中者勿论。各因远近多寡。其赏有差。次之以弓弩。或马或步。立法如前。赏亦如之。次之以长鎗。次之以大刀。或马或步。立法如前。赏亦如之。第四日。令各安逸。以备次日演习营阵。行之三月之内。则人力之强弱。技艺之生熟。将无不知兵者也。金鼓之鸣止。旗帜之分合。兵无不知将者也。其间别为等第。使之如何而攻。如何而守。进有所往。退有所据。然后可以言行伍矣。如是而兵不强者。未之有也。不然安于常例。恐非应变之谋。混于行赏。恐有不给之患。至于抚恤军士。激劝人心。又在为将者何如耳。
　　○哨报【优恤墩军夜役】
　　哨探者三军所恃以进止者也。惟哨探不明。是故进止失律。惟赏罚无章。是故哨探不明也。今之夷夏异俗苦于间谍之难行、所恃以进止者有二、一曰墩军、一曰夜不收、墩军明烽火之堠、夜不收得远哨之情、烽堠有柴堆。有火炮。有旗帜。大举之来。其号何如。零骑之来。其号何如。无以成阵军中法禁妄报故守墩之军每俟贼过举烽以至守御不及此亦法之当変者烟起于百里之外。炮响于塞外之墩。旗展于墩台之上。相传而下。可以得虏情于未战之先矣。但墩军之弊。难以悉举。何也、上受其贿而下买其闲也。墩军月粮二石。其优恤者。不为不至矣。但军无入家之粮。是以墩无可守之军。自其科敛之弊言之。有曰火把钱。有曰坐月钱。有曰空闲钱。有曰节礼钱。各项名色。计出千般。此钱一缺。则查点行焉。查点不到。则捆打行焉。是故。军用　朝廷之钱粮。给前项之科敛。办纳不缺。虽不上墩亦可也。办纳不全。虽在墩犹罚焉军士借官粮以逸其身下官假公事以遂其欲是以每墩或七人。或五人。虽有食粮之数。实无在墩之军。而全墩俱无者亦多矣。是故烽火之明。墩军有不可以为恃者也。夜不收有远哨者。有长哨者。有传报者。得虏情于塞外。传机密于军中。其众寡之势。进退之机。住牧之地。晓行夜宿探至营帐而返。可以得虏情于未战之先矣。但夜不收之情。难以备言。上无以厚其下。下无以报其上也。何也、侦探为军中耳目所关甚巨亦非徒一二夜丁可任首今之夜不收。出哨百里之外。不幸遇贼而死。其苦不为不至矣。下未闻其奏报之章。上不见优恤之典。其间深入虏地。得虗实之情。知多少之数。约三军而进之。斩获虽多。及至论功行赏之下而夜不收之功何在焉巧为退避。信口虗传。万一失事而夜不收之罪何在焉功罪不明。何苦以自求自败也耶。其哨报之的。夜不收有不可以为恃者矣。兹欲烽堠之明。必先革其科敛之弊。欲传报之真。必先究其成败之情。斩获若干。而论哨探者一级之功。败亡若干。而论哨探者失律之罪。明之以功罪。厚之以优恤。而虏情不得。未之有也。自今观之。间谍不得见得见哨探斯可矣
　　○器械【弓矢】
　　古人谓器械不利、以其卒予敌也、今日军中之器械、有火器、有弓弩、有鎗刀剑戟、迩来南方有鸟嘴致胜、北边有闷棍破敌之说是皆好事之虗谈、原非对垒之实迹、请悉数之以观其用可乎、且诸器之中。莫强于火器。火器之制。莫备于大同。有将军碗口虎尾连珠飞炮神鎗之制。大者可以运子数斤。发三五里之外。小者可以运子数十。发三五百步之外。连年胡虏之内犯而竟无收功者。何也。殊不知阵前之用。利莫利于火器。钝莫钝于火器能远而不能近能守而不能攻故也且火器之为制也。迅如雷霆。疾如闪电。利莫利焉者也。必须有火线火绳火药火袋锤屑炮子诸器俱备而后所长得逞。或者天时之阴雨。风气之拂逆。徒有负载之劳。俱置之于无用之地。则钝莫钝焉者也。三五百步之外。固可以伤人。太远有虗发之忧太近有不及之患然非火器之无益恃火器而不习他技为可患也使敌人百步之内。则点火不及。当人马纵横之时。则开放不便。欲持此以攻敌。亦势之所未能也。故曰远而不能近。守而不能攻耳。况鸟嘴之为制也。铅子无荳粒之大。连发无三出之强。在江南隔水徒步之战。赤腹丛聚之倭。他器莫能或之先也。若恃此以驰骋于胡马之中。亦未见其称雄于诸器之中也。况火器乃军中之一长兵耳不可不备。亦不可专备者也。刀鎗剑戟。器非不利也。但能近而不能远。虏人以骑射为长技。驰马于数步之外。即弯弓而射之。飞矢鸣镝。其来如雨。鎗刀剑戟之法。虽玅以入神。岂能伤人于十步之外诸器乃军中之一短兵耳不可不恃。亦不可专恃者也。惟弓矢之为艺也。远可伤人于百步之外。近可伤人于数十步之内。能远能近。能守能攻。不惟兼诸器之长。且其为制也轻而便。学诸艺者亦可带弓矢学弓矢者亦可以兼诸艺弓矢犹四书也、各艺犹五经也、五经则人有专业、而四书皆所通习者也、故曰弧矢之利、以威天下。但其制办也难。其操练也多。比较之下。诸艺得以伪为。惟弓矢以鹄为的自有不容于伪者矣三军不惟畏难而不习。而反以弓矢为缓图。故以闷棍为长技也。况棍轻伤人不中。棍重则力不能胜。纵使伤人。至青伤而止。未必尽能死人而五兵之利。不中则巳。入肉一寸。则人马巳透腹矣。除目前立毙之外。而回营之后。其疮痍相继而死者。尚未绝也。观此则闷棍利乎。五兵利乎。吾之所以畏虏者抑棍乎。抑弓矢乎。则知虏之所以畏者。抑弓矢乎。抑棍乎。盖以闷棍之为器也。贱而易办。久而不朽其该操也。试验无方。点名先散。深得军中情弊而学弓矢者尚立鹄以听比责。此闷棍之所以利于他器也惟其尽知敌之害。不尽知敌之利者也非对垒于交锋之下。决机于两阵之间。孰能与于此。
　　◆书
　　上元老书（蓟镇虏报）
　　上元老书（虏报虚伪）
　　答司马书
　　○上元老书【蓟镇虏报】
　　照得蓟镇迩来边报日急、不免贻忧内廷、窃料前项声息、虗多实少、三卫夷人之言、未可尽凭、据七月二十七日伯颜帖忽思报称差我们十个达子、前往北虏头儿省革家打听、亲眼见北虏头儿把秃儿安滩等众头儿于七月二十日、收拾人马起身商量要往冷口喜峯口地方上抢、我差义哈连夜走了五日来门上报的知道等语、此虗报也、何也、殊不知省革即辛忧。安滩即俺答。辛忧即俺答之子。皆大同边外贼也。由大同越宣府历独石迤北以至喜峯口。相去二千余里。既说二十日。亲见起营。岂有五日报到喜峯口之理。就使昼夜兼行。恐马力不能及也。又说由冷口古北口喜峯口三路进兵。此尤不可信者。自古北口以达冷口。由腹里平川径路而行。六百余里。口外重山迭岭。周回岂止千里。由古北口入者。巳过十余日。而由冷口者。尚未达于关隘不知先入者将待之乎。将掠之乎。抑将返之乎。此葢三卫夷人。欲说犯冷口而不犯古北。在我以冷口为重。不免抚赏过多。而古北又在所轻矣。将以为由古北不由冷口。枉我以古北为重。不免抚赏过多。而又以冷口为轻矣所以报称三路进兵使我处处皆仰求于彼以遂其挟赏之心耳况当入贡之夷在内。恐有别故。不得不虗张声势。以见彼堵截之力。以彰彼効顺之心。以图进贡诸夷完壁而归耳。及查各边传报。亦未见贼由何处聚结。何日起营。何酋督率。径犯何处。虽有走回人口之言。殊不知走回人口。三二年之内。尚不能省夷语。而况以悉虏情。虽十数年者。畧知虏情。亦未必尽知部落。虏中法极为简便定计入寇即日便行虽部落有不能先知者回乡之言岂可据耶其传报之言多系内地译审者之过求在彼亦随口以虗应必须大营巳起。中国之人。乘虗而逃。各路走回人口数多处处供报相同方可为准若以被掳一二年之人。走回一二之言。而遂动征兵之议者。自劳也。喜峯冷口皆本道地方。喜峯口者。贡路也。口外亦险。二卫夷人决不引领而来。以绝彼之贡例。而况入贡之人。尚未返乎。冷口平漫冲要者也。所可恃者。不在于内口墙垣之险。而在于外口重山之险离边三五十里之外无大水头。冷口之水。自都山而发哨者。至此以为绝远。举目北望。万山丛积不知到于何处。方为尽头。及访古大宁之地。传者以为往西北去。不知多远。而属夷住牧。对冷口一带者。皆在都山之南。其传报信息。亦自西路属夷而来。至于北虏动静。彼则茫然。度地审势。设使数万而来。凭何为饮马之区。岂能久渴以长驱乎。冷口虽为冲要之边。亦非大举入寇之路。但恐三卫夷人诈称北虏。阳为传报之言。以遂彼阴掠之计。当此虗惊之时。三千之众。亦可以横行矣。东路再无别项兵马。所恃者城堡完固。彼亦进无所逞。贼数不多。入寇不远归期必速。或者不足以贻　九重之忧。万一北虏由此而来。声势必大。得报亦早。堤备既预。收敛必严。且彼之跋涉既远。而马力亦劳乘其昼夜不备之处。人马饥渴之余。而施吾攻守挠乱之术。况重地无掠。三日之内。彼亦求归之不暇。至于西下以犯京师。敢保其必无也。且大军在西。声势颇重。既不敢由古北而入。则知其不敢由冷口而西。看得永平一带地方不三五日之内。南达海岸。彼欲不归。不可得也。度时审势。大举入寇之事。东路似乎少缓。况京军路远及至到时。而贼巳回矣。其临时决机。本道再为诸将图之。
　　○上元老书【虏报虚伪】
</div>
    <div class="pagination">
<a href="皇明经世文编_page105.html">上一页</a><span>...</span><a href="皇明经世文编_page101.html">101</a><a href="皇明经世文编_page102.html">102</a><a href="皇明经世文编_page103.html">103</a><a href="皇明经世文编_page104.html">104</a><a href="皇明经世文编_page105.html">105</a><span class="current-page">106</span><a href="皇明经世文编_page107.html">107</a><a href="皇明经世文编_page108.html">108</a><a href="皇明经世文编_page109.html">109</a><a href="皇明经世文编_page110.html">110</a><a href="皇明经世文编_page111.html">111</a><span>...</span><a href="皇明经世文编_page107.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
