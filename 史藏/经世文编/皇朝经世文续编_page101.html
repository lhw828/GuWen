<!DOCTYPE html>
<html>
<head>
    <meta charset="UTF-8">
    <title>皇朝经世文续编 - 第 101 页/共 192 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇朝经世文续编 - 第 101 页/共 192 页</h1>
    <div class="content">成毅

或曰。专用制钱。取利权还之　朝廷。其说似矣。未审见在官俸兵饷关市各税。原额定银。何以处之。曰。　国家定赋之初。原系以银抵钱。故今尚曰钱粮。于今即可以钱为赋。但照原定准银之数。每银若干。抵钱若干。固非有损于国。而官民并利。何则。近年银价昂贵。每届征收钱粮。计银折钱。比照先年银价。已及三倍。而官复以钱易银倾泻火耗。繁难特甚。若径以钱输饷。每银一两。作为制钱一千。用甘肃近例。或七八百文。用初定旧例。官收此钱。贮于司道及州县各库。本地俸工兵食。即行坐支。彼此相当。并无增减。转移之间。祗在　朝廷一指挥耳。或谓库贮见有积银。何以处之。曰。此但先尽见存银数一切支放。扣作几成银钱搭放。前代钞钱本色并行之时。原系随时增损。此可无烦过计者也。或谓坐支之外。尚有拨解。存留之外。尚有起运。钱重难于远行。何以处之。曰。是宜略仿交子会子之法。小为变易。假如商人贸易。入钱本地。置货他乡。千里以外。并可拨兑。即如米麦盐铁。较之钱文多少轻重。不啻倍蓰。然而千里万里。皆可转致。前代纳粟边陲。中盐内地。成法具在。未闻隔碍。谋国之术。贵于经久。无庸专恃其利便也。或谓一切用钱。则钱必骤贵。何以处之。不知钱出于官。但资鼓铸。铜价之贱。去银百倍。假如原额铜价定银几两。今祇扣作制钱几千。但令各局采铜添铸。而听商民自以百货易钱。赴局兑买。货价并照时值。钱文听其装运。不过数月。可以随处流行。惟须严禁行用私钱。盖近日钱文恶滥。实由奸民销镕改铸。及铸局工匠。偷减正额钱本。搭铸夹砂小钱。民间谓之毛钱。以致　国朝旧铸青黄大钱。日见其少。禁之之法奈何。曰。市肆交易。以银准钱。银辨成色。严于分厘。钱杂毛小。不计斤两。钱贱而轻。职此之故。今但限以制钱一定分两。纳税充饷。并用足陌。不得搀入小钱一文。其民间日用行使。并依足陌斤两计算。或有旧用小钱。定作折二折三抵准制钱扣算。但定章程。不须抑勒。私铸无利。而销镕制钱之獘。不禁而自息矣。或曰。更铸大钱。似于交子会子为胜。其说何如。窃考前代大钱。自周以来。至于明世。率皆行之。折二折三。当十当五。轻重敛散。子母相依。行之一时。亦足获效。然事涉更张。法愈繁密。其事为难。仿古交子会子之法。祇是商贾钱票。官司其事。但有会计而无转移。公私轻赍。此为最便。大抵讲求权利。如商贾之坐致奇赢。悬吾所有而令人自趋之。操筦榷者心知其意。宜无不可变而通之以尽利也。

　道光庚子以后。银价日贵。司农度支亦绌。时余侨寓岳阳。与老友忍斋纵谭近事。忍斋遂出酌变钱法暨专重制钱诸论相示。盖与友人往复筹划而创为斯论者。忍斋精思远识。虑事详善。无如积重难返。亦属空言之无补矣。然存是说也。尚所望于烛计得失权衡轻重长谋审处之当道君子。丙午仲秋。诸文炳识。

　　设法贵钱贱银疏道光二十四年　　
江西巡抚吴文镕

窃查上年户部奏催各省开炉鼓铸一案。奉准咨钞原折。内有云。银之为物。既非若铜铅锡铁。随时矿采。而耗银之事。又百出不穷。银之贵。非由钱之多。祗以日趋于少。即日形其贵。此时正宜设法用钱。以济银之不足。又称用银之款。可代以用钱。财用因以少裕等因。旨哉斯言。诚方今不易之论也。顾所谓设法用钱者。当求所以善其法。然后可以通其用。伏思各省设炉鼓铸。原以钱为日用所需。藉钱以便民之用。非藉钱以济银之绌也。至今日则情形有不同者。今　国家承平日久。合计有炉十四省。每岁额卯得钱一百十四万串有奇。流衍百数十年以来。钱固已日见多矣。然使钱日多而银并未少。亦不至畸重畸轻之甚。无如耗银之端百出。银且日趋于少也。以日多之钱。代日少之银。似属用之至便。不知用也者。通上下兼出入言之。祇计出而不计入。则银之势偏于重而价仍昂。钱之势偏于轻而价仍低。价不平。用固不能通也。欲求其通。必出与入均能以钱代银。则上下相通。而钱始得行。钱得行。则银不偏重矣。顾所入之钱。未可浮于所出也。祗以额用之银约计。征之以钱。正不必全以钱代也。查各省应行解部及协解邻省者。长途拨运。脚价浩繁。应仍行征银解银。至本省兵饷文武官廉俸书工役食祭祀驿站一切坐支之款。统计各省岁不下二千余万两。应全行改折收钱放钱。以此二千余万串之钱委输官库。钱之势必见少。少则价贵。以此二千余万两之银留布民间。银之势必见多。多则价贱。此理势之自然者。然以此平银钱之价。固矣。恐其效非旦夕可几。其未平之先。若照钱一千准银一两之例支放。必致兵哗役怨。事格不行。故改折钱文。必按时价改折。地方官按时价折解藩库。藩库按时价散放。各款征解相应。支领胥安。可以行所无事也。且救獘期以兴利。而利中之獘。当先筹及。约有五端。均可无窒碍焉。一曰民情宜体察也。定制正赋皆征银解银。一旦照时价改折钱文。恐乱旧章而骇物听。不知零星小户。例原许以钱代银。而农田所出谷粟麻枲蔬薪之类。亦多系粜卖钱文。故现在各直省百姓。以钱完赋者。无虑十之八九。民以输钱为便。官不得不俯顺舆情。今折解藩库。在官虽名曰改折。而在民则实守故常。闾阎无耳目之惊。有司少易银之累。因利乘便。法莫有良于此者矣。一曰钱价宜画一也。一省之大。市廛情形不能一律。或有平色高低不同。或有串头虚实不等。若照各州县市价合银。解钱难免参差。查银钱聚会。多在省垣。外府之价。恒视之以为准。应令各省藩司按库平足陌。据省垣之价为定。于二月八月开征半月之前。通饬州县遵照批解。傥银价得平。随时核减。则藩库收数可归画一也。一曰解钱宜划数也。司库出纳。兼用银钱。则州县亦须银钱兼解。其应如何解钱之处。必当截清数目。以昭限制。查各省存留坐支之款。岁有常经。除耗羡内有解部饭食及搭放局钱作抵之数。应划出仍令解银。其余应即全行折钱外。其动用地丁者。由藩司核明岁用银数。按照各州县钱粮多寡。均匀指派解钱。则批解数目。各有定额。不致赢缩混淆矣。

一曰扣平宜循旧也。查坐支各款。现在有应按二两平扣给者。今既照库平银价改折钱文。是所领之项。即与库平纹银无异。平余银两。仍须照扣。应将所发钱文。按照银价扣钱。其扣平银两。仍令州县解银报拨。庶几变通之中。不改已定之例也。一曰局钱宜疏通也。赋入之钱。可按时价以为收放。局铸之钱。按时价支放。则工本大亏。按定例支放。则偏枯难免。查各省鼓铸额卯。至多不过数万。应全于各官养廉按成搭放。现在钱价虽轻。而所搭尚不至过多。况俟银价一平。仍无所损。文武官员。丝粒皆戴　国恩。自不应计及锱铢。而兵饷得免配搭。于兵丁目前生计。亦可不至艰窘矣。似此一转移间。法不必更新。民不必易习。兵丁无所苦。物价渐就平。制用之宜。彰明较着也。至南北各省情形。或小有异同。因地制宜。随时变通。似均可酌量办理。傥行之久。而银钱相埒。出入咸宜。则各省鼓铸。可加卯增额。推广流通。以孳生不竭之钱。济消耗日绌之银。操纵有权。利源在上矣。臣才识谫陋。阅历无多。一己之见。未敢遽信为当然。惟当此　国计未充。上廑　宵旰。苟有一得之愚。不敢不为刍荛之献。是否可采。伏乞　　圣鉴。

　　请饬定银钱画一章程疏道光二十五年　　　　
刘良驹

奏为银价昂贵。公私交困。请　饬定画一章程。以权轻重而便出纳。恭折奏祈　　圣鉴事。窃维银价之昂。未有甚于今日者。京中纹银每两易制钱几及二千文外。省则每两易制钱二千二三百文不等。其势日就增加。尚无底止。论者谓银价之昂。由于银少。固已。然臣窃考唐宋以前。中国数千年上下通行之宝惟钱耳。明初用银犹为厉禁。至中叶始定税粮折纳白金之令。相沿至今。民间输官之物皆用银。而犹谓之钱粮。是其明证。今之银贵由于钱贱。实由于用银太重用钱太轻。我　朝承平数百年。历代所铸之钱。流行宇内。然自小民日用之外。殆无用钱之处。此制钱所以日轻也。部司库藏。皆以银为出入。此纹银所以日重也。于此而欲因时救獘。裒益平施。端赖　　圣人之权衡矣。臣伏思　国家制用。不外出纳二端。银钱皆所以权用。不宜偏有低昂。应请嗣后定为银钱兼用之制。每纹银一两。由部酌中定价。准换制钱若干文。如近岁户部奏准各省捐输案内。以制钱一千五百文抵银一两之例。并　饬部臣将每年经费出入。逐款稽核。每年所入之项。何项必须收银。何项可银钱并收。何项可一律收钱。酌为银钱入数定额。每年所出之项。何项必须放钱。何项可银钱并放。何项可一律放钱。亦酌为银钱出数定额。其收钱放钱。即依新定银价折算。但令制钱入数出数两足相抵。随收随放。既无贯朽之虞。亦于向来银项奏销。毫无亏损。如收钱之处较少。放钱之处较多。即令各炉加卯鼓铸。以敷支放。则库银所入。更可望其渐积盈余。尤于经久之计有益。以臣愚见。每年经费所入。如关税之短绌。由于银价过昂。商贾畏累不前。百计偷越。若定以平价改收制钱。可以广示招徕。当于关税有裨。此可收钱者一也。盐课之缺额。亦每以银价过昂为词。查卖盐之价。本系制钱。例须易银纳课。今银价倍增。一岁至完两岁之课。将何以堪。若定以平价改收制钱。盐务必日有起色。此可收钱者二也。常例捐银。每岁约三四百万两。民间银少钱多。若准其照部定银价交钱。则输纳者众。且有近年各省捐输以钱抵银成案可循。此可收钱者三也。又臣来自田间。深知百姓买银纳官之苦。南中州县。间有收折民间钱文。由官换银运解。初亦官民两便。今则银价日昂。向之折收民钱。定数不能再增。州县赔垫无出。因欲加取于民。以致激成抗拒。如前此湖南北之耒阳崇阳。及近日福建之台湾。浙江之奉化。百姓滋事。皆因州县征收钱粮加重所致。而州县之议加重。又实因银价过昂。官赔无着所致。是则银价不平。官民通累。所关非细。窃谓今日征收钱粮。亦当暂为银钱并收之法。或通省酌定成数。或察该处向来民间收钱即令解钱。仍就一省通融计算。银归司库奏报。钱归留支开销。此则各省州县情形不同。应令督抚饬地方官体察详议。此可银钱并收者又其一也。至每年经费所出。如河工岁修买料雇夫。皆系用钱。向来所定银数。照向来银价已足敷用。现即物料昂贵。而今日所定平价。较之向来银价。尚必过之。若改发制钱。于河工不至支绌。

近日户部奏准东河所收捐输钱文。即已令作正款拨用。此可放钱者一也。工程向定银数本属宽余。开销难免浮冒。今银价过昂。愈充私橐。若改发制钱。不过少减中饱之资。于办工仍属裕如。此可放钱者二也。各省留支款项。多系所领者银。所用者钱。有司视银价之昂为利薮。若酌定成数。改发制钱。于相沿旧章。并无更改。此可放钱者三也。八旗月饷。向有搭放制钱。此后京外官俸。及各省绿营坐饷。似亦可仿照分成搭放。此可银钱并放者又其一也。臣思成宪固宜恪守。而达权乃以济时。况今日银缺价昂。上下均切殷忧。几无长策。尤不能不亟筹酌剂。以利变通。惟经费出入之数至繁。岂臣管窥蠡测。所能遽尽其曲折。是在部臣秉公熟计而已。要之纹银日少。势不能使之更多。制钱日轻。法能使之渐重。臣上年五月间。曾有淮南推广票盐之奏。其时即筹及银价昂贵。请令商贩纳课。银钱兼收。并请其钱拨解南河应用。嗣以票法不行。其银钱兼收之说。该省亦未议及。江西抚臣吴文镕亦奏银钱并行。部议令其试办。卒以专行一省。不无窒碍而止。盖银钱兼重。乃　国家制用之大权。非由部画一定价。暨统筹出纳章程。则上下观望。莫执其咎。臣再四思维。现在纹银流布尔日广。天产几绌。而制钱乃　国家之宝。设炉开卯。可以取之不穷。且纹银之少。亦未必非豪猾富商。利轻赍而储厚积。若用钱之途广。彼将无奇之可居。即藏银亦当渐出矣。若夫市肆贸迁。百物随银腾贵。尤为闾阎剥肤之病。傥部价既定。各处市价一体遵照出纳。每银钱交易。不得过例价百文。违者没入所易银钱。仍按违制拟罪。至用钱不无搀杂短陌诸獘。须责成该管官吏认真收放。现在外省捐输。有收制钱者。并有经部拨解河工抵银者。是即一收一放。并未闻其滋獘也。或谓纹银出洋太多。岛夷广集市舶。以收银为坐耗中国之术。臣谓缺银之故。未必尽由于此。然银钱兼用之令一下。便知中国上下所通行者。不专恃银以为用。则彼即有阴计。亦将渐就消沮而莫之逞。是亦伐谋之一策。臣愚区区。深维今时　国计民生之要。无急于此。是否有当。伏乞　饬下部臣详议。恭候　　圣裁。

　　运钱法以握利权疏道光二十六年　
朱嶟

窃维今天下大势。银之日趋于少。而日形其贵。不待智者而后知也。而　国家之经费。犹事事取给于银。岂非必穷之势哉。穷则变。变则通。变通之道奈何。亦曰运钱法以握利权而已矣。先王取山泽之蕴。作泉布之宝货。国专其利。而不使民间得私铸者。良有以也。故定赋以粟。而平货以钱。物贱由乎钱少。少则重。重则加铸而散之使轻。物贵由乎钱多。多则轻。轻则作法而敛之使重。一轻一重。张弛在官。而权操于上。今也出纳以银。而钱几若置于无用。虽曰　国宝流通。然流于下而不转于上。于是富商市侩。得以乘人之乏。相时之急。操奇赢而窃行其轻重之权。骤欲立一定价。使上下遵行。而或有勉强抑勒于其间。此令必格而不行也。要在因其便使人易从。通其变使人不怨。行其权使人不疑。方今盐务疲敝。皆以银贵钱贱为辞。以盐之卖钱而不卖银也。卖钱即令解钱。人岂不乐从乎。长芦盐价。可以解京充饷。兵饷发钱。请自京师始。东西两隅分建二库。收贮钱文。户工左右侍郎掌之。按照时价搭放兵饷。东四旗饷东库支领。西四旗饷西库支领。以免转运之劳。并毋许有克扣短陌[搀](纔)杂等獘。查明治罪。又谁怨乎。两淮盐价。则解至河工以备岁修。淮上至工皆有水路可通。挽运较易。工次雇夫购料。俱是用钱。此固两便之道也。民之以钱输赋者。通天下无虑十之七八。地方官收钱而令解银。赔累已不胜其苦。江西抚臣吴文镕奏请本省坐支之项。收钱放钱。解部候拨之款。征银解银。支放兵饷役食。请照时价改折。其言不为无见。惟是全行改折钱文。已涉纷更。应出之项。尽数解司。然后由司发给。往返搬运。倍增劳费。通省之大。不用一分一厘银币。未免偏枯。据臣愚见。以为州县征收悉照旧规。无庸更定章程。向来征银解银者。姑置无论。但就现在收钱者。量其钱粮多少。视其附近地方。约计兵役众寡为之酌减应解银数。少解数成。以纾其困。除易银解司之外。则即以钱抵银。每银一两。折钱若干。酌一定数。以初为常。应有耗羡平余摊捐款项。仍行提出解司。而本官同城官之廉俸。准其坐支也。本州岛县之书工役食。准其坐支也。本地分汛之兵饷。准其坐支存库也。其余则视道里之远近。就近解存府库道库藩库。按照时价以放兵饷。省标城守由藩司支放。外标外营由藩司发帖持向各道府州县支领。时价则视省垣为准。以开征之前十日为定。由藩司批示遵照。半年一更。饷银每两折钱。多不过一千七。少不下一千二。下至一千二。便可取为定则。不复再减。至文武官廉俸无有收钱者。发银如故。兵丁屯驻之区。附近州县无有收钱者。发银如故。局铸之钱。向有成例者。如何搭放亦如故。如此。则虽变而实因。岂至纠纷而召怨乎。此议若行。于民无扰。于兵无亏。于官有益。曷言乎于民无扰也。百姓出粟米麻丝。粜卖钱文。输钱完赋。久已习为故常。向收若干。今收若干。自封投柜者。不遽改折。此于民无扰也。

曷言乎于兵无亏也。兵丁领银。尚须易钱。然后适用。每至兵饷下时。铺户又往往抑价。今照前定时价。放给足陌现钱。入手应用。何便如之。此于兵无亏也。曷言乎于官有益也。先时银多。官以收钱渔利。今时钱贱。官以易银赔累。若多用一分钱。则少解一分银。即少受一分累。迨银价平时。又复获有羡余。此则于官有益也。或谓钱收于上。则廛市一空。恐万井有钱荒之叹。不知兵丁工役每月所领之钱。必行于市也。地方官除委输官库外。尚有其大半。必须易银解司。则其钱亦必行于市也。且今日之患不在钱荒。而在钱滥。欲救其獘。固莫利于收钱。尤莫利于停铸。当此钱贱之时。蹔停鼓铸。将工本银两。发出易钱。实收登库。薄小者汰之。则私钱难行。而官银见多。价不渐就平乎。仍照制钱一千准银一两之例搭放。则利在其中矣。利归于上。而市价渐平。则兵饷发钱之说。可得而行矣。故兴利除獘之方。当以停铸为先着。或谓今天下银少。钱亦并不见多。铸何可停。不知钱虽不多。然自　国初开铸以来。流衍至于今日。加以私钱搀和。比之于银。固明明见其多矣。将欲平价。非银钱相埒。价何由平。为平价而权且停铸。迨价平而旋复开铸。所谓欲赢先缩。一弛而一张也。若徒据目前事势而言。原欲以钱之有余。济银之不足。方当加铸广铸。奚为而言停铸。停铸者。正为加卯增炉之地步也。昧者不察。乃谓停铸则钱乏。钱乏而又开铸。一时恐难猝办。不知遗铜存焉。器具存焉。工本存焉。或疑工本业已易钱。不知工本易钱者。谓发当日应用之工本。易当日搭放之钱文。非取后日之工本而罄于一朝也。且即取后日之工本以易钱。钱未放完。便可以为工本。乘时而鸠工广铸。何患不及。所患者。一停之后。遂置钱法于不问。但将官局封闭。任其抛残剥落偷卖。而莫之省忧。则是废耳。乌得为停。所谓停者。工作少休。而区画运劳之方。未尝或息。故虽不铸一钱。而局中应存应发之项。并无短少。且有平价查私之益。寓乎其中。又有加卯增炉之功。继于其后。则停而未停也。复何患焉。或谓停铸祗为亏本起见。　国之大事。苟利于民。不惜费损。斯则习见闻而不通时务之论者也。夫钱价日益贱。则物价日翔贵。此自然之势。亦必然之理。泉府以两钱而成一钱之功。官兵领一钱仅获半钱之用。无利于民。有损于　国。孰得孰失。必有能辨之者。或谓开铸有息。停铸则无息。试思长余之钱非息乎。遗剩之铜非息乎。统计有炉十四省。每岁卯额得钱一百十四万串有奇。计其工本八十余万。以八十余万两之银。易钱搭放。即以每银一两合钱一千五百文计之。当长钱四十余万串。或钱仅敷支放。而一年鼓铸之铜。足可遗剩矣。况发银易钱。乃散重而为轻也。收钱搭放。乃敛轻而为重也。平价之方。无易于是。一举两得。为　国持筹。何惮而不出此。或谓外省工本。恐为别用借垫。早已无存。试思鼓铸不停。能以空空妙手。铸成百万缗钱乎。即或工本微末。易钱无多。尚可借款筹办。以此借款易于归还。不至无着也。

或谓局中工役众多。一朝失业。散之恐有不便。不知钱法既行。收钱放钱。在在需人。不无安置之处。且若辈执技事上。非驿卒水手之比。自食其力。别谋生理。未尝不可。夫今日之停工屡矣。何尝闻有工头匠役。出而滋事者乎。由此观之。不惟外省之铸可停。京局之铸先可停。纵不可停。亦可减。当其始也。减铸而不减运。仍以其余工本易钱。照旧搭放。铜铅存贮。三年之后。停运而不停采。停运则运脚可省。不停采则所出之铜。可以留在云南。令其就厂开炉。鼓铸以充滇饷。而将各省协济之银。拨运进京。以实库款。或就近采买铜斤以供鼓铸。至京铜见乏。再令滇省或运铜。或运钱。参酌而行。盖滇省薪炭价廉。制造亦精。至长途运费。运钱与运铜一也。故他省之铸可停。而云南之铸必不可停。以其铜铅锡皆有。若停官铸。则盗铸者起矣。如蜀黔湖粤江淮之间。盗铸者多。所当加工精制以为模范。又不徒以停铸了事也。若谓鼓铸概不可停。非笃论也。总而言之。可以用钱之处则用钱。必须用银之处则用银。大约附近则用钱。致远则用银。银钱并用。即可银钱并收。子母相权。赢缩有制。能敛轻而为重。能散重而为轻。则价自平矣。价既平。乃益广即山造币之功。峻毁钱为器之禁。惩偷铜减工之失。苟制持得所。则钱有余矣。钱有余。乃益丰其籴本。采买谷石。以实仓储。以劝稼穑。此由末返本沿流而溯源之道也。有粟可食。有钱可支。虽未能陈红贯朽。而利权在握。能发能收。将来银虽绌而不绌于用矣。补偏救獘之方。无踰于此。在审其先后次第而布之耳。若以为事贵因循。何必改作。鼓铸依然鼓铸。用银还是用银。工本日见其亏。钱价益流于滥。上失利柄。下困有司。有司赔累不起。则必议加征。加征而民不堪命。则必至激变。激变而封疆大吏带兵弹压。又增一重浩费。府库日虚。征求益急。当此之时。会计之司。左支右绌。一筹莫展。而关心　国计者。又为不切时要之言。或议劝捐。或议改铸。或议开矿。或议行钞。纷如聚讼。迄用无成。夫数开捐例。则仕途久淹。人心莫奋。改铸大钱。则名实不称。伪造日滋。开矿则以现在而求未来。卒之所得不偿所失也。行钞则务虚张而鲜实济。久之将有亦化为无也。统观众论。较短絜长。曷若即此现行之钱酌盈济虚。运筹其间。不失制用之恒经。为得理财之大柄哉。惟是各省情形不能画一。其中因地制宜。随时通变。总在直省督抚藩司细心体察。通筹妥议。勿喜功而欲速。勿惮烦而苟安。则得之矣。臣以候补之员。本无言事之责。特念一介庸愚。由翰詹科道。不数年间洊跻卿贰。渥荷　隆施。涓涘未报。昨缘事部议革职。蒙　　恩改为降调。仰窥　　圣怀。尚有不忍终弃之意。眷恋　阙廷。需留京邸。伏见经费短绌。上廑　宵旰之忧。自知补救无猷。敢为刍荛之献。傥有可采。相应请　　旨饬下部臣疆臣核议施行。不揣冒昧。尘渎　　宸聪。不胜战栗待命之至。

　　拟银钱并用章程疏　　　　　　　　　
曾国藩

奏为贵钱贱银。以平银价而苏民困事。臣于本月陈奏民间疾苦一疏。声明银价太昂。另折具奏。思所以变通之。窃惟十年以来。中外臣工奏疏言钱法者。前后不下十余人。皆思贵钱贱银。以挽积重之势。而臣所深服者。惟二十四年吴文镕一疏。二十五年刘良驹一疏。二十六年朱嶟一疏。此三疏者。皆奉　　旨交军机大臣会同户部议奏。户部又交各省议覆。旋以外间覆奏。议论不一。此事停阁不行。臣反复思维。民生切害之痛。国计日绌之由。实无大于此者。谨就三臣原奏所及。参以管见。拟为银钱并用章程数条。伏候　　圣鉴。

一部定时价每年一换也。凡民间银钱之贵贱。时价之涨落。早晚不同。远近亦异。若官收官放。而不定一确凿之价。则民间无所适从。胥吏因而舞獘。查吴文镕原奏内称。照各省时价。由藩司酌定。于开征前十日颁示各属。朱嶟所奏。与吴文镕大相同。惟称多不过一千七百。少不过一千二百。稍示限制而已。刘良驹所奏。则以为由部酌中定价。若捐输案内以制钱一千五百文抵银一两之例。厥后户部议覆。酌定每两折钱一千五百文核准在案。臣愚以为时价可换二千。若骤改为一千五百以放兵饷。则哗然矣。应请部颁定酌每年一换。如现在时价换一千九百有奇。部改为一千八百。则耳目不至乎大骇。而官民皆得以相安。明年时价稍平。则部价亦从而稍减。令各省每年奏报银价。九月奏到。户部酌定明年之价。于十月奏闻。求　　皇上明降谕旨。明年每银一两。抵制钱若干文。收之民者不许加分毫。放之兵者不许加分毫。穷乡僻壤。誊黄谕。凡一切粮串田单契尾盐照捐照等件。概将本年银价刻入。海内皆知。妇孺共晓。坚如金石。信如四时。庶民不致生怨。胥吏不能舞獘也。其与官项全无交涉。市肆涨落。与部价不符。仍置不问。至现在八旗搭放兵饷。每两抵钱一千文。外省搭放兵饷。每两抵钱千数百文不等。不足以昭画一。应俟新章定后。概从每年所定部价。以免参差。

一京外兵饷皆宜放钱也。查刘良驹原奏兵饷分成放钱。吴文镕则言外省之兵概放钱文。朱嶟一折于兵饷尤为详细。其说以为京营分建东西两库。东四旗兵赴东库领钱。西四旗兵赴西库领钱。外省之钱则分道库府库存贮。省标城守之兵。由藩司支放。外标外营之兵。由藩司发帖持向各道府厅州支领。臣愚以为朱嶟之说。实属可行。凡兵丁领银之后。皆须换钱而后适用。应请嗣后八旗兵饷皆各平分。一半仍放银两。一半搭放钱文。其外省绿营一概放钱。各州县所收钱文。有道员处解存道库。无道员处解存府库。无知府处解存直隶州厅库。由藩司发帖持向各处支领。庶钱无解省累重之烦。而兵丁无减平克扣之苦。至驻防各兵。仍旧放银。以免纷更。

一部库入项亦可收钱也。查户部所收各项。惟井田科之旗租。捐纳房之常捐。系京库坐收之款。此外皆由各省解运来京。刘良驹原奏内称常捐银两尽可收钱。朱嶟奏内称长芦盐价可解钱以充京饷。臣愚以为不特此也。旗租银两。本系近京小民佃种。其所纳皆系钱文。官为易银。转费周折。不若即令解钱入京。常捐大捐之银。亦可酌收钱文。计此二项。每年可得百余万串。至于外省解京之款。如长芦山东盐课。尽可解钱进京。直隶山东地丁起运之项。亦可运钱。应令此二省督抚。每年各解钱百万串入京。又令两淮盐运使每年解钱二百万串入京。合之京局鼓铸之钱。共得六百余万串。足以资运转矣。臣虽至愚。岂不知钱质笨重。搬运艰难。然不行天下至难之事。不足挽天下积重之势。大利所在。未可以小小窒碍。辄畏难而苟安也。且较之滇黔之铜铅。江广之漕粮。难易相去悬远矣。其解钱之官。须照铜员之例。量与津贴之费。务使毫无赔累。官兵称便。共计帮费不过二三万金。所失无几。而所转移者大矣。

一地丁正项分县收钱也。凡出项莫大于兵饷。入项莫大于地丁。查吴文镕刘良驹朱嶟三臣折内。皆极言地丁收钱之益。臣愚以为当分县办理。如云贵川广闽蜀甘肃此七省者。本省之丁赋。不足充本省之兵饷。初无起解之项。其地丁银两。应即全数收钱。以省轇轕。此外各省。除去存留及兵饷二项。尚有余银解运京库协济邻省者。其地丁银两。应令一两以下小户。全数收钱。一两以上大户。银钱各半兼收。不必按成指派。不必分析名目。使小民易知易从。其或患收钱太多。不便起运者。州县自行换银解省。以备京款协款之用。

一外省用项分别放钱也。查各省廉俸工需役食等项。名曰存留坐支之款。前吴文镕刘良驹朱嶟三折及户部议覆一折。皆言此项可全行放钱。应即遵照办理。至两河经费。刘良驹朱嶟及户部三折。皆言可搭成用钱。臣闻从前林则徐在汴工。目前陆建瀛在丰工。皆令远近州县辇钱到工。以防市价居奇银价骤跌之患。东河捐输案内。曾令以钱报捐。是河工在在需钱。其理易明。应请嗣后南河每年解钱百万串到工。于两淮盐课江苏地丁项下各半分解。东河每年解钱五十万串到工。于河南山东地丁项下各半分解。

一量减铜运以昂钱价也。查朱嶟原奏内称暂停鼓铸。一弛一张。庶钱重而价渐平。臣愚以为铸不可停。而运不可不减。侧闻云南铜务。洞老山空。民怨官困。滇铜不足。搜买外省。外省不足。偷买宝局。实有万不能继之势。应请于六运中酌量停一二运。使云南官民稍纾积困。其铜本一项即可采买钱文。并可于炉头匠役量加优恤。以期铸造坚好。庶钱质日精。钱价日起。俟十年后滇厂稍旺。再复六运。各停炉之省。亦渐次开卯。务使天下官民皆知钱之可贵。而不知辇运之苦。则相安无事。庶不终受纹银出洋之苦矣。

以上六条。皆就吴文镕刘良驹朱嶟三臣奏议。参以鄙意。粗定规模。伏求　饬下户部妥议。抄录三臣原奏进呈。备　　圣明采择施行。

　　拟上银钱并用议
吴嘉宾

　道光乙巳年。科臣刘良驹疏言。银贵钱贱。请银钱并用。事下军机大臣同户部会议。章京汪本铨属嘉宾襄检成案。定议将上。当事以事体重大。请令各省督抚再议。遂不果行。嘉宾按斯时　国家无事。而度支已形空竭。市中银价日昂。言者以为由纹银出洋中国银少所致。此犹饮水者忧天旱水涸。不知特釜中涸耳。　国家岁入银几何。未尝少。奈出之无艺。与权之不得其当何。汉银锡以饰器不为币。今乃专用银币。岂非以其易于积藏乎。　朝廷以府库积藏。天下之人。小者积以箱箧。大者积以瓮窖。人情之所私。安得不贵。然而饥不可食。寒不可衣。假令天下以余粟余布相易。则彼何由而贵乎。今愈贵而人愈欲得之。则贵将安底。若以钱权之。可以易粟。可以易布。书所谓不贵异物贱用物民乃足也。世疑用钱之不便。以其难于取携也。然　国家鼓铸以供天下之用。乌有不便之理。欲银不贵。吾不贵银而可矣。欲钱不贱。吾不贱钱而可矣。是在上者一转移间。银者天之所出。钱者上之所制。不用则废。专用则绌。此一定之理也。谨录所议如左。以俟采择。

臣谨按银钱并用。即古者母权子子权母之义。银即母也。钱即子也。定例钱一千作银一两。康熙时钱一千市银不止银一两。故搭放旗饷一半。所以恤兵。乾隆时银一两不止钱一千。故又停止搭放。至工程及各衙门公费。本属优裕。是以康熙年间停止给钱。乾隆时乃全给制钱。此钱价一定。而放钱与停搭。则因时制宜也。雍正十一年。云南昭通镇东川镇雄寻沾三营。每年搭放饷钱。每钱千二百文作银一两。乾隆元年　　　谕。朕闻云南兵饷制钱一千实不敷银一两议于乾隆三年为始每钱一千二百文作银一两搭放。四十二年。奏准滇省搭放兵饷。市价换银。在一千二百以内。照向例搭放。在一千二百以外。照数悉予给银。近年江西捐输。以制钱一千作银一两。河南捐输。以一千三百文作银一两。江南捐输以一千五百文作银一两。均照数拨归河工。臣窃考　国家之制。放钱则高于市价。收钱则贱于市价。其损上益下如此。今以银贵钱贱。欲为银钱并用之法。必下以此输。上以此放。方为两得其平。而奸獘不生。查向来定价成案不一。市价则随时随地。皆有不同。康熙二十九年。议准制钱定例。每银一两。不得不足一千之数。此钱价贵。抑使不得过贵也。雍正七年　　　谕。钱价过贱民间贸易物价必致亏损奸獘从此而起每银一两祗许换大制钱一千。此又钱价贱。禁之使不得过贱也。康熙六十一年。大宛两县设立官牙。议平钱价。雍正十二年。又令牙户十日亲身赴部报价一次。傥有聚集一处私立罚规暗中串通高价值者。送部治罪。至乾隆三年。钱行经纪。概行革除。凡钱银交易。听民自相买卖。傥有藉经纪名色从中阻挠者。所在地方官严拿究治。

盖　国家之法。世轻世重。然雍正以来。迄今几百年。钱价总不过一千一百文内外易银一两。未始非一时整顿之力。现在半年之间。银价自一千五百文骤长至二千文有零。谓非市侩串不可。牙行亦安可少哉。至于牙户扰民挠公。当随事创惩。市中钱多钱少。　国家于收放之间。相度消息。钱法乃可行也。今议收钱者四。一钱粮收钱。二常捐收钱。三关税收钱。四盐课收钱。钱粮收钱。查顺治二年。改铸新钱。当旧铸钱二。官以征收。民以输纳。十四年。题准征收钱粮。银七钱三。银尽数起解。其钱充存留之用。谨按小民所自有者粟帛。前代收钱。尚有议其舍所有而责所无者。然小民粟帛余羡。及佣工手艺。尚有易钱。至银则又须再易矣。近银价日昂。小民完粮。愈不能支。卖十石谷。袛易三两银。谷每石六百。银每两值钱二千。佣一年工。袛易五两银。佣值岁不过十千。流亡之众。逋负之多。实由于此。　国初定新旧钱价。官以征收。民以输纳。是时固未尝一定收银。若银七钱三。银尽数起解。钱袛充留支。是起解皆银。留支安收钱邪。此今日一体纳银所由来也。以臣愚计。请银钱并收。起运留支俱银钱各半。永为经制。任源祥制钱议曰。钱法之行。必自钱粮纳银起运始。起运纳钱。则有司不能不纳钱。钱者。君实制之。以操天下之利权。今不纳钱而纳银。银之为物。民不能生之。君不能制之。徒使豪猾得以擅其利。贪墨得以营其私。非　国家之便。任君之议如此。窃谓银之为物。便于轻赍。利在此。害亦在此。使轻重之权。操之商贾。取携之利。同之奸盗。天下自此易富易贫矣。苟库藏多积制钱。存之郡县本道。为有事之备。京库亦运钱存积。则盗贼无所用其窥伺。以其难搬运也。今征收民多纳钱。官吏易银起运。价有余则民病。价不足则官病。徒便于起运。于　国家何益焉。捐输收钱。查雍正十三年。准各省捐纳贡监职衔及　封典者。将生熟铜觔照数交纳。将银凑足。近各省捐输收钱不一。又有捐输米石加级者。盖本非惟正之供。则视当时所便而已。关税收钱。　国初铸钱办铜。专倚税银。又令各关收买废铜旧器。康熙三年。题准各关税银不敷办铜。益以芦课。是各关租银全数办铜也。崇文门　天津　临清　淮安　芜湖　扬州　浒墅　九江　北新　西新　赣关　太平　凤阳等关查税关与商贾交涉。　国初务收铜以益鼓铸。收铜可起运。是收钱亦可起运也。惟不通水路者。仍须收银。盐课收钱。康熙十八年。拨两淮盐课及两浙长芦河东盐课银。令各运司遵部定价值。买铜解部。自是屡行之。查向来盐关皆令办铜。铜政即钱法。曩时铸钱需铜。故设法搜铜。今钱价太贱。收钱提价。各关各盐务不必尽令收钱。惟向来办铜之处必可行。以运钱与运铜一也。银价日昂。盐务尤被其累。盖民间买盐用钱。商人赴场领盐纳锞俱用银。银价加往日一倍。即系以一岁完两岁之课。是病商也。若盐价照银亦加往日一倍。是病民也。无怪乎　国课不前。而私盐充斥矣。故盐价与课一律用钱。于盐务当大有益。今议放钱者亦四。一俸饷搭钱。一留支存钱。一河工放钱。一工程放钱。俸饷搭钱。

查康熙五十八年。八旗兵饷给钱一半。乾隆四年。嗣后宝泉宝源二局铸钱全数归库。每月加增成数支放兵饷。嘉庆四年十二月。八旗兵饷以银钱各半放给。此外每月搭放一成至三成。历有成案。至今遵行。康熙二十七年。云南制钱余存甚多。俸工兵饷。均用制钱放给。雍正九年。云南之昭通镇东川镇雄寻沾三营。每年官兵俸饷马干银。以银一钱三搭放。十年。四川省城满洲兵饷等项。银八钱二搭放。离省营汛州县。按远近分别搭放不等。其各官养廉。亦照远近分别搭支。乾隆二年。江西所铸制钱。按年搭放兵饷。四年。福建铸钱万余串。运至台湾搭放官兵月饷。九年。江西赣属兵饷。从乾隆十年为始。每年搭放制钱一成。十一年。四川所铸制钱。以一半供本省搭放二成兵饷。以一半运至陕省搭放兵饷。十六年。陕西满汉兵饷。搭放制钱一成。十七年。山西抚标各营暨太原城守尉官兵俸饷等项。银七钱三搭放。十九年。浙江文职养廉。以银七钱三搭放。又湖南各营兵饷。以钱三成搭放。二十一年。湖南各标镇协营折色兵粮。每银一两。给钱一串。全数放给制钱。二十一年。广东各营兵饷。每银百两。搭钱五串。乾隆五十九年。云南通省各官养廉。搭放五成。嘉庆五年。宝泉局添设俸炉十三座。每年加铸十六卯。所铸钱文。搭放京员俸禄。六年。回疆各城普尔钱文。支放官兵盐菜及地基房租接运车脚夫马等项。每银一两。折给钱二百一十文。谨按京营搭放制钱已久。其各省搭放兵饷马干养廉俸银。或全放制钱。均经办有成案。盖领俸饷。皆易钱以资日用。径放制钱。人情所便。向日钱积搭放。使之流通。今钱贱。收钱搭放。使所收者不滞于无用。计莫善于此者。惟现在银贵钱贱。定以平价。得钱者稍觉吃亏。俟价一复旧。自无异言矣。然则银钱并用。价必可复旧乎。曰。是在行法者。今之钱贱。本非钱多。以上下皆便用银。富者又多藏银。始不敷用。北人行使空票。南人多用洋钱。制钱不过供民间日用而已。银安得不贵。钱安得不贱。今若收钱放钱。则收必实收。放必实放。制钱以实用而见少。价岂能常贱。傥或仍用空票。或银折成钱。名为用钱。而实不用。欲求平价得乎。留支存钱。顺治十四年。征收钱粮。银七钱三。其钱充存留之用。康熙七年。存留驿站官役俸工杂支等项。均照银七钱三例。搭放制钱。二十七年。云南制钱余存甚多。将驿站俸工兵饷杂用等项。均用制钱放给。按留支为岁出之数。本当放钱。以银报上耳。若收钱多。尽令放钱可也。河工放钱。查近日江西江南捐输制钱。均照数拨给河工。缘河工人夫料。皆以钱给值。向遇大工发帑。工次易钱。倍多转折。市侩得以居奇。若拨钱支放。其便明矣。工程放钱。乾隆五十九年。各工程各衙门公费。每银一两。发给制钱一串。此京城工程全放制钱之例。嘉庆二年。浙江搭放兵饷余钱。搭放各项工程。如水路可通者。按五成搭放。无水路者搭钱二成。江西各项工程。搭钱二成。此外省工程搭放制钱之例。论制钱难行者。皆以解运劳费为说。然　国家举事。但求利民。不借劳费。曩时尝置额商买铜矣。尝令各省办铜矣。尝出洋采铜矣。即今日滇省运铜至京。及各省采办滇铜。岁以千万计。其劳费当何如。且东南之银。运饷甘肃。陆行数万里。其劳费又何如。

今令通水路省分收钱解运。度劳费尚不至是也。雍正年间。尝令滇省铸钱运京。行之十年。乾隆年间。又尝令川省铸钱运至陕。是解运制钱。往年固尝行之矣。今银钱并用。必使一岁之入。足供一岁之出。较之运铜鼓铸。所省必多。夫　国家之法。贵在因时制宜。若但以纹银便于运解。不知贪污之筐箧。盗贼之轻赍。亦以银为便也。银积于上。钱滞于下。凡布帛菽粟佣工技艺。以钱市易者。无不受其亏损。以　国家之力。不解运制钱。谁复有能解运者。徒使洋钱行。而钱法坐废。所谓利权操之自上者果安在哉。总之官便用银。不便用钱。民便用钱。不便用银。银价日贵。官上领皆银。下发皆钱。尤以为便。凡规费给银有定数者。较之往年尝得一倍。故银钱并行之说。阻挠者必多。不思民间向来用钱有定数者。今日受钱照旧。即亏折一半矣。然则立法者当便官乎。便民乎。又钱之难行者。以民间私铸小钱。搀杂使用。市侩因以为奸。不如银色之有凭准。窃谓用钱当以觔两权之。铸钱轻重亦当以铜价准之。钱贱于铜。则有私毁之患。钱贵于铜。则有私铸之患。小民图利。非严法所能杜。惟使之无利则自息。今市价。铜一觔。值钱三百有零。是钱二觔易铜一觔。而无私毁者。以钱搀砂铅。不堪铜用故也。　国家所以无虑折耗者。以滇铜有常额。工本有定数。运脚有定价。不能减解多发也。然厂欠日深。津贴日重。皆由铜贵。所欠者皆　国帑。所津贴者皆民膏。特　　上无由知耳。今滇铜运解稍迟即误卯额。若采买则铜价过贵。旧铜钱销毁殆尽。砂钱易破碎。诚恐多用钱而钱不敷用。且奈何。窃谓宜加铸大钱。假如铸当五当十钱。当五者宜重二钱四分。当十者宜重四钱八分。当五者铜三觔为钱二百。值今钱一千。当十者。铜三觔为钱一百。值今钱一千。今市价钱一千。买铜三觔。与今大钱适相当。私毁则不能多得铜。私铸则不能多得钱。凡用钱者。袛以觔两为准。不问官铸私铸。盖直以铜交易耳。譬如色银任市倾泻。岂复有私铸乎。然当五当十。较今钱轻便至半。鼓铸工本。则较今钱节省过半。此可以救钱少之病也。欲筹钱法。先议铜政。　国初滇铜未旺。所以搜铜者至矣。顾为今日计。滇省开采日久。地力已竭。旧矿渐尽。新矿难得。其难一也。各省开有铜矿。向未试行开采。若欲发端。动多阻挠。其难二也。收买废铜。折耗殊甚。禁用铜器。事更滋扰。其难三也。窃谓官员纳铜准免处分。百姓纳铜准赎徒罪。此可以收废铜。各省开采。利归业主。地方官但为禁止扰害。酌取十之一二。此可以广开采。滇省之铜。听厂户交纳。照工本收买。蠲除积欠。与之更始。此可以苏官累。各省收铜。各省自行开铸。每铸一钱。袛用值一钱之铜。额外止加工本。用钱皆以秤称。与用纹银无异。旧铜重者一钱当数钱之用。轻者数钱当一钱之用。但去铅锡铁钱。又加铸大钱。亦用此法。私毁私铸。皆当不禁自息。如此。则制钱乃可足矣。八政一曰食。二曰货。所谓货即泉也。古者百物皆以粟易。然粟不可以经久行远。圣人制泉货以为用。民始便矣。粟之多寡。民自制之。泉之轻重。上制之。末世用银。而天下之制利权者。在商贾市井。遂使上下交困。利于迁徙。不利于居者。夺上下之所自有。以事其所无。是教民使逐末。且长奸而诲盗。甚无谓也。今言者但谓银钱并用而已。窃谓当使民不用银而用钱。又不用钱而用粟。乃可以复古也。顾其要自善钱法始。谨议。

　　用钱不废银议
冯桂芬

今天下非小弱也。开垦之地日益广。山泽之利日益出。布帛菽粟民生日用之需。有加而无减也。生齿虽曰日繁。然二三十年来。水旱兵革。岁不绝闻。伤人无算。恐户口之籍未必较干嘉盛时遂相悬绝也。是天地之所出。自足给生人之食用。而患贫之势日甚一日者。何也。曰。银少也。银何以少。曰。偷漏出洋也。或谓银贵不尽由于出洋。以明季　国初为证。不知彼时府第有私积。富室有厚储。故银骤贵。厥后窖藏尽出。加以矿苗大旺。银又自贵而之贱。今有是事乎。或谓由钱多所致。不知钱未尝多也。京师岁除。间因钱铺闭歇稍多。藏票者争取见钱。钱即涌贵。是钱不多之证。京师尚尔。外省可知矣。上海通市以来。夷船每日收元宝四五百。为银二万余。每年漏银七八百万。距今十年。遂为常额。四口递减。合计不下二三千万两。设欲禁遏。瑕衅立开。中国之银。递消递减。已去者不复来。未去者势无已。凡物多则贱。少则贵。理也。忆二十年前。每两易制钱一千一二百文。十年以前。易制钱一千五六百文。今易制钱几及二千文。若不早为之所。将来日增月益。二千以外。翘足可待。　国家岁入地丁盐课关税。不下三四千万两。无非取之民间。夫民间之所出。粟米之属而已。而　国家之所取。乃在至少至贵之银。置其所有。征其所无。粟逾益贱。银逾益贵。始以粟易钱。则粟贱而钱贵。向之每石入三千文者。今入一千数百文。是十折而为五六。继以钱易银。则钱贱而银贵。向之每两出一千余文者。今出二千文。是又十折而为五六。以银准粟。昔之一两。今之三两也是。　国家之出银也。常以三两而供一两之用。而　国家之入银也。直以一两而竭吾民三两之力。如是而民安得不贫。民既日贫。赋益难办。逋欠则年多一年。亏短则任多一任。而地丁之入绌。富商大贾。倒罢一空。凡百贸易。十减五六。而关税之入绌。民穷失业。去为盗贼。枭徒日多。私盐充斥。而盐课之入绌。于是经费竭而撙节之说起。撙节甚而因循之事成。应修之水利不修。因之宣蓄无资。农田易成旱潦。转以蠲恤损帑金。应设之巡缉不设。因之养痈贻患。穿窬变为跳梁。转以征调糜军饷。凡地方应办之事。大都以工用支绌。概缓筹议。卒之事后补救。需费更多。歧中有歧。獘益滋獘。如是而　国安得不贫。揆厥原本。无非银贵有以致之。夫银非可点石成也。窖藏久无闻矣。矿苗久不旺矣。干嘉间一例之开。动赢千万。数商之助。动赢百万。今则开捐助饷。应者寥寥。此何故也。中国之银。止有此数。不过相流转于上下之间。开捐助饷。无非挹彼注兹之法。今则无可挹。何有注。虽刘晏复生。不能转无为有矣。虽然。银而为生民衣食不可少之物。中国诚病矣。若犹未也。则中国之富足自在也。转獘为利。由反手也。为今之计。莫如用钱而废银。然用钱而废银。尚不如用钱而仍不废银。惟在有以夺银之权。使其多少贵贱不足为吾累而已。银之利在轻赍。不废其轻赍之利也。银之害在匮乏。不受其匮乏之害也。节用而无克减之名。薄费而无耗费之实。政本改作。而不离旧贯。道在自然。而不假勉强。

此其法奈何。一曰收款放款起数。一以钱也。赋税本有钱粮之目。钱文又曰通宝。通者。上下通行之谓。顾名思义。本无不宜。应请一切文案。凡载银一两者。酌改为一千八百文。下及民间一切票券。嗣后一皆以钱起数。不准以银起数。犯者其银入官。其在定章以前。在官欠缴生息各款。在民典借各款。一体换改。一曰解京解省轻赍。兼用银也。钱重难运。准其以钱易银运解。其水路可通之地。照旧运钱。一曰。轻赍销算。由部按时定价。每年一易也。先期颁发一年之价。各省一年内解京及互拨之款。俱照定价销算。以昭画一。一曰市价长落。官不强抑。而解款银钱相易。致有赢绌之数。准别立一款报销也。各处市价。准雨水粮价之例而加详焉。分朔望两期。督抚按月报闻。征收起解。以钱易银。解到发放。以银易钱。皆于朔望相易。以使之一定。其于部定之价。所赢所绌之数。准别立一款。存赢补绌。岁终核销。此法未尝废银不用。而银之多少贵贱。可不复问。以目前计之。以九钱而当一两之用。万一银价更增。即以八钱七钱而当一两之用。银日益贵。不啻银日益多。充类至尽。上与黄金同价。犹之以此入以此出也。度支无损毫末。而　国与民之隐收其利者。实非小补。盖民间各种贸易。往往顿置论银。而零卖论钱。银贵以来。论银者不加而暗加。论钱者明加而实减。以是商贾利薄。裹足不前。今一概论钱。则准本获利。自然趋之如骛。货物因之流通。税项可期增裕。至于盐务。纳课论银。而卖盐论钱。银贵以来。课项倍于盐价。今改为纳钱。商人获利既多。输课自易。而尤莫若地丁钱粮一款。为小民沾　　皇上莫大之恩也。穷乡僻壤。无银可征。往往以钱代银。官为转换。愚民无知。但见年增一年。不无觖望。浙江奉化等处。滋事多由于此。可为寒心。今改征钱文。正数已减十分之一。火耗倾镕之费。加之无名。亦当顿减。昔为不加赋而加赋。今为不减赋而减赋。在　国家无丝毫之损。在闾阎沾浩荡之恩。彼见　　圣天子当军兴费绌之时。有此非常旷典。必将感激涕零。输将恐后。所以节民欠者利犹小。所以固民心者利更大也。或谓中国不重银。夷市以银准货。出洋不更多乎。不知此未离乎重银之见也。今用钱而以银为置邮之具。贵也贱也。出洋也不出洋也。总与大局无与也。宋以前不用银。何以富强自若也。况本无法以使之不出洋。何可为改法咎。且就使银尽出洋。正有一法以持其后。唐宪宗时。有委钱富家。轻装合券之法。谓之飞钱。宋蜀中有交子法。富人十六户主之。嗣又官为置务。有会子关子之目。皆有实钱为本。更非行钞之比。今山西钱贾。一家辄分十数铺。散布各省。会票出入。处处可通。何妨仿唐宋遗意。令西商转换。则轻赍更捷。而无官为置务之繁。此亦一法也。他若议用金玉珠贝诸币。议铸大钱。夫黄金便顿不便零。宝玉珠贝一碎不可复。力皆不足以敌银。大钱当十当百。强轻为重。与行钞同。而防伪之法难于钞。制造之费多于钞。而其不可行亦同。要皆未若用钱不废银之法为易简久大而无獘也。若贪轻赍之小利。贻匮乏之深忧。举一切　国计民生。尽殉之饥不可食寒不可衣之一物。何为也哉。

　此壬年作。自道光中叶以后。银价渐贵。逡巡至于咸丰三四年而极。每两易钱二千文以上。盖通商五口。出入各货略相抵。独鸦片价皆以现银出洋。计每年漏银二三千万两。故银骤贵。当是时。南省米价积贱。石止二千内外。农田出米。而国课征银。江浙州县。加征无已。先是银一两征钱二千余文。后渐加至二千八九百文。民重困。其不能加之地。江苏句容丹徒等县。定价每两一千六百八十文。稍加即滋事。浙江奉化等县略同。官亦重困。同年常州汪君本铨为浙藩。书来质以是法。余善之。遂属余创是。亦不果上。迨咸丰五六年。泰西诸国大水。桑尽仆。中华丝市骤盛。一年中买丝至六七千万两。各货及鸦片不足抵。则运银偿之。银遂骤贱以汔于今。是为中外通市一大转关。蒙往时持银贵由出洋之说。不信者参半。至是始知蒙说之不谬。惟银价方虑其日贵。而今转贱。此料事之难。以今时价言之。可易为每两千四五百文。斯尤善矣夫。今天下以银为币之势已成。改银为钱。实不可行。而上下出入之间。为豫备折耗地步。则于用银大局并行不悖。今者银价虽平。而贱征贵。贵征贱。往来倚伏。转瞚不可知。汪君此法。未为无见。偶检得旧。遂附录焉。不敢掠美。银价仍而不易。以志吾失云。年来百物腾贵。有甚于银者。即如匠工一节。国初每工袛银二三分。见郡县志者不一。今增三四倍。若以彼时钱数雇工。岂不误事。然则衡甫之法。亦不可用矣。

　　拟改银币折钱疏　　　　　　　　　　
缪梓

窃惟大学言平天下。终之以理财。财者。民心之所系。絜矩之大端也。周官为周公致太平之书。理财居其半。故圣人戒言利而不讳理财。财之大原在农粟女布。至制币之法。所以权百物之盈虚。以济民生而资国用。币法积轻积重。不病民必病国。甚或国与民交病。是以三代汉唐而降。数千百年以讫有明。币法屡易。穷则变。变则通。理之常也。　国家减徭省赋。量入为出。每年地丁所入。不过三千万有奇。盐课关税杂赋居地丁三之一。官俸兵饷河工及各款支销计十之八九。其间水旱之不时。奸宄之窃发。蠲恤有典。剿捕有费。所入时能足额。斯所出无待持筹。而地丁尤为　国家之正供。十余年以来。奏销日形短绌。度支有告匮之虞。国匮矣。以为藏富于民可也。而小民困于输将。与官吏相持。民困矣。以为官吏之中饱可也。而州县征解竭蹶。挪移补苴。儳然如不终日。是何也。则皆银价之昂贵为之也。溯自汉以前。银不为币。汉武帝始造白金。亦格不行。自汉迄唐。率以钱绢为币。银特用于交广。至宋景佑间。诏诸路岁输缗钱。福建二广易以银。于是以银代钱。金铸承安宝货。公私同见钱用。于是始上下通用银。洪武八年。禁民不得以金银为货。既而许民以银钱绢代输租税。正统二年。又命两广福建当输南京税粮。悉纳白金。后乃行之直省。积数千百年。山矿之产。未尝以供财币。又自唐宋以来。交广番舶。所至浸淫。而充溢于中土。适明之中叶。钞法已敝。钱法正壅。银得乘时利用。以充正赋。今之情形则大异。昔日之银。自番舶至者。皆自番舶而往。每岁漏卮以数千万计。其出方靡有底止。而器皿服饰。中土亦多销铄。各省矿产。开采复无成效。银日益少。价日益昂。以致官民交困。而　国家隐受其患。物有废兴。此亦银之将废之时也。夫银特便于商贾之远赍。官吏亦省转运之劳。而最不便于编户之纳赋。农夫女功。握粟抱布。所得者缗钱。求银必于市。西北用银较广。东南诸省。非通都剧郡。市肆未尝有银。夏秋两税。民间名为纳银。而实则输钱以折银。州县名为征银。而实则折钱以解银。　国初以来。银价甚平。率钱七八百文当银一两。道光初年。银一两犹止值钱千一二百文。银价既平。折纳自易。民间完正银一两。加以随正之耗。以钱折银。数常有余。足以供州县转运之费。与兑易倾销折耗之需。是以征解无误。十余年间。银价骤增。下忙过于上忙。乙年过于甲年。现计银一两。值钱二千二三百文。完正银一两。加以随正之耗。计钱二千四五百文。而州县转运之费。兑易倾销折耗之需不与。其民间完纳能随价加增者。动以昔日两年之赋。足今日一年之额。民力既大困。其不能随价加增。仍执旧日完纳章程。与官吏相衡。而官吏惮于生事。隐忍相就者。则以民间十分之赋。完司中六七分之额。致负亏缺之重累。官吏亦大困。正供因之日绌。此其已然者也。又有其未然者。银之偷漏。靡有底止。银价之昂。亦未有定限。多则贱。少则贵。愈少则愈贵。物之恒情。口舌所不能争。功令所不能夺也。使银价更昂。小民益以重困。州县憔悴。百务废弛。官民一有龃龉。刁猾者乘机挟制。尤易滋生事端。其患不独　国赋之短绌已也。

当今之务。将以恤民生。裕　国课。饬吏治。莫要于平银价。银价不可平。则必酌其可以代银而充赋者以制币。使银不得操其权以患民而患国。考古币法。如秦汉之珠玉金贝。可以充财用。而不可以供赋税。唐宋之绢。既苦其繁重。且多割裂腐烂之虞。不可以经久。金元钞法。流獘滋甚。　本朝尝行之。而亦以寖废。独钱为古今之恒币。数千百年以来。币法迭更。而钱无废兴。穷乡僻壤。皆所流行。小民易得。多寡零整。可以随用。铜为中土所产。取之无尽。非由外至。汉赋惟有口算钱。唐改租庸调为两税。始尽纳以钱。虽当时有私家无钱炉平地无铜山之议。然近代赋民。必责本色。实多烦扰。故其法卒不可易。至今民间纳赋。犹曰钱粮。求所以代银而充赋者惟钱为宜。谨按顺治元年。铸顺治通宝钱。每七文准银一分。旧钱每十四文准银一分。三年。户部议钱价重。民不便。着令每十文准银一分。乾隆元年。以滇省制钱一千不敷银一两之数。自乾隆二年始。每钱一千二百文。作银一两。十文之制。至今遵行。当时钱值。皆依银值为准。用以搭放。故乾隆初年。滇省银价稍昂。即议增给制钱。现拟以钱代银。若照每两千文。不及现值之半。办理实多窒碍。应请查照时值。酌减每银一两。作钱二千。虽与旧例未符。而于现值非甚悬殊。出纳之际。可臻妥协。折钱之数既定。于是议征收。应请州县地丁正杂各赋。皆以钱为额。银一分准钱二十。正耗按数折收。目前民间完纳。已属轻减。其不能随价加增者。亦可按数遵完。州县少兑易倾销折耗之需。而无后日银价迭昂之虑。钱有定价。不若银之月异而岁不同。奉行自易。官民相安。征收之数既定。于是议支放。征收折钱。若支放用银。则银仍有权。价尚争昂。不特亏折甚多。兼亦纷扰难行。应请中外官俸兵饷及河工等项各款支销。概以二千文作银一两折给。支放之数。与征收之数相等。　国计无损。支银一两。受钱二千。受钱之数。与以银易钱之数亦略相等。人心自慰。支放之数既定。于是议拨解。钱质笨重。转运维艰。必筹拨给以疏其滞。州县存留。本属坐支。应请直省兵饷。由司查核各州县征数。随时酌拨。饬府督放。以免解司之烦。河工饷银。岁计三百万。应请酌核沿河各州县征收之数。就近拨贮。以免各省拨运之烦。又云南铜本。岁拨银百万。应请于该省添局鼓铸。以本省之铜铸钱。即以本省之钱支用。各省鼓铸。即就邻省采废铜供铸。以免远省解送之烦。而一切运铜脚费委员薪水人夫工食等项。每年节省亦不下数十万两。拨解之数既定。于是议部款。直省虽多可折给。而部中有必须用银。及辽远省分必须拨银之项。

查盐课关税。年额约千万两。均由商人完纳。其得银较易。且地丁既不用银。银价自当渐平。应请盐关两项。照旧征银解部。以资酌拨。各省司款。除放给外。亦可随时筹办现银。听部拨用。报部之款既定。于是兼议银价。出纳之数。既以钱为额。则放银自当准钱作价。应请部中放银一两。仍抵给钱二千文。出入自相符合。各省银值。间有参差。然原款本以银折钱。则准钱抵银。适得原款之数。未见亏折。事理允惬。用钱之制既定。于是益议鼓铸。今日之患。不特银荒。而钱亦荒。顺治康熙雍正之钱。铜质最精。皆已无存。即干嘉之钱。铜质纯净者。亦不多见。大率入于私销。既以钱供赋。则钱用不可不充。钱法不可不饬。而铜禁亦不可不严。此又当别为详议者也。礼以三十年之通制国用。而无九年之蓄为不足。近岁军需供亿。加以数省之灾。　赐帑蠲租。　鸿恩沛。司农会计。上廑　　宸衷。重以银价昂贵。正供支绌。理财为今日最要之务。用银实今日已敝之法。代银莫善于钱币。钱币必筹其支放。辗转图维再四。冒昧具陈。用冀恤民生而裕　国课。且渐以挽回吏治。以副　　圣天子求言之意。是否有当。伏候　裁择。

　　铸银钱说　　
周腾虎

江浙行用佛头洋银。制自大西洋之西班牙国。西班牙灭小西洋之吕宋国。故俗又呼之为大吕宋。干嘉之时。其国在广东贸易颇盛。故其洋银流入中国最广。中国因习用之。后其国衰微。且所铸洋银已换新式。佛头银已于道光初年停铸。所来中国洋银。愈用愈少。闽广各省。必椎烂用之。日见其绌。江浙商民。乐其便易。市井贸易。惟此信行。各钱店认定式样。少有更变。则群起而叱为伪铸。巧立各种名目。以抑勒民伍。至每圆洋银。竟贵纹银一两之多。出则呼为净光。入则苛为烂板。转移之间。银已八折。商贾愁叹。民客咨怨。莫究其由。而坐受其困。即或夷人重铸新者。各钱店又呼为新板。而坐以七折。夫周官八政。货居其一。列史食货有志。国家最大之政。莫过于此。而令商贾擅其利权。抑勒恣睢。流虐天下。非细故也。夫货币之妙。在于子母相权。大小轻重。各得其平。称情权物。流通上下。故名之为泉。盖言如泉流不息也。　国家旧用银钱两种。以平百物。厥后钱日贱而银日贵。子母不相权。而轻重殊绝。故洋钱起而承其乏。流转于银钱之高下。而适得其平。民咸利而趋之。今洋银之贵无已。若不为之变通。竞趋争用。其用逾急。其害逾深。病国病民。莫此为甚。夫利权徘徊无主之时。惟智者急起收之。民亦乐其便。利熙熙攘攘而归之。上不劳而民不困。故为今计。宜准洋银分两。铸造银钱。以刚铁制为板式。面为咸丰宝货。环以年月。并银工名字。幕文为龙凤。环以满文。亦仿洋银之式。以板石椎而成之。前林文忠铸造银饼。其制渺小。全无法度。后又无法以行之。宜其不用也。今一仿洋银之式。变其文字。以为中国宝货。凡官府与民交易。以及丁银田税关市之征。无不取之于此。便民甚矣。何为而不行耶。难者将曰。中国好为伪。非若洋银之画一也。夫洋银之伪。有夹铜。有苏板。有钻铅。巧式新思。无奇不有。而不能惑辨者之目。安在洋银之无伪乎。洋银有伪而不害其行用。惟便故耳。若制造银钱。一新耳目。而无种种之挑饬。其夹铜轻板。又可辨而知之。何为贱中国而重外夷耶。其不足疑一也。或又曰。民习故疑新。洋银行习已久。骤易银钱。必不能强疑者而使之信。呜呼。目睫之见。自生疑障。皆此等谬说障之也。洋钱之所以重于江浙。而人乐趋之者。江浙征收钱粮。惟此是索。故市肆弥重之。试思赋入之广。出纳之大。孰有大于藩司之各款。关税之额征乎。二者已提纲絜领。絜东南财赋之大权矣。傥此之行。市肆之闲。尚能为之敌乎。尚能有他物足以相抵有大力足以相抗乎。譬有人自薄其千金之璧。而疑不足当邻人燕石之值者。不已傎乎。其不足疑二也。或者曰。国家铸大钱。制交钞无一可行。子之畅言银钱。亦纸上空谈。袖手雄辨。未见办事之艰阻也。噫。大钱交钞之害。法病人乎。人病法乎。法不信。民不从。施不一。人不信。己屏绝而强人用之。己嫌弃而勉人好之。虽有愚者。恐亦未易为其所惑也。浙江祗用当十一品。额税丁银可以上行。行之年而民不倦。何信于浙而惑于苏。则行之不善明矣。可咎法乎。况交钞大钱。皆以虚权实。非若银钱之以实相权。便民而无所巧售。如佛头洋银之行用。数十年广及半天下。岂强之而使然乎。惟其便而信耳。其无可疑三也。释此三疑。厥有三利。一释争。一平物。一通货。古之执政以正物者。莫不由此也。银钱铸成之后。准今之洋钱之价出入。取其盈余。给工值火耗外。尚可以通有无。足国用。赡军食。因民之所利而利之。惠而不费。此类是矣。

　　粤省试铸银元片光绪十四年　　　
两广总督张之洞

再广东华洋交错。通省皆用外洋银钱。波及广西。至于闽台浙江皖鄂烟台天津。所有通商口岸。以及湖南长沙湘潭四川打箭垆前后藏。无不通行。以致利归外洋。漏卮无底。窃惟铸币便民。乃　国家自有之权利。铜钱银钱。理无二致。皆应我行我法。方为得体。且粤省所用洋银。皆系旧洋烂板。破碎徽黑。尤为隐受其亏。粤省此次订购铸钱机器内。兼有铸银元机器。拟即选募西人善铸银元者来华试造。若附在钱局内铸造。计此岁铸银元三千万枚之机器。其机器价值厂屋工料火耗。一年所费。不过四五万金。专设一厂。亦不过十余万金。外洋银元。每元重漕平七钱三分。今拟每元加重一分五厘有奇。定为库平七钱三分。银元上一面铸光绪元宝四字。清文汉文合璧。一面铸蟠龙纹。周围铸广东省造库平七钱三分十字。兼用汉文洋文。以便与外洋交易。铸成之后。支放各种饷需官项。与征收厘捐盐课杂税。及粤省洋关税项向收洋银者。均与洋银一同行用。不拘成数银色。务与外国上等洋银相等。银质较重。而作价补水。均与相同。商民趋利。自易风行。若日久通行。民间自行加价。亦听其便。外洋银元。颇有赢余。虽每元加重一分五厘。断无亏折。如蒙　允行。恳请颁发　　明旨。粤铸银元。除京饷外。各省协饷解款完纳华洋厘税民间交易。准其一体行用。开铸时。即当将样银恭呈　　御览。试造之初。先铸一百万元。察其能否流通。陆续添铸。多至五百万元而止。如不能畅行。随时停铸。殊不为难。即略有亏耗。亦甚微渺。可以预决。当由粤省筹补。不动库款。一年以后。粤省果能畅行。当将工费细目赢余实数。详晰奏咨。届时拟请　　饬下户部体察酌剂。由部购置机器一副。在天津设局铸造。颁发通商口岸。一体通行。粤省银元。仍恳准其铸造。由户部酌定限制。岁铸若干。如有息款。即以弥补铸钱亏耗。计户部机器一副。日铸十万元。岁可铸三千余万元。即以每岁铸千万元计之。数年之后充牣海邦。流通域外。虽不藉以裕　国用。亦足以保利权。粤省试其端。而户部权其利。揆时度势。似尚无所窒碍。总之务钱法银元三事。相为表里。交互补益。如环无端。产盛而后铸铜铸银有所资。鼓铸多而后西南各省铜铅有销路。以铸银之息补铸铜之耗。而后铸法可以专用内地铜铅而无虞亏折。迨至开采日多。铜价日贱。官铸无亏。商趋其利。民便其用。边军资其饷。实西南徼外之边备。塞东南沿海沿江九省之漏卮。未必非自强之一端也。所有粤省拟请试铸银元以备户部推广各缘由。相应附片具奏。请　　旨饬下户部速议核覆施行。

　
卷五十九　户政三十一钱币中

　　前因时论十三钱法　　　　　　　
吴铤

钱法之獘。至于鹅眼綖缳之属。历代皆有之。史言斗米一万。商贾不行。其害如此。予按历代皆杂用古钱。盖欲矫其獘。则必依以为式。然后可以澄汰。若古钱已亡。虽欲复之而无由。宋神宗专用古钱。金世宗时以宋大观钱一当五用。盖古钱可以禁盗铸之獘。盗铸之法甚严。然人争为之者。趋于利也。贾谊言淆之甚微。为利甚厚。其势必杂以铅铁为巧而后止。古钱之重虽难行。然足以防獘而无累。此古钱之所以可贵也。自启祯专括古钱以充废铜。于是古钱遂摈而不用。而新铸之钱弥恶劣。与鹅眼綖缳等。即欲澄汰之。而古钱已尽。非旬日所易为功也。古钱不铸年号。故行之最久。后世铸年号。则前代之钱。渐销渐毁。适以供奸蠹之窟。故必尽用古钱。而后可以澄汰之耳。自古以汉五铢为通行之宝。隋文以天下钱轻重不等。乃更铸五铢钱。而重如其文。每钱一千。重四觔二两。诚能依此行之。则五铢既重于新钱。又足以防盗铸之獘。孙权铸大钱一当五百。又铸当千钱。民间虽不以为便。然当新钱既獘之时。而欲矫獘以返于古。亦当以此行之。然而有不能行者。则工既繁而有损于国家之币也。欲工之省而易成。则钱币既不能流通。百货亦壅滞而不行。故天生地养。非不足于用。特钱币无以流通之。遂至于不足耳。诚能详思其故。则必尽用古钱而后可。或曰。是则然矣。如铜不足于用何。曰。自战国时已有乏铜之患。如欲开采。则物力有时而穷。岁额终不可减。适以乱天下也。唐时刘秩杨嗣复尝有禁铜器之议。顾亭林以为罔民之事。然但当给其直而易之。则铜既足于用。古钱乃可得而复矣。

　　致牙厘文案粮台诸君论铸钱书　　　　
胡林翼

</div>
    <div class="pagination">
<a href="皇朝经世文续编_page100.html">上一页</a><span>...</span><a href="皇朝经世文续编_page96.html">96</a><a href="皇朝经世文续编_page97.html">97</a><a href="皇朝经世文续编_page98.html">98</a><a href="皇朝经世文续编_page99.html">99</a><a href="皇朝经世文续编_page100.html">100</a><span class="current-page">101</span><a href="皇朝经世文续编_page102.html">102</a><a href="皇朝经世文续编_page103.html">103</a><a href="皇朝经世文续编_page104.html">104</a><a href="皇朝经世文续编_page105.html">105</a><a href="皇朝经世文续编_page106.html">106</a><span>...</span><a href="皇朝经世文续编_page102.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
