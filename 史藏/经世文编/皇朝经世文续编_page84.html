<!DOCTYPE html>
<html>
<head>
    <meta charset="UTF-8">
    <title>皇朝经世文续编 - 第 84 页/共 192 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇朝经世文续编 - 第 84 页/共 192 页</h1>
    <div class="content">　　复桂苏州第二书
包世臣

前月廿八日。洪梦琴别驾来白门。小儿附到阁下初六日琴川舟中惠书。并刷价廿番。所谓鲍叔不以为贪。知我贫也。发缄三复。情词恳恻。非学道爱人之君子。岂易有此。小儿又于信面注云。顷闻昭文首犯已获。盖十七日所发。梦琴行抵无锡。闻首犯二人有廿二请令之说。则昭文巨案庶可了手。若辈趋死如骛。固不足惜。然推曾子民散孟子罔民之旨。罪致有由。仁人能不怵惕耶。江浙漕事。无不以为敝极。而旧习莫稍更。实由当路未尝悉民闲疾苦耳。盖问之吴中老吏。惟恨民刁。问之吴中巨绅。惟恨佃顽。欲富者人之同心。民隐何由上达。世臣生性好问好察。是以深悉而窃忧之。四十年来。为当路言者。无不深切着明。其有成书。则皆刻入四种。想已阅悉。不烦缕复。至近年银价骤贵。而米价更贱。如大力人两头引绳。引急则中当必断。故忧之尤切。非敢云忧世也。惟以迫于忧生。不惮苦口。不辞疏辱。而至于此。当路闻之。未尝不动念。然卒未尝遇有将前后所闻世臣之言。细心考核。果否真实切当者。是可叹也。前来示言银荒为急证。信已。然欲重严土禁。屏绝呢羽诸洋货。增茶丝之值。窃恐无益。土严禁莫严于戊戌己亥。都中罪至藩服。而外省幕府友丁灯未尝息。员弁兵役瘾日益大。以日夜捕土。不烦钱买。而自得饱食故也。其大吏主烧毁者。闻信即提土箱解辕。又驳土伪。闲日辄于狮子口烧毁鎗土。观者怪无气。而真土佳鎗。顾在上房。今即重修土禁。阁下能必诸公之洗心涤虑。一反前事乎。茶丝价值。非官所能主。呢羽本非例禁。夷人鼾睡卧榻之侧。卖盐卖硝。明犯大禁。而封圻率破例受如恐后。况欲新倡此条目乎。且内外富室贵胄。无不尚洋货。其将悉出之焚于通衢以为民先乎。抑将洋货店悉加籍没乎。在在虞窒碍已。今年夏秋之交。有答族子孟开及致许滇生大司马两书。备言救银贵之方。抄稿呈览。或可小助高明。然非阁下力所能及也。唯漕额以苏松太嘉湖为至重至多。而苏州为其领缘。是故为大计言。则要如关键。为阁下言。则切如剥。数十年漕事虽无安静之岁。而尚未至成大祸者。以苏松之田。多属饶户。小民之自田无几。以佃户之脂膏。津贴自田。尚可周章。近既银贵米贱。则饶户之脂膏亦竭。必诛求于租户。业佃皆竭。则事殆不可问矣。昭文镇洋。直嚆矢耳。凶渠伏辜。理同扬汤。太上曰。民不畏死。奈何以死惧之。斯之谓也。

来示谓漕政病入膏肓。虽卢扁不可为计。唯海运稍可补救。而中外无主持者。亦已焉哉。阁下苦衷。世臣深喻。而未敢以为然也。诗人所叹。乃自恨不辰之词。漕事其可已乎。事不可已。则必求所以为之。海运之创议发行收功。皆世臣于局外一手所定。幸得举行。而利惟归官。无纤毫之益及闾阎者。故有中衢一勺之刻。以自白于后世君子。及米至天津。穆相奉差收米。搜剔獘薮。么小悉达。封米至都。坚白共见。而剥船受指使。多于中途以药败之。户部奏准先放。花户以廒底搀杂。竟至不可食。而当路莫加查究。得米者惟咎海运。所以次年即请停止。若近日夷踞上海。为海运咽喉。傥有得失。梗塞堪虞。且北洋近已多盗。即世臣亦不敢主持此说矣。若谓治漕病。非卢扁所能。世臣自问不过中医之不用反药者。窃自谓有方能起死人。唯病者讳疾不服其剂。是则真非卢扁所能为矣。夫州县之浮勒粮户。帮船之诛求有司。通仓之婪索旗丁。有增无减。上下通知。然中丞与阁下减常熟向来之每石八洋为二两四钱。漕帅委弁之数减五之四。委员闸坝所得规费减十之八九。皆今年现行事也。人之欲善。谁不如我。谓仓帅必欲饱百数十户之经纪。而不恤　国。是殆未然矣。仓场例以经纪主收。花户主放。婪索虽俱在漕粮。而其取各有处。然漕帅之漕委闸坝诚得矣。而粮道帮及各府管帮船之书吏。其朘削则未之及。盖三处朘削旗丁之领项。不止三之一。道为抚属。并府属。中丞密察而酌减之。力所优为也。帮所入。肥瘠不齐。肥者岁入常倍蓰其官之值。亦可咨商各省。瘠者仍旧。肥者酌减。是亦宽丁力之大宗也。通仓则专责成仓帅。买掣则专责户部。划定新章。粮户无论大小。皆收六五折。三五收米。以敷兑为度。折色以每石二两四钱为度。今年糙粳。大都不能过八钱。粮户以实米一石。完漕六斗五升。作银八钱。折三斗五升。作银八钱四分。是完额粮一石。共计银一两六钱四分。照市价值钱三千二百八十文。以一斗五六之额约之。才及五百文。加两忙三百余文。是每亩两税所出。仅八百余文。以民间额租每亩一石实收八成计之。田间所出。尚可剩五分之二。民力能胜。则上下自相安。无虑意外矣。其兑费。则仍陶文毅奏定常属四钱苏太五钱松江六钱之成案。以漕粮十万起算。收六万五敷兑。余三万五。折银八万四千两。以四千为亡绝漕尾。现银八万。兑费向例。祗出正副改三米。其余口粮等米。例无兑费。每船正副改米不过六百余石。并犒劳照最多之松属计之。亦祗银四百两。查江广安徽现行兑费。尚不及此数。以意度之。通仓亦以江浙兑费重而婪索之。非有定式。且卷条松个。则旗丁商同经纪噬仓。而非经纪之噬丁也。丁于山东一带。沿途卖米。其价常倍于南。至通米少。每一百卷一条子。写明四吊或五吊。至多不过六吊。名曰卷条。白粮或少数。或有霉变。则商之经纪。以七八斗装一袋。谓之松个。通仓有奸斛手。能以四斗诈为一斛。亦能以六斗为一斛。能制丁之死命。然此等人必知名。数亦无多。若仓帅督同坐粮访之得实。于点名时收养之。不使入仓。而以他人代之。例费仍给其家。于仓储虚实。大有裨益。

额漕十万。须船百三十艘。约费五万。酌减道府总运漕规。以足敷办公为度。并仓用津贴。徒阳河酌雇县剥。约银万余两。尚有万余两。可资州县公费。其中细微曲折。世臣本不备悉。然大致不过如是。如有衿棍作梗及抗欠者。照例参追。即人数较多。不可姑息。则民与官与丁。皆下得去矣。访得真实。乃议定稿。将前此之横征暴敛。民不堪命。而官仍苦兑费漕规。以致亏正供玷官常者。和盘托出。札商江督浙抚。连名作书。抄稿走健步。以请穆潘二相。并请潘相告江浙在都之显膴。各发家信。踊跃遵行。并以告仓帅户部。户部掣仓所得。为数无多。本不足为漕害。通仓之经纪。皆有身家。既见移稿。知南中兑费大减。请　　旨遵办。而又不为已甚。必能敛观望。不以身试法。俟得各处回书。乃行入告。并将先行抄商政府一节。夹片声明。阻之者必以为陋规私语。一腾章奏。恐兴大狱。试思近年夷祸。三五任事大臣。知兵凶战危。惧以身涉危机。假民情为词。向壁虚造。　　圣德如天。遂尔曲从。夫肆大眚。行重购。曾不厌悔者。凡以顺民情。苏民困也。目下吴民。真若汤火中矣。以实入告。岂有不得请者哉。但恐当路未能信此事凶危。实有什伯于海上搏战者耳。阁下达心而口讷。言之未必能尽。古今当路者侧。必有能令公喜怒者。即或人非纯粹。用其才以共功名。如王文成厚结张永以锢宸濠。唐荆川厚结赵文华以保默林。张文忠厚结冯保以延明祚。靳文襄厚结安大以奠河淮。此皆失身辱名之事。而后世莫不见。夫君子救世苦心。叹其通权达变。未有议为非者。此举若成。自主议以及与谋。真终始传所谓有福十世者矣。巨狱之后。威声已震。乃力举平漕之政。良民心必归我。良民归。则匪徒无助。擒纵自我。轻重咸宜。然必行之以诚。持之以久。闻漕帅所以能力挽颓风者。以屏绝苞苴。谢绝请托。故风行无阻。若果举前说。开漕之先月许。必明示严禁各处荐漕友漕丁。及挨仓打把式诸小节。虽有怨声。所不能惜。然而世臣在新喻办漕。恪遵漕运则例。禁绝浮勒。此时为阁下谋。仍不外于浮勒。月攘一鸡。论者必讥其不恕。然审时度势。非此断不能行。非敢薄责阁下也。来示末称刁民兼悍。习与性成。镇洋巨案。接踵而起。移风易俗。俗吏未能。惭恧不可名状云云。虽发于卑牧之诚。然世臣窃意阁下尚未诊得此证之腠理也。镇洋昭文。前后毁抢官吏绅富之房屋数百千楹。使阁下募勇带兵出省至再。其病皆由于漕。故漕政平。则刁悍皆从化。漕政不平。则良懦皆为敌。救死不赡。奚暇治礼义。孟子岂欺人者哉。抑又闻之。不问而告。问一而告二。荀子所深讥也。世臣以目前可与言者。无如阁下。而世臣又能以言自达。且时已九月。笔札往返。动经旬日。虑不及事。故不避荀子之讥。为是尽言。唯阁下垂察。

　　答桂苏州第三书
包世臣

月之十九日。徐建康送到初三日所惠答书。讽诵再三。惊喜欲狂。世臣以九月初二发前书。至初六闻李公升任滇督。窃疑接手人必存五日京兆之见。不肩此艰巨。至本月初八。闻星使奏明大小户一律征收。未审果否。求其稿不可得。忽奉彩云。深慰深幸。并知李公不欲举此。则此番升去。真是好机会。而陆护院周署藩二公。慨然以阁下均户之说为必当行必可行。真世臣前书所云人之欲善谁不如我者也。又得星使代达。较易立说。是或彼苍之眷念吴民。欲苏其积困。为　国家坚固命脉。使胆怯老书生。得以优游化日也。然星使吴中仅数日。所陈漕事。断不能和盘托出。若专言大户包漕。不能将小民苦累。及州县进退维谷各情形。逐细说明。则大户难免有辞。且恐都中当事。未能了达。疑此举仍如从前阿雨窗孙寄圃八折之说。不过为浮勒筹出路。一经　允准。则近加赋。托体大而择术疏。致阻盛业。则真可痛惜矣。日内想已奉　批回。乞阁下将原奏及奉　批由驿飞示。以慰渴望。世臣更虑奉　准后办理良非易事。来示谓更易人地。以期令出惟行。然不熟筹广思。罣碍实多。而且奉　　旨出示。州县匿不张贴。其司事幕友。反谓既已唱明折色。正可趁此鱼肉粮户。即有些小蹉跌。不怕上司不为下身分。以愚弄居停。江浙名幕。识见议论。大都如此。若有一语恤民。瘼懔官箴。则是自投闲散。何从得称名幕哉。又松属漕总例不连任。每年营干点差。正费一万。杂费三千。时至十月。恐预定点总规已入手。又大小漕棍。为漕总鹰犬。漕总所求。或不能得之本官。则嗾棍上控漕总。上游谓总被棍控。不知其实为总使也。又有围绕总屋。拆毁器物。而不多不甚。大抵亦漕总所使。以制本官者。十年前如此情形。皆世臣见闻所亲。近事不敢臆断。或亦未能尽改故智乎。来示欲诱得旗丁用帐。此事恐难。然闻镇属兑费。每船不过三百余千。常属亦不过五百千。曾不能及陶公奏定四钱之数。常镇之米。一例抵坝交仓。与苏松何异。苏松受兑。多系江淮兴武两之船。彼必以他多有屯田。惟江兴独无。故兑费倍多。然他无月粮。江粮道所管虎贲仓。以缮给两帮丁家口。其入殊不减于屯田。且江兴两。有府属三帮。其兑费少者。纔每船七十两。多者倍之。其米岂能不入通仓哉。再白粮每船兑费至三千以外。帮书管白船一只。岁入千金。此又何说。若行大小户一律。而不减帮费。则必不能行。减兑费。伍丁必纠水手滋闹。伍丁即或安静。州县司漕者。亦必嗾之出头恫吓。谚所谓下马威。虎头势也。是必要厚积吾力。挡其风浪。过了两三浪头而不动。则彼自退听吾令。然言之易。行之难。故前书必云行之以诚持之以久也。阁下仁心为质。虚怀下问。故拉及之。所言亦约略耳。变动不居。原无一定绳尺。可以使鬼魅遯形者。惟在掣定柁杆。随宜应付耳。

　　与桂苏州第四书
包世臣

前月十九日。接初三日惠答之书。即于廿一日由孙北捕附急递奉覆。嗣知二小儿已返棹吴门。而敝徒合肥籍诸生沈用熙信致大小儿。谓阁下欲诱出旗丁通仓用帐。理势皆必不可得。唯庐州帮有二要人。依法求之或可。世臣以其言有据。即信示二小儿。命其将原书呈览。谅蒙存采。昨日有江淮伍丁来寓乞书。世臣问漕事出入大略。渠言仓帅书役皆吃仓。坐粮厅书役皆吃帮。吃帮者。绝口不提要费。而帮丁委婉送给。以买平安。经纪手下有斛手。其伎俩虽大。然米短不过赔补。惟挑掣米色。顷刻间即成奏案。常至倾覆。故不得不预先招呼。招呼之费。松江梭米一船。经计约百千。斛手约十余千。厅役约四十千。个儿钱本在公费约三十千。每船到通。各费几及二百千。唯白粮每船必须银五百两。若漕白各船。有米少色变等事。则须别议云云。其人系江兴两公推拿总者。言出无心。自当不谬。惟未及询明是否京钱大钱。然即以大钱论。每船到通。所费尚不及百两已。世臣即诘之云。镇属兑费。每船不过三百千。通仓已要二百。再加垫舱提闸打溜沿途支应催攒员弁。何以支持。彼云松属兑费大。故仓费亦大。他属入费轻。则出费亦轻。然通州坝上拨船及口袋。俱经纪自备。赔垫甚多。近日朱道长所奏盈字一号。须费万数千吊。事皆确实。若不通盘筹算。但欲一意孤行。事必无成。月前星使奏定均户事。非不可行。然吴中当事。恐未能了此耳。世臣虑问之太切。或致生疑。遂不尽言而散。世臣思仓费祗有此数。均户所得。大率可办。至沿途各费。署抚现系漕帅。实心厘獘。必知其真。阁下更偕粮道查核各船应给漕款。及各署书役之剥耗。酌定留减。则均户善政。可以无所格碍矣。即不无怙恶作梗。数谅无多。宽猛相济。威惠兼行。阁下自有真实作用。世臣惟乐观其成而已。

　　答桂苏州第五书
包世臣

灯节接次儿来信。附致阁下岁杪惠书札及炭金廿饼。正札出于书记。札后手批漕事现尚平安。惟大户多有观望。帮费七折。已具切结。兑开果否无误。尚不敢必。总在县令得人则能行。不胜兢惕。并望详教云云。仰见阁下为均户一事。费尽心力。而好善好问如是。佩谢无可言喻。帮费七折。岁杪即闻之。谓仿东省新奏之案。然苏松道属五府州。镇不及常之半。常不及苏太之半。苏太不及松十之八。一例七折。在苏松尚嫌太优。而镇属则已绌。主之者未能详悉底里。齐以一切。则是均而未均。诚恐切结未可凭准也。仆又闻松江每船洋银千三百中。有折米百石。苏太七八十石。尖丁照州县折民之价。稍良善者或八九折。盖漕例津丁加四。节次裁改。仍有二五津丁。丁除折外。中途仍可盗卖。以到通溢米。每石止领银八钱。而折之州县。及沿途私卖。所得皆数倍。当此仓储空虚。岂当更听其私折私卖。然非请增余米价值。略与海运船等。则立法仍不能行。其机惟操于当轴之入告耳。而上游不知此情。州县惟以总数恫喝上游。以遂其鱼肉小民之私。大凡君子者人之美称。而或为或不为。其上达下达而有成者。则必出于拚得。吴中令长。岂尽无恤民之心。吴中绅富。岂尽崇破靴之行。而至征输漕粮。则其不为君子之志甚坚。而同志者至伙。以仆所见。盖三四十年于此矣。诸公皆拚而即得。是以无不拚者。阁下笃念邦本。欲反其痼习。其为君子之志坚矣。而同志之多寡则未敢知。且阁下之能拚与否。仆亦未敢悬断。则信乎能否无误。不可知也。星使原奏。未能详切。当轴又瞻顾大局。不能得都中巨绅之力。唯有地方官延在籍诸绅。仿张文忠谕三吴父老书意而谆劝之。吴中彭宋两族。向不业此。而未出头。韩吴董则难言矣。集而谕之。或可有济。太仓以钱氏为巨族。新经小惩。似应引为大诫。未当终恋鸡肋。再为厉阶。松属之绅。以张诗舲承宣为巨。其人仆所素识。甚明白知大体。阁下切致立人太守谆延而力商之。未必无济。若一委之县令。则分卑力绵。且其可为人持短长处甚多。安能蒇此公事耶。凡事豫则立。筹之不豫。而临事又未能上下交得。为阁下计亦良难矣。昨见漕帅折稿。固袒丁已甚。而亦州县窾隙太多。犹幸政府志在捐输。尚不至按名指摘。遂兴大狱耳。民困既不能苏。嫠不恤纬。自古笑之。春寒犹劲。伏惟珍重。

　　答桂苏州第六书
包世臣

四月初。接奉三月廿三日齐门舟中所惠书。而次日更正海中被劫米数之书亦到。具见阁下垂意大政。虚中下问。无刻或懈。实深敬服。书末询及丞儿二事。尤荷殷拳。仆因海运之事。关系至重。而为期尚宽。昨接丞儿工次来信。知工久蒇。在浦候收。不日即回白门一行。再行赴吴。是以答复少迟。授丞儿面呈。漕事能惠及小民。而棍徒亦俱敛。来谕谓揭竿之事。庶可暂免。以云可久。非所敢言。中丞方伯极力图治。来年必举海运。而招商米船。在洋被劫两船。仓帅又奏米色潮湿。此皆力阻海运之机云云。上年阁下谓惟海运可救漕患。而中外莫主持。仆谓从前海运发谋收功。皆仆以局外撮成。而今日北洋盗风颇炽。夷人驻上海。当其咽喉。难保不别生得失。虽仆亦不敢主持者。以此议发自阁下。中外不欲其成。口众我寡。稍有利钝。则咎有归而事无济。现在　　睿谋严饬。钦遵妥办。谣诼虽工。无所府罪。闻北洋盗帮。聚人不多。其大帮仍系南洋。在于南北交界处所滋事。然十年来走北洋者。时有失事。而商贾未尝因此阻滞。更何疑于漕运。至外夷驾驭有方。亦可无虑。且沙船闻风踊跃报效。不似六年始事之难。唯六年海运。利专归官。今年减折已有成案。自不至如前届之反为民病。然必先由院司通饬海运府州县。令其逐细筹议。封雇拨船。运赴上海水脚。及天津至京津贴。如何收本色。如何收折色。即可官民两益。使议自下。而上不犯专欲之诫。又派解事大员会同粮道代行官督率该衙门书吏。查核历年减运。及六年海运全帮停泊旧章。实可节省漕项若干。当此仓库两虚之日。为人臣子。岂可视同膜外。不为　国家一为深谋远虑耶。所最难者。天津拨船。力能败成。必筹绕越此关。方为万全无害。本年正初姚大定赴吴谒署督。问海运之要。仆告以要先奏明请饬各都统及仓臣详议海运分起抵津。先核米数飞咨仓臣。由仓臣分拨某旗前赴天津领运。盖仓米一个。重不过百余斤。实止漕戽八几折。若各旗拨什库自赴津就船运回。则米皆坚洁足斛。其车脚由南优给。不使马甲受累。至马甲人数众多。阅月更时。事故必所不免。或有公项。可以查扣多关米数。谅亦无甚窒碍。大定比编次成文。然立说未能详切。故复及之。漕运例有津丁加二五米石。若举海运。则悉成正供。以苏粮道所属一百七十万石计之。便溢出米四十万余石。以现在办捐米章程每石三两计之。已值百二三十万两。惟前届在津。星使办理过于节省。江南解银四十万至津办拨运。动用才数万。余交委员解回。银遂不知所之。至今以为口实。此前事之必当引为切戒者。阁下或不知其详。故备述之。节次来示。奖摭之词。或谓爱人以德。为谋必忠。或谓视民如伤。与人为善。或谓热肠救世。伟抱匡时。如莘野之纳沟任重。比仲举之揽辔澄清。实非所任。惟宋儒唐子西有言。君子期于匡济。至于独善。诚非得已。然当不得已时。而有毫发便利。可以益人。则虽穷厄九死之余。未有弃而不为者。都无可为已。犹思所以为利于后世。仆则自成童时。怀此志以迄于今。垂六十年而不变者。亦唯阁下能谅鄙心耳。夫漕祗政之一事。而苏松又漕之一隅。然其关系　国脉。盖无有大于此者。仆之败也以漕。废弃还山。足未出闉。不敢复与人家国事。以阁下殷殷善问。故不惮喋喋。前后诸书。几及万言。其于漕及海运机宜得失。亦略备矣。心力早殚。目力尤劣。阁下如有疑难。覆检前后诸书。自有触悟。随机应变。非言所尽。

　　与桂苏州第七书
包世臣

日昨出吊汤氏。与南坡同饭。因闻吴中现办海运章程。仆询及天津剥船如何越过。南坡答以在吴未闻此说。唯议提银二十六万两。春初派大员带赴天津办理北坝事而已。此层所关至巨。且时已仲冬。故不能待阁下下问。而即详说之。以备照行。夏初子畏赴吴。仆与之切言越过剥船之方。属其到吴备告陆抚部与阁下。子畏深知剥船之害。与仆言凡归仓无费之米。则经纪必使剥船坏之。其术于中途有镇店去处。先起米四成。载百石则起四十石。十石归剥船。三十石归经纪。将到通坝。乃以开水发药。引以烧酒。经宿六斗即成一石。然入仓必烂。即未烂者亦不可食用。此说与仆所闻同。乃至吴竟于此事不置一词。实令人不可解。子畏官虽不达。远非仆比。而膜视如此。仆前后致书。所为不及越过方法者。以子畏面谈详于笔谈耳。经纪吃帮。花户吃仓。天下所共知也。剥船虽官船官人。而南粮入仓之后。即停工食。听其撑至直隶各河道营趁。三月归次剥漕。故向归经纪管辖。通仓花户。发官兵俸饷。每个止百余斤。多者乃百十余斤。是实米不过八斗余。南坡言今年苏松太亦有歉收。正征不过七十余万石。加以报之三十万。共百十余万石。比六年减五十余万石。如此。则越过一层。更为易举已。凡自都赴通仓领米。车既自雇。加由通到津二百里。每石得京钱一千。可敷车脚。库银廿六万。可易京钱百十余万千。正符一千一石之数。必宜先将剥船积獘奏明。于放洋之先。飞奏米数。请　饬部议派应领之人。前赴天津领米。并领贴价。以放为收。即收米星使。省却交仓一层。亦属便利。查六年仓储尚充。是以搭放较迟。明年春饷一放。各仓已空。海运米四月抵津。正值夏饷应放之期。廿四旗马甲米每季额放六十万石。加以王公及满汉文武蓝白布甲应放之米。虽不知确数。想亦不下三十万石。是夏饷一放。即开除九十万石。余米廿万石。连贴价存贮北仓。北仓本受四十万。无虑不能容也。或谓九十万之粮。需车八九万辆。或一时难集。则可听领米马甲各邀伙伴。共雇剥船。优给雇价。而亲押之。数人监押一船。发水下药之獘必除。盖越过剥船。实为越过经纪耳。剥船得领米人给价。较各处营趁已优。而应领米人皆得全斛加二之米。又贴价尚有盈余。利之所在。人自趋之。虽乐败此事者多。无能肆其蛊惑。如此则海运可以常行。而嘉湖亦可继办。以避汤火。闻经纪花户声势之大。前年几败惠邸。子畏久任京职。一蹶之后。尤震慑不敢出言。亦无足怪。惟明年海运米既入仓则不能问经纪。出仓后又不能问花户。官员所领。则亦已矣。廿四旗马甲领米而不可食。且无他米搭配。必不甘嘿。恐其咎必转归在南经办之人。则后悔无及。且将如　国事何。阁下当细思之。痛切白上官。以必得请为度。为国谋固宜。即为身谋。亦非此不济也。言尽于此。天气厉寒。唯千万自爱不具。

　七篇中漕獘抉摘无遗。且于河海两运周折处。极有关系。可见变法之难。自非改弦更张。安能廓除数百年之积獘。所谓虽有智慧。不如乘势也。末篇极言津剥之害。筹议未免偏激。后列桂苏州复书。辨之详矣。故类存之。

　　复包慎伯书　　　　
桂超万

两接手函。皆为海运借箸。谆谆往复。如见婆心。内有越过剥船一策。为黄南坡张子畏两太守所叹服等语。殊未得解。缘两君来苏。未一言及。正拟函讯。而瑶翰重来。叙明请令京官赴津领米。量贴车费。便可越过剥船。米无糜烂。后患可消。具见为公为友之心。无微不至。感佩交深。惟熟思此事有难焉者。四季之粮。放作一季之食。恐预支之例难开。百万之米。运逾十万之车。恐不赀之费难贴。若贮津仓以待。恐难修广厦之仓。如停海舶以需。恐难驻终年之舶。遽以入告。未必　允行。或下部议。定干驳诘。不识更有何术以策之。来函又有局中所议。与南坡不合等语。前因南坡海运熟手。曾与咨谋。原议章程。小异大同。不甚相反。惟有人议以粮艘帮费补漕。超执以为不可。谓其隐有加赋之实。不特后援为例。贻害无穷。即目前民力亦艰难也。所云民间交出米石。总须运至通仓。运费出之于下。尚属可行。且其势不能不出于此。时事皆仍旧贯。极重之赋。请减不得。运米之费。官赔不能。此一举也。颇裕　国储。而于惠民一节。不过较常岁稍宽。幸有均户旧章。重言以申明之。多方以警戒之。其稍有天良州县。尚不至肆志苛征耳。

　　答夏嗛甫论处置旗丁书　　　　　　　
沈衍庆

奉来书。询以正月十五日之事。此似意外之变。而实意中也。饶郡向系商贾辐凑之区。熏莸处。其尤桀黠者。为粮艘之水手。械劫掠。习以为常。地方官恩威并用。得以弹压不生他变者。一以旗丁系在官人役。一则每届交春。各县冬漕并集。帮兑之费。源源而来。正其秋成之候。必无他虞。不意九江陷后。漕运奉停。衣食之源遂绝。觊觎之计顿生。一闻贼船东下。不禁幸灾乐祸。冀召外盗而起内讧。言之衅。实始于此。幸所遣侦探四出。知贼已悉数出湖口。陷彭泽。当即单骑出城。谕居民。告以是匪非贼。切勿堕其计中。轻举妄动。正喧哄间。见有担囊负箧而趋者。捕得之。赃证确凿。其人即系粮艘水手。因手出佩刀格杀二犯。其事遂定。次日拘其舵长至。示以首级。俯首无词。再三研诘。实不知情。爰从宽杖之庭下。令具此后约束水手永不滋事。甘结而遣之。所以不欲操之过蹙者。缘此辈停运之后。餬口无资。一经穷治。必至铤而走险。兼以沿江减歇之粮艘。更番勾结。为贼向导。其患不小。李斯逐客之书。所谓藉寇兵而赍盗粮者。不可不熟思而审处之也。此时省中已奉　廷寄。令有漕各州县停运粜变。并查粮船水手。作为招募义勇。能否不滋流獘。现奉通饬。相机筹办。窃意此举得行。简其骁健。训练归伍。可以化枭为良。一便也。若辈以船为家。久居饶郡。与民相安。可以反客为主。二便也。人情饥则求食。渴则求饮。婴儿失母。乳则归之。必不至藉以居奇。婪索月饷。三便也。贼之回窜。自属意中。即使久踞下游。亦恐一日不忘江楚。郡中无城可守。一朝有警。拟即移营康山。扼其险要。虽成败利钝。非可逆。而裹粮坐甲。惟敌是求。亦必无因噎废食之理。弟一腔热血。愤懑填膺。每怀乡先生金正希吴次尾之遗风。不禁拔剑欲起。同仇如阁下。惟期共搴义旗。以雪敷天之愤也。

　　致曾侯相书　　　　
冯桂芬

年来士大夫动有复河运之议。宣南尤众。问其故。畏外侮而已。试思扬子津门。非可飞渡。何河运海运之异。不待智者而知之。又或谓潞河一带居民。近益贫苦。河运一复。可资调剂。不知乾隆以前。清漕无獘之时。漕项各款。故籍具在。并不能润及沿途。嘉庆以后。帮费无艺。至每石二两外。白粮三两外。于是帮官穷泰极侈。提之费。一处或至五十金。沿途莫不有所沾溉。果若所言是。不但欲复乾隆以前无帮费之河运。直欲复嘉庆以后有帮费之河运。尤为谬论。然以今日事势言之。情习为宽大。重以物力昂贵。凡百需用。数倍往时。即不为润及沿途之计。已万不能复乾隆以前无帮费之河运。而止能复嘉庆以后有帮费之河运。果尔。即使南北河通行无滞。帆云连。篙师林立。泊河干待发。而海运各费。全还漕项。势必别筹帮费。以征米一石。起运约七斗。帮费每石二两核计。今日所定南漕征米一石之外加钱一千文者。必加至三千数百文。折价三千数百文者。必加至六千余文。能行乎。不能行乎。而况乎所谓通行无滞云连林立者。犹不知有此一日否也。要之河运即或能复。一切旧獘立与俱复。东南受复之害。西北不受复之利。且恐　国帑民膏糜费万亿。汔于不能复。或一复旋废。甚或水手牵掣。求其废而不可得。雨生中丞与鄙见合。惟疏中意主三板助运。适中众忌。此事似宜以天津采买。并移所筹浚河造舟之费。为先一年采买之费。是为正论。若居今日而真欲复河运。虽谓之谵语可也。执事一言九鼎。或有以息其议。甚善。即不然。不为之推波助澜。亦无有能举之者。　国计幸甚。民生幸甚。

　　复吴仲仙漕帅书
曾国藩

南漕概改海运。自是天时人事。穷变推移之势。承示江北各属。及皖北之由洪泽湖北达者。先办河运。以免纡途运沪出洋。而旧制亦不致全废。具见卓裁。斟酌妥善。弟虽主海运之说。而亦不敢竟废河运。盖以北运河一水。经数百年劳臣经营而成巨川。岂宜以停运之故。堕昔人莫大之功。惟修造漕艘。弟意不欲太骤。不欲太大。不欲以例价责成旗丁自造。太骤。则无此巨款。太大。则难于浮送。或者千里深通。一节胶浅。又增无数浚河之费。责成旗丁自造。往往一丁造船。举族敛费。能趁阁下任内革此虐政为幸。将顾全此三者。则江广三省。似不能不以海运为主。而河运仅堪为辅。刍荛之见。仍求切实指示为荷。

　　敬陈筹运西米策略疏咸丰八年　　
陆秉枢

窃惟京仓储备。以漕运为大宗。近年军务未竣。河工未复。江楚漕粮。悉归本省折色。豫东漕麦。半因军饷截留。所恃以接济京仓者。仅止江浙两省之海运。前年两省旱荒。运数较少。京师粮价。腾贵异常。旗民生计维艰。仰蒙　　皇上特沛殊恩。发仓施赈。始无乏食之虞。然所以能筹此赈需者。实由俸甲各米。半放折色。故得敷衍至今。并非仓储实有盈余。足济京师民食也。今年海运南粮。仰赖　　皇上洪福。数倍上年。然以一百七十万石计之。于户部放款似无不敷。于旗民食指仍多不足。设遇青黄不接之时。尤不可不宽为筹备。臣伏见近年中外条陈。如购买台米洋米。劝谕江浙捐输。碾运四川仓谷。以及采买奉天陕西杂粮。非不尽心筹划。而实在运米至京者。亦仅江浙捐输奉天采买十余万石而已。此外或议而未行。或折银起解。仍未能源源接济。再四思维。迄无良策。因见前任太仆寺少卿徐继畬有筹运西米策略。拟请招商贩运宁夏米粮。在河南怀庆府设局收买转运京师。核其所议。剀切详明。于该处米粮大数。船筏形制。河道经由之程。文报往来之路。多所目击。实可见诸施行。臣谨摘其办法八条。缮列清单。恭呈　　御览。伏乞　　皇上俯赐采择。饬下部臣筹议试办。如能定有章程。则山陕四川。现有筹备买米银两存储部库。尽可作为资本。该少卿所拟第六条内另筹银款一节。亦可无虑。但期经理得人。实于　　天庾积储。大有裨益。是否有当。伏乞　　皇上训示遵行。

一宁夏自秦汉唐以来。为边塞积储军实之地。历宋元明。古渠大半堙废。水利遂微。我　　　圣祖仁皇帝谕令地方官渐次修复。四县一州。东西五百里。南北六百六十里。共开渠溉田六万八千余顷。其所产米麦杂粮。西溢玉门河湟。东达豫徐秦晋。洵　　天庾之外仓。非他处可比。时阅百余年。诸渠即湮塞已多。以四万顷计之。中稔之岁。尚可收四百余万石。查旧志。宁夏一府。收官粮十三万余石。而地丁止六千余两。地临套口。土著无多。有田者皆他处富商大贾。以杂粮为货物。贩运获利。耕种收获。皆招集外来丁壮佣工。留米粮十分之一。即足供输纳官粮。暨本地户口及佣工食指。余皆贩运于甘肃通省山西陕西河南江南。为数甚巨。今京师所需。分其十之一二。即已绰有余裕。此不患米粮之不足也。

一宁夏运道之在黄河。人皆知之。然上游与下游迥不相同。自宁夏绕河套之三面。至山西汾州府之西界。水势甚小。性亦平恬。由此而南。至河津而下龙门。水性乃变为悍猛。故宁夏出运米粮杂货。有船筏二种。近处用筏。行于山西陕西。其赴河南江南。则须造船。船名西河牛。每岁桃花汛后。顺黄河直下龙门。专走中洪。昼夜不泊。上游水小。一日夜可三四百里。下流水大。可六七百里。或遇风暴。两岸停棹。而此船行惊涛骇浪之中。与平水无异。无桅无橹无桨无舱。船身全在水中。水上止露窄小船面。船夫寝食于船腹中。船后两铁猫一舵。别无所有。用水而不用风。独为神速。惟不能行上水一步。卸载之后。即将船板售与木行。拆造器皿。自宁夏开行。约计不过二千五六百里。桃汛平缓。大约七八日可到。向来此船所载之米麦。多销售于河南。以汴梁为大马头。黄豆销售于南方。以清江浦为大马头。自黄河溃决之后。清江浦已变为陆地。汴梁虽在决口上游。而数年来时有土匪出没。米粮船料不能销售。西河牛船之不下孟津者已数年矣。然欲招商贩运。则运至怀庆一带。便可设局收买。怀庆以西之黄河。安流如故。地方均系乐土。无阻难之处也。

一宁夏造船木料。产于贺兰山。贺兰山在府城西六十里。自古为居人畋猎樵牧之场。在今为木客斫伐船筏木料之地。所产木料。系松柏二种。筏之所用皆松木。西河牛船则用柏而不用松。因柏木到处值钱。薄板亦可为器用。则米豆与船。皆其货也。松木解为船板。不如柏木之易于变价。故造船不用松木。若所需既多。松木自亦可用。但令米粟得价。有利可图。商情自必踊跃也。

一宁夏运米直下黄河。若由官买米造船。招募水手。再派员弁兵役押运。种种繁费。较之商运。加两倍不止。且西河牛船面窄小。绝无安放员弁兵役之地。若添设篷舱。即虑招风。船不能保。又洪涛巨浪之中。昼夜不泊。彼此不及相闻。押运员弁。亦无从照料。今欲致宁夏之米。惟有招商一法。向来该处行商。必先探明河南江南米豆得价。始造船贩运。运到之后。较之本地市价略见平减。方能速售。故官办则米价必致增昂。商办则循其故常。行所无事得利即往。无利即停。不经在官人役之手。百獘不生。惟与官交易。人情所疑。既虑交米之挑驳繁难。又虑领价之迟延克扣。断无敢轻易承揽之人。必须剀切晓谕。将一切办法。与之备细讲明。信如金石。确当不移。商人始认办。第一年必不能多。一次获利。则以后联舸而来矣。

一收买须在怀庆之河内温县原武阳武一带设局。盘至楚旺。由漳河入运河。豫省历来办漕。水陆道路。向有章程。不烦筹划。至楚旺后。如搭入豫省漕船北上。最为简便。恐豫省无如许空间完好之漕船。则不得不雇民船拨运。运河不比黄水。事事须费周章。船户不比旗丁。节节须防偷漏。官弁兵役。有必需之人。口袋小车。有必需之物。盘坝起拨之繁费。斗级仓书之津贴。近年海运。已有章程。无烦另行筹议。其最要者。则斗斛必须公平。发价必须迅速。不经书差之手。不虞平色之低。不许斗级刁难。不准兵役啰嘈。使商不以交官为畏途。而以收局为利薮。闻风而至者必多。若初次办理未善。使之亏折。则虽招而不来矣。

一兵兴未已。催饷频仍。巨款难筹。谁能任此。然试办之第一二年。商情未洽。断不能多。多则十万。少则四五六万。或在山西省见办之捐输项下酌留几成。或令完善之四川陕西等省办小捐输一次。款不甚巨。可以试办三年。招商与漕务不同。可多可少。可行可止。总以海运之多少为消息。如果商情踊跃。势可源源。三年之后。南方渐次肃清。征收漕米。日有起色。河运不能骤通。海运不能悉载。自可将海运所余之漕米。折收银两。籴北方之米。以补海运之短绌。不患乎无款可筹矣。

一试办之初。若即由地方查报。事关重大。又系创始。恐印委各员。不敢担承。势必以诸多窒碍一禀塞责。而行商不能相信。亦断无承揽之人。必须　钦派实心任事之大员。督同地方官逐细查明。现在该处开渠灌溉之田。尚有若干顷。每年所产米粟杂粮。约共若干万石。粟米若干。麦若干。豆若干。杂粮若干。各项价值。丰年若干。中岁若干。从前西河牛船。每年极多时若干。极少时若干。每船装载米粟。以京通官斛核计。有若干石。其米粟到河南江南。向来中等价值。每石若干。造船料价若干。工价若干。柏木是否敷用。向来卸载后。在各处变价。是否足敷造费。倘柏木不敷。是否松木亦可造办。水手是否敷用。查问明确之后。传唤行头。将一切办法。与之逐细讲明。如情愿揽办。议定价值。验明米样。豫支定钱若干。出具同行保结。编列字号。给以照票。到局交米后。找领全价。足平足色。当面秤兑发给。不经胥吏之手。给以回票。使到宁夏缴销。除所载官米照票交局外。所带余米及零星杂货。并船料木板。任其售卖。一概免税。不准兵役查。并将交米时一切办法。与之约定。办定之后。即交该处印委各员。如法办理。　钦派大臣无须久驻。约定该处米船于某月何时开行。原赴宁夏之大员。即先期驰赴怀庆。布置设局收米发价一切事宜。事不隔手。诸獘不生。初次办理得法。商人获利。不患不来。以后宁夏怀庆两处。但委明干道府办之足矣。

一由京城至宁夏。从西大道历山西陕西兰州至宁夏。计程五十余日。路途窵远。文报迂迟。发米收米之地。消息难通。缓不及事。查山西之平遥县。赢行有通宁夏大路。由平遥取道汾州府。至永宁州之军堡渡河。即陕西之吴堡县。西至绥德州。计程六日。计里四百九十。由绥德州西行至宁条梁。系中间大马头。计程六日。计里四百八十。由宁条梁西行过定边县。即入宁夏所属之花马池。又西行渡黄河至宁夏府城。计程七日。计里五百一十。共计一千四百八十里。商贾往来高脚计十九程。皆系小站。并为大站。不过十二三程。若专为通递文报。暂设腰拨。不过六七程。此路正当河套南面边墙之内。虽渡黄河两次。而河流平稳。一苇可杭。如招商事成。将来宁夏怀庆两处。必须时通信息。既非驿站大路。必须暂设步拨。酌量道路安设。事毕即撤。所费无几。而两处信息时通。办理不致歧误。

　此非漕运正办。而足为济变权宜之策。且事由阅历。非凿空不经之谈。虽刱议多疏。不无窒碍。存之以备一格。亦筹计者所不废也。

　　记筹议商运台谷始末
姚莹

闽省内地。水陆官兵五十三营。与驻防旗兵。不下十万。岁征粮米。惟延平建宁邵武汀州兴化五府产米之区。给兵外。尚有赢米以济他府。福州福宁泉州漳州四府。兵多米少。协济犹不足。则半给折色。督标金厦漳镇铜山云霄龙岩南诸营。有全折者。雍正间。先后题请半支本色。于台湾额征供粟内拨运。嗣又增。给戍台兵眷米谷八万五千二百九十七石。有闰之年八万九千五百九十五石。乾隆十一年。巡抚周学健奏定分配商船。运赴各仓。此商运台谷所由来也。台湾商船。皆漳泉富民所制。五十九年水灾后。二府械之风大炽。蔡牵骚扰海上。军兴几二十年。漳泉之民益困。台湾亦敝。百货萧条。海船遭风。艰于复制。而泛海之艘日稀。于是台谷不能时至内地。兵糈孔亟。厅县皆借碾备贮。而仓储空矣。商船大者载货六七千石。小者二三千石。定制。梁头宽二丈以上者。配官谷一百八十石。一丈六尺以上者。配谷一百三十石。每石给运脚银六分六厘。初无所苦。既而运谷至仓。官吏多所挑剔。而民货一石。水脚银三钱至六钱不等。又商船自台载货。至宁波上海胶州天津。远者或至盛京。然后还闽。往返经半年以上。官谷在舱久。惧海气蒸变。故台地配谷。私皆易银置货。其返也。亦折色交仓。不可。然后买谷以应。官吏挟持为利。久之遂成陋规。于是内地有台谷。厅县皆赖以济公。如江浙之漕焉。嘉庆十四年。总督方公维甸以台谷积滞。奏闻八里坌口与鹿耳门鹿仔港一律配运。凡渡海渔船梁头宽五尺以上至一丈二尺者。皆令配谷三十石至八十余石。然奸商诡谲。往往减报梁头。巧为规避。官谷积滞如故。十六年。总督汪公志伊奏请专雇商船。委文武大员至台运谷十万。二十三年。复雇运七万。先是彰化县知县杨桂森尝建言。请台地改征折色。奏停台运。省议不可。奸民卢允霞者。以健讼遣戍赦归在鹿港。闻之曰。此奇货也。谓所善商人。我能革除陋规。众惑之。以为谋主。乃设馆抽各船户钱。给允霞为讼费。然独鹿港十数家。其台郡及泉厦众商船不愿也。二十五年。台澎道叶公世倬至自鹿港。受其肤愬。以为商果病也。欲除其獘以恤商。议罢商人配谷。请制官船海运。以语台湾县姚莹。莹曰。台谷岁十万石。舟以二千为率。法当用五十艘。一艘工料五千为率。当费金二十五万。既有粮艘。必用弁兵管驾。并舵工水手。每舟不下数十人。岁费金又数万。海舟驾驶。三年当一修。费又数万。重洋风涛不测。一有沈失。则舟谷两亡。是漕艘之外。又增　国家一病也。不可行。叶公疑其有私。及为巡抚。力持前说。未及改制。罢去。

赵文恪公与孙公尔准为督抚。患商运不前。属台湾府方传穟筹之。传穟以鹿港口门淤浅。商船不前。道光四年。采舆论。请开五条港利商船。而是年乃奉　　旨运米四十万至天津。免配兵谷者六十余艘。配运之船益少。传穟议曰。今虽极力疏通。不足运本年之额。计来岁积欠当三十万以上。势必又需雇运。然非善策也。重洋险阻。商船往来岁有漂沈。平时配运止百余石。糖市倍之。即失水责偿。为数无多。故行之可久。若雇船专运。每船奚止十倍。设有不虞。官商皆难着赔。虽前已三次行之。而未可恃也。昔时商本丰厚。其船工料坚固。近今商船薄小。南北洋中沈碎者多。民间置货千石。犹必分寄数船以防意外。官谷岂可不加郑重乎。积谷三十万。用商船六七十艘。厦蚶二厅雇拨当为四起。或五六起。每起必有文武正副委员及护送弁兵。供应犒赏皆取诸四县。赔累已甚。而内地各仓。既失商人之利。则必多所挑驳。非云谷杂沙。则云斗斛不足。纷纷檄行四县补运。此累之在官者也。官谷运脚。每石六分六厘。较民货水脚仅十分之二。每船以二千石为率。船户仅得运脚一百余两。不敷舵水饭食工资。其船本及修整篷索桅椗之需。皆于何出。每逢雇运。众行商及通港之船。皆科派津贴。而船户仍不免赔。此累之在商者也。台湾三口往来商船。祗有此数。既专运积谷。则明年新谷必有短配。是为疏积欠反增新欠。亦非计之得者。况台地近年米贵。一闻雇运。民间米价必一时腾踊。匪类藉以滋事。是官商既病而并以病民。传穟之愚。惟有暂停新谷。以折色支放兵食。尽配积谷。免雇运而补仓储。请饬下台湾厅县查明欠运谷数。至本年止。实若干石。照旧配运。其道光五年新谷。令四县尽数易银。按中平市价。每一石易价番银一元三角。分四季解至内地福州厦防厅库收贮。有谷厅县领回按月折放兵食。内地番银一元。可易制钱八百余文。以二谷一米计之。每米一斗。可折放制钱二百文。其内外厅县领解番银脚费平水。即以商运例给之脚价予之。俟积谷运竣。仍配新谷如旧。数年之后。再有积谷。亦可仿此而行。则永免雇运之害。而台湾之积谷可清。内地之仓储可补矣。文恪公深然之。水师提督许公松年力阻其议。适卢允霞入京师上控。求罢商运。事下督抚议。司道乃采杨桂森之说。停止商运。请台地供粟。半收本色。以给台营。半收折色。每谷一石。改征银一两二钱。以给内营。即全数划抵台湾兵饷。台地免一领一解之烦。内地免解饷遭风之虑。每年又可省运脚银六千余两。文恪公曰。闽省漳泉诸府。负山环海。田少民多。出米不敷民食。台郡产米之区。故令征收本色。运给内营兵食。原以台地之有余。济内营之不足。今不令将本色运内济兵。转使改解折色。已失立法之本意。况台府请暂停一年改解折色。司道已虑米价昂贵。营员借口。若此后尽解折色。岂米价独可无虑耶。台郡各属征收供粟。向无半本半折之例。方守所议。暂解折色一年。犹属一时通融之计。尚可由官酌办。若改征半折。则台民有谷之家较多。纷纷粜谷完银。必有平水火耗之加。更滋流獘。是利商以病民也。更易旧章。未可草率。其再议之。于是台湾道孔昭虔台湾府方传穟台防同知杜绍祁鹿港同知邓传安淡水同知吴性诚台湾县李慎彝嘉义县王衍庆会议。皆谓商运不可罢。

台民闻将改折。大哗。绅士咸曰。民闲完纳正供。已百余年。虽今昔情形不同。私有折色。亦皆按时价之低昂。并无一定。若改征折色。每谷一石。征银一两二钱。转成定例。行之日久。势必又有加征平水火耗。将来受累更深。且台民市易。皆用番饼。并无纹银。全赖每年兵饷散布民闲。纹番两便。故钱价得平。若大饷永停。则纹银断绝。番饼增昂。必致民商两困大不便。时孙公亦以改折抵饷之说。密访于传穟。传穟覆书曰。今之纷纷言商病者。皆务虚名。未计其实也。商船往来台洋一次。贩货之获利。与船户之水脚。所得凡数千金。以数千石之船。仅运百余石之官谷。复给以每石六分有奇之运价。　国家恤商。可谓厚矣。何病之有。所谓病者。有司之陋规耳。有　国法在。罪之可也。今乃改易旧章。设有他獘。又何以处之。自古无不敝之法。利之所在。獘即生焉。苟鉴于末流。遂即亡其本。是为因噎废食。乌可不自察乎。夫商船运谷。虽以养兵。其端亦原于正供。台地产谷之区。颇艰银货。故昔人因地定赋。有供粟而无地丁。虽有匀丁杂税。为数无几。而漳泉福州兵民繁庶。产谷不足故以有易无。运台谷以济各郡之兵糈。发　帑银以给全台之兵饷。各得其所。民闲便之久矣。虽近时台属之正供。不无折收。内地之兵米。不无折放。船户之运谷。不无折交。然名存法在。每有需谷之时。犹可立备。一经改制。则内地永无得谷之期。台地永无见银之日。一旦实需其用。反费周章。其不便者一。台属贸易。俱用番饼。官民收用纹银。皆仰给于台饷。给兵之后。散布民间。舍此则海外纹银断绝矣。其不便者二。全台兵饷。岁发银二十一万一千有奇。逢闰年发银二十二万六千有奇。又加饷银六万七千有奇。台属额征盐课叛产官庄杂项钱粮捐款。尽数划扣。历年司中尚应发银十四五万有奇。今以通台运谷折价。即使年清无欠。裁十万耳。不足抵大饷之数。设岁有歉收。民欠积累。则支绌立形。海外兵饷攸关。贻误匪细。其不便者三。自古三代不废力役之征。国有征发。里出车徒马牛。惟所用。唐定租庸调之法。史犹称善。盖军国之需。不能不资民力。匪特赖以济事也。亦阴以维持上下。使民知趋事赴功尊君亲上之义。故民安其分而忘其劳。今西北直省犹有车马差徭。故其民愿朴。而以奉公为分所应尔。东南诸省民俗浇偷。一切便民犹谤其上者。不知分与义也。海船无他徭役。官使往来。皆予雇值。独过台配载军工回棹配载运谷。此二事。尚有奉公之意耳。然亦有水脚之给。虽稍赔费。亦由船户自图巧利。为口员胥吏之所挟持。虽成陋规。非无故而致也。若裁去运谷。则商船自此不识奉公之义。一旦有意外之征发。反相与嗟怨。以为不当役使之矣。履霜坚冰。由来有渐。其不便者四。

卢允霞一无赖讼棍耳。昔尝以唆讼拟遣。逢　　恩赦归。又盘踞鹿港。倡为邪说。煽惑商民。假革陋规之名。设立公馆。每船抽费银数十。是以奸民棋征暴敛也。各商船户。惟泉郡数人稍稍附之。余皆已悟其奸。有赴厅控其假公敛费者。此前岁邓丞所以往毁其馆也。彼挟此恨。又为众船户所尤。故冒死叩阍。以塞众人之责。始因敛费而控陋规。继则因陋规而条陈改制。是一奸民而敢恣棋议。变乱　　　祖宗成法矣。虽停罢商运之议。启自杨桂森。然杨桂森之议昔已不行。今则因卢允霞之议而行之。是奸民舞智。反优于邑令之建言也。此风一开。异时必有纷纷效尤。竞议　国政者。语云。天下有道。则政不在大夫。反在奸民可乎。其未便者五。州县亲民之官。必使有力办公。乃可不形竭蹶。台谷之陋规。不但内地各属赖之者多。即台属厅县。亦有折半征收之利。每谷一石。折收番银二元。或一元八角。可当纹银一两四钱。或二三钱。今使以半折抵给台饷。则官无丝毫之余羡。而厅县从此大困矣。海外经费。无一不倍内地。幕友修金。岁常四五千金。捐赔之款。又一二千两。廉俸无几。何以供之。非尽为人橐肥私之计也。其不便者六。虽有兼吏。亦必俾能自给。然后不侵　国帑。不朘民膏。陋规改尽。势必亏空仓库。否则词讼案牍。掊克赃私。民闲受祸更烈。海外隐忧。方自此深矣。其不便者七。夫病商之獘。其害犹小。若以便商之故。而病官与民。因以病　国。则其害甚巨。古之为政者。利均则权之以义。害均则权之以大小轻重。不可不谨也。　本朝制度宽大。一切便民。或因时损益。小有变通则可。若竟废前人之法。窃恐贻悔他时。书上。孙公纳之。文恪公与传穟书曰。比阅陈议。所见正同。事关　国制。不可不尽言也。然已违众议不罢商运。传穟所云运旧停新之策。亦遂置之。明年仍雇运焉。传穟复请为减运之法曰。比阅台湾三口运谷册数。每年积压约二万以上。若减运眷谷。则无积矣。眷谷者。非戍兵正粮也。每戍兵一名。月给眷粮一斗。岁运二万六千余石。各兵眷历年米票。皆转以卖钱。并不赴仓领米。莫如照台谷平价。每米一石。折予纹银一两。藩司于台饷扣发。台属以折色纳府抵大饷焉。是时文恪公已去闽省。议虽暂行之。而未能奏咨。传穟旋亦内渡矣。

　
卷四十九　户政二十一漕运下

　　河漕私议　　　　
姚椿

道光四年冬十一月。洪泽湖溢。山阳高宝田庐多淹没。几逮扬州。隆冬水涸。幸得无事。事少定。客有问于蒙日。　国家蓄清以济黄运。今清水尽泄。来岁势必涸。涸则粮艘不得行。奈何。蒙曰。此天之所以开圣人也。夫河漕之不能并治也久矣。欲并治必且并坏。元明以来。建都北京。仰东南之漕粟。远虑者。固谓古者立国。必尽其地之力以为用。故必兴西北之屯田。减东南之财赋。而治大河使北流。如此。则一举而海内乂安。今纵不能尽然。则莫若议海运之利。客曰。海运之说。明琼山邱氏言之。论者以为道险阻。万一风水有失。粟且无论。其如人命何。蒙曰。此迂僻之论也。自唐虞至汉唐。皆建都于关中。西晋都洛阳。东晋南北朝。分域而治。北宋都汴。其势自无待海运。向使唐虞帝王建都今之燕蓟。以抚有今日之郡县。其漕运固不专恃海。亦岂必斥海运而不用耶。禹贡扬州之文。曰沿于江海。达于淮泗。虽曰其时江淮未通。亦可见海运非必不可行之一证也。今内地如洞庭彭蠡扬子江。以至大河之险。每岁所漂没者。亦间有之。不此之戒。而独惧于海道之不可测。吾未见其必然也。诚能相度漕河之利害。较其短长。岁有所余。且可省减以惠东南之民。其事岂不诚利且溥哉。且吾言海运。非独恃海运已也。今者之事。法当择大臣公忠知水利者一人督江南。又一人副之。专司河事。度其势所可否而进退之。或由河。或由海。不从中制。　诏四川总督备舟下籼米至湖广。由襄樊以达京师。　诏福建广东督抚量度其省所余米。而由海以达天津。否则以财市江浙之所赢。其浙江湖广江西之粟。则统于督江南之大臣。以为进退。而法又必先诛误事之河臣。严处司事之督臣。以一心志而明赏罚。如此。则四方之粟。捆载而至。行之有效。吾见数年之中。将过于往日之积也。客曰。倾海内以实京师。则诚然矣。得毋失民食而厉百姓耶。且费广将安所出。蒙曰。采买者。取其地之所有余。而不强所不足。且民得价值。皆有以饱。而吏又务持其平。夫何患。是在良有司之奉行耳。故曰。法不可不严。至所费诚多。然使俟浅阻而议盘驳。议浚淤。费将倍蓰于此。而又不能速。成大事者不惜小利。　国家岂可爱此数百万金钱。而贻他日无穷之悔耶。如此而汰粮艘水手以治河。且兼治山东湖河。彼多其乡人。各安其土而利其事。而于　国家为有益。此古者大灾荒以工役为振济。事举而民便之术也。而其道非先严赏罚以一其心志不可。故曰。此天所以开圣人也。客曰。子之言则诚然矣。抑昔人有言曰。专海运。则　国家尤取给东南。而民力且竭。如之何。蒙曰。是固不得已之说。循其本。则西北之水利尽辟。而后太仓乃余数年之蓄。而后东南之民得以少纾。今者　　圣天子疏浚直隶水道。岂非欲举西北之民尽务于农。而不使他处独受其困耶。行海运。而一时之漕治。举屯田。而日后之漕且益治。视河之所趋。不使与淮合以入于江。以乱天地之经。而一时与后世之河且俱治。故曰。此天也。客既退。遂书其言为河漕私议。

　　海运续议　　
陈文述
</div>
    <div class="pagination">
<a href="皇朝经世文续编_page83.html">上一页</a><span>...</span><a href="皇朝经世文续编_page79.html">79</a><a href="皇朝经世文续编_page80.html">80</a><a href="皇朝经世文续编_page81.html">81</a><a href="皇朝经世文续编_page82.html">82</a><a href="皇朝经世文续编_page83.html">83</a><span class="current-page">84</span><a href="皇朝经世文续编_page85.html">85</a><a href="皇朝经世文续编_page86.html">86</a><a href="皇朝经世文续编_page87.html">87</a><a href="皇朝经世文续编_page88.html">88</a><a href="皇朝经世文续编_page89.html">89</a><span>...</span><a href="皇朝经世文续编_page85.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
