<!DOCTYPE html>
<html>
 <head>
  <meta charset="utf-8"/>
  <title>
   皇朝经世文统编 - 第 112 页/共 287 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文统编 - 第 112 页/共 287 页
  </h1>
  <div class="content">
   六曰劝工艺中国有远过于西人者一事曰华工耐劳而索价少西工惰作而索价昂此今日华工见逐之由而实他日吾华人所藉以制彼族之死命者也以华人之聪明智慧加以工价之贱操作之勤苟能学习西法深知其意自行设厂置机制造百物虽尽五洲工艺之利权而夺之不难矣华人之旅美者赁身为奴十居其九间有自主经商者大都贩运故乡衣物以供佣保之所求罕有集大股立大公司牟他人之利者非力之不逮殆未有明于商理达于艺学有以提倡之也为今之计莫如集股设立工艺学堂聘西人艺学师为教习选华工之子弟聪颖者以实之不足则招粤闽子弟愿学者由总署取凭送赴就学专习丹青雕刻油漆织作等类手工之事其各种大机器需本巨而成事难者姑从缓办三年之后即可大成则别招新班而使学成者散游于金山纽约等处或归中国以所得新法传之其人择其西人所喜用之物必需之件而专制之十年之间转相仿效彼中食用器物将皆取给于华工之手中国欲无富强不可得也彼区区之日本其手工制造用物玩物售于美国者岁值银至八百余万此亦工价贱而操作勤之所致也中国之贱且勤又过于日本乎凡此数端皆因势利导集事甚易及夫成就之后则大之为一国命之所系小之亦为华工生计之所资至其措办之方亦有二要一曰与工相习而为所信与西人相浃而借其力彼土华工吾乡人居十之七八语言风俗皆可通晓其于相习固易易矣执事淹贯西学又久处香港为乡人所深知使命一下海外数百万黔首方将翘领企踵以望轺辙使推诚布公提倡大义则令如流水草偃风从何不集何事不成若其稍棘手者则公使在外国无自治其民之权凡百措施恐受牵掣不知所陈诸事与彼地方之公事一毫无涉不过助彼政府分其教民客民之劳非惟无损于彼且有大益焉但使与其执政交谊稍洽从容商办岂有执难美国为执事昔年游学之区彼中贤士大夫必多旧好言语相通不劳翻译情意易达商易行彼中善举极多义士林立或即延请美国名士提倡主持藉其治外之权革我锢积之弊匪直不忧阻阏虽劝令美廷岁拨常为教养华童之费可也故此[荦](劳)荦数事责之他人必不能成求之执事必可立致然则执事此行乃天不欲绝此亿万生灵之命而假手以拯之也执事岂有意乎今夫美国之苦逐华人乃出于无赖工氓之所为耳其富户固大不欲也其政府固引为惭德也且有识之士方且嚣焉睊焉议其非也今日诚得其人因势利导不侵彼中地方有司丝毫之权而造我国商民无穷之福亦何惮而不为哉方今时事多艰外侮日亟朝廷扫除常格妙选精熟律法洞悉外情者而用执事执事膺特达之知受不次之擢感激知遇力图报称其联络邦交顾全国体必有深谋良虑以慰天下之望其必不欲循例奉公碌碌苟且蹈巧宦之陋习损海外之闻誉此固无待于鄙言矣顾区区之愚以为美使一职舍保全华工而外无他事可办华工一事合前陈数端办法无他策可图执事而不思报国不思立名则已苟其思之则惟此一举可以建不朽之业兴大局之利雪前此之国耻作海内之民气三年之内美境华工将戴执事如父母十年之后海内人士将服执事如神明此真豪杰立功名之时也但余学识既陋阅历更少于天下大事岂有所知既承雅爱待以国士颇竭数日夜之力图所以报命者窃谓悠悠万事惟此为大有大利而无小害有百易而无一难其试办条理颇经熟思限于尺素未能具陈若蒙采择更当胪举伏惟裁察

　　西洋诸国为民理财说　　　　　
薛福成

英吉利三岛及法德等国皆不过中国两行省地耳然其岁出岁入之大都在白金四五万万两以外不啻六七倍于中国盖诸国之取诸民也百余倍于中国矣在在民家畜一狗马也有税置一器具也有税佩一环钏也有税而田产房屋更无论焉于商则既税之于货物又税之于市又税之于契票而舟车之过关津者更无论焉关税有值百取四十取六十者甚有值百取百取二百者征敛若此民必不堪命矣而民不甚以为病者何也以其取之于民而仍用之于民也古者中国制用之经每量入以为出今之外国则按年豫计国用之大者而量出以为入其入焉者无不旋出焉者也其出焉者又无不旋入焉者也余观诸国出以水陆兵费为最巨实皆自养本国之民他如养老济贫之费贫民子弟入学堂之费岁支不下一二千万两水陆兵丁赡老伤之费文武官致仕后半俸之费岁支亦不下一二千万两用意可谓至厚其或造一台也制一铁甲船也动费千百万金而金工木工石工开矿之工镕炼之工无不获利矣筑一铁路也通一电也动费千百万金而巧者朴者富者贫者学通格致者无不仰食矣至如造一桥梁辟一园林而日收众人之费无不有所取偿焉起一师旅兴一水利而责敌以酬兵费劝民以增田赋无不有所取偿焉且彼取诸贫民者较富民为轻所以养护贫民者则甚备平时谋国精神专在藏富于商其爱之也若子其汲之也若水盖其绸缪商政所以体而扶植之者无微不至宜其厚输而无怨也大抵天地生财欲其川流不息苟有壅之而勿流者造物恶之如隋文帝积粟于仓明神宗之积金于库将有睨而思攘之者矣若西洋诸国之为民理财虽有重敛之实而无厉民之者无他以其能聚亦能散也

　　富民说　　　　　
马建忠

治国以富强为本而求强以致富为先上溯康乾之际税厘不征而度支充海市有禁而阛阓足乃军兴以来海关厘金岁入多至二千余万商贾互市岁至二万万然户库形支绌闾阎鲜盖藏前后百余年间上与下贫富情形何若是迥异哉昔也以中国之人运中国之货以通中国之财即上有所需亦不过求之境内是无异取之中府而藏之外府循环周复而财不外散今也不然中外通商而后彼易我银之货岁益增我易彼银之货岁益减而各直省之购械购船只又有加无已于是进口货之银浮于出口货之银岁不下三千万积三十年输彼之银奚啻亿万宝藏未开矿山久闭如是银曷不罄民曷不贫哉然通商非中国独也宇内五大洲国百数自朝鲜立约而闭关绝使者无其国矣若英若美若法若俄若德若英属之印度无不以通商致富尝居其邦而考其求富之源一以通商为准通商而出口货溢于进口者利通商而出口货等于进口者亦利通商而进口货溢于出口者不利彼英美各国皆通商而进出口货不能两盈故开矿以取天地自然之利以补进出口货之亏至地利不足偿乃不惮远涉重洋叩关约以取偿于我华民然则天下之大计可知矣欲中国之富莫若使出口货多进口货少出口货多则已散之财可复聚进口货少则未散之财不复散其或散而未易聚也莫若采诸矿山自有之财采诸矿山自有之财则工役之散不出中国宝藏之聚无待外求而以权百货进出之盈虚自无不足矣爰分陈焉

一曰使出口货多则在精求中国固有之货令其畅销也中国固有之货以丝茶为大宗通商之始丝茶出口足与洋药洋布进口相抵乃近年属英印度盛产丝茶以夺我利查印度十余年前丝出口仅值百万茶出口仅值五百万去岁出口之丝已值二百七十余万出口之茶值一千六百余万日本丝茶近亦畅旺每岁出口近千万中国之丝每岁出口值三千二百余万茶亦称是核计十余年间中国丝茶所增不过数百万迥不若印度日本丝茶岁增之多若不及时整顿则彼日增而畅销无已而我止此岁入六千余万之数不尽为所夺不止整顿之法有三一讲求丝茶之本原也尝考意法两国育蚕之家种桑有术而叶肥茂选种必良而蚕硕壮且察其僵之犹癞也药而别饲之使不传染闻南浔丝商说美国饲蚕有公司民间蚕或僵病不准留养而举箔送公司有医官以显微镜察看凡蚕欲僵者必自举其身旁叶边而数数颤动如驼马之倚树擦痒者其两面腰际必有极细黑点目力不能见者每面各一粒意犹人之癣疥作痒须用极翎毛等蘸药水轻拭去之甚或患者多则用药水洒叶饲之踰两宿即愈故选种种桑与饲养必究沈谷成注时其化之出蛾也烘而干压之便可久藏成茧后二七日即变蛾破茧而出故饲蚕家之人工小者不能多蓄种恐茧多不及尽缫成丝也其缫盆落茧亦不能过少恐待缫之茧虽未为蛾舐破而已捐内衣或水出汗渍也故中国之丝不及外国之细实由化蛾历时太促所致然烘茧虽免此患而干久则光采亦钝殊虽两全此亦闻之丝商未知近年烘茧别有新法否谷注凡此皆我中国蚕书蚕说诸家所未之前闻而彼皆创立艺学以教导民故其缫丝之候直可历七蚕八蚕之长而其成丝之功遂极于五茧六茧之细虽质性限于桑土不如华产之柔韧而色泽匀洁人乐售焉又观印度之种茶也其培植之方相地利因归并比萌芽而采叶而伐枝莫不日以之火以焙之水以润之色以浓淡之或藉人力或用机器皆有程度故其茶质虽不及华产而色香味皆足清而涩舌本迥甘宜乎销售之浸广矣中国应及此时于育蚕产茶之省通谕各督抚转饬各属访求西法师其所长毋执成见庶我固有之利不尽为洋产所夺一[归并](天时)丝茶之商本也外洋商务制胜之道在于公司凡有大兴作大贸易必纠集散股厚其赀本设有亏累则力足持久不为外商牵制中国丝茶出口成本约值六千余万类皆散商开设行栈始则各就当地争先采办乡民乘间价而成本已昂继则以争先致拥挤原本不得收转则借庄贴拆息而囤本更昂终则洋商窥破此机故延时日不即出价而庄期息重不得不自贬以求速售于是又人人争先而向价骤昂者一转盼而骤低矣历年丝茶两商每致亏蚀数百万金即日故也今诚以散商股归并为数大公司公举董事以为经理则采办之价易于会商无高之虞赀本既厚货少而利息轻货到各口不必急于求售自无需仰承洋商鼻息则待时而沽亏本者鲜矣一减轻丝茶之厘税也查通商之始税则无成案可稽取粤海关税册查核值百抽五之数每担茶售至五十金左右故定税每担抽二两半今则次茶每担仅售十两而仍以此数征之税则之外加以厘金间有税厘之数几与其价相埒则茶商焉得不困外洋恤商之策首在于重征进口货而轻征出口货中国之税反是是宜及时按茶身之高下以科税则之重轻厘金亦视此递减税轻厘减则价贱价贱则出口货增出口货增则税厘更旺盖日计不足月计有余初若少收而见绌终必多报而见盈近来各处关卡办理成效率以宽大而比较日长严密而比较转短得失之林彰彰可考通商税则原非不易之经俟修约之时凡洋货税轻者皆可按价酌增至吕宋葡萄酒等货外洋征税甚重有值百抽百者而通商税则皆以为洋人自用之物概皆免征修约则可重征其税而减轻出口税之数亦可因以取偿矣倘使总署王大臣坚持其议各国必能就范如是丝种两种既精其物产复厚其资本又轻其税厘他日畅销以敌日印之产而岁增出口货数千万自易易也至中国固有之利除丝茶外如牛革羊毛蔗糖草缏棉花磁器大黄等物皆已运外国亦宜随时整顿凡此皆所谓精求出口之货以复我已散之财者也

再曰使进口货少则在仿造外洋之货敌其销路也进口之货洋药而外以洋布洋纱为大宗查英国织机约十五万张美国织机约十三万张印度亦有二三万张每张一昼夜织布两疋是三十一万张日成布六十二万疋一岁姑以三百六十日科计可成布二万二千三百二十万疋通计近十年来中国进口洋布每年约一千五百万疋值银三千万两是英美各厂所织之布营销中国仅百之七耳至洋纱前十余年进口岁仅值十余万曾未数载因其精细洁白北直诸省竞相购买去岁进口之纱至值银一千三百五十万中国产棉所在皆有即如江苏之松江太仓岁产之棉亦不下五六百万担今舍吾自有之棉坐令我华民为洋棉所衣被殊非谋国是者所以力求致富之道光绪五年曾经北洋大臣李奏设织布局乃事隔十年仍未奏效询其所由则以赀本不充办理者或未尽善今则重为整顿十年之内不许他人再设织而所设织机不过二三百张每日开织祇五六百疋岁得十八万疋仅当进口洋布八分之一耳则十年之间所夺洋人之利奚啻九牛之一毛哉又织布机器费用浩大少织则费重而本有所亏多织则费减而利可稳获拟请将原设织局扩充赀本或再立新局务使每年所织之布足敌进口十分之一方足为收回利权之善策诚得其人善为创办不出十年必有成效可而后推之织绒织呢织羽织皆可次第施行要使中国多出一分之货外洋即少护一分之利而中国工商转多得一分之生计凡此皆所谓仿造外洋之货以聚我未散之财者也

一欲财常聚而不虞其或散者则在开矿山自有之财也矿产不一而为用则首推煤铁然煤铁所以致富而非所以为富所以为富者莫金银矿若善夫格物家之言曰溯汽机之兴距今四十余年耳纵览欧美各邦铁轨绵五六十万里轮船梭织六十余万艘铁塔则上摩霄汉矿井则深凿九泉而梁江湖穴长岭辟海渚制巨若电若火若光若热其为质一皆微渺恍惚而不可影响今皆其灵以供人驱策而成此开辟来所未有之工程实计所费奚啻二万兆两果操何术以至此岂今人之才力远胜于古人欤不然何发泄之暴也此无他盖由道光季年地不爱宝先后寻获新旧金山之金穴耳第就旧金山而言自明中叶新得美洲以迄道光之季约四百年自道光之季至同治十年不过廿余年耳计其间开采金银已值一万二千兆两视前四百年间所采已过倍矣又自同治十年以迄于今开矿之机新奇简便所采尤倍焉四十年间金银之出百倍于前故能悬不赀之赏开非常之源奔走天下之人才不尽改天下之旧观不止今也中国创设海军力求制造拟开铁矿自制芦沟桥至汉口之铁路此中国数千年来未有之创举若仅恃流通内地区区之金银以资之恐必不可得之数也尝闻矿师之论金矿也谓一洲大陆必有数万里之岭以为干脉干脉之长宝矿生焉南北美洲以石岭为干脉而旧金山墨西哥智利诸金银矿皆生其间澳大利洲以蓝岭为干脉而新金山之矿于是胚胎亚西亚洲以葱岭为正干而西北至乌拉山东南经藏卫以抵滇蜀宝矿迭为隐见葱岭北干经南北天山蜿蜒历阿尔泰肯持诸山绕内外兴安岭以抵长白山由朝鲜之咸镜奉天之旅顺南趋渡海海底高下岛屿差错延及荣成登莱诸岭以结穴于泰山金银诸矿所在皆有盖南北天山金沙最富淘者甚众记不绝书俄人于外兴安岭采金者岁值数百万两我内兴安岭之漠河今始招工采金颇旺至吉林诸山前有金匪数万人生聚其中而朝鲜咸镜道等处淘金者计七万余人除纳官税外每岁出口之金尚值银二三百万两又尝身历宁海招远诸山见古时所开矿穴长至数十里深至数十丈摩挲悬铲凿之痕班班可志计其工程必费数百巨万即今所弃矿石之次者与炉治之渣滓满谷满山取以分化皆含金质历请矿师为之勘验则金纷披绵起伏于诸山之脊长至六七十里而无有间断穴凿石以分化之大约每吨中数得金一两强欧美矿师至比诸旧金山之祖线考之古人不惜工费既如彼参之矿师互为取证又如此盖虽山东东三府斗入于海者南北之袤无踰三四百里得地不厚然总计北干而论其矿之富殆可鼎峙新旧金山矣且滨辽海便于转运南北适中调度自易以视内外兴安岭地近道人迹罕至其施工之难易相去万万也间者平度金矿开办之始成本未集仅恃陆续借以为周转又初延矿师不能预算矿脉之浅深长短与所含金质之多寡以及分化硫金之难易而建厂购机凿井任其指挥及知已为所误而借之期已届再贷无由主其事者万分拮据局外不察徒归咎于金矿之不足恃不知平度开办至今计用机厂二十余万储料二三万工匠之费十余万矿师薪工五六万贷息银四五万而现存硫金三十余吨亦值十余万若所有借转为存本不必克期清还则以所得浮金硫金之数核诸已用之犹不得谓无利之矿也中国有利之矿仅开平煤矿耳开平开办未分利息亦十余年亦几经耗折而始有今日假令责以尽还股本则支绌情形亦平度而已假令平度一如开平自有赀本则今虽如开平昔时之危他日安知不胜于开平今日之安也若不于此时力与维持听其停闭则功亏一篑不特平度之矿可惜恐中国矿务永难复振拟请北洋大臣李先将平度之矿通盘筹算必添赀本若干而后可以续办以期日后本利有着又将将宁海招远各矿勘验确实自开井道凿采石舂沙合汞滤分以至烘硫炼金日得石若干舂沙若干工料若干石每吨得金若干而取赢若干必逐一确估通数年之赢余计用本之多寡设法创办不数年间金银出自泥沙而不穷金矿倡于先各矿兴于后而后利源广利源广则南北之铁路与塞北之耕牧以渐而兴矣美国立邦仅及百年居民类皆庸流英属澳洲开辟亦仅百年而两处铁路之纵横耕牧之蕃庶甲于宇内此皆开采金山后所聚之财为之也是则中国不讲求西法则已中国而讲求西法以求富则莫如自开金矿始不然民贫于下财绌于上徒扼腕于致富之无由而不知天不弃我中国固藏金于山以待我之取用也殆无异富家之祖若父窖金于室以贻后人而其后人不知取用也不重可惜哉

虽然综吾所言三大端讲求土货则需仿造洋货则需开采宝矿则需欲聚财先散财天下固无不耕而获不难而获之利方今度支匮于上盖藏竭于下国与民皆无力以创此莫大之功则将上下交困以安其穷欤抑操何术以济其变也曰莫若仿西国设一商务衙门以统于海军在外或由南北洋大臣兼治或另简干练通晓商务者驻通商总口会南北洋大臣专治其事然后由商务衙门向外洋各国贷二三千万其契据或自行出名或另立华商总公司出名专办商务限十年内陆续取用岁予息四五厘付息带本限二十年后分批还讫否则稍增其息至六厘半岁仅付息而不还本至五六十年后停付即作为本利清还之法借既定然后由商务衙门将前三端所举数大事若金矿若织布若丝茶先易后难次第分办其办理之法总以商人纠股设立公司为根本取具殷实赀本保结而后以借相假岁取其息以还洋或事关商务大局而股商裹足赀本难集即以借为之提倡其借与华商之息当视洋债之息稍昂方足以还洋债之息与夫来汇兑之耗而创办之始或有亏折亦可于此挹注而不竭也难者或谓以华银透漏外洋之故而讲求商务今转以商务故而岁输洋债数百余万之息是更增透漏未利先害失其本谋不知商务兴则进口货少出口货多是昔日华商之银透漏外洋者变为洋商之银溢输中国且初以外洋之银采中国之金还以中国之金售外洋之银正所谓以彼之矛陷彼之盾区区岁输之息银名虽出于华商实仍取仍偿于洋商也何透漏之有难者又谓外洋各国商人设立公司振兴商务互相假贷动辄数千万未闻有官出名者是官为商借之设从未施行于外洋何独创行于中国不知外洋之商来他国内地置产营运无有限止又可与本地商人合股设立公司故英之富商在欧美各国开设行栈不知凡几而欧美之铁路电线公司与金银各矿皆有英商股东董理其事其欧美诸商之商于英属地者亦所在皆有故其商人互相假贷皆可亲理而无事取信于其国之官中国则不然洋人既不能置产又不能改造土货而华商亦未能与洋商合本设立公司彼此相视皆轻故借不得不凭官以取信诚能得信义交孚之大臣当官一诺仍奏定章程国家为之担保则外洋富商无不乐从可立借数千万之巨举凡商务之确有把握者悉心讲贯竭力推行自无得不偿失之虑如是数年之间即可转贫民为富民民富而国自强是则初创之功其文固官为民借而终收之效其实即仍为国借也复何惮而不为乎故吾尝谓国债之举正居今之世君民一体通塞之机不可行之于军务必不可不行之于商务此其一端也

　　西国富户利民说　　　　　
英人李提摩太

尝考周礼荒政十二有保富安贫之举良以富户可以资贫民也夫贫民无业全赖富户以资生富户亦恐有不给故初非家赈而户赒也富户之产业多任务人亦多苟当国家盛时无饥馑灾荒之苦贫民亦不致甚多即使偶遇灾荒则贫民正有赖于富室亦何致有转徙流亡之患哉今考英国宰相格拉斯顿论用财之道援加内及语以明之曰前数年有英人加内及者家计夙之后由英之美善制铁之术因居积致富累数千万金遂开一大厂每日用工匠二万人其每日运煤之车以次挨排数里之长一时无业及工技艺者皆赖之故凡西国有本钱之人皆设大制造厂或买股份以期有益于贫民也欧美二洲近数十年工匠会极多若辈每憾富室相谓凡大富户大商人均有害于世者加内及驳之曰尔言非是富户富商岂尽有害哉试观近日轮舟火车电报等事均已运行五洲苟非彼大有财之人设立大制造厂五洲之物将何以供五洲既通从前物之贵者已贱人之不敷用者已到处充足岂非彼富者之有益于人耶即今之工匠日用已较早年农家为胜佃农之日用又较早年之田主为胜田主之日用又较早年之王公为胜皆凿凿可据者此富户设立大制造厂使五洲相通之益贫民均赖者也且时势既如此则人之有财欲善用者有三道焉一设立大制造局用人制造轮舟火车及转运货物使通五洲二必专一艺能极其精亦可通五洲三各洲大局货物列而比较使人来售者佳而且贱故惟货真价廉之制造局始能久远此三者不可缺一均有益于工匠者此设大局之有益于贫苦者也大富贵人既积财若此万不可独享其乐彼留以予子孙者固为非计即按西国俗临终以此余财归捐善堂为医院义学等事亦恐有办理不善之处不如设一义书库置万卷紧要之书藏于中俾有志好学者均可任其阅不必费财自买书焉又劝国家凡此巨富之族均可按其产业使之多出税课此加内及所论之大有益于贫民者如此然我英国各富户亦宜各立善会以益于贫民也按英于五十年内通国产业较前加三倍至前十七年国家地粮之税纔四分之一其三分均由他项所入至去年只有地粮七分之一其六分亦由他项所入非地粮减少于前也实由大制造厂大生意大股份之产业较地粮多也然各大商积财多寡不可知以其非比田地可考故难定其实数之多寡焉今英相格拉斯顿又劝谕各大商矢愿同心按产业什分中出一分之法立会以期益人或学加内及各处立书库以资好学或别设妙法以资无业如是则工匠之心安贫民之愿慰国家有不长治者乎

　　养民说　　　　　
英人李提摩太附

粤稽书言德惟善政政在养民则养民诚古帝王之急务也距越数千百载生齿日众几有人满之虞而水旱荐臻虽有自古养民之法终不敷用此因革损益随时变通所以贵有其人也时至今日生齿更繁加以连年饥馑河患频仍菽粟不给凡赖一身谋衣食者大抵不保室家流离转徙死于沟壑由是观之泰西养民之新法不诚大有关于五大洲哉试取而申论之查欧州百年前地少人稠一年所产不足养民再加以水旱之灾即不免流亡饿殍其情形与中国同后有人思得养民新法则无是虞矣新法维何一曰造机器二曰省价三曰设信局报馆四曰和约通商五曰各国置领事官六曰各国通信局七曰国家助商贾八曰商贾立会九曰五洲各货比较厂十曰商贾学垫十一曰机器学垫十二曰海口关税试详述之一造机器以便制造也自制机器以后凡工匠四十兆人可作千兆人之事其省工价有如此者二省价夫制造诸货必须运售之速倘运售艰难亦不能养人也故修建铁路轮舟以通水陆之运则价省数倍矣无论远近皆可运售则货价之贱亦从同试尝核计每人每年所用货物可省银十六两之谱养民之便何如也三设信局报馆者盖无信局则远近诸货之价不能预知而为之备倘商人自命善走者侦探则所费较信局多三百倍故国家代立信局以便各商之通信焉每函无论远近只费英金一辨士约合华钱二十文省何如之商人既省则信件必多而信局且亦获利报馆之设将远近货物之价皆载于报以便商贾着先鞭焉四和约通商者缘本国各章程既有益于本国各生意因思章程既立行之愈广生意之益处愈大若能推行各国生意之益处不更大乎所以各国共立约通商以通五洲之运售彼此俱得益焉五立领事官者盖各国既通商来不能无交涉龃龉之事故各国皆设领事以保护本国之商并为设法以广利源六各国通信局者缘本国既设信局周知远近之货价商民皆大获益矣而五洲各国未通犹有憾焉故又立各国通信局其信件每函止费五六十文无论大埠小村不数日皆可送到便何如也七国家助商人盖国家共议何等生意可便百姓即劝谕商人开设并且资助之或买股份使立大生意如开各矿各厂之类是也八设商贾立会者何盖凡立生意必须筹度经营处处周密然一人之识见未周众人之共议乃至必集思广益以助不逮故立会聚议以合办或上禀国家或旁通他处之会议妥著书刊印以便诸人快九设五洲各货比较厂者缘欧西各国大半皆有博物院以备读书人开广见识内排古今各物以新耳目真有素所未者而商人亦设博物院聚五洲各国土产排列比较以备购取凡大埠皆有此院诸商借以广见闻焉十曰商贾学塾者商贾之事原非一朝一夕所能习故延名人著书专讲五洲大生意如何办理之法令人读而习之以备将来为商之用十一曰机器学塾者缘机器有大小工匠亦有大小亦聘名人著书讲明大小制造之法故除正学以外又有技艺专门之学设塾训诂令人习之以备他日制造之材十二曰关税者何盖关税之设有二说或谓加税可以富国者或谓税重则诸商裹足不前者之二说皆似也然试举二国以比较则效验可知矣今惟美国加重税而英国则除酒以外大概皆免税故诸商皆集于英即可此知加税之利否也凡此胪列皆西国近一二百年内所得养民之新法然此十二条皆相连不可缺一故自立此章以后凡幽僻未垦之地今皆已有人垦种矣前此粮米一切不敷用者今则满囤满仓而且价极贱即前此凶年一遇不免饿殍者今则来运售各国皆通绝无甚贵甚贱之苦而何有饿殍哉凡有国家而具爱民之心者盍留意于是法乎

　　答问养民事宜
西国有儒士者美人也精通中西渊贯古今余耳其名者久矣偶阅报纸获悉德寓津日者持刺请谒相见之顷谈论逾时意气弥洽余乃起而问曰君之游历中国二十余年矣亦知中国大弊之所在乎曰在乎国困国困由于民贫民贫由于丁多丁多之故何也中国婚期最早若北方东豫一带有年十四五即娶者故寿至七八十岁而见五世孙焉我泰西无是也余曰然则今日定嫁娶之规晚娶少生而即可以为治乎曰是乌乎可十年生聚越之霸图也三年献数周之王制也古者以民之多寡为国之盛衰故管仲倾鲁梁之民以强齐国商鞅诱三晋之民以耕秦地盖以民多则田垦田垦则税增税增则役众役众则兵强今既以不善经理之故负兹林总之俦而又于室家嫁娶间为之厉禁以折阻之是非徒因噎而废食也抑且抱薪而救火矣余曰丁多之害如彼丁多之利又如此然则何为而可有利无害欤君曰无他筹所以养之之术而已矣夫一人之食十人食之则绌矣十人之产百人用之则竭矣今中国矿产未旺也而用度日繁商务未兴也而漏支益甚田地不加辟也而谋食者日益多疆域不加广也而待耕者日益众循是而不变数十百年以后承平愈久生齿愈繁奈之何而民不贫且困困且死也且夫天心之仁爱斯民也至矣既能生之必能育之安有致其贫且困困且死者然杨雄不云乎天不因人不成宇宙间自然之利必待君相权其缓急酌其盈虚为之立法定制然后小民得蒙乐利之休耳不然天地日储其才以待诸民君相日忘其利而听诸天地因循坐误虽日言养民无益也夫所谓立法定制者何也一曰开矿人一职周礼綦详炼石成煤史书屡纪迨至西人而其法益备亦至西人而其利遂宏英之新金山美之旧金山俄之悉尔毕等处淘挖之利岁入何止千万中国矿苗甲于五洲近若开平之煤云南之铜漠河之金均已渐箸成效地不爱宝斯人有余资则矿务之开采宜广也一曰垦荒八政以食为先万事惟农为本今内而腹地外而边省每至连阡累陌一片荒芜或借口天时之不善或托言土性之不宜不知天下无不可挽之事亦无不可耕之土要在格物者之善察其性耳我国挪佛一郡昔系荒地嗣审土宜植萝卜而获利特厚撒里司白果厘土本硗薄自粪以鸟粪而百谷滋生伊里岛田向苦卑湿后用机器竭其水土脉特肥他如栽树引雨植树防荒皆西人经验之良方即中国推行之要务地无余力斯野无饥民则垦法之讲求宜急也

一曰移民我国识微见远之士当夫开国伊始已深土满之忧由是遍历五洲设立藩属计自二百余年以来所得五洲之地约英程八百六十万方里大于本国三岛七十倍得地既多迁徙不绝曰罪遣曰认耕而商留曰贸迁者皆是也盖予以谋生之路者既享安居乐业之休而减其日用之需留者亦无食少人多之虑所以为百姓计者至深远也中国安常蹈故今已百余年矣虽难逞域外之图当思尽境中之利现在西北诸省土旷人稀东南诸省地溢人稠似可以彼蕃庶益此萧疏一转移间而资生有凭实边有效矣则移民之策宜仿行也一曰通商中国工商之事听民之自为也久矣惟管仲治齐就海煮盐刘濞在吴即山铸钱有擅天下利权之意然亦祗同居一洲之列国耳比者泰西诸邦君臣一体工商合用自轮舶火车既兴益复千里如跬步重溟若坦途相与网罗五洲之财以供一国之用夫通者有有来之谓也今泰西之于中国赢余之资动千万垂橐而入捆载而归而中国仅恃区区丝茶以相抵是欲以细流与大泽争胜也民困安得而苏哉则通商之务宜速筹也书曰民为邦本本固邦宁又曰有人此有土有土此有财今中国之薄泰西者凡夫开矿垦荒移民通商诸事莫不曰此西人富强之本务也而不知我西人之所以上下同心殚精竭虑而图成者正与中国圣人之意相合迨至民富而国随之非但知计国而不知计民者比也中国名公巨卿若李中堂张制军刘中丞诸公深知此意故相与仿照西法以富国之政尽养民之心近亦稍稍着效矣乃建一谋发一议动辄盈廷聚讼横议滋生不曰是行杂霸功利之术也则曰是夺小民衣食之源也夫师古者当师其意不当师其法尧舜禹汤之为君伊望散之为臣所以独高千古者无他能以爱民之心行养民之实而已矣祗以土地初辟民生未繁养民之术无待他求时势各异故措置亦殊设使值此外患方张之际金银亦漏于外衣食日窘于内亦将晏然自处不为筹谋画策以挽回而补救之乎吾知其必无是理矣然则处今之时值今之势有能以爱民之心行养民之实者是即推本尧舜禹汤伊望散之心而布之于政者也尤而效之神而明之可以质诸百世圣人而无愧于功利乎何尤且即以小民生计论中国庶事未兴泰西众务毕举民奚贫耶奚富耶此其尤大彰明较著者中国士大夫吸洋售洋货用洋钱者所在都有而独于仿效外洋之法可厚民生而阜民财者则皆起而大哗相阻难是甘心承人之害以朘民之脂膏而又挟全力以塞其利源直以爱民之说济其害民之心而已矣乌足取哉嗟乎古之治天下也宜法先王今之治天下也宜法西国西国费数百年之心思掷数千万之金钱至今而宏规大定成效特彰一为其创一为其因一为其难一为其易乃犹疑满腹众难塞胸坐使有用之居诸变而为虚糜之岁月此则绝域之人所茫然不解者也余闻其言始而惊继而喜终且默尔而息不知所云归遂笔而志之以验世之大人先生或有阅此而幡然变计者

　　论贫民有望　　　　　
英人李提摩太附

从来国以民为本民以食为天有食则生无食则死食之于民讵可一日缺哉慨自井田法坏贫富不均无恒产而有恒心者惟士为能若小民因无恒产则放僻邪侈无所不为递至今日闾阎雕敝生机日蹙居无半粟之资出有流离之苦相彼小民良用怛恻此有心救世者不得不急思变计也阅楚督张制军筹办养民告示首以开矿为先务诚识时务之俊杰也哉倘中国大僚尽如张公之通权达变奋发有为吾知数十年后富强之道直驾泰西而上之矣余尝论工人渐富事述西国近百年来得养民新法各国产业均较前多加数倍法国于六十年内多三[倍](培)英国于八十五年内多六倍惟美国最盛于八十年内则多至四十三[倍](培)其获利之厚者法国一家有银一千万德国二家有银二千五百万英国五家有银一百兆美国七家有银四百兆此外作工之人虽未能广增利益然从前每日工资仅合制钱四百文近则法国于九十年内所加将及三倍英国于八十五年内亦加二三倍美国于三十年内更加四倍现犹设会争论将来逐渐加增各国工人必当一体渐富且泰西另有积财公司专为贫民居积而设其银自八两至数百两皆可代收生息如过四百两以外则不代存盖意在济贫实事求是也计英国此项于西历一千八百六十四年存银一百七十六兆至一千八百八十七年存银四百四兆此二十三年中亦约加利二倍矣可见泰西各国无一夫之失所乃中国各省水旱偏灾循生迭起小民之荡析流离嗷嗷待哺者不下数百万人其老弱则哀鸿满目大半转于沟壑其强壮则铤鹿堪虞不免流为贼盗间尝登太行涉汶济见夫饥馑之余民生困顿食为艰其载千觔之车者则以一二人前为挽后为推权充骡马之身藉博锱铢之利或者虽田庐幸存牲畜以尽耕作之余均以人代触目伤心莫此为甚噫中国自开海禁与五洲通商以来三十年矣不但富强未兴各处工人未能加价以冀利益均沾且日贫一日田亩如故虽有片长薄技嗟谋生之拙无他皆由在上者未克举养民新法耳今夫为政之要能因势以利导斯救敝而补偏黎庶于以蒙庥国家因而获益故兴非常之利必赖非常之人所幸中国二三元[老]以公忠之念宏济世之怀力排众议举办铁道开矿等事如李傅相张制军刘爵帅诸公其智识诚加人一等自后果能不惜小费不泥陈言共济时艰力顾大局凡矿务铁道一切养民新法次第举行百货流通商贾辐辏民困苏而灾患泯富庶之效可操券而获也当道其有意乎窃愿及早图之也

　　游民有业论　　　　　
英人李提摩太附

天地之精华何限推开通乃可广利源闾阎之生齿甚繁惟勤劬乃能资日用非然者耗费靡穷生机渐蹙其何以培国本而裕民生耶韩昌黎曰古之时人之害多矣有圣人者出然后教之以相生相养之道为之君为之师驱其虫蛇禽兽而处之中土寒然后为之衣饥然后为之食木处而颠土处而病也然后为之宫室为之工以赡其器用为之贾以通其有无呜呼三复斯言夫乃知天下大利溥之于下仍非开之于上不可也近阅邸抄仰见　皇后以蚕桑教天下饬浙抚募蚕妇以备宫中缫丝之用从此行三盆之典择五采之宜凡属三宫世妇莫敢不社而赋事烝而献功以敬承　懿命猗欤盛已李傅相兴办制造矿务及津沽铁路现又拟办林西至山海关铁路张制军兴办制造矿务于湘鄂刘爵帅兴办制造矿务商务铁路于台湾内而　帝后外而疆民莫不励精图治讲求裕国足民之道苟能由此推广南北铁路通行所有养民之事无不举办则中国之兴庶几拭目俟之乎然说者谓铁路之兴利于上未必能利于下富于国未必更富于民何也肩挑背负所以锱铢也自铁路开货物由火车装运则此辈均闲曹矣船唇轴齿所以求升斗也自铁路开商贾附火车行驶而此项置高阁矣是欲养民者不几先夺小民之生计乎抑知铁路经行之处货物分运乡镇固需手足之烈而车船分载辗转他尤不能免此津沽铁路行之数年而无弊固华人所共见者也然铁路果通来货物价必省冗费既少冗人自裁浅见者鲜不鳃鳃过计恐游民有失业之虞而正无庸多虑也今试以北省而论张家口产皮京都产煤天津进口产米布各货凡诸出产销售每一千人出力于产数者不过四百人余则来转运者即需六百人是生财之人少而耗财之人多若铁路开行则转运之人即可裁减冗费省而价即廉货值贱而销必广夫销路既广则出力于产数者必需多人如此一转移间凡前转运之人皆可从事于出产之地是生之者众食之者寡何有失业之忧乎如此而国家即不欲富强而富强已于此基矣闾阎即不欲丰亨则丰亨已由此兆矣譬如手艺之家居住乡僻一人制物仍须二人运至城市销售若一旦乡僻改为城市门前即可售物无庸二人运行则此二人即可帮同制造所成之物既多所获之利自倍其家之兴讵不可立而待哉今之铁路开行亦化乡僻为城市之意也尚有失业之虑乎吾愿当轴者衡情察理有利即兴勿事踌躇哉

　　条陈养民事宜折　　　　　
文廷式

奏为条陈养民事宜恭折仰祈　圣鉴事窃惟国家之设官以为民也然数千年来于理财之道但谋所以取民而不谋所以养民使各尽其一手一足之烈而国家从而征之税之于是乎大利不兴众力不集民几不能自养而国家亦因而患贫时至今日筹之法已穷邮政银行诸端未易一时措办有以开源之说进者或疑其迂而远于事情臣以为为民兴利计其效远者三年近者一年亦可谓神速矣中国地大物博万里膏腴西人推为天下第一大富之国而国用匮乏民情困苦如此则养民之道失其传也五十年来所言西法皆仅枝叶其本在富国养民而已矣此乃中国三代圣人之古法礼失而求诸野可也法国百年以前上下贫窘后乃兴种树之利严伐树之禁立劝民栽树之官遂富甲欧洲纵横四海故英美擅工商之利而法德奥意诸国其大利皆在于农中国从古重农自应以农事为急而农政之要则以开渠种树为先应请　旨明谕天下各就本省可开之水道固有之利源董劝民间妥筹兴办民力不足官助其成不得故事奉行亦不得藉端苛扰唐人讲水利元代重农政史书具在成效昭然至中国现有四大利可以立致富强者臣请为　皇上详晰言之一曰蚕桑之利禹贡九州岛桑土居其七今农桑之利仅存江浙则昔多今少可知矣意大利种桑养蚕垂百余年而其丝之柔韧洁白终逊中国西人考求始知中国蚕桑冠于各国皆因太湖之水百倍肥腴距湖稍远者则否故太湖大泊皆宜蚕桑即太湖一隅每岁之利将及万万使推之洪泽巢湖鄱阳洞庭及填池昆明等湖皆种桑养蚕如太湖之侧则数万万金之大利已在掌中矣二曰棉花纺织之利近年洋纱洋布销售中国者岁值六千余万金土布之利全为所夺向日西人织布皆用木棉产于美国印度两处近中国自立纺织各厂始知华棉丝长色白不及洋棉而温暖坚厚过之然洋棉每石需洋三十余员华棉则每石十余员耳故近年洋船回国出口棉花骤增至二千余万而江西安徽湖广江浙各省所出棉花尤称上品西人考求全地球人数衣布者十人中止得三人衣绸者十人中不及一人此两项利源有加无已应请　旨饬下江浙安徽江西湖南湖北云南各督抚先筹购买桑秧沿洪泽巢湖鄱阳洞庭填池昆明等湖广行栽种劝谕民间大兴蚕利高燥之地植棉花责成本地绅耆详细开导提设局官为维持然后集招商广立缫丝织布各厂使所出之蚕丝纱布媲美洋工比及三年其收利何止万万大利所在人所必趋惟须实力实心不得假手吏胥徒增扰累此大利之在南方者其事至顺而易也

三曰葡萄酿酒之利北方数省每岁销洋布四[千]万金除羊毛草帽边值银五百万金外余无一物可以相抵是岁耗三千五百万金矣民安得不贫法国有人游历北省谓自黄[河](沙)以北无地不宜葡萄即奉天一省如能广种葡萄其利已可敌法兰西一国因葡萄性喜天寒最宜沙土故也查法国葡萄制酒之利岁合中国银数九万万两酒值一两税亦如之法国岁需全资酒税近日洋酒华人亦喜饮之每岁入口已千余万中国开此利源无此重税则物美而价必廉即不能尽夺法国之利而已可杜洋酒之源是为北省之民岁增数千万金之进矣惟制酒葡萄其种类与中国异枝多实繁本大如吴越人之种桑应请　旨饬下出使法国大臣密派专员考求此事购佳种雇募西人选购制酒机器来华于直隶山东先行试办逐渐推行则其事不劳而集矣四曰畜牧之利畜牧为北方大利古有明征非止牛羊供食驼骡负重也西人剪羊毛以织呢羽收驼毳以制绒牛乳之类饮食必需美国之北方遂以此擅无穷之利中国如东三省热河口外七厅锡金河套及甘肃新疆等处地广人稀最宜畜牧小民愚昧创始维难边帅疆臣又多习故安常不知通变应请　旨饬下出使美国大臣访订精于畜牧及识造呢绒毯之人至沿边相度然后购买机器开辟围提派员管理牧政数年以后美利大兴矣此二事者为北方绝大利源创办之时应先令使臣延订妥人博求良法以立中国富强之基不得敷衍因循贻误大局俟办有成效然后将其法行之内地各督抚及边疆大臣董劝商民一律兴办此利之在北方者其事稍逆而亦非难也以上四事本皆中国旧法虽参用机器兼资人工可养无数贫民即可销无穷隐患既为闾阎广生计更为国家增税厘所谓因利而利百姓足而君足者较之搜骨剔髓剜肉补疮害中于民而国终受其祸者其优绌劳逸迟速相去何如也惟中国可兴之利甚多亦甚易举数事以例其余而大要仍在疆吏得人先集巨资力除积弊刻刻以养民为念则富国丰财之本计已隐寓其中愚昧之见是否有当谨恭折具陈伏乞　皇上圣鉴谨　奏

再臣恭阅　皇朝文献通考坑[冶](治)门载康熙十四年户部议准凡各省产铜及白黑铅处如有本地人民具呈愿采该督抚即委官员监管采取十八年复定各省采得铜铅以十分内二分纳官八分听民发卖等因详绎例意重在利归于民故不肯轻议设官招商致启侵扰之弊近年来官办各矿如贵州曾彦铨山东李宗岱均亏至数十万之多并无成效现闻　谕饬官为招商是官办之不及商办已在　圣明洞鉴之中惟臣以为由官招商虽与官办有异而商民凑集巨仍须官为主持恐商民等疑虑潜萌仍必迟回观望间有具呈认办而既经官吏之手即不免弊窦丛生或假事阻挠或藉端需索稍不遂意辄谓该商等家非殷实勒令呈验资本田产房屋报明抵官事事刁难受累正复不浅利厚则官先中饱利薄则商更吃亏即或弊绝风清而官与民分位悬殊商人未有不疑且畏者拟请明降　谕旨令各督抚转饬各州县晓谕民间恪遵康熙年间定例凡各省产矿之处由本地人民自行呈请开采地方官专治监管弹压其一切资本多寡生计盈亏官不与闻俾商民便于行事　纶音远播遐迩莫不周知矿厂既多则矿税益旺富国裕民之道实基于此矣谨附片具陈伏乞　圣鉴施行谨　奏

　　拓充渔务说　　　　　
陈炽

佃渔之利中国开最先山谷之间江湖窵远则筑塘建堰蓄水养鱼所畜鲭鲤鲢等鱼饲以青草迭石为岛水宜宽广便鱼游泳来自春徂冬鱼大至三四觔二三觔不等一人之力岁收鱼利约百千数十千不等视人功之勤惰以为差此养鱼之利也下游之地逼近江河则或钓或会或网或罟或鸬竹簖铁乂之类取法甚多捕鱼之船随波上下因时逐利亦足以养妻子而赡室家此取鱼之利也至于沿海居民素无产业则结队出海风帆坚舶网取海鱼鱼之去来自有风泛值巨鱼大至则结寮海壖夜以继日百计搜捕必使盈舟满载始相率扬帆以归此捕海鱼之利也中国人民工于射利固已凌波蹈险不畏艰难矣而有尚宜拓充者一事焉则捕鲸之利是已西人言四海之外惟北海独多大鱼其余则否故庄子鲲鹏之喻独数北冥穷发天池夸其修广者此也鲲即鲸也海上之鱼惟鲸最巨周身骨肉皆蕴脂油西人捕之熬炼为烛精莹皎洁百倍光明即今洋烛是已鱼脂坚凝无须用蜡闻近日越南暹罗之蜡树摧伐罕存故蜡价贵至五倍然则洋烛者亦以补白蜡之穷也法国通国之人皆用洋烛无用洋油者恶其气味且易肇火灾自余欧美亚三洲大小数十国无不喜用洋烛入中国者岁亦千万营销之广罕与比伦于于是各国捕鲸之船于北海法以钝钢为以烧豚为饵以人发为绳百人驾舟逍遥海上投饵于水鲸鱼吞之不敢掣也缓棹其舟回翔转折以引之及岸则以绳绕大石或山环之数尽百人之力辅以起重机器并力掣之而鱼上矣得一鱼而数万金在其掌握鱼之小者亦不下数千金故冒险趋利之人以数百万计争端屡起辄碍邦交乃划分海界百里之内不许他国捕鲸始信龙伯丈人古记良非夸诞也中国自渤海以至朝鲜东三省沿海之区皆鲸鱼所萃而不能捕捉坐使他人窃我利权以一物之微每岁千万金钱流溢海外斯亦拙者之明效矣宜仿其意设立捕鲸公司雇募英美之人指挥乡导先就渤海一带搜捕渐达于朝鲜黄海之滨援案订立约章百里之间毋许他国鲸船阑入设厂制烛转运营销利国利民莫要于此否则中国旧烛光明远逊蜡价甚昂洋烛营销日以增广惟油与烛蠹我中原每岁将以华银数千万计欲不穷且敝也得乎拘方之士好为高谈不知通变则必有一物也足以代之而后可或能严申禁令永不使吾民购用也而后可然舍贵趋贱人之常情恐酷罚严威不能止矣中国捕鱼旧法亦有过于惷拙用力多而见功少者并宜参用新法以广利源则渔村蟹舍间亦有陶朱计然之术何必万里行商哉
 
　 
卷三十九　内政部十三　八旗生计

　　根本四计疏乾隆十年　　　　　
御史和其衷

臣自奉　　命稽察　盛京事务以来已历二年凡地方之情形旗民之生计一有见闻必广谘博访悉心体察冀效一得之愚以仰副　　圣主择及刍荛之至意

一重边疆以资防范也伏查山海关外迤北迤东一带共设七边边门之外则系各蒙古部落由七边之东而南直接凤凰城则为六边乃奉天宁古塔之六界此　盛京东北二面之屏藩也向来各边俱编木为栅以限内外栅外浚濠以禁越度该管各员勤于防随时修浚边防实称严密乃闻近年以来总理大臣漫无稽查该管各员遂因之怠玩附近边门数里尚有濠栅离边门稍远者多成坦途不惟大伙私参易于透漏亦恐违禁货物任意出边虽近经将军加意办理较前已觉改观但积玩之后非大为整饬严立章程诚恐将来日久视为具文仍复废弛请　交将军达尔当阿于本本年边之时亲身周历详为相度本栅务令坚密土濠务令深通以复旧制并将嗣后总理大臣应作何论流查阅该管官员应如何更番视以及土濠木栅应如何随时修浚之处详悉定议奏请施行再查熊岳所属旅顺海口设有水司营官兵以为防之用与天津水师营声势遥相呼应为奉天南面之保障关系綦重乃闻相沿日久亦皆废弛该管各员既不勤加操练兵丁哨不过掩饰虚文即军装器械半皆朽坏似此怠玩成风何以固疆圉而资弹压亦请　　交将军达尔当阿将自今作何整理嗣后如何稽察之处一并详悉筹议奏请施行庶边海要区防范既严于弭盗稽匪之道不无裨益

一广积贮以裕民食也奉天土厚泉甘深宜稼穑收获之多既倍于他省粮价之贱亦半于内地故每遇丰收之年转有熟荒之虑且小民止顾目下鲜知盖藏偶遇偏灾即束手无策此皆当预为筹划也伏查乾隆八九两年仰赖　　圣主洪庥连获丰收今春雨雪调匀民间俱已及时播种将来接连得雨大有可登请　　交奉天将军府尹将旗民各仓现在实存粮石是否足用应否买贮之处详审收成分数定议具奏若须添补则动支备用银两拣派廉干之员分头买贮以裕仓储仍照常平之例每年于青黄不接之时或借或粜以济民仓若仓粮足备各项之用无须添补则请将海口之禁量为宽展使内地商贾源源流通以免伤农之患如此通融办理于内外民仓均有裨益

一兴纺织以济民用也伏思小民生计衣食为先务本要图耕织并重独是奉夫各处地多宜棉而布帛之价反倍于内地推原其故大抵旗民种棉者虽多而不知纺织之利率皆售于商贾转贩他省既不获种棉之用而又岁有买布之费则此亦当亟为经理者也臣愚见似不必绳以官法以禁令惟　　交奉天将军府尹加意讲求寔心劝谕多制纺织之具颁发各属令有司依式成造量给旗民之种棉者仍雇觅善织之工数人令其因时随地多方教导即以民间纺织之多寡为该管有司之功过如此行之数年之后人获其利必竞相趋展转仿将不烦程督而各勤其事出产渐盛布价自平于旗民生计不无裨益

一广开采以利民用也奉天各属山多树广材木柴薪用之不穷近年以来生齿日烦取者益众附近山木植渐少而市价因之愈昂民间日用颇有艰难查锦州以西宁远一带山多产煤现经封禁向来地方官员自顾考成惟恐生事虽屡经有人奏请开采而终阻抑未行伏思奉天东南之北西湖一带逼近　　盛京因地多产煤现已开采有年附近旗民寔属利赖亦并未闻有聚匪生事之端今宁远之煤事同一体且离奉天甚远较之北西湖更为不同而乃将此天地自然之利为因噎废食之计置之不问则深为可惜伏祈　　皇上交奉天将军府尹确寔查明如何招商开采作何设法稽查之处查照北西湖之例斟酌定议奏明办理于旗民生计亦有裨益

　　满洲兵民生计疏顺治十二年　　　　　
户部尚书陈之遴

窃惟满洲兵民寔为　国家根本年来穷苦日甚关系非小但富强霸术利害相参赈济　　恩施久远难恃臣谨以大道永计为　　皇上陈之

一曰修举农功昔周代良法寓兵于农　本朝计丁受田兵马器械皆从此出其制实与周合乃连年饥馑野荒芜虽属天灾流行亦有人功怠惰应请　　皇上急择每旗才干大臣一员并谙练农事通晓水利管二三员将本旗地土逐处躬亲阅招集土民讲求溃川何处当修积水何法放出中间地防口一一审详预备淫霖兼防亢旱算工估费　下所司速措钱粮佃户量助人力及时修筑限日告成虽所费必多寔系一劳永逸丰年必然厚获凶岁亦不大荒此乃务本之大道也

一曰宽恤兵力天下经制汉兵岁费钱粮不下一千余万乃守多不固战多不克一有警急辄劳满旅远涉或数千里长征一二年出兵之时买马置器措费甚难凯还之日马倒器坏又须买补满兵月粮几何甚此重费应请　　皇上严饬各督抚提镇将所统辖将士悉照满洲兵法训练精强如有弃城逃阵亦照满例行法若失事重大文武大吏俱依律治罪如此则人知警畏自然力战固守满兵可以养威省力力省则财足财足则兵精果有强寇大敌一出立可扫除不至久征多费矣

一曰节省财用大凡多费则贫少费则富治国治家总是一理满洲兵民素称朴寔非有骄奢但吉凶诸事或循例相沿或用情过厚不无多费致窘请　　皇上稽古酌今裁情就礼将满洲兵民诸事制为典例务从俭约如吉庆晏会币物毋过丰华敬礼神祇祭享毋倾家业送终致孝珍贵毋多焚化其余可以类推仍须深加晓谕除其习见月有所节岁有所省目前可以窘积久自能丰饶非惟足兵实理兼亦治世远猷也

　　八旗开垦边地疏乾隆二年　　　　　
御史舒赫德

臣闻治天下之道在乎由亲以及疏由近以及远果能使根本绵固则枝叶自茂臣愚以为八旗者　国家之根本也我皇上深见乎此体　　列祖爱养旗人之圣心有可利济之处莫不毕举两年于兹裨益多矣然以久远计之犹未见其可以无虑也盖养人之道在乎因天地自然之利而利之必使人自为养斯可以无不养如若按人按户给衣给食虽一州一县尚不能八旗之众乎我　朝定鼎之初八旗生计颇称丰厚者人口无多房地充足之故也今百年以来甚觉穷者房地灭于从前人口加有什伯兼以俗尚奢侈不崇节俭所由计日消习尚日下无所底止也夫旗人之所赖而以为生者惟有房地别无他项若房地不充虽百计以养之究不过目前之计终非久远之谋我　　圣祖仁皇帝爱养旗人不啻父母之于赤子休养安全历数十年可谓深矣可谓厚矣而近年以来尚至如此此岂可不亟为计虑乎惟是京师房屋尚可通融而地亩则昔时所谓近京五百里者已半属于民人前经臣工条奏动帑收赎奉　　旨徐徐办理尚未举行臣愚以为即便举行而八旗之人口太多亦未必尽能有济故臣熟思长计势不得不变通布置惟使不聚于一方庶可并得其利益能苟收效于日后何必畏难于目前伏思　盛京黑龙江宁古塔三处为我　朝兴隆之地土脉沃美地气肥厚闻其闲旷处甚多概可开垦虽八旗满洲不可散在他方而于此根本之地似不妨迁移居住且八旗额兵将及十万复有成丁闲散数万老者不在内若令分居三处不惟京城劲旅原无单弱之虞而根本重地更添强壮之卒事属两便由是合计　京师及三处地亩均匀摊给务使家有恒产人有恒心然后再教以俭朴返其初风则根本绵固久远可计矣但安土重迁乃情理之固然而就避易难寔事势之所有迁之之道必先料理于数年之前俟三处一切之规模既定然后于八旗之愿往者及生计极穷者一一筹其起身安家等事明白晓谕厚加赏赐俾各欣然就道不知有迁徙之苦方可不碍于事理若料理稍不合宜致有仰勒或有遗漏乃徒生一番扰累转伤旗人依恋之心更复何益之有是在　　皇上拣派忠厚明干之大臣于临期悉心料理庶可使之无獘耳至于预筹之道请蜜饬三处将军等令其踏勘所属地方其为可垦之处应得若干地亩可住若干兵丁作何建造城堡房舍有无禽鱼水泉之利逐一审度据寔具奏俟准行之后广募民人择地开垦其无力者官给牛具籽种而不据行升科俟地既熟果有收获即动帑建造城堡以居民人商贾该将军量度情势如为其人可以迁往之时即奏闻动帑酌定移住人数一面改造房屋分定区宇然后自京派往俟到彼时即将所垦之地按户摊给或即仍令民人耕种交租给兵则旗人不过有一往之劳而较之京已得世世之恒产矣更祈　　皇上仍照旧例开设公库将各省税务归并旗员并将旗地典与民者收购给还本人　其现存公中收租每年散给穷人之地一并分偿无地之家臣请以十年为期将前项事件次第举行将见满洲生计日增一日仍复其初廉耻之风既振强干之气自生纲纪益张根本益固然后更为因事制宜则久远之谋更在于是矣

　　复原产筹新垦疏乾隆十年
奏为敬筹复还八旗之原产试开未垦之闲田以资兵民万世无穷之业仰乞　　睿鉴事臣窃思我　朝创业东土统一区夏以八旗为根本以四海为室家四海之众民也而八旗之众则兵也民之所以求安与兵之所以待养二者常相需而要之卫民必先以养兵　国家定鼎以来布列八旗分编参佐领为之管辖犹天下之省郡县为之阶第八旗之设参佐领亦隐然以一旗为一省一参领为一府一佐领为一县矣每一佐领下所辖不下数十家每家约计自数口以至数十口人丁不等而无可耕之土是以一马甲每月给银三两护军每月给银四两皆每年给米四十八斛该其数则数核其数则数口之家可以充足且于京城内外按其旗分地方偿给房屋又于近京五百里内拨给地亩良法美意何以加兹但考从前八旗至京之始以及今日百有余年祖孙相继或六七辈试取各家谱牒征之当顺治初年到京之一人此时几成一族以彼时所给之房地养现今之人口是一分之产而养数倍之人矣　　皇上洞悉其故多方筹划添设马甲护军领催以及养育兵丁饷项所须每年不下数百万　国家恩养八旗至优至渥而旗人生计犹未见充足故前曾　　谕八旗大臣各抒己见为之筹度经营及八旗大臣止不过取目前之事为之请　　皇上因事关重大料理诚难将从容办理以期尽善此情慎终自始之至意臣愚尝谓八旗恒产之立必　　圣天子在位尽心尽力持之二三十年之久其事之首尾始可收功方今宇内清平四海无事又值我　　皇上仁明天纵且英年践祚际此从容闲暇之时正可次第举行此等经年累月之事不然日愈久而人愈增人愈增而事愈难以数十万之众生齿日繁聚积京师不农不贾皆束手待养岂常策耶臣再四思维则清查旗人户籍为先务矣旗人散处京城内外皆有档案可稽先宜查出人人口数目实有若干除现在官员兵丁支领俸项钱粮足资养瞻外其余不能尽养之人必须立有恒产始可以为长计然恒产之立莫出房地二者而已查旗人从前原有老圈地亩与京城内外所有房屋以资养瞻者相沿日久如房屋一项或本家遇有急需措费无所从而售出者有之或因拖欠钱粮倍偿无力从而入官者有之夫彼此交易其业犹在旗人一经入官之后则由内务府取租入充公用即间有将住房卖给旗人者亦殊寥寥又有每旗生息十万帑银该管之人之人以为借给旗人恐致扦累乃多扣分半二分钱典卖房店以为子息故京城内外可以取租房屋现今为官产者甚多臣请将八旗之官现在各旗内务府取租之房屋彻底清查酌定官价或扣俸饷或定限交银卖与旗人则旗房可原复业也

至于在旗地亩向例不许卖与民间俱有明禁因旗人时有急需请贷无门不敢显然契卖乃变名曰老典其实与卖无二至今而旗地之在民者十之五六矣故前蒙　　皇上天恩交直督清查议赎去年查明霸州等五十六州县卫民典老圈旗地仅九千余顷但各州县畏事惟恐赎地一事纷繁拖累故奉行不无草率而民间又未有不欲隐瞒旗地为己恒业者臣恐八旗老圈地亩典在民间者未必止于九千余顷何则近京五百里之内大概多系旗地自康熙二三十年间以至今日陆续典出者多购回者少数十年来断不止于此数此次清查即系定案若少有隐匿则旗人之产即永为民人业矣臣请特派大臣将户部圈占地亩原册及陆续给地亩挡案逐一查出令各该旗按册查对分交各佐领传唤原业主询问此项地亩曾否典卖及已经典卖者在旗在民共若干亩其旗在者令原业主辗转查明现在何旗何民名下为业其在民者从前于何年月日典与何人为业如或年代久远无从查考及原业主无人俱照部册开明咨送以便查核除在旗地亩毋庸置议外其在民者奏派八旗谙练之参佐领前往会同各核州县将民典旗地逐案查对如部册之内有坐落该州县地亩而该州县所造查出旗地目数竟无此项地亩者即于本州岛县地丁红串内查对如系　国初以来即在民人名下交纳钱粮者方系民地若从前并无红串忽于康熙年间托故起有红串而其地亩段又与部册彷佛者即系隐瞒之旗无疑矣如此清查之后再令八旗大臣会同户部直隶总督详议动项陆续官购而令原业主取购于官或按限交银或分饷分扣如原业主无人及无项指购者即令在旗之人认买在旗人得地可以取租在民间出租即仍种地两无所损以后将民典旗地之獘永行严禁则从前旗人原有之房地尽归旗人矣至于八旗生息银两系　　　世宗宪皇帝为赏给兵丁红白事件之用故每旗发帑金十万两交该旗王大臣酌量经营一分起息并非令典买房地占旗人之恒产为滋生之策也查康熙年间宗人府即有生息银两一项数十年来滋生者多拖欠者少而且利息微薄便于旗人嗣后各旗料理生息银两之法未有善于此者臣愚以为今日各旗生息银两俱宜照宗人府之例亦改为一分起息借给旗人所得微息自足以充赏给之用矣

夫　国家之为八旗计长久者房地两项今既尽数赎还而又有历年增添之饷项所以养瞻旗人之策固已无遗议然而在京之房与近京之地不过止有此数即使人丁滋生倍众断不能倍增恒产于前数之外诚欲为旗人万年之恒计则莫如开垦沿边地方使民有可耕之田为八旗无穷之业一地两养尤　国家第一之良法也臣近接阅邸抄见大学士伯张廷玉等议覆御史柴潮生奏请开垦奉天等处屯地一折内称查沿边一带先据调任直督孙嘉淦奏称独石口气候甚寒不宜五谷惟独石口外红城子开平城及张家口外兴和城北城子可耕之田甚多约计可驻满兵一万经　　特简王公大臣前往彼处详勘妥议具奏嗣据称称口外地方寒冷霜降且早所耕大半皆系糜黍荞麦耕种五谷者少即使尽力耕种不能保其必获且每年所获可否足供兵食之处亦不能预知其开垦驻兵之处应请停止在案臣查从前孙嘉淦所奏惟独石口一处气候寒冷不宜五谷而独石口外北行三十余里即系平原旷野再五十余里为红城子墙垣犹在襟山带河平畴沃衍再百余里为开平即元之上都其间可耕之田不下数万[顷](项)再张家口外西行七十里为兴和城北行百余里为北城子川原甚广一望无际土脉之肥过于开平其间可耕之田亦不下数万项又云或疑口外聚集多人恐于蒙古滋扰诸城左右皆各旗王公大臣牧马之厂今垦为田恐旗人有所不便又或疑天寒霜早恐其难于获山少林木恐其难于柴薪凡此疑难之处臣皆遍观而细访之口外之山绵μ千余里名曰大埧凡埧内之田皆已招民垦种现在征钱粮此诸城之地逼近大埧皆系旗人牧厂与蒙古无涉旗厂之外乃太朴寺游牧之地游牧之外乃察哈尔居住之处察哈尔外乃为内扎萨克地方彼此隔远无由滋扰八旗牧厂所占甚大多有余闲可以并省又游牧之地方数千里割其一隅即可兑给至柴薪稍远未尝卸乏且埧内诸山多有产煤之所若招民开采自可足用臣于三月在独石口草芽未青十四日在红城子青草长及一寸气候可以春耕开平城外陇亩犹存碾碓尚在若非种植何以有此兴和气较暖于开平其为可以耕种无疑也等语是孙嘉淦从前所奏开平兴和等处可耕之地乃伊阅边关亲行相度不但地方之寒暖霜降之早晚谷种之相宜一一筹划详尽而且将日用之水火煤薪旗民之相安蒙古旗厂之无扰以及山之可牧平原之可猎皆无不悉心区别而声明矣而原任大学士伯鄂尔泰等议谓口外地方寒冷耕种五谷不能保其必获请停止乃系约慎重之辞惟恐其见功不易而耗费殊多固是利不十不变法之意然旗人之滋生无穷　国家之帑金有数沿边既有天地自然之利与其使之就芜何若垦之为田若虑其不能见功何不聊尔小试如其无益则请停止如其有益自当另为筹划

惟孙嘉淦淦从前所奏判理区别公田民田之法有不可行者其曰兴和开平等处地亩令民人垦种择其近城之地平方宽远者画为公田其余皆为民田每垦民田二顷者必令垦公田一顷民田以为世业公田分给旗人酌定租粟加之　朝廷月给钱粮则旗人之衣食自益宽裕等语旗人原不善于陇田欲开荒地必得招民佃种若三顷之中取二顷为民人世业一顷为旗人公田不但养旗人之田地无多且此地既有民业而旗人又不善于耕种界址相连易于朦混不一二十年之间民典旗地之风又与京师五百之内者无异矣至于月给钱粮一说尤不可行钱粮乃　国家之经费自有定额理宜统天下之所入通盘而合计之断无随无限滋生之人数屡屡增添之理有此二不可行则其料理之法自当别筹臣请我　　皇上渐派干之臣带领善于稼穑之民于兴和开平诸城境内每处分发数十人量为开地数[顷](项)如彼处天气之寒暖地脉之肥沃相宜种植实如孙嘉淦从前所奏行之一年果有成效明年将彼处但凡可兴稼穑之地逐一查清官备牛具籽种招关内附近居民有愿往彼处耕种者令其每丁拨给上地五十亩中地与下地酌量拨给每一丁作为十牌作为一甲甲编名号牌编次第令其相度土脉相宜之谷粟籽种即兴东作与之分粮如一年得效明年可以推广地方加倍行之明年又复得效三年更复广开地亩十倍行之推而远之其利无穷所得之粮运至关内平粜于歉收之地所得米价抵充牛具籽种之公项行之既久公项抵清之后每年所得粮石平粜于关内而量积于关外其粜出粮价亦存贮彼地积之数年可足分拨旗人之后即动此项银两在彼地造房屋量彼地之大小出产之数目酌定拨兵之多寡将京师旗人内无恒产之人陆续拨往驻防即将彼处地亩酌量拨给其愿自行耕种者听其自便其不能种植之人令其佃种于民分粮食租以资养[赡](瞻)如此行之既有成效然后将奉天一带可耕之处亦照此陆续开辟拨兵居住使其三时力田岁晚讲武散则为农聚则为兵不但八旗可图久远生计而民人赖以资养者亦不可胜数不一二百年之间自西至东绵数千里势如长蛇可以南视九省北镇诸狄威扬西陲势连东土实天下之屏藩神京之保障此亿万斯年之计千载一时也
  </div>
  <div class="pagination">
   <a href="皇朝经世文统编_page111.html">
    上一页
   </a>
   <span>
    ...
   </span>
   <a href="皇朝经世文统编_page107.html">
    107
   </a>
   <a href="皇朝经世文统编_page108.html">
    108
   </a>
   <a href="皇朝经世文统编_page109.html">
    109
   </a>
   <a href="皇朝经世文统编_page110.html">
    110
   </a>
   <a href="皇朝经世文统编_page111.html">
    111
   </a>
   <span class="current-page">
    112
   </span>
   <a href="皇朝经世文统编_page113.html">
    113
   </a>
   <a href="皇朝经世文统编_page114.html">
    114
   </a>
   <a href="皇朝经世文统编_page115.html">
    115
   </a>
   <a href="皇朝经世文统编_page116.html">
    116
   </a>
   <a href="皇朝经世文统编_page117.html">
    117
   </a>
   <span>
    ...
   </span>
   <a href="皇朝经世文统编_page113.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
