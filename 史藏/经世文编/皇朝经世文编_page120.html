<!DOCTYPE html>
<html>
 <head>
  <meta charset="utf-8"/>
  <title>
   皇朝经世文编 - 第 120 页/共 219 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文编 - 第 120 页/共 219 页
  </h1>
  <div class="content">
   灾赈议　
汪家禧

朝廷命官。大小异职。而同有临民之任。今兹灾荒。合七十五州县之民。以待赈于大吏。守令曾不豫为图。旱有区田。水有柜田。良法具在。未雨绸缪。何至灾不可挽。而守令平时以狱讼征收为[己](已)责。未尝一行其原野也。未尝一省其桑麻也。未尝一问其疾苦也。官民情隔。何由亲昵。一旦荒灾。奸民则激怒于守令。守令则卸怨于大吏。而操一省之权者。遂任一省之怨。为今日计。则莫如使州县各任其赈。而奸民无所置喙矣。夫一县中岂无殷户乎。岂无绅宦乎。斟酌劝施。在良有司之调剂耳。编保甲。靖流民。此弭盗良法。而用之救荒尤合。为各县计。莫如实勘被灾户口总数。以治所为中央。余分为东西南北。每方以一保二保三保等为号。每保统十甲。每甲统十户。注为册。每册。或日人粥米四合。甲日散东。人给五日之食。乙则西。丙则南。丁则北。戊则中央。其散则顺各保次第。各保又顺各甲次第如法。其田亩可播种。尚有秋成者。收后止赈。流民散处。近则遣归其乡。远则另编保籍。不许擅便往来。每散赈日。令必亲自验看。亦不许吏胥上下其手。其殷户。令必持简往。劝以桑梓补助之谊。不得遣役强派。绅宦则品行素端。乡里尊仰者。请其助令检察。且明谕乡民。毋许滋事。如米不足。或减四合之一。各府各调剂属县之赈。巡道又调剂属府之赈。其愿捐廉俸者。听其力所能给。其果能自筹善策者。许其便宜行事。优则予上考。劣则参罚。如此则事有分任。而大吏不至以一身支绌其间矣。令亲勘则惰民无可滥支。编保甲则流民无能滋扰。临以绅宦。则风土周知。耳目难蔽。如或有地形夷旷。人情强犷者。卫以防兵。有不率教者。刑以示畏。此恩威兼济之道也。又赈莫善于积日。莫不善于逐日。雨旸无定。饥民杂糅。熏蒸之气。易兴疾疫。不善一也。挨次给众人。或稽时刻。而穷甿枵腹往。立待踰时。拥挤使不得舒臂肘一日。则次日乏矣。是民又以赈而困。不善二也。人米四合。不能饱终日。日日领赈。黎明往。过午归。急炊以食。何暇他为。在野者纵田尚可耕。已无余力治。而负担贩鬻者。反以赈而绝其谋利之途。不善三也。夫兴工役助赈古法也。积五日散之则余四日暇。守令或酌地方兴造浚凿。可支公项者。详请举行。而民亦得以佣钱调济。此彼此互补之法也。至于赈分老少。于省会或可。于村落断不可。省会之人。多半坐食。一闻赈济。藉以餬口。而此辈不务生业。又易滋事。禁之或便。村落之人。田为恒业。一遇歉岁。手足无措。而耒耜之外。胥无能为。虽壮丁。其求食与老弱妇女无殊也。一概谢之。不适授以口实乎。总之立法以颁守令。而守法不如法者劾。大吏职也。实心以行。不得苟且塞责。推诿宕延。守令职也。且今之所患。匪仅饥也。人心叵测。变诈风行。不豫思善后之方。恐猝来意外之患。省会官众令严。尚多不遵禁约。矧地旷民顽。迫以饥寒。杂以煽惑。欲其帖然安分。恐能保其身。不能保其心也。而揆其要在饥民各聚其乡。守令各治其境始。局外刍谈。罔识忌讳。然有不能已于言者。谨议。

　　禁籴说　
唐梦赉

事有似为仁人君子之事。而究其实。乃毫无益而大有害者。则禁籴之令是也。为禁籴之说者。曰本处丰收。四方来籴。则本处之粮大贵。或且籴者多而粮必尽。贫民必至于饿死。则是禁籴者。体上天好生之仁。一方无告之众。岂非善政哉。而不知其非也。夫籴者。非强人而籴之也。有粜者而后有籴者。其粜粮何为也哉。曰。以封粮也。以纳米也。以买布也。以买絮也。以办人事往来也。今禁之遂不粜乎。曰。不能。今如欠粮银一两矣。不能因禁籴之故。封银五钱而即完。其粜如故也。欠米一石矣。不能因禁籴之故。纳米五斗而算完。其粜如故也。以买布絮办人事者。不能因禁籴之故。遂不买不办。其粜如故也。然既已禁籴矣。则此粜者。粜之何人。曰。粜之本处人向外贩者。粜之外来贩买人有倚靠者。粜之本处大家有钱能收囤者。但一经禁籴。则粮价顿贱。向之粜一石者。今且粜一石几斗而后足。粜之日又迟。在官粮不完。则敲扑之日既多。在民衣不办。而饥寒之日又多。相对号呼。无可如何。此禁籴之令一下。而收成之方。仰屋而叹。荒俭之处。顿足而呼。如有人于此。使之五官百骸十二经络。节节不得流通。而告于人曰。我歧黄。我扁鹊。我神医救世者也。无人不困矣。且夫粜粮者非有钱之家也。有钱者则籴而不粜矣。无论贵贱贫富。无不办税之家。即贫而为人佣工。为人佃地。租地所得有数之租粮。无不以粟易布者。向来可以少粜而有余者。今反使之多粜而不足。其所利于贫人者何如也。假使官不禁籴。得无恐有粮之家。乘兴多粜。而粮遂尽乎。夫数年以来。非水则旱。民间万不得已而后粜。八口之家。算而又算。尚恐朝夕之不继。宁待官为之禁。而后念及其家口耶。夫不禁而未必多粜。且因粮价贵可以少粜。禁之而势必速粜。且因粮价减而反多粜。则　朝廷之赋税不能办。上下之考成不能免。穷民借贩粮为生者。裹足而不敢动。而独使衙蠹地棍。白昼公然抢夺。车骡则弃之于荒野而不敢归。粮石则付之于何人而不敢问。白夺平吞。甚于强贼。此载在律中何条。奉在　　诏旨者何日。而仁人君子之为政。一至此耶。此无他。为衙蠹地棍邪说所中。而未尝深穷也。夫一县则不为县荒俭计。而在抚司。则均其属也。一府则不暇为他府荒俭计。而在抚司。则均其属也。况　朝廷以四海为一家。直省告饥。方且蠲之赈之。南方之丝帛。北方之貂参。西方之绒羊。东方之鱼茧。皆未尝禁其贩卖。今荒俭之处。日望籴粮者至。苟延旦夕之命。而贩粮之罪。又律中所不载之条乎。且自丁巳戊午以来。曾经年丰粮贱。无人搬贩之时矣。每斗粟曾价至钱二十余文。是斛斗二斗五升也。处处无人籴买。农家积粮满囷。鸡犬门闼。依然无恙。以不能办税。全家而逃者有之。当其时官不能救之于下。天不能救之于上。今一方少收。四方有来籴者。是天欲少苏此一方民命之苦。且大救四方民命之苦。而官必设法以困之。使粜者不得粜。籴者不得归。彼此远近俱困。是诚何心哉。或有为之说者。曰。民间原有一种无寸宅尺土。游手好闲之人。专以籴升斗为生者。独不为若辈贫民计乎。曰。若辈亦乐以搬贩升合为生者也。一禁籴。则若辈亦苦矣。良民之为商贾者。无罪而罹于法。衙役之承风旨者。横飞而食人肉。此一举也。惟有衙役等人乐耳。有心世道者。尚深思而得之哉。

　　论平粜荒政辑要　
陆曾禹

唐开元十二年八月。诏蒲同等州。夏旱。恐来岁少粮。先付每州米十五万石减粜。案籴莫贵于早。粜莫贵于时。以八月而计来年。计之得矣。且以十五万石赈粜于一州。每升减价十文。非美政乎。但唐时出粜之际。其法之传。使不知张公咏守蜀平粜之法。恐其利必尽归富户。其害实在穷民。深可叹耳。何也。穷民待哺之日时虽多。所籴之米粟有限。一则官不许其多籴。二则彼亦无钱多籴。奸人窥破其微。贿嘱官吏。串通斛手。在水次日买数十石而去。不踰月而官米已异矣。奈此地米价稍减之名。忽又遍传商贩。商贩闻之。惧亏本而不来。官长察之。叹仓空而无继。米有不骤贵之理乎。奸人于是卖其所籴之米。不数旬而获利无算。宁勿令人切齿。是穷民之食贱米。不过数旬。穷人之食贵米。必需几月。食贱米者。十不过二三。食贵米者。十必八九。惠之者。非即所以害之耶。故赈粜当兼行张公保甲之法。此法一行。既无冒滥。亦不失恩。宋之去唐不远。乌如张公所行之法。非即蒲同等州所行之法哉。至于仓縠不足。则劝捐之道。固不可少。然握其要。则民输恐后。失其方。虽官索不输。古人之法多矣。但又有一种分劝之法。不可不知。预查通县共有几社。每社先访才干出众者。能事能言者数人。许其旌奖。每一人令其劝输几户。多者为能。倘有富足而不听劝输者。有司始自劝焉。不激不挠。循循善诱。务在必得。如是则社社无不输之上户。村村无不救之穷民矣。

　　赈粥得宜法　
徐文弼

赈粥以救饥者。所以悯其死而致之生也。无法以行之。反多戕其生而致之死。或乡城不能并举。使四乡残弱。奔走而就食于城。致多死于道路者矣。及扶挈而至赈所。或因拥挤力不能胜而死者矣。或因守候迫不及待而死者矣。或因聚处既久。日曝雨侵。蒸为疫厉而死者矣。嗟乎。民饥而死。犹可谓之厄数。我招集而速致其死。咎将谁归。今有最简易不壅滞之良法。循而行之。诸虑皆免。备详其法。并图于后。法亦无他谬巧。只是免拥挤。免喧争。免错乱。免迟滞及领给不均而已耳。所以厂内分东西南北四处者。使一百人分于四处。每处二十五人。虽百人之众不见多。斯拥挤之虑免矣。所以厂之四处。用栅栏四扇。每扇二十五行者。又将四处之人。分作二十五处。虽百人之众。各限以排立之位。斯争喧之虑免矣。所以厂之四处。用四色之旗。又用四色小筹者。使之照筹认旗。各投其所。虽百人之众。自知各归各处。斯错乱之虑免矣。所以就栅栏用长桌。令各置领粥之器于其上者。使给粥速而得粥匀。斯迟滞及领给不均之虑免矣。至所以用大筹分双单字者。本日给筹。次日领粥。如本日系单日。给以双字筹。领明日双日之粥。是本日乃单日不能重领。则冒滥之弊并免矣。斯其所以善也。

　　施粥不如散米说　
黄懋

赈饥之法莫善于散米。莫不善于施粥。莫善于各图散米。莫不善于笼统城市散米。或问各里图中。粥之善如何。曰施粥止可及十里之人。十里之外多不能及。即十里以内之人。其脏腑筋骨。已为饥馁所败。欲晨赴夕归。力不能堪。况日止一餐。而逐日奔驰往返。兼之风雨霰雪。道路泥泞。即使施粥不缺。亦必转填沟壑。至于疲癃残疾。极老太弱之人。而不能出而吃粥者。又不必言矣。若各里散米。则皆安居而受赈。其善一。　粥必多人料理。此曹或私其亲友。宽假其僮仆。有滥冒偷窃。或缩米添水。或宿馊。种种诸病。又有柴薪器具之费。计米一石。饥民所食。不过六七斗耳。散米则一人之费尽可供二人。其善二。　城市得乡图苦索之捐。富户吐余膏之橐。城市游闲无赖。皆得谋筹积饱。乡愚远窵濒死之民。安能与争。强者则重连次。弱者或后时空返。不公不均。无从查考。若本图捐米。捐者乐从无憾。举目皆亲熟识。谁不愿利惠一方。若本图散米。则按籍分给。既无重之弊。亦无往返空嗟。其善三。　一家几口。吃粥必须齐出。以少年妇女。出头露面。有志者羞愧饮泣。愚痴者习成无耻。甚至厂役之夫。丧心评泊。亡命之徒。调戏挨挤。事变丛生。言之足令发竖。散米则男人持票赴厂受给。妇女得全廉耻。其善四。　然此犹小者。受粥虽佳。只救目前之性命。至于救将来之性命。则在其农桑。若日日待餐于城市。早出暮还。荒耕废织。或废农桑。散米则五日一给。领在本图。仅费一时之工夫。仍不旷逐日之程。农安于畎亩。妇任于纺织。野无旷土。市乏游民。生计既裕。赈益省力。其善五。　况饥民宜散不宜聚。宜静不宜动。日喧闹于市井。秽污之气最易蒸为疫疠。何如帖然受赈于本图村落之家。其善六。　城市散米。似可省舟车之费。然乡民走领数升之米。往还过午。饥肠难支。必不能全归炊。不免于城市换饼饵粥聊以充饥。而家中仍嗷嗷无食。若各里散米则无其患。其善七。　笼统散米。人户难稽。应领不能领。弊多丛生。惟各里造册。委任于大姓自赈。则邻里熟悉。非亲即佃。根柢易知。真伪难欺。可少不公不均之弊。其善八。　城市施赈。每日给领。此则五日一给。日日给之则太烦。若总给之则饥民有不撙节者。不可不限也。其善九。　或疑但救此土。而不救流亡。而不知流亡中有刁猾强悍者。小则为鼠窃狗偷。大则为为夺。往往为害地方。况被灾之处。财力维艰。饱一流亡。必馁本土之一民矣。但使各邑各图。效行此法。各任其土著。即有流亡。故乡受赈。谁乐为他乡人乎。不救流亡正救流亡。其善十。　此法既行。人不出行。又可行地方利益事。巨室之家。或疏浚河塘。或筑塘堤岸。高乡或滨河滨。低乡或筑圩岸。有产之家。稍出升合。既以活人又可兴无穷之利。其善十一。

　　劝施米汤约　
陆世仪

凡饥民至饥岁易死。其死也。非尽由不得食也。不得食而死者。十之六七。其由食而死者。十之三四。盖饥民饥渴久。肠胃日细。骤得食。则迸急不能容受。往往肠断而死。故久饥之人。不可食饭。即糜粥亦不可多食。救荒书言久饥之人。不可骤与粥。宜倾向桌上。令饥民就吮之。恐伤其肠胃也。饥民易死如此。又荒岁米谷贵。民多食豆粞饼麸糠草根诸杂物。涩滞塞肠。久饥者每每致死。此景象。心切痛之。然岁荒粟少。公私交迫。即素封之家。亦自救不暇。终无活之之法。尝考方书。惟谷性最养人。人但得縠气。即累日可以不死。里中父老言。北方无稻米。每患病。辄索大米汤饮之。饮则辄愈。大米者。稻米也。因思今素封家。虽无余力可以活人。然朝饔夕。犹自不废。今愿与同志者约。凡朝夕炊粥饭时。幸少增勺米。汤沸必挹取数盏。盛大瓮中。多多益善。明晨以汤再炊。量入麦粉少许。使成稀粥。更以水姜三四块。捣碎调和。各就门首施之。或一次或早晚二次。汤尽为度。用以少润饥民肠胃。是有八善。不费一善也。可久二善也。不另起锅作。无冒破之费。无董率之劳。三善也。米汤之中。少投以麦。仅堪免死。不堪饱餐。则无耻之徒。苟能自活者。不思侵夺。四善也。无肠塞之害。五善也。腑脏常润。不至干枯细小。则虽食豆粞糠诸杂物。亦无害。六善也。饥民畏寒。寒气入心。无不立毙。有姜汁则辟寒气。通肠胃。七善也。兼去秽恶。令人不生疾疫。无转相缠染之患。八善也。有八善而其法又浅而行甚易。凡有活人之心。宜无不以为然者。幸勿视为膜外也。

　　硖川赈图后揅经室集　
阮元

救荒无善策。惟因时地制宜而已。余抚浙无德。屡致灾。嘉庆九年夏。浙西大水。已行平粜。赈济。借种。诸政矣。十年春。蚕麦又失收。民益困。乃遵　　钦定工赈纪事粥赈之法。奏设粥厂于十五州县。凡三十四厂。大率相距二三十里。即分设一厂焉。始也议者纷起。以为粥必有石灰。非救民乃害民。又以为妇孺必相践而死。又以为人多必致疫。又以为司事者必侵蚀。民无实惠。余曰此数弊皆所素有。但在人为之耳。于是每厂皆延诚实绅士。委以钱谷赈之事。官吏不涉手。惟钩算弹压而已。硖石惠力寺厂。其一也。海宁马君钰以部郎居乡。平日好行其德。委以厂务。力任不疑。余又荐原任临海县令尹。无锡华君瑞潢。助之。其散筹。分男女两厂。佛寺火芦篷。无雨淋日炙之苦。贫民荡舟而来。道路出入次第。皆以木栅梆。为号令纪律。日赈数万人。无拥塞之虞。有疾者。给以药。老病废疾者。别有厂。妇女有篷。终数十日。无一人死于厂者。粥浓厚皆遵予令。以立箸不倒。裹巾不渗为度。马君及分司者与饥民同食之。无一盎饐餲者。除领官银之外。凡可以格外便民者。马君皆力为之。以故硖石之赈尤尽善。夫水旱之事。不能必无。　国家休养之恩。百数十年矣。昔之八口食十亩者。今数十口食之矣。今之六分灾。敌昔之十分灾也。倘不以此次粥为谬。数十年后。若有荒歉。或可仿而行之。或曰分厂赈粥。不如分乡散米。余曰分乡散米固善。但一二县之地。良有司善绅士为之乃可。若数十州县。必有流弊。且赈粥专为下下贫民供朝夕也。若钱与米则中中中下人皆走索之。反使下下之民短其赈期矣。总之赈灾无善策。惟相时也之宜。实惠及民而已。马君绘此图。属华君示予。并请题后。是仁者之用心也。曷再以原奏及粥散筹各章程附录于后。俾后之人益有所考焉。

　　图赈法　
金匮知县齐彦槐

嘉庆十有九年。江南大旱。金匮分无锡地。地势视无锡为高。被灾尤剧。八九月间。某尝以事赴乡。窃见赤地数十里。民间炊无米。爨无薪。汲无水。恻然忧之。夫官发常平仓谷平粜。于民便矣。然远在数十里之外者。不能为升斗之米来也。故官平粜但能惠近民。不能惠远民。殷富之家。以其余米平粜于其乡。远近咸便矣。然无升斗之资者。不能籴也。故民平粜但能惠次贫。不能惠极贫。　　天恩浩荡。极次贫户。悉与之赈。而靡不德矣。然赈者赈灾也。于例但及有业之贫民。而不及无业之贫民。故欲推广　　皇仁。不使一物不获其所。惟邑之殷富。捐资接济。乃救荒之大者。夫恻隐之心。人皆有之。殷富之家。幸足于衣食。目击邻里乡党之人饥寒以死。孰不欲解衣衣之。推食食之者。顾上劝捐。而下或不应。何也。则经理不得其道。不能使人无所疑惑。无所瞻顾也。且人情之所甚不忍而急欲救之者。亦第于其亲者近者耳。其目所不及见。耳所不及闻者。固非情之所甚迫者也。向之捐者。大抵设立公局。令一邑之钱。悉入局中。彼殷富者。以为吾既捐矣。不知是钱也。官将发之于何人之乡。董事者将散之于谁氏之里。而我乡我里之贫乏无赖者。犹不免于我乎扰也。而吝不捐者。遂妄生议论曰。是特以饱官之囊。供董事者之侵渔而已。以故愿捐者少。而不愿捐者多。今也定为图赈之法。以各图所捐之钱。各赈本图。图有贫富。以富图之有余。协济贫图之不足。令图自举一人焉。以经理之。其钱即存于捐者之家。而不必入于公局。官于公局之董事者。第纪其数。为之调拨而已。某图饥口若干。捐银若干数。协济若干数。各书一榜于其图内。使贫富见之。晓然明白。施者知其财之所由往。食者知其食之所自来。则捐者无所迟疑。不捐者无所借口。且以富稽贫。其户口必清。以贫核富。其捐数必实。于恤贫之中寓保富之意。则事易集而官不劳矣。是说也。某尝谋之乡先生。言之上游。皆以为可。自十月初旬捐廉以倡。至今岁三月。计捐钱十有二万四千余缗矣。而殷富之家。好行其德。复于其间为粥以赈。城乡设厂十余处。计所捐又不下万数千缗。饥民赖以全活者无算。呜呼。孰谓人心之。风俗之厚。今不若古哉。赈既毕。尚有余钱六千余缗。而无锡之赈。亦有余钱。于是复谋之乡先生。言之上游。以所余钱。留为修建南北二桥之费。亦以工代赈也。邑之人乐其事之集。刊为成书。用垂永久。某既不能善政及民。使岁不饥。又不能使民俭且勤。皆有藏。虽饥而不至于困。其起死人而肉白骨者。乡先生之谋。邑人殷富之力也。某则何功。虽然。人各有乐善好施之心。而能不阻之使其无所疑惑。无所瞻顾。则图赈之法良矣。用是书之。以告后之官斯土者。

　　陈办灾各弊疏道光五年　
江苏巡抚陶澍

窃照地方偶被偏灾。　　恩施抚赈。全在印委各官。严绝弊窦。俾　　帑不虚糜。人皆得济。本年淮扬徐海等府州。被灾较广。仰蒙　　恩旨。分别给赈。目下正值分查户口。领银散放之时。尤须力除积弊。就臣意计所及。采访所知。大抵办赈之弊。凡有十端。委员下乡。不知道路。或不谙土语。多藉随行书役。而书役每多与乡保勾结。互滋朦混。其弊一也。委员夫轿。及随行书役。所得饭食不敷。或责之乡保。乡保承应难支。或更雇人帮办。则又添食用。不免暗地取赀。其弊二也。各处村庄。人稠势众。委员一到。往往增口数。或纵令妇女喧晓要挟。甚至拦舟围轿。故作搅混。责惩难加。理谕莫遣。其弊三也。或空屋无人。村邻代称外出。或挈妇子。自称远道归来。纷纷求票。即恐系别保之人搀入。难以猝辨。其弊四也。查赈之期。不过半月兼旬。其间有村庄辽隔。或雨雪阻滞。乡保知其不能久稽。故意引向远处难处。以促其期。疲其力。迨时日迫促。则未到之处。仍袛凭乡保所开给票。其弊五也。乡保户口偶错。地方刁棍。因挟其短而讹索。稍不遂意。纠党连控。承办者畏其拖累。遂预留地步。以浮冒为弥缝之具。其弊六也。乡保固多狡猾。亦有愚民不谙例应赈否。概求赈票。乡保驳斥。辄被殴辱。致有乡保不敢跟查。转听本境土棍开报者。其弊七也。或灾本轻微。乡保土棍。敛钱雇催穷老劣衿。连名求赈。不准则奔控求勘。印委各官。惧以讳灾取戾。或蹈办理不善之咎。随亦不能坚执。其弊八也。放赈时。不于酌中之地。设厂散给。以致道途辽远。老病妇女不能赴领。或赴领而口数较少。仅敷往返食用。或不能赴领。而托人兼领。被其侵扣。其弊九也。地方为富不仁之家。乘灾民窘迫。先给贱值。买其赈票。一俟放赈。即持赈票雇人包领。是暗削脂膏。而灾民不能言。委员不及知。其弊十也。有此十弊。是以办赈甚难。然所以除弊之法有四。其一查赈之限宜宽。宽则挨查之力舒。而不致草率。放赈之日宜分。分则领赈之人少。而不至拥挤。其委员又宜假之以权。一有阻挠滋扰。解赴印官。即行惩处。俾知严惮。自不敢藐玩以滋事。其一委员带书役。及跟查之乡保。必须宽给工食。使之有力当差。如查竣一庄。毫无弊混。并应量加犒赏。稍有弊窦。立即重惩斥换。俾赏罚分明。自不致有勾结欺罔之事。其一委员户必亲到。口必亲点。点验既确。然后入册给票。每查竣一庄。即将一庄内所有极次贫花名户口。及应领银数。开写榜示。粘贴庄前。如有诡户及舛错之处。许于数日内首告更正。则共见其闻。自无所施其冒之技。其一多设赈厂。各就四乡灾民之便。老弱不难赴领。雨雪不虞阻止。自不致为代领者侵扣。亦不甘以贱值而卖其赈票。有是四端。可除十弊。然总以得人为第一要义。印委各员得人。虽诸弊丛积。不难扫除。否则或先存染指。或畏葸无能。本员已不可信。遑论其它。前经臣与督臣率同藩臬道府。及州厅以上各员捐廉。共凑银三万余两。分拨灾区。作为办赈委员及吏役人等食用不敷之费。俾得安心查办。以清浮冒克扣之源。复将应需赈银。预解淮扬府库。俾各州县于详定数目时。即就近领银。毋庸远赴司库。以归简捷。并迭札通饬各属。激发天良。屏除积习。拯救灾黎。现在体察情形。尚知奋勉。将来各员如果经理得宜。自当遵　　旨加以鼓励。倘或办理玩忽。仍即随时参办。地方刁劣。希冀冒者。现亦访获数人。惩办之后。均知敛。臣仍将应办章程。分行各属。务期　　实惠均沾。无滥无遗。

　　兴国张公救荒记　
魏世效

张公以庶常出宰兴国。在甲申三月。先年大旱。秋无所获。公履任三旬。民情皇皇求籴。而常平仓存七粜三之定例未下。同官者咸谓宜守成宪。四月既望。谷踊贵。公喟然曰。矫诏发廪。古有其人。遂通晓乡城。分七日次第按户发粜。依额粜三千六百石。稍浮以供部费。藩檄下复严饬存七之例。后三日求谷者益众。有道殣者。公集众询之。乃曰前得谷之人。犹能输价。今之啼饥者不能名一钱。虽减价无从得食。公曰。然则贷诸。遂按册得户一万二千有奇。户贷三斗。丁口多寡。则或赢缩之。凡五日所贷。如所粜之数。数日公复遣人觇视。还报曰。贷谷者或任耕。或有名于册者。今之死于道路者。不耕而失业。佣于人而人以无食驱之。邻邑闻兴有称贷之之政。襁负而来。或转徙流离。无从得食。公遂建施粥之议。或难之。公曰。常平谷万二千石。交代所受止八千有几。倘守存七之例。则粜者贷者何所自出。今仅存千有余石。则坚守不与。能免谴咎乎。乃集绅士议之。皆称善。且出资助赈。遂设局治平观。自五月十一日至六月十日。执事者五更煮粥。粥具扣钟。东庑入而西庑出。妇妪给于别殿。日一周。人率米五合。食毕亦扣钟。起于辰而毕于午。三四日后自七八石十二三石至二十石。起于辰而毕于申。乃道死者频告。公即亲验耆民某某设槥殓之。衣锦司率贫民入有谷之家。按户分赡。公曰。若辈不持钱而索谷。挟饥馁为市。不逞之徒也。拘挞枷示。遂帖然。邻邑以强取谷。杀不休。讦讼于上官。连年不得耕作。发仓谷者高其值。民汹汹。甚或殴辱官长。夺平民。而兴则安堵如故。宁都魏世效闻而叹曰。公不己之功名。而一身任艰巨。焦劳十旬。法不为挠。卒以全活数十万人。视汲长孺得君赈廪者。其难易为何如耶。殣方苏。淫雨百日。山溪涨溢。水声若雷霆。城几崩陷。公洒泪刑牲以祷之。危而复安。嗟夫。公以名进士历清华之选。一旦出为县令。非公意。所谓盘根错节。利器乃彰耶。予独悲夫崇祯甲申之变。李闯之徒。乘饥民以肆其凶毒。使天下之人肝脑涂地。烈皇帝身殉社稷。当时臣工无或有讲救荒之术者。是以至于此极也。公之政轻重缓急先后有序。将使志生民者推而行之。公讳尚瑗。字损持。苏州吴江人。

　
卷四十三户政十八荒政三

　　与曹射侯　
张履祥

往者夏秋不雨。崇德之东境。桐乡之南境。以至海四境之地。苗则尽槁。民卒流亡。桑柘伐矣。室庐毁矣。父子夫妇离矣。逃赋役者莫敢归。丐于途者靡所适。桑梓景色若此。当必仁人君子所为恻然流涕。辗转念救不能自已者也。弟于旱虐之日。从嘉禾至皂林。见运河之水。逆流而西。势若奔马。支流若长水陡门永新秀溪白马诸港。急流雨下。其势亦然。农人车救。罔间昼夜。是以运河之右。力虽劳而收获尚有可望。至水所不及之处。则弥望皆枯矣。因思自运河之左。以达海滨。岂有千百里之遥。岂有山冈之阻。量其地势高下。亦岂有几千寻丈之殊。而水之通竭。縠之有无。遂已至此。特缘农政废弛。水利不讲。浚治失时。侵占阻塞。以致浅涸故尔。古人开渠灌田。动称数百里。尚有凿山陂阜以兴民利者。尚有役众起徒。或数年或数十年而得成功者。尚有糜金数百千万。而绩用克奏者。权其利害之重轻。劳逸之久暂。将犹毅然为之。他即无论。即如海盐之地。古以斥卤。薉而不治。其后筑堰蓄水。农功渐起。如唐长庆中。令李谔者。开泾三百一所。至今号称沃壤。千载于兹。人病不为耳。地方岂有常哉。况乎崇桐海之间。火相接。河港具存。又皆平壤。高卑之势。不大相去。实非他州之比。其自长安而上。必仰济于西湖而外。余所病特浅耳。浚治之功。令长能办之矣。不必多费金钱。无俟需之年岁。耕者各浚其田之际。其不耕者。田主稍给其食。佃户稍出其力。惟闲旷之所。乃用众力。在经浚经。在支浚支。有司者鼓舞而劝诱之。警其顽惰自私。及梗令异议者。分界刻期以鸠作。不及一两月。在处深通矣。此功既成。涝则速泻。无患暴涨。干则震泽之水来奔不竭。一举之劳。百年之利也。夫水之与旱。天运常然。但疏数异耳。古者耕三余一。所以恃其有备。不能为灾而已。今日财匮民穷。赋役重苦。兼以风俗薄嚣。盗贼不息。民间欲望有余。因不可得。但能修利沟渠。开通障塞。使一岁之中。稻米之登给其半。菽麦蚕桑之入给其半。苟免死亡。斯亦可矣。为长上者。与其攒眉焦虑于征赋之无从。惨惨畏罪黜之将及。何如集父老而谋之于预。为豪家巨室者。与其晨夕咨嗟于租课弗登。寇盗愈炽。震震虞室家之不保。何如消鄙吝而图其长策。为小民者。与其涤场无望呼贷无门。去者流离转徙。居不免囹圄。骨肉难全。沟壑是迫。何如悉筋力于畚挶。忍疲劳于井里乎。即若仁厚长者。与其凶灾之后。流亡在目。隐痛在心。议施议赈。皇皇于捐输劝助。而卒不过致叹巧妇之炊。竭涓滴之润。何如及未灾之时戮力而营本计乎。此水利之宜讲求。照然可者也。

弟又窃度施功先后之序。宜以崇桐为始。而海继之。盖崇桐者海之水之户牖也。崇桐涸则海虽欲措手而无从。崇桐见绩而海乐乎趋事矣。嘉兴海盐。虽各有接邻高阜之地。然为里不多。为功亦约。不难次第及也。其间经纬脉络。土人率能详之。究竟水道浅深广狭。相间以行。实有不必尽浚者。或疑所起之土。无地可以安放。浙西之利茧丝为大。近河之田。积土可以成地。不三四年而条桑可食矣。桑之未成。菽麦之利未尝无也。举一圩之田。所损者少。所益者多。计亩取偿。亦无不可。特虑小民难以虑始。占田者多不为远虑。反乃从而挠败之。则任事无其人耳。诚得负乡邦之望者。平日不爱详言曲譬。与艰食之人讲明此义。使人人意中。先有尽力沟洫。以为久利之见。向后不幸。复有如壬辰之三夏。及去年夏秋之间。水涸人愁。吁天无术。泣泪徒枯。有贤乡先生以情闻之当道。专委治水之使。临督其役。诸邑令长。各率其父兄子弟而开浚之。引崇邑以西之水而注之东。导桐邑以北之流而放之南。则濒海方六七十里之区。咸收灌溉之利。又安至仰云汉其如焚。祷山川而待泽。终将不免饿莩转徙之悲哉。夫此濒海几十里之地。在扬州之域。诚若不及千百之一二。然土沃人稠。约其生齿。已不下数十万。度其生谷。亦不下一二百万。虽古盛诸侯之锡履。约称是。未尝不可为殷阜之计。坐使荒莱日至。流移转多。实用恻心。语云。失之于前。犹将善之于后。计自庚辰至此。二十余年。水旱屡作。昔之日既不及为之所。今兹民生之困。倍于前时。年岁之祲。复乃数见。谁堪冥然终不寘念耶。

　　请安流民兴水利疏　
任启运

伏见江南淮徐凤颍地方。水患异常。　　皇上忧劳特甚。其赈也。既动用常平仓。又动用封贮备公银百数十万。又将癸亥运京漕粮酌。又借浙江永济二仓。又将山东漕拨济。又　　谕河南山东江西湖广。饥民入境。随地安插养。动用该处常平仓。计口均给。体恤之忱。无所不至。而二月　　上谕陂塘沟洫之类。宜加意讲求。俾除其害而收其益。已先事豫见。及七月　　上谕两江历被水灾。皆不善宣泄容纳所致。务救目前之灾荒。永除将来之水患。神明洞烛。诚尧舜忧民之盛心也。　皇上中和在躬。参赞位育。何以有是水灾。臣反复思之。知天所大启必与之以大忧。尧舜非有洚水。无以彰千古之大圣。禹稷不假成平。无以显千古之大功。盖愚民可与乐成。难与虑始。昵目前之安而与计后日之久。未有能从者也。故天欲为一朝开至治。必震动其民而后可。因民之所甚苦。因民之所甚顺而为之。古语曰圣人不能为时而能乘时。岂非因祸而为福。转败而为功。固有特于　大圣人哉。臣江南人也。常历淮徐。涉黄河以至京。又由直隶之真定保安。抵山西之太原大同。见沿黄河之地多苦水。而自直隶北境及山西。大抵土广而人稀。江南二百四十步为亩。山西千步为亩。而田之岁入。不及江南之什一。窃尝怪之。谓江浙为禹贡扬州之域。所称厥田下下者也。而今苏杭饶沃甲天下。真定保安太原大同。皆禹贡冀州之域。所称厥赋上上者也。而今尽成硗确。则以江浙之沟洫修。而民之耕耘亦尽其法。北土之沟洫不修。而号为农者。亦卤莽灭裂而不尽其道也。孔子称禹之功曰。尽力乎沟洫。禹自序其绩曰。浚畎浍距川。决川距海。畎者。田闲水道。深广盈尺耳。沟倍之。洫又倍之。浍则巨矣。川则多藉溪谷大水为之。或高阜尽用人力开辟者。史所称郑渠白渠亦是也。五縠之性无不藉水以滋。不特秫稻为然。即麻黍菽麦宜燥。亦未有久早而不槁者也。故一区之中。亦必有亩有畎。亩以植谷。畎以利水。雨则由畎而沟而浍以达之川。旱则由川戽之而浍而沟而升畎以滋其亩。故川者。宣泄容纳之大区也。今北土数千百里。无一沟洫。即所树艺。亦无畎亩之分。当其旱。则立而槁。或数日雨。又浸而萎矣。此其害在田畴。而自雍冀以逮淮徐。数千里之水。悉注于一黄河。而河与漕亦受其病。河吏值水之盛。恐河之决。不得不稍有所泄。以杀甚怒。而滨河之地。亦因浸而屡告荒。然后知禹之两言。千古治田之要。亦千古治河之要也。议者或谓迁南民以开北土。庶南无人稠田少之忧。北无土广人稀之患。但安土重迁。人之常情。孰肯舍乡墓之安。而就硗确之地。即有愿者。而道路之费。牛种之给。于何资焉。而今适有凤颍徐淮之水。其民四散迁流。河南山东湖广江西既可安插。直隶山西何不可安插。且湖广江西亦苦人多田少。何如直隶山西田多人少之可安插乎。此正因天因地之大时也。今被灾州县。极重自十月开赈。次重十一月。次十二月开赈。或六月至一月为差。钦差及两江督抚大臣。皆日夜焦劳。以称　　明旨。但流民未尽归。灾民未可艺。臣愚以为可因此时谕民。愿以其家迁者。具明家口男女之数报官。给引使迁。所过地方如　　旨所谕。动用该处常平仓。计口日给。自真定以北凡可之地。有卑下者。即使开浚。如江南开土方法。计工给食。以成大渠。大邑可安插千口。小邑半之。官从优。凡地之无粮者。听民自占。于公项给牛种之资。至三年外。酌纳租粮。使为永业。

流民既定。徐募苏杭常镇民之精于农者。如古力田之科。使为田师。教民畎亩种植之详。大抵一亩之渠。可济十亩之旱潦。而五谷之入必丰。丰则民艳之。而愿为沟洫者必日众。此转瘠土为沃壤之大机也。其民欲复业而不肯远迁者。则因今尚无可艺之地。先使大臣相古黄河入海。及今海口为黄河所宜宣泄之处。集民广为开浚。计工日给其直。优毋刻。寓役于赈。饥民不可使之集而无所为。聚则郁蒸之气生。无所聊赖则言不及义而行险徼幸之计作。此又为民防患于未然。而即为黄河他日之容纳宣泄计者也。在易上经十二卦为否。下经十二卦为益。先儒谓泰否初变为损益。损以持泰。益以救否。故益之四自坤而上。曰利用为依迁国。言迁乃为民之依。初自干而下。曰利用为大作。言可因是时立大功也。彖曰。凡益之道。与时偕行。则因今之时为赈荒计。并为沟洫河渠计。不亦可乎。夫为流民计安全。一时之便计也。为北土计灌溉。为黄河计蓄泄。亦百年之长计也。我　　皇上为尧舜之君。如神之志气。有开必先。自督抚卿贰以下。大小臣工。必有能实心任事者。伏惟　　皇上用干之断。体天之行。兼集策力而善行之。幸甚。

　　甲子救荒私议　
张海珊

古云救荒无奇策。愚以为不在奇策也。在上之人。身体斯民之疾苦。用实心行实事而已。一良法也。而有通有塞。其地。法可通矣。而有利有弊。其人。得其人。因其地。而又或行或不行。其时。譬伤于寒者。一日之间。而见症屡变。唯良工乃能审证。因合色脉经络藏府之传变。摄心专气求之。而不拘拘于古人之成方。乃能百治而百不失。然则谓救荒无奇策者非也。今苏松土狭人稠。一夫耕不能十亩。又大抵分佃豪户之田。一家八口。除纳豪户租。仅得半。他无所资焉。而于是下户困。困则不能不抗租。而豪户下以佃户抗租无米之田。上供国家之赋。而于是上户亦困。而诸无田不耕之人。又无虑十人而六七。荒形甫见。则徒手待哺之民遍郊野。是故苏松之荒。较甚他郡县。而救之亦较艰。我故曰必视其地也。今之议救者。首曰平价。我谓不然。夫执米价低昂之权者。商与牙也。彼其人大都市井狙狯。乘时规利。一闻平价之令。则闭而不出。客米一绝。而居民之征贵贱为积著者。亦将深居观变。为官府者固不能击其管钥而攘之也。无实惠以予民。而徒播虚声以拒商。价愈平而愈昂。犹之病势且亟。而且复塞其咽。揕其胸。立见其气绝矣。且是令行。将吏胥尽得行祸福于商牙。而商牙之尤猾者。又得关通吏胥。而任胸臆为贵贱。而于是抢夺之事起。我故曰必视其人也。今之议救者。又曰请赈。我亦谓不然。夫请赈必待得　　旨。又必待踏勘。计自请赈至得　　旨。需月余。自踏勘以至放赈。又无虑月余。及米至而苏松之民骨朽久矣。或又曰。劝捐如何。曰法无不可行也。然我窃虑米有尽。而田不可保。计目下及来年麦稔。时甚遥。而待赈之人。愈集愈多。即得米万石且立尽。既尽之后。而此数万之人。心志既骄。手足又懒。复不能自为生计。而日眈视大户之旁。噪逐官府之侧。则患且不测。且此时集人力固圩岸。晓夜车戽。晚稻犹及种。抑或广莳豆芋瓜菔之属。与一切旦夕苟且营生事皆可为。而俾之弃绝百事。日待此升合之粟于上。曾南丰所谓以饿莩之养。养之而已。岂所以为斯民长久计哉。我故曰必其时也。然则救之将奈何。曰是诚无出于议者数端。特所以行之不同耳。请赈劝捐。患在事或格。事苟不格。患难继。尤患救荒民不能兼顾荒田。今有一法焉。亦古人之所行。而因乎时与地所宜。而兼以得人之用。则兴工代赈也。吴松之塞久矣。水之而不速去者。未必不因是。今莫若大浚吴松江。而以请赈劝捐所得按给工食。刻日集事。凡各图各圩地。即其地之耆绅士大夫。视圩岸孰宜修。港渠孰宜浚。亦即劝募银米。纠人修治。公私兼举。而第令事集之后。以其簿上之官。州县勿与闻。至于向来常平义社所存贮。则官自置场。平价出粜。而更以所入银。加拨公帑。出纳客米。增价以来商。而平价以惠民。以银米递消息。至银尽而止。凡书籍会计。延邑之耆绅为众钦服者为之。凡胥吏罢勿役。以浚吴松任郊邑之民。以修圩浚渠任各乡民。而以置平粜协济其后。此法行。不大伤公帑。利一。救田于万一。利二。置以出纳客米。则米易消。而后者将益至。利三。若此者。合时与地与人而兼筹之如此。而其尤要者。则在郡县大夫至诚恻怛。致爱致敬以谋之。使吾之意交孚于上下。庶得其人以用之。而后法与人得交相济。或者曰。子之言则善矣。如无银米何。劝捐所得将不足。若请赈。非郡县大夫之所得为也。曰。无虑也。今　　皇上爱民如子。事必法　　祖。　　世宗宪皇帝　　高宗纯皇帝每闻荒政。立行开仓发帑。史不绝书。其尤巨者。乾隆壬戌曾截漕糟八十万石。与江苏等处赈济。然是时不过偏灾。非如今岁之水患独大也。请赈之例。查乾隆三年　　上谕水旱之灾。同宜赈救。但旱灾之成以渐。水则有骤至陡发之时。尤当速为赈救。现在成例。分别极贫次贫。其应即行办赈者。原系不待部覆。以后地方官遇有骤被之灾。一面办理。一面奏闻。草莽下士。不谙　国家事例。妄谓即当据此条奉行。然后入奏。所谓救荒奇策。无踰于此。谅当事君子。必有能行之者矣。

　　饬兴水利牒　
李光地

照得直隶九府。荷　　圣恩优渥。感召天和。比年收稔。民有起色。然旱潦灾祲。天行常数。虽太平屡丰之世。不可以无备豫之道。近代讲备荒者。止于仓贮蓄积而已。岂知千有余里。有数十州县之寥阔。以百余万米谷。散在民间。大祲之年济一郡尚不足。况又有赴县城领给之烦。吏胥乡长侵蚀之弊。将来又有追比还仓之扰。是仓米在今日殊不足赖也。本部院思北土地宜。大约病潦十之二。而苦旱者十之八。然北方苦旱。遂至于不可支。不能如南人补救者。非独惰农自安。盖根在于水利不修。束手无措故也。今岁本部院。因春夏微旱。屡行通饬。凡州县各因其山川高下之宜。如近山者导泉通沟。近河者引流酾渠。若无山无河平衍之处。则劝民凿井。亦可稍资灌溉。若一县开一万井。则可溉十万亩。约计亩获米一石。十县之入。已当通直全属之仓储矣。一沟之水又可当百井。一渠之水又可当十沟。以此推之。水利之兴。其与积谷备荒。其利不止于倍蓗而什伯也。用地利以济天时之穷。用人力以补天地之缺。自古为政。莫不以此为先。只因近来守令。但恤身谋。无能以民事为家事者。故视此等议论。邈若河汉。今直隶经　　皇上浚河筑堤。蠲灾释逋之后。孚诚下洽。吏习民安。有所兴利。莫便此时。仰该司道府厅。乘兹农隙。令各州县亲履境内。按视山川形势。何处可通沟渠。何处应修堤障。水之源委。何去何从。地之高下。何蓄何泄。何处平壤。宜劝穿井。何处水乡。应疏河道。一一绘图具说。务须简洁详明。以俟檄发。画一遵行。至于此事。原为百姓筹谋。非如钦工上差诸务。期会征发。随以督责也。该府州县。履历民间。务要减省徒从。只马单车。劳问父老。询以农事。不得骚动闾阎。费民一草。胥役有藉此作一名色。惊扰编氓者。立毙杖下。到彼时兴修。有应用官民之力处。另行详请。限冬至前。各府报齐。如迟慢不到者。该道府等详揭。

　　水利备旱疏　
晏斯盛

窃上年秋旱。荷蒙　　皇上蠲赈兼施。多方拯救。百万生灵。得度荒岁。今年麦收之后。指望西成。乃零星微雨终不沾足。秋禾又恐失收。夫为日甚长。必当思补救之策。而谋生有道。岂均为坐食之人。现在通行晓谕。飞饬各属。于紧要水陆冲衢运贩之所。严禁出境粜卖。至烧锅。销耗粮食者。尤干禁例。更行严查。执法重究。其存积之家。有需必粜易者。地方官即动平粜米价买存。并探听东豫江广二麦丰收之处。更广为采买。以资接济。此目前最要之务也。再本月中旬。雨不沾足。早稻固难获收。然下旬沾足。尚有晚稻可种。倘五月不能沾足。则六七月内。一经微雨。即可尽种杂粮。杂粮之中。秫种小米菉豆荞麦。尤为易植。而荞麦一件。八九月内。尚可布种。秋霜稍迟。俱可丰收。无如南方熟于水田。忽视杂粮。不知一有歉象必须改种。若能随地遍播。毋令空土。虽所收稍薄。亦大足接济。现在通行劝谕改种。并请动银前往江广。购买菉豆荞麦。回南借粜。以资种籽之不足。此亦目前最要之务也。再江北各州县。地方硗瘠。风俗不醇。每多游手游食之人。乐岁贪于广种薄收。凶年则空穴而走。百十成。易于习非滋事。计惟大兴工作。俾朝夕所入厚于赈粮。人必争趋。显以开数十百年之利益。默以收数十百万之丁壮。尤要务也。查上年臣有开筑陂塘坝堰之请。择其轻而易举者。略已兴举。如滁州之黄庆圩。全椒之张邑等圩。寿州之蔡城塘。凤阳县之山河。临淮县之鹿塘。定远县之水坝等处。先后竣工。颇见裨益。然皆偏隅小补。尚未能广有沾溉也。考　　　　圣祖皇帝时。河臣靳辅有请开凤阳沟田一疏。甚有条理。急切可行。其略曰。致治之道。首在足民。足民有道。不在请赈蠲租。而在因民之力。且凤阳广袤。过于苏松。苏松地方三百里。财赋甲天下。凤阳地方五百里。而贡税不及苏州什一。虽地力有肥硗。讵应悬绝如此。苏松擅水利。小港支河。所在而是。旱既有资。涝复有泄。虽雨旸稍愆。率不为患。大江以北。尽失沟洫之旧。稍遇水旱。即同石田。今欲田无旷土。岁无凶年。莫如力行沟田之法。沟田者古井田遗意也。然井田自亩至浍。浅深广狭。法制繁重。沟田但凿一沟。修浚甚易。其法以十亩为一。二十为一沟。以地三亩有奇。为二十中之经界。二十之外。围以深沟。沟道广一丈八尺。沟广一丈二尺。深七尺五寸。开沟之土。即累沟道之上。使沟道高于田五尺。沟低于田七尺五寸。视沟道深一丈二尺五寸。涝则以田内之水车放沟中。旱则以沟中之水车灌田内。其利甚溥。疏方下部举行。而有事闽滇。其议遂寝。今按疏内所言。虽专及凤阳一郡。而已全举江北大势。凤颖二府。有淮水为之经。而汝颍濡睢涡汴诸水。络绎其间。庐州一府。以巢湖为之委。而大江山河通其流。至若合肥一县。地多高阜。亦可凿池。以广潴蓄。以备旱干。皆大可为之区也。是以寿州有孙叔敖之迹。舒城存颉羹侯之遗。则知水利之修诚非创举。此外六安一州。本系山城。而东西南北四乡。多有塘堰旧迹。久经湮废。至若泗州所属。居淮下流。滁州所属。亦多溪壑。并可一例修治。但徒事小修。不见大效。若得如淮扬水利。大发帑金。委令谙熟水利之员。董集民力。大加凿治。贫民既有所资藉。而利济亦可久远。此又将来最要之务也。

　　与苏抚宋公书　
赵士麟

窃江浙之区。莫急于水利。旱与涝皆荒。而尤莫急于旱。涝则江浙虽饥。而全楚之粟。顺流千里。不二旬达吴越。旱则数十里之内。皆资担负。所及者几何。故莫急于旱也。仆往者承乏江浙。远考史籍。近访舆言。每惟河道之通塞。即系生民之休戚。在浙则石门一带。在江南则京口丹阳一带。年年苦涸。漕运病之。至京口丹阳数十里间。外藉江湖。消长居半。内资长荡湖开家湖练湖诸泄。而闸坝久废。余流涓滴。源源带水。浃月不雨。即民舟常苦艰塞。每岁隆冬。辄兴役开浚。以通漕艘。击水挑工。昏晓不息。堕指溃踵。恒有僵仆而死者。不一劳者不永逸。屡欲具题大为开浚。而相时待力。顾此失彼。耿耿至今。天畀仁人覆临兹土。彼苍冥冥。实以有待矣。顷凡自吴越来者。极言江浙亢旱之状。已踰三月。即杭嘉苏湖。几不通舟楫。甚至有传洞庭山以南。亦可徒步者。不胜骇异。情关旧治。中夜转展。唯有一策可以少济此五六郡望救之饥民。想足下亦必有同心也。念旱既太甚。则米必涌贵。米既涌贵。而外江之米不至则愈贵。今即移咨各省。招来米商。而京口舟阳。河道已成陆地。米艘何自而入。愚以为今插秧已失时。农民十室九流。餬口四方。惟有趁此时将京口舟阳一带数十里河路大兴工役。开浚深广。其利有四。一开河路以来米商也。一通民船以便贸迁也。一兴大工以救饥民也。一免冬役以恤祁寒也。计此一带河道。约长三十余里。开深一丈二三尺。合苏松常镇四郡之搢绅巨室富商大贾。委曲劝谕措资。或亦不难。遥念足下仁心妙画。其已见之施行者。亦既载之口碑。播之国门。此救荒之泽。当更必有出于寻常意见之外者。不揣鄙陋。远献其刍。庶几备高明之一采也。

　　下属县试行水车檄　
乔光烈

夫农田之功。全资水利。古人设立桔水排。所以补天地之穷。为因时补救之计也。同州地处高原。土厚泉深。雨泽偶愆。即征旱象。渭洛黄流。萦环十邑。一切滨河地土。大概坐视暵干。揆厥所由。皆以岸高。不知设法收灌溉之功耳。东南各省。火耕水耨。滨河之地。虽县岸数十丈。制车盘戽。由近及远。无不田畴润渥。同此地土河流。岂有南北异宜之理。近闻郿县生员淡明远。能造水车。已延致其人。损制戽水轮车一部。试行之于县之城南村河岸。高二丈有余。一人运动。水缘而上。直达田畴。其车环列二十八桶。每桶可容水三升。一车所费不过六七金。而一日之功可灌田一十五亩。若河流湍急之处。水触其枢。自能运动。更可不烦人力。虽通邑之田。未能概沾水利。于此滨河地土用之。可补农功。今饬属县官吏。即将所捐制轮车。畀城南乡保收领。听滨河有地小民。由近及远。以次周流戽水灌地。其有乐于从事。愿照造施用者听。至于广为劝导。使民知用力少而见功多。岸高之处。或递置水车。层转接运。俾益究其利。又在贤有司之善于倡率也。

　　与布抚台论救荒书　
李中孚

一请设督农掌水之官以大兴农田水利。方今西安之所以大饥者。天旱而田不足于水故也。夫关中横终南以为终始。山之所在。河泉多有。故西安近山一带。恒绕河泉。渭北虽复高仰。而泾洛漆沮清河石川诸水。亦所在而是。故总西安而论。其不可引渠灌溉者。固十七八。而可开渠引水者。亦不下十二三。兼以井泉亦不下十三四矣。夫水利三四倍于旱田。以十分有三四之水田。勤力而专精其间。虽复天雨不时。亦足补旱田之阙。而偿其获。即不足补。而此一半享水利之民。亦足以自保。而再不至流离失所矣。但凡民愚而不知兴。即有兴之者。而力微不足以兴。而为有司者。又不留心于兴。是以上下交困而无可如何也。夫天道不可知。今秋未必再旱。然亦不可不为旱虑。况水利成。固关中数世之利乎。是宜乘今秋谷布种之候。于本省司道中。择精敏仁惠者。加以总管农田水利之权。各州县官于丞簿或绅衿中。择公正好义。为众所素信服者。大县四五人。小县三四人。加以掌管之权。使之相视督责。其一切兴利除害辟举任使。皆委以便宜。不从上制。凡近河者虽一二十里内。但可引水。皆须筑堤开渠。以资灌溉。无河泉者。皆须堀井而灌。按万历间吕新吾公巡抚山西。惓惓劝谕农民。各于田内穿井。有云一时之费虽多。百年之利永赖。檄各州县正印官加意督催。公又不时躬亲单骑查验。勤于鼓舞。所在勃兴。薄田他为沃壤。至今民享其利。其或牛种资粮不给。官为措置。大抵人情易于乐成。而难于图始。下吏寡于奉法。而多怀欺诞。此法之行。州县必多有以难上欺者。即不然。亦或苟且塞责。欺诞而苟且。则此事之设。亦徒劳攘而烦费而已矣。是宜申明赏罚条格。预颁州县。但是法立。一半月之间。各须据数申报。每册须三本。一留县令。由州县申总理官。总理官仍留一。而以一申院。以便他日按行赏罚。除专官相视外。明公亦宜广询博访。何处可开河渠。何处宜于井灌。皆著录置左右。以便对照虚实。省察勤惰。以为赏罚张本又除专官巡督外。明公不时差的当忠诚人。各处巡视。随即亲临稍远一二州县。以按行赏罚。称职则不特掌管者有重赏。即州牧县令亦宜厚褒。否则不惟职掌其事者有重罚。即州牧县令亦难辞其愆。如此则虽不必躬亲临。而各属固将畏法而恐后矣。大抵此番水利之兴否。关西安遗民之休戚存亡。亦即关明公之德业功名。非留心注措不可也。且不独此也。西北七府三边。岁虽稍登。然其俗素奢侈。不知积聚。兼以协济西安。及西安转贩。流民聚食。今已虚耗。天道自东而西。万一夏秋之间。或雨泽愆期。或蝗蝻为害。且可奈何。是宜与西安通兴水利。以防未然。 

一急变转运西米之法以苏民困。救民之饥。如救水火。先从其甚急者而先救之。窃闻各属轮车夫搬运西米一役。当事者虑兵粮之不足。不征之西安。而议协于西府。西府送到者。运载不责之民力。而皆有脚价。然众议皆以为其意固善。而其法则未尽善也。夫议协济于西府者。非以为西安奇荒。人民流离。米无从出耶。再给脚价者。非以为食用艰贵。不忍空劳吾民。令其重费饥困耶。夫不以米征西安民。而今者竟至使民劳费几与出米等。以为食用艰贵。议出脚价。而至使转运六七石之价。不足供运一石之费。故此一役。民困而饥死病死展转委顿而死者无数。折轴没轮。坠坑落堑。不能终事。而使民重出厚累者无数。安坐而谈。若无大害。身亲而履。真可为痛哭流涕长太息者也。所以然者。粟匮财竭之时。在家犹父子夫妻相聚。而披剔草根木皮以延残喘。今一日驱之三四百里之外。不特无可赍之钱粟。并其草根木皮亦不能得矣。又瘟后牛寡。久旱草枯。兼之天雨不时。愁气上结。疫疠大作。人病牛疫。且内悬室家。奄奄待毙而莫之恤。家人相望。嗷嗷望救而无如何。故传者皆谓邠长转运之处。鬼哭神号。耗费不赀。论者未达情实。或以为皆有脚价。原未苦民。殊不念当此食贵如金之时。展转留难于时月之间。所廪于官者。六七石尚不足给一石之费。其余之费。究何从出耶。且夫米既无从出。牛又食卖殆尽。将安从出乎。借曰牛尚可寻往返四五百里之内。迁延八九十日之间。草薪亦将何出乎。自昔运粮之法。皆所经由州县自相递送。以故无聚众虚耗之费。逃亡死伤之患。而议者不察。猥以均劳借口。以为单责运递所过州县。远者可恤。近者何辜。此又未尽达于调度区画之说也。夫令各属输运。不惟民苦资粮。亦且有废耕伤病折牛陨车之害。本县转运。不惟无前数害。而且中含大利。何者。今兹弥望奇荒。斯民正苦营生无所。离家无资。居家计穷。今使籍名运夫。除官价外。再令各属外帮运价。则寄生有所。食用足给矣。丁男负运。老弱妇女。披剔草根木皮。以给馈饷。百里之内。可以朝发夕至。又米到即刻可转。未至亦不复坐耗盘费。又无死丧疾病之患。折牛陨车之弊。离家废农之忧。逃亡重赔之累。真所谓一举而公私兼便者也。明公尚急留意。少缓以待日。则民重困矣。抑非独此也。凡有招买。实照市公平发价。而印官责之总催。总催摊派花户。转相侵削。花户得价无几。补赔不啻倍蓗。当斯民穷财尽之时。救死不暇。何堪重以此累耶。宜痛惩而力禁之是望。此外毒至而害最甚者。民甲中奸猾十排。军屯中无赖旗甲。钱粮已赦矣。而借口杂差。米豆已蠲矣。而声言使费。致今下里愚民。鬻妻卖子之膏血。含恨抱冤。而干没之勒索之下。将　朝廷赈济饥民之银米。假端呼吓。夺诸良弱之口。以饱其无厌之腹。此又州邑中未死之魃鬼。无翼之飞蝗。所宜一体切戒者也。

一赒士类以培植人才。绅衿者。　国家人才之所从出。故凡治国家者。莫不以作养士类为要务。今兹奇荒。而有司拘执文法。以为诏书无赈士之条。致令章缝衣冠之士。多委填沟壑。夫荒旱千里。岂民皆饥而士不饥。　　皇恩溥及草木。及岂独于士而遂恝然。特诏书未分明言之耳。今明公为　国家培植人才。宜申饬州县。今自后凡有赈济。纵不能分外加厚。亦宜与齐民一体进行。
  </div>
  <div class="pagination">
   <a href="皇朝经世文编_page119.html">
    上一页
   </a>
   <span>
    ...
   </span>
   <a href="皇朝经世文编_page115.html">
    115
   </a>
   <a href="皇朝经世文编_page116.html">
    116
   </a>
   <a href="皇朝经世文编_page117.html">
    117
   </a>
   <a href="皇朝经世文编_page118.html">
    118
   </a>
   <a href="皇朝经世文编_page119.html">
    119
   </a>
   <span class="current-page">
    120
   </span>
   <a href="皇朝经世文编_page121.html">
    121
   </a>
   <a href="皇朝经世文编_page122.html">
    122
   </a>
   <a href="皇朝经世文编_page123.html">
    123
   </a>
   <a href="皇朝经世文编_page124.html">
    124
   </a>
   <a href="皇朝经世文编_page125.html">
    125
   </a>
   <span>
    ...
   </span>
   <a href="皇朝经世文编_page121.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
