<!DOCTYPE html>
<html>
 <head>
  <meta charset="utf-8"/>
  <title>
   皇明经世文编 - 第 56 页/共 172 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇明经世文编 - 第 56 页/共 172 页
  </h1>
  <div class="content">
   固原事宜疏
　　固原一镇、为套虏深入之冲、前尚书秦纮、修筑边墙延袤千里然、虏每大举入寇、尚不能支、及尚书杨一清筑白马城堡、而后东路之寇不至。尚书王琼等筑下马房关而后中路之患得免。惟西路自徐斌水至黄河岸、六百余里、地势辽远。终难保障。金红等堡、东南起徐斌水至鸣沙州。河岸可百二十里。总兵任杰、议于此地修筑新边一道。迁红寺堡于边内。撤旧墩军士。使守新边。舍六百里平漫之地。守百二十里易据之险。又占水泉数十处。断胡马饮牧之区。而召军佃种。可省馈饷。计无便于此矣。
　　议设总督疏
　　一谓总督之设、原为居中调度、各镇兵马、是以驻札固原、不宜偏守北地。况河冻之后。虏随处可入。不止花马池一带当守。有如虏见重兵在此。腹里空虚。大众牵制。在边潜以精骑数万。直捣平固临巩。总兵还救不及。其若之何。宜于大虏驻套时。则总督于五六月。亲赴花马池。统调诸军御之。镇守陜西。都督则出驻酌中近地。以通防各路候调应援。巡抚亦照旧规前赴固原。调度兵食。是亦不失论原议之意。及套无大虏。则仍居中调度。为便。其一谓延宁二镇。延袤广阔。其间城堡。如延绥定边营一带。有相去九十里许者。宜于适中之地。以渐修筑墩堡。使声势联络。足堪保障。其一谓宁夏新筑铁柱泉堡。殊为孤悬操守官卑。军无足数。宜设守备以辖之。及灵州参将移住清水营、固原守备、移住平虏所、庶防御严。而地方可保。其一谓铁柱泉堡、宜拨足旧军五百。仍以地召军五百。附新设守备统领。其一谓套虏每从延宁深入二镇之将、竟莫能御者、以失事之咎。独归内地。将领而彼无预故也。嗣后有失事者。罪与内地将领同。有保障之功者。即覆实升赏。亦不必尽据斩获矣。
　　治河疏
　　其一泗州　祖陵、坐北面南地俱土冈。西北自徐州诸山发脉。经灵壁虹县而来。至此聚止。即今基运山陵。北有土冈。南有小冈。小冈之北。间有溪水涨流。其南面小冈之外。即俯临沙湖。西有陡湖之水。亦汇于此。沙湖之南为淮河。自西而来。环绕东流。去　祖陵一十三里。惟东面冈势上处俯临平地。有汴河一道。远自东北而来。上有塔影。芦湖龟山韩家柯诸湖。及陵北冈后。沱沟之水。皆入于汴河。西南有本冈溪水。引入金水河。经　陵前东流。亦入汴河。以土诸水。每岁水大则众流会合。从东南直河奔注于淮。水小则汇潴于　陵之东南。二面。四时不涸。但遇夏秋淮水泛溢。则西由黄冈口。东由直河口。弥漫浸灌。与诸湖水合。遂渰及冈足。左右筑堤。则西来龙脉。交错北去。玄宫密迩。所关下细。非臣所敢轻议也。欲自　陵前平地筑堤。则积水长盈。群工难措。欲东自直河口。西自黄冈口。上下五十余里间。缮筑围绕。恐此堤一成。淮河泛涨之水。稍能障其旁溢。而　陵前湖河之水。又将遏之北侵矣。乞命钦天监官一员、前来相度形势、应筑应止、伏候　圣裁、其一原议寿春王坟、北面包砌石岸、以防冲决。今则量水势浅深。比坟低二丈六尺有余。河岸远近距、坟三百四十余步。且孙家渡既不开通。可无他虞。但黄淮二水。合流泛涨。不可不预为之防。请离坟四面。各百余丈。外周遭环筑土堤一座。砌以石基。植之榆柳。以防不测。但地脉或有所妨。而石料不能卒办。当早为之议也。其一近年黄河入运仅利济鱼台。南至徐沛二百里尔。自鱼台北至济宁。及临清五百里间。俱赖汶水诸泉之利。宜大加疏浚。务俾勺水。悉入漕河。其一南旺周遭湖堤。巳筑成。一百余里。堪以积水。旧设减水闸坝。俱宜查复。其一鲁桥至沛县东堤。一百五十余里。旧议砌石。以御横流。今黄河既巳南徙。闸河汶泉水微。培堤亦巳高厚。毋容更议。其一河南原武县、王村厂、增筑月堤、一十里、其一孙家渡、自正统时、全河从此南徙。弘治时、淤塞随开随淤。卒不能通。今赵皮寨河目渐冲广。若再开渡口。并入涡河。不惟二洪水涩。恐亦有　陵寝之虞。当如旧闭塞。其一兰阳县铜瓦厢月河、不必再浚、葢黄河水势。难与力争。既巳趋北。不能复使东注也。其一淮安清淮口板闸迤西。淤浅河道。并工疏浚。筑为堤岸。其一新庄清江等闸如济宁闸。例以时开闭。其一旧议祥符县之盘石口。兰阳县之铜瓦厢。考城县之蔡家口。各筑添月堤。臣等以为黄河之当防者。惟北岸为重。且水势湍悍。冲徙靡常。其堤岸之去河最远者。间获仅存。而濒河者。无不冲决。当择其中。去河最远大堤。及去河稍远中堤。各一道。土册者增修缺者补完。断绝者接筑。使北岸七八百里间。联属高厚。则前勘应筑各堤。举在其中。不待另筑矣。但工役甚巨。而时诎民穷。须以渐修举。
　　南夫疏
　　言河南岁河夫、三万四千六百名、堡夫二千三百七十二名、内开封怀庆卫辉三府、所属稍近、每岁起夫、每夫征银三两、随夫解赴工所、给散南阳汝宁河南彰德四府、及汝州所属隔远每夫征银三两、解贮开封库、临期募夫、今河南灾伤视往岁尤甚、而河道在库、银积有十万六千余两足备缓急、请将今岁黄河夫役、内附近并邻河州县曾经调发、挑河筑堤、及水患尤甚者、俱前免一年。隔远未调州县、与汝宁南阳河南三府、及汝州全未调夫州县。各减征一半。以苏民困。
　　治河疏
　　黄河自渔沛入漕河。运舟通利者。数十年。而淤塞。河道废坏。闸座隔阻。泉流冲广河身。为害亦大。迩来黄河改冲。一支从虞城萧砀等县下。出小浮桥口。而于榆林集侯家林。二河分流入运者。俱淤塞断流。不入利去。而害独存。明春粮运巳迫。今宜浚自鲁桥。至徐州二百二十里之淤塞。师家庄至黄家闸之闸座。及行管河郎中主事。疏浚诸泉源。与运河接济。又请征调山东河南南北直隶四省运军多带杂货虽非河之利而国家之利也自运军不许夹带则军贫而长安之物价涌矣夫役及议处工价粮食。限各郡县朝觐官。速于回任。以充委用。申明运军。不许多带货物。以致浅沮。
　　告示
　　治河六柳
　　治河六柳【栽柳护堤】
　　一曰卧柳凡春初筑堤每用土一层即于堤内外两边。各横铺如铜钱拏。指大柳条一层。每一小尺许一枝。不许稀疏。土内横铺二小尺余。不许短浅。土面止留二小寸。不许留长自堤根直栽至顶。不许间少。　二曰低柳、凡旧堤及新堤、不系栽柳时月修筑者。俱候春初用小引橛于堤内外。自根至顶。俱栽柳如钱如指大者。纵横各一。小尺许。即栽一株。亦入土二小尺许。土面亦止留二寸。　三曰编柳、凡近河数里紧要去处。不分新旧堤岸。俱用柳桩如鸡子大。四小尺长者。用引橛先从堤根密栽一层。六七寸一株。入土三小尺。土面留一尺许。却将小柳卧栽一层。亦内留二尺外二三寸。却用柳条。将柳桩编高五寸。如编篱法。内用土筑实平满又卧栽小柳一层。又用柳条编高五寸。于内用土筑实平满。如此二次。即与先栽一尺柳桩平矣。却于上退四五寸。仍用引橛密栽柳桩一层。亦栽卧柳编柳各二次。亦用土筑实平满如堤高一丈。俱依此栽十层即平矣以上三法。皆专为固护堤岸。葢将来内则根株固结。外则枝叶绸缪。名为活龙尾埽虽风浪冲激。可保无虞而枝稍之利。亦不可胜用矣。北方雨少草稀、历阅旧堤有筑巳数年而草犹未茂者切不可轻忽前法。运河黄河通用。　四曰深柳、前三法止可护堤防涨溢之水。如倒岸冲堤之水亦难矣。凡离河数里。及观河势将冲之处。堤岸虽远。俱宜急栽深柳。将所造长四尺长八尺长一丈二尺长一丈六尺长二丈五等铁褁引橛。自短而长以次钉穴。俾深二丈许。然后将劲直带稍柳枝。如根稍俱大者为上。否则不拘大小。惟取长直。但下如鸡子。上尽枝稍长余二丈者皆可用。连皮栽入。即用稀泥灌满穴道毋令动摇。上尽枝稍。或数枝全留。切不可单少。其出土长短不拘。然亦须二三尺以上。每纵横五尺。即栽一株。予前见黄河决处新堤皆掩浮沙而成足□之如踏絮中此不过掩饰以卒一运耳如六柳之说皆见功于数年之后者今人安肯从事耶仍视河势缓急多栽则十余层。少则四五层。数年之后下则根株固结。入土愈深。上则枝稍长茂。将来河水冲啮。亦可障御。或因之外编巨柳长桩。内实稍草扫土。不犹愈于临水下埽。以绳系岸。以桩钉土。随下随冲。劳费无极者乎。本院尝于睢州见有临河四方土墩。水不能冲者。询之父老。举云农家旧圃。四围柳株伐去而根犹存。彼不过浅栽一层。况深栽数十层乎。及观洪波急流中。周遭巳成深渊。而柳树植立。略不为动。益信前法可行。凡我治水之官。能视如家事。图为子孙不拔之计。即可望成效将来卷埽之费。可全省矣但临河积年射利之徒殊不便此治水者氏民难与虑始况有为之言乎知其为父老土著之民惟言是听而不知机缄之有为也。凡目今卷埽斧堤后远近适中之处。尤宜急栽多栽数层。审思笃行。共图实效。勉之勉之。此法黄河用之。运河频年冲决。紧要去处亦可用五曰漫柳、凡波水漫流去处。难以筑堤。惟沿河两岸。密栽低小柽柳数十层。俗名随河柳。不畏渰没每遇水涨既退则泥沙委积。即可高尺余。或数寸许。随淤随长。每年数次。数年之后。不假人力。自成巨堤矣。于沿河居民。各照地界。自筑一二尺余缕水小堤上栽柽柳。尤易淤积成高。一二年间。堤内即可种麦。用工甚省。而为效甚大。掌印管河等官、务宜着实举行、黄河用之。　六曰高柳、照常于堤内外用麄大长柳桩成行栽植。不可稀少。黄河用之。运河则于堤面栽植以便撁挽。
　　皇明经世文编卷之一百五十七终
　　皇明经世文编卷之一百五十八
　　华亭陈子龙卧子　宋征璧尚木　徐孚远闇公　周立勋勒卣选辑
　　宋存标子建参阅
　　毛东塘集一（疏）
　　毛伯温
　　疏
　　肃法弭盗疏
　　议处地方疏
　　弭盗疏
　　奉命南征疏
　　陈征南方畧疏
　　纳降安南疏
　　祗献降图疏
　　创立五堡疏
　　防胡要畧疏
　　肃法弭盗疏【弭盗】
　　近者湖盗山盗长沙受其蹂躏　朝廷持设沅抚一以□黔中一以清湖湘可谓当矣然武陵与洞庭控制以稍远也切照洞庭湖地方、周围广阔、东南长岳西南辰常东北武沔。西北荆襄。逋逃啸聚渊薮。盗贼往来巢穴。自古用武之地。当今要害之区。防范最当紧切。法度尤宜严肃。葢湖广洞庭大湖四通、江流一望无际、春夏水涨则波涛汹涌。秋冬水涸。则港义纵横。不逞之徒。易于啸聚为患。如宋之杨么。近年丘仁杨清。巨寇皆出于此近来楚中湖寇又复生发守土者皆忧之且因荆岳汉沔之间。连遭水灾民穷盗起。势所必至。切缘奏设廵视官员、所守限于本湖、其沿江一带军民廵司官兵。多无统摄。以此邻近贼发。互相观望。未免误事。若非稍假以权。终是行事掣肘。合请敕一道。明载该管地方。着落指挥畲大纶在于岳州公馆住札。提督该府水操城操。不时往来洞庭沿江一带廵视。上至湘阴沅江监利。下至嘉鱼等处。严督各该军卫有司哨守廵司官兵。用心堤备。遇有盗贼生发。随即会合率兵相机扑灭。以靖地方。有功呈报。量行赏劳、功多　奏报升擢、如或误事、照例住俸参提、如此、则事可责成、而诸司各有统纪、盗亦知畏、而地方可保无虞矣、
　　议处地方疏【开矿】
　　看得河南府所属卢嵩永宁等县地方、俱僻处山谷、且产有矿砂、夫有利可趋。则逋迯日聚。有险可恃。则凶顽日长。观此知矿之必不可开聚好起盗为害不知近日山右亦受此患也以故前项矿贼、身披纟氐甲、执持旗号、踪迹诡秘、聚散无常、矿脉甚多则私开洞口及至微细则公行刼掠兵论□□之害甚患夫追逐则迯匿山林及至掣回则仍前盗掘甚至放火杀人。肆无忌惮、因袭数年、流毒三省、虽屡有擒获、而势日猖獗、兹欲调兵搜剿。诚恐锋之下。玉石俱焚。激成他变。欲行文抚安。又恐涓流不止。驯至滔天酿成后艰。所据廵捕廵山。虽设有官员、而谋勇出众者、百无二三。廵司守堡。虽各有责任、而因循度日者、十常八九、守备官员。职专防御。军民杂处约束实难。况持廉秉公。固不可责之武夫小吏。运筹调度。每失利于权贵膏梁。隐匿交同。纵容坐视。欺公玩法弊所难免。及今不图。贻患匪细。如蒙乞　敕兵部从长议处、合无不为常例、责令河南道分廵官带领家小在于汝州等处地方常川住札。惟复将守备官革去、添设兵备一员、专一提督防御。仍乞申明保甲之法。严立盗掘之禁。信重获功之赏。深惩失事之罪。如此。庶几责任专一、法令严明、不致劳师费财而地方可安矣、
　　弭盗疏【弭盗】
　　议照治国以安民为先、安民以弭盗为急、顾惟湖广郴桂等处地方。东接江西上犹大庾。南运广东乐昌。省分参割所在难于统制故盗贼潜据不易讨□也迄西则乳源仁化连州连山阳山等州县境界联络唇齿相依。千山万林。延袤广远。在广东则有徭峒。在江西则有畚巢。各种丑类。蟠据其间。加不以逞之徒。投入伙内。恃险负固。往往为患。岁无宁时。占种里甲税田。虏掠军民财畜。甚则攻城破县。刦库杀官。祸乱巳非一日。荼毒不止千人。正德五年。虽尝调兵征剿、而酋首袭福全刘福兴高仲仁等、狡猾漏殄班师未几、啸聚如故、去岁残破安仁攸县栗源等堡、葢由昔日之祸根未拔、善后之未图也、臣等今次奉　命用兵、幸尔元凶授首余党就平、但前项地方、若苟图小康于目前。而不为久计于日后。则覆辙之蹈。噬脐无及矣。所以臣于进兵之初。惓惓虑后。迨将成功之际。即行勘处。继而御史王度唐濂郎中邓文壁各奏事情、均为地方思患保治至意、所据兵备副使陈鼐等勘议、须能吏力行之择于矌阔紧要地方。设立迁并县所屯堡廵司。暂立哨营。并清查处置更夫流民等项。俱各有见。及该三司掌印等官会议相同、至于创立修饬、合用工料等费、大约估计、用银不过一万余两、顾地方灾盗之余、民力凋瘵巳极、不许科取、查得见存樽节用剩军饷钱粮、及分廵官积有问刑赃罚纸价银两、堪以动支、除将暂立防捕哨营、及定立赏格。审处流户当差等项。如御史王度郎中邓文壁所言者、臣等一面斟酌施行、其设立迁并县所堡司等件、事体重大、况割里凑县。事干异省。人不一心。未免掣肘。望　皇上轸念地方重大、矜悯生灵困苦、乞　敕该部将开欵事情、查照计议、如果相应行令臣等严督三司该道守廵兵备等官选委素有干局留心地方官员、逐一遵奉整理、合用钱粮、就于支剩军饷、及该道分廵官问刑赃罚纸价银内支给凑用事完造册奏缴、仍乞行文两广总督都御史转行该道守廵兵备等官、时议割广东乳源乐昌二县之界以□楚中宜章也各以天下一家为心、不以尔疆我界为忌分割广东里分以成封疆县治、使保障藩篱、彼此同利、边境无后日之患、　朝廷纾南顾之忧矣
　　奉命南征疏【征安南】
　　臣自闻　命以来、悉心询访安南事情、似知其畧、初因陈嵩倡乱黎晭遇害。既而莫登庸复叛。黎譓播迁所居清华地方。僻在安南之南。道路梗阻。未能径达中国。且频年攻杀。兵戈相寻。所以二十余年贡使不至者。乃莫登庸背叛黎氏。非黎氏敢背叛　中国也。声罪致讨。登庸者莫迯首恶之诛矣。且闻征进之路。自广西南宁府繇龙州至凭祥州。自凭祥三十里入界首关。即安南界也。皆土山缘坡岭行。自界首二百七十里过小江卜邻站山沟深峻。又行一日过濮上站二百六十里路皆平夷指尽入路颇为简悉直至东关此繇安南之正北而入也其东北则繇广东之钦州。一日可至安南之永安。其西北则繇云南之临安府。经蒙自县过莲花滩。即安南界矣。兹者奉行　天讨。必先选用人才。调度兵马。议处粮草。详审道路酌量时月此五者。酌量时月知兵之言皆行军之要也。夫所谓用人者。不但选将而巳。李临淮之用兵悉录有能工艺之人亦皆取之以待不时之求凡才艺之士有资于军旅者。俱当录用兵法曰善用兵者、求之于势所谓势者随人所长以为用也贪者守财。廉者主赐。勇者破坚夺隘捷者抢关探报。聋者善视瞽者善听。良匠无遗才。良将无遗士。此之谓也。夫所谓调兵者。南北用兵。各有所宜。今日所调。必用土兵狼兵钩刀手等项。四川湖广广西自南宁入。贵州云南自临安入。广东自钦州入。素谙水土。不生疾病。熟知险阻。便于驱驰。兵法曰养生处实、军无百疾、是谓必胜此之谓也。夫所谓积粮者。南方素无储蓄。岁入之数。不足岁支之用。今兴师动众。所费不赀。兵法曰千里馈粮日费千金此但为十万之师言也今岂但十万而巳哉。夫所谓审道路者。安南有三路。穿山涉水。深入他境所经之地豫宜讲求兵法曰不知山林险阻川泽者不能行军、言不可不慎也。夫所谓酌时者。淮南王所以谏代南粤也安南远在海隅炎蒸异常瘴厉之气。夏秋尤甚。必待立冬以后。方宜进兵。兵法曰天时阴阳寒暑、时制也、言不可不顺时也。此五者皆行军之要也。臣愚独以积粮为急。何也。兵法曰国之贫于师者远输。甚言远输之难也此有粮而输之难也况粮之未备乎广西南宁。犹有水道可通。至于云南则高山峻岭。陆路险逖。军粮一石。其费当十余倍。昔总兵官张辅征安南。统兵八十万。以日费千金计之。当八千金矣。十日则八万矣。伏望　皇上轸念粮饷重务、　特敕户部查议上请、仍通行两广四川湖广江西贵州云南各廵抚都御史、通查所属某库有银若干、某仓有米谷若干、自奉行以后、处置过若干、足军士若干几月支用不足之数、作何区处、其见在官银。趁今年秋熟。照依时价。一面招商籴买。收置南宁临安二府。将查处过缘繇。作急具奏。待勘官回奏至日通行会议取自上裁、
　　陈征南方畧疏【一钱粮二官属三破格四重赏】
　　臣本菲才、不堪重任、误蒙　皇上委用、臣敢不奋迅激昂、以图报称、臣惟事势难以遥度。兵机在于临时。容臣前诣地方。图上方畧。遵万全之　庙算采长策于师虞、务期成功、上荅　知遇、臣昔尝条陈六事、荷蒙　皇上俯从、兵部逐一议拟、近复申明、通行各该衙门钦遵、臣复有五事、上渎　天听、虽皆申详前说、而钱粮一事、尤为急务、伏望　圣明俯赐详察通行该部议请　上裁、俾臣祗奉从事、不胜便益、为此具本奏　闻、
　　计开
　　一曰均管辖以便行事。兹者南征、两广云贵俱有事地方、其浙江江西湖广四川福建南直隶各有干涉、钱粮应解者。不可迟缓。军马应调者。不可逗遛。官属应委用者。不可推避。伏望　敕内明白开载。但有故违。许以军法从事。仍　敕各该抚按通行遵奉。庶事体归一。无掣肘之患矣。二曰处钱粮以济急用。先该户部具题奉　圣旨这所奏军前粮饷、未见处分、还逐一区画定拟来说、钦此、又该本部备查开中云南四川广东福建引盐、截留广东福建湖广江西解京折银、广西收贮事例银、并开纳知印承差吏农事例、及犯人罪米等因、题奉　圣旨依拟、钦此后该臣具奏通算粮银可得四百万之数、庶舒目前之急等因、奉　圣旨都依拟行钦此、该户部覆题内开　明旨督饷纪功等官、俱暂停止、前项事宜、俟有　明旨另议举行、将截留银两、尽数查出、严限星驰解部等因、奉　圣旨是钦此、臣今查得右侍郎蔡经奏内用粮一百六十二万石。用银七十三万余两。知州林希元奏内用粮四百万石。用银一百六十万两。通算粮银共七百九十五万。其云南粮银尚未开报。通计户部截留银数共该四十七万有余军府所请钱粮户部每不相应所以举事殊觉艰难尚不及十分之一今巳尽数解部是户部所区画者银无分毫。粮无升合矣。夫兴兵动众。日费不赀宜豫积不宜卒办宜有余不宜不足伏望　特敕户部逐一区画、从长议处、截留解京折银、浙江若干、江西若干、湖广若干福建若干、广东若干、共该银若干、截留起运粮米、江西若干、湖广若干、安庆府若干、池州府若干、共该粮若干、俱不拘年分、折银以见贮司府州县官库为率。粮米以见贮水次仓廒为率。庶好责限解纳。不致推误。查开纳粟实授军职事例、此言土官也查开纳粟免其过京袭替事例查开生员纳银事例、查开知印承差吏农纳银事例、查开散官义官纳银事例、开中两淮盐课、开中两浙盐课、开中云南四川福建广东盐课、扣留广西司库事例银两、查取各省赃罪银两查发余盐银两查发太仓银两、通计粮银共该几百万之数、惟主见在、取则即解解则即至。至则即用。用则不乏。如此则士饱思战。马饱思腾。攻无坚城。战无勍敌矣。
　　一备官属以供委用。军中用人。不可缺乏查得先年总督军务等官、俱有奏带人役、臣查取官舍通事吏差医士人等共若干员名、传报号令译审夷情催督军需书办写本疗病等项军中用人断不可拘拘朝廷现在职官非开府辟召不可□□铃□之下须得亲人以为不虞之备及臣弟男并侄以备肘腋家人以供使令以上俱系军门效用人数各支廪给口粮马匹草料。乞　敕兵部照例行令支给随臣应用、
　　一破常格以作锐气。臣访得云贵广西等处保勘土官袭替、委官避嫌、屡岁未报、近该广西田州署理州事土舍岑芝、具奏欲选精兵二万、随征安南、但未实授难以控制、去沿袭之虗文开激厉之实效以此用土官有益无损乞给实授文凭承袭祖职土官知府等其勇往之义、亦可嘉尚、乞　敕吏部不拘常格。不待保勘先行查给实授土官知州文凭。令其到任管事。将所属土兵尽数选集、待军门调遣。前去征讨。果能建立奇功。照例重加升赏。其余土官衙、但有未得保勘如岑芝者。容臣到彼径自查处。有功一体升赏。如此。则土官争先用命。战功可立成矣。
　　一悬重赏以激人心。先该臣具奏兵部定拟赏格俱巳允当、从来军功构募赏格每多不能如约多重实轻但擒贼首莫登庸父子一格似犹未重、今日奉行　天讨。惟此首恶。首恶既获。余皆罔治。乞　敕兵部再行从重议拟。庶人心激烈。一鼓成擒矣
　　纳降安南疏【纳降安南】
　　臣等议照安南自五代以来、丁氏黎氏李氏陈氏皆据有其土、负险为固、我　太祖高皇帝定天下之初、陈日煃首先纳款、获蒙　褒封、其后寖以衰微、为贼臣黎季牙所篡、我　成祖文皇帝大兴问罪之师、俘季牙并其支党以献、求陈氏之后而不可得、乃郡县其地、未几而简定季扩月湖黎利相继叛乱、而黎利尤为背逆、　中国调兵转饷、为之骚动者几二十年、我　宣宗章皇帝不忍以炎徼无用之地、久烦　中国、姑示包荒、俾获内附、而利敢忘　大恩、纪元僣号、其子若孙、先列黎氏之罪以见莫登庸之可赦辄有二名、黎龙伪名浚黎洋伪名敬黎璇伪名谊、黎滢伪名晭黎掎伪名譓、的名以事神祗。伪名以事　中国。习相悖谬。致成乱阶。竟至微弱。莫登庸以讨陈暠父子为功。渐积事权。因而窃据。我　皇上统天立极、表正万邦、先年以登庸之罪。义所当诛。然犹　命下廷臣议行查勘。未遽加兵。登庸父子悔罪革心。亟遣头目。　表献国中州县之数。愿听处分情词甚恭。　皇上明见万里。谓或中有诡秘。未可尽信。复　敕臣等亲诣地方、从宜处置、臣等遵奉　敕谕及　钦依事理整备兵粮、奉行　天讨、仍一面檄勘及悬赏格以励彼国忠义之心、严纪律以作我师勇锐之气、分遣监督统督等官各领汉达官军土兵于两广缘边地方、连营压境、其云南并湖广福建军马亦行令整搠以待师期、先声所震、势若雷霆、莫登庸与其国人愈加恟惧、乞降之诚、恐终无以表见、乃束身款塞、恳称衰老、遣其亲侄抱本待罪、情愿奉　正朔去僣号、归所侵四峒之地。不敢踵黎氏谬习。臣等察其情词、委果恭顺、遵照　钦依事理、待以不死、暂令回国、恭听处分、备行会议、今既佥同、事宜酌处、窃惟自古南夷创乱。类皆桀骜狙诈凭恃险阻。势强则鸱张以梗化力屈则鼠窜以全身。中间亦有稍识利害。通款求附。止于遣使奉表。致其方物备言□氏恭顺以见赦之为有名如尉佗黎桓者以汉文帝宋太祖之盛。虽名为向服。未有褫衣自缚。叩求哀切如莫登庸今日者昔苗民逆命。舜命徂征。及其来格。则从而分比之。分比云者待夷常法谓分别种类明立界限使之有所约束以遂其生葢不如是势必复致争乱。而吾所以涵育化生之仁。亦有所壅阂而不能全。此帝王之待夷狄。所以为义之至。而仁之尽也伏惟　皇上德符舜禹巳收有苗来格之功。宁可无虞庭分比之政。所据莫登庸等乞要内属称藩岁领　大统历日、补足节年贡物等项、相应悉为议处、臣等查得安南自汉晋以后。虽称内附。然夷獠之俗。瘴毒之气。终不宜于　中国。大率数岁一乱。乱必连结党类。攻陷戮杀。又必数岁而后定。昔张辅以十余年劳费如滇中竟可郡县又何说也仅得数年郡县叛者相继卒归于夷。此其明验也。参酌前世利害。莫若外而不内。以夷治夷。庶为稳便加以莫登庸有罪投降。未宜轻授爵土。伊孙莫福海见今待　命。傥蒙　矜宥。其名虽异其实则同稍一改易所以内尊天朝外安夷种或可别与都护总管等项名色如汉唐故事每年行广西布政司颁给　大统历日。令赴镇南关祗领。先年所缺贡仪。查照补足以后年分。照常举行。其钦州澌凛古森丫葛金勒四峒、行令查照原额。编入钦州版籍仍量优恤三年。以后一体粮差。其先后差来夷使事毕放回。此正所谓以夷治之者也。但恐议者尚以黎氏为疑、又足此段以塞中朝浮议臣等窃伏思惟黎利倡乱阻兵。陷没郡县杀败官军。大将如柳升。大臣如陈洽。皆死于利之手。其余官吏戍卒不能自拔者。悉遭荼毒。臣等至今言之。尚为痛心。我　宣宗特以生灵之故。不欲穷兵而姑与之耳。今莫登庸之罪。既与黎利之猾夏者不同。而一闻　天声。遂匍匐请死。亦与黎利之屡抗　王师者又为有间。黎利既蒙宽贷。则登庸似应末减。至若黎宁虽自称为黎利子孙、然臣等节据诸司查勘踪迹、委的难明、郑惟憭一向潜住该国上下朗石林州峒寨附近广西土官地方、黎宁面貌、初不相识、故或称黎宁、或称黎宪、或称光照、或称元和、又或以为阮凎之子、或又以为郑氏诈称、而近据云南布政司开报会审夷人郑垣口词、称漆马江峒、虽有黎宁、而来历宗派、不可得详、所列事情年貌、又与郑惟憭原报互异、俱难凭据、臣等以为今所处分、系我　天朝安边境驭远夷之大策条议步步密匝其操纵予夺不宜以逋贼之子孙而为前郄但黎氏自修贡以来。巳蒙　列圣宽宥。若其遗裔尚存。似宜体恤。合行云南抚镇等官查勘。果有可据。别无异同。听令仍于漆马江居住。见在所有地方。俱属管束。或量与职事。径属云南。若非黎氏子孙。置而勿论。其郑惟憭即于广东所属随宜安插。量给田宅。不致失所。如此处分庶为曲尽但事体关系重大、乞　敕该部会议上　请取自　圣裁、使大疑以决、大事以定、华夷内外、自是可晏然无事矣、
　　祗献降图疏【安南投降】
　　奏为祗献安南投降图本事、伏惟我　皇上以安南国逆夷莫登庸、遣使奉表纳欵、或出一时畏惧诛灭、饰词求免、未必本心、特　令臣鸾臣伯温会同臣经等率师往究其罪、已寓承制赦罪之义其军前一应征抚事宜、听臣等从宜相机处置、臣等有以仰见我　皇上正名讨罪之威、与包荒肆赦之仁有并行而不悖者、臣等自受　命以来、夙夜激励将士、整治行伍、驰檄晓谕贼中、俾知顺逆以为去就、其于致果招携之义。亦不敢偏废。以本年十月初四日进驻广西南宁府地方、督发汉达土目官兵一十一万五千一百二十七员名临贼境下营、分道深入、莫登庸自知罪重无所逃死节遣头目人等匍匐来营、乞自縳请罪、遣至亲骨肉奉表入见削去踵承先黎氏所僣伪号、谨归黎氏原侵钦州四峒地、奉　正朔纳贡、臣等尚虑夷情多诈、反复辩结、察其来意果出真实、并无虗假、遵　敕谕事理、备行两广都布按三司及副参等官俱至凭祥、于镇南关内开张幕府高筑将台。上设　龙亭。覆以　黄幄前置　令旗令牌。以下详列仪注可为后法以本年十一月初三日许令来降。莫登庸皂帽白衣。以练组自縳。至　阶下。望　阙跪伏叩头请死赞礼生为之释縳。乃行五拜三叩头礼。捧表授其亲侄莫文明讫。复伏地请罪令之起乃敢起既而其国中耆老士人及众夷民次第俯伏陈状。如此受降亦得王者待荒服之义皆素帛系颈行礼如登庸布政等官杨铨等宣扬我　国家讨罪大义。与我　皇上所以矜悯夷方。曲垂全活之意晓谕莫登庸及其耆士夷民。莫不感激踊跃。俄顷之间欢声震动山谷臣等窃惟安南自五代以来不入　中国版。负其瘴疠险远。或服或叛。　中国常以不治治之。及至不得巳兴兵远讨。虽至事势穷蹙。尚乃冥顽弗率。未有一闻　王师之至。即委国听　命。自縳乞哀。如今日之卑顺者也。非我　皇上至诚　神武、以不杀为威、以万全取胜、何以致此、昔殷高宗伐鬼方三年克之周宣王平淮夷。近在要服之内。当时文士犹作为殷武江汉等诗。播之金石。奏之郊庙。然后殷宗周宣之美。焕然侈乎后世。矧　皇上今日骏烈。迈迹殷周。可无形容以示今传后。臣等待罪行间。歌颂非职所及。谨将出师受降次第。布为八图曰　天威丕振。曰交夷组系曰释服乞降。曰稽首祈　恩。曰夷使输诚。曰夷酋咸服曰耆士陈词。曰夷民感　德。臣等非有尺寸之功。所以章明我　皇上至诚　神武。荡育群生。化及蛮貊。捷于影响。虽大舜舞干羽、七旬苗格之盛。方之亦不是过。实为我　国家千万世无疆之休。伏惟　万机之暇。少　赐披览。臣等不胜欢忭愿望之至、谨将绘图一册随本　上进伏候　敕旨
　　创立五堡疏【大同立堡】
　　臣访得大同以北、川原平衍。既无山险可恃。又无城堡可守。原系无人之境。虏寇一入。漫无阻遏。议者每欲设立城堡深为有见。但行之偶乖。遂至激变。自是迹涉惩羹。心怀谈虎。禁不复言。臣尝深求其故。皆以为富家重迁。强之使去。贫人乐从沮之不容。今欲兴复。必先召募。臣即移文先行出示召募、臣至聚落城、即差守备孙麒先诣各堡踏勘、及臣至大同、屯筑外边守御要策但恐堡成而无人居之故旋筑旋废耳旬日之内、应召新军共三千五百余人行委孙麒同大同府通判李禄查审、遂会同行边使兵部尚书兼右都御史翟銮廵抚都御史史道廵抚山西右副都御史路迎行委鴈门兵备副使郭宗皋冀北道分守参议卢耿麒分廵佥事郭时叙、采买木植将臣奏　准解发银二万两、内先行支用、复行知州屈惟亨通判尹竭经历杨大清魏凖都司王济众、分投催运、总兵官梁震亲诣各堡相度、勘得旧堡俱狭隘土册塌。且不系要害。止取弘赐堡居中。展修十分之六。迤东二十五里取镇川堡。展修三分之一。又东二十五里。地名南车坊。新立一堡。名曰正边。弘赐堡迤西二十五里。地名护堡村。新立一堡。名曰镇虏又西二十五里。地名好女村。新立一堡。名曰镇河。以上五堡。俱当要害。且势相联络。况地脉肥饶。便于耕种。随行总兵官梁震都御史史道右少监杨进选取指挥五员张升委守弘赐堡、焦桂委守镇川堡颜世忠委守镇边堡、梁玺委守镇虏堡、文汉委守镇河堡、各部新召军士。编成行伍。弘赐堡居中。展修广阔。编军一千一百名。镇川等四堡。各六百名。俱于前银内放支五月分粮银。恐前银不敷。查得臣奏　准开中盐银三万五百两。俱宣府总理粮储郎中刘继先收贮、行委都指挥任俊领回二万两、交大同府库、听候支用、又委都指挥刘环支银五百两、犒劳官军、放支银两、委大同府通判张烈、查收木植、委指挥周宏、监督匠作、委指挥乔经、又委孙麒往来五堡、边外筑城不可不速张仁□之于受降亦然及镇城工所时常催督各工并作。不日可成。
　　防胡要畧疏【边兵】
　　该廵抚延绥都御史张羽惠题为陈言防胡要畧以俾安攘大计事案查到部、先为预陈边计以备虏患事内开一各边正奇游参兵马、俱有定额、近年以来。一遇征调。辄称每枝仅有千名。或少止六七百名。及查按月支粮。并按伏行粮。则又全数支讫。无事之时。虗耗钱粮。有事之时。虗文塞责不知　朝廷分屯建戍。将何赖焉。合无通行总督尚书杨守礼督同各该镇廵官各将该镇各枝兵马逐一查点。要见每枝军该若干。马该若干。军火器械共若干。原缺乏若干。近者大司马亦责各边镇实报兵马器械之数即此意也近年补过若干实见存若干。仍缺乏若干缺乏者应该作何处补文书到日。限一月以里。具实回奏。夫千里征兵。原非得巳。比因山西虏患异常。选调延宁辽固人马六枝。先期调发既多劳费又不中事机俱于四月内到边至九月尽始议发回。半年供费。无虑数十余万。太仓所积有限。岂能常继。且兵马。今讨贼俱用边兵谁复念此一调在我则此实彼虗在虏则避实击虗如近日延绥虽幸而成功。深为可鉴。合无将来岁兵马备行各该总督镇廵官五月以后。各差乖觉人役出边远哨。如果虏欲侵犯本镇。将该镇人马尽力设备。仍查邻境地方。果无别警。差人克期征调应援。如延绥应援山西宣府应援大同。宁夏应援延绥。固原应援宁夏之。此法宜行类大率往年止以五六百里为期其邻境官员一闻警报不必候其移文调取一面发兵具启行日期并军马数目火速奏知如敢自分彼此。躭误事机。听本部查参从重治罪。一延绥兵马、素称骁徤。缓急之际、殊可为用、先该吏部尚书许赞欲要除旧游兵外。再募二枝。专一应援山西。深为有见。后因钱粮不敷。止募一枝。即今各处兵马。既不宜远调。山西新兵。又不足为恃。臣等昼夜筹度。原议游兵一枝。仍当添设。不当惜费。合无查照游击萧汉事例。延绥再添游击将军一员、行移总兵官吴瑛招募三千员名、先尽家丁壮夫。次及精壮余丁。每名先给银伍两。马一匹该银一十伍两。其银六万两。不必动支户部银两。俱于太仆寺马价并募军银内支。差官运送都御史张羽惠处交割应用。事完。造册缴报。工部仍每名处给弓箭盔甲各一副共三千副。户部将月粮马草等项。作速查处奏　请给发。每年防秋之时。守兵援兵各有专责则无征调规避之想然善用兵者主客亦无定形也新旧轮流二枝应援山西二枝护守本镇庶彼此不妨。有备无患。一招来降人。盘诘奸细、激励壮夫、俱系防边要务、节经本部题奉　钦依、边臣俱当协心举行、仰副　宸衷、无容别议、但边圉之事。千疮百孔。废弛巳久。趁今地方宁谧。正当及时整理。合无备行各该镇廵官、各将本镇应行事宜、如某处隘口应该修饬、动支各银两、何日起工。何日迄工。某处人马应该增补若干。先尽家丁壮夫。堪补若干。此外精壮余丁堪补若干。各处大小将官。某人骁勇廉洁应留。某人柔弱贪暴应退。某处主客钱粮应用若干。见在若干。实少若干。应该作何区处。如明年贼若来犯。如何设备战守守边不专在□除战之外别有何策可以安边保民文书到日、限一月以里、幕府每苦文移繁冗浮文盛而实事益衰备细回奏止要明白简易切于实用不必繁文复说。徒为虗具一兵粮二事论者甚多、要之　国初俱有定额。延至今日兵不足则粮应有余粮不足则兵应有余乃今二者俱乏当求其故兵之不足不过迯绝。粮之不足。或繇虗费。放粮之时。止据旧册。平时未曾清查。按伏之时。止论一枝。临行未及查点。军有虗数。故粮有虗费。加以灾伤拖欠。禄米增添。益见其不足矣。合无通行各该镇廵官将各卫所官军、逐一清查凡系食人不可以赴敌凡耗粮之事。如放支按伏之类。通行禁革。备将清查禁革过缘繇回报一兵精马徤。临敌之际。方得实用访得各边操练之法。久巳废弛。器械敝坏。不堪用使马匹瘦损不堪骑征。必湏痛革宿弊加意举行方克有济合无通行各边总督镇廵官。将见在军士。如法操练。务兵识将意。将识士情。其器械俱要责令处备坚利。恐亦属具文耳马匹俱要责令用心餧养。各将举行过缘繇回奏。一河南山东北直隶地方、比因虏患紧急、募兵修补、民力劳瘁今虏既远徙、来岁腹里州县、固当加意堤备。亦不宜大扰。合无备行都御史曾铣李宗枢吴瀚许论督同三司官员、合将本省御虏事宜、如修堡募兵等项、逐一查处、应照旧者照旧、应停止者停止不必拘定本部原议。但要于民不扰。于事有济。各将查处缘繇、具实回奏等因、巳经题奉　钦依通行钦遵去后延久未见奏报、近该本部又经查催未报、今该前因通查案呈到部、看得廵抚延绥都御史张羽惠题称今日急务。惟在补足军伍。充实刍粮。训练士卒。锋利器械。修理城堑。使各镇自为守战。虏贼大举侵犯。必先坚壁清野。据险守隘。使进不得攻。散无所掠。旬日之间。其势自困。然后要其归路。截其散漫此自分利钝则我军有所依据不致疏虞虏贼畏忌不敢深入为御戎上策若集兵防守可暂一行之不可为常及称今岁宣大三关。主客兵马至十五六万。糜费钱粮至二百余万。虏知有备。不敢复来。此固　朝廷天下之福。而非中国御虏之长计。况虏情叵测此最当今之大患来岁向往未知后日兵粮难继年复一年其将何极乞要通行各边开心陈告。如宣大有警。本处兵马。作何战守。附近兵马。作何应援。务求至当归一。简便可行绝各镇观望之心。杜彼此推托之念。各一节。为照虏患自昔无穷。九边俱称要害。近因山西受祸独惨。征兵应援。乃一时权宜。今岁仰仗　天威、边方稍宁、本部巳将调度及一应事宜、凡可为来岁之防者、俱经题奉　钦依、通行、各边严限　奏报、又经复行查催去后、今廵抚都御史张羽惠具题前来正与本部原行事理大畧相同、相应题　请、再为申饬、则诸镇不致废弛、缓急可以有恃矣、
　　皇明经世文编卷之一百五十八终

《皇明经世文编》　（159～175）/五百八卷　（明）陈子龙等 选辑
　　皇明经世文编卷之一百五十九
　　华亭陈子龙卧子　宋征璧尚木　徐孚远闇公　李雯舒章选辑
　　宋存标子建参阅
　　毛东塘集二（疏　谕　记）
　　毛伯温
　　疏
　　广时议以防虏患疏
　　清弊苏民疏
　　钦奉圣谕疏
　　责成总督以靖虏患疏
　　分人马严关隘疏
　　条陈军务疏
　　修举马政疏
　　广时议以防虏患疏【北京外城】
　　毛伯温
　　臣等看得御史焦琏等原题专为京城四外关厢、欲各建大门定立壕堑以便防守、及查工部覆题微有不同、合行申明、为照城郭之制、其来尚矣、管仲曰。内为之城。外为之郭。又吴越春秋云。筑城以卫君。造郭以守民。礼记月令以孟秋补城郭。以仲秋筑城郭。繇是言之。有城则有郭。从古皆然。而补治增筑之法。尤乘时宜为之。不容缓者。孟轲曰三里之城、七里之郭、是小国之城郭也、小国且然、况金城天府都会之大耶、我　太祖高皇帝定鼎南京、既建内城、复设外罗城于外、所以巩护　洪基、立亿万世不拔之图也、　成祖文皇帝移都　京师、京师城垣雄丽真成金汤外城□为□薄我国家威灵□畅守在四夷而　皇上驾临阅视可谓深衣袽之戒矣内城之建、极其壮固、所以未设外城者。以内城之广民庶可居但今重熙累洽百数十年长养休煦。生齿日繁。以四方庶姓。杂居鳞次。百物商贾所聚辐辏城外之民。殆倍于城中俟。于此不设外城。则平居之际。四漫羣涣。既无所藉以为郛罗。一遇有警。仓卒惶骇。又无所恃以为捍蔽诹熟思。均为未便。伏乞　俯采愚议、　敕下工部仍为先今题奉　钦依事理、于各关厢外随宜相度、通行修筑外罗土城一围、城外取土即可成濠。四面各立城门、合用钱粮人夫从长议处若工程浩大、人力不齐、一时难以据办、后竟筑南关者以郊坛在外故也将南关一面居民稠密去处先行修筑其余三面以次渐成。如此不惟增壮屏翰。亦可潜消奸宄。重门拱卫。崇城耸严。内谧外宁。万万年无疆之休也。
　　清弊苏民疏【养马】
　　养马最为北方大害而　国家从未收马之利不若尽清牧地缭以周垣如御马诸监之制市之于番养之于官斯为得也
　　看得廵按直隶监察御史刘维禴题称拣卖寄养马匹老病瘸瞎、十二年以上者追银一十五两、十二年以下者、追银二十两、但有官挍骑伤、并保定辽东军人兑换马匹暂发寄养、而辽东退换者狼狈尤甚若一槩照年追价人情委有不堪乞要比照前例倒死者止追肉脏银伍两、其瘸瞎老病领养二年之上者、责亦难辞、保定军人退回者量追银一十两、辽东军人退换者减追银七两、又称寄养州县。密迩京师。权豪势要。有地无马者十之五六。造册之年。又能巧于营求。往年审编止繇太仆寺行文攒造。若州县官员。安能绝其请托。今当审编之期、寄养马匹官吏多□富差贫以故民愈困而马亦日倒坏也要行坐委廉干官员。分投派先将马地严加清理务使里满里总县满县总。州满州总。然后以地多者为马头。地少者为贴户。马之肥瘦。责成于有力之家不许轮流餧养致损马匹。凡有役占之家。止以嫡亲兄弟子侄报册。各一节为照本部题　请初意、葢缘各处马匹解俵艰难。一发寄养。瘦损骨立。而专管马政者。营干别差。不暇点验。职司提调者。因地广远。廵历不周。任从作践遂致瘦损。每遇调兑。拣退居多。屡经行查。竟无实报。是以议　请差官选验。欲其法令严明。人不敢犯。今本官题称前因、查有前项事例、相应依拟合候　命下、移咨廵按直隶监察御史刘维禴会同提督少卿、亲诣各该州县督同掌印管马官员、将各寄养马匹、尽数拘调到官、从公拣选、要见臕息壮徤、实堪骑征者若干。年齿尚可。臕息未满。堪以调养者若干。着令人户用心餧养。务令臕壮。其瘦弱不堪者。查照领养年月久近。及保定辽东退回。并曾经战阵骑伤倒死者。悉如本官所拟。各追银解部。发寺收候买马支用。下次拣阅。仍照原议。拟一体追罚不许援以为例。近京牧地都为勋戚内侍所占每年廵青一差亦故事而巳再照天下田地俱纳税粮惟养马田地免纳此系额办比与杂泛不同。虽京官亦无优免。近年权豪势要莫敢谁何。富家巨族。巧于营干。率多有地无马。以致累及贫户。马之瘦损。势所必至。今岁适当审编之期。必湏坐委廉干官员。从公编派。严清马地。以地多有力者一人为马头。领养马匹。地少力薄者定为贴户。帮备草料。如有倒失。专责于领养人户。庶马匹肥瘦有所责成而餧养不致轮流推调。再有权豪之人。倚势嘱托。阻挠行事。应提问者径自提问。应参究者参究施行。以后若有骑征退回马匹到寺。提督少卿务要随时验看蹄腿臕息。明于籍册注以瘦伤轻重字样呈部知会方发寄养。以杜马户临验遮释之弊事完通将拣选过堪用不堪用马匹。并追收变卖过银两完数。造册奏缴。仍造青册送部查考。缘系　钦依兵部知道事理、未敢擅便、谨　题请　旨、
　　钦奉　圣谕疏【御虏战守】
　　看得总督宣大真保河南山东等处军务兵部右侍郎兼都察院左佥都御史翟鹏具题前因。大意谓防边御虏。不过战守二事、守则有要。据险守要以一当百战则有机。度地陈兵。以逸待劳。欲要将东自平刑关起西至偏头关尽境止。定拟戍兵。画地分兵。再设游兵三枝。一在鴈门。一在宁武。一在偏关。贼若攻墙。戍兵上墙拒敌。游兵出关夹攻。所谓守中有战。正中之奇。东自大同阳和城西抵山西老营堡。徧观地形。详察贼路。巳有定算。如贼从北来。则设兵于左右卫乡村羊圈头曹家梁小金庄等处以待之。贼从东北来。则设兵于怀仁高山乡村周家庄吴家窑刘按庄等处以待之。贼从西北来。则设兵井坪平虏乡村窑子头高家堡油房头南北帐子等处以待之。又东于宣大之交。三关之界。各设劲兵以防奔逸。近宜云督臣专练新兵一万亦此意也又选惯战官军六千员名、分为二营临时会行总督张凤亲自统领。随机应变。所谓战中有守。奇中之正。北直隶河南山东等处庚戊虏患后遍备山东河南甚无策也紫荆倒马龙泉等关有备亦可无备亦可及称将官三军司命、地方安危所系、欲要　天语申敕诸将本部申明诛赏、各一节、为照用兵之机。固难于预度。制胜之畧。寔成于多算。蠢兹丑虏、连岁侵轶虽将来向往。未可逆知。大要亦不过越宣大以犯三关越三关以犯腹里指画分明若使宣大陈兵力战必不能抵关而攻使三关分墙拒守必不能越关而入所据战守一应事宜。既该总督侍郎鹏悉心计议具奏前来、奇正之辨。虗实之形缓急之要、无不曲尽、事在阃外、相应通行依拟、合无备行文武总督大臣查照原议作速举行各该大小文武官员、敢有抗违阻挠致误军机者应拏问者径自拏问、应招参者星驰招参、但称北直隶河南山东等处。紫荆倒马龙泉等关。有备亦可。无备亦可固参酌先后缓急之言。内紫荆倒马龙泉等关。尤近都畿切邻边境与直隶河南山东不同必湏查照节次原行事理。严加堤备。庶保万全。臣等再照将不专杀。爱克厥威。必致罔功。专尚首功。文浮干质。鲜不偾事。是以臣等向来会题一款、欲　敕下总督大臣、今后临阵退缩及逗遛不进者、都指挥以下许其斩首、总参游等官、许其先取死罪招繇。参奏处治　敕下总兵官军士临阵退缩、及逗遛不进者、亦许其径自斩首、一款欲另设冲锋破敌一科。专一破。阵不贪首功一欵。欲将奋勇迎敌杀败虏贼者。虽是斩获贼级数少。官军阵亡数多。仍湏论功升赏。虽俱蒙　圣允未曾明降　天语。是以总督翟鹏又有此申明诛赏之奏。伏望　皇上俯念虏患方殷、将前项诛赏事宜、严切申谕、庶二臣遇警得以展布、将来浮议不致纷起、边方幸甚、臣等幸甚、
　　责成总督以靖虏患疏【专责御虏】
　　看得防边之道。固在于立法。尤在于得人。得其人。其法自举。不得其人。虽得良法。亦无所用之。若既得其人。而信之不笃。任之不专。则其权虽重。其心未免仍怀顾忌。臣等昼夜思惟。以为责成总督一事。最为切要。即今总督翟鹏张凤一时并设、文武相资、谋勇允济、但臣等犹有过虑者四、自古将相和调则士豫附、二臣仰承　简命、必能同寅协恭、从来督抚并设不能和协以致失事者多有但事权相埒嫌隙易生。此其所当预为责成者一也。自古命将出师。最忌中制。所谓阃以外。将军制之。若往复奏　请。不惟躭延日月。必致误事。此其所当预为责成者二也。近年边事废弛巳极、千疮百孔、固非旦夕可以责效、深得御之之道虽有小失在　朝议止宜深谅其心姑畧其迹在二臣止宜一意筹边。不当更恤其它边臣专与内廷相争以图卸责言路苛论将帅以传风哉皆不忠之大者纵有人言惟痛自循省益修不逮不宜槩求引避以致下人观望致误事机此其所当预为责成者三也。总督大臣近有　明旨许其专杀、虽总兵亦许其先取死罪招繇。但恐诸将仍袭旧弊。各执巳见。不听大臣约束。其意止欲脱身。虽即加以抗违重罪。亦所甘心。但知自谋。不顾误　国。此其所当责成者四也。惟兹四事、若不早为议处。临期何以图功、臣等待罪本兵、先事不言、无所迯罪、伏望特降　明旨、责成翟鹏张凤、凡事务要协和计议、共济时艰、军中一应机宜、务要遵照　明旨便宜行事、不必往返奏　请有失事机纵有人言、　朝廷自有处分、不必循例引避、以致人心解体、总兵以下如敢抗违、应招参者参奏拏问、应斩首者径自斩首、责成如此、而二臣有不益纾忠悃、大破丑虏者乎、否则明正其罪、亦自无词可诿矣、
　　分人马严关隘疏【边关险隘】
　　看得狡虏之谋。每攻于不备。御虏之计。不嫌于多方。仰惟　皇上愍生灵之涂炭、愤丑虏之骄恣、既令所司将钱粮马匹器械等项、勒限给发又特勤　圣衷征调庄浪鲁经人马、边臣之奏、靡不允行、　廷臣之议、多见采纳、臣等愚昧、更复何言、但惟今日之事。急当防守宣大。若宣大有备。三关自保无虞。三关有备山西腹里。自保无虞。巳该臣等会官题奉　钦依令总督大臣、将应行方畧、悉心计议、总督大臣必能周思曲虑、仰副　圣怀、兵事备御亦当严密议论文移多致宣泄但恐奸细窥伺。知我彼中有备。或暗结三卫东出密云等处或越过宣大。径犯紫荆诸关山西兵马。既远不相及。宣大兵马。反悬隔在外。若使临期方行议处。不无纋不及事。臣等昼夜忧惶食寝俱废、查得京营人马。原为居重驭轻。边关今既事在紧急。合当预先分布以为声援若即日令其前去。警报未至。又未免坐费粮赏。相应斟酌题　请、欲候　命下、备行团营内外提督大臣两厅十二枝、并团营十二营、各该听征总兵参将并坐营等官、各将所领人马如法通行操练、务使兵将相识。行伍整肃听候调用、一面听臣等将参将罗文豸分布密云古北口潮河川一带、参将刘振分布黄花镇一带、参将祁勋分布居庸关白羊口一带、参将茂镇分布紫荆关浮图峪一带、参将宁干分布倒马龙泉关一带、令其先各量带家丁六名。应付廪给口粮。前去分定地方。会同彼处参将分守守备等官。如此则无人不习地之患将地理险易军数多寡逐一讲究踏看停当。限半月以里回京。画图贴说。回报本部。候有警报。带领所管人马即日启行。仍听总督大臣并各该廵抚总兵官节制。不得自分彼此。失误事机。有功与地方官一体升赏。失事与地方官一体处置。合用钱粮盔甲器械等项、户工二部径自作速议处、其总兵郭琮等、听候临期分布近京地方防守、臣等愚见如此、伏乞　圣明裁定、
　　条陈军务疏【处置卫军】
　　看得总督侍郎翟鹏廵抚李珏题称山西招募土兵、檄下期年、无人应募、乞要将河南山东四川湖广浙江江西福建广东广西云南贵州等处之军、停止清解、责成布按二司清军官严督府州县掌印等官逐一清出、不必解发、存留本省、拨发就便卫所食粮差操、人情顺便、边防得用、各一节为照　国初充军人犯。南北交相编发。原为重惩奸恶行至今日。在军士则有不服水土之苦。在里甲则有解人纷扰之害王弇州亦有此疏若不为常例存留本处征操。不惟人情便利。亦且营伍充实。一举两得。诚为通变宜民之政。况今山西地方连年虏患、极其残破、比之各镇缓急、尤为不同、今募兵讨贼不知何日是足兵之期且多方招募期年未集就近存留人心乐从。又查有前例所据前项亟复改编事宜、既该总督侍郎翟鹏都御史李珏具奏前来、原经三司官员会议攸同、相应依拟、合候　命下备行翟鹏李珏暂将山西应解河南山东等处军人、免其清勾、拨发附近卫所就便食粮操练、精壮者尽行责付新设四处参将统领、多余之数、分发守城边操等项应用、其宣大各镇、亦照例施行、事完各该廵抚都御史仍将存留军人姓名、备造文册二本、一本　奏缴、一本送部转发各该卫所开豁原伍。以后再不许勾扰。但系干旧例臣等不敢定拟、伏乞　圣裁、
　　修举马政疏【马政】
　　此论确切时弊窃惟政之与弊两不相符然而政行则弊革政弛则弊生此理势之必然也。仰惟我　国家安内攘外。必赖乎兵。扬兵远畧。必资乎马。故设专官督理。以各处岁解之马。寄养近京地方以备调用。分给京营骑操以资战阵。牧养有法。点验有则倒死有罚。雇借有禁。载诸简册。昭昭可遵。但法久人玩政渐废弛、相应因时修举、看得　国家莫大于戎。军政莫急于马。近年丑虏犯顺深入为患。虽仰仗　天威。旋复远遁而备御之策。全赖马力。诚不可不讲。缘系申旧典祛积弊以修举马政事理、未敢擅便、开坐谨　题请　旨
　　一选殷实重桩银以惜营马、洪惟我　国家设府兵以拱卫京师。分骑步以相兼为用。立法善矣。窃照骑兵旧例必选殷实壮勇官军领养马匹欲其不克草料。遇有调遣。堪以骑征。若雇借骑驮者彼此罚马一匹。倒死者追罚桩银。都指挥三两。指挥二两五钱。千百户镇抚二两。旗军一两伍钱。走失被盗。各加伍钱。相兼朋银买马立法颇详。夫何法久人玩、倒死马匹、日益增多、今查自嘉靖二十年四月初五日赦免之后、至嘉靖二十一年十一月初五日为止、总计二十个月、共倒死六千七百二十八匹、大约每月倒死三百六十余匹。甚为可惜。且领养之马。四五年而死者犹之可也。甚至兑领未及一年。遂巳倒死。推原其故。领京营马皆啖之以糟十步一喘吾辈乘之巳厌其驽何以克敌葢领马者多系艰难单弱官军交通管队官旗兑领马匹希图克减草料。及下班售雇骑驮。觅钱度日。该管官司。既不时加点验。及至倒死。又不随时报官。仍复盗支草料。积至数月。捏作见死呈司。且把总官申呈文移。原无印可凭。任从展转。或雇人代替。真伪莫辩。及至追收桩银。亦未分别久近。一例追罚。轻重失伦。人情易犯。查得各边见行站军领马事例。系一年之内倒死者、从轻追桩银五两、二年者四两、三年者三两、四年者二两、五年之上者官为补给、今京营骑操之马。有下班休息之期。比之各驿昼夜走逓。劳逸顿绝。相应议处、合候　命下、本部札付太仆寺转行提督少卿、并廵视京营科道、公同坐营千把总等官、责令亲管官旗、拣选殷实壮勇官军。自相供报。照旧领养。如丁寡家贫者。就将原领马匹追退。另选相应官军领骑。造册送部。后遇军迯遗马。亦要殷实领养。行移本部改注姓名。庶便查考。仍行各该管队官每月一次。把总官两月一次。副参并提督少卿每季一次。各点验臕息。若有瘦损。严加责治。如若倒死。马主务要随时具呈。该管把总查实。追验勘合相同。粘连具呈。就用本管官私记钤葢。给付马主。亲赍赴司。对同原册毛齿。照例责打。新马三十棍。旧马二十棍。移咨户部住支草料。其追收桩银。合无比照驿马事例。领养一年倒死者旗军征银伍两。官员仍参以桩银旧例各以伍钱逓加。千百户镇抚该银伍两。五钱。指挥六两。都指挥六两五钱。其二年者旗军四两。千百户镇抚四两伍钱。指挥五两。都指挥五两五钱。二年者旗军三两。千百户镇抚三两五钱指挥四两五钱四年者旗军二两。千百户镇抚二两五钱。指挥三两。都指挥三两五钱。五年以上者仍照旧例旗军一两五钱千百户镇抚二两。指挥二两五钱。都指挥三两。走失被盗。各加五钱。领养十年以上者。免其追罚。官为补给。其倒死该追桩银。务在一月之内完纳。若过限不完。或倒失数多。就将原报亲管官旗住俸责限。追并完纳。其今拟追罚之例、湏候审兑造册送部之日为始、然后举行、庶免累及贫军、如此则上下点验既严。而官军知警。倒死久近有别。而罚治公平。马匹自蕃而军威自振矣。
　　一申旧例严罚治以禆马政、查得在　京神机奋武等营骑操马匹、旧例太仆寺提督少卿、每半年比较一次、如管队官以一队为率。瘦损至十五匹。倒失至十匹者。住俸一个月为止。把总等官亦以瘦损三十匹。倒失二十匹者。住俸一个月。以上每瘦损二十匹。倒失十匹。逓加住俸。亦止三个月。其瘦损者责令用心喂养臕壮。倒失者严限买补完足如下次点闸瘦损者仍前瘦损。及数外又有瘦损者。管队官以十五匹。把总官以三十匹。倒失不曾完补。及数外又有倒失者。管队官以十匹。把总以二十匹。各为则俱逓加住俸。至六个月为止。不及数者。量情发落立法甚严。人不敢犯。殆至嘉靖十七年、该武定侯郭勋奏改倒死马匹果系领养十年以上者、把总官免追若十年以下者、以百匹为率、二十匹以上、把总官送问、十五匹以上者、量加罚治、不及数者免究、较之前例稍宽。所以人情易犯。近年以来、倒失马匹日渐繁多、各该坐营千把总等官、止知缺马奏讨、不知加意存恤、况民间起解之际。剥财劳力。费出万端。应俵之马以药饲之旬日臕壮后便瘠指此法不可不知也葢闻冏寺厮役云到京验俵务求壮徤合式一旦兑给与军瘦损骨立以有限之财。供无穷之费。诚为可惜。若不申严罚治。未免流弊日深。合无备行提督少卿、将各营骑操马匹、查照先年旧例、每年一次。亲诣比较计算管队等官部下瘦损倒失马匹多寡数目。逓加住俸参究。若提督官员。偷安不行点验者。亦听本部查照前例从公参劾。如此。则旧章不紊而罚治严明。时弊可杜而马政克修矣。
　　一严选阅视羸弱以清寄养、仰惟　国初备用马匹、散处民间、正统十四年北虏侵犯京师一时缺马骑操、该太仆寺奏　准将顺天府所属人户孳生马匹、分散别府领养、就于太仆寺孳牧马内、每年泒取二万匹、分散顺天等府州县喂养、拱卫　京师、兼备边关调用、凡各处解到马匹、本部发寺拣选、试以眼目。验以蹄腿。较以毛齿。限以尺寸。稍有不堪。再易三易。务求合式。收发寄养。复设府州县管马官。时验臕息。太仆寺提督少卿兼廵历查勘。宜乎臕息壮徤。云锦成群无不可用之马矣。近该太仆寺马呈内开称见在马三万八百二十四匹、内有老病瘦损马五千五百匹、其余堪用者、每遇调兑、简退居多方究其实。而老病瘦损者。葢不止于此数也。揆厥所繇。点验廵视之法渐隳。以致领马人户。减克草料。或用之耕作。人家有一马者父子兄弟无不乘之骑驮耕作无不用之竭其力而后止皆始于编审时卖富差贫也或用之以碾磨或用之以转雇骑驮重困莫惜甚至瘠病不加医疗日复一日渐至狼狈中有瘦损暴病失臕。尚可调摄者。至于瘸瞎老疾。益养益疲。虽尝移文查验。所司不行从实开报。徒费民财餧养。终无骑征之益。查得弘治二年该太仆寺卿王霁条陈本部议拟、今后每三年一次、该寄养马匹、逐一拣选、除齿岁少壮外、果有十八岁以上、不能骑操者、造册奏　请、变卖银两凑买马匹等因、题奉　准议、今照前例积久未行、相应查举、合无　请差御史一员捧　敕前去顺天保定河间三府、所属涿州等州县、无拘常例、将寄养马内、通行查验、实堪骑操者若干。其间年齿未及。尚可臕息者若干。责令人户用心喂养以收后效。其瘸瞎瘦损不堪调养者。即系奸民作践所致。情甚可恶。相应不分久近一例追还原价以示惩戒但弊习巳深。因循积久。遽然严于追罚。又恐人情不堪。姑从宽分别发寄年月。如领养十二年以上者。量减追银一十五两。十二年以下者。仍照原价追银二十两。以后三年一次差官点验。若再有作践等项。致令瘦损不堪者。不分久近。一例追银二十两。俱解发太仆寺收候买马。仍严督各府州县掌印管马官、行令养马人户将堪用及尚堪用调养马匹。务要水草及时。喂养如法。若或仍前私用骑坐。或官借出差等项。事发问罪。各照例追罚马匹入官。其太仆寺少卿按季出廵、管督。各州县管马官员。今后务要每月一次亲诣各乡。府管马官两月一次亲诣州县点验臕息。若有不堪。严行责治。令其调养。以十分为率。三分不堪者。管马官提问。不及数者量情责治提督少卿每季出廵回日备将点验过马匹堪否数目呈部查考。若寺官偷安不行廵视。听本部并科道官举劾以示劝惩。如此庶马政克修。而缓急有备京师巩固而边疆有赖矣。
　　一处草料惜战马以防虏患、仰惟我　祖宗创制之初。以厩牧系乎本兵。度支隶于户部。然所司之职虽殊。而巩固之意则一也。切见各边奏讨马匹、旋复倒死、近如宣大两镇尚书樊继祖奏讨马六千八百匹、甫及一年。即倒死一千八十二匹。本部署郎中等官胡岳等、买发两镇马一万四千五百七十七匹、未及四个月。即倒死七百八匹。此系嘉靖二十一年八月十五日廵按御史侯度查报之数也。殆今又不知倒死凡几何矣。推原其故。葢马非草料。则不能延生。虽有下场旧例。缘近年逆胡犯顺。边鄙匪宁。战守尚尔不暇。岂能暸远牧放。日费草料。苟能官为处给。贫军自赡不前宁能复顾其马马之损失莫甚于七八月间之放青虽欲其不疲与死乌可得也。是故节该廵抚保定都御史刘宣府都御史王屡称缺乏草料、疏行所司、每以常格为拘、未曾查给、及照京营骑操马匹、亦多倒死、每月不下三四百匹、每岁倒死马约计三四千匹、亦因粮料不继。折给价银。令军自买。且银之在手。虽良民不免浪费、况贫军乎。虽有严刑重罚。竟不能遏。良有以也。窃惟经以守常。权以处变。方今虏情叵测。殆非往日供馈之需。似难拘于常格。况大者不计其小。务本者不逐其末。若以每马一匹论之者。本价即该银二十余两。其解俵盘费。数亦过倍。然草料日计不过三分。岁止用银十两有奇若或吝此不给未免靠损马匹是重末而轻本惜小而费大也若不从权经理。何以克济时艰。合候　命下本部备行各该督抚等官、今后用马奏讨疏内、明开合用草料数目。　敕下户部一面酌量查给、其京营骑操马匹。务要支给本色。不得仍前折银。以免侵渔之弊脱或草料不继。或令原解上纳本色。或召商依时收买以资后用其各处马匹。应该下场月分。遇有警急。大破常格照例支给草料。如此则马匹免靠损之虞。官军有骑征之备矣。
　　一因旧典酌时宜以消积弊、查得问刑条例内一款、官军所领官马、耕田走逓驮载物件、或两人共骑、或妇人骑坐者问罪、俱罚马一匹、若雇与人骑坐等项、枷号半个月、及借与人者、各彼此罚马一匹、例固严矣、但法久弊滋、近来奸顽之徒。辄买老弱不堪马匹送官塞责。其价不过值银三五两。所以人无畏惮。犯者相继。法司亦视为故事。不复究其美恶。作数送寺。转发寄养。徒费民间草料。终无骑征实用。若不因时酌处。不无奸欺日甚。法令日隳。合无备行问刑衙门今后凡有犯该官马雇借骑驮之人。应罚马匹。不必追其本色。折纳价银十两送部。转发太仆寺收候买马之用。如此则旧章不紊而禁例严明。　国有实用。奸弊可杜矣。
　　谕
　　正名倡义以防夷方檄谕
　　正名倡义以防夷方檄谕【劝谕安南】
　　为正名倡义昭大法以安夷方事照得当职同　钦差总督军务总兵官咸宁候仇　钦奉　告谕之文军中所急　本朝王文成最长此亦甚明徤敕谕有事安南巳将应行事宜、俱巳查议明白、备行布按都三司等官、各任其责、整搠兵马、备集钱粮、听候征调、及将莫登庸莫方瀛声罪檄问去后、会同两广军务兼理廵抚都御史蔡　两广总兵官征蛮将军安远侯柳　廵抚云南都御史汪　镇守云南总兵官黔国公沐　议照　天子为华夷之主王者之言明如日月此葢庶几必敦兴灭继绝之仁。　圣人为纲常之宗。必彰讨叛除凶之义。时惟钦崇乎　天道。所以允协乎舆情。今黎氏之遗裔未冺。而莫氏之恶贯巳盈。天理人心、昭昭不可掩也、乱臣贼子、人人得而诛之、尔安南虽僻在炎荒、然素被　天朝声教、中间岂无抱忠仗义之士。拨乱反正之才。必能共举义兵。以诛元恶、兹当大悬赏格。以速成功。为此仰抄案回道照案事理、省谕各父老士民知悉尔等各宜钦奉　上天祸淫覆暴之心。仰体我　皇上正名问罪之意。思黎氏为汝之旧主。恶莫氏为尔之世雠各宜奋勇抒忠。建谋设策。一倡群和。不约而同近悦远来。不期而会。大兴讨逆之义旅。歼厥渠魁。弘宣缉众之仁声。安其田里。有能擒斩莫登庸莫方瀛父子者赏银二万两。仍奏闻　朝廷大加升秩。有愿以一府归附者。即以其府与之。有愿以一州一县归附者。即以其州县与之。仍各赏银一千两。又闻莫登庸以都斋为自防之计。以九公府为都斋之卫。夫九公府岂无良心哉。不过畏其势胁之从耳。今九公府有能擒斩莫登庸莫方瀛父子者一体赏银二万两。奏闻　朝廷大加升秩。有愿以府州县归附者亦即以其地与之。并照前给赏夫如是则安南无辜之民。得免杀戮之苦。安南有志之士。大彰忠义之名。　天道以顺。人心以安。岂非安南之大幸哉。不然则　天兵四集之时。难免玉石俱焚之患。是时虽有忠义之士。无以自见。亦将骈首就戮。噬脐之悔。殆无及矣。汝父老士民、其速图之、
　　记
　　平断藤峡记
　　平断藤峡记【南粤平峡】
　　按峡旧名大藤。曰峡有藤大如斗。延亘两厓。诸蛮遏商艘。掠郡邑援藤出没若蚁渡然是其险以剧寇着也。烈哉。韩公雍巳平兹峡。改曰断藤。故粤有督府。自平大藤始。鸣呼。民有宁宇者仅数十年。乃复据阻于峡。夫蓁莽既剪。厥有遗孽。久则蔚荟。先是有勒田宁之师袭击之者。峡南稍平。而其北绎骚以起岭以南之寇以获渠为有功渠不获者易于复聚葢渠贼匿而孽本存也候胜海者居弩滩称乱、其仇土酋黄贵者、诱胜海入市中刺焉、其弟公丁拥众噪城下、杀居民而去、廵守左江诸司陈其状于督府、乃谩咈审势者之议。击以轻兵。贼闻先遁。即设堡以兵三百戍之、公丁鸠其党夜犯、兵之遇害者二百人、廵按御史诸君演疏其事请征　诏曰可时兵部侍郎兼都御史蔡公经文武兼资、茂膺　帝简、受兹阃寄而部檄郑重以征峡之命申饬焉、公秉钺奋虔、廵按御史邹君尧臣赞画益力、适有安南之议、请缓之、而公丁横势日急、浔柳之人、若集于蓼、参政翁万达时为副使、议曰、肠冑之疾。待时而治。可乎。公以为然。万达与参议田汝成计、遂罗得公丁、槛致军门、磔于市、佥议举兵袭会、扑其丑类、乃复持见不一。或曰。首恶巳俘。余党褫魄。王者之师。示威而己。又曰歼之不得。必且招之。此计尤迂招之不若容之以为德也。万达曰不然。诛其大憝。其众必摇。势弗可巳也。而况慓鸷冥顽。虽厚施不为德耶。或又进孤军猝剿之说。汝成议曰。违时不可以居功。惜费不足以弭患。万一诸蛮自揣不免。峙糗徙巢。既诛公丁贼又有备不可用鵰剿之法也伏匿罙深必大会两军。侧入穷搜而后巳若猝剿非计之得。公乃度众说而宰决焉。时十八年正月也。于是以副总兵张经将左军、翁万达监之、会于南宁、而指挥王良辅朱升凌漙柳浦周维新孙文绣属焉、以都指挥佥事高干将右军、副使梁廷振监之、会于宾州、而指挥马文杰王俊戚振吴同章属焉、督饷则参政林士元、参议田汝成、纪功则副使萧晚、二月丁未两军齐发、誓师作锐。按图授畧。分哨截隘。出奇设伏。南北夹击。冲援纵横。贼大败奔溃而东。玉良辅暨诸偏领鼓兵邀击之。复蜂溃而西。诸军鏖斩。势若刈菅。其俘者具言官兵声至、酋老约毋结巢。今直漫走。东奔者巳入罗运山矣。遂移兵攻罗运。檄右军抵长洲。沿江而东绕出其背贼乃刊木塞径。布蒺藜置菰签。悬石树杪莽中。则伏机弩毒镖。我军悉皆夺之。斩其迎敌者。贼复大败。适平南古陶诸猺亦弗靖乘机取势用兵之妙法即乘大众取道平之乃以三月庚寅班师。仅四十五日。凡斩贼级一千三百五十有奇。俘获四百五十有奇。夺其孳械无算。丐降听抚者二千九百有奇。咸自犂故巢挈迁旷原。以就编隶。峡既平。万达汝成复相与酌议陈善后之策于公。其目有七。皆凿凿然恬辑之要。以是柳浔之间。河疏道通。农业工惠。监牧者纾隐忧矣。是年予奉　命偕公平安南之僭、明年冬班师于邕、柳守戴哻具状、价其属教谕赵翰高诣邕曰、柳者峡贼之所便而受害必先者也。今固可卧护矣。而敢忘其靖谧之自乎。敢以记请。东塘子曰、蛮豸之綦布南土也。种种尔。其毒烈浸淫。非可以仁柔之也。故虽圣哲者作。亦必杜其警端。震之以兵然而薙举则有遗本罟设则有宂窜于乎吾观平峡之绩。而知君子之猷也。蔡公闽人字棊沉毅惠达。目无全寇。声实洋溢。虗怀裒善。是故群才乐为之用。翁君渊察敏断。应变不匮。张君洵茂重悫。持柄靡忒。田君知谋善虑。宣博有本。萧君敦恪公亮。持法不挠。文则知古权则达今可以用兵矣皆文而知权者也公能用之故张不穷威。弛不遗艰。斯则共服社稷之役允托金石之传。宜备纪矣。乃今安南之平、公寔元勋。而翁君萧君张君暨王良辅复同事、平夷尊夏之功、视征蛮益烈、岂偶然哉、戴守循廉有声、聿修政要、治船三百、具举水军之炀、与有劳于平峡、得并书云、
　　皇明经世文编卷之一百五十九终
　　皇明经世文编卷之一百六十
  </div>
  <div class="pagination">
   <a href="皇明经世文编_page55.html">
    上一页
   </a>
   <span>
    ...
   </span>
   <a href="皇明经世文编_page51.html">
    51
   </a>
   <a href="皇明经世文编_page52.html">
    52
   </a>
   <a href="皇明经世文编_page53.html">
    53
   </a>
   <a href="皇明经世文编_page54.html">
    54
   </a>
   <a href="皇明经世文编_page55.html">
    55
   </a>
   <span class="current-page">
    56
   </span>
   <a href="皇明经世文编_page57.html">
    57
   </a>
   <a href="皇明经世文编_page58.html">
    58
   </a>
   <a href="皇明经世文编_page59.html">
    59
   </a>
   <a href="皇明经世文编_page60.html">
    60
   </a>
   <a href="皇明经世文编_page61.html">
    61
   </a>
   <span>
    ...
   </span>
   <a href="皇明经世文编_page57.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
