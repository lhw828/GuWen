<!DOCTYPE html>
<html>
 <head>
  <meta charset="utf-8"/>
  <title>
   皇朝经世文续编 - 第 29 页/共 192 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文续编 - 第 29 页/共 192 页
  </h1>
  <div class="content">
   东华录序　　　
王先谦

臣闻天以佑民为心。君以体天为国。此理千古不易。自有中国以来。君臣陈戒。恒用是为劝勉。至于实尽牧民之职。以仰承天休。丕基洪业。巩若金城。当开国而已垂亿万之统。未有如我　大清者也。自古历世久而得天下者莫如周。忠厚累积。延祚八百。然昭穆之世。威灵寖替。启东辙矣。炎汉以降。其君多以崛起。草刱之际。偷为一切。以幸天下。一再传后。纲纪颓弛。陵替之渐开。变乱之端作。即有享国远。曾无百年不遘内忧外患。苟且枝柱。卒用颠危。所以然者。祖宗培植而未遑。子孙绍述而不足。恩泽不能深结人心。而法复无以持其久也。明祖肇立。百度号为精密。故其末季。师丧财匮。而国势不倾。然开刱之初。诛戮安忍。靖难兵兴。元气剥丧。仁厚之泽亦少竭焉。万历以还。缀旒在上。延及天崇。横恣极于宦寺。盗贼四起。元元涂炭。至于言路猖狂。变乱国是。君有权而不敢收。臣有忠而不能效。纲维荡然。国亦灰灭矣。由是观之。为治之道岂有他哉。仁为百姓其有余。虽万厚不以为嫌。法为天下制其泰过。即一疏有所不可。惟在人主谨持魁柄。因事调剂。以适其宜。斯为可大可久之业。故曰徒善不足以为政。徒法不能以自行。此之谓也。我　　　太祖皇帝。肇兴东土。无利天下之心。因明臣召衅。起兵复仇。既定诸部。破明兵。取辽渖。遐迩怀畏。遂建　　　尊号。用贤纳谏。崇俭黜奢。严法令以肃情。亟民事以崇本务。缔造伊始。而治具毕恢。屹然建万世不拔之基。为　　　帝太祖。功莫隆焉。

　　　太宗皇帝。下朝鲜。臣蒙古。残明取其城邑。性不嗜杀。戚然以生民为念。命将出征。每诫毋妄诛掠。屡胜之后。犹投书明主讲和。至数十次。以善养人。禁绝侵暴。法不宽贵近。恩无闲疏逖。虽未定中原。而精神意量。廓乎兼容包。万流倾心。规模宏远。为　　　帝太宗。德莫懋焉。　　　世祖皇帝。冲龄正位。因明运告终。入关翦寇。奄有九有。　　　亲政以后。制作聿新。延访儒臣。斟酌百代。　　　圣怀谦抑。责躬之诏屡下。迄于　　　晏驾。未改厥初。举明季朋党流风赋敛苛政。一埽刮绝。与臣民更始。俾薄海内外。重天日。所以为　　　帝世祖。　　　圣祖皇帝。天锡智勇。幼即以康乂天下为心。值三不靖。东南岌岌。　　　宸谟默运。措寰宇于盘石之安。辟郡海岛。犁庭漠北。危招罗剎。就我皋牢。　　　躬上圣之姿。以好古敏求为务。诵读讲贯。儒生无以踰其勤。挽强命中。材武之士无能程其力。凡有制作。皆条理始终。开抉阃奥。为万代法。黜陟赏罚。与天下为公。　　宫庭呼吸。通于穷巷。　　　巡省河防。屡勤銮辂。故能排疑而成丕绩。蠲租给复。月不绝书。　　　湛恩厖鸿。浃民肌髓。古称令辟。若汉之文帝。宋之仁宗。不足以仰方　　　美备。尧舜至矣。然洪荒简陋。可以清静无为治之。如我　朝民物之炽丰。疆域之广远。有未易言就理者。洵乎　　　圣祖为书契以来首出之　　　一人也。及　　　皇躬不豫。比户祈祷。　　　升遐之日。路祭巷哭。于穷壤。凡有血气。咸怀一心。奉　　　主之诚。虽云守成。实兼开刱。所以为　　　帝圣祖。

　　　世宗皇帝。始居藩。独立不倚。　　　睿襟冲邈。默契　　　天心。唯　　　圣祖为能无忧。唯　　　世宗不愧达孝。既缵大统。合宙欣庆。承六十年生息之后。虑天下习于纵弛。日揭示大义。以濯磨人心。自宗藩以至臣庶。始懔然守法奉公。永遵荡平正直之路。至于帡覆闾阎。纤微必至。　　　先圣　　　后圣。若合符节。以唐虞执中之心。极文武张弛之用。所以为　　　帝世宗。

　　　高宗皇帝。仰绍　　　诒谋。以育以正。　　　天授神武。成　　　两朝未竟之志。准回平而北无汉世匈奴之患。金川定而西无唐代吐蕃之扰。保世恢基。极于无外。鉴储贰之失。定立贤之策。善继善述。于斯为盛。所以为　　　帝高宗。　　　仁宗皇帝。以继体授受。　　　亲承　　　训政。为旷代罕逢之盛。逮　　　躬揽万几。首除炀蔽。三省邪民。应时平靖。遂以宽仁慈恕。镇定海宇。至于周历陪都。讲武木兰。昭示　　　祖宗之大训。以垂戒方来。　　　孝思不匮。自来仁圣之君。鲜能及者。所以为　　　帝仁宗。　　　宣宗皇帝。养正青宫。戡定大难。践阼后。　　　躬行节俭。方物之贡。裁减大半。务约己以养天下之和。自抑以平天下之争。　　　遗训昭垂。欲举配　　　天祔　　　庙镌碑陈器诸大典。及身罢之。　　　圣不自圣之心。度越万世。故　　　庙为清　　　宣宗。　　　文宗皇帝即位。严谕臣工。湔除积习。诏求才贤。以资亮。下震动。回易耳目。值盗肆逆。久未荡平。忧悯黎元。不遑安处。海疆弗谧。　　　宵旰增劳。成功未。而　　　明识宏略。任贤勿贰。后来定乱诸臣。皆拔自　　　特达之知。遂以经纬天地。重就清晏。故　　　庙为清　　　文宗。　　　穆宗皇帝。禀　　　两宫懿训。再造区宇。　　　一人垂拱于上。百尔奔走于下。中土既平。苗回并戢。自昔中叶多故。若晋室之隆。卒保江东。唐平安史。遂阶藩镇跋扈之患。皆以域中寇乱。一蹶不振。惟　　　帝耆定伟烈。为方册冠。将锡海内臣民以永永安集之福。早弃天下。弗究厥施。至于今日。哀慕之声未已。故　　　庙为清　　　穆宗。古之有国者。英君谊辟恒不多觏。殷商贤圣六七。不皆有成绩可稽。诗美成康史言文景。继世者恧焉。至我　朝　　　神圣代兴。开辟仅见。推其指要。可得而言。养与教咸尽其道而已。　　　圣祖　　　高宗前后普免田赋数至亿万。　　　列圣建元介寿诸巨典诏蠲逋赋。亦动逾一二千万。迨寇鸱张。度支告匮。而不肯行一厉民之政。视师者榷商税以济饟。事过即　　　诏停减。江浙甫复。永减漕额。诚天地浩荡之仁也。　　　世祖首定律令。芟除滥。　　　圣祖每遇谳狱。迟回慎重。至再至三。时以此意谕勉臣下。　　　世宗　　　高宗　　　仁宗。明罚敕法。权衡科律。析及毫芒。世守兢兢好生之德。古无与比。　　　深宫修省。止于至善。自　朝达野。在纲不紊。臣士庶。莫不有当然之矩矱。俾之率履。以自纳于理道之归。非不示含宏。而必不干誉以妨政。非不存矜恤。而必不蓄莠以害苗。　　　心法相承。继绳加密。光天之下。海隅苍生。咸晓然于　　　圣人之爱我。此其所以贻无疆之景福。式克至于今日休也欤。臣往诵蒋氏东华录。粗知梗概。从事史馆。敬绎乾隆以次各　朝为续编。病蒋氏略。复自天命迄雍正录之加详。然后　　　列圣图治鸿模。可循推求。而得其　　　精心所注。刻既成。谨扬言端。用告后世治国闻者。于虖。读是编者。敬念　　　累朝高厚之施。必将感奋兴起。吏修其职。民勤其业。庶对扬　　　列祖休命。以仰答我　　皇上生成之恩。是则微臣区区纂辑之微意也夫。

　　题邹忠倚　殿试策后　　　
龙启瑞

右海岳先生顺治壬辰殿试策一卷。无锡中丞锺泉邹公所藏。先生于中丞为高叔祖。自登第去今且二百年矣。当时殿试规格。与今日微有不同。如读卷官今止八人。用墨印名于卷背。此用朱印衔名于卷后一叶。自洪少师承畴已下。得十二人。且诸人名下不加标期。而卷中断句。多用朱围印其佳处。亦与今有异。行间长短。参差不一。取尽其意。不限程序。所陈皆按切时事。质直鲠亮。如所论贤者必难进易退以全其节者也。不然则已谄。必有犯无隐以尽其忠者也。不然则已慢。身家之念重。则君父之谋必轻。利禄之心多。则廉耻之防渐佚。欲致天下之大治。必励天下之人心。志一而智勇生。则一人且余数人之才。诚至而朋党消。则举朝皆有指臂之势。又谓帝王治本于道。道本于心。请日御经筵。择通鉴奏议有关治理者讲说。简宰辅侍从之臣。用资启沃。俱切实可见诸施行。当日之拔擢。为有以哉。为有以哉。逮后溧阳相国欲援先生。虚少宗伯以待。先生坚不往见。其风节已着于此矣。启瑞不敏。科名幸从先生后。回思当时廷对所陈。乃不啻天壤。蓄之未深者。则不给于用。岂功令之足以限人耶。观先生此卷。未尝不面赤汗出而增愧也。

　　孙芝房侍讲刍论序代胡宫保　　
汪士铎

天下有任事之人。有议事之人。同术而不相语。能议事者。奋其私臆。快其愤郁。驰骋连犿其辞说。以眩人之听闻。此非躬亲其役。审其委曲甘苦之不尽如志也。是故法立而弊生。弊与法缘也。穷则变变则通者。待其人而后行也。然且利不十者不之变。知法之当变。而不知吾才之不足以变。法朝立而弊夕生。甚则过于本法。则不如勿变宜。知法之当变。知吾才之足以变。而不知时会之不能骤变。则弊更有不可胜言者。今天下之患。在人满而吏惰。人满故贫。吏惰故玩。水火灾疫。天概满也。天不概而人不能自概。又从而以侈泰以荡其心。衒以子女玉帛以牖其欲。民安其乡。不足自存活。是故强者肆桀骜。弱者习狡诈。盗贼滋蔓。讼狱如荼。为吏者狃于恬熙。方以公牍为为政。粉饰蒙蔽。千夫一状。故祸变酿为此极。而非法令之不善也。是故君子于此。明以烛之。剖几析微。炳日月焉。威以之。整戎饬法。肃雷霆焉。勤以稽之。知文移之虚伪也。信以必之。知趋向之犹疑也。益之损之。使人习之。故能仁畜而义正。诗曰。不愆不忘。率由旧章。甘龙曰。缘法而治者。吏习而民安。是故不虑法之就敝。而恃吾有以捄敝。譬之善为器者。不易规矩斧削而器精。是曰器师。有人于此。以规之而未圜。万之而未匡。斧之欲其斯也。而或属。削之欲其泽也。而或鹿。则未知工之拙者。未董未戒与。器之刓者。未淬未厉与。乃取一切而更张之。而昔之不圜者。今且椭矣。昔之不方者。今且纵矣。昔之或属或鹿者。今且凿枘不入。侈弇自任矣。乡使王尔工输于此。毋亦慎遴其徒党。灌辟其芒刃。省试其良盬。不已与工倕比巧哉。是故有欧冶而后可以议利钝。彼其于剑也。击橐装炭。亲其火齐。视锻锡而察青黄。是乃其所以千万庸工而无算者也。夫庸工也者。掇拾故纸。张呿唇吻而谈坚白。若遂可以劙盘盂断犀象也。若欧之相剑。则有不敢纵言者矣。侍讲官清近。见闻天下事甚伙。其为是言。果可措之行事与。抑有激与。吾不得而知。然值东南用兵之久。河漕兵盐之变革。机有可乘。余故梓其遗文。以待任事之君子慎择焉。

　　孙芝房侍讲刍论序　　　
曾国藩

咸丰九年三月。善化孙芝房侍讲鼎臣以书抵余建昌军中。寄所为刍论。属为裁定。凡二十五篇。曰论治者六。论盐者三。论漕者三。论币者二。论兵者三。通论唐以来大政者七。论明赋饷者一。其首章追溯今日之乱源。深咎近世汉学家言。用私意分别门户。其语绝痛。明年四月。复得芝房书。则疾革告别之词。而芝房以三月死矣。既为位而哭。且以书告仁和邵君懿辰。于是为叙诸首。而归诸其孤。盖古之学者。无所谓经世之术也。学礼焉而已。周礼一经。自体国经野。以至酒浆廛市巫卜缮夭鸟蛊虫。各有专官。察及纤悉。吾读杜元凯春秋释例。叹邱明之发凡。仲尼之权衡万变。大率秉周之旧典。故曰周礼尽在鲁矣。自司马氏作史。猥以礼书与封禅平准并列。班范而下。相沿不察。唐杜佑纂通典。言礼者居其泰半。始得先王经世之遗意。有宋张子朱子益崇阐之。　　圣清膺命。巨儒辈出。顾亭林氏著书。以扶植礼教为己任。江慎修氏纂礼书纲目。洪纤毕举。而秦树澧氏遂修五礼通考。自天文地理军政官制都萃其中。旁综九流。细破无内。国藩私独宗之。惜其食货稍缺。尝欲集盐漕赋税国用之经。别为一编。傅于秦书之次。非徒广己于不可畔岸之域。先圣制礼之体之无所不赅。固如是也。以世之多故。握椠之不可以苟。未及事事。而齿发固已衰矣。往者汉阳刘传莹叔云。实究心汉学者之说。而疾其单辞碎义。轻笮宋贤。闲尝语余。学以反求诸心而己。泛博胡为。至有事于身与家与国。则当一一详核焉而求其是。考诸室而市可行。验诸独而众可从。又曰。礼非考据不明。学非心得不成。国藩则大韪之。以为知言者徒也。未几云即世。临绝为先令。处分后事。壹秉古礼。国藩既铭其墓。又为家传。麤道汉学得失主客之宜。藏诸刘氏之祏。君子之言也。平则致和。激则召争。辞气之轻重。积久则移易世风。党仇讼争而不知所止。曩者良知之说诚非无蔽。必谓其酿晚明之祸。则少过矣。近者汉学之说诚非无蔽。必谓其致粤贼之乱。则少过矣。刍论所考诸大政。盖与顾氏江氏秦氏之指为近。彼数子者。固汉学家所奉以为归者也。而芝房首篇讥之已甚。其果有剖及豪厘千里者耶。抑将愤夫一二巨人长德。曲学阿世。激极而一鸣耶。芝房之志大而锐进也。与云同。其卒也。寄书抵余以告永诀。亦与云同。其自刍论外。别有诗十卷。文十一卷。河防纪略四卷。著书之多与云异。而其博观而慎取则同。其嫉夫以汉学标揭也亦同。而立言少异。余故稍附诤论。以明不忍死友之义。亦以见二子者之不竟其志。非仅余之私痛也。

　　孙侍读史臆序　　　
杨彝珍

凡国家立法之初。与天下更始。多监前朝成宪损益之。莫不有宜于当世。及其久若不能无弊焉者。盖其势然也。人情狃于乂安而惮于改作。以为利不什不变法。功不什不易器。不如坚守成例。循循然苟安一时。何容过为其后计。遇有条奏。下所司议者辄与报寝。使无穷之利。坐失于伏闇之中。而诛求于民间者。则推析及秋毫。且日增而岁益。卒至上下交困。公私殚亡。寇乱之作。未尝不由此也。夫时有推移。事有兴废。当海内因循已久。虽有冯河之勇。亦不能反积重之势。少有为于时。及更祸乱之后。其一切禁防法制荡然无复存也。始可施吾转移之力。蠲乱即理。以休息天下民。而君子之在势者。端拜详视。如襜如。无复关虑国计。其老儒先生。治术业于委巷。又无由备窥掌故。博识周知。以讲求宇内遗利。此朝廷所以不知兴革之宜。其势至不可复反也。善化孙侍读负经世才。少即有志于天下。比官翰林。列侍从。编纂　　　成庙圣训。尤究心盐漕钱币兵防水利诸务。具悉累朝治忽得失之理。会盗贼窃发。宇内多警。怀不能已。拜一疏言事。因　　上不用其言。遂奉母率妻子归长沙之畚塘。以其暇考古镜今。成史臆数十篇。其议因时时通变。使民宜之。苟举而见之施行。当非一时小补之利。顷者寇气衰沮。荡平日月可冀。侍读傥起而佐　　天子阶理治平。当不外所言矣。不然。亦亟出是编。以语当轴可乎。

　　校邠庐抗议自序　　　
冯桂芬

三代圣人之法。后人多疑为疏阔。疑为繁重。相率芟夷屏弃。如弁髦敝屣。而就其所谓近功小利者。世更代改。积今二千余年。而荡焉泯焉矣。一二儒者。欲挟空言以争之。而势恒不胜。迨乎经历世变。始知三代圣人之法未尝有此弊。夫而后恍然于圣人之所以为圣人也。试略举数事言之。以亿万人自养则有余。以一人养千百人则不足。观于今日。奉军　国则民力竭。养兵勇则　国力又竭。而始知圣人兵农合一。车徒马牛甲兵出自民间之法之善也。取士何以始泽宫。射御何以登六艺。观于今日。文臣不知兵。武臣不晓事。而始知圣人文武不分之法之善也。什而取不及一。视古为少。倍蓰而当一。视古转多。观于今日。倍征无艺。而始知圣人百亩而彻之法之善也。土宜出于地而无穷。远物限于地而难致。观于今日。运道阻。　天庾空。而始知圣人四百里粟五百里米之法之善也。食为民天。有食斯有民。水为谷母。治田先治水。观于今日。水利塞。稻田少。民受其饥。而。始知圣人尽力沟洫之法之善也。世之盛衰在吏治。治之隆污在人才。观于今日。科目不得人。而始知圣人乡举里选之法之善也。郅治必先亲睦。百行莫先孝弟。观于今日。期功陌路。富贵贫贱不相恤。而始知圣人宗以族得民之法之善也。廉远堂高。笺疏有体。九重万里。呼吁谁闻。观于今日。谏诤设专官。民隐不上达。而始知圣人悬鼗建铎。庶人传语之法之善也。权所属。则末秩亦将逞志。用不赡。则中材不能无求。观于今日。奉薄官贪。而始知圣人分田制禄之法之善也。天下有亿万不齐之事端。古今无范围不过之法律。观于今日。则例猥琐。案牍繁多。而始知圣人不铸刑书之法之善也。开边拓土。石田不耕。长驾远驭。鞭长莫及。观于今日。外患不已。而始知圣人守在四夷之法之善也。术业以不专而疏。心思以不用而锢。观于今日。器用苦窳。借资荒裔。而始知圣人梓匠名官仓庾世氏之法之善也。此类尚多。更仆难数。然则为治者。将旷然大变。一切复古乎。曰。不可。古今异时亦异势。论语称损益。礼称不相沿袭。又戒生今反古。古法有易复。有难复。有复之而善。有复之而不善。复之不善者不必论。复之善而难复。即不得以其难而不复。况复之善而又易复。更无解于不复。去其不当复者。用其当复者。所有望于先圣　　后圣之若合符节矣。桂芬读书十年。在外涉历于艰难情伪者三十年。间有私议。不能无参以杂家。佐以私臆。甚且羼以异说。而要以不畔于三代圣人之法为宗旨。志此者有年。一官无言责。怀欲陈之而未有路。乃者乡居偶一好事。创大小户均赋之议。辄中佥壬所忌。固宜绝口不挂时政。重以衰病逡巡。无用世之望。惧遂泯没。爰以避地暇日。笔之于书。凡为篇四十。旧作附者又二。用后汉赵壹传语。名之曰抗议。即位卑言高之意。明知有不能行者。有不可行者。夫不能行。则非言者之过。而千虑一得。多言或中。又何至无一可行。存之以质同志云尔。

　　与左逸民书　　　
鲁一同

书来推大雅明哲之义。葆爱茂勉甚厚。材猥知下。不能尽明。窃怪足下谓士人好论时势。中贾生之毒。殆非明识所宜言也。又谓汉文不用贾生善守家法。益不然也。人生要不立天地闲。一日践毛土。不可不求毫毛补益。仁贤用心。自古以然。何必贾生独为狂惑。汉兴。承千载之衰周。踵暴秦之覆辙。风纪荡佚。法制乖迕。贾生一痛哭而明主回心。史册所载。文帝遇大臣有礼。先仁义。后刑罚。广积储。兴礼乐。以化天下。开梁代以制七国。延及孝武。推恩分封。坐制强藩。皆师其意。何谓不用哉。孔子曰。三年无改于父之道。又曰。武王周公其达孝矣乎。因时立政。与世推移。斯为善守。藉令汉文不用贾生之言。箕踞怒骂。不好儒术。岂非其家法哉。斯以颇矣。周公承文武之德。乃作周官。及其所用。又不尽合。夜而思之。坐以待旦。孔子告颜渊四代礼乐。帝王御世。如日御天。历年既久。必有差忒。动烦握算。足下乃谓守成之世。一切不宜更改。则周公不当兼三王。孔子不当论四代矣。又谓人以才智加友。友必嫉之。加其祖父。嫉之弥甚。以明臣子不宜议法。壹不知忠臣亮士。日夜焦心苦思。以求天下之故者。将以利国家安社稷耶。将慢其君父。以才知加之也。不求其端。不责其是。而曰故事故事。此汉唐中主饰非拒谏之常谈。足下又黜大义而伸小忠。益便于人臣持两端而保爵禄者也。一代之兴规模大体万世不易。其小小节目日变月易。自以不同。宣成之制已殊文景。开元之礼变于贞观。推移渐差故也。且如　本朝二百年来　　　列圣相继。未尝一议更革。然官渐多。岁出浸广。文法浸繁。准之开国已难悉。合而论者不以为非。今汰官省岁出易文法。则以变易为罪。不知变者为变乎。不变者为变乎。天下安常习故。庸人乐其无事。而不肖有所容。彼自全躯畏耳。至如草野讲求。何畏何忌。乃欲卷舌入口。以无畏之世。为重足之忧。非所望于士君子也。足下抱观礼之识。究极物变。汪洋其文。仆每目骇心怖。常欲极论以拯足下之惑。而足下先施教戒。其敢不尽言以报大德。夫足下推禅让。薄世及。进退尧舜。抑扬禹文。降汤武于莽操。进范蔡为知机。谓泰伯伯夷有心为善。此皆衰周大乱之世。庄惠驺慎之徒。所以惑世而害民。方今　　圣人御。正教昌明。犹守此不变。以为奇怪可喜。则谈鬼说梦。颇足娱心。何必诐词。陈陈厌耳。若实见为如此。则是衰周数子之学。待昌明于足下也。万一远近流传。诧为诡诞。采风之使。密以上　闻。事后之悔。殆不可讳。数十年来人心渐肆。士大夫为大言以毁前圣。小人私智而抗国法。此宜深识。所用隐忧。足下又从而张之。殆加甚焉。

凡人议论贵平实。文章务切事情。至于求高好险。譬犹舍菽米而吞马肝。毁冠裳而衣木叶。甚非所以养性命之道也。耳目所及当世之故粲然易明。犹扞格不入。唐虞殷周去今数千载。法度典籍百无一存。壁书冢史真伪参半。上圣用心凡近迥绝。今舍当时之得失。究皇古之是非。掇断烂之词。参私臆之说。推常人之腹。测圣哲之心。已乃不合。一切诋毁。首尾横绝。黑白混淆。人天地之余气。百年如驶。精爽几何。徒弃掷于无用之地。使当世斥其狂愚。后世指为异学。岂不哀哉。推足下之心。岂谓往圣可非。籍可毁。徒以流俗文字奄弱。一出高论。震惊万物。大名立致。不知文章如水火土谷。可以养身。其余以养人。其余以养天下后世。要其指归。无足惊喜。若画布为龙。张革为虎。以诧乡里小儿。则哗然走矣。宇宙甚大。后来无穷。岂皆童昏幼稚。可以鼓而惊之哉。闻足下为诗。杂取子史。追琢为词。储而待遣。大才气盛。何所不可。要之此事须从心出。夫假物于人。虽十年不还。其主亦不追索。而吾心岂不摇摇如传舍哉。足下疏达而和。深明退让之理。必受尽言。吾辈议论。不厌十反。直谅之友。古人所贵。若鄙论可采。感动于心。去其曼衍。割其假借。则足下之清空迈往。足以自雄于天下。

仆将执鞭而从其后。若足己自是。听言不答。则足下之业止矣。天下之人。必无能如仆之爱足下。进苦口于足下者。异才难成。直口易忤。交臂之间。可为浩叹。又前赠诗。诚钦澹泊之风。高素尚之志。不图怪异。以为见轻。足下十年不入城。五年不入市。犹以贫贱为羞耶。文章事业。皆以静俭为根柢。诚不愿畸人高德。效此俗怀也。仆见足下文词奇质。爱重不已。至于昕夕不能去怀。又感教戒之意。于鄙心私有未尽。故敢布其区区。狂言伤直。惟恕而赐覆。幸甚不宣。

　　与左逸民第二书　　　
鲁一同

书未发。又得来教。喜足下议论渐确实。多可采者。虽然。足下殆未明于今日之大势也。传曰。高言不止于众人之心。又曰。法后王。何也。为其论卑而易行。昔盖宽饶刚直高节。好犯上意。王生伤之。寓书相规。以为数进不用难听之言。匡拂左右。夫言不取高。务在切时。高而不切。犹乖时用。况于匪高。足下之言曰。国家取利多途。政源不清。下流易浊。于是欲罢乌喇探珠之军。止吉林采之贡。革三姓征貂之官。辞叶羌搜玉之使。却波斯珊瑚之琛。去关市之征。开鱼盐之禁。绝外洋之商。清心寡欲。以风天下。陈议甚高伟。纠时甚直切。抑足下徒观前世之失。未睹今日之弊。若陈此论于汉太初宋大观明万历之世。岂不识时务明政体豪士哉。惜乎献闇主之规于有道之世。绳墨虽切。綮。未得。譬奏刀于无用之地。虽不缺折。亦无解焉。国家　　　列圣相承。　　　世德继美。　　皇上御极以来。躬行节俭为天下先。闻诸近臣。　　皇上御澣濯之衣。却珍奇之味。后宫无盛宠。外戚鲜恩私。匪颁有节。出入有常。可谓恭俭矣。未明而视朝。既晡乃罢。纲纪庶政。一日万几。可谓兢业矣。且今吉林三姓叶尔羌之属。昔称绝远。悉隶版图。物贡其方。何有费帑劳人。上困下敝哉。天下大利所在圣人必操其权节其出入而救其敝。关市有征。盐利有禁。外夷有市。所以权衡百货消息万物。历汉唐宋明千数百年踵沿不改。今乃欲引隆古迂远之事一切罢去。不知天下地丁杂税岁入四千余万。灾荒停缓在其中。而户部奏岁出至三千三四百万。脱田赋之外悉取。裁革军国事体重大。匪如足下匹夫小家。可以拮据补苴僶俛卒岁。此真经生之迂谈。宜吾不敢服也。古之税民。有田有口。周官九赋。汉有口率。唐称两税。所以警游手。恤南亩也。今天下之丁。皆于田。法取简捷。农夫重困。游民滋多。足下又议去杂税。农人焉得不流亡。奸民焉得不滋横。钱之与银。流通货物而已。非可煮而食之。裁而衣之也。不在于此。则在于彼。上下转输。无关息耗。足下以银贵为外洋通商之故。此朝士已议之矣。不思天下之困。不专银少。由衣食之源不足。衣食不足。由物力之艰。物力之艰。由糜费之众。糜费之众。由风俗之奢。风俗之奢。由百官之侈。官侈于上。士华于下。工作于市。农效于野。斲朴为雕。皆官之由。以今日河员言之。一饭之费。八口数月之食也。一衣之费。中人一家之产也。河水非金穴。堤防非银。何由而致哉。

足下谓仆节省工帑。为言利聚敛。仆诚不肖。不至为桑宏羊裴延龄。而足下必欲庇此积习。至引汉高陈平之事。纵其出入以为大度。而专一责取朝廷以节俭之意。是犹治家者。听奴仆之逋窃。而疏食饮水以求无贫。不可得也。足下但识嘉庆年间。河费至五六百万。谓今日省减。不知当其有事千万不。当其无事。则两河四百万之帑。漏卮非小。吾见其长奸而病国。未见其为大度也。足下又谓胥吏无能为弊。官不勤也。官之不勤。捐职多也。今捐职渐少矣。由科甲者。未见其能勤民而制吏也。古之治天下者。皆略于上而详于下。三代封建数千。皆州县也。方伯连帅。落落数十人。分土而治。诸侯以下。卿大夫士无虑数百。胥吏减少。足以为治。汉法极重守令。刺史之秩甚微。唐县七等。节度观察为数亦少。其后失制。乃更加多。明初。督臣用之沿边。中叶以后。浸以设。由此言之。封疆大吏在得其人不在多设。夫州县所以不能制胥吏者。牵制太多。文牒太繁。驳覆太密。穷日夜之精神。以承总督巡抚布政按察巡道五六公之意旨。而恐其不给。又安能亲民而督吏。足下以督抚为心膂。司道为耳目。州县为手足。胥吏为袖履。心膂不太多乎。耳目不太多乎。袖履不太多乎。吾则以为宰相心膂也。近臣耳目也。院司臂也。州县指也。胥吏犬也。两臂不能运一指。故院司宜少。一指不能御十犬。故胥吏宜减。夫牵一指于两臂。尚不能御犬。况为臂者。又纵犬而啮其指。指益困矣。足下切齿州县之弊。由今之道。虽足下为之。焦心苦思。倾产破家。亦不给。又安能去弊。诚牵制之患深。长吏之职难也。天下事。必有受病之处。不得其处。东指西斥。愈纷愈乱。论国用。则减赋额而纵官贪。论治术。则乐牵制而护胥吏。皆由好高。不求情实。由君子言之。欲国不贫先核浮冒。欲吏不扰先一事权。浮冒核则出入有经矣。事权一则臂指相使矣。足下幸留心当世。熟思其宜。无徒高言匡拂朝廷。宽纵臣子。以从王生之戒。

　　覆潘四农书　　　
鲁一同

枉书首尾三千言。所举六说。委备曲折。于天下之故。如良医视疾。望色闻声。洞症结。察腠理。又善用古方。出新意。与病者强弱时气寒燠相副。诚经世之宏谟。练事之老识。虽世之病者。未必假藉一试。然善吾方。谨藏吾药。必有抄撮荟萃获效者。毋恨。温绎浏览。又叹今之病在经脉。有见端矣。而起居燕笑。充好如常。但觉筋骨缓散。善睡而恶药。此其证未甚深而特难治。何则。外实则庸医不知所从受。恶药虽有国医奇方。废格不施。且天下病者多而率相类。以同自证。谓人生常然。不复是患苦。今无故执康强安逸之人。谓且大病。制方投剂。强使立饮。强者必怒。弱者谓此妄医中风狂走人耳。然则医者既苦于不信。病者又苦于不知。而病又不可久待。久待益深。益不信医。独宜委之而去乎。天下之所以恶药者。恶闻病也。其恶闻病者。由于言病者少。言不病者多。举世拱手相庆。而一人奋臂狂呼叫号。此贾生所以见逐。而陈亮所以不免囚伍也。方今　　　圣天子宵旰求治。大臣恭俭在位。而天下恶言病者。何也。天下有气有习。二者相乘。鼓荡还转一世于不自知。今天下多不激之气。积而为不化之习。在位者贪不去之身。陈说者务不骇之论。学者建不树之帜。师儒筑不高之墙。寻寻常常演迤庸之中叨富贵保岁暮。而已矣他莫敢谁何。今乡里愚人。虽其长老与其子弟。暖暖姝姝。若恐惊怪。燥发尚友。莫敢规督过失。卑属对尊官。谦屈无度。一字不敢驳复。又况敢对扬　　天子之大廷。冒雷霆。犯斧钺。以见丰采论当世之事者乎。至于作奸犯科。则敢为之。非勇于彼而怯于此也。天下卑贱之于尊贵。必有所自伸。不伸于正必伸于邪。不伸于刚直则机巧伸焉。善治天下者。务伸其气于振厉激发之中。而杜其旁出于阴佞之门。伏见有明之世。纲维法度。康和丰美。不及　本朝远甚。又多邪臣巨奸。苛法弊政。然且支持二三百年。礼乐不废。文质彬然。无他。士气伸也。今　国家太平度越百。而所未复于三代之隆者。独士气萎薾不振。妪孺呫嗫容容自安。海内升平晏熙风烈不纪。独恐一旦猝有缓急。相顾莫敢一当其冲。今之隐忧盖在于此。而士大夫方容与委蛇。顺风靡波。温言浮说。更相欺谀。虽无大患苦。而营拥塞。神志惛偷。所谓病在经脉。骨节缓散。又善睡者。可一药而愈。而举世不以为病。或稔病不敢言。岂非习深气锢使之然也。愚以为习气牢固于下不可破。则上当有以激之。风之发也。伐木蹶石。毁山动屋。及其离披涣散。不能扬腐灰。故气之始盛也。刀锯水火不能沮于前。其衰也。张目而视之。缩首而退。气倡于一二人而应于天下。鼓舞荡风矞久则合天下为一气。汉宋党人。明三案诸公。岂必皆英豪盖世君子哉。一夫大声。众人奋响。忽不知其勇之何从生也。

国家恩礼大臣。未尝诛一言者。虽大罪止黜削。而人怀观望。莫敢激发。或毛举细故。无关痛痒。一违忤即终身结舌。此张目而视之之说也。今欲反其习。一作其气。独宜尊劝敢言之士。设不谏之刑。广上书之路。削颂谀之章。起退废之人。使天下明知　朝廷风旨所在。示中外无拘禁。以震动一切之耳目。内至部郎。外至郡守州县吏。皆得言事。　　天子取其善者。而恕其失中。则方直之士来矣。居谏垣者。不以时规切　　主上。究当时利病。徒饰小说为巧避者。置之刑典。则庸懦之风革矣。山野布素之士。有深识远略者。许其献纳。虽未必称旨。其言多朴拙。藉以风天下。如此则耳目广矣。上封章者。必取裁经义。陈要道。阘茸依违。沿习陋词勿采。则情理之说伸矣。往御史上疏有婞直获戾者。其人至难得。虽言失当。投弃草野。非所以观天下也。宜加甄录。始终保全之。则忠谠之心固矣。惟阴词告讦。在所必禁。以杜浇风。兼闳雅道。如此。则大化光矣。或曰。　　宸躬万几。岂得人人垂省。愚以为不然。自三代汉唐。洎宋明盛时。皆言禁疏阔。不闻烦渎。　　皇上圣明天纵。达聪自易。

且今法。大吏用一丞倅。畿辇断小小一狱。动辄请　　旨。引条牵例。千百为词。改抹涂饰。尽失本真。徒费精神。无裨大化。而　朝廷不以为烦。若少减庶事一二。垂聪献纳。其为闳益。岂有际量。前年一举人论事。言多迂直。　　皇上恕而容之。后即有一举人条上封事。言涉妄滥。旋蒙锢斥。此皆白面书生。未悉时务。宜见摈逐。然天下深沈阔达之士。必不轻于一试。其冒险始进者。独此辈耳。脱少宽此人。麤加颜色。诱引豪杰。必有通才魁士。接踵而来。在位窥见意旨。亦将矫厉振奋以自显。善罗鸟者必设媒。迂妄者。豪杰之媒也。天下习于庸浅。见瞋目论事。粲然皆笑。宜激一二人以变其心。渐激渐变。筋骨缓散者强。睡者醒。滞者通。人人思自伸。而不忍尽弃于阴佞之途。虽复手足皮肤。小有病痛。随发随医之。言病者多。恶闻病者益少。然后斟酌当世之利弊。而来书所谓六说。可得而行也。天下事。深远切至者。非吾辈所宜言。纵言之善。及身亲。多龃龉不易措手。然其大端。要可闭门而定。临事变通。在苦持而力行之耳。然使恶药讳病不改。虽言亦不必。所谓无故而制方。投剂强人立饮者也。丈人今医之良者也。制方善矣。合古宜今。一同窃推方之意。又加引焉。其称说近烦驳。更审定束之高阁上。如其施用。以俟君子。论快手滑。渎冒道严。伏惟饬正不宣。

　
卷十　治体三政本上

　　旌意　　　
王柏心

任左右。尚姑息。爵及私昵。罚弛奸慝。是谓妇寺之政。纳佞谀。务虚美。上违道以欺下。下矫诬以罔上。是谓聋瞶之政。刑赏亏替。禁防隳败。情不足相系。制不足相维。是谓痿痹之政。科指备具。纲目繁猥。可否必稽于法。轻重必依于令。妇寺聋瞶痿痹之政。举非所患。中主以下。率而行之。可以无大纵轶。若夫英主。则在能旌吾严断之意而已矣。法之必行者非严也。意之能行则严也。令之必行者非断也。意之能行则断也。且所谓严断者。岂待峻刑黥之典。设斩劓之科哉。亦取夫相蒙相习者以吾意破除之已尔。意不可淆。淆则乱。意不可渎。渎则玩。英主当有所纵舍。以蓄其果决之气。有所略。以养其清明之体。一旦机括所在。则出吾意以震动之。无少濡回牵制。出乎法令之外。入乎民情之中。为揣摩迁避者所不能及。然后真才奋焉。诡随詟焉。四方说焉。如日月之行乎中天。而无不瞻仰也。如雷雨之作解。而百果草木无不甲坼也。夫君者制法者也。非奉法者也。出令者也。非守令者也。应龙之蜚腾变化者。颔必有尺木。猛虎之制伏百兽者。胁必有威骨。汉孝宣之世。吏多虚增户口。所上风俗。悉虚词饰说。孝明之世。朝廷皆争为严切以避诛责。以二帝之明。弊尚若此。岂非狃于法令。而意不伸欤。或曰。唐德宗宋神宗明世宗能伸其意矣。而严断之弊。祸甚庸主。何哉。曰。三君者。仁不足。刚有余焉。明不足。愎有余焉。不善用其意。则又刚愎之过。而非严断之过也。

　　王言　　　
王柏心

王言者。敷治之鼗铎。达化之枢机。择其人以代言不可不慎也。书曰。出纳惟允。诗曰。王之喉舌。唯得人也。虞夏商周之间。君臣兢业。圣贤相遇。其咨命陈谟。矢言诞告。莫不闳以远。典以则。由当时代之言者。皆圣贤之徒也。继是以降。其莫善于汉之诏令乎。有恤民之仁。有谦约之德。直而不僿。文而不靡。其策命则肃以正。其延访则温以丽。其戒厉则严以断。其褒勉则和以裕。贾山曰。臣闻山东吏布诏令。民虽老羸癃疾。扶杖往听之。愿须臾毋死。思见德化之成。第五伦为督掾。每读诏书。常叹息曰。此圣主也。一见决矣。盖言之效如此。及东汉之季。尚书陈忠上疏曰。诸郎多文俗吏。罕有雅才。每为诏书。转相求请。词多鄙固。汉之文词。自是少衰矣。唐宋皆中书职制诰。择文学尤异者。使视草。时主好文。则益趋于浮侈。矫之者悉返以质。或徒类乎律令。文者过矣。质者亦未得也。然唐臣如杨绾陆贽李德裕辈。率能救过失。中机宜。虽阽危之际。而敕书所下。骄将悍卒。无不惕息感激。况施于政事修明之时者哉。由此观之。言固未尝无效也。天之所以章者象也。雷之所以诏者声也。日之所以丽者光也。王之所以播者言也。象不着无以仪动。声不奋无以震远迩。光不耀无以烛幽隐。言不修无以昭法守。夫经国之本非系乎言。然王者有言将以决百代之嫌疑。定万方之轨则。布之史策。垂之子孙。当朝政方隆。动作可书于后。而代言者务择其人。纶綍之美。岂惟追远乎汉唐之盛而已。

　　陈善闭邪论　　　
姚学塽

人臣之敬其君者。未有不欲尧舜其君者也。尧舜之时。禹皋伯益之徒。相与议论于一堂之上。都俞吁咈。并行而不悖。传之万世。以为君臣法。何尝一以将顺为敬哉。孟子曰。陈善闭邪谓之敬。谨就其意而论之。夫所谓善者何也。君仁莫不仁。君义莫不义。君正莫不正。以精一之心。行执中之政。善之至也。然非有臣焉为之反复开陈。使善端日充长而不自知。则虽有圣哲之资。亦无以成郅治。故臣之敬其君者。必取古人所行之善者而陈之。使知所效法。又取其君所行之善者而陈之。使知所扩充。孟子云。我非尧舜之道。不敢以陈于王前。又云。是心足以王矣。此陈善之说也。然人君处崇高之位。拥庶富之业。或迩声色。或殖货利。或贪边功。或崇异端。皆所谓邪也。邪之萌在心而其发在政事。使必待其发而力诤之则晚矣。闭邪者。绝之于将萌也。日亲正士。闻古训。则邪之念无自生。故陈善者闭邪之要也。孟子云。唯大人为能格君心之非。盖尝三见齐王而不言事。曰我先攻其邪心。此闭邪之说也。使其君有善而无邪。则为尧舜之君矣。人臣之敬。孰大于是。岂可慕将顺之名。而蹈谄谀之实哉。

　　培国脉肃政体疏道光三十年　　　
文瑞

窃惟总理天下之道。首在端本清源。而立纲陈纪。要期臻于一是。自古圣帝明王。兢兢业业。未有不忧勤惕厉。而能成郅治之休者也。语云。为君难。书云。后克艰厥后。盖君人者。以一身而统天下。措施庶政。诚有其甚难者。古今治乱之机。每争于忽微。必慎之又慎也。恭维我　　皇上体元建极。锡福绥民。四海九州岛。皆仰望而升平之治。然从古治功之极盛。皆由初政之始基。而揆其本源。亦不过数大端足扼其要。谨胪列四事。曰选贤才以资辅。明赏罚以昭劝惩。任听纳以察得失。谨调摄以　　圣躬。请分晰为我　　皇上言之。夫郅治以得人为先。有治法尤在有治人。人存而政斯举。然大臣法则小臣廉。欲立政而序百官。必自大臣始。人君日夕不遑。于臣工优劣。安能周知。大臣者。以道事君。进贤退不肖。实其专责。故内而宰衡。外而督抚。足以总其成而收其效也。宰衡得人。斯能公忠体国。而黜陟攸宜。内则贤臣日进矣。督抚得人。斯能清正爱民。而举错悉当。外则循吏日多矣。如是中外安有不治者。然此尤赖我　　皇上遴选而擢之也。是故善用人者。必先知人。知之深。斯用之当耳。且人之流品不一。知之亦不易矣。轻躁者喜事。喜事则好为纷更。终必致于愤事。模棱者畏事。畏事则每涉因循。势必致于误事。其甚者则苟同谐俗。务为柔媚。当利害得失之际。遇有筹划。不曰拂上意。则曰碍人情。事事委过君上。而己博宽厚之名。缄默之外。无他长也。承顺之外。无他术也。观其似亦未见其显然贻误也。不知职事已为之渐废。人心已为之渐坏。纪纲已为之渐弛。而天下阴受其祸矣。夫建大议。定大策。决大疑。非才能何以克济。徒以将顺为长。有事则一筹莫展。是上有励精图治之主。下无实心任事之臣。古今同此一慨也。伏望　　皇上振兴臣节。整饬官常。于专任之中。寓慎之意。庶良才日聚。辅得人矣。刑赏者。驭世之大权。赏一人而天下咸劝。罚一人而天下咸服。功必赏而过必罚。惟断乃成也。自古立政大端。无踰于此。虽尧舜禹汤文武之圣。亦不能舍此以为治。后世未尝无赏罚。而究不能劝惩者。赏不当赏。而罚不必罚也。盖赏不当赏。则开臣下希冀之风。而妄邀者有之。罚不必罚。则启臣工轻忽之渐。而幸免者有之。夫如是即受宠荣者未必知恩。而脱法网者更无所忌。于以知立法之必宜信也。

虽然。赏固不宜过。而罚或邻于苛。则适成刻薄之治。伏愿　　皇上建中出治。斟酌合宜。一行惠而不遗不滥。一施威而无枉无纵。斯天下服教畏神。无不劝惩矣。　国家慎选台垣以资谏诤。原欲其启迪匡也。伏读天聪十年。恭奉　　　上谕。凡有政事背谬。及贝勒大臣有骄肆慢上贪酷不法无礼妄行者。许都察院直言无隐。即所奏涉虚。亦不坐罪。傥知情蒙蔽。以误国论。　　　圣训煌煌。垂千古矣。近来官常。率皆因循。清操又所不讲。凡在科道。岂无闻知。而缄默者居多。迩者恭奉　　谕旨。令陈时事。仰见　　圣怀若渴。葑菲不遗。中外无不相庆。然而进言者众。则听言尤难。疏逖小臣。各抒己见或言事过于切直。或论人涉于激烈。或琐无关大体。或识虑不免卑微。在　　皇上如天之量。善则从之。否则置之而已。若乃以一己之爱憎。而进退夫人才。以一心之好恶。而议论夫政事。或党援是引。而涉夤缘。或举劾失宜。而徇情面。亦有庄言正论。似忠诚。而言与行违。徒工欺饰。我　　皇上聪明天亶。烛照无遗。又岂能稍有蒙惑。特恐浸润之谋。萋菲之行。实有难于察者。伏望　　皇上听言观行。鉴空衡平。嘉猷嘉谋。则见诸实事。假忠假信。则黜之当前。　　干纲独断。而权不下移。则良言日萃。而匪言无自入矣。稽古圣贤学问。莫切于修身。正心诚意。皆修身之事也。经云。自天子以至于庶人。壹是皆以修身为本。圣人垂训之意深矣。夫以凡民不过一身一家。犹以修身为要。若夫天子之身。上则宗庙社稷所倚赖。下则中外臣民所托命。承先裕后。关系非轻。故尤以修身为本图焉。历观今古听政之勤。我　朝为最矣。批答章牍。接见臣工。凡政务之大小巨细。皆上　　宸衷。洎乎祀典朝仪。礼节繁重。无不躬亲将事。是天下任事之劳。未有过于　　皇上者。而天下用心之苦。亦未有过于　　皇上者。虽　　天体至健。原可措之裕如。而　　圣躬持劳。允宜时加慎重。伏愿　　皇上起居必适。寒燠必调。以敬身爱身。为修身之道。斯　　圣体益臻康和。而庶政益昭美备。万年有道之长。皆基于是矣。凡此数端。悉为要务。伏乞　　皇上俯加采择。不胜战栗待命之至。

　道光三十年三月十一日奉

上谕左副都御史文瑞奏陈四事朕详加披阅所论剀切真挚深协朕怀并录进乾隆元年左都御史孙嘉淦三习一弊疏其论为君之道洵属切直精深堪为听言临政之助台端为言路表率文瑞首进谠言朕虚怀纳受谅九卿科道断不缄默畏葸负朕谆切求言之意也钦此

　　勤求治理疏道光三十年　　　
罗惇衍

奏为勤求治理。贵得要图。请　　皇上法　　　祖训以端本善俗事。臣窃惟古帝王立纲陈纪。根源祇在一心。检摄此心。莫先于居敬穷理。居敬穷理。莫先于勤省察。勤省察。莫先于观览载籍。　　皇上邸典学。无间寒暑。凡经书之蕴。以古今懿行嘉言。皆资记诵。逮乎　　亲政以来。每日进呈　　　实录。默识勤求。于　　　列圣危微精一之传。洵若合符节矣。但师法　　　祖训。固宜总汇而兼赅。亦贵旁通而博采。臣恭读　　　圣祖仁皇帝御纂性理精义。并　　　亲制序文。有曰。朕自冲龄至今六十年来未尝少辍经书唐虞三代以来圣贤相传授受言性而已宋儒始有性理之名使人知尽性之学不外循理也故敦好典籍于理道之言尤所加意临日久玩味愈深体之身心验之政事而确然知其不可易钦此。此书理该词约。内圣外王之功。无不毕备。其总论为学之方。立志之要。由存养省察致知力行。以及人伦性命。皆有程途可按。阶级可循。至于总论治道君道臣道用人田赋学校宗庙礼乐兵政刑罚谏诤等类。尤足以端　　主极而肃官方。惟在　　皇上万几之余。讲习讨论。身体而力行之耳。昔孔子曰。明王有三惧。一曰处尊位而恐不闻其过。二曰得志而恐骄。三曰闻天下之至道而恐不能行。以此知躬行实践。而后至道能体诸身。至道体诸身。而后能本身出治。以之整躬百度。宰制万端。胥与此书相触发。诚如董仲舒所云。为人君者。正心以正朝廷。正朝廷以正百官。正百官以正万民。正万民以正四方者。皆于是乎在矣。然欲兴利而除弊。或患其不能周知。欲察吏而安民。或患其不能尽善。求其明烛无穷。物来毕照。俾僚无所售其欺罔者。则莫如　　　世宗宪皇帝朱批谕旨。此书所载臣工奏折。凡二百二十三人。　恭录　　　批答。使共知所陈之得失。非惟　　　神机莫测。明见万里。为自古圣君之所无。即累牍连编。悉经　　　丹毫甲乙。二帝三王以后。亦未闻如是之勤政也。今日灾异频仍。盗贼窃发。民生日窘。吏治日隳。必　　圣主大振干纲。然后可臻上理。敬祈　　皇上于揆几度务之暇。并将此书日阅一二事。凡督抚所奏。有能深谋远虑。措置得宜者。固蒙　　褎答。若不实不尽。及饰诈怀私者。亦一一为之　　指示周详。庶大吏皆知所警戒。各思振刷精神。力除积习。则所以饬官常而维邦本者。实系于此焉。抑臣尤有进者。昔宋臣司马光论人君修心之要有三。曰仁曰明曰武。仁者非妪煦姑息之谓。兴教化。修政治。养百姓。利万物。此人君之仁也。明者。非烦苛伺察之谓。知道谊。识安危。别贤愚。辨是非。此人君之明也。武者。非强亢暴戾之谓。惟道所在。断之不疑。奸不能惑。佞不能移。此人君之武也。臣细绎其言。以为人君之道。既在于仁明武。则所戒在于不仁不明不武。夫不仁岂必尽由残忍哉。贤不能进。邪不能远。气节渐亏于士类。流祸且及于民生。是即近乎不仁矣。不明岂必尽由昏闇哉。偏听生奸。独任成乱。壅蔽将至于左右。善恶每易于混淆。即邻乎不明矣。不武岂必尽由柔懦哉。嗜欲未清。心志偶懈。政务稍涉于因循。纲维遂形其废弛。是即类乎不武矣。光又论致治之道有三。曰审官。曰信赏。曰必罚。又论养兵国。务精不侈多。其言皆切中治理。为今日之急务。实足与　　　御纂性理精义　　　朱批谕旨二书。互相发明者也。他如　　　御撰资政要览。　　　庭训格言。　　　御定执中成宪。　　　御制日知荟说。　　　御制评鉴阐要诸书。皆本心法治法。而一以贯之。用能方轨六经。垂模万世。伏愿　　皇上本法　　　祖之意以修己。推而至于知人安民。皆得其道。将贤否既判。教养日修。天下有不荡平正直者哉。臣学识拘墟。未知当否。不胜惶悚之至。伏乞　　皇上圣鉴。

　　正本清源疏道光三十年　　　
王庆云

窃惟我　　皇上御极之初。特　　谕臣于用人行政。据实直陈。此达聪明目之盛心也。臣学识谫陋。惧不足以仰承清问。伏念为治必澄其源。而后可以清其流。必正其本。而后可以治其末。所谓本者。在　　皇上精微渊默之一心。而所以涵养此心以握用人行政之原者。学而已矣。臣尝恭读　　　圣祖仁皇帝文集。伏见　　　御制干清宫读书记。津津乎言学之有得。又见　　　御制宫中日课记。孜孜乎言学之有恒。从古帝王论学。未有如斯二篇之亲切而明者。臣知　　皇上久已服膺而诵习矣。盖学常有所得。而后存诸心者日益高明。措诸事者日益正大。臣伏愿　　皇上逊志时敏。缉熙光明。虽几务至繁。必求学之何以有恒。虽时世异宜。必思学之何以有得。本心法为治法。由知言以知人。正本清源。而所谓人存政举者在是矣。臣管窥蠡测。谨就时务。胪举四条。自知涓流撮壤。无补　　高深。亦庶几千虑一得之献耳。臣不胜悚惶待　　命之至。一曰通言路。　　皇上虚己听言。而臣以纳谏之说进。是赘也。顾臣所喜者言路之宏开。所虑者即在言之竞进。从来言官论事。易致人主之疑。或以激切为沽名。或以指陈为干进。或一言失实。而概目为虚诬。或一事偶泄。而遂指为威福。故始则乐闻。后乃厌听者。往往有之。今　　谕旨令言者虚公详慎。毋偏毋私。臣以为　　皇上以大公至正之心听言。谁敢以偏私之说尝试者。惟在　　圣心推之以诚。使上德下情。常相通而无壅蔽耳。昔唐臣陆贽有言。谏者多。表我之能好。谏者直。示我之能容。此听言不倦之要也。至朝廷好纳谏。而幽隐未尽通者。其故有二。守令知民隐。能言而不得言。科道顾外转。欲言又不敢尽言。其所以转移于内外之间者。在　　皇上有以鼓舞之耳。谨按　国初之制。知县每行取入为御史。后部议以升转太速。罢之。然当时如陆陇其彭鹏郭琇辈。清风亮节。照耀古今。则行取得人之效也。今旧制未能骤复。若于州县引　　见之便。择其清廉练达者。　　特数人。置之言职。庶几吏治之清浊。民情之甘苦。愈得上闻。或亦决壅蔽之一助乎。若夫献可替否。当责大臣。大臣朝夕论思。情亲地近。不待政事阙失而可以匡救于几先。不必文字条陈而可以转移乎主听。言路之通塞。人才之消长。恒必由之。臣未见上有虚怀纳谏之君。下有集思广益之相。而天下犹有未安未治者也。
  </div>
  <div class="pagination">
   <a href="皇朝经世文续编_page28.html">
    上一页
   </a>
   <span>
    ...
   </span>
   <a href="皇朝经世文续编_page24.html">
    24
   </a>
   <a href="皇朝经世文续编_page25.html">
    25
   </a>
   <a href="皇朝经世文续编_page26.html">
    26
   </a>
   <a href="皇朝经世文续编_page27.html">
    27
   </a>
   <a href="皇朝经世文续编_page28.html">
    28
   </a>
   <span class="current-page">
    29
   </span>
   <a href="皇朝经世文续编_page30.html">
    30
   </a>
   <a href="皇朝经世文续编_page31.html">
    31
   </a>
   <a href="皇朝经世文续编_page32.html">
    32
   </a>
   <a href="皇朝经世文续编_page33.html">
    33
   </a>
   <a href="皇朝经世文续编_page34.html">
    34
   </a>
   <span>
    ...
   </span>
   <a href="皇朝经世文续编_page30.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
