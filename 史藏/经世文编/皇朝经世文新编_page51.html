<!DOCTYPE html>
<html>
<head>
    <meta charset="UTF-8">
    <title>皇朝经世文新编 - 第 51 页/共 101 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇朝经世文新编 - 第 51 页/共 101 页</h1>
    <div class="content">　　论日本商业未必能争英国之利　　　　
英人阙名附

日本货之所以不足贵者工料太低也凡有函询日本西商该国货色情形西商每以不合欧美所用难求销路致复其故在货不耐久价虽廉实不便宜耳譬如日本所造之踏车英法德各国体面之人俱不愿乘之寄去货样鲜有成交者兹请将日本仿制西洋货物择其常用者约言之

日本踏车为铁匠所制大半系用人工不用机器颇类西国旧式车远不及新式之稳便也所有造踏车大厂共计四家每年所出不过五百辆日本新式车每辆售价十一镑十七镑不等英国车价亦不过十二镑至二十镑两相比较价相若而其车之坚固光滑较日本所制者真有霄壤之别矣

日本用棉纱之国其所纺者大半销之于本国惟国中不产棉花皆取诸外洋加之纺纱机器亦购自他国非自栽棉花自造机器不能争印度兰格司夏棉纱之利以印度纱固价廉而兰格司夏纱又货佳也然则日本日后果能自造机器乎曰以细巧机器言之如纺纱机器之类年内决无自造之事即将来此项机器能否争我之利亦不必虑盖日本非新开之国岂尚有莫大之利源至今未尽兴也哉

日本柴薪二十五年前俱取诸树林至今虽间烧煤仍用木柴否则所产之煤其易于开挖者早已取用殆尽日本庙宇王宫及寻常房屋均伐木为之各处树林前数年颇茂盛者今已出木渐少而国中所需木料未见稍减以致造房所用木价顿贵现由美国进口至日本奥立刚松木货色与日本上等木料相等者价转便宜是以美国与日本木料生意运价虽贵来货日多观日本日用起居所需自房屋以至吃饭之箸无一不以木为之即可知木料贵则木器价必涨木器价涨则日用必费而工价昂矣人每以为日本工价较廉而不知其有名无实也以英国工匠一人所作之工可抵日本三人之力尝见纺纱厂所雇女工之多比之英国纱厂奚啻倍蓰日本工价照人数算计固属便宜而房价高衣价贵吃食费于往昔近来工人中颇有困苦难堪者争加工价时有所闻大纱厂罢工之役非其明征耶夫工人欲举止适意非求加工价不可而日本工业所以能取胜于各国者工价较廉也若工价昂则失其取胜之道矣或谓日本有货物数种颇能争利将来出口货价大有过进口货价之势而不知其适相反也但以进出口货多寡比较观之即可概见是西洋货在日本目前不患无销路而日本货来西洋一时难与我争利将来日本工业渐有进境除本国销用外所有盈余届时中国工业若犹未兴日本货之必求销于中国也当可预定至日本商务与各国争利能取胜之说英人似可不必过忧盖仅恃工价廉而无地力以助之欲与各国比赛其能取胜也几希而况日本工价之未必果廉乎

　　德国公司总数考　　　　　　　　　
日人阙名附

现今德国株式会社共三千三百所而比之英国现一万八千所则似少矣然德国内有纸币发行银行土地抵当银行及建筑银行等等诸种银行五百六十二所而英国则仅有二百五十所耳德之金融会社纸币发行银行三百五十九所现在柏林之银行及德国中部银行之支店二十五所又土地抵当银行三十七所建筑银行四十九所招植银行十二所商业银行五所合计五百六十二所其百二十七所为各种保险会社所设其二百五十所为运输交通营业会社所设内属一等铁道及小铁道公司九十八所市内铁道七十二所汽船会社十五所运输交通会社敷设铁道会社架造桥梁会社输送仓库会社共六十五所业镕矿及制盐业会社三百三十所内采取物业一百所采取石灰百七所属制盐业十一所采取加理业四所采取石油业八所内制盐资本额二千百万马采取加理业资本额二千三百万马石油业二千百万马石类工作二十一所石膏及炼石灰制造场九所土器类及炼瓦制造场八十所磁器制造场十三所陶器及暖炉制造场九所玻璃及镜制造场二十四所然近日德国磁器之业极盛大抵皆一人之私有其为股分之磁器制造场祗七所而已孛漏生五所巴里华十三所孛漏生巴里华俱德国地名其资本共一千二百万马云又有大小机器制造场五十所散于各地者其它铁甲制造场及制铁场制钢场一百七十八所造船场十二所时计制造场及精工制造器具八所乐器制造五所电气技艺工作三十七所瓦斯会社七十八所日名煤气灯曰瓦斯给水会社十三所冻会社九所织纺会社二百四十二所制纸会社七十六所印刷书籍及刊行新闻纸七十所内属告白通信会社四所又制皮革十七所蜡布制造二十一所材木工业及衣服制造业三十九所麦酒酿造场四百二十七所此外麦芽出产会社三十二所水酒蒸馏会社十一所化学工业会社染料铅笔油石碱及蜡烛会社百九所米及磨谷会社五十八所制造会社百五十所其余浴病院养育所学校剧博物及公益慈惠事业之动物园旅馆酒店等为合股成者统计三百五十所

　　论整顿埠政　　　　　　　　　　　
日人阙名附

日本立国据有海岛以雄视地球其埠政之举废实最关系国运之消长也比年以来修筑横滨大阪神户埠口之议纷然杂出其中或有已兴工事者或有将兴工事者凡此情形皆所以保全我邦立国于地球之体面又关贸易之进步最不可少至修筑之技艺及方法等则近世当有专门之人出而议论焉唯于修筑埠口既成之后宜设何等方法管理埠口以增多其利益则最宜商酌者也若夫此等议论不明及管理埠口与维持更改之法不得其宜则修筑之效亦何能举苟如此则管理亦必不严船舶往来之秩序亦必不能整齐进出货物亦必不能利便船主及货主之不利不便比诸于未修筑之前亦恐无有差异也现如横滨神户新报屡传其纷争试开列地球大埠所行之政法以资参考焉

伦敦埠口在溯铁莫斯河口五十海里自伦敦府下至涡儿吨之处盖管理铁莫斯河一带之权在铁莫斯保护厅厅有议员三十人即伦敦府会及郡会并各出六人水务省商务省航路标识局等并各出二人在铁莫斯沿岸一带之区会郡会等同出十二人又水路公司出一人船主等同出三人内河小轮船公司等同出二人船渠公司出一人码头公司出一人此等议员同商议以行埠政又发布航行铁莫斯河之命令又修理河底设立浮标海中标识以防触暗礁除去有碍开行之事禁遏遗弃污秽之物监理渔业凡运送猛烈之药物必待其发命令而后行皆系该厅所行之权矣该厅初设于一千八百五十七年至千八百九十四年发法令以增扩其权于是铁莫斯一带之政为该厅所设施伦敦埠设立埠口长亦属铁莫斯保护厅所辖待其指挥而后行埠政也然自埠口至伦敦桥一带两岸之码头船渠等悉属私立公司所管且经纪之法及此船渠与彼船渠之关系皆任其意之所为故埠口长之职不过止监理埠口轮船及除河口所堆积之泥沙等事至总管伦敦埠口则非其权所及故船渠之价税不能画一遗弃污水亦不能严禁修理各渠渐形缓漫又劳工与该公[司](同)之关系每不相亲睦且以股分立公司故股东急于收其利益与船主往往利益相反每多拂意又大船主等每憎忌船渠公司之专横至有欲别设码头以便自己之轮船者现如去夏彼阿公司购得铁莫斯北岸之地数亩其意实在不欲与船渠公司交涉耳

现时伦敦情形如此其船渠之制虽多不便而观其自修筑埠口而来至现时之情形则英人本尚自由其所施设亦多出于此宗旨故当今日欲让移此业于官以施划一之制而律埠口之经纪亦固不可得也虽然苟观现在之情形而不变更其无秩序之情状则船主等之不便不可胜言是船渠公司等自招其不利也故或为说云及今须合数船渠公司为一大公司选一人为总办假之以权以经纪铁莫斯一带船渠所议确否姑置勿论惟英人尚自由重视自己之权利而整理船渠制度则亦知须出于划一之法律由是观之亦可以卜航业家重视船渠之一端矣

安得凹伯埠口之政属该府所管理在埃斯哥海岸有系船长三千八百尺有栈房附属焉并系该府所管有而其管理经纪之法优于伦敦数等盖比利时之政策似谓与其先造船舶而经纪航业不如利用天然所有之地势为各国船舶所辐凑之处即为欧洲大陆货物所进出之关门矣故其埠口之经纪总为国家之业而其所施设实为地球所罕见也虽然所进出于该埠口之船舶必当经由和兰属土是所以为安得凹伯惜也即在埃斯哥河口之跌拉神克亦属和兰自此地至安得凹伯约七十英里今如欲浚渫其河底修理其海岸以大辟舟楫之利便必非与和兰协议不可得也然和兰则有罗都大得毋及亚母斯的儿得毋等之埠头与安得凹伯争势且此等之府本有铁路之便可以招致欧洲诸国货物则安肯縻掷巨修筑自跌拉神克至安得凹伯之江河而学假敌以粮之愚哉比年以来埃斯哥河舟路渐没于土砂和兰政府及其国民视若等间岂偶然哉尝观埃斯哥河之情形现不能进大船即遇五千吨之船舶亦不能二艘并进且其系船之处除皇家特准公司船外殆不能系船于此故船主等往往不到此地而即至罗都大得母盖有由也故进出罗都大得毋等船舶之数将驾于安得凹伯之上乃安得凹伯府民则置之不论举比时国民常商及该埠口之将来宜如何施设乃能维持其繁华而为一好好埠头又或拟增多系船所或变更埠口章程或讲究管理埠口法盖甚忧虑该埠口将来之或有衰运焉

此等之例实诸国所目也余故开列于前欲以示海国民人不可轻视埠口之消长耳今观日本之埠政并参之于目谁不惊其整顿无方哉问其埠口章程则唯有庆应三年所立之箱馆埠口章程及明治二年四月所定之开埠章程耳且此等章程亦不过我地方官与各国领事所合同订立之交际条规故未可目为日本埠口制度也欲于此等章程中觅一有关端口口之法规则惟见有端口内警务署及进出口章程耳然无专管此等之政厅其事一半则水上警务署行之又其一半则村衙小吏任之然则如埠口之制度谓之绝未尝有不亦可乎

政府前数年虽发布海关章程及检疫章程等管理埠口之法虽似稍备然未可谓备也何则海关章程则以抽税于所进出埠头之船舶为标准检疫章程则不过付托内务行政之一部于水上警务署而于总管埠口之制度依然阙如未见有完备之成典也盖虽于实际所行未必全无定制即如陟黜海员须要村衙推举其人有关检疫之事则卫生局与闻焉警捕之事则水上警务厅肩其任关船舶之事则管船局掌之抽税之事则海关任之是由各厅各局共行之耳然未有专一之政厅而能行其政者岂非一大缺憾乎则可谓为阻碍航业大兴之前程者矣

然则宜布何种制度于日本之埠口乎余所欲论者实在此立法之事也盖立法之事必当先致意于时与事而后决定焉今日宜如何修筑其埠口而经纪其埠政现如大阪埠口将执行船渠之制故果采此种之制则栈房及其它凡百附属此制之物亦宜悉由官设焉犹现时横滨海关以码头为国家所管有而收其课税或虽官设码头而借与民人使民人管其收赀之事二者要必居其一也今夫官自任其经纪则经营船渠之法宜先致思如为民业则当先思国家关涉其业果能臻何程度故修筑埠口宜以为国家之业抑以为人民之业此二端之论先定而后行政之论即兴也

夫埠口之经纪或为官业或为民业其利害得失之所系盖未尝不视其国之情形如何也譬如德国则国家自管理铁路之业盖其国情于财务与军事固不可不出于此途也又比利时国以船渠事业为官业盖船渠之整不整足关国家之盛衰也然则如日本者试先思其国之地势及埠口之情形等则宜以为国家之业固无论已日本位置在太平洋之中四面环海须盛兴航业又须讲招致万国之商舶为地球之仓库也苟欲如此则欲兴举埠口事业莫善于视为国家之事业焉如委之于民人则其发达之效决不甚速必不能与航业之发达并兴也

如果为国家所自管之业则国家本不必如股分公司急于见利其租用船渠栈房之赀亦当廉贱方足以招致各国之船舶以增多输进输出之数并可使栈房之业有起色也或云国家事业概从广大故经费亦较民业为稍多虽不似民业以分赢利为主而其船渠之赀犹不能廉贱也然国家本非急于见利故惟保持船渠之美观又善更改其埠口以渐增埠头之繁华助输进输出之利便则忧于民业者万万矣且既归国家管业则无劳工挟众罢工之忧故不至使输进输出之业务停止又管理之法得宜而不与事业相离隔即不致有伦敦埠设保护委员而不能管理全埠之忧也由是观之日本埠口事业适宜由于国家管有其业也昭昭明矣请更论其行政之法可乎埠口行政之目有四焉一曰造筑物之保护及改革二曰船舶进出办法三曰埠口之管理四曰抽税是也

何谓造筑物曰总称埠口船渠码头浮标栈房起重器等及其余一切附属之物也故保持此等对象之倾颓毁废常宜致意于其间一随其便是为切要也各国并不深思于政理而独苦虑于行政不知接物实际之间盖在此也船舶进出须先豫报及其进出之后须复告焉盖豫报之要在豫报知其进口出口等在何时又豫定案针路而示行舟方向之人及泊船之所也埠口管理者即谓水上警务署及卫生事务也即如管束水夫火夫等之骚又如禁在船舶投弃污秽之物于埠口又如防恶水横流于埠口之类是也抽税者即抽进口税及船渠税等是也之四者实举行埠政之要目故今欲制定埠政之法须据此等纲目而参考于欧洲诸国所行之制也至于操其纲要之人则须设知港事一人管理埠口一切之事盖是以埠口所在之地方为其行政之区域设立政厅任以长官长官即之港事是也假之港事以所规定之权使于其权内管理经纪埠口之政是为至要也矣论者每空说地中海岸之繁华移于大西洋大西洋之繁华迁于太平洋故哥偷之繁盛渐东而为新嘉坡之盛自新嘉坡移于香港自香港移于上海今又将迁于横滨也岂知哥伦之埠不修筑则恶得夺哥我儿之殷盛而增添其繁华哉孟买不筑埠而整齐其港湾则恶能集加斯拉得之货物于其地哉香港之压倒澳门斯倭得凹等独占其殷盛者虽由其地形为南方之形胜亦实由人工居多焉则修筑埠口之与殷盛相关实如此昭昭矣

抑论东洋之大势计西伯利亚铁路竣工约在明治三十四年正月亦仅后数年间耳余虽未解军事运送兵丁军器之法如何至于搬运货物与该铁路相关系则知其决非鲜也虽然欧洲之货物未必悉经由该铁路也想美国之麦粉木材棉花及澳洲之诸货物将经由何处通路而进入北部中国及西伯利亚乎虽日本当其交通之要路而中国上海及其它要埠亦不为少则凡可减其縻费与所销时日不多之埠口必更能殷盛也然则我国须及今修筑好埠以便于船舶往来又使其于上下货物之际不至销费时日则其费赀亦必廉贱然后地球之船舶皆以为利便必集而来也然则筑埠为极要之事也亦可知矣
 
　 

卷十一　币制

　　币制论　　　　　　　　　　　　　
日人阙名附

古今东西各国欲更革币制者甚众矣其在金币国则不堪金本位之多弊而更革币制之论兴欲济以金银两本位制其在金银两本位国则为两本位之多损失故欲以金为单行本位而免其厄论者亦分其流派较量二者之利害各不相下顾金银币制之得失利害互有长短杂然混淆不可方物焉纵各国任意更革币制又使论者相辨难讲究至百年亦安能定其美善之归哉抑货币者犹尺度耳非通天下万国一其标准则其用必不得完也及人文进步四方交通日盛一日货币之用至普于环球而其性质亦将渐彰明也然则今日宇内万国币制不可不出于画一之途固无论矣今夫金币国病于金银币国苦于银金银两币国厌两币本非用金用银与合用金银两物之罪也而其病根实在万国币制不一也世局纷纷不察其病所由来徒观一时情形以立是非之论虽千更币制百重论难将何所得哉

日本国以明治四年制定货币条例立金币本位之制又别铸圆银流行各公开埠头及明治十一年发布告第十二号以银币为国中常用之币而日国之法度遂为金银两本位制矣先是明治九年发布告第二十七号定金银币比例率为金一银十六强而金之真价渐有腾贵及明治十七年发布告第十八号兑换银行券条例定为兑换券能交换银币之制度明治十八年更发布告第十四号定政府所发行之纸币将渐渐交换银币考其实际盖又改为行银币本位制矣呜呼维新以来仅三十年而已然三更货币本位岂不频繁乎论者动辄谓我国币制所损者寡而所益者多近年以来金银差异甚远欧洲诸国皆鲜不陷困厄者然我国为银币贱落故得莫大之利以长进贸易之兴盛于其间盖由我为银币国故也近时松方内阁将改币制而为金币本位制议夫币制者国运民命所系内之则为国家之命脉外之则为万国所关系岂容为区区事情而更革之哉昔者法皇非立路伯儿为处理国债故更革币制以苦其民于涂炭于是国民怨望呼法皇曰铸钱奴诗人坛的作地狱诗曰彼应为野死松方内阁欲更革币制岂亦不类于此乎然吾亦非以更革币制为非也虽吾亦实知今所行之币制日间必当更革今宇内强国多为金币本位制虽间有行两本位制国而有将渐变金本位制之风夫与我邦贸易交通之国行金币本位制者十之七矣则更革今日之币制与此等诸国同其法度实为进境之一端也

或曰今日诸国现行金币本位制而不堪其多弊乃相与讲救济之道遂有宜行金银两本位制说然则我日本须存今日之银本位制以为异日行两本位制之地若其不然则今日当断行两本位制而制日后之先矣虽其论非不可行而究不能指示诸国何时同行两本位制是此论动辄与实际差异也要之今日之关系不须区区商量金银币之利害孰在若能统一宇内币制使其归一则天下必无复生纷纭也吾人赞成更革币制之议盖为此耳若夫雷同附和勷助政治家一时之策苟且姑息欲论断此大事岂吾人之事哉

未更革币制之前须先稽查要务其目有四曰宜先设稽查币制委员曰宜开国际交涉曰宜整理公债曰宜稽金银价之差异不定查此四者所以慎重其施设也请申论之曰宜设稽查币制委员固无论已初伊藤为相时尝欲深考币制在明治二十六年以令第百十三号始置稽查币制会招集农工商业家银行家政治家学人并在事官吏等稽查审议开大会七次开委员会四十一次阅时二十二月至明治二十八年七月具报其颠末焉当时咸不知宜更币制之要惟论异日宜行金本位制耳故以为宜更币制者有一人焉以为宜行两本位制者有数人焉忖当时之大势咸以为未可知也迩来既阅廿余月世情有所变迁而其情形宜稽查者亦杂然有所加增于是乃知须设该会之要若其联合之法职掌之权不必蹈袭前例也松方内阁本有好容纳人言之称则似宜谘问农工商会之议并宜速开设稽查币制会夫更改官制虽在小事而犹设稽查政务会况是为绝大关系其轻重大小不较昭然乎苟松方内阁真重视国民志意而不敢苟且以治国务则宜速设此会使委员稽查审议焉曰开交涉于各国亦为急务而其目有二曰交涉东洋诸国也曰交涉欧美诸国也夫日本欲独立金币本位制而东洋诸国不同出此途则虽更改制度恐得利甚小在东洋则日本与中国贸易交通之利害最为关系其它朝鲜南洋印度及海峡殖民地等亦与我国利益相关今若骤更我国币制是暌隔此等诸地而立异制也一旦失我利益所在之地而欲扶殖新制于将来盖亦颇难也故今欲更革币制则宜纠合东洋诸国以结币制同盟庶可使诸国之币制不难与我相同也是虽非容易之事然非为此则日后将不堪其弊况诸国旦夕间亦必可至此境地也则于今日指示奖劝使变迁于至善岂非当然之务乎吾故曰欲更我国币制则须先告东洋诸国宜采用金币本制而与我同其币制之原由是诚币制之一进境也若夫交涉欧美诸国甚易易耳何则币制之当出于画一固彼都人士所夙称其币制同盟之兴盖为此也我进而加订此盟持是以问欧美诸国之欲改币制者亦当谓为然也况异日列国必有此议则我吐露所见实亦不难若夫袖手观望任他人所为必将受制于他国岂我所敢忍为哉曰宜整理公债是为更革币制前之要务何则今若更革币制以为金币本位则金币赀本流进于我国无疑矣而我国公债亦必上外国市场多入外人之手我国公债利息甚重在诸国中未有伦比外赀之入虽似可喜而需纳昂贵利息实不合算是宜于既发之诸公债设整理之法而立节制之道矣将来欲募集公债则宜大减利率以保国家之利是为切要也今试观诸国公债利息如中国现募集公债于中俄银行其利息四分如土耳其及加拿大亦能募集公债其利息三分半则我国岂有出五分重息而求赀本于外人之理哉且夫募集公债重其利息则易于募集而难于清偿况重息之公债多归外人之手则开国家交涉之衅所在必多岂可不慎哉曰稽查金银价之差异变动亦为至要在千八百七十三年伦敦市场金银比例率以金一比银十五零六七及德国采金本位制则比例率变为金一银十六以上明年罗马同盟国除补助币外禁铸银币及千八百七十五年和兰国采金币本位制金价又高腾千八百七十八年罗马同盟国废铸银币明年奥国亦废自由铸银之制于是金银比例率又一变定价为金一银十八以上及千八百八十九年为金一银二十二奇零一及千八百九十年美国发行购银条例复降为金一银十九奇零七六千八百九十三年印度废铸银币美国废购银条例俄国亦禁自由铸银并禁输进银币于是乎比例率又一变为金一银三十四以上迩来虽升降无常约在金一银三十一二之间有此等变异皆国际之关系因而上下其比例率矣故今宇内财务家忧金银比例率有大差异多方挽回冀异日得立救济之策列国协商则金银之差应不如今日也今夫欲定国家大事漫据计数表所列之旧说与外国所尝试者以定所举措甚矣其不慎重也况欲更革币制直采变动无常之时价以定比例之率岂非无谋之极乎比闻政府按今日之时价金一银三十一将定比例率为金一银三十二非倒行逆施而何也何则是直欲使值百九十二三圆之金顿增为值二百圆也使本位币无其真价也是岂币制之本原规则哉苟如此则自今以往我国财务商家等每有金银出入即一喜一忧遂至如千八百七十七年德国上下蒙难困于财务之例亦未可知焉呜呼今日之急在诋斥杜撰架空之论而施设合宜之方夫金银比价之变动本有出于自然者又有由于人为者则宜研究二者之显象考内外之情势以定其比例率矣

此等四事实更革币制必讲究之要旨俗吏庸流不解事体轻重又不知时务缓急徒立架空之妄论谓更革币制为易事亦不思之甚也若不慎重于今日而轻举妄作则我国将蒙所生于金本位制各种之弊而失所生于银本位制各种之利则举国财务紊矣岂不岌岌乎危哉

　　币制论　　　　　　　　　　　　
美人麦见尼附

我国货币制度自千八百六十八年以后绵延至今复见其纷纶矣盖货币一端关财政之隆替道国者亟当留意也彼合众党及主银党等欲以金一银十六比例举行铸造银货之制已不能着实切施其制度之坏固无论矣倘政府坚持此论定使财利社会及产业社会不胜悚惶商贾之震砻听谣啄之缤纷可以窥其涯矣在合众党有识之士恐国家声威自兹失坠民人福祉末由保全故宁背党论纠合同志以抗自铸银币以银块交国家造币局代铸成币局即给还之谓之自铸之议也抑货币者或比较所有物品之价值或计量交换品物之数目或核算外国交易之差等懋迁之际最审慎焉若从主银党之说自铸银币而靳其劳费则委辨无人亦不能自收银币也即一二矿家及银主被其利益而此外之人束手旁观焉耳是美国之造币局反为一二矿家及银主而设也呜呼邪说兴而正论微矣夫自铸银币不能纾劳工行路之难也不能减劳工服勤之役也不能增劳工贱役之价也不能助农家收获之利也不能创设工而代谋生计也不能经营新业而同享乐利也噫庄生所谓使人忧使人悲之道也乌可行哉要之自铸银币之议虽以银定价值之标准然银之价值于别样商务无所补益又不能维持一切诸物之价值也则惟有败坏决裂不可收拾而已况言而不行即行而鲜当其失信于商业社会已多矣昔合众党决议于芝嘉高大会曰现有五十三仙市价不论何人有一元银块诣美国造币局可易铸造银币一元以此银币为法币即国家制法立为货币也故于公私一切之用行使无碍也诚如此说则有银块者可坐拥厚资而收其益自余贫民无毫末之利也何则无银块者欲得货财而无由遂不肯出劳力以换之矣据现时市价一元银块值五十三仙故有银块者得以五十三仙银换一元即百钱也无银块者皆以昔值五十三仙银块为当一元则国家铸造银币故有损而无益矣若行银币使上下失利是国与民均两损也谓自铸银币必有利益吾不信也按我国千八百七十八年以来所铸造银元总计四亿元有余此等银币现为法币故公私一切通用也然将来自铸银币其重量模形国家印记虽与现所行之银币同然其价值则必大异何也盖迩来行使银币者皆国家铸造不许有一毫私利于其间乃能保全银币也其定法制按当时市价收买银块以铸银元国家掌握造币之权相度时宜铸造货币以保持金银币之平衡而不敢私利私益增减铸造额数也然银块市价与银币定明价值国家立法定价值者如圆银为一元即是之差则民有利益而国无亏缺也盖银块市价常贱于银货所定之价值故此中所获利益实非浅鲜国家以铸造货币支还国债有无互通便可风行于境内则其所定价值必无碍也国中既以此等银币为法币使市侩交易流通宜与本位金币价值均同乃不使有银币者兴折阅之叹是从道德中有此义举实由法律上行此义举也盖法制积久有法条者相沿以至于今也足见自铸银币决不能与上所述之银币同一概视也假令同其形式其价值亦难比今存之银币也何者曰若如自由铸造党之说则国家除铸银块为银元外无关于造币之务而铸造利益绝无所得既发币而不任其责奚必经营铸币通行之务乎故维持银币当准人民自铸之例而国家代肩其任迨铸币已成郑重交付之而已既交付之则造币之责亦毕矣是主银论者之大旨终使美国为银本位国而已以银为本位货币之国即如日本是果尔则自铸银币者决不能维持银币之价值也

主银论者虽欲以值五十三仙银为百仙法币而谓能保银币与金币同价乎恐不副所望矣不独于理为然即古今万国之实例亦相同也故自铸银币之终极也势必制币通行之制币即如银币是之价值贱落始足当银块市价耳况市价低昂原无定律一浮一沈不见当形则自由铸币之为害于财政贻祸于商业昭昭明矣如斯政策吾安得不抵排之哉若美国复行金银同一本位制以金银同一本位币也恐不可得矣当金一银十六比例之时美国欲公开造局以金一银十六比例铸造银币奈地球银多纷纷集何谅复行本位之制亦不能久也墨西哥及中国以用此策而失计彼墨西哥公开造币局以金一银十六有半比例行自铸币之制意欲任人自铸金银两币也然求铸金币者颇觉寥寥而国内金币流出海外绝无形影究其实情何异单以银为本位之制乎以银单为本位货之制也故欲强行此制非得列国共行则美国不如仍守金本位之故辙也且夫金币者固地球大商所等视以为本位货币也况贸易中关系我美者多以金币为本位制乎试观千八百九十五年外国贸易以金为本位者十分之八自余亦以金为本互相贸易抑美国一千八百七十八年立法发行银币及代用银币六亿二千四百万元以通行国内其意盖欲使银币与银块价值画一而并用金银货币也美自建国以来八十九年凡所铸银币约九百万元旋于此年设法任使畅行银币亦不碍财政又能与金币保同价值故毅然举行也今国内行银币数致出于金币之上然其所以至此亦屡经试耳美人夏望之法实出此时其法因时价购美国所产银块以铸货币也自千八百九十年至九十三年国家收买银块每月四百五十万翁士一翁士当日本八目二分九厘余以一年合算实五千四百万翁士也是居地球产银总额三分之一也当时自由铸币论者谓国家多收银块定使银块银币同价值也然未数月银块价落殆出论者意料之外故总统苦尔苦伦得劝告朝野两政党遂禁夏望购银币之法由是观之可知自由铸币必不能增银块价值矣前车可鉴岂宜仍蹈覆辙哉余以一千八百九十一年临公开演说会尝论若行自铸银币必当万国订约以束之我共和党未尝诋行使银币也至今亦以为然现美国银币之数比较外国除印度中国外实居他国之上即比英国多五亿元比法国多一亿五千元比德国多四亿元比印度朒三亿二千五百万元比中国朒三亿二千五百万元我共和党佥欲与列国订约若余得撰总统应即切实施行今美行自铸币制列国闻之必传我为复本位制矣恐不利也故当与列国订约为之限制维持现时之货币本位斯为上策意者美国以金一银十六比例行自由铸币之制必不利于用币乎现金币五亿元于贸易市所失已多我共和党不欲排除金货者也我党宗旨伏愿国家立金银两币同价值之誓约使现在银币永与金币均价此实我党千八百七十八年以来之政策前后一揆未尝变易也又欲使美国所行银币及纸币一切与金币同据既往施行之迹将来金银两币可保同价也不然以金一银十六比例行自铸币之制则美势必为银本位之国无待蓍龟矣窃为二三君子不取也

　　银货问答　　　　　　　　　　　　
美人阙名附

美国人士以银货为现时握要之图议论汹汹不可遏抑纽约扑士打报馆窥当路诸公意见设为问答之词撮其要旨译录如左

问主银党论者宗旨所在何如曰银价贱落制钱为之减色谓国家铸造之金银钱因而物价益贱落此盖主银党之人所据以为口实者也现在美国政府废银币而专用金币故行使之银数甚减银之价值贱落物之价值亦由此贱落故主银党持此议以驳主金党也　问铸钱而供给所需用亦有减乎曰不然凡物于此有所需用必赖彼之有所供给制钱亦然　问然则于其事实何如曰以美国实情观之供制钱之日有增加昭昭明矣据千八百六十一年统计美国制钱为四亿四千二百十万二千四百七十七元而在千八百七十二年多至七亿三千八百三十万九千五百四十九元又据大藏省公示本年七月一日所实存之数为十五亿五千百五十八万四千二百八十三元　问制钱增加现情何如曰以本年比千八百六十年已增加二倍四分又比千八百七十二年已增加一倍一厘也　问以何方法能证明之乎曰以每日所现存之人口总数除同日所行使之制钱总数得人与钱之平均数也　问其所得之数若干曰美国通行制钱据千八百六十年七月一日计算人口一名约有十四元六仙在千八百七十二年七月一日则一人约有十八元七十仙而在本年七月一日则一人有二十一元三十五仙之多矣　问美国情形或然然通地球各国恐于制钱有减色也曰决不然盖亦有增加之焉　问其证据如何曰据新产出之金块统计也　问然则新产金额可得闻乎曰凭造币局总理报告以为据盖自千八百七十三年至千八百九十四年地球所产出金块总计实二十五亿二千六百八十三万四千九百元云　问金块新产出额有增乎抑有减乎曰其增加之迅速也可无论矣　问然则其数约若干曰据千八百七十三年统计地球金块产出额九千六百二十万元千八百八十年一亿六百四十三万六千八百元千八百九十年一亿一千八百八十四万九千元虽千八百九十五年统计尚未明确必约一亿九千九百五十万余元也　问由是观之果何所为也曰为地球货币之增加故以每年所增加之金块比前二十三年足见增加两倍以上也　问产金之数现时虽有增加之势恐将来亦有衰减也曰不然如亚美利加澳洲南亚非利加等矿学家肯辍业乎将来产出谅必出于今日之上无疑也　问虽然为以银块不为制钱故于供给每年所增加之金属制钱得无或阻碍乎曰不然　问其理由如何曰据千八百七十三年统计地球上金块产出九千六百二十万元而银块产出八千百八十万元即合计一亿七千八百万元然据千八百九十五年即昨年统计金块产出一亿九千九百五十万元左右矣亦可以见其于供给制钱无阻碍也　问木那咱时产金数出于今日之上碻否曰不然　问然则当时产金之数约若干曰自千八百五十六年至千八百六十年统计地球产金每岁约一亿三千四百八万三千元产银约三千七百六十一万八千元合计一亿七千百七十万一千元比诸客岁千八百九十五年产金额多至二千七百八十万元也　问然则主银党之论谓自停止行使银钱致货币供给渐觉缩乏果何谓也曰是全坐一大谬见试合环球之情形而论又合美国之现情而论可知其说之谬也　问虽然自小麦下至各种农产物其价皆贱落岂非实事乎曰然

问然则其理安在曰无他环球皆以农业为重以增其收获出产既多价自贱落也　问农业畎亩之增加如何曰自千八百七十二年以来至今南北亚美利加及亚细亚增加农业地畎亩盖为前古所未有也　问目下贩卖小麦有相竞之势何故也曰为年开销路于四方多争上于市之故也　问于何国市为最伙乎曰英国哉通地球购买者十之八九必仰谷类之供给于英国市也　问其贩卖额约几许曰据英国所销流者统计其输进小麦而又输出之者实为五千五百二十六万千九百二十四含多尔威多一含多尔威多当日本十三贯六百目比诸前数年见其增加盖亦莫大焉　问何产小麦之多至此也曰由于印度俄国乌桓圭西方等产谷地增转运之便利也　问于北美国亦如斯增加乎曰增加日见其益　问其额约若干曰据千八百七十五年统计美国产小麦地有二千六百三十八万千五百十二遏哥至千八百九十一年则增至三千九百九十一万六千八百九十七遏哥即实增加十之五也而千八百七十五年所产出为二亿九千二百十三万六千不士耶一不士耶当日本一斗八升千八百九十一年产六亿一千一百七十八万不士耶如前千八百九十五年大减农业且有凶荒之叹而犹且产出四亿六千七百十万不士耶矣　问独小麦有增加乎曰余谷类亦有增加焉　问敢请举其例曰在千八百七十一年美国开垦地三千四百九万千百三十七遏哥至千八百九十一年得七千六百二十万四千五百十五遏哥又以前年所产出谷模拟诸千八百七十五年以前实当二倍以上耕作燕麦地及其产额亦二倍于千八百七十一年以来又以千八百九十四年所产棉花比千八百八十七年以前所产出实增加十之五也　问如斯情形则致谷类及棉花落价亦不可免之数乎曰然凡物产之竞售也与衣类器具书籍钢铁轨条小针等类之落价亦同一理也　问然则当此时自由铸造银钱谓民间有银块输之国家由国家为之铸造银币也利于耕作谷类者不亦大乎曰不见其然也　问其理何在曰银钱之数增加而谷价亦觉腾贵凡百物价亦因之腾贵于农夫等不见利益则必望银钱之不增也　问主银党之论亦尝统计实数以定权衡乎曰未见其有所据也　问然则无精确之论又曷能主张其说乎曰苟欲论此事宜援引制钱及产物而统计之斯为可据耳主银论者则不然宗旨之误盖在此也　问然则主张主银党之说者何故不出于此途乎曰彼其意盖恐援据此说即为所驳诘无以自申其议犹值寇兵而资盗粮也　问能有谓以右统计之说为非者乎曰必无怀疑于其间者也虽彼主张主银党之说者亦必深服是说也盖所言统计之法据美国大藏省务农省及统计局所公示之报告并造币局总理之报告及英国商务局报告逐一综核亦足以昭信矣美国本有主金主银二党今当国者主金党也此论亦主金党所撰故袒金而抑银于主银党论议之长处亦不复述及特阅之可以知金银消长之故欧美贸易之情形故译登于报

　　论金银涨落之由　　　　　　　　　
日人高桥氏附

近时美国金币支绌银币低落之原实因该国主金党欲牵制主银党之势力故为是权术以挫抑之也美国将届选举民主之期当日共和合众二党又分为主金主银二党主银党之气焰甚炽几有鼓动舆情之势以人数多寡计之主金党固在下风然主银党中类皆中下等之人名望不甚隆智识不甚饶赀产亦不甚厚时不免有粗陋之徒辞气鄙倍较之主金党以东部诸州为中坚赀财饶多名望知识并高固非可同日论矣主银党以西部诸州为根据其垄断银币全赖该地方银行为接济而该银行等赀财多薄又实仰给于东部诸州之银行东部诸州积金家习知其故意欲抑制主银党之势力使彼等知铸造银币之不得畅行故遂将借给于西部诸银行之本赀锐意收回西部诸银行被其逼索自非收回所借出之赀财几不知所措由是主银党大为所窘别无周转之法且并其所垄断蓄积之银币亦不得不抑价以求销路此银币市所由败坏也且东部地方积金之家知九月间为美国输出农产物之期将来输出之货必超于输进之上故此时姑防止金币之流出不久而出货既多自见金币之流进故不以金币支绌为惧也惟因防止金币流出之故金币利息遂增查最近电音云英美间之汇票行情四元八十五仙二分之一按英美间现划货币之法四元九十仙为自美国现划金币于欧州之数又四元八十四仙二分之一则为欧洲现划金币于美国之数若按今日之汇票行情而论之欧洲金币之权利殆几为所把持矣由此以观即知今日银币低落皆主金党所为冀以抑制主银党而自伸其用金之权也按以上所论虽皆推测之词然颇得其梗概大约银币行情之低落尚未有已时矣

　　银价贱落之由　　　　　　　　　　
日人阙名附

日本将行金币本位制而地球银价之贱落极甚其故何也请尝试论之盖金银价所以见有大差不独银价贱落金价亦实涨贵也何则近时金价所以涨贵之故厥有数端比年俄国频购金蓄藏国库其深意所存旁观未可以骤测或曰俄亦拟更革币制也虽然俄国购金之多决不止如或者所说也现自本年一月以来俄国托德商购金极多现查其所贮藏于国库之数为一亿一千万镑即当我十一万万圆也地球贮金之多当以俄国为第一顾俄国行使纸币即银票不过十万万圆左右而现贮藏如此之多金且其购之尚未有已则其志所在非为拟更革币制而拟准备于战时之用昭昭明如观火矣意者异时俄国与他国从事于干戈戎马之间其所贮藏之金即为支应四方之用源源不断必至如千八百五十年之交大发金矿于趷里咈儿亚及澳洲等时也由是观之近时金价之涨贵俄国购金之多先为其第一因也又奥国亦顷来购金拟以安固其币制之基本所购之金亦极不是亦金价涨贵之第二因也我政府既取中国偿金于伦敦又命正金银行购金于伦敦现自本年一月至五月所购之数为六千万余圆悉送回本国嗣后尚且购金不已盖亦为第三因也凡此三因是即使伦敦金价涨贵也虽然果何以知其事之不差乎日观自南非洲及澳洲地方等输进英京伦敦之金藏在英兰银行者即英国枢要银行也随纳随出不稍暂留即输入日俄奥等诸国试考查此中实情即思过半矣金价涨贵既如此而银价之贱落理有固然非不得已也况又有银价当贱落之三理在焉一曰顷来日本政府不复购银又有将卖所贮藏银之意外商见商机极敏故致银价贱落也二曰印度政府近亦废购银铸币之事又美国有开银矿人等近来各各遽卖银于市虽其意所在未可骤知盖必有所见于商机也往时美国度支大臣来满奚氏因市情不振拟设法挽回屡演说于各地方中有言及币制之事银矿家等乃察金本位制谓必能行于旦夕故遂计及此也三曰顷来中国输进银极有减色亦为银价贱落之一因也要之需金愈多即价涨愈贵而欲银之渐减即亦贱落其价乃至成为金一银三十六之比例盖为古今未曾有之比例差也意者银价将来之情形恐不能复涨贵也

　　中外金银涨落说　　　　　　　　
英人李提摩太附

今夫利之源犹水之源也黄河之水虽发源星宿其流终达于中国今中外商务既通则利源亦如河源倘有阻遏不有受亏者乎况天地储精已日出以予人而物产即因所出之多寡以为价值之低昂此古今不易之理也然又在人力之精营人心之筹算以为富饶之本此中有权衡焉不可不知也如欧洲前四百年全土所产之金止值银五千万两而所有之银一万一千二百万较金多两倍余其时每金一两值银十两迨欧人得亚美利加洲以后三百年内淘挖之金银有四千八百兆较欧洲所有者加三倍印度国又买欧洲金银一千三百六十二兆此利源渐开渐盛之机也今泰西各国矿局在光绪十四年统计一年所入共一百二十一兆又美国矿局统计一年入四十五兆独占三分之一故银价顿减每金一两值银十五两五钱非银多而价落之明效与又加以各国变易新章独操胜算独握利权稍不留心盈亏立见如对敌然非知此知彼不能以相抗也如英国以金为主而银则等诸货物凡夫交易均以金计用银不过十两余则尽以金焉德人以银为主金亦以为货物在十九年前德相俾思麦思欲变法学英人专用金乃尽出其银以售于他国而银价顿落凡专用银者均亏矣中国印度亦均以银为主法国意大利比利时瑞士希腊五国金银并用然皆以金计每金一两合银十五两半一定之价或以金或以银均按数以计之然自德相俾思麦一经变法而此五国者亦受亏矣美国前十二年定新章每月铸银三万余元以交易而银价大落凡专用银之国所亏不知其几千万亿也近来电音云美国又改新章每月由外买银四百五十兆要其银价之必变可知由是观之金银价虽一定而一经变易章程各处即有亏有盈若是其所关岂浅鲜哉中土商贾独惜其囿于近地之识见以为涨落殊不知中外苟未通商则可今既通商彼此交易而乃识见不能及远将见利权倒操中土不益困乎所望富商大贾其务思源流本通于遐迩利权互擅于中西勿拘己见以为盈亏勿囿偏隅以为涨落庶不致自塞其源以坐困也书此以告世之操利权者

　　论金银涨落极有关系　　　　　　
英人李提摩太附

本年六月间本馆曾将金银涨落情形译登报端固预知银价从此日涨深冀有心人早自图维今已果如所言日见增涨其所关系者甚大请得而再论之考元初中统造元宝钞每钞一贯折银一两每钞四贯易赤金一两当银四两洪武十八年令凡折收税粮金每两准米十石银每两准米二石是金一两当银五两也永乐十一年令金每两准米三十石则当银七两五钱矣又令交址召商中盐金一两给盐三十引则当银十两矣至　本朝专以银为币金值愈贵嘉道以前每赤金一两不过值银十四两嗣后十五六两极昂时每金一两竟至二十两矣合三朝计之金银之值何以贵贱悬殊一至于此哉顾说者谓自佛法入中国而佞佛者用赤金以饰佛像又缮写金字藏经天下因此争造金为箔故金耗而价昂又或谓中国赤金外洋采买最甚故金价亦日贵不知此皆谰语也查中国银坑向来禁止开采天下五大洲惟亚美利加金银矿最多亦最讲求开采于四百年前欧罗巴洲人初到彼处通商运金银回本国及分销亚细亚洲等处由此天下金银数大增亚美利加人当日甚有用银制为器具者足见产银之多夫金少而银多故金值日昂银值日贱此自然之理也即以近日产银之数计之光绪四年美国出银三千四百余万两其余各国出银三千八百余万两光绪十五年美国出银五千万两其余各国出银七千六百万两每年均添银一万二千余万两且不特银一种已也即五金之产亦莫不较前多至数倍如茶为中国交易之大宗在当年平常之茶每斤不过值钱四十文递至今日每斤则须二百文矣此外各物无不由此类推故以昔较今物价均约加多五倍可见五金之产亦较前多出五倍也夫利权之操不在于我而在于人古者中国闭关自守天下一家百姓足君孰与不足故主者不尚言利之臣自海禁大开西洋各国联袂来华变四千年未有之局是利权所在彼与我共之彼之利厚而我之利薄矣彼之利盈而我之利绌矣如近来美国每月买银四百五十万两一月间各海口银涨七分之一倘有人于此买银七千万两即赔银一千万两若卖银七千万两即可余银一千万两一进出间即有二千万两之多一国如此合各国之数当更有不可胜计者一月如斯安知将来之不涨月复一月年复一年何堪设想诚以利之所在小之关市面之盛衰大之关　国家之强弱故西洋各国官商一体相辅而行商力所不足者官有以助之官用所不给者商有以贷之且各国均有公家银行官商均有股分以收利权今中国为亚细亚洲大国自通商以后断难拘执成法若不择善而从预为筹划操胜算于几先一旦巨亏耗元气暗伤较之兵戎之祸有过之无不及焉近来粤东虽有自铸银洋之令而其事尚小无裨大局总之银数消长之机所关非浅果何以收我利权富我商民固我邦本是不可不早为变计矣窃愿当轴者起而图之

　　论各国行用金币附表　　　　　　　　　
阙名附

英国商务之盛或谓以改用金币之故普法战后德国见英国用金有效即以法国所偿兵费尽铸金币以步其后尘嗣欧洲各国复效英德二国所为改用金币兹得欧洲各国用金年表特附于后阅之亦可见圜法之变有由来矣今年日本亦将改用金币第用金之国日多一日则用银之国日少一日用银之国日少则银之去路日狭而美国之银矿如河方决如川方溃倘非设一限制之法将何以善其后美国议院前者尝欲思补救之策而卒无成议以致银多而益贱欧洲各国皆不能行用无已即以价贱之银购货于东方用银之国觉贸易往来倍盛于昔以为此中利益可以日富千金讵货积过多无处可售销路转为之大滞溯至一千八百九十年至九十五年此五年中欧洲改用金币者四国印度向时销银最广是时以银价日减银圆即行停铸俄国则鼓铸金卢布无算欧洲各国商务之在东方用银各国者如此美国之银又如河决川溃不可防遏无怪银价之贱日甚一日也使英德各国迄今尚未改用金铸不知天下之财政若何使彼时用金之国无如是之多则不知此日之财政又若何断不至一敝至此盖用金之国继起不止即用银之国受患不已诚有岌岌不能自立之势恐他日者必尽天下用银之国易而用金而后已日本今亦将改用金币其日后之得失未可逆料苟能讲求工作不遗余力使出口货之数溢于进口货之数则庶几有恃无恐否则如目下进口者多出口者少利尽外溢日本安有多金以应付耶如是大有损于日本而无益于银且使东方用银诸国见其亏耗必无敢蹈其覆辙而改用金币者吾知财政终有大乱之一日非急为设法重行整顿重立章程不可救矣

财政报载有欧洲各国行用金币之年表本馆特着为论说以发明之并附录其表于后以资考证
</div>
    <div class="pagination">
<a href="皇朝经世文新编_page50.html">上一页</a><span>...</span><a href="皇朝经世文新编_page46.html">46</a><a href="皇朝经世文新编_page47.html">47</a><a href="皇朝经世文新编_page48.html">48</a><a href="皇朝经世文新编_page49.html">49</a><a href="皇朝经世文新编_page50.html">50</a><span class="current-page">51</span><a href="皇朝经世文新编_page52.html">52</a><a href="皇朝经世文新编_page53.html">53</a><a href="皇朝经世文新编_page54.html">54</a><a href="皇朝经世文新编_page55.html">55</a><a href="皇朝经世文新编_page56.html">56</a><span>...</span><a href="皇朝经世文新编_page52.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
