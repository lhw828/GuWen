<!DOCTYPE html>
<html>
<head>
    <meta charset="UTF-8">
    <title>皇朝经世文统编 - 第 270 页/共 287 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇朝经世文统编 - 第 270 页/共 287 页</h1>
    <div class="content">
　　论地球寒热各带
地球分五带热带一温带二寒带二赤道以南二十三度零至赤道以北二十三度零是为热带赤道以北二十三度零至赤道以北七十度又赤道以南二十三度零至赤道以南七十度此二者俱谓之温带赤道南七十度以外及赤道北七十度以外此二者俱谓之寒带凡同在赤道之北而相距经线一百八十度者昼夜异而寒暑同冬夏同凡同在赤道之南而相距经线一百八十度者亦然彼此同在一经线而一则在赤道之南纬线若干度一则在赤道之北纬线若干度者则昼夜同而寒暑反冬夏反中华之与北美洲昼夜异而寒暑同冬夏同者也中华之与南美洲对足底行昼夜既异而寒暑亦反冬夏又反者也中华之与新金山昼夜同而寒暑反冬夏反者也　赤道左右热气猛烈草木茂盛冰雪不见若二极之处冰雪周年草木不生人物绝迹　人生于热带者皮肤多全黑或浅黑性情懒惰居二温带者皮肤全白或微白性情敏捷灵慧若生于寒带则身矮见识微小以渔猎为生　二温带居热带及二寒带之间乃全地至爽快之处其中生物之有用者比别带尤多兽类则有马牛羊鹿等禽类则有莺鸽鸡等亦有嘉鱼　离赤道第一近者热气至烈出产辣料如姜荳蔻胡椒等亦生凉果如椰子面头果等　离赤道第二近者出香料如肉桂没药乳香等亦有美果如波罗枣子等　离赤道第三近者产棉花甘蔗米粟杏仁枣子诸类及叶草　离赤道第四近者产橙茶橄榄与诸瓜类　离赤道第五近者产无花果桑以及头等至此而人始植葡萄树　离赤道第六近者多平原草泽其人种麦及葡萄树　离赤道第七近者亦生葡萄树产谷甚多　离赤道第八第九近者俱生苹果大麦等　离赤道第十近者栎树榆树甚盛小果之类亦多离赤道第十一近者产麻类　　离赤道第十二近者产粗麦小麦与松杉等树　至寒带则全无高树但有萎丛苔苏而已　至北极处则春分甫到是为朝太阳环绕天边而行由左而前而右而后如螺丝形盘旋而上每二十四点钟约升高四分度之一到夏至则升至极高见太阳离天边二十三度有零于是又如螺丝形盘旋而下每二十四点钟约降低四分度之一到秋分则降至极低见太阳落于天边入而不出矣是为暮此所以昼有半年之久夜亦有半年之久也　至南极处则秋分甫到是为朝太阳亦环绕天边而行由左而前而右而后如螺丝形盘旋而上每二十四点钟约升为四分度之一到冬至则升至极高见太阳离天边二十度有零于是又如螺丝形盘旋而下每二十四点钟约降低四分度之一到春分则降至极低见太阳落于天边入而不出矣是为暮此亦所以昼有半年之久夜有半年之久也

　　论欧亚两洲之热度
亚细亚洲之南极热之时一百十二度北印度极冷之时三十二度亚细亚之俄罗斯极热之时八十至九十度极冷之时在[零]度之下四十至七十度里海附近极热之时一百度极冷之时在[零]度之下二十度新嘉坡热时九十度冷时七十度亚细亚极北地冻深至三十八丈炎夏融化不过三尺天气之冷至此为极此亚细亚洲冷热之大概情形也至于雨泽皆江湖海河之水被日光蒸热腾空凝结而成然地面若无高山则风云过而不留故地面之高山大有关于旱潦如印度国在印度洋之北其地比海面高一百丈至三百丈不等国之北界有一山名希马来亚山高二三千丈每逢南风自印度洋起将云气送至山前云被山阻冷热相激即刻成雨故印度国土地腴而雨泽多五谷丰盈人物富庶山之北即西藏地势比海面高一千五百丈天气最冷南来之风云多被希马来亚山阻隔雨泽最稀惟山沟卑湿之处生机颇可其高处冷而且旱虽有生机养人不多距加拉吉他城东北三百余里之处雨水最多每一年约得雨六百寸里海附近得七寸至八寸咸海附近得五寸至六寸蒙古北界得五寸至六寸俄罗斯东界得十五寸至二十寸俄罗斯西南界得十二寸至十四寸中国北京得三寸广东得七十八寸南洋葛罗巴海岛得七十八寸新嘉坡得一百寸缅甸得二百寸加拉吉他得六十四寸印度滨海之西界得七十五寸至一百寸其山得二百五十寸希马来亚山得二百寸西藏雨水甚稀分寸难知此亚细亚洲得雨之大概情形也　欧罗巴洲之气候凡近大西洋之地皆不甚寒缘大西洋之水较冬日地面暖故欧洲东界距赤道五十三度之冷与欧洲西界距赤道七十三度之冷相等此欧罗巴洲寒暑之大概情形也英国之太帕士地方每一年约得雨一百八十九寸阿尔兰之西得五十寸苏格兰之西得一百零一寸荷兰国之西南得四十二寸荷兰国之西得八十八寸瑞典国之西得三十二寸阿尔兰之东得九寸苏格兰之东得九寸伦敦得四寸瑞典国之京都得十五寸俄罗斯之东南仅得九寸至十五寸阅其全地凡近西海之处雨多近东界雨少如至极东近乌拉岭之处则终年不雨此欧罗巴洲得雨之大概情形也欧洲凡近西海地方西南风多其东南方多北风东风每年冬季大西风六七次前数十年曾有大风吹动人畜并拔树木二十万株者瑞士国之山高八百八十丈积雪不化挪威国之山高二百三十六丈积雪不化此欧罗巴洲风雪之大概情形也

　　原潮汐
海潮消长上应月输考诸古书其说不一抱朴子曰一月之中天再东再西故潮再大再小又夏时日居南宿阴消阳盛故夏潮大冬时日居北宿阴盛阳消故冬潮小春日居东宿故渐起秋日居西宿故渐减也卢肇曰天之行健昼夜复焉日附于天天右旋入海而日随之故因其灼激而退焉退于彼盈于此则潮之往来不足怪也其小大之期则制于月小大不常必有迟速故盈亏之势与月同体日月合朔之际则潮如微绝以其阴趋于阳阳之威不得肆焉乃知日激水而潮生月离日而潮大余道安曰潮之涨退海非增减月之所临水往从之故月临卯酉则水涨乎东西月临子午则潮平乎南北此竭彼盈往来不绝朔望后月行差疾故晦前三日潮势长朔后三日势极大望亦如之月弦之际其行差迟故潮之去来亦合杳不尽盈虚消息一之于月阴阳之所以分也春夏昼潮常大秋冬夜潮常大岁之有春秋犹月之有朔望潮之极涨常在春秋之中其极大常在朔望之后此天地之常数也予谓三说中以余氏为最近理他若山海经以为海出入之度浮图书以为神龙之变化率多荒诞无稽之说不待智者而知其妄矣按沪上潮汛由吴松口入黄浦从前以朔日子午为准明万历间潮决李家洪海内徙二十里遂早数晷大率初一初二以巳亥涨寅申退至初三四日乃迟至子午长卯酉退初五六日丑未长辰戌退初八九日寅申长巳亥退初十十一日卯酉长子午退十二十三十四日辰戌长丑未退十五日又巳亥长寅申退若吴淞口则早三刻自十六日至三十日周而复始与上半月同其消长一定时刻不特渡夫舟子咸知之即城厢居民类皆伺潮至以供汲饮莫不家喻户晓而又有大汛小汛之分初八廿二为真小汛初三十八为真大汛小汛之潮势微而力薄浦江略觉水涨小港之中竟有不至者若逢大汛则拍岸盈堤银波万迭沟渠浍洫无不皆盈而尤以三八两月为最盛冬月名冻潮为最小衡以余氏之说若合符节于此见古人推勘物理之精也其有不能拘以定候者如陡遇大东风则虽值小汛潮亦大至若西风太厉则虽当太汛潮亦较减此由于水力不及风力之劲故势为所阻耳顾亭林尝讥白乐天诗一月周流六十回之句为北人未谙潮候而特揭明杭州之潮每月朔日以子午两时到每日迟三刻余至望日则子潮降为午午潮降为子至晦复然大建则每月五十八回小建五十六回观此而南北洋各海口潮汛往来虽略有迟早大率不离乎朔望子午者近是而北潮先涨南潮后平之理则由北极为水之归宿故水必自南而北焉沪上潮水原系暗涨其始长之际何时何刻殊难测定必待水势增至数尺而后可知他处皆然惟浙江潮独否有所谓潮头者一飞来雷轰雪溅澎腾奔激古今传为伟观予曩客盐官时以时表志候试之不爽毫发然自进尖山子山而抵钱塘犹阅半时许则所谓因乎地势之高下海道之夷险者亦信而有征固不仅南北先后之异而已也相传凡作酱者忌于潮至时搅动搅之酱立溢而味变酸其理殊不可解予则谓升降之气本于大潮之涨退实气主之惟其气系乎阴故不应时而应月譬诸五星次皆有一定度数千载之下可以预得其周天之位何重瀛元气之激荡于六合之中者而讵无定理之可推乎宋姚宽尝于会稽得石碑一论海潮依附阴阳时刻极有理今已不传而各口洋关俱设标杆悬挂大球按时升落以示涨退与警船灯浮同为航海之指南测潮之善法耳居海滨者不可不知也

　　说潮
考咸临安志云浙江潮昼夜再上月十日二十五日最小月三日十七日最大吴越春秋前潮伍子胥后重水文种之说荒诞无稽诸家所论惟姚宽西溪残语徐叔明传高丽录有可载者西溪云旧于会稽得一石碑论海潮极有理疑是燕肃所为其言曰观古今海潮之说多矣葛洪云天河激涌洞真正一经谓地机翕张卢肇以日激水而潮生封演云月周天而潮应僧隐乏谓挺空入汉山涌而涛随窦叔蒙涛志谓析木大梁月行而水大源殊派异无所适从大率元气嘘吸天随气而涨敛溟渤往来潮随天而进退者也日者众阳之母阴生于阳故潮附于日月者太阴之精水为阴属故潮依于月是故随日而应月依阴附阳盈于朔望消于朏魄随于上下弦息于辉朒故潮有大小焉或曰四海潮平来皆有渐惟浙潮则如山岳奋如雷霆解之者曰夹岸有山南曰龛北曰赭谓之海门岸狭势逼涌而为涛然以余观之今浙江之口起有纂有风亭北望嘉兴大山水二百余里故海舶怖于上滩惟泛余姚小江易舟而浮运河达于杭越盖以下有沙滩南北之隔洪波蹙起潮势浊浪椎滞后水益来于是溢于沙滩猛怒顿涌故起而为潮耳非江山浅逼使之然也高丽录云潮汐往来应期不爽为天地之至信山海经以为海鳅出入之度浮屠书以为神龙之变化王充论衡以为水者地之血随气进退率未之尽大抵天包水水承天而一元之气升降于太虚之中地承水力以自持且与元气升降互为抑扬而人不觉方其气升而地沈则海水溢上而为潮及其气降而地浮则海水缩下而为汐十二辰子至巳阳而阳之气又自有升降以运乎昼午至亥为阴而阴之气又自有升降以运于夜一昼一夜阴阳之气再生再降故一日之间潮汐皆再焉然昼夜之晷系乎日升降之数应乎月日临于子则阳气始升月临于午则阴气始升故夜潮之期日皆临子昼潮之期月皆临午焉又日行迟月行速以速应迟每至二十九度过半而月行及之日月之会谓之合朔故月朔之夜潮日亦临子月朔之昼潮日亦临午焉且以昼即天上而言之天体西转日月东行自朔而往月速渐东至子渐迟而潮亦应之以迟于昼故昼潮渐自朔后迭差而入于夜至夜即海下而言之天体东转日月西行自朔而往月速渐西至子渐迟而潮亦应之以迟于夜故夜潮自朔后迭复而入于昼加以时有交变气有盛衰而潮之所至亦因为大小当卯酉之月则阴阳之交也气以交而盛故潮之大也独异于余月当朔望之后则天地之变也气以变而盛故潮之大也独重于余日今海中有鱼兽杀取其皮而干之至潮时则毛皆起此岂非气感而类应之自然欤

　　论火山炸裂事
天下非常之灾大都地震与火山炸裂而已其余水火刀兵之瘟皇疠疫之患其来也渐其发也缓与二者较则直有镒黍之判矣而地震之害往往因炸山所致山而既炸未有不地震者二者又相助为厉也仆生于中国且处乎东南初不知有地震之祸间或偶有震荡动及窗棂器具不过一二杪即止亦未尝见地之大震即以为非常之灾至于火山崩裂则惟耳闻而更无由目见又何怪蚩蚩者以为火山惟西天有之唐僧取经时曾遇红孩儿于此愚者信其言啧啧称异之黠者知其妄斤斤辨论之而抑知其皆不然也夫火山本自有此一种稽之载籍考之舆图地中海太平海诸处以至日本东南各洋到处皆有星罗布几于指不胜屈特未躬亲目击则以为不足凭信也且既有火山则实时有吐火之患有触而即燃者有遇雨而反星星出火者有一山而忽析为数山者有全山而崩裂不见者有海中本无山忽然而涌出一山火势不可向迩者其崩炸之状千变万化笔难罄述然从未闻有如所载松达海汊旁侧之加拉吉打者全岛炸裂尤为非常之灾者也查松达海去新加坡一千二百九十里加拉吉打一岛在松达海之旁侧华人之在彼开设行铺及他处人之居此者甚多今年七月念四五等日新加坡忽闻有大声间作震动山谷闻者不胜惊愕然犹疑为或系何处施放水雷或因何处试演炮位致有致等厉响初不料其为火山炸裂也加拉吉打一岛宛然市镇亦无人知为火山又孰料其郁而忽发竟同于蜃楼海市之尽归泯灭也前有某轮船行于松达海驶至第六皮冬地方则船内之灰纷飞而下转瞬积厚一尺有五寸海中浮石纵横水面其大有至七尺者皆火山焚裂之飞灰煅石也于是船不敢过其地迂道而行据闻吉零金被祸最烈死者计有万人统共死于此灾者计有三万人其拉加吉打一岛既全行沦没化为巨浸而其旁岛尚有出火者十六处有一山名曰松吉者以一而化为五有一山名棚打者地上草木均为火山之灰所牲畜人民皆无从得食其凄惨之状目不忍至于沿途灯塔等物全行毁坏山炸之时海潮亦为腾沸滚而入于内地者至十余里远近故一路灯塔悉为所坏官皆以电音通报其有不及于难者则且为庆幸矣又有孟母尔轮船由新金山启行先至柔佛第一处灯塔夜中犹望见之渐行至松达海汊则以前所有之灯塔茫然不见且并前时所有之岛地市镇人物房屋一概皆归乌有不胜诧异疑为雾蔽而明明清天白日几成大地荒荒又见浮尸漂流蔽海而下断梁折栋拍浮而来殊不能测其所由迨至噶喇巴地方则又见其地人心惶惶咸思遯迹飞灰厚积盈咫草木什物无一不作灰尘大有天地异色山川失形之慨询其故始知加拉吉打全岛之所以不见者炸裂分崩杳无形迹也海中浮尸什物则皆该处遭灾之物也所谓死者统共三万人之信殆犹约略之词窃恐全岛泯灭其所死者当不仅若是呜呼是不亦千古以来所未有之灾也乎水吾知其为灾然必雨泽过多堤岸冲决苟先防之未必叹其鱼也火吾知其为灾然燎原之火必起星星苟早慎之未必招祝融也刀兵疫疠吾知其为灾然盗贼之窃发半由人事之不平疾病之潜生半由人性之不节苟预为防之或不至激而成变病莫能兴今火山之炸则人虽极智亦不能预为防范人虽极勇亦不能急为趋避无端而炸无端而崩无端而沦没不见是岂理之所能测数之所能推哉而死于是役者乃已若是其众呜呼惨已按松达海地属柔佛皆为荷兰属地现闻遭此变后西人拟将有以赈之死者固无能为而生者其苦尤甚故不得不急为援手印度已有人集资施济或者诸人几死而复生则将来可以生聚而复旧此即鄙人所不胜望幸者尔

　　时异由于地转说
年月日之不同则各国有国制之别各教有教例之殊至逐日时刻之不同则各国地处一偏有极南者有极北者有偏西者有偏东者故有时此国正当亭牛彼国适际向晨此国方值夜深彼国已交薄暮其较近诸国亦必有时头时尾之异午初午正之分推究其原则实缘地球绕日而行其见日早者已属向晨其见日迟者尚未天曙其向日处已交薄暮其背日处仍属夜深虽有悬殊不难揣测然地球圆而不平及地球动而绕日两说均自西籍中翻译而得之尝见西籍中考证地球圆而非平及地球动而绕日等事列有证据者凡五因荟萃其说以质博雅君子其一谓如人立于海岸高处以千里镜远窥来船势必先见船桅次见船篷后见船身设使地平而非圆则见必同见不见必同不见今来船先见其高处次见其低处又何疑地之为圆体乎其二自西自东可以直行而前无须回转而仍至原处今使由上海发舟东至日本又东过太平洋至美国之西海口所谓旧金山埠者即由旧金山埠登岸乘轮舟至美国之东海口曰纽约复由纽约乘舟经大西洋而至英国立弗普海口自是而东南至地中海又东至红海又东南至印度洋又东过印度国又东至南洋各岛又东而北返于上海设使地平而非圆则至英国后必须折回西向始归原处何以直东又东而竟得返上海耶此地圆之一证也其三日光照地东西有迟速之别如中国在东英国在西中京于卯正见日英京必于中京未正始见日可知从东至西逐渐低下设使地平而非圆则东西必同时而不复有先后之别矣其四譬如人自北而南见一星正在当头若直南而行则此星转于身后浑如落下又有别星照在当头矣即如北斗自北黑道观之正在当头南行而望之则如转下又南至赤道望之则与地平及越赤道南行则不见矣此非天之转动实因地动而绕日耳其五又如月蚀时无论全蚀半蚀其皆影作圆式盖月蚀者乃地球行在日月之中日光射地影于月中月为地影所掩不复能取日光故见为蚀耳而仍作圆式尤可想见然或谓地上面积高处有崇山峻岭低处有深渊大洋安得谓其为圆不知地之厚重二万四千里有奇地上极高之山距海而不过十五里以十五里之高置之二万四千里厚之上其不足为高也明矣至于海之极深者亦不过十五里以十五里之深洼入二万四千里之中其不足为深也亦明矣今使人制一木球厚二尺四寸而加十五秒之物于球上或刻十五秒之深于球中亦何害其为圆乎夫地体圆而不平则其能动而绕日也可推矣

　　堪舆质疑说
易曰仰以观于天文俯以察于地理天文有推步之法齐七政以敬授民时即后世历书之所由昉也考历书所载二十四山向方宜忌不过仅言其大略备选择家于年家月家日家时家吉凶神煞到山到方到向分别去取以为趋避而于地理阴阳二宅气运之盛衰形势之美恶应于人事之吉凶祸福贫富贵贱寿夭穷通以及时代之修短久暂其作用取证之法皆未之纪及盖地理堪舆一道固别有专书也狐首青囊号称最古赤松黄石具有师承溯管郭之源流探邱杨之秘妙未蔡为一代纯儒犹加讨论廖赖亦名家作手孰不推崇孝子慈孙但尽其妥亲之计岂存乎求福之心自后人以旷达为高谓以亲骸作孤注并贱视堪舆之学等诸杂技之流而不屑一道不幸而有大故勉从俗例一任盲师之扞指置先人遗蜕于水泉砂砾之中虫蚁木根凶生日后而漫不计虑与狐狸食之蝇蚋咕啮其何以异吾不知其言念及此其颡有泚否也观其流泉相其阴阳大而建都立郡小而卜宅营葬厚民生而利民用前帝后王均所不废上古穴居而野处后世圣人易之以宫室上栋下宇以庇风雨取诸大壮古之葬者厚衣之薪葬之中野不封不树丧期一尢数后世圣人易之以棺椁取诸大过养生送死之道关系生民不綦重乎而在尚西法者观之未有不嗤为迂者惟有此一家之书自有此一家之学得传者不肯明笔之书书传而缺不传遂致众喙争鸣莫衷一是虽至诀不出文字外苟不得师传即智过千夫读破万卷未易窥其窍要仆以先茔未妥明师难求有道当前亦恐失之交臂不得不究心青鸟以作求道之师资第古今言地之书种类繁多莫能遍览取其脍炙人口者穷加研索中间不能无疑于心因设为十八问愿就政于当世有道之士开我愚蒙实所深幸也顾可疑不止此数姑略举其大端如左一问河图洛书于地理如何安放二问龙分两片阴阳取阴一片是何龙阳一片是何龙三问上中下三元何为大运何为小运四问北斗七星去打是所打何五问三合联珠莫相放是何三合六问颠颠倒二十四山有珠宝顺逆行二十四山有火坑何为珠宝何为火坑七问山上龙神不下水水里龙神不上山何为山上龙神何为水里龙神八问先看金龙动不动如何谓之金龙动九问江东一卦江西一卦南北八神共一卦何以为元空妙义十问平洋龙作法与山龙异同若何十一问天星宿度新法岁差与旧法不同何以运于峦头十二问天有三垣谓之垣局垣外列宿谓之小座如何取譬穴场十三问砂法有合局破局水法亦有合局破局如何辨别十四问八卦每卦三爻每爻管运年数阳爻管几年阴爻管几年十五问三元紫白固是正法而三元之外又以何者为精义十六问九星有从翻卦山者有从紫白出者究以何者为正义十七问地无催官砂不发科甲赖公催官如何用法十八问生旺龙能变死煞龙死煞龙能变生旺龙其变法何如他如赖布衣之披砂拣金即来龙坐穴立向以求卦得数而定其穴之浅深其福其如操券又顾陵冈所集丛珠金秘搜禽捕兽按节候之交临以合夫卦例取奇吉禄马贵人谓此法出于奇门想精于奇遁之学者必能解此是皆更上一层之诣也仆固愿学焉而理极精微义多元奥末由解悟窃维一元太极二气蟠旋阴长则阳消阴消则阳长形有定而气无定真阳之气即生气也能乘生气实维智者爰撮论其大概而为堪舆质疑说


　
卷九十九　格物部五　医学

　　谈医
昔者神农氏悯民生之有疾病也而未知所药石之乃尝百草察其寒温平热之性辨其君臣使佐之义作为方书以疗民疾传至黄帝与其臣歧伯互相问荅成素问一书又命俞跗雷公究脉息彭咸桐君处方饵医道日精后世切脉处方权舆于此也然历观古医学家言皆究病之源论治之法所谓医者理也理者意也药者瀹也瀹者养也故古之良医但察之于四然二反医之药之并无所谓成法而亦无所谓专科自明王肯堂着六科准绳而科之名以始原其初意不过略分门类初未尝以何科分授何人后世医学日衰不能融会贯通一若择一而从欲以端门名家自许于是有大方有外科有女科有幼科有眼科有喉科有疯科有针科名目繁多互相炫耀寔则非古法也名医如张巢朱喻辈立说著书繁偁博引或得或失三折肱者自能洞知顾立方用药亦已非古法所有如仲景之伤寒一百一十三方金匮一百四十三方后世医家察病所在遵而用之虽亦时有所效然如唐代之许月宗医术甚神或问其何不著书则曰医者意也在人思虑脉候幽微苦其难别意之所解口莫能宣虚设经方岂加于旧故不能著述又吕氏春秋之言曰病万变药亦万变病变而药不变向之寿民今为殇子矣由此观之治病者不在但师成法所当自出心裁昔者吴门叶天士尝以一桐叶疗产妇之厄沈鲁珍以辱骂激一女子怒使患闷痘得即发出而病遂霍然神妙之思令人莫测其事载于诸家医案及小说等书固寔有可稽并非以子虚乌有之谈动人听闻彼仅胶泥古方而参酌于白虎青龙二神降气诸汤者未免执一不通莫由运其神而明之之术也虽然此犹医中之上品若近世之业医者则更仅仅以此为糊口计所观者不过汤头诀所读者不过本草从新但能解皮毛即思悬长房之壶以售其技问以王安道赵嗣真赵养葵诸名流皆张目直视不知何等样人宜乎如灵枢汤液诸经从未一日浏览不识其中所纪者系何语所载者又何事也即偶有病者延之治疾温凉杂进攻补兼投胡乱开方不管死活幸而命不该绝则诩诩然自鸣得意曰某某之病则固服余某药而痊者也其或误于庸手因此致命则亦惟有此推彼诿究不能寔指其被毙之由谁肯能如泰西之法刳肠而论者嗟乎医道如此无怪人以不服药为中医不肯以己身轻为尝试也夫自周礼医师之职废而医学于是乎不端而为医者乃至于比比皆是者何也国无端职则优劣无从而考人得自托于医以谋其衣食于是人之视医也甚轻列诸方技自好之士竟至耻与同俦而医道遂日益不振泰西之为医者必先入医学院肄业学之有成试之于国果其优也由国家给予文凭然后得行其道于世否则即尝学习夫医而不得文凭如中国疡医之类为众医所不齿而亦为众人所不信令我　国家无考察医学之官而周官之遗意乃得之于泰西前者和国国家创设医会专讲解疫之法设立体察瘟疫流行新报局由和国驻华公使照会摠署传谕中国医士及在华西医考察瘟疫原委以及预防之法随时函寄局中即可荟萃成编以供医士采辑之用而各国生民亦得藉此以免浩是诚法良意美之举也我中国医士大都人自为学无有人起而考核之者得此以相与研摩未始非相长之道何必以中西医药不同而谓不能一贯未可强同也抑余更有说者医疫既可设会凡无论何项病症均可令会中人考究其病之源流与夫医治之应用何法则中国虽无掌医之官而各出其言以相印证是亦医学中之一助彼一知半解仅习汤头歌诀本草从新者皆无从置喙而不敢以性命为儿戏岂不可谓之仁术乎哉当世君子其亦以予言为有当否

　　论医
邪说害道自古有之而支离琐碎诞妄浮夸为医道之害者未有甚于今日也轩歧之道可谓沦胥极矣偶有客访谈及此事客曰何也古昔则姑置焉及飨庭氏讲素灵四方生徒猬集蚁附医道大阐次至元之间并河氏出焉寔始揭长沙之书而后山胁香川吉益之徒陆续继兴互作其说以诱后进尔来世不乏人而近世又有唱西洋说者译彼土所航阙儿武思我儿德儿等书为解体新书内科选要及公私布律ㄔ屈羽戈郎突其徒致剖刑尸以校核之他本草经络家有述有解为之羽翼医道之盛古所不闻也而何为有此言耶予曰呜呼子之所为盛者乃予之所悲也今世医道分派为家曰古方曰后世曰西洋曰汉兰折衷同于己者好之异于己者恶之互相诋讥炭不容遂惑乱病家横折人命使有识之士不堪愤惋焉夫病者生民之所不免汉土先王立医职以济之周礼所载是也及战国秦汉之际有和缓扁仓递相传授以攻其术至汉末有张仲景以名世之才诠择遗经论述法方今伤寒杂病是也故皇甫谧序甲乙针经曰伊尹以元圣之才撰用神农本草以为汤液张仲景论广汤液为十数卷用之多汉相接谧言必有所据矣吴澄王履之言先获吾心矣其书句语远深有法律之不可犯焉机变运用莫所适而非治法矣犹兵家之于孙吴舍此而他求犹舍规矩而作方圆未免乖谬者也予尝谓医之为术要在于文字之外以文载之出于不得已故务简其言而寓微意于字句之间欲使读者留心于活手段是以其文辞深远如诗之比易之象句外有义字外有意或详于此则于彼或互文以见义或混同数症而治法举一端或有方而症简或有论而无方或举而症自非推文寻法从症照例不能会深意所寓也而注家屑屑焉务逞一己之见要之门外揣摩不哜其胾故其说非五行配则武断臆见不免牵凑自谓能得古义及施之于治病竟不见其于是疑信参半胸次愦然遂染指于西洋异说而亦苦其言之泛漫无统纪徒举其悠缪无据之言鼓惑世人是当今之一大害不可不禁遏也余谓医事之要须察证以知病推药以考方疾病生于天药物生于地对症施药治之者人也人与万物皆生天地之间故消息存亡无一不由其鼓铸焉古昔圣人弥纶天地之道以立医道而养万民之病今幸方法之不亡虽千秋之后可据此知天地之体通古人之意而后施之于今日是以其观察病症亦必尽心目之力而后可能也考究方药亦必观成败之而后可得也至于其活泼妙机则得之于手而应之于心惟可意会而不可笔传而言述也乃其所教学在闻望问切求之于载籍而亦不必拘拘乎载籍上载籍犹规矩绳墨而已活人手段则宜变通无穷安得以一定之法应无穷之变乎世医之言曰对症处方者仲景有明文又曰见证末也不若据腹候为得其本也信洋说者谓莫如缘内景以探病因斥之者谓疾病万变不可测不如多集治择良方也其言人人不同各有所主就而叩问之一无确据要皆饮河之鼠耳曰然则法方不足用乎曰否非法方则不能得道学者惟当以法方为主习熟之久得机应变自合古人之途辙是故所主既立则不可不旁取诸书以为讲习之资也请言其一二

夫九灵素问者阐造化之蕴审府藏之理探索病源推究虚寔真圣人神智之所寓也但历世之久屡经后诠次故其文有诘屈者有平正者似典谟似国策又或似淮南要其词气不降东汉明训格言不堪搂数焉本草虽不详其所肇亦未必成于圣手古者三百六十品应周天之数推药性审功能一草一木莫不奏效汉有方士之说梁有诠次之学唐宋有品物之辨降及金源五行之配六气之剂冗滥极矣然而自识者观之则孰为纯良孰为蹐驳犹明镜分妍媸权衡称轻重其它如肘后方千金方及翼方外台秘要方本草别录病源候论皆名医之撰功效甚着可以羽翼经方乃至宋元明清著书之人不啻充栋就其中论之严用和采古今之方裒已试之药度时制宜可谓于变通者张戴人治术出于度外加以攻击非庸手可及惜犹存刘氏余习王好古亦一时之杰兵革之间施治著书排击运气欣慕长沙非有不惑之见必不至于此金元医流当以此老为巨擘王履博览绝识议论剀切多可取者而往往失之于凿戴思恭方论端正恪遵古方不失典型有古名医之风吴有性卓识精诣前人罕比其于治术悉皆出于寔境方舟称吴氏为仲景之功臣殆不诬也但有言涉于过激者是建言家之通獘不足深罪徐洄溪悟绝人靡不通达其疗病往往在满清医流中屹然为名手六书之着最称不刊后世嗜欲日滋疾病日繁则不可不博采诸家兼收良方运用张氏之意以应时变是为善用古法但非具眼之人亦不易辨已矣考　皇朝医籍既亡于兵燹无可据之典则不得不本之汉籍既已本于汉籍则药品亦不得不取之于彼土既已读汉土医籍则亦不得不读经传子史也然而其读之一主于甄明古医经溺辞赋驰空理诸所谓席上腐谈无益于吾道则舍之而已郭子玄曰言非事物则虽高不行今生长于都城之下周旋于高门悬薄之间动辄为草野之医所贱者无他用心之不专也曰子之所谓诊候为先治术为急则闻命矣敢问洋学如何曰洋说所云究理之学者惟是剐剥人身可以知病因能察病因可以施治不知人身者活动之物藏府关焉关节通焉水谷输焉血气运焉疾之生也发见于诊候参之于四诊可以知病之所在焉今就死体披腹吹髓理络抉窍特不过知其形状如此焉耳越人曰疾应见于大表可见依外候以知内变是吾道先务也若洋说弃证论因此犹弃阶升屋弃航渡江其难矣哉长沙之书曰心下有水气曰胸上有寒曰胃中有邪气此非言因耶然其言因也必兼证若论因而疏证候非长沙之意也曰然则洋说无足取者乎曰然西洋之为学以穷理为名然所穷之理皆器数之末耳是故如舟车器械莫不精巧至人身之理则支离怪诞不可究诘用之于外治则犹之可也施之于内治则我不知其何如也何则我东方与西洋隔绝赋固异饮食缮身之道亦不同则疾病亦不能无异同焉故本邦之病彼土或无之彼土之病本邦或无之各土疾病既异则药物亦异礼记曰中国戎五方之民皆有性也不可推移乃随其性而施治则事半而功倍苟戾其性则无益而有害且天之生物有方土之病则其地必生救之之药石今不测风土不辨体质概施之于本邦之人方凿员柄不中其窍者必有之奈何世之蛊惑于洋说者好奇眩异无有顾虑耶昔者赵括善谈兵而不能成军以不寔践亲试也橐驼之于树佝偻之于蝉蕞小曲技犹成之于练磨之久况读轩歧之书而通天地之体穷人身之理者必征之寔际求之亲练磨岁月始可以言医道也已

　　西医
今夫西医之术亦不一端矣一曰卫生学人当无病之时气体康强精神充足然苟起居不加谨慎二竖即乘之而生是以居处必通风饮食必有节衣服适其中毋使过寒过暖作事必以候毋使过逸过劳晨起则散步郊原以吸清气晚餐则稍饮美酒以畅心神举凡酗酒荒淫忍饥捱冻与夫工作过久闷坐暗屋吸食鸦片饮馔粗粝之类皆医者之所忌谓与夫卫身之道未合宜也二曰全体学人苟不明身体之筋骸络以及脏腑源流不可以言医即不足以治疾故西医必先洞明夫人之全体当夫幼年入医塾即由师导之剖割尸骸一一指陈明若观火俾知脑之若何而有灵明知觉脑气筋之若何而散布全身心之若何而分四房若何而使血如法收放血管之若何而使血回环运动若何而转入回血管使血混入炭气而变青紫色若何由肺将炭气呼出仍变为鲜红色而归心房胃若何将食物转运成麋肺若何有生气呼吸以及脾之藏肝中余血内外肾之分司溺与精大小肠之承胃以消化谷食骨骼之大小若干块若何斗榫若何支拄以及皮毛腠理汗管油管一一心领神会随举一对荅如流遇病始不致有讹误否则如华医之承讹袭谬不思悉心研究惟是求之故纸堆中抑亦傎矣三曰治病学卫生偶不合宜则病即随之而起顾人性不一致即病状有万端是必先于全体了然而后遇病不致茫无头绪华医本以望闻问切四字定病症至近世而学无根柢徒以切辨舌分病之虚寔寒温无怪其影模糊模棱两可也西医则有寒热表以测身热之过度与否有闻症器以听心肺之运动合度与否有击指听声法以探明病之留滞何处有脉表以之浮沈迟数此外更察言观色随事留神故能辨认独真不致如华医之攻补兼施温凉互进虽无望闻问切之事而较之望闻问切益觉详明斯用药乃独能切病矣四曰本草学夫本草不自西医始中国古者神农尝百草以疗民疾迨汉长沙崛起更制为汤制以酌其中后世乃愈阐愈精亦愈推愈广至有明云间李氏着为本草纲目而搜罗遂大备焉西医则以为中国药品虽多然考核未精徒乱人意乃心化学取金石草木之有用者化分化合撷其精华每用一厘半厘即可愈沈痼而起废疾以故制药者亦必入塾研习习成而试列高等领有文凭始可制为丸散膏丹以供医生之用不得漫焉从事以致贻害于人也以上四端乃医家之本分不不明乎此虽医称小道亦必齿冷于西人我中国如欲寿世寿人其盍于加之意乎

　　医通儒术论
医之为言意也以己之意逆人之意也曲礼曰医不三世不服其药孔子述南人之言曰人而无恒不可以作巫医范文正公曰不为良相当为良医慎重乎其言之也董仲舒云通天地人谓之儒吾则曰通天地人方可与言医医也者为病人之司命得其意则病退而回生误其意则病增而致死失之毫厘差以千里故未有不通儒术而能通医术者也儒者读书养气数十年有才无命不能得尺寸之柄登斯民于仁寿于是出其心智才力以从事于医得行其道即不能兼善天下亦可以造福一方医顾可轻言乎哉自庸医杂出而医之道晦医之名轻而不知非也自其浅焉者言之病有病机病原病情病候病脉病证阴阳消长之机五行生之理五运六气厥类甚多脉有浮沈迟[速](数)滑濇虚寔长短洪微紧缓芤弦革牢濡弱散细伏动促结代之分各随才关尺脏腑按之元气之力和而缓邪气之至力强而峻经络则手有太阴少阴厥阴太阳少阳阳明足有太阴少阴厥阴太阳少阳阳明之异此中消息微乎其微苟非融会贯通安能得心应手又有在表在里半表半里六淫七情内伤外感寒因热治热因寒治以寒治寒以热治热阳病治阴阴病治阳正治反治取上取下之分方书传自古人运用在乎一心历代名医类皆通儒故能著书立说以垂不朽王太仆注黄帝素问二十四卷难经二卷为秦越人撰长沙太守张机着金匮要略二十四卷自宋以医家奉为典型与素问难经并重得其一知半解便可起死回生则亦歧黄之正传和扁之嫡嗣矣葛洪着肘后方八卷有方无论不用难得之药亦简要易明之作孙思邈之千金方干焘之外台秘要苏沈良方则沈括所集方书附以东坡之说遂由此得名至韩祇和之伤寒微旨庞安时之伤寒总病论李东垣之外内伤辨惑论兰室秘藏朱丹溪之格致余论局方发挥戴启宗之脉诀刊误殊于脉学有裨王安道之医经溯洄寔能贯澈源流薛氏医案为立斋所撰其治病务求本原虽用古方而出入加减具有至理王肯堂撰证治准绳一百二十卷其方皆于各证之下与杂证体例稍殊史称肯堂好读书尤精于医所著证治准绳该博精详世竞称之所著郁冈斋笔麈论方药者十之三四于此艺用力尤深宜为医家圭臬本草纲目李时珍取神农以后诸家本草荟萃而成搜罗籍贯串百氏于阳阴标本君臣佐使最为详晰其濒湖脉学廓清医学亦颇不小张介宾着景岳全书统论阴阳六气前人得失其持论谓刘守真立诸病皆于火之论丹溪立阳有余阴不足之论后人拘守成法不能审求虚实寒凉攻伐动辄贻害是以力救其偏谓人之生气以阳为主难得而易失既失而难复专以温补为主他如喻嘉言之医门法律张诞先之伤寒舌鉴张飞畴之伤寒兼证晰义徐灵胎之神农本草经兰台轨范伤寒类方医学源流李中梓之雷公炮制药性解张石顽之医通武叔公之济阴纲目叶天士之临证指南要皆熟在人口者非潜心数十年不能探其穴奥窔其胸无点墨浅尝作辍者何能知其万一势必拘古方以治令病执死法以治活人有不草菅人命也哉吾故曰人非通儒不言医彼略知汤头歌诀本草药性居然悬壶设肆者吾不知掺何术以致此也噫

　　古之医学失传论
医学失传乎未尝失传也顾今之学医者皆为泛泛之庸医而无一人得古人之衣钵者何也先哲有云不为良相当为良医噫斯言也其即医学失传之由乎何则良相之学辅翼明主燮理阴阳将以治天下国家无一夫不被其泽此为学问之极功业之隆若医则小道也日治数症月治数人即使门庭如市着手成春而同处一方之内相距数十里恐已有不能及之势况乎顾此失彼病有所不可治者又非真能起死人而肉白骨且医者术虽工道虽行而其为人也职或捐纳并无爵位之尊多年老成又鲜师保之重一介之微呼之立至一束之敬延之即在其人之自视亦不过为衣食之谋身家之计呜乎执是以言医医学亦从可知矣又安在能与良相抗衡哉虽然人之所系莫甚于生死贵如王公尊如贤圣才则经文纬武功则旋乾转坤而一有疾病莫不听命于医生之者医杀之者医夫以一人系天下之重而生杀则悬于医者之手然则遇良医而生之也我固为斯人幸万一遇不良之医而竟杀之也我不独为斯人惜并为天下惜矣医学其可失传乎且吾谓医之不能与良相衡者乃谓医业之不若相业非果以医之不可学而忍令医学之失传至流而为泛泛之庸医杀人如草菅也古名医指不胜屈羲轩歧伯尹咸长桑仓公扁鹊医中上圣莫或俪焉至东汉张仲景先生寔为千古集大成之圣人犹儒宗之于孔子他如华陀孙思邈等人则亦别有师承各操绝技厥后至河间洁古东垣丹汉辈虽皆能遵其遗法而已沦为一偏之学开后世便捷之门医学渐漓医道亦晦至今日不可问矣人自为书家自为说姑不具论其间有欺世之医有惑人之医有墨守成说之医有荒诞不经之医如司天有运气焉以为何气司天则是年民当有何病即当以何法治之如厥阴司天者民必皆生肝病此欺世之医也某药应入某经临症则必援引其说且执书以证之不知药入脏腑无所不到谁能洞见而为之分疆划界乎不明感通之理而肆为无稽之谈卒至药不对症者有之此惑人之医也药之不遽杀人胸中本不甚了了而锢秘师传轻心尝试偶尔幸中自谓其功莫大万一误投之而迁延难愈不知变更者此等墨守成说之医患犹小也最可怪者药瓶则累累也医室则煌煌也人同鹙脱不禁信口雌黄字类涂鸦大率满腔漆黑大言不惭荒诞不经此种医生林列街衢然而功同良相居然悬匾于门焉吾不知其医学究何谓也上古圣人通天地之道究性命之原其于医学也凡经络脏腑气血骨厘然不爽故其治病寔能洞见一垣如内经灵枢等书每重刺法而其所用之药往往自行入山采择绝非今世之药肆可比是以投之辄效迨后秦越人以寸口脉决人疾病而金匮伤寒论各书于脉理方药始详哉言之洵为后人切识病之祖由是而以舌苔辨症之虚实者有之由是而以面色辨症之寒热者有之由是而以目睛辨症之生死者有之由是而以声音辨症之轻重者有之然则古人之于医学何等审慎古人之于医道何等精详若今之业医者皆无聊之甚非尽聪明巧智人也非尽读书强记人也非尽虚怀好问人也非尽精思卓识人也凡此通儒硕彦所毕世不能穷终身不能工之蓺乃以全无道理之人辄诩诩然号于众曰名医也名医之学果如是乎哉噫医学之失传亦从可知矣或曰子知医学之失传而不知医道之通于相道乎风寒暑湿燥火外患也喜怒忧思悲哀惊恐内忧也治外患者以攻胜治内忧者以补胜间有攻中之补补中之攻治天下以全力故大病以大药制之安天下以从容故小病以大药行之所用之药各得其理犹之所施之政各得其道良医能为安见良相之不能为哉然而良相吾知之矣而良医何其少也吾是以思古之医学而终不已于失传之也

　　中西医学浅说
医学一道最关人命安危生死之机决于顷刻古人谓用药如用兵然其不可挽回之势更有重于兵者岂可举病者性命而委于可信不可信者之手乎近日医家精明者固多而操刀学制急于求利者正不知几辈古语云医非三世不服其药又云不可信之医勿以私情荐之使人托以性命信哉斯言中国向视医学为小道待之不重责之亦不甚严苟且从事为例所不禁即有错罪止枷杖且准收赎故若辈坦然为之无所顾忌惟在延请者自慎之耳论者谓古医用药不杀病即杀人今则杀人者为庸医不杀病者亦为时医安收厚聘勉拟一方期于无所变动即为得计此亦眈人命耳夫医家按脉所以测病之由脉与病合则治其表与病不合则攻其里其所以不能识病原者为审不真脉气然脉气之不足据西医曾屡次言之而因委穷源终有端倪可辨诚使息心静气以求合亦未始不可得其大半也今之时医临诊稍有艰险便曰另请高明庸医临诊症虽平常偏好矫同立异不知视诊之法惟在体认真切于难处见长为人所不敢为不可因求名之故故反众人之所为以徼幸于一试也西人尝言泰西医士清贵如　中朝翰院王家尊礼之士民敬信之坐必首屈言必如命医生亦重于自待声价极贵而举动极劳智识极高而体极细设有不能自信无据可执者必请高于我者为之当学习时先识药品次通医理次识人身全体内外然后历观一切疑难怪险刀割针刺诸大症谙练既深听候考验未有品级不准问世有私自行道者治以国法虽偶有一二心气未纯之辈亦不敢冒昧从事故病者终无屈死于其手者窃谓西医之精固不待论惟其治内症多用金石品华人不惟气质不同平日居处饮食服御不能如彼之讲求精细多有不胜药力而欲益反损者故华人而就西医当以酌量轻减为务此在就医者细自留神不能专责之施者也昔有一华人患心悸症留西医院诊视数日后殊不胜药力不惟病势不减且心力日耗告之医生则云此系最贵药品治心疾最为得力但当顺受切勿生疑病者从之终觉不合乃私自减药患仍同前而轻重顿异遂决意不服其人亦颇谙西法知医者无乃留院以待见有同病者亦服此药药至病舒偶一失节便呼喊跳舞种种吵言语则皆妄思功名富贵求逞私欲乃知流异源同正在思议忽忆左传明淫心疾之言乃即出院尽反医生所戒及平日所为专服调补之剂放浪形骸搬去心思病遂顿减渐渐复元厥后同病而死者二人而彼得无恙此则不恃医生而能自治所谓就西医者仍须细自留神也又有一名医诊视二人一伤肠胃一伤肺管病皆不治再四哀求乃留之三日后命家人煎水三镬上置蒸笼架棕榻于其上縳伤肠胃者卧而蒸之约半时许始下投以泄泻之品腹痛而下色白如蜡油告之曰此系多食水果冷结不化填塞肠中非此不能治也其人卧数日愈复治伤肺管者每日饱以肉食半年后时当炎暑呼而告之曰尔病欲愈非余所能强为能从吾言可不死遂命出外绕宅而行勿得停步命家人盛水一筐俟于门侧三后出其不意将水向面泼去其人木立如痴医命扶入药已煎就服之腹痛下无数小虫颜色不一告之曰此因多食臭秽不洁之物淤血停滞积渐而生深入肺管使之不及饱尔以肉食者培本力也出外绕行者张肺叶也热气逼入虫游肺面一经水击肺叶即闭虫不能入随药而堕非此不能治也其人亦卧病半月愈西医之神如此至于治外症则鎗子由肋而入可从背后下键出腰瘤斗大垂二十多年可一割而愈此皆认识得真把持得定以救命为心不存名利之私见故有识有有力不以性命为儿戏而人亦可以性命托之也可慨中国庸医滔滔皆是死者不能复生生者还当惜死有子民之责者可不考其优劣酌其去留以为百姓从违之准乎

　　书中西医学浅说后
今中医之所以不能驾于西医之上者何也泰西医学有院经试官考取之后始准行道良法美意颇与中国上古相仿佛中国自秦废封建此法不讲嗣后尚代不乏人医圣如张仲景大家如华元化孙思邈王叔和刘河间李东垣名家如朱丹溪张子和俞嘉言吴菊通叶天士徐洄溪近时王士雄等无不出神入化著书立说有功于世而近日沪上之业医悬牌者统计不下百数十人其中博学精明者固多而略识汤药率尔操觚者亦复不少大抵面绰互相标榜即为时医所拟方剂十有九同无论湿热风温伏暑伏寒阴亏痰疹每以大豆卷为君药考神农经豆卷功用甚浅今药肆所售者概用麻黄等药制过其性已改力倍麻黄如果伤寒表症用之尚宜其余禁用苏城近日有某子患肠红时医误认伤寒发疹一味攻表冷汗不止几乎毙命一为元和阳邑尊之媳患产后血症时医大剂发表以致大汗而亡由此观之表剂岂可常用哉查湿热论中称产后血脱孤阳独旺阴无所依即石膏犀角尚可对症世之庸医不明此理误信产后温补之说概用辛热之药于是益其火而戕其阴无不立毙惟叶氏案中此獘绝少足见学有渊源更有一种时医喜用附桂其立方辄曰命门火衰引火归原补火等语夫命门者难经称左为肾右为命门赵养葵张介宾起而非之据称命门在两肾中间李时珍又证之命门男子藏精女子系胞人非此火生气消亡等语而西医所著全体新论并无此穴内肾与胱膀司溺外肾盛精较为可信内经灵枢根结篇中太阳根起于至阴结于命门名曰阴中之阳王太仆注曰命门者目也藏精光照之所可以开合与命门二字音义切合刺禁论中七节之傍中有小屋从之有福逆之有咎下文刺中小星一日死细味经文明指心包络而言所以刺中有害又非命门况附桂性热力猛寔系直中阴经阴症投之有效除此即为禁剂不可浪用近举一事证之本埠老北门内吴家衖有黄姓子宿娼肆淫患滑精之症其戚荐某时医诊视投附桂参一方五帖祗服其半已经鼻血眼花身瘫便闭乃父百计调治迄无效验友人劝其以千金助赈可以愈疾乃父竟有吝色今尚成废在床足为殷鉴其痢疾门中尤不可轻试痢疾即古之滞下内经所谓诸呕吐酸暴注下迫于热仲圣有黄芩芍药汤河间用辛苦寒三法此证初起最宜推荡切忌温塞又举一事证之本年夏间松江蒋姓之子初患下痢有侯姓时医用参补塞致腹胀便闭而亡乃父痛愤交加几乎兴讼再切脉一道西医常称中国脉理难凭不知中国望闻问切在四诊之末经曰能合色脉可以万全要精微论黄帝问切脉何如歧伯对曰脉者血之府也长则气治短则气病数则烦心大则病进上盛则气高下盛则气胀代则气衰细则气少涩则心痛又曰脉有阴阳所为阳者胃脉也阴者真脏也见则败败则必死金匮又曰阳病得阴脉者死阴病得阳者生经文何等详明奈何世人竟云某人六阳脉某人六阴脉立说矫异其寔并无此等独阴独阳怪脉切思医虽小道关系甚大生死之机判于顷刻全在临症病源识真用药得当此为医家第一要义摠之病源精求灵素药味全凭本经方法悉遵金匮伤寒等书可以无遗误矣

　　中西医学源流先后考
中国医学昉自神农而后世医士咸以汉之张仲景为医家经方之祖并推之为医圣固以难经素问等书皆有论无方而有论有方则自张仲景伤寒论始也夫自周秦以来若和缓卢扁代有名医而其书皆不传于后世以故人或疑其伪出即黄帝素问神农本草其书亦难尽信古今伪书考曰汉志有黄帝内经十八卷隋志始有黄帝素问九卷灵枢经九卷当内经十八卷寔附会也故后人于素问系以内经者非是或后人得内经而衍其说为素问亦未可知素问之名人难猝晓窃按汉志阴阳家有黄帝泰素此必取此素字又以与歧伯对问故曰素问也然其言寔多穿凿无论隋志之素问即汉志所载之内外经并依托也他如神农轩辕风后力牧之尽然岂真有其书乎或谓此书有失侯失王之语秦灭六国汉诸侯五国除始有失侯失王者起按其中言黔首又藏气发时曰夜半曰平旦曰日中曰日昳曰下晡不言十二支当是秦人作又有言岁甲子言寅时则又汉后人所作故其中所言有近古之分未可一概论也又考神农本草汉志所无汉平帝诏天下一举知方术本草者本草之名始见于此梁录载神农本草经三卷隋志因之书中又有汉时郡县人名当是东汉人作其后时代日增今并杂为一不可致诘矣陔余丛考曰医家本草历代所增各书本自不同今合而为一非古本也又考唐书方伎传云班固汉书惟载黄帝内外经而无本草至齐七录始有之世谓神农尝药时尚无文字以识相传至桐雷乃载之篇册然所载郡县多汉时地名疑张仲景华陀等窜记其语也是本草原书乃始于后汉至唐初尚有其本援孔子删书断自唐虞之例中国医学寔至汉而大备此仲景医圣之名所由来与泰西风化之开后于中国而医学之精于今称盛自格致化学之功兴凡一名一物必考其义理究其底蕴穷探幽渺辨晰毫芒而于病症之凉热药性之寒温精择详语确有心得其登峰造极有自来也每览泰西各国医书之既译华文者书中往往称引希腊古书为证则泰西医学当昉自希腊可知夫泰西古时不乏精通医理之士其人固难悉数而就译出各书观之其所称引藉资考镜者必西国古时之通于医理者可知也而其中尤以医理著名者则首推希布可拉弟司考希布[可]拉弟司希腊国人生于西历以前四百六十年为西国古时着名医家其书有六十余种传至于今今中国自汉上溯神农约相距三千余年而始有张仲景辈出而昌明其学由是而例之泰西则泰西医学之兴当更在希布可拉弟司三千年之前固可悬揣而知然自耶苏降生以来迄今巳历一千八百九十有三年而希布可拉弟司寔生于西历以前四百六十年其历世不可谓不早所传医书至六十余种之多其著述不可谓不富则泰西医学昌明为之溯本穷源不妨以希布可拉弟司为断则即以希布可拉弟司为汉之仲景可也为西之医圣可也而前乎希布可拉弟司者虽有名医或无专书或有书而不传于后矣而其中精义奥旨要皆该括参互于希布可拉弟司书中而集其成固无庸为之用以旁搜远绍已且考耶稣降生之年实当中国汉哀帝之元寿二年更推而上之四百六十年寔当中国周贞定王之八年而仲景生于献帝之世与希布可拉弟司先后相去约七百年中国医学至汉始焕然大明而泰西于我周贞定王时已有人著书六十余种其医学之兴固未尝大后我中国也此中国医学源流先后之大略可知也夫中西医学虽各不同然道本一贯源同而流异耳以理言之则中为优长以法言之则西为简捷故治内政则西医难为功治外症则中医难为力是各有所失各有所偏也苟能各舍其所短各从其所长集中西之大成庶几医学大明可以媲美隆古与

　　中西医学溯源论
中国之医肇于神农氏尝百草以疗民疾于是作本草三卷世传神农经者是迨轩辕氏兴以理身绪余治天下坐明堂临观八极考建五常谓人之生也负阴而抱阳食味而被色外受寒暑之相荡内有喜怒之交侵夭昏札瘥国家代有乃与天师歧伯及鬼臾区上穷天纪下极地理远取诸物近取诸身更相问难垂法以福万世于是雷公之伦受业而内经作矣历代之未有失坠周之兴也秦和缓述六气具明左史战国时越人扁鹊得其一二演难经西汉仓公传其旧学东汉长沙张仲景出撰遗论作金匮伤寒等书发明内经奥旨理无不该法无不备以前皆有法无方至此始有法有方启万世之法程寔医门之圣钥炎黄以来一人而已厥后皇甫谧刺为甲乙隋杨上善纂为大素时有全元起者始为之训解缺七卷一通迄唐应中太仆王冰得亡卷于师氏于是大加次注三皇遗文烂然可观君民无夭枉之期夷夏有延龄之庆千载之后方知大圣慈惠无穷是书即三坟之一仲景以下终身钻仰无能罄其蕴奥者也嗣后历朝诸大家著书甚富各有发明　本朝医学之盛远胜前明夫医书创自灵素方药着于汉唐仓扁以前禁方每多不传之秘宋元而后著述皆补救之文乃法立理明往哲示员机之妙而执方废法后世鲜淹贯之儒非有明镜以烛其源流万物何以尽归仁寿吾　高宗纯皇帝悯念黎元疾苦天时之寒暑不齐人事之寝兴难节将正医门之旨以昭爱养之方爰发内府藏书集古今典籍　特命和硕和亲王大学士鄂小泰为摠裁率同太医院院使徐斗保右院判王炳御医吴谦等开馆　　御纂医宗金鉴诸科咸备阅数载之劳始得全书告成颁行天下允称医学之大成其余有益之书如周扬俊补着金匮玉涵经金本草三驻吴菊通辨温热张隐庵马元台注解灵枢素问叶天士景岳发挥伤寒来苏集徐灵胎八种薛生白论温热章虚谷医门棒喝陈秀园十六种王士雄温热经纬等书阐明医理有功于世亦非浅鲜无如近时医家所重者惟临诊指南景岳全书赵氏医贯不知指南一书乃叶香岩治病方案没后门人辈辑而成书不若景岳发挥与伤寒全生集先生亲定之为真至于医贯一书赵养葵首辟内经书中独讲太极与命门无益虚文寔与病情无干而治法宗薛长洲用六味八味两方加减统治各病但六味中有熟地萸肉腻滞温濇八味中附桂之辛热岂可常用故徐洄溪诚恐贻误后学作医贯砭惊之再如景岳一书张介宾割裂经文反朱丹溪所为强以阴有余阳不足等文其新方八阵中多温补烧热之品一味扶阳抑阴夫阴血阳为气气有余即是火阴不足则病阴竭则亡故人多留一分津液即多延一分性命譬如灯盏之火油干则火息其理甚明是以医家以仍津保液四字为最要良以热药耗气液耳经云必先岁气毋伐太和又曰一水不胜两火统观内经病机十九条火者五热者四寒者祗有一条耳即以伤寒而论初感是寒传经即化热黄帝问曰人之伤于寒传于热何也歧伯对曰寒盛则热生又曰冬伤于寒春必病温冬月感寒即病者为伤寒不即病入春发者为春温令人一见伤寒不分传经化热祇记寒字乱投豆卷桂枝牛蒡蝉衣等味以致人非浅事可叹也又可哂者有两感伤寒一诊此乃足太阳膀胱经与足少阴肾经同时受病内外相应症本危险故仲景有附子理中汤真武四逆白通等汤诚以寒邪直中阴经非用附子回阳重剂不能挽回可见古人药到病除效如桴鼓后世不能出其范围今如沪上之人患此症医家即指为花柳场中房事所得其为夹阴无疑治法用活鸽一只破腹置麋香于中纳病人脐上鲜血淋漓秽污不堪腥臭扑鼻直入脑门彼以为家传秘诀不知此诀出于何典何所取义呜乎医家有割股之心故与良相并重成法昭然何必舍本求末而先伤物命仁者果如是乎此皆少读经书故不学而无术也方今天时不正春温燥症极多一切攻表香燥发汗之剂不可轻试仆不惮烦琐曾于上年冬月将伤寒新邪与温症伏邪分晰辨明登诸集中诚恐两症误会反治今再摘录内经病机一二以明示之是否有当伏祈高明教之

　　中西医学异同考
可人有言曰不为良相必为良医相臣有理阴阳之责医士有挽回造化之功其虽殊其权则一溯自神农尝百草而医学以兴厥后代有名家探源穷流无微不至尝读史记扁鹊列传曰臣闻上古之时医有俞跗治病不以汤液割皮解肌湔洗肠胃涤五脏炼精易形云云乃知今日西医所长中国自古有之如列子言扁鹊之治鲁公扈赵齐婴也饮以毒酒两人迷死乃剖胸探心互为易置投以神药既悟如初矣抱朴子言张仲景之为医也则尝探胸而纳赤饼矣后汉书言华佗精于方药病结在内针药所不及者先与以酒服麻沸散既醉无所觉因刳破腹背抽割积聚若在肠胃则断截湔洗除去疾秽既而缝合傅以神膏四五日疮愈一月之中平复矣他若太仓公解颅而理脑抱朴子言之徐子才剖跟而得蛤北齐书载之如此之类指不胜屈所可惜者华佗为曹操所杀其书付之一炬至今刳割之法华人不传而西人航海东来乃以医术甚行于时产难几死剖妇腹以出其儿小便石淋刳小腹而去其石以及割瘤去赘截足易木之类一一在人耳目焉皆中国之古法西人颇能用之者也于是中西医学截然不同有谓西胜于中者有谓中胜于西者有谓中长于内西长于外者中人治病惟凭望闻问切而西人则能用听法以知心肺之病用器以测肺之容气多寡用化学之法以分溺中各质而且脑精血管确有把握此西医之长也然而中国医学由者远自歧黄以下至汉唐宋明四千余年著书等不啻充栋习谙乎明堂甲乙玉册元球博通乎三部九候五连六气所以归诸平淡不尚新奇彼西医不然筋则但主乎脑筋不知十二经络之异病则统名为炎症不知有表里上下之殊脉则仅办其至数不明乎结代攸殊脉病相反之理况乎南北殊体中西异宜西人徒执其一定之方以治中原弱质万殊之病无怪其能杀生人而不能起死人也此矜中医之长者也要之平心而论中西医理各有所长以内外言中医长于内西医长于外外科诸病有形可内科之症无形可察也以内科言中医长于伤寒西医长于杂证杂证之病势一定可以一定之方治伤寒之传变无定则必加减温凉攻补进退药亦无定乃可以治也且中医之药多平和西医之药多猛烈则治膏粱之体中医所长而治藜藿之躯乃西医所长何则膏粱之体攻伐难胜必致变端百出藜藿之躯病邪一去精神渐可复元也抑绵久疾中医所长危急暴病西医所长何也久病宜和剂王道不贵乎近功新病当急攻金石可期其速效是中西医理各有所长也凡服西医之药者宜少不宜多可暂不可久毒烈伤肠胃轻浅不急之病多服辄至于暴亡金石多燥烈阴虚内热之人久服必贻夫大患西人食牛羊嗜火酒非中人所可比故大黄黄连彼以为补剂吾以为泻药也中国轻粉吾以为剂彼以为力薄也硫硝等强水吾以为毒药彼则为常用之药也同一蒲公英也彼以为性轻功小吾以为消散乳痈之神药则不同同一苦杏仁也吾以为止欬下气彼以为毒药食之或死则又不同中西医药不可强同者如此至若牛痘之可以免痘金那之可以治疟西法之行于中国者此为最验西医善用利器施毒药以奏速效其长在此其失亦在此故中医之失在于不能治病因循坐误西医之失一有不当即祸不旋踵中西大不外乎此世之求医者其知之

　　论中西医学之不同
自神农尝百草药辨君臣表圣作内经治分寒热实为万道医学之宗迨至卢扁笃生歧黄继起后之习医者渊源相接宗派各分延延至于今日而医道遂盛行于天下兼以华洋互市万国通商西学流传西医至华人之得其授受者又复别户分门一时医学昌明固已寿世而兼寿人良医无殊良相矣独是华人医学与西人不同华人之治病也皆以两手六脉浮沈迟数而分五脏六腑寒热盈虚西人则但以汽筒置病人胸前而听其呼吸之至数自能辨其受病之根源不知者方以为其术既殊则其理亦异矣而不知虚实寒热为辨诊之大宗汗下补攻乃治病之定法不特中西无异抑且今古无殊但华人习医或得自祖传或获从秘授终不外口耳之学摭拾之功否则学儒不成因而涉猎熟读歌诀便挂招牌此不但医理之精微未能领会即脉理之虚实亦未克分明也若西人则学有专营功无泛骛物物皆资考镜事事必本躬亲童而习之壮而行焉复由医院考试而来兼有医生荐书为据故其权甚大其望极尊非若华人医生夫人皆可为之也试观西人之得病而逝也无论人之贵贱罪之有无悉舁赴殓房剖腹相非无故而加以刑也特欲知死者之因何病而毙使后之因症发药者知所适从耳故华人习医非无形图可稽贴说可考但其中突口度数有差之毫厘谬去千里者奚若西人习医一经剖视凡脏腑之部位筋络之度数骸体之轻重骨节之短长与夫受病之源致命之故皆可一目了然无待按图而索哉是故西人之治病也微但有病而知其轻重即无病亦知其将来即如瘵之为疾痼疾也多由房痨之不节以致血气之有亏然患之者必其病既形然后始觉若其病未着则弗克预知即治之者亦必诊其脉然后可知若不诊其脉则无从逆亿也而西人则不然但以其人身体之轻重而其分两之盈虚与其人肢体之短长而量其容气之多寡便可知其疾之有无及其病之增减者人之身体分两各视其身之大小轻重为宜若忽失其常数是即成痨之渐也即如人身之中等者大率身长五尺一寸应得重一百二十磅其胖者可增至一百二十八磅身长五尺二寸应得重一百二十六磅其胖者可增至一百三十五磅推而至身长六尺者应得重一百七十八磅其胖者可增至一百九十磅若于应得之分两日见其减而不见其增是即成痨之渐也又如人身之高五尺至五尺一寸者以肺气量之得一百七十四度即为无病若减而至一百十七度则痨渐成又减至九十九度则痨已深倘减而至八十二度则病更亟矣推而至高五尺一寸至六尺者能容肺气二百六十二度为无病若灭而至百七十六度则痨渐成又减而至百四十九度则痨渐深倘减而至百二十三度则病更亟矣此皆西医中以人身肢体之轻重与容纳肺气之多寡而分病之有无与病之增减者也由此观之则西人虽不切脉而人病症亦确有可凭较之华人之能切翘脉而不能辨证者其相去何若哉自来时症流行西人治之谓宜去秽气远病人以杜传染华人治之谓宜服银散香苏饮以清病源二者俱各有理然为之医者尤须小心谨慎而因病发药焉可耳

　　论中西治疾之法不同
养身失其宜则疾斯作矣夫有疾而求医疗治此中西人所同也顾医之术既不同斯治之法亦迥异华人之以药疗疾者始于黄帝歧伯其着为本草也惟以某药疗某疾尚未有君臣佐使配合适宜迨汉张仲景崛起长沙称为医圣始撰成方论每以数药合煎而进之厥后唐宋医家踵事增华愈推愈广方书日出几于充栋汗牛而病名既迭出不穷斯药剂亦多所增益驯至各树一帜互相诋諆至今日古法渐致失传为之医者祇熟读医宗必读王叔和脉诀雷公药性赋本草备要诸书即诩诩然自命为扁卢复生出而县壶于市上其有稍着名誉号为时医者声价自高非重聘不至平日居移气养移体高视步无异达官贵人然叩以脉之浮沈迟数而不知问以药之攻补寒凉而未悉惟恃十年运气得以坐致万金噫此种医生不特为黄帝歧伯之罪人即置之仲景门墙当亦呼小子鸣鼓而攻迸诸不屑教诲之列者也若西医则不然其习学也必由小学校渐升至中学校洎得入大学校卒业试之而可然后授以凭证使之行道济时当入塾之初医师先授以剖解尸骸之法俾知人之脏腑骨格血气筋骸了然于心如指诸掌而后使其辨别药性析及毫芒必至学业有成始示以诊治之术故常有青年就傅至须髯如犹侪弟子之班者惟欲求其习之精故习之不得不慎也若病者则既延某医即笃信其说从无有今日倩甲施治明日又延乙诊之者诚以医派既同条而共贯虽屡经数医辨难药方终略无所殊更何必徒乱心神以病者为习射之鹄哉乃华人则不知此理每逢小极初必延近处医者切脉开方谓可以省医金免周折也及药之不效则改延有名望曾愈数人者或则同时延二三医令其将药味病情互相商略直至病已危殆诸医皆束手咨嗟于是不惜巨金遍延学有根柢名不虚传之医生治之而已梦应膏肓终苦无能为力吁嗟晚矣悔无及矣仆喜与西医游略涉其中门径见戚友之抱恙者劝之求诊于西医而人每指西医为多用霸功或有畏其以刀针从事者殊不知西医之猛厉诚有之但使用得其宜断不致于偾事华药虽一味王道然以时疫而进参芝朮以虚弱而用芒硝大黄亦安见不有一试无功反以用而致毙命者诚不若西药之切中病源辄见效矣至于刀针一切西医亦万不肯贸焉奏手必俟病者允许或刺或割如法以呈其所能然则病者固何所惴惴于其心而为是迟回畏葸耶乃或又谓中西人之体质有异则疾病亦各不同故以西医而治西人往往动中肯綮若以华人服西药病即不致于加剧亦断难起厥氿仆则以为中西人形貌虽殊脉络则总归一致试观穷苦无聊之辈偶被病魔所扰无力延医必匍匐赴西人所设医院中乞其施诊苟不至于大剧未有不日告痊者使谓穷苦者果能瘳而富贵者恐无效天下有是理乎或更有强作解事者谓中西医术之不同固已然苟能于不同之处合而同之使西医而用中法去其偏倚以剂于平或者病人可释然于心渐渐肯延西医以施其术仆则正言告之曰是必不能华人之为医者纵已读书破万卷然从未有取死尸而剖解详辨者故于脏腑部位终未了然即如肝居右也而必以为居左心偏于左也而必谓之居中思虑智慧出于脑也而必以心为主宰彼墨守旧法不复体精详久之且以误传讹即旧法亦渐归湮没使西医而亦改弦更张必致于西法既难合中法更无可折衷迁就依违安望其能挽痼疾而起残废独不解通商已五十余载华人之喜习新法者大抵皆抑中扬外举本来面目而尽忘之独于医则略不变通寍甘守旧说而药以戕生断不愿用新法而期以奏效岂人之生命果轻于泰西之玩好物具与夫有损无益之吃番菜打弹子坐马车乎是真所谓愚不可及已

　　中西医理优劣论
人生天地之中不能无六气之侵而疾遂生于外感不能免七情之扰而疾遂起于内伤此医道之所由立也岂以中西而异哉但中西之医理则各有不同者尝考中国之医始于神农氏尝药辨性以疗民疾厥后黄帝与歧伯同阐医理而内经难经素问诸书即相继而出其间神圣相传奥妙精微寔有以开天地未传之秘而参造化之功至周特设立医官虽不时时考试亦必加以甄别春秋之时秦有和缓之医颇称灵异迄至战国惟扁鹊为最着史记扁鹊传言扁鹊遇长桑君饮之以药与以禁方书后三十日能见人五脏症结治病祗以诊脉为名若鲁公扈齐赵婴二人互相易心之事见于列子其云毒酒迷死三日探胸换心投以神药等语后人多不敢遽信恐亦非学问所能至也张仲景穿胸纳赤饼见于本传而其所著医书如伤寒等部类皆未见其文或秘而不传欤抑后人多疑而删之与后汉华陀传云疾发于内针药所不能及者先令服麻沸散剖腹背割积聚若在胃则断截湔洗除去积秽既而缝合傅以神膏四五日即愈亦与扁鹊换心事相似人皆以神医目之乃不谓西医入中国竟有饮病人以麻药而割视脏腑去瘤取虫等事是几与古之扁鹊华陀无异矣但所割之症究未能尽皆奏效如西医割症新书所载割取肝瘤八人仅愈四五人之类可见矣然泰西诸国之于医理极其郑重朝廷设有专官所收学生自幼入塾学有专门必历十年之久又必先经考试屡列优等然后给以文凭始可出而行其术及其治病也病诊若何施治若何必刊之于医报彼此传观以增见识近年入中国行道者如上海之颉广州之合信京师之德贞皆户外屦满此西医之尤著者也考西国医学之精近时较胜于昔如合信之西医五种嘉约翰之内科全书以及柯良为所译之全体阐微诸部皆近来所出惜目前中国之医皆以射利糊口为务而不能于古时医书精益求精致使西医日盛而中国医学不能日新月异为可憾也虽然就目前之医而言西固有优于中者中亦有优于西者其间相济相成皆不能偏废焉夫中优于西者三一在治脏腑中医以脏腑配五行以五行相生相为用而五行之中又以一脏配一腑谓之相表里如肝强则土弱土不受补则以补肺者平肝取金木之义也如肝虚则火旺火不受制则以补肾者养肝取水生木之义也又如肺病咳易致大肠泄泻脾病湿困即难胃口如常此表里相连之明证也

且邪之入也必先在一经由表则传里由阳则传阴传至于厥阴为直中里症则病即难治此中医脏肺之火也乃西医则分肠胃为一部肝心脾肾为一部肺为一部肠胃主饮食肝心脾肾主血肺主气而诸脏相连合之处有总血管有小血管有气脉管有微丝血管三部之中肝之总血管与小肠上口相通心之气管与肺相连是三部仍合为一部也而其病则有肝生瘤脾生火肺生脓窠胃生坚皮等证其状皆据割而得而五行生之理则茫然不知彼以生之无凭不若割之可据遂将天地生成之妙用弃而不讲焉此西医不及中医之一端也一在于经络中医之经络分十二脏腑以手太阳足太阳手阳明足阳明等以为妙法如手太阴肺脉起于中焦横出腋下循臂内出手大指历次指而交于手阳明大肠由手阳明大肠脉而交于足阴明胃如是递交至于足厥阴肝则又交于手太阴肺是为一周十二经络之外又有经八脉冲督任带阳维阴维阳蹻阴蹻是也至如某经有病则某经所之经络必现病状而且肺主皮毛脾主肌肉肝主筋肾主骨观其现病之处即知病于何经此中医经络之妙谛也西医则不曰经络而曰脑筋以脑经为周身经络之主脑即中医之督经也譬如手足不仁或口眼歪斜西谓由于脑经不安脑病之症极多如中风中气颠半身不遂失音惊悸怔忡等症皆脑部受病所致凡经络之症并不知分于脏腑而一切皆以脑筋为主焉虽脑筋之中亦极有分别病在何处即何处脑筋有症而究不能知脑部受病之由此西医不及中医之一端也一在于针割中医自古流传内经之书半言针灸以济药之所不及也夫针必揣手穴而穴亦分于脏腑如足阳明之穴即在两足之外边足太阳之穴即在两足之内边余经所之穴以经络阴阳为准亦皆依此法以用针无不中其窍且针时并不疼痛亦不流其所揣者精也虽则割治之法今已失传而古时神医亦不过偶然为之初未闻于病毙之人割而看始得其奥妙也乃西医遇有红肿之处动即以麻药饮之用刀割其毒肉甚至妇女子宫亦用割之法如西医妇科精蕴中颇为明晰在西医本习以为常泰西之地接生则用女医案则用医生试问中医之业何等郑重而乃责令为稳婆为忤作可乎且中国之人以廉耻为重而可以妇女为之割医乎即如脏腑生疮或生瘤生血囊等事膏粱之子弟肯令其剖治乎又未能十治十愈设有变故其何以堪且近日中医用针在虚弱之人方恐以泄气而谓将肚腹剖开能不伤正气乎此西医不及中医之又一端也

而西医之优于中医者亦有三一在于诊法中医向以望闻问切为四诊望者望其气色也闻者闻其言语也问者问其饮食二便也切者诊其脉象虚实也四者之外别无他道乃近日医士不虚心于望闻问三字而妄言脉理作模糊影之谈殊不知人身之气脉到处皆有祗以此处肉薄易诊耳若将五脏六腑分按于两手之中而曰某部有病某部无病皆欺人之语也西医诊脉必视时辰表每咪呢至几次常人之脉约在七十五至八九十之谱过与不及皆非所宜寸口之脉息祗分有力无力或不断或数或疾或急促遇发炎大热症则用寒暑针挟腋下以察其轻重如常人约在九十八度者至百度则有病病之添减率以此针为判若腹内有疼痛之处则必用拍听之法以察其声音用揉擦之法以辨其虚实而且病之由于祖传由于传染一一皆详其形状辨其疑似不若中医之视诊毫无把握而仅于医案中注防变等语即以为小心此中医不及西医之一端也一在于治法中医大致分内外二科内科治病仅以汤药每日一服在精于医理者尚知地有南北之异人有肥瘦之异药有君臣佐使之异症有表里阴阳之异若希图射利者则仅以草草一方遂自谓塞责至于外科则多有不知药性而惟以提毒生肌等散应用即自矜妙技当疮熟之候虽亦奏刀刲下以药线而所言皆揣测不定之语且无论内外科动辄以三四人医一症愈则见功败则委罪将古人治病之苦心率置之不问若西医之治病则必专责之一人富者延医至家贫者则住居医院医士经医此人之病则必时时诊视其服药也每日不止一剂或一点钟服二次每次祇进少许病者有变则药即有增减倘遇当割之症必另有密室无风气可通方敢医治日精于用器如射水射靡啡之水节皆必精良或疮疖痈疽等证必用显微镜照之此中医不及西医之又一端也一在于辨药中医之于药古书亦可谓极详矣自神农本草外如陶宏景陈义恭辈论药辨性之书不可枚举至前明李时珍本草纲目为大全之书其于药之气味治法生产率皆一一发明考究得当所说者以讹传讹书之所言与药铺所购有同名而异物者且近医家不识药者十有八九即外科用药亦多伪称贵品而寔则全不相合与古圣人尝药之义不几大相背谬乎西医则不然西药不及中国之多必经化学家屡试屡方敢疗病现在如鱼肝油牛精粉金鸡纳霜等类中西药房中皆可购辨且化学能取空中养气载入瓶中以为用且能取铜铁磷磺诸物之精以为药物如铜磺养四一药铜为一物磺为一物养气四分为一物化合而为一药也其法见为化学初西药释二书中其形性功用为医士者必先考究所用药剂皆取新鲜真材故分两轻而效速不若中华之药陈朽霉蛭而医者若为不知也此中医不及西医之又一端也

要之极意讲求道何分乎今古殚心探讨学不判乎中西中国之习医业者苟能会其变而袪其拘则运化可推不必执司天以为说死生可决何须借节气以为宗惟精详乎部位因气色以辨阴阳细察乎语言即神气以推虚实舌苔肺象务求寔在之根由饮食起居可究目前之更变然后再参以西学筋络血管能知通达之方内瘼里皮自识发炎之所时邪瘟疫寒暑针端具精微痞闷酸酥射水节亦征灵敏初不必以割为长而不啻割矣西医之理何尝非中医之一助哉更愿泰西之以医著者亦探索乎五行生之本真六气流行之要目则歧黄妙理不难遍及乎地球炎帝精心亦可通行于海澨而后知中圣西圣其理固出于一贯也古人云不为良相愿为良医医虽小道然可以济人利物亦可以造孽贻殃其所系岂浅鲜哉不揣鄙陋将中西医学究其优劣论其得失着之于篇质之世之精于医道者以为何如

　　书中西医学论后
综观前后各论首辟豆卷尤觉不遗余力内称大豆卷本经功用甚为浅近而用表药制过芜拌黄不可轻用又曰四五分之黄人所共畏医亦惧用六七钱之豆卷反作常用之品以致人非浅事可也论之最切至于论切脉则称望闻问切脉在四脉之末能合色脉可以万全脉有阴阳所谓阳脉者内经指胃腕之阳也阴脉者真脏也见则败败则必死世间断无人尽系六阳脉或尽六阴脉世医立说欺世其寔并无独阴独阳之怪脉斥其谬妄辟之更切其论药性如细辛芳香非闭塞之品白芍苦平无酸收之味熟地腻滞不凉失其本性人参长于补虚短于攻疾用违其才则害立见附子性热力猛除直中阴经阴症不可妄施鹿茸常服热毒蕴结将来祸不可言又如大黄之功用独生石膏之泻火最效天生野朮全赖脂液不可炒焦柴胡非少阳经主药麦冬不当去心贝母非治疾之品又如殭蚕感风而殭故能袪风攻毒蚕秉金气若以火炒则金体消败何能奏功此皆不体物理不察物性妄施泡制适足害人等语洵笃论其论温症则称伏邪与新邪两症判若天渊伏邪宜清新邪宜表两症反治虽扁鹊复生亦无能为力再如论两感伤寒有仲圣成法可考何必舍本求末俗用活鸽置麝香纳于病人脐上之非其余如西法治外症神妙无比牛痘之有益无损惜内地未能推广等语此亦仁人之言不易之理可法可嘉回忆同治建元之岁余避暑申江一家并亲戚十余口为时疫所染请医调治只见大豆卷方方不脱亦不在意服之大半均遭汗涌而毙当时付之天命并不咎医嗣后金陵肃清挈眷返里弃儒习医少知斯道因上年法越构兵思觅沪报而不可得信至镇江托亲友觅得旧报一束见惠阅至十月中见有中西医学浅说论一则分门别类条理精详不胜欣幸反复推寻又获数论于是恍然大悟方知上海之大豆卷竟用麻黄等表药制过其性发表与吾乡药肆所用之豆卷不同曩年一家数口非死于病寔死于医之执死法而用豆卷也今观斯论迫念往事能不痛心窃思用药如用兵药性不明举手杀人谬之毫厘差之千里惟愿后之医家将本草内经金匮伤寒等书心研究神而明之然后出以问世否则治病不求于本用药草率无君臣佐使不遵先圣法度任意固执妄立汤药谬称家传所谓以人尝试无不草菅人命呜呼病家托命于医家用药顾可以轻心掉之哉

　　书中西医学并重论后
有沧海客论中国一切仿效西法蒸蒸日上可以颉颃泰西独于西国医道尚未能悉心仿效次第推广宜于各口制造局中设立西医学堂选收聪子弟请西国名医教习简便急救之法设一旦国家有事陆军每营拨派两名水军每船拨派两名从此遇伤者有恃无恐未伤者乐于效命等语此但言临阵时为敌人鎗子刀矛所伤用西国急救之法诚为要务若驻扎时为六气所感治内症之法尚未论及故仆不揣固陋再推广其说夫行军兵勇以营为家久戍在外栉风沐雨幕天席地饮食起居岂能择地而地之湿邪最易感病是以军中之病以湿热交蒸面黄肌瘦四肢无力者为多其余春温夏暑秋燥冬寒以及山瘴厉气时疫藿乱等症更复所在难免且较之居家更易传染回忆同治十三年日本借口生番之役朝命船政大臣沈文肃公经略台澎奏调江阴唐军门所步淮军留办抚番事宜军中皆因水土不服触感瘴气时疫大作朝发暮毙官医束手莫名其故人人寒心军中之官医惟伤外两科为多精明内症者寔罕见按治疫之法本先医所其最善者有温热经纬一书发明条理治之立见功效然欲选官医以利行军非创行考之法不能拔取真材故仆于上年冬月在中西医学辨明药性论中曾经拟及以冀当道采纳至仅以医理而论中西各有专长如华人患一切内病及伤寒六经传变等症常见西医治之无功何也因中西体质不同用药各异也夫西医善用药水其中金石铁质之品镕化居多故治华人不甚相宜虽然此种药水先则尚有助阳固肾之功而常服之则难免水竭肾衰相火上越之祸且一应药味均由医生备置华人不能辨其性道不若华医之开方立案一目了然故治内病而用汤剂华医寔长于西医至论人之五脏六腑究出于脑气一经此经主一身之功用若心房之血出入有准肺中出炭气纳生气心跳与脉时不爽又人患肝气肝叶积血滞行疟疾发时脾经为之长大以及胃液与汁磨消肉食五谷外肾盛精与内肾司溺之不同皆一定不易之理其法用机器急救人之吞生鎗子由入腹可以箝出无虞至于割瘤挖肉截手刖足镶牙装子死腹中医生犹能使出保全产母生命此等神技寔为西医所长尚有西法之最玄妙者莫如传种牛痘法稳功良提浆时绝无危险之虞收痂后能免麻面之嫌惜乎内地未之行耳查沪上有牛痘局创于制造局总办冯竹儒观察成于应敏斋方伯一二年内试种者广孩居多本地人尚疑信参半且或谓种牛痘过复出天花更为危险又谓痘浆刮去日后小儿不能肥胖等语殊不知牛痘种后毒轻者永远不出毒重者不妨多种一二次与孩毫无损苦即或偶有一二复出天花者亦疏而不密十余年来从未见过种牛痘后复出天花而毙命者此乃共见共信之事溯此法未有之先由本地痘师选苗传种法虽尚善究未十全尝见无知乡愚惑于求神问卜轻信术士以为本年痘关不通迟疑不种及至一遇天花大家小户无不传染欲避无门凶多吉少如同治初苏杭采复四方避难者云聚沪上时交夏令秽气熏蒸河水臭浊以致时疫天花大作其时死于疫者十之六七死于痘者百患百死假使当年早行牛痘则数千婴孩未必尽罹此死至今思之恻然故沪上自有牛痘局以来前后保全婴命寔难数计如有人垂念赤子难免痘险能推广于内地设局试种不特保全寔多且省贫人赀财无算此为第一阴功况其法最易传授聪颖子弟不出半月可以尽得其妙而痘浆器具沪上西药房中均可购用痘浆祗购一次日后自收之浆传种更为饱绽或疑法虽至善诚恐无人传授仆思西人皆以利济为怀凡有益于华人之事莫不尽心教导岂独牛痘一门哉仆尤愿各口制造局设立医学堂而后中西并重内外兼习使学者全得其妙尤为当今要务也愚昧之见是否有当幸进而教之

　　医学亟宜讲求说
朝廷开科取士大率以策问文章为拔擢英材之本而于医学无与焉岂以医理精微非浅尝者所能窥其奥耶抑以为偏长末技不必尤而效之也不知医虽小道寔有裨益于苍生而回天地之祥和补造物之缺憾古人云良医与良相同功洵不谬也何则良相论道经邦必以理阴阳为急务丙吉道见死人而不问而特问牛喘人或有讥之者则曰非宰相事惟疾疚时作玉烛不调作相者始任受咎闻其语者佥以为识大体从可知良相之用心救世与良医同然决不能分亿万化身散处于天壤间以扶病起衰则必更有藉于良医也明矣审是则各省医之设立及医学之考究讵容缓哉乃或谓业歧黄术者代不乏人无论大邑通都山巅水湄所在多有似不必多设医延请名医招徒教习抑知衣尚乏真传药饵必致误用姜桂草木之资可以起病亦可以增病苟调剂失当几何不坑陷黔黎每见市井庸医于素问景岳仲景本草医宗金鉴诸书未能深探其蕴惟挟数十板方遂诩诩然开医贴医招以赚取人间财物其不草菅人命者几何哉昔人有句云杀人如草不闻声殆此辈之谓与然阶之厉者须由各省中不设医不考医学耳诚使各省父母官与省内诸绅酌商捐资设立医馆延请名医招徒教习凡父兄有愿出薪水率子侄来学者无不辟门接纳且每岁示期考取凡学业有成者于此道三折肱者给札准其行医如是则数年间医学必日盛于中土矣虽然委任不专不能以图厥始条制不定亦无以善厥终其学馆须由诸水捐资建设其医士须由诸绅荐举其俸金之给发或由上官或由绅士无不可因时制宜至于子弟来学者亦必使其父兄出薪水以杜滥送之獘若此则所费少所益多正非如望年丰而祭田祖者操豚蹄而祝之曰满篝满车令旁观诮其所持狭而所望奢也年来　国家战船民间火船有加无已他日或往诸国懋迁船上必用医生即异时或有战事互相攻击士卒间被疮痍亦必须医生调摄故医学不可不亟讲求于今日也

　　论医术时獘
沪北中外杂处良莠不齐习俗移人贤者不免近闻有时术家悬壶行道者轻名重利较量锱铢竟有病家邀请不计缓急虽极闲暇故延时刻每于午后始至至则草草诊急急拟方作种种忙碌态以养望者又有病家邀请先较诊金不分贫富务盈所欲贫家不能丰具复托词推复告以无暇竟不果来者或于病家邀请时不分远近额定诊号金金苟非如数先具势必迟迟始至至亦勉强从事祗计诊金之轻重不顾病势之缓急者甚则病家邀请时或遇他人附诊必须另具诊金照数增送如贫家不能多具图便搭诊竟以事忙推复匆匆不顾者凡此四端皆足误人虽行道者未必皆染是习然亦耳所热闻大抵相习成风遂致辗转效尤耳因思天下之病误于病家者固多误于医家者亦不少昔徐灵胎先生所著病家论厘定十误专指病家所言其略曰有不问医之高下即延以治病者其误一有以耳为目闻人誉某医即信为真不考其寔者其误二有平日相熟之人务取其便又恐别延他人有情面而其人又叨任不辞希图厚谢古所谓以性命当人情者其误三有远方邪人假偁名医高谈论欺骗愚人遂不及详察信其欺妄者其误四有因至戚密友及势位之人荐引一人情分难勉强请延者其误五有病家戚友偶阅方书自以为医理颇通每见立方妄生议论私改药味无知妄为过则归人善则归己者其误六又有各荐一医互相毁谤遂成党援甚者各立门户如不从己反幸乐祸以期必胜不顾病人之死生者其误七又有病势甫转未收全功病者疑见效太迟忽而谗言蜂起中道变更又换他医反成危笃者其误八又有病变不常朝当附桂暮当苓连更有纯虚之体其症反宜硝黄大寔之人其症反宜参朮病家不知以为怪僻不从其说反信庸医者其误九又有吝惜钱财惟贱是取名医皆自行作主乃恶其不肯从我反不若某某之和易近人柔顺受谢可略如扁鹊所云轻身重财者其误十此外更有用参附则喜用攻剂则惧服参附而死则委之命服攻剂而死则咎在医又或制药不如法煎药不合度服药非其时更或饮食起居寒暖劳逸喜怒思语不节不时皆足致误而尤重在择贤择贤之法若何曰择医家之人品端方心术纯正存心济世行道活人又询其学有根柢术其渊源历考所治果能十全八九而后延请施治更宜虑我之所治非其所长必细听所论切中病情论定然后立方用药始能命中云云蒙谓病家诸误人情之常固宜时时省察而择贤一说尤中肯綮世固有轻身重财之辈孜孜为利百计钻谋偶遇病生身在床褥而心营万方失赋之天真以致病邪深入正气牿亡虽有良方势难疗治又或惜财吝费不敬医师服药求医惟贱是取此则自贻伊戚本无足惜若夫贫家寒士饔尚虞不继药饵恒苦周张为医家者既以济世为心活人为重自当体我师伤横夭之莫救及勤求古训博采众方之心大行其道囊内倘有余蓄尚宜赠以药饵之费何忍计较诊金夫既不较诊金必不犯四端之獘病家即有诸误亦不妨剀切明陈矣嗟乎今之所谓名医者以医为名以利为心无前人之妙技而仅盗前人谋利之法自高声价蛊惑愚人抑何背师训之深耶即或不事射利而匆匆诊脉草草开方相对[须臾](臾须)谬用药方抑知立方如列阵用药如选将即裨偏士卒亦不可紊乱乱则败败则难挽知人命之至重即不敢于须臾之际率用方剂而不得不细心讲求刻意窥测矣至若假冒医名藉端射利本无寔学四诊茫然图利于[须](斯)臾之间害命在俄顷之际惟以巧言迎人意或以假药索重赀势必蹈四端之獘与草菅人命同科矣是何异魂使者耶所愿医家以济世为心活人为重毋蹈诸獘以寔学保全令名而病家又时省诸误毋赍百年之寿命轻授于钩魂使者之手耶蒙向读难经略知医理寔缘杞忧所激势难缄默不言不辞好辩之讥不避多言之责谨抒所见以正有道凡百君子不可不知

　　医学救獘琐言
窃谓医以名胜不以学胜寔因医学渊微习是者不易得其至理患病者亦难分优劣因优劣之不分也惟以求名为急而渐忘其寔学矣仆见沪地名医所治诸病杂证无从辨论而于时证一端尤未深求天有春温夏热秋凉冬寒之殊人有阴阳燥湿强弱老幼之别外邪之病用药一误虽贲育之体成败症而本城时医中竟有常用家传统治伤寒成以为秘诀可应万病又有时邪夹阴两混不明表里异治之情且见大市时方不用豆卷不是时医又每每桂枝附子细辛等同用岂知豆卷乃马元仪治伤寒宜用桂枝汤而加麻杏之证见世人畏忌麻黄而制成此品名为大豆黄卷为温散寒伤营血必用之药至于春温温热乃木火内应之病上海之人发热无不发发疹者皆同误服豆卷而兼温热之药也夫痧疹乃天行疫疠之气症象比户相似每每行于一方数年之间偶一见之岂有上海之人一年四季常有发发疹之症乎内经黄帝问热病于歧伯歧伯对曰热病者伤寒之类也若热病与伤寒无二黄帝亦不必有此问矣寒之与热相去天渊所谓类者明辨六经调和营卫未尝有二理也所宜分别者伤寒乃寒伤营血春温多木火内升夏热有暑浊迷漫秋病有燥气外侵非特四时不同人身体质不同即天地运行之气无一岁之相同目见上海辛巳年遍地春温豆卷桂枝之方盛行于市不出一候无不发而告毙仆谓医者皆有救人之心寔因未得其理不知药误惟有申明绝症症败人无怨言反服其有先见之明声名愈盛矣惨矣今岁少阳厥阴司天在泉木火司权而木火不得发泄应疫瘟之症其故因去冬绝少严寒天地之气冬失其藏失其收藏则春气匮乏无以发泄故自春至于初夏天气寒冷而少温和且一热必雨雨后仍寒寒则晴霁东南风春夏之正气也急则必雨西北风春夏之贼风也见则反晴天地之气春行秋令可以知人身有阴阳不和之病况日天时骤热热病甚于三春再遇豆卷等时方所误惨不胜言矣夫医为仁术君子寄之以行其不忍之心不可不求其至理而至理究出于辨论如景岳之砭丹溪陈氏又砭景岳徐氏砭医贯而批叶案章虚谷作温暑论而寄于吴鞠通斥其立法之疏漏岂诸贤有争名罔利之见存于胸中与寔因医掌生杀之权不得不求其是而明其非也仆年已七旬若因徇私而妄议他人愚不若是至论医术我朝于康乾之年　国运之盛人才之众古罕见是以医道中英贤辈出歧黄之道自此昌明所有黄氏陈氏徐氏章氏诸全书薛氏叶氏吴氏王氏诸论说通商以来更有西医五种人身之经络脏腑绘图立说因西法可以剖视开卷而一目了然且将中法之书●刻集内互相贯通无美不备从此可无医道失传之虞后之学者于此而刻意精求自知仆言之非谬黄氏著书十三种内有易经道德经悬解两种未刊坊间发售医书八种前年增刻灵素难经悬解三种板存都中仆谓舟楫之行于江河也所赖者轮与舵耳能读王氏之书可以司轮机而为舵工矣且得其奥妙而诸书之说不为所混而反为我用临症之时如舟师之详求水道避沙碛礁石而风帆无有不成一代名医但黄氏因世多每方治每病之书误后人入便宜之门无根之学害人寔甚故立方略示端倪而辨症则不厌其烦另作药解以明其义惟初学读之设或得其皮毛食而不化未尝不足误人质之高明自有定评尝读诸报诸论无非忧国忧民而斯言也或亦有益民生谅不因其言之狂谬而没其救獘之苦心与

　　考医说
近日尚论时事者往往欲伸西法而抑中法非意有所偏也寔见夫西法之善有过于中法者即如医生一端乃民间疾病所需为治民事者所当关心者也而中国之医恒不及泰西之精西国之医生皆由国家考取非考取而官给其凭照者则不能行道于通都大邑之间且西医与药房相兼医生能治病即能制药药有效必呈诸官给以赏牌医知病源而即自制药其于病之何经何脏与药性之辛甘苦涩自必两相考究配合成剂故能药到病除医生兼开药房则又可以药资贴补诊资之不足与别行生意同一经营药有灵效购服者多即药房亦有发财之日以故为医生者不啻操其恒业以致恒产心不旁骛术号专门职此之故也若中国之医则不然无论世医儒医及精理方之医皆非由官考取而后行道者也世医则传自先代祖孙父子各以为业江浙之间如常之孟河越之下方桥声名藉甚礼曰医不三世不服其药言业传愈久则艺习愈精然亦有不足恃者祖宗之遗子孙或不能世守而况人之性情有纯驳学问有上下不能一致也耶儒医则无师承读书有得深通其理亦可以为名医至精理方脉者由名医所授幼而学之以为专业者也二者均非世医可比而平情论之儒医为可信以儒医不欲以医行世就其学力之所及兼通而旁骛之然灵枢素问脉经本草诸书具在其必阅而深究之矣若幼而学医师所授读者汤头歌诀经大旨而已本非通人即读诸书不能讲解也师负盛名求方者踵至无暇握管其徒隅坐师讲案数句药味八九品以为简练揣摩如是数年自信知医辞师而去悬招卖术居然又一名医矣尝见方中脉案字句断续不成文理则皆有师授之医也此三等之人未尝无一二精通之士顾其行医之初皆不必考取于官不考取于官而遽行医其有挟术半生不蹈庸医杀人之罪至于药肆则为生意之一业与医生不相闻问药之良不良医生不知也甚有掬药以示医生而不知名者矣其去西医之自行制药者何止倍蓰耶以是而欲医之精诚哉其难也或曰中国之医古未尝不考也迁流以至于今皆由中国世变相循习而不察而古圣人制作之遗意转流传于外域耳试思周礼天官疾医诸职内外科皆备司其职者下大夫上士中士量能授官安有不考其术蓺者天官所载王国之制畿内之民苟有疾病诸医视之推而至于侯国亦有医官秦之和缓其最着也其它以卜筮巫师为例如桑田巫锺巫卜人筮人之名屡见于传可知医亦自有专官矣自封建之制废于暴秦而后侯国官无复置者仅存王朝之制故历代相沿有京师之太医而民间无官设之医也官不设医则行医者不考于官而医道愈纷医术愈坏虽近日官署中犹有医师之偁然皆医生而当差于官衙如狱囚有病则令视之其人大都行医不甚著名者若人言啧啧惟为时医者则不屑应是役也即衙中自官眷以下有疾求治亦必别以重资安舆访时下名手而不遽以官医承乏也窃谓民间疾病往往不知医理出资延医诊脉书方大率奉为神明欲病者下咽霍然即愈此则人情之所同也疾体稍轻无性命之忧者药亦不必大寒大热即饮与不饮无甚差别也若夫时令之沴厉病发即剧性命即在呼吸苟仓卒延治自必以一剂挽回苦寒辛热一或不慎不啻操刀而杀之矣夫时医多矣求名医于时医则甚少病家苟自知医之人或能辨别良楛斟酌服药然病者神昏思乱往往不能自主其妻妾子女望其速愈恨不一饮而尽此际此心有不奉医生为神明者而学术浅疏之士轻于行道又复性情固执识见卑陋岂非以性命为儿戏哉前此海关道沈仲复观察特为考试医生之举今久而不行前之考列前茅者固尚有人行道于上海而年代久远人已渐亡挂招之士愈出愈多今年夏秋之间卒病卒毙者日有所闻固由于时疫之流行亦于医生之无术窃以考试之法当乘今日医生众多医术庞杂之时严加甄别榜示通衢使求医者不至靡所适从而病人不苦于毙是绝大政令也

　　议遍考医家以救生命论
余少习歧黄足迹遍天下所见各处名医未晓三关九侯之妙阴阳变化之仅熟古方数条自谓知医招牌远贴求人吹嘘炫耀声名或以病试药偶中其机道说是非议论人物居然自傲勒索愈多出门则先索谢金一元至四元入门则先求挂号五十至八十轿钱非一千亦少至七百跟班无三钱也要二钱贫富相同亲邻不减偶遇一症便生见利忘义之心甚至以为奇货可居而暗为所害者不可以胜计有谁博极医源谙素问甲乙黄帝针经明堂流注十二经脉三部九候五脏表里七穴本草药对张仲景王叔和阮河南范东阳张苗靳邵等诸部经方妙解阴阳禄命相法及灼五兆周易六壬之奥秘安神定志先发大慈恻隐之心誓愿普济含灵之苦人有厄求救者不问其贫富贵贱长幼妍媸怨亲善反华夷愚智普同一等皆关至戚不瞻前顾后自虑吉凶虽遇昼夜寒暑饥寒疲劳亦心切赴救无作工夫形之态者哉夫医乃至精至微之事而病有内同外异亦有内异外同故五脏六腑之盈虚血营卫之通塞固非耳目之所察必先诊候以审之而寸口关尺有浮弦紧之乱俞穴流注有高下浅深之差肌肤筋骨有厚薄刚柔之异差之毫厘失之千里今以至精至微之事行之于至粗至浅之人道听途说不涉猎书未得其旨趣竟盈而益之虚而损之通而激之塞而壅之寒而冷之热而温之头痛医头痛医是重加其病而望其生吾见其死矣岂不哀乎岂不痛乎仆今为天下苍生计惟有哀告于王公大臣创千古之良规作无涯之功德表奏朝廷饬下各督抚将各省之医生设法考如有明医中之理者给以凭文若假冒知医者则治以庸医杀人之罪此一法也或者各创一规于各处名郡大邑皆设大中小三等医院使各城镇公共议名医若干人而延请博通医经通晓脉理者主持之遇有疑难杂症公拟良方而请名师鉴定则不至以人命为儿戏夫而后任病者之各安天命岂不于心稍安哉仆不敏敢录臆见二则以质诸有道之君子

　　论药性
按中风症虽危急究非不治之症祇宜疏风散邪不当孟浪峻补假使贫人患此无力医治未必遽殒耳再如大黄乃药中之将军近时方剂中所见甚鲜考本草大黄气味苦寒无毒主下淤血血闭寒热破症瘕积聚留饮宿食荡涤肠胃安和五脏有推陈致新之功是以三承气汤全仗此药如果伤寒传至阳明胃燥结大便闭塞邪无去路非此不下寔为拨乱反正之圣药辽史称耶律楚材伐夏诸将争取金帛惟楚材祗取大黄后军中患疫得此疗治兀大将军伯颜平宋师返姑苏收取大黄甚多后过两淮北来大兵犯疫又藉此药救治所以军中称大黄为起死神丹目下泰西通商各洋行贩运出口销与各国甚广缘西医精于格物深知有益毅然用之不疑不意中国反不敢轻试岂不惜哉更如石膏价值甚贱功用甚大味淡气薄能解肌热体沈性降能泄寔热生治阳明火升舌绛唇焦合与知母竹叶同煎名曰白虎汤百发百中但祗宜生用不可煨热石膏一经火煨即成死灰无用之物无奈近时医家不体物性借口把稳辄用煨熟无怪投之不效以致误人非浅陈修园斥其谬妄洵[属](屡)笃论又如白朮浙产者为于朮徽产者为云头朮终不及天生野朮之高此为补脾土之正药考朮之功用妙在多脂液本经气味甘温又作煎饵三字先圣大费苦心张隐庵云土有湿气始能灌溉四旁如地得雨露始能发生万物如若专务土炒及炒焦失其本性大背经旨其余柴胡非少阳经主药栀子不可炒用麦冬不当去心贝毋非治痰之品不辨气味妄施泡制适足害人医之为道洵非深明乎五运六气不可以言此皆不经考试之獘近阅日报登美国蓝医生在苏城葑门内购地起造中西医院落成施诊不但苏民叨惠无穷即三吴子弟又可肄业于中而一切西法机器灵巧将来学业有成虽元化不能专美于前倘我中国官绅仿而行之创建医院或借善堂多置医书收留子弟入院肄业礼聘名医为之教导严其功课定其去留其内科方脉汤剂悉遵中法其外科不妨参用西法择善而从必须试以神农本经黄帝内经扁鹊难经仲景伤寒金匮唐人千金外台以及　本朝　御纂医宗金鉴并诸大家书神而明之每年经官考须得面试应对如流所拟病源方剂分晰着明一目了然拔取超等者方准行医为人治病此亦当今仁政之一端也

　　再论药性
司马温公云不为良相即为良医良相治国良医治病其功一也夫医者病人托生死之寄全在临症细究受病之源慎于用药使沈立起然后可副其名如其斯道未精辨症粗误用药失当固执臆见以人尝试不特人性命且亦自伤阴关系岂不重哉试举一事证之扬人高某寓居本埠城内彩衣街仅生一女父母爱之女亦灵慧年已及笄上月适患冬温之症先请城内一时医诊治不辨虚寔连用表剂以致病危复邀年老之某时医覆视讵悉照前法案药雷同致此女病剧而亡乃父不胜悲痛悔恨交加友人劝其死生有命不必仇医嗣检出原方托友嘱余评视阅其初立脉案则称冬温伏邪身热九天疹隐隐乍寒头疼胸闷口燥烦躁呕恶神疲无力脉数舌焦症非轻恐防内陷等语所拟药味均用黑豆卷大力子炒天虫蝉衣蔓荆子前胡桑叶荆芥防风建枳寔等味连阅数方前后一辙如刊印板不思久温伏邪与外感伤寒两症判若天渊一宜清里一须发表夫伏邪者乃邪伏于内蒸化热由里发出血分转出气分所以现头痛口渴舌脉数等象古法治以栀豉汤不差者甘桔汤黄苓芍药汤内邪触发其势迅速先用甘草者甘以缓之且生能泻火而桔梗转邪外出继用黄连黄芩汤清里之热芍药除邪大忌燥药此谓治冬温春温伏邪之正法也若夫外感新邪即寒伤营之症此乃冬月之正伤寒足太阳膀胱经受病是也如其传经由表达里营分传足太阳进卫分即伤寒论中称太阳传阳明少阳太阴少阴至厥阴肝经脉静者为不传其变化无常不能拘定总之见症施治如其寒邪尚在营分未离太阳必现头项痛腰脊强发热恶寒等症太阳主表犹一身之外藩所以伤寒初感喉不痛口不渴舌不而曰色此内无热外有寒故也其治法宗仲景麻黄桂枝汤服药后助以薄粥取被覆微微发汗使邪从汗解一药即愈此谓治外感伤寒之成法此两症一经药虽扁鹊复生亦无能为力最可异者四五分之麻黄人所共危医亦惧用六七钱之豆卷反作常用之品殊不知沪上豆卷用麻黄等表药制过其性发表甚于麻黄故于十月初十日及阅上月初一有登医学救獘赘言劝医慎用均伸其说夫汗者血也经曰夺汗者无血若发汗太多心血为之摇动是以表剂最不可常用故慎重而明之非敢扬人之短夸己之长阅者鉴之至于炒天虫即白殭蚕本经气味咸辛平无毒主治小儿惊夜啼去三虫男子阴痒诸病徐洄溪云殭蚕感风而殭凡风气之疾皆能治之借其气以相感也张隐庵云殭蚕色白体坚气味咸辛金水之精东方肝木其病发惊骇金能平木故主治小儿惊金干而主天天运循环则[昼](画)开而夜合故主治小儿夜啼金主肃杀故去三虫金能制风咸能杀痒故主治男子阴痒之病阴即前阴也又曰蝉蜕殭蚕皆禀金水之精故本经主治大体相同但蝉饮而不食溺而不粪蚕食而不饮粪而不溺又曰色白金气之品不宜火炒殭蚕具坚金之体故能袪风攻毒若以火炒则金体消败何能奏功后人不体物理不知药性之源狃于习俗之所耳忆及本年春余因事回荆德原籍有族戚患咯血之症邀余诊治服药稍愈嗣后复诊据称病已去半惟头风未除余加白殭蚕一味服之其病大作危急异常延余复视不知所措细检药滓又无错回至本村药肆中祇见店主将病蚕用石灰拌干以作殭蚕售卖余恍然大悟即将殭蚕去之仍照原方煎服仍渐愈后返沪上阅日报有旗昌缫丝栈西人上蚕事一则据称本年到处蚕遭大瘟无蚕不病以致湖丝减色等语因思沪上药肆所用殭蚕不知是否他蚕抑或本年所患之病蚕未敢逆料惟小儿痘疹惊风以殭蚕为烦药如果适用病蚕其匪浅业此者尚其免旃

</div>
    <div class="pagination">
<a href="皇朝经世文统编_page269.html">上一页</a><span>...</span><a href="皇朝经世文统编_page265.html">265</a><a href="皇朝经世文统编_page266.html">266</a><a href="皇朝经世文统编_page267.html">267</a><a href="皇朝经世文统编_page268.html">268</a><a href="皇朝经世文统编_page269.html">269</a><span class="current-page">270</span><a href="皇朝经世文统编_page271.html">271</a><a href="皇朝经世文统编_page272.html">272</a><a href="皇朝经世文统编_page273.html">273</a><a href="皇朝经世文统编_page274.html">274</a><a href="皇朝经世文统编_page275.html">275</a><span>...</span><a href="皇朝经世文统编_page271.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
