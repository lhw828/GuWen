<!DOCTYPE html>
<html>
 <head>
  <meta charset="utf-8"/>
  <title>
   皇明经世文编 - 第 20 页/共 172 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇明经世文编 - 第 20 页/共 172 页
  </h1>
  <div class="content">
   断藤峡疏
　　臣闻猺獞之性。喜纵而恶法。惊悸之后。易动而难安。今渠辈仅巳剪除。余孽尚遗千数。顷虽革面、终包野心、骤然摄以流官、律以王法。恐致判涣。再起讙哗。窃见上隆州土知州岑铎、先因祖母奏其盗嫂谋兄奉旨推鞫、在禁五载、竟无证佐、臣愚以为鸟兽之族、岂识彝伦、暧昧之言、讦自中冓、即使文传武狱、亦且称屈有词、况闻其人骁勇冠军。正可宣力荒徼。　陛下若宥其宿生月。被以特恩俾以故职。改隶浔州。为诸徭之长。抚安流宄。垦辟菑畬。彼且畏法怀恩。力图称报。因俗而治。庶可永宁。夫大盗之始。必由一二魁奸。越志萌乱。迨乎滋蔓不剪。遂至横行。故制盗于初发一谋上而有余治盗于既张疲万人而不足是以摘盗之隐。而禁盗之萌。莫如巡捡。但各处巡捡类以流官。不辩土音。不谙地里。沿牒迁转。终难责成。臣今部下土人李升陆善政。胡扶清任真二陆明贵零扶寨等。皆久参行伍。亦効勤劳。至于土俗人情。尤善陈说。若量授一职。必能保障此方。况峡江百里。中有三滩上曰勒马。下曰献俘。中曰碧滩。盗贼充斥。皆宜设官控、制。而贵县龙山藤峡之右臂也。武宣县东乡。藤峡之北户也。控制之司。尤不可少。臣愚以为宜移周冲巡捡司于勒马。移靖宁巡捡司于献俘。移思隆巡捡司于碧滩。与馆驲同堡。而东乡龙山亦各添设巡捡司使。上下应援。往来逻遏。仍以李升等各授副巡捡职事。分署诸司。恊助流官。因俗防守。至于藤县五屯。藤峡之左臂也实生獞人。与猺异党。洪武初獞首覃福。亲率其党八百人。愿充戎伍。　高皇帝嘉之。以福为正千户。使率其属编隶桂林。福既物故而部曲散亡。潜止帚故窟。生齿日伙。今且三千。先此藤峡之役。臣遣千户李庆招之。诸猺莫不提而起为官军应援。臣以为南蛮之俗惮见流官。兼怀旧。曩者远驱省界。所以脱籍逃亡。若比照迁江屯所。就于本土开设千户衙门。因俗统治。以李庆为之酋帅。以福孙仲瑛为之吏目。筑城分哨。以控东隅。而黄丹白马蒙江十二矶有警。皆其责任。如此则防御稍周。峡贼必敛矣
　　皇明经世文编卷之五十五终
　　皇明经世文编卷之五十六
　　华亭徐孚远闇公　宋征璧尚木　陈子龙卧子　唐允诸尹季选辑
　　陶方灿星若参阅
　　姚文敏公集（疏）
　　姚夔
　　疏
　　陵庙事第一疏
　　陵庙事第二疏
　　陵庙事第三疏
　　夷情疏
　　捷音事疏
　　进贡疏
　　陵庙事第一疏【慈懿合葬祔庙】
　　我朝列圣自　宪庙以前俱系　中宫所生故以前无　二太后未有故事是举也部臣持之于外阁臣彭公开晓于内事竟如礼　宪庙亦深奖阁部之忠后　世庙简前朝遗事又复嘉叹
　　仰惟　大行慈懿皇太后、作配　英宗皇帝、正位中宫、及　皇上嗣居宸极、尊为　慈懿皇太后、葢　先帝全夫妇大伦、　皇上全母子深恩、天下后世、无容议矣、今位号彰着于海宇巳数十年、则寿终之后、所宜奉　梓官祔于　裕陵、奉　神主祔于　太庙、此古今不易之理、亦　先帝与　皇上全大伦深恩之初心也、今闻　圣命欲别卜葬地、臣实切疑惧、窃谓　皇上所以若是者、必以　今皇太后千秋万年之后、当与　先帝同尊于　陵庙、似嫌二后并配、非本朝之制、然有　二太后。方自今始。则　陵庙之制。亦当自今日考诸古。恊诸义以行之。臣考之前代。一帝二后。并祔陵庙者。未易悉数。只如汉文帝尊其生母薄太后、然于其嫡母吕太后、虽得罪于宗社、尚且仍与父高帝并葬长陵、无所改易、此文帝所以号为孝文、高出汉诸帝上也、又如宋仁宗、追尊其所生母李宸妃为太后、然于其嫡母章献刘太后、虽本无子、尚且仍与父真宗同祭太庙、无所嫌忌、此仁宗所以称为贤君、高出宋诸帝之上也、　皇上于　慈懿皇太后、替日致其养、今日尽其哀、虽文帝仁宗无以加矣、若　陵庙之祔、稍有未合于礼、则致贻后议、有揜前美、况千秋万年之后、　今皇太后与　慈懿皇太后、同在陵庙、不相妨碍、且愈足以见　二太后生存之日、雍和无间、永久之后、并美无穷、载诸史册、增我皇明之辉、增我　皇上孝德之名、此臣所深愿也、但臣识见愚昧、未敢以为至当、伏望　皇上体　先帝之心、稽前任之制、重念纲常之大、以臣所言、下于礼部、公同会议、求其至当、务合天理、允惬人心、具题奉旨钦遵、会议得　大行慈懿皇太后、作配　先帝、二十余年、诚孝一心、夷险一德、孚于中外、实无间言、是以　先帝眷礼始终、有加无替、　皇上嗣统、既致隆于所尊、而有　慈懿之微称、复推崇于所亲、而上　皇太后之尊号、两宫之名号既同、　二母之体位相等、　陛下孝养、无间彼此、天下之人、晓然皆知　皇上克体　先帝初心、以为至仁大孝、莫过于此、今欲为　大行慈懿皇太后别择葬地、人情惊骇、臣昨者巳尝备达愚诚、未蒙　允荅、今该前因、臣等窃以为　山陵宗庙、　圣孝所先、纲常典礼、国家攸重、今　慈懿皇太后。以　先帝之后。实　皇上所尊事者。　皇太后以　皇上之母。实　先帝所眷厚者、情无间然。事同一体。人心天理。实难差别。臣等谨钦遵议得　大行慈懿皇太后。即今葬祭与　皇太后千秋万岁后。俱于　英宗睿皇帝　裕陵合葬。　慈懿皇太后居左。　皇太后居右。一体祔　庙。允合天下万世至公之论。学士彭时等所言、委的出自诚恳、忠爱朝廷、伏乞慨然允纳、则既足以副　皇上大孝之诚亦足以昭　皇太后仁厚雍和之德、而于　先皇帝在天之灵、慰悦歆享、降福无穷矣、
　　陵庙事第二疏【慈懿合葬祔庙】
　　该本部会同议得　大行慈懿皇太后、理宜合葬祔庙缘由、会本具题、奉　圣旨、卿等所言、固是正理、但　圣母在上、事有窒碍、朕屡行请命、不蒙俞允、又令内臣往返数次恳请、坚意不许、朕平日孝奉两宫如一。若因此违忤、致有他虞、岂得为孝、今当于　裕陵左右、另择吉地、安葬崇奉如礼、庶几两全、卿等其体朕意、钦此钦遵、臣等有以仰窥　圣志、既竭忠诚以致送终之孝、又加委曲以承　母、后之命、尧舜孝弟之君、不是过也、臣等今复会同各官议得、天下者、　祖宗之天下、　皇上有　祖宗之天下、谨守　祖宗之成法而巳矣、我国家　祖宗成法、尽善尽美、父子夫妇、各有伦序、是以百年以来海宇奠安、华夷一统、国无异政、家无殊俗、良由此耳、今者合葬祔庙之礼、　祖宗之成法也、而　皇上重以　母后之命、而或置疑其间、尚有未尽、臣等以为　祖宗成法。天下臣民不敢违也。而　先皇帝与　母后系属　祖宗之后。尤不敢违。　先皇帝与　母后不敢违也。而　皇上为　先皇帝与　母后之子。为　祖宗列圣继世承祧之子孙。尤不敢违。今日之礼。稍不合宜。非　先皇帝之心。进规母后是正本之言是　母后之德未尽。　皇上之孝未至。宁独安乎。　母后者。　先皇帝之所在。　先皇帝者。　祖宗之所在。　母后与　皇上之所以尽心于　先皇帝者。即所以尽心于　祖宗也。　皇上之所以尽心于　祖宗者。是即所以致孝于　先皇帝也。即所以致孝于　母后也。使　母后于　祖宗有贤名　皇上之孝孰大焉使　母后于　祖宗有他议　皇上之孝未至孰甚焉如以为　母后深居禁闱。偶未及此。则曰起敬起孝。曰父有争子。曰号泣随之。在　皇上处之而已。如以为　母后有言。坚持不从。则曰尊无二上。曰处亲以六义。在　皇上处之而巳。大抵　母后之命。固所当重。而　祖宗之命尤当重。　母后之命固未可违。而　祖宗成法。尤不可违。在　皇上念之处之而已。
　　陵庙事第三疏【慈懿合葬祔庙】
　　该大学士等官彭时等奏称、　大行慈懿皇太后崩逝、所宜奉安　梓宫于　裕陵、　神主于　太庙、蒙　圣旨命礼部会多官计议、钦此、议得今　大行慈懿皇太后梓宫、宜葬于　先帝之左、　皇太后千秋万岁后、宜居　先帝之右、允合天下后世至公之论等因覆奏、未赐　允纳者、臣窃以为人主治世。所以固结天下人心者、唯在于礼义而已、礼义亡、则人心离、人心离、则国非国、天下可得而治乎、且　山陵宗庙、礼义之大端、父子君臣夫妇之道、实所系焉、乌可不慎也、　大行慈懿皇太后、自册立为皇后、正位六宫、奉事　先帝、自始至终。如乐之和。未尝有废命。则妇道全矣。　皇上嗣位。尊为　慈懿皇太后。颁诏天下。与　皇太后并尊同养。未尝有过举。则母道全矣。今其崩逝。出于考终。发遣诏于天下。　陛下为之括发跣足。朝夕哭临。举大丧一依　孝恭章皇后礼制行事。未尝有缺典。则　陛下之子道全矣。使在　先帝时有废命。则妇道亏。　皇上必不肯加慈懿之徽称。使居　慈极时有过举。则母道亏。　皇上必不肯举今日之大礼。今也妇道全于前。母道全于后。则　慈懿皇太后可谓盛德矣生则致其养。死则致其哀则　皇上可谓至孝矣母有盛德。则于合葬祔庙之礼不可废。子有至孝。则于合葬祔庙之礼所当行。此人心礼义之天。古今不易之理。天下至公之论。既无毫发之差。亦无纤芥之惑。今一旦无故、欲以　梓宫不于　裕陵合葬、　神主不于太庙祔享、人心既骇且疑、　皇上天性高明、孝心纯恳、固巳洞烛礼义所在、累以为臣等所言、乃是正理但迫于　皇太后之命未赐允断、而来言者屡屡不绝、臣窃窥　皇上欲顺承　母后之命。则于义有未安。欲从众人之言。则于恩有未忍。展转宵旰。似难裁处。臣闻礼曰。父母有过。下气怡色。柔声以谏。谏若不入。起敬起孝。悦则复谏。必欲置亲于无过之地者。何也。是以义成恩也。恭惟　皇太后陛下聪明仁爱之德。闻于天下。自　皇上即位四五年间。未尝干预外政。人皆谓女中尧舜。不是过也。今特偶于　慈懿一事。见有未尽。以理开论。易为转移耳。　皇上极其诚敬。和其声气。从容戒劝。至于再三。　皇太后必能感动而从之。此则恩义两尽也。事虽不至于此亦所当虑须以义正之万一有不能从则当断之以义而从天下之公　皇太后脱或有怒。而　陛下仁孝诚敬。和颜悦色。则。益加至而不敢替焉。于恩义两无失矣。或者曰　皇上乃　皇太后所出岂可薄于此而厚于彼乎夫　慈懿与　皇太后他日并合于　裕陵。并享于　太庙。无轻重之间无小大之分也无损于此也无益于彼也设使　慈懿先入　裕陵。而　皇太后他日失所尊。　慈懿先入　太庙。而　皇太后他日不得与。则有轻重之间也。则有小大之分也。则有损于　皇太后。而益于　慈懿也。今则不然。　慈懿今日葬于左。　皇太后万年之后葬于右。　慈懿今日祔于庙。　皇太后万年之后亦祔于庙。同尊并列无分毫低昂高下于其间。而谓薄于此而厚于彼。可乎。或者曰。　慈懿无子。当时内官以此为言阁臣彭公亦以此论折之葢恭让与慈懿事实不同岂得强合附会宜与恭让皇后同。此尤不然。恭让在　宣宗时。巳尝逊处别宫。而立　孝恭皇后矣。　慈懿在当时。未尝退处他宫。未尝别立一皇后。岂得谓之同乎。况　宣宗晚年。追复恭让徽号。悔恨莫及自笑曰。此朕幼年事。葢可知矣。又况　皇上继统承绪、即同其子。而可谓非其所出而别议乎。揆情度理合葬则是。不合葬则非。祔庙则是。不祔庙则非。是非之间。有至公之论。至公实出于礼义之天。非勉强也一人之心如此。千万人之心亦如此。天下人之心亦如此。万世人之心亦无不如此。人心同此礼义。则同此向慕。同此向慕。则同此爱戴。势力加之不能夺。刑威迫之不能从。惟礼义统而属之。表而率之。阿啻胶漆之坚也。何啻金石之固也。一或失此。则人心解散。如堤溃水决。而不可收拾矣。夫天命之归。人心是视。人心一去。天命不能独留。勿谓此一事。未必遽失天命也。当时　皇太后意尚未释然　宪庙亦无可为策内阁诸公语内臣以群臣当合词恸哭以请请而不得则去位空国内臣以启　皇太后知人心难夺乃得奉　俞旨葬祔俱依礼行疏中极陈人心一叚非泛论也天命人心之去留。毫忽之间而巳矣。昔汉高祖为义帝发丧而得天下。项羽戕义帝而失天下。皆由一事所召。可不畏哉。伏望　皇上以臣等所言。反复开谕　皇太后。决从众议而不惑于他言。则　皇上全大孝之名。　母后全贤明之德。　英皇歆享于上。群臣慰悦于下。人心鼓舞爱戴。莫不尊亲。有光　宗社。有光　天地。而万福攸降、臣等不胜幸甚、
　　夷情疏【哈密嗣守】
　　看得扶弱保小、王者至仁、兴灭继绝。朝廷大义今哈密虽微、附我边境、　祖宗以来、世封爵以为西域藩捍、缘国无其主、众叛亲离、其王母一妇人、流离困苦、新复境土、国人控诉再三、情实哀切、无非欲仗　朝廷威灵、选择一人、赐与名号、总理卫事、庶几人民有所归戴、土地不致丘墟、设使　朝廷置之不问、彼将投托别部、非惟为边境之忧、抑且失怀柔之礼、会同府部等衙门从长计议得、哈密虽蕞尔小夷、　朝廷设置卫分巳久、今嗣守乏人控诉哀切、义不可不为处置照得把塔木儿系巳故忠顺王脱欢帖木儿外甥尝授都督同知职事、于哈密为至亲、于人望为重宜其为彼众所信服、但王母奏保的确情词、难以遽授王爵、今都督母杂法儿等既合辞奏报、合无俯顺夷情将都督同知把塔木儿量升一级、重其名号、请敕一道、假以威权、哈密王印为土鲁蕃所掠未归故议另铸铜印铜印所以轻之也另铸哈密卫铜印一伙俾其收佩行用、上以辅佐王母、下以管束人民、候过三年、果为王母所信托、为国人所亲戴、事妥民安、得长人之体宜从王母并合国人民奏请定夺、仍请敕一道、晓谕王母弩温荅失、俾知　朝廷矜恤之意、如此、则边夷有赖、而事体得宜矣、
　　捷音事疏【朝鲜攻建夷】
　　准兵部咨、兵科抄出镇守辽东总兵等官宣城伯卫颕等奏、准朝鲜国咨、差陪臣吏曹参判高台弼等、送到生擒建州等处贼虏男妇并首级、及夺回男妇头畜到职、除将被虏人口、给亲完聚、牛只给军屯种等因具题、节奉圣旨、待朝鲜使臣至日来说、钦此钦遵又该朝鲜国王李瑈、奏称先奉敕谕、该建州三卫董山等、本以番臣、世受　朝恩、近者阳为朝贡之名。阴行盗边之计。朕宥之而愈肆、不得巳用兵致讨、惟尔朝鲜国王、世守礼义、忠信于我国家、有加无替、朕甚嘉焉、若我兵加于彼逆虏、王宜闭绝关隘、使彼奔遁无所以就擒殄、若王能遣偏师、与我军遥相应援、伺便而蹙之则彼之授首尤易、而王之功愈茂、忠愈彰矣、朕岂无以报王哉、勉树勋名、时不可失、钦此、臣钦遵令陪臣中枢府知事康纯鱼有沼、中枢府同知事南怡等、领一万余兵入攻去后、议政府状启据康纯呈于成化三年九月二十五日、渡鸭绿江、分道而进本月二十九日攻建州东北泼猪江李浦住等所居诸寨、三十日攻兀弥府诸寨、厮杀、斩李满住及其子古纳哈把肥剌等二百八十六级、生擒满住古纳哈妻等男妇共二十三名口、及其积聚二百一十七所、收其家产、并获被虏辽东东宁卫男妇七名口回还备呈据启得此、除将上项俘获头畜等件、另送辽东都司交割外、具奏行该鸿胪寺回报使臣高台弼等到京开坐具题、奉　圣旨、朝鲜国王并差来使臣、宜从厚赏赐、还着礼部计议来看、钦此钦遵、移咨到部、计议得抚驭外夷。因其效劳而嘉赉之。亦激劝之道也。今朝鲜国王李瑈、能奉敕出兵、以耳力我师、剿杀逆虏、俘献而来、忠义可嘉、诚不可不厚加赏赐、合无国王赏彩段十二表里、银一百两、差来吏曹参判高台弼、赏彩段四表里、绢五疋、织金纻丝衣一套、书状通事赵秤等四员、每人赏彩段三表里、织金纻丝衣一套、从人李承义等八名每人赏彩叚一表里素纻丝衣一套、俱与靴袜各一双、及议得中枢府知事等官康纯等三员、系本处领兵有功官员、亦当赏赉、合无每人赏彩叚四表里、银二十两、所据给赐国王、并领兵彩叚银两、行移翰林院请敕、选行人司官一员赍捧前去本国给赐奖谕、以酬其劳、
　　进贡疏【西番进贡事宜】
　　礼部为进贡事、照得陕西番人番僧、内外杂处不一、如中国番僧在西岷等处寺院住坐、外夷番僧在乌思藏等处居住、番人有附近西洮河岷等处寄居、国初熟番今亦有离散不纳茶马者而生番亦有渐成熟番者不可执定原额当随宜制之办纳茶马、号为熟番者、有远离迭县等处、不入版图、自行力耕火种、号为生番者、今皆无问远近、效劳进贡、乃尊敬　朝廷、向慕中国、即古四夷咸宾之意、但数内有本处寺院番僧土僧、诈作乌思藏等处者、有认纳茶马熟番、诈称外处生番者、甚至有迯军迯囚、及当地人户、托名混同赴京者、及有所在无知军民。或将瘦损马匹。投送僧人进贡。分取赏赐者。似此奸弊多端、难以条分缕悉、若不申严禁约、使朝贡之有时、赏赉之有节、起送之有定数、则内外真伪、实难分别、非但虗费府库之财、抑且骚扰驿递人众、深为未便所有禁约事例、除行陕西等处镇巡等官、公同计议停当覆奏外、合用出给番汉榜文、仰陕西布政司翻刊转发、通行张挂遵守施行等因、具题奉旨、钦此、今将申明禁约事例开列如左、
　　一西宁河县巩昌洮岷等处、瞿昙崇发等寺、住坐番僧、一依天顺七年钦奉诏书事例、每寺许四五人年终遇大节一次赴京朝贡不得违越、
　　一外夷迭州等处生番、许令二年一次进贡、认纳茶马、熟番许令三年或四年一次、不拘时月、每大转止将为首四五人、小族一二人、起送赴京、其余跟随番僧番人、劳以十日口粮、在边仓支给、俱省令回族回寺、务须察其虚冒、不许复蹈前弊、及夹带别族之人混开辏数、
　　一各番到来、其守备等官务要安插停当、不许生事罗织、遇有进贡方物、会同整饬边务副使、看验封记并将发名数、通行呈报陕西镇廵等官知会、如有不听边方守备官员约束、仍旧过多、并装载私巳货物变卖者、候各夷到京兆驿、查审得实、谕以禁例、一体减退发回、止依前数起送、其私物货给还本人、不许官军装载、若有逃军逃囚、及当地土人、并所在军民人等、投托进贡者、就便拏问监候、奏请区处、
　　一所贡马匹、解还陕西布政司、查照三边缺马官军给与骑操不许似前客留在卫、致无稽考、其守备等官、仍前将选验等第、明白造册、转送该部、查照关给赏赐、上中等马、给与彩叚、下马给与钞贯、盔甲佛像之类、听送赴京、
　　一省令回族回寺番僧番人数内、备有方物、该赏彩叚彩绢之数者、就令为首番僧番人、带回到卫、着令守备并副使等官、拘取原主给领、若是守备等官及用事人等、狥情纵容、番僧番人、似前作弊、及将带彩叚钞绢之类用致损夷人者、并听廵按及按察司官访察劾举拏问、
　　一乌思藏等处边夷进贡、从洮州来者、俱照见行事例、依洮州地方例赏、
　　皇明经世文编卷之五十六终
　　皇明经世文编卷之五十七
　　华亭陈子龙卧子　宋征璧尚木　徐孚远闇公　顾开雍伟南选辑
　　徐允贞丽冲参阅
　　郭定襄忠武侯奏疏（疏）　杨颕国武襄公奏疏（疏）
　　郭定襄忠武侯奏疏（疏）
　　郭登
　　疏
　　兵事疏
　　上偏箱车式疏
　　请更换都御史疏
　　军务疏
　　营务疏
　　奏八事疏
　　兵事疏【备边】
　　史称郭定襄之守大同廉而有谋至其诗歌矫然真文武才也
　　用兵之法、虽千变万化、不出于致人而不致于人、多方以悞之而巳、然兵势有强弱、人心有勇怯、弱不可以敌强、怯不可以胜勇、倘能度我之势、酌彼之情。审进退趋避之宜。察可否攻取之利。则料敌制胜之功、虽不中不远矣。比者我师屡挫、虏势方张、较其利钝、诚难为敌、臣愚以为今日之势。可以养锐、不可浪战。可以用智。不可力争。其紫荆等关隘。及前日贼所经道路。精选识达事情之人。率领骁勇敢死之辈。登高据险。昼夜瞭望。贼行迟速多寡。其涞水易州真定保定一带乡村。积柴架炮、使烽烟相望。声势相接。仍列候骑。传递边情贼小至则举一烽一炮。大至则举三烽三炮郊居人畜。悉敛入城。京军分为数处。近城四角。以逸待劳。坚壁固守。彼虽百端挑衅。绝勿与之交锋。示以安闲。养吾精锐。多张旗帜。振扬威武或夜半举炮。似欲劫营。或白日鸣鼓。似欲出战彼动我休彼劳我逸使彼不能窥我之虗实。亦安敢蔑我堂堂之阵。凛凛之威。而深入寇抄也哉。彼既欲攻不得。求战不能。人有倦心。马无美草。虽无败军杀将之虞。必有钝兵挫锐之咎。不出旬日。自当走矣。然后另选精骑或邀于险。或蹑其后。可击则击。勿求幸胜。务出万全。葢夷狄之性。贪而好利。得之则志骄气盈。不得则心灰意阻业巳空还必难再至此所谓不战而屈人兵。善之善者也。
　　上偏箱车式疏【车制】
　　定襄□有巧思如以巳意制揽地龙飞天网等于云中大获其□不特偏箱车也
　　大同地居边塞。虏酋不时出没。军民艰于憔采。臣等辄出鄙见。模效古制。造为偏厢车。用以防护军民其车辕长一丈三尺。前后横辕阔九尺。高七尺五寸。厢用薄板。各留置铳之孔。轮轴如民间二样轻车。其出则左右两厢。次第联络。前后两头辕轸相依。各用钩镮。互相牵搭。绷布为幕。舒卷随宜。每车上插小黄旗以壮军威。仍载脱卸鹿角二。长一丈三尺。遇止离车十五步外。钩连为外藩每车用神鎗二人。铜礟一人鎗手二人。强弓一人。牌手二人。长刀二人。通用甲士十人。无事则轮流推挽。有事则齐力防卫衣粮器械皆具车内。遇贼来攻。势有可乘。则开壁出战。势或未便。则坚壁固守。外用常车。载大小各样将军铳。每方五座。共二十座。每座用推挽及药匠十二人。共二百四十人其马步官军。或一千。或二千。以为出哨策应转输樵采之人。皆处闱中。又置一四轮车。高一丈二尺。别用木梯接高一丈五尺有奇。上列五色旗。视其方有贼以其方旗招呼。听鼓而进。闻金而止。然必相度地形。斟酌进退。行如长蛇。首尾俱至。止为方域。四壁坚合守已制人。似为可用。敢以其式进呈、乞敕在廷大臣议其可否而行止之、
　　请更换都御史疏【边方赞理】
　　都御史为赞理总兵之官、可听更制今则听督抚节制此法亦不可行矣然使有才如定襄即使专制□外□可也
　　左都御史沈固在边年久、法令不行、致边城经收草粮官吏、大肆奸贪、以灰土押和米麦、军士啼饥号寒无所投诉、乞别选廉明刚正之人以代固。臣窃见礼部尚书杨宁、河南左布政使年富、皆足胜其任、乞敕廷臣会议、选委一员授职来此、与臣同心整理边务庶克有济、
　　军务疏【军务】
　　一增骑兵、今近京卫分、保定真定等三十四处、远者不过千里、近者三五百里、分班上操、共五万六百余员名、各军户下、多有余丁、乞差文武大臣、并科道臣临各卫于丁多之家、选一丁壮徤者为马军、优免二丁津贴、给与中上马匹、并军装什物、委总兵官都督御史专一往来提督、就彼差操、不必轮班赴京、仍于本卫推举指挥一二员、升职把总、降下战阵图式、俾之悉遵京营号令、每三九月一次令把总官率领赴京比较、不出十日遣还、仍令科道官暗行访察、有纵私者惩治之。则近畿可得精骑数万。一整步伍、每见官军出征、分派有司、备车以为赍载。而各营军士。亦舁鹿角随之以行。人民不胜劳扰。军士先受疲弊。今拟每步队制造人推小车六辆。比今街市所用者稍加宽大。每辆可载九人资装。止用二人推挽。其七人散行。更番相代。行则为阵。止则为营。止以铁索钩连下立木桩支拄。车前张布为盾。画为猊首。远望则如城垒。近攻以固人心。一旧例每队五十五人、弓箭手三十、鎗手各十、旗鎗手三人、各具腰刀一、今队伍言军器自取便利。请复旧制而增损之。步队用神鎗手十。牌刀手各五。药箭强弩手十。司神炮及舁火药者八。杂用者七。自古长技。无过强弓劲弩。近来营阵止有弓而无弩。夫弩之为器。自古以为中国长技。其比弓为易。每队仍用药箭强弩手以复古制。一举将才、今武臣中定西侯蒋琬彰武伯杨信修武伯沈煜遂安伯陈韶、皆年富力强、才识可取、驯致老成、必为伟器、其次有如守凉州都指挥赵英、肃州署都指挥王裕、漕运参将都指挥袁佑、陕西都指挥林盛仇胜马昭、或屡经战阵、或久任边方、或知夷情虗实或识兵家利钝、乞敕多官计议、将琬等量加升擢、或管府事、或典戎机、卒有缓急、使之防御、仍敕在廷文武大臣、各举所知、如非其人、连坐举主、一去奸民、大盗之起。常隐于小奸。小奸不除。必至于大盗。今有不逞之徒。农不能力勤稼穑。商不能懋迁有无。士不能习句读。工不能精技艺。依凭佛教、假名善友、绘画无形质之像。讲说无根抵之言。愚人易惑而难晓。邪说易入而乐从。男女聚观。蛊惑人心。致使军士习于见闻。溺于流俗。手执干戈而口诵经呪。一人唱佛、众人齐和、有酸楚凄惋之声。无刚强敢勇之志。近者荆蜀叛逆皆此辈为之。乞行禁约。以作士气。以除奸人。
　　营务疏【京营】
　　神机营原有一十六司、其各司兵伍多寡不同、指挥萧英司二千七百人、都指挥祁升司仅九百人、诸司亦各不齐、且各卫士卒、有一卫分隶十数处者、凡遇征调工作、请给军需、籍记名目、未免参错、事无统一、今欲以京卫官军分隶诸司、头拨一千一百余人、次拨九百余人、其该属卫分、各令归并一处、军多者一卫分在两司或三司、军少者或一卫或二三卫、攒在一司、就令本卫官员、总领队伍、又有原设前后二层刀手牌手相参布列、亦为未便、令以刀手作一层。牌手作一层。及将强弩一万张。分与正伍人数收执。待其放演鎗铳事毕。及其余不当牌者。令其轮流操放。别选头拨壮士。专一教习骑射。遇警与正伍马队神鎗相兼出战。
　　奏八事疏【复辟新政】
　　定襄大同城上之语同于于忠肃此疏曲意新朝以图免嫌然其论亦当
　　一自古人君即位、必待踰年、然后改元、此以卑承尊之义也。切思　皇上以尊临卑、若复纪景泰之年、何以新天下之观听、伏请建元以隆万年之统、就于本日建立东宫、其余皇子当封王者、亦乞封建以崇本支藩辅之盛、二曰崇德报功、古今不易之典也、左都御史杨善尝奉迎车驾、不避艰危、知有主而不知有身、其回天转日之功、亘古无比、乞将善升以公侯之爵、荣以师保之位、三曰兵部总督兵政、当选委名望重臣以居其任、臣见靖远伯王骥年寿虽高、精神犹徤、乞量加迁擢、兼领兵部、四曰各营马步官军、虽现有总兵等官管领、臣见安远侯柳溥右都督张軏、俱性资刚直、人皆敬服、乞将溥取回、軏量升爵、又会昌怕孙继宗忠厚醇实沉静有为、乞量加升擢、令与溥軏同管军马、五曰锦衣卫系爪牙之官、乞将本卫百户袁彬升授指挥管事、又会昌伯弟指挥使孙显宗、系朝廷至亲、乞暂令与彬同管卫事、以关防机密、六曰自古直言之臣、求利于国而不求利于身、好治之君、慰藉嘉赏、导之使言、前给事中林聪叶盛、大理寺少卿廖庄、御史倪敬左鼎、礼部郎中章纶等、皆以直言、触忤时讳、乞将各官重加升擢、再选如聪等者数人、授以言官、如此则圣化日隆、而天下治矣、七曰方今四海臣民、思慕圣德、甚于饥渴、不有非常旷荡之恩、何以竦动天下之心、以慰其欢欣鼓舞之情、乞于诏书内宽布条章、其湖广等处征苗官军、尽数取回八曰臣闻书曰官不必备惟其人、夫官苟贤矣、一人能兼数事。如其不贤。虽千百为群。何补于事。其各处摠督廵抚劝农清军修理河道攒运粮储等项添设官员。悉行取回。以除有司供给之扰。精选三司及守令官员。亲理庶政。以仁爱宽和使民。以清净简默为治。如此则人心自然欢悦。雨旸自然时若。年谷丰登而盗贼息矣。
　　杨颕国武襄公奏疏（疏）
　　杨洪
　　疏
　　夷使疏
　　边备五事
　　言四事疏
　　言八事疏
　　夷使疏【护封夷使】
　　臣比奉敕同都督方政率兵护送都指挥康能指挥陈友及瓦敕使臣阿都赤等出野鹊关、得边报、知黄河迤西有警、臣等犹前行数程、至官山议事台、与能等议别、是日风雨晦冥瓦敕从人、有不由营门行者、门者难之、其众纷争、自误击一人伤其首臣等自诘责管队官军、而阿都赤巳知其曲在彼、来谢过、遂宴会别去、今能等妄称臣等护送不前纵卒徒击伤其从人至死、蒙赐敕问臣、臣敢不以实对、
　　边备五事【边备】
　　昌平侯战将也然亦详于论守
　　一宣府操备哨守等项马步官军、止一万三千五百余人城堡关隘一十四处、内西阳河洗马林张家口新开堡野狐岭关最为要害。其余白羊口等六堡。实非要地。乞归并以便戍守。一柴沟堡地近万全。却调宣府等卫官军守备。其宣府城所领官军。却又调自万全等卫。彼此两不便。乞依地方对换。一柴沟堡调来备御官军、其刍粮仍于本卫支给。往来道途。动经旬月。乞于柴沟立仓。就令山西民运粮输纳。或给银收籴。或召商中塩庶免军士奔走负戴之劳。而亦不妨戍守。一守边军器。所造非所用最为弊政凡军器皆然惟火器最要。朝廷恐其传习者多。不许边方自造然京库关领者多有不堪而臣前在独石。亦蒙朝廷许以自造。乞如前例自造应用。一宣府沿边。臣躬行相度。其间墩台阔远。择地添设。古路窄狭者。用石砌塞。地势平坦者。寘门关锁。无事则廵逻出入。有警则发兵策应
　　言四事疏【军政】
　　一申军令、臣以为为将之道。在乎号令严明。则兵之畏将畏过如畏敌。孙子所谓可以使之赴水火是也。乞赐总督军务少保于谦以将权、俾军士知所以畏令、一选军操练、臣见在京教场德胜安定门外两处军士、自城南至者。往回三十余里。营房不可不设操练时少走路时多宜于九门外各设教场。将官军选过精壮一等。软弱一等。粮数拣能干惯战都指挥分领。常时操练。臣等时去比较弓马。倘或有警调用。则管军者知爱其军为军者知听其令。一成造军器、臣见在京操备官军数多、盔甲器械数少、乞敕工部移文各布政司将所属州县成造军器匠作人等取赴本司、准该班日期着令成造、凡合用布铁、就于各库收贮官钱内支给买办造陆续送京、一樽节粮储、臣见口外近被达贼警散、来京官军、优给纪录者、多系老弱残疾寡妇、恐此亦非柔边人之意宜听回原籍依亲优给者支与半俸。纪录者免支月粮。待出幼之时、令亲管官司、起送袭职应役、
　　言八事疏【边务】
　　一怀来永宁雷家站三处、当用精兵守备、除原守备官军外、宜将在京官军添辏、一处可用五千、一千守城、二千耕种二千廵哨、一宣府大同等卫所屯田军余、被贼惊散、未得耕获、子粒粮草、无从追征、临城田地宜听其耕种。不许禁止、一大同边城、俱少铁以为军器、宜于在京官库内关领、每处给十万斤、一紫荆关城低壕浅。东西受敌。难以备御。合于春暖土开之时。移窑子口修筑关隘城郭。其石门峪东至白阳口。直抵居庸关。宜遣都督一员率领曾经修筑官军。将通行人马道路。设法砌垛。一大同宣府各边隘口甚多。虽设置栅榨。挑掘壕堑。但恐贼人窥伺越过。闻山西潞州出铁。宜令于秋粮内折办铁蒺藜一百万。遣人送至鴈门关。俟官军自运备用。一向者虏寇入境。保定等处。俱无火堠、所以人不得知。宜于各村社立紫墩五座接至边墩。但闻举放炮火。各村随即接应。人得移入附近城中。庶不失所。一万全都司所辖卫所。原有余丁。编成队伍。宜令把总管队官员如法操练。以防不虞一永宁城宜令都指挥黄宁守城、都指挥张受廵哨指挥张荣提督边墩、怀来城宜令都指挥康能守城、都指挥沈礼廵哨、指挥朱亮提督墩台雷家站宜令都指挥王俊守城、指挥郝忠廵哨、指挥汪琮提督墩台
　　皇明经世文编卷之五十七终
　　皇明经世文编卷之五十八
　　华亭陈子龙卧子　宋征璧尚木　徐孚远闇公　顾开雍伟南选辑
　　徐期生处柔参阅
　　戈中丞奏疏（疏）
　　戈谦
　　疏
　　恤民疏
　　上言二事疏
　　恤民疏【恤民】
　　公为大理少卿数言事切直吕震等交奏其卖直沽名请罪之赖杨文贞救免　仁宗为谕羣臣言事者无以谦为戒
　　书曰民为邦本、本固邦宁、审知为邦之根本。则栽培不可以不厚。又曰亶聪明作元后、元后作民父母、审知为民之父母。则抚育不可以不周。臣观尧敬民事。舜勤民务。禹泣罪人。汤自罪巳。文王视民如伤。二帝三王。尽为民父母之道。故其享国多者。有至八百余岁。降及汉之文景。唐之太宗。亦能轻徭役。薄税敛。谨节用。寡嗜欲。汉唐诸君。庶几作民父母之义。故其享国长久。亦至三四百年。此本固邦宁之验也。洪惟圣朝　太祖高皇帝、起自布衣、于凡民间之事、罔不周知、故其发号施令。未尝不为民。是以三十余年之间仓廪充积。天下太平。　太宗文皇帝缵承大宝。恢弘治化、南拓交址以广疆宇。北讨胡寇以靖边陲、营建北京以固中原。其志葢欲暂劳而永逸事虽不同其所以为安民之心则一但牧民之吏。不体朝廷仁民之意。指一科十。放富差贫。小人怙恃。愈肆愈毒。远近视效。海内成风。致民有不得所者。　皇上宸衷恻悯。葢亦久矣。是以即位之初。即罢土木之役。以息劬瘁之民。弃苑囿以兴耕种。放鹰犬以省膏粱。蠲逋负以招流离赎卖子以全恩爱。进廉洁。退贪迂。有功者赏。有罪者罚四海闻命靡不归心。其厚邦本而尽作民父母之道。即二帝三王　太祖高皇帝之道矣。然　陛下爱民之心虽勤。而官史贪残之弊犹在。如洪武中笞杖之刑。各有等第。而今内外诸司。率用大棍掠人。葢欲使人畏惧。得以遂其奸贪。洪武中隶兵不得滥设。今都司卫所布政按察司府州县官。多选富实之民。每员少者三五十人。多者七八十人。名以军伴皂隶。月令办纳货财。洪武中官员之家。不得于所部内买卖。今自都按卫所布政司按察司府州县官。悉令弟侄子壻干所部内。倚官挟势。买卖借贷。十倍于民。诏蠲二十年十二月以前柴炭等物。今有司征敛自如。诏蠲逃民逋负粮税。有司乃指富为逃。欺公开豁诏赐民年过八十者布帛。有司乃不出其在官者而责取于民。进贺表笺。臣下所以敬上者。所用纸笔墨函等物。皆取于民。此其诚敬之心何在。又如送往迎来之费。有司出于百姓。军卫出于军粮。军民至有终岁不自给者。又如粮草有督办者。有点发者。有部运出纳者。诛求百途。费倍正数。未足公府。先满私家。其显而易见者。有此数事。其秘而难知者。未易悉言。方今朝廷省事。虽无往日之巨弊。如臣所见闻。亦岂兵民之细害。苟不痛为惩戒。天下何由澄清。昔舜欲平水上必咨于众。故得大禹使之。其绩乃成。我　太祖高皇帝于凡民务重者。必选其人而后遣之。其命遣也。重其赉予。严其训戒。是以人畏威怀德而功有成。　陛下问命监察御史分廵外服。考核百司。于时论绣衣使者之失尚未及贪污者于此可观世変柔懦者或失之姑息。刚毅者或过于勇猛。狥私昧是非之公。偏听失举措之当。颠倒是非。变乱黑白。欲得其情。岂不难哉。伏愿　陛下访求大臣。或令监察御史互相保举不狥六部六科。务得廉谨老成之士。授以询察考核之方。使绳愆紏缪。激浊扬清。具实以闻。如此则官使得人。而军自安矣舜于九官十二牧。必咨荐举而后任。是以能致万邦咸宁之盛。　陛下诚欲官使得人。宜少效于大舜。命六部都察院等衙门堂上官。各举所知。以为十四布政司按察司官。命各布政司按察司堂上官。各举所知以为所属府州县官。命府州县堂上官。各举所知以为其所属官。仍命监察御史给事中。及在京衙门属官。各举所知。以备缺□之选。或三人或五人。不限名数。所举果贤及后有政绩者。为巳之功。所举不贤。及后败黜者为巳之过。俱令书于考满牌内。则人知戒饬。勉于事功。而不敢为非矣。古者官不必备惟其人。诚得其人。一人有余。不得其人。虽众不足。今府州县常员之外。又有管马之官。且计一官。其家少者五六口。多者十余口。俸既不足。则其衣食器用仆隶之需。必出于民。凡官皆如此何以人贪为害非小。伏愿　陛下敕吏部省此官。其所领马。宜以常员兼管。亦宽民之一端也。古者禄以代耕养廉。曩因国用浩繁。文武官吏俸给。什樽节其六七。所得不给其所费。令果所储不足以供。令于所在官司。有布帛等物之积者。从实准与。俾其父母妻子。不至冻馁。如是若复有不奉法守分。而肆贪残于军民者。则必罪之如律也。夫忠言有益于国家大矣。古者人君设诽谤之木。下直言之诏。求之惟恐不尽。今　陛下审见于此。故屡降求言之诏。惟恐羣臣不言。然而犹有不尽者。惟陛下致诚以来之。舜承尧禅。天下和平。舜大圣也。而禹告舜之言尤至深切。禹之意诚以人君处崇高之位。其所系甚重为臣者不敢恃其君之圣而辄巳于言也　陛下天授神明。洞见幽微。敬天勤民之心。好古法　祖之诚。三代以下。绝无而今见之者也。臣辄敢以言为献者。葢亦窃有慕于斯义焉。伏愿　陛下早朝宴罢。召致廷臣。讨论得失。询察治忽。何利未兴何害未除。盗贼踪迹。何以息之。民伪日滋。何以淳之。勿恃治平之久。而忘儆戒之心。干干不息。日新又新。则唐虞三代之化。可计日而待矣。
　　上言二事疏【慎守令止买办】
　　其一经国理民。固以人才为本。而所系之重。尤在守令。葢守令得人。则民受其福而太平可兴。不得其人。则民受其殃。而风化以替。此自古所重。必审择其人而后任之也。臣顷经北京直隶及山西陕西。其府州县官多缺。兼今岁雨少。夏麦薄收。秋种半未入土。民心愁戚。形见容色。既无守令抚绥而上官念虑。亦不及此。乞敕吏部公同三五大臣。于见听选官及郎中给事中御史行人进士监生之中。选择堪任守令者。授以郡县之职。伏愿亲发玉音。丁宁戒谕。使之感恩畏威。不敢妄为。如此则官无暴虐之政。民免失所之忧矣。其二朝廷买办诸色物料。有司给价十不及一。况展转克减。上下糜费。至于物主所得几何。名称买办。无异白取。且一夫耕作。上农不过百亩中下之农仅有其二。除夏秋二税。所存无几。苟再分外侵耗。使民不贫而困者寡矣。葢有司官顾望进退。不敢遵依时直。意谓有益于官无患于巳。然不知科派频仍民力不支。逃窜流离。所谓有益于官者。实所以为官损也。所谓无患于巳者。实所以为巳患也。苟不亏其价直。使民常得安生乐业。如有急需应手办集。始若损于官。终实益于官。始若患于巳。终实便于巳。较之于前。其功效相去。不啻什伯。传曰财散则民聚。又曰百姓足君孰与不足正谓此也臣愿自今以后。欲有买办。如果不系军需急用之物。乞且停止候民力完实年谷丰稔。然后派买。实为民便。民便则国安。国安则天下无事。而致治之道。可驯致矣
　　皇明经世文编卷之五十八终
　　皇明经世文编卷之五十九
　　华亭徐孚远闇公　陈子龙卧子　宋征璧尚木　周立勋勒卣选辑
　　吴嘉胤绳如参阅
　　叶文庄公奏疏一（疏）
　　叶盛
  </div>
  <div class="pagination">
   <a href="皇明经世文编_page19.html">
    上一页
   </a>
   <span>
    ...
   </span>
   <a href="皇明经世文编_page15.html">
    15
   </a>
   <a href="皇明经世文编_page16.html">
    16
   </a>
   <a href="皇明经世文编_page17.html">
    17
   </a>
   <a href="皇明经世文编_page18.html">
    18
   </a>
   <a href="皇明经世文编_page19.html">
    19
   </a>
   <span class="current-page">
    20
   </span>
   <a href="皇明经世文编_page21.html">
    21
   </a>
   <a href="皇明经世文编_page22.html">
    22
   </a>
   <a href="皇明经世文编_page23.html">
    23
   </a>
   <a href="皇明经世文编_page24.html">
    24
   </a>
   <a href="皇明经世文编_page25.html">
    25
   </a>
   <span>
    ...
   </span>
   <a href="皇明经世文编_page21.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
