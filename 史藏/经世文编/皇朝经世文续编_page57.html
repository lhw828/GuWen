<!DOCTYPE html>
<html>
 <head>
  <meta charset="utf-8"/>
  <title>
   皇朝经世文续编 - 第 57 页/共 192 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文续编 - 第 57 页/共 192 页
  </h1>
  <div class="content">
   一请严汰羸卒以杜虚糜也。伏思　国家养一兵即有一兵之费。则必期一兵得一兵之用。军兴以来。征调不为不广。士马不为不多。而师老饷乏。贼未能平者。乃不练之过也。臣伏思用兵之效。必乘其锐气。制胜之道。必恃乎精兵。今则远调士卒。转战累年。原营派出之兵丁。其骁勇战者。往往战殁。南方卑湿。水土不习。草行露宿。疫疠频作。其遇疾物故者。又不知凡几。加以乡勇口粮。较之兵丁口粮为优。不肖兵丁。更名冒籍。逃去充勇者。亦时有之。于是军营之兵。大半皆新兵矣。新兵例以余丁拔补。无如随出之余丁。久已补尽。复因饷绌之故。原籍之人闻之。莫重趼跋涉而来。不得不随地募补。其人大抵皆负贩细民。市井无赖。手未尝操干戈。耳未尝闻号令。一旦驱之以战。则见贼生怯。绳之以法。则畏罪而逃。固势所必然也。夫以逋逃为得计。军心何由而坚。以纪律为具文。军威何由而振。臣之所深忧者。实在于此。或谓是当任缺勿补。以省糜费。然兵额日缺。必至兵势愈单。又事之不可行者也。臣以为当就其原营中添调精锐十分之一。如原调某营兵一千名。今则续调精锐一百名。俟其到营之日。即将原调之羸疾者遣归。并将新募之游惰者裁汰。以符原调之数。如是。则兵皆劲旅。饷不虚糜矣。至满营马队官兵中。亦多有受伤患病。不能临敌者。该管官以军务未竣。不敢辄请撤回。其实留之军营。胥糜饷糈。何若听其撤回。稍可节省。臣请　　恩准将满营官兵之伤病。量予撤回。仍责成大员。亲加点验。以杜规避。似于军政有裨。至于兵额最忌空粮。军营岂容阙伍。臣恐各营兵勇。未必无以空名充数者。上年侍郎杜曾经奏请稽核。所言实为切要。请　敕各路统兵大臣。一体设法清厘。以实军伍。果能综核名实。激厉军心。庶几赳桓之材。皆为干城之选。由是严核功过。信赏必罚。将尽知兵。人思用命。如是而谓贼未易平。臣之所不信也。第五条另录入兵政中马政

一请筹补仓谷以崇本计也。窃维州县之有仓谷。昉于汉耿寿昌之常平。意美法良。洵足以济凶荒而备缓急。无如牧令贤否不一。侵渔影射。势所难免。然前任之侵那。犹可责后任之弥补。今日之亏短。尚可望后日之抵偿。乃自军兴以来。其遭蹂躏之处。仓廥固一洗而空。即大军所过。行不赍粮。州县困于供亿。遇有急需。猝无以应。往往粜变仓谷。暂济目前之急。报明碾动者有之。私自通那者有之。而天下之仓谷。几不可问。各州县碾动若干。实存若干。监司尚不尽知。何况督抚。督抚尚不得知。何况司农。臣窃谓碾动之数。宜由督抚通查。造册报部。以便稽核。一面责令该管道府。督率各州县设法筹补。以实仓储。脱有不虞。庶几可恃。凡军务告竣之处。皆可行之。论者或疑疮痍未复。奈何遽议积储。不知贼退之后。首重耕耘。如人疾病之余。法当滋培元气。不可谓非今日之急务也。近年被兵之地虽广。犹幸四海丰稔。民困稍苏。是皆　　圣主至诚感召之所致。秋成之际。谷价必贱。该地方官诚以此时劝谕富民。俾之纳粟入仓。较之寻常劝捐。尚易为力。每岁筹补若干。即将各捐户造册申详。视其捐数多少量予奖励。数少者分赏花红。或给扁额。数多者给予顶带。其州县官之劝导有方。筹补足额者。遇计典之年。列入卓异。傥敢藉端科派。掊克累民。立予参劾。如是。则穑人成功。田畯至喜。高有崇墉之积。编氓重力田之科。不独仓储充实。可备不虞。而民鲜饥寒。亦不至流而为盗贼矣。抑臣更有虑者。云贵四川境内之田。连畦接畛。种植罂粟花。藉以渔利。近年此风尤甚。多一亩种罂粟之田。即减一亩稻麦之产。弃膏腴而滋酖毒。良可叹惜。闻甘肃之兰州。浙江之温台。亦多有莳种罂粟。诚恐种植寖广。大为五谷之害。请　敕下各该省督抚。严申禁约。如有违令不悛者。悉予铲除。按律治罪。庶几清作奸犯科之源。即隐寓劭农重粟之意。衣食足而后风俗可厚。风俗厚而后邪慝可消。农政民风。相为维系。是惟在直省大吏。慎择循良。奉行尽而已。以上六条。或揆诸时势而略识其权宜。或访诸舆论而粗知其梗概。利必规其远大。机恐失乎因循。果能均财用而使之有余。即可权兵食而补其不足。不揣冒昧。上渎　　宸聪。刍荛之言。是否有当。伏乞　　皇上俯赐裁择。　敕下廷臣核议施行。

　　通筹财用大源敬陈管见疏咸丰六年　
翁同书

同治六年六月十七日。内阁奉　　上谕。给事中周星誉奏理财用人宜量为变通一折着该衙门议奏钦此。钦遵。由军机处交出到部。当经咨商总理各国事务衙门。是否会议具奏。旋准覆称。除折内广人才一条。由本衙门自行议奏外。其增官制敛商权两条。由吏部及臣部议奏。查原奏内敛商权一条。大致谓外国商贾之事。官中无不预闻。故兵饷常盈。中国以逐末为耻。虽有平准均输市易诸古法。皆偶举即辍。不能精求。因而论及市间百货。以食盐为最巨。故另设有专主之商。以济民食而佐国用。此外若茶。若丝。若杂粮。若油炭。若糖纸。皆民间一日不可无之物。诚能知其盈虚消长之微。而施以还贷酌济之法。则民气必甚平。商情必甚遂。国帑必甚盈。即以盐米二端论之。前年淮南缺产。本议以淮北之盐十万济之。果尔。则盈余可得一二十万。上年苏松常镇嘉湖。二三月间。民几淡食。惜无人运淮盐一万引。如斟酌其间。则盈余又得十余万。宁绍等府。自咸丰三年后。悉赖江北之米。浙商获利无算。傥各省设常平使。提举官。则何处缺乏何物。即知照何处采买。出官中之存款。或遴委员。或给殷贾。可济各省民用之乏。而平其骤贵之价。归官之盈余。亦从可知矣。茶山桑陇。在在以官守之。如此。则天下物价无甚贵甚贱。财物无常壅常滞。如古之交子会子。世俗所谓银号会票官钱店。西洋之担保会。皆可逐渐仿而行之。等因。臣等伏查汉武之世。桑宏羊领大农。创为买贱卖贵之说。置郡国均输盐铁官。而平准于京师。于时商贾不行。财用愈乏。此法之獘也。唐肃宗时。刘晏以御史大夫。领东都河南江淮山南等道转运租庸盐铁使。任用士人。权万货之重轻。使天下无甚贵贱。而物价常平。而其为言也。以救灾为主。恻然有恤民之心。此法之也。　国朝正赋。惟丁与漕。此外以盐为民食所必须。设都转盐运使领之。若茶若丝若杂粮若油炭糖纸。皆听民间自相市易。而酌收课税以充公用。深得古人藏富于民之意。二百年来。相安已久。今该给事中请出官中之存款。察百物之盈虚消长。而施以还贷酌济之法。姑无论成法难更。筹款匪易。且括商贾之利。一归之于上。其意主于常平。其法已近于均输平准。诚未见其可也。军兴以来。十有余年。各省糜费饷项。动以数百万计。正供不足。不得不抽收百货厘捐。然所取者。不过百分之一耳。而行之日久。流獘已多。设并商贾之利权而尽夺之。窃恐骤贵之价。未必果平。而归官之盈余。亦徒资中饱。且茶山桑陇。在在以官守之。其去于宋之新法几何。溯查同治二年。两江督臣曾国藩。曾有以米易盐之议。旋以事多窒碍。中止不行。又古之交子会子。即钞票之权舆。咸丰初年。试行钞票。旋即停止。此皆近事之明证。该给事中所奏。应请无庸试行。总之有治法尤贵有治人。果能经理得宜。则国用自然饶裕。相应请　　旨饬下各直省督抚盐政。各口通商大臣。各关监督。务整躬率属。慎选贤才。各司所事。于一切兴利除獘之政。实力奉行。庶几不动声色。自能因地以制宜。不事铺张。自能变通以尽利。而丰财和众。于国用民情。均有裨益矣。所有遵议缘由。恭折具奏。伏乞　　圣鉴。

　　遵　旨会议开源节流事宜疏户部
光绪十年九日初五日。钦奉　　　慈禧端佑康颐昭豫庄诚皇太后懿旨。现在军饷紧要应如何预为筹划之处着军机大臣户部总理各国事务衙门大臣会同妥议具奏钦此。臣等当即公同集议。伏查本年六月。户部会同军机大臣。有通盘筹划接济饷需之奏。令各省裁节用款。专供海上兵糈。并令各省于两个月内。将某项裁减若干。每月筹划若干。迅速筹备。开单奏明。又本年七月。户部于奏请添拨部库边防经费折内。陈明筹饷紧迫。此后凡有户部指拨各项海防饷需。无论各省藩运司道监督等。如能照数批解。毫无贻误。由户部半年题奏一次。照军功例请给优奖。其有支吾推诿迟误者。由户部随时严参。嗣经各直省迭次奏请拨饷。均经户部或准添领部饷。或许截留京饷。或停应拨协饷。或令改解原饷。随时核办。一出于移缓就急。为一时周转之计。而于其何以持久。俾无缺乏。方切焦虑。亟当妥筹。今钦奉　　　懿旨。复令臣等会同筹。议臣等窃以为　国家理财一政。行之无事之时较易。行之军兴之际实难。行之小丑挞伐之始尚易。行之大乱初平之后尤难。自咸丰同治以来。匪乱起。海国事滋。中外用项。日增月益。彼时筹饷即难。然各省广开捐例。初议抽厘。各军每自设供饷之方。未全劳　庙堂之筹措。兼之改币行钞。大减放款。勉为敷衍京省之需。发捻平后。西路海防两处。用尤浩繁。一岁所入。不足一岁之出。又十五六年矣。户部前于光绪二年奏总核度支。六年奏筹备饷需。深大乱初平。民生凋敝。新增入数。皆有占定支款。旧例赋税荒缺。未能满征。非及早绸缪。无以为自强之基。无如内外臣工。因循成习。情面未除。言而未必行。行而未必实。恭查同治九年。钦奉　　　上谕。近来内外臣工往往遇事机紧急徒事张皇迨祸患略平则又泄沓成风为目前苟安之计即使创立战守章程而在事诸臣奉行不力有名无实遂使朝廷深谋远虑均属具文似此因循成习何时可冀自强何时可平外患宵旰焦劳无时或释等因钦此。臣等平时敬读此　　　旨。辄深愧愤。今兹异族构难。战事未已。目时艰。敢不同竭愚忱。力图匡济。窃维自古理财之道。不外开源节流二事。今谨将臣等商拟开源节流各事宜。另清单。恭呈　　　懿览。

　开源十二条

一领票行盐酌令捐输。查同治年间。前两江督臣曾国藩。于两淮踵行票盐。修筑清水潭案内。令各票商按一票捐银四百两。光绪六年。户部奏令两淮票商以一年一运为断。每年每票除预缴正杂课厘外。仍按年捐银一次。作为票本。分上中下三则。上则捐银一千两。中则捐银八百两。下则捐银六百两。合所销自变量计算。每年约可收银五六十万两。嗣据署督臣吴元炳奏。以两淮票商等公捐银一百万两。请免年捐。奉　　旨允准赏收在案。今筹办海防。臣等拟请酌中办理。查淮南五百引为一票。每年约销四十万引上下。淮北每百引为一号。每年应销二十九万六千余引。兹酌定淮南每引捐银四钱。淮北每引捐银二钱。合两淮以七十万引计算。每年可捐银二十二三万两。为数无多。不致累商。如蒙　俞允。臣部即飞咨该督。转饬运司盐道及督销局员。自接奉此次部文之日起。按引收捐。作为每军永远定额。并于应征课厘外。分别造报户部查核。勿任牵混。从前如有私行按票摊捐之款。此后一概革除。其余有盐务各省。应令各督抚体察情形。能否一律仿照办理。迅即妥议具奏。毋得迟延推诿。此项银两。应专备部提部拨。不准挪移擅用。

一整顿鹾务。查各省盐务。例定按年请领部引。行盐纳课。道光中叶。两淮始改行票。自匪窜扰。各省创办抽厘济饷。两淮踵行票盐。两浙福建节次亦奏行之。每票仍按引计算。但不赴部领引。两淮课厘并征。淮盐楚岸借销川盐。川鄂两省分抽厘银。两浙课厘并征。福建课耗厘三项并征。是名票商。虽未规复纲引。实与引商无异。此外各省。引商票商。官运民运。办法或有不同。近年历经言官条奏加抽盐厘。户部均议令盐务各省实心整顿。九年御史桂霖条奏盐务。户部分别省分具清单奏令各省兴利除獘。本年左中允崔国因条奏。又学士陈宝琛奏请普加盐厘。户部议令抽厘各省议章奏覆。仅据曾国荃奏请加抽川厘三文。卞宝第奏请加收川厘二文外再加一文。余皆久未入奏。今又奉　　旨筹饷。应再催令各省迅速妥筹定议。酌定二三成之数。或照课额加收。或照厘数加收。或照每盐一斤酌加制钱几文。克期奏明兴办。以济军食。仍将加收各数。分别咨报户部备考。虽其事其宜。原难强同。其要惟在严杜厘卡侵渔私贩偷漏而已。若各省能再将咸丰同治年来抽厘办法一体查核。各寻绎其抽厘最旺之年。由何而得。抽厘不旺之年。由何而失。更将其日增月益。就款开除用项。实力破除情面。认真厘定。总期减少一分费。自可多济一分饷需。纵一二处有未能加数再抽之盐厘。岂天下真无可设法整理之鹾政。如四川盐务。经督臣丁宝桢不避嫌怨。一洗积獘。岁入巨款。他省果能认真核实。必有增益。切勿观望宕延。空言搪塞。而于筹饷毫无实济。

一就出茶处所征收茶课。据总理衙门单开光绪八九等年。出口茶数。多至一万九千余万斤。查道光年间。英国所收茶税。约计每百斤收税银五十两。而我之出口税仅纳银二两五钱。不及其十分之一。今拟设法整顿茶课。或照甘肃茶封之例。每五斤征银三钱。就囤户征收。增课甚多。而洋人无所借口。或照宁夏延榆绥等处茶引每道征银三两九钱之例。于产茶处所。设局验茶。发给部颁茶照。每挑百斤。共征银三两九钱。经过内地关卡。另纳厘税。验照盖戳于行。不准重复影射。所有茶照。按年预行赴部请领。原领执照。一年之后。作为废纸。如此征收。亦与洋商毫无窒碍。或于产茶处所验茶。发给部颁茶照。既完课三两九钱。再倍收银三两九钱。前后共收银七两八钱。旧收之一切杂费。均予豁免。惟于各海关及过卡凡应纳洋税处。仍照旧章完纳。若在内地营销贩运。无论经过何省。何处厘卡关口。均免其再完税厘。则改厘为课。改散成总。既便稽考。或免侵渔。惟囤户及贩商。若何稽查。可无走漏。应令各省督抚参酌定章。覆奏办理。

一推广洋药捐输。查广东省。光绪初年筹备海防。由藩司招商黄近源包抽通省洋药捐银。每年认交洋银四十二万元。五年为满。每年递加二万元。嗣于光绪七年。经两广督臣奏准新商李玉衡自光绪六年接办。每年包抽洋银九十万元。仍五年为满。各省如能仿照广东办法。招商包抽。每沿海各省以百万两。不沿海各省以数十万两为率。约可得银数百万两。惟各省水陆情形不同。或有不能仿办。自应另筹办法。查通商后条约内开。洋药止准在口销卖。一经离口。即属中国货物。祗准华商运入内地。外国商人不得护送。其如何征税。按照条约。洋人原不能干预。今拟不分洋药土药。发给华商行坐部票。按票捐银。以助军饷。其行票一项。应填写商人姓名籍贯。按年请领。每票定以十斤。每斤捐银二钱。经过关卡查验。另纳税厘。并由各关卡于部票内填注该商经过年月日。上盖印戳为凭。以杜重复影射。无票者将货充公。并行惩办。其行店坐票。填写铺户姓名字号住址。无论赀本大小。按年令捐银二十四两。每年仍换票一次。如无票者。不准开铺售卖。并行惩治。惟洋药一离口岸。散漫难稽。且私带私贩。如何防杜。应俟各省议覆定章。一律兴办。其未经离口之洋药。仍照条约办理。不在此例。

一推广沙田牙帖捐输。查光绪六年。广东省筹办海防。奏称每沙田一亩。捐银二钱。是年该省拨过海防经费沙田捐输银二十余万两。沿江沿海。有沙田者。原不止广东一省。如江南安徽江西等省。芦洲沙田最多。多系富绅豪民。踞为沃产。广东既有此项捐输。他省亦可照此举办。应令有沙田省分。按广东办法酌量办理。又查同治二年六月间。准江南巡抚咨请劝商捐输牙帖。请由部颁发。经户部援照湖北江西章程。奏明颁给部帖。并将条款十二则。随帖开列。查条款内开。各行商人捐领新帖。系为报军饷。其从前各衙门陋规。一概删除。酌定江南上海地方。上等捐银五百两。二等捐银三百两。三等捐银一百五十两。下等捐银五十两。偏僻等地方。上等捐银二百两。二等捐银一百五十两。三等捐银一百两。下等捐银五十两。应令永为定额。以裕经费等因。窃维从前筹备军饷。江南既经请行。今尚间年赴部请领牙帖。此外惟湖北陕西有牙帖捐款。他省有无似此举办。无从详考。拟令各省一体查明。生意较旺及偏僻地方。能否分别定则。捐发牙帖。裁免陋规。各省即以万家计。截长补短。每家一百两。计或可得银百万两上下。于饷需不为无补。

一烟酒行店入赀给帖。查同治三年十二月十三日。两江督臣曾国藩奏称。江北粮台进款。有统捐及花布行栈捐名目。窃以从前军需紧要。江南省曾办行栈铺捐。湖北巡抚胡林翼亦有抽收行店月厘办法。后以军务稍平。部议停止。现在军饷紧要。拟收行店银款。以济急需。惟查各项行店。若一概抽收。又恐物价腾昂。惟烟酒两行栈店最多。获利颇厚。若稍为抽收。究于民生日用。无大关系。然月厘铺税。又似漫无限制。易滋中饱。不若仿照牙帖办法。颁给烟行酒行部帖。核其成本大小。明定科则。按年交纳课银一次。应由各省督抚查明。除资本微末铺户不计外。每省烟酒行店。大店各实有若干处所。某某字号。住址某处。核定课银数目。造册请帖。定限解款。以杜欺隐之獘。

一汇兑号商入资给帖。查农民力田。皆完纳丁漕。贩商当商。亦纳厘税。惟京外各处富商。分设汇兑票号。毫无交官之款。凭票罔利。坐拥厚资。即以钱铺而论。查刑部定例。不准私自开设。不准私自出票。如违照例治罪。律有明条。乃近来票庄。纷纷任意添设。全无限制。奸商设为骗局。始则扬厉铺张。继则侵蚀关闭。流獘滋多。上年胡光墉所开阜康及胡通裕票号。倒欠公私款项极多。尤为可恶。嗣后京外汇兑票号。应令请领部帖。以便稽查。拟参仿牙帖办法。如有汇兑票号。由地方官查明。实系殷实富商。责令各票号出具连环保结。申请部帖。方准汇兑绅民私款。每号每年应令纳帖课银六百两。各省于前一年八月以前。造具简明清册。将商人姓名籍贯。及开设票号在何州县。出结商人姓名。一详细开注。派员赴部请领票帖。以杜隔县影射。务须先课后帖。不准丝毫蒂欠。如无部帖。私自开设银号。即照私自开设钱铺例治罪。如地方官格外勒索。照赃私例责惩。

一划定各项减平减成。查嘉庆年间。川楚军需一案。奏销弥补亏空。陕抚毕沅始创定减平之议。至道光二十二年。户部奏定章程。各直省减平银两。务令按年解部。并造册送部查核。此项常例减平银两。每年应解部七十四万余两。近年各省支发勇饷等项。大半按湘平支发。就湘平一项而言。每两扣平三分六厘三毫。或每两扣平四分九厘三毫。或每两扣平四分。款数参差。一收一支。最易獘混。他如各省之洋银折合纹银。银价折合钱价。并漫无定章。徒滋中饱。至各省减成支放各款。始于咸丰三年。光绪六年间曾经户部查核。即各官减成养廉一项。应解部库者。每年亦有银九十余万两。奏令自光绪六年为始。半年批解部库一次。年清年款。不准截留。无如各省仍不遵案起解。应令各省嗣后除常例支销各款。照旧核扣六分平。仍行解部外。其非常例支销款项。如练饷勇饷薪水。以及一切杂项。均照湘平每两扣银四分之数。一律扣平支放。其扣出银款。另行存储。造册报部候拨。永不准再有牵混。擅自挪移。如有将扣平银数。仍行列入收款。作正开销。亦必另款详细声明。其折合洋银钱数。亦宜明有定章。至各项减成银两。亦应由各省一体查明。照章减扣。遵照奏案。赶紧解部。各省即于接到此次部文后。各将其通省应支兵饷勇饷协饷京饷。及一切放款。其某项扣平。某项不扣平。扣平之项。如何扣收数目。分款核定详细。全行开报一次。再由部汇齐。逐款查核。画一定章。

一严提交代征存未解银两并严定交代限期。查征收款项。例应随征随解。交代时。尤应查清结报。奈各省州县交代。每将前任短交之款。列作征存未解名目。彼此通同。将无作有。以致各省征存未解银两。或数年。或数十年。尚未解司。多者积至数十万两。少者亦有数万两之多。迭经户部行催。积牍累箧。无如各该上司。一意瞻徇。深恐属员挟制。不敢随时作速严提。必俟亏空之员。或故或参。始行揭出。亏空库款。已同虚掷。查抄徒有空名。兹拟截至光绪十年十二月底止。令各省督抚查明历年道府厅州县等官交代案内。应解司道各库征存未解银两共有若干。案分年分款分任逐一开具详细清单。于光绪十一年四月内飞咨户部备案。一面通行各属赶紧批解。勒限于光绪十一年五月内一律解清。该督抚即于六月初旬详细开单奏报。某年某员某案征存未解银两。于某年月日解司讫。入于某年某册内造报列收。其未完及欠解各员。亦于六月初旬奏参革职。提省查办。照例治罪。若该省并不照此次奏定期限奏参。或率请展缓。希图延宕。即由户部按吏部则例所载程途日期扣算。将该督抚藩司盐粮道均照徇庇例严参。以昭炯戒。至光绪十一年正月起。各案交代。应照道光年间安徽巡抚陶澍奏定章程。凡前后任交代。务将现存银两。扫数批解。册内不准开列存库未解名目。嗣后该督抚藩司。如查出交代案内。有征存未解银两。即照户部本年十二月初四日奏案参办。如不参奏。即照新章将该督抚藩司等一参处。再查各省交代。往往多年未结。并不将文册送部。或仅报初参。不报二参。即有征存未解一切亏空情獘。户部亦无由知。或偶送部。亦多逾二参定期。文内皆称交代已按限算清。因册结舛错。往返驳诘。致延月日。万牍一律。百端回护。牧令不足言。该管上司。无事不代为弥缝。是诚何心。迨至积累数年。又以旧案新案分办为词。粉饰延宕。无非不敢开罪属员之隐衷。嗣后若逾二参限期。该省若无文册送部。或送册而仍称舛错迟误者。户部照八月间奏定新章。核计程途日期。概照交代逾限未清例奏参。并将该管上司一照徇庇例参奏议处。至州县升迁补署日期。本年八月。户部奏令自光绪十一年正月起。兼咨户部。奈各省近来于交代一事。每甘认遗漏之愆。决不与部中以确查之据。事以微末。实为一切欺饰之本。此后交代文册。即依限到部。查无原报到任日期文牍者。仍将藩司严参降级。以挽颓风。数十年来财赋之亏。实由于此。未可以簿书期会。置诸不论。总之欲杜亏空。尤在该管道府州随时亲查属库。必令有收即解。无可亏挪。户部本年八月奏案。各省尤当实力遵行。该上司更能核减摊捐。省却供应。宽州县之力。守例定之法。斯亏空可杜。库款可足矣。

一应严催亏空应缴应赔各款。查各案亏空应缴应赔款项。例应严催。初不关筹饷办理。无如各省积习玩延。向不严追。虽著名富族贵家。竟敢结报家产尽绝。呈请豁免。目前筹饷急迫。赔缴宜严。若仍复空言搪塞。自应从严办结。拟将光绪十年以前亏赔各案。除已经户部奏定追赔关税一案仍照前奏办理外。余均仿照追赔关税办法。凡因公亏短。光绪九年以前核定有案。未经奏准豁免扣抵完结者。拟减免五成。赔缴五成。其事非因公情节较重各案。以光绪五年为断。光绪五年以后之案。仍全数追赔。一切应得处分罪名。均仍照定例办理。毋庸更议。其光绪五年以前核定之案。未经奉准豁免扣抵完结者。拟量免二成。赔缴八成。均限定自此次奉　　旨之日起。勒限一年缴清。其亏款赔完。或仍应究治罪名处分。或例应减免罪名处分之处。亦均仍照旧例办理。傥一年限满。仍延不清缴。以及虽完缴。尚不足此次所定应缴成数。均应由承追各衙门。于届限满之日。切实严参。再行分别核定监追查抄治罪议处办理完结。其实系人亡产绝。无可追。以及查抄估抵后尚不足数。均按照此次所定各应缴成数。核明其实短数目。照例落摊赔分赔完案。以重公帑。其光绪九年以前。尚未核结因公亏款。以及光绪九年以后因公亏款各案。均仍照一切旧例旧章核办。不得入此次新章办理。相应请　　旨饬下在京八旗都统。及各省将军督抚府尹等。一体迅速详查。一面将此项应照新章赔缴亏款人员衔名成数。限期开具清单。摘具案由。限令光绪十一年五月底。一律奏咨送部。一面严催各该员依限按数清完。毋稍宕延。其不应入此次新章办理亏赔案件。亦各当认真分别查追。仍应遵照户部则例所载。一切赔项。其力能完缴者。无论本身子嗣。所赔系属何款。但由户部行追。均应令其依限完缴。无力完缴者。分别有官无官。有官者。无论本身子嗣。官职大小。但系现任。即不得滥行请免。定例严办。

一入官产业勒限变价解部。查入官房产。例应认估招买。价银解部。如果无人认买。即奏交内务府查收取租。近来竟有十八九年未卖未交之产。至入官地亩。例应勘报议租。无如地方官奉行不力。大约此项地租。历年尽饱胥吏之橐。查户部簿记乾隆年间未结地亩。现在尚复不少。拟由户部一面查催。一面行令各省。将所有入官地亩房间。如系应原佃承种。或应原户承租。自应赶紧令其升科纳租。勿庸另议。若系应另行招佃议租者。即一律出示。按租定价招买。若原租无可查考。亦即比照四邻租数定价。招人承买。仍照例升科。至已据变价房产。即通查共有若干。勒限半年。变价扫数解部。亦可收存银款。

一酌提漕粮漕规盐务盐规余款。查本年七月间。据署湖南巡抚庞际云奏称。该省有盐务缉私经费。可以移作军需。复查山东粮道。每年奏销册内。有数十年应解部库扣存轻并裁减船只未解之款。积累至二三十万余两之多。除盐务余款。本年八月间。已令各省将军督抚酌度。如有似此经费。可以移缓就急者。奏明办理等因。应由各省钦遵办理外。至漕粮漕规余款。除山东省应解未解一项即行催提外。其别省粮道。仍有无余款应令解部。应由户部一面查明。一面令有漕各省。迅速奏明办理。提充饷项。

　节流十二条

一裁减厘局经费。查各省厘局扣留经费。有扣五成扣二成扣一成不等。且有不入收数。先按每两扣收八分。更有并不开报经费。屡经查询。迄不咨覆。或不开报各局处所。及应支细数。一笔开销银十数万两。或数十万两。又有既扣经费。更复以钱折银。再扣银折成数。种种任意开支。殊不画一。应令各省将厘局经费分别裁汰。将应支各款。逐款开列。于四个月内报部。由部核定支数。一例照支。傥不依限。据实报部。即行奏参。

一覆减各关经费。查各关留支经费有按八分留支者。有按五分留支者。有按一分零留支者。有并无一定留支分数者。殊不画一。应由户部督饬司员通查酌量。除关涉外洋经费。仍应照条约办理外。余均定以留支确数。其从前留支太多之关。即可查提归款备拨。且查各关解款。有既支补支补水。又支倾镕火耗。既支汇费。又支水脚。亦应酌量更定。以免滥支。应令各省查明裁奏覆。再由户部分别办理。

一核定各省局员额数银数。查本年六月间。据御史吴寿龄奏请裁撤各省各局等因。当经户部会同吏部议覆。查各省散置各局。已报部者。于军需。则有后总局。后分局。军需总局。报销总局。筹防总局。防营支应总局。军装制办总局。制造药铅总局。收发军械火药局。防军支应局。查办销算局。军械转运局。练饷局。团防局。支发局。收放局。转运局。采运局。军需局。军械局。军火局。军装局。军器所。等项名目。于洋务。则有洋务局。机器局。机器制造局。电报局。电线局。轮船支应局。轮船操练局。等项名目。于地方。则有清查藩库局。营田局。招垦局。官荒局。交代局。清源局。发审局。候审所。清讼局。课吏局。保甲局。收养幼孩公局。普济堂。广仁堂。铁绢局。桑绵局。戒烟局。刊刻刷印书局。采访所。采访忠节局。采访忠义局。等项名目。其盐务。则有各处盐局。运局。督销局。其厘卡。除牙厘局外。则有百货厘金局。洋药厘捐局。暨两项各处分局。更不胜枚举。其未经报部者。尚不知凡几。且有事应责成司道府厅州县者。亦必另设一局。以为安置闲员地步。有地方之责者。反可置身事外。各局纷设。限制毫无。究其实事。一无成效。该管上司。不过见好属员。公款盈虚。在所不计。种种消耗。何所底止。请　　旨饬下各直省将军督抚府尹等。详议章程。减定局数员数。并各委员衔名。先行造册备文咨报。以后设局。均须详酌其事。可相因而理者。或总设一局。将各项应办事宜。统归其中。慎派妥员。分股办事。以便稽查易于得力。费藉可节省。查设局之始。咸丰年间。各省未经收复地方。不能不设局办事。且为设局以破衙门官吏窠臼。奈故事相延。各局亦复久成窠臼。大失本意。本年十一月。已令各省督抚。将该省局卡裁。酌定员数。核定薪水。破除情面。严定章程。实力整顿。并限令三个月。将办理情形。及各局员数银数。据实具奏。一面报部查核等因。已由户部行知各省办理。如不赶紧于三个月内报部。将来经部查照例案册驳。即着落滥行派委之上司。全数赔补。并行参办。

一随营文武分别裁汰及酌定额数银数。查近来各省勇营。实为养赡闲之薮。偶移调一营。游勇随之。官随之。其知名者无论矣。如上年乌鲁木齐都统恭镗报销一案。该员仅统兵勇一千六百余名。差员竟有一百五十五员之多。几于十勇一官。一官耗十数勇之饷。彼带勇数千数万者。其分润闲官。又乌可以数计。若谓大军所。事理烦剧。统领营哨。各有专责。必须襄办差员。方资清理。不知统领营官。各有公费。且督抚司道。政治繁要。其分理佐治。皆自延幕友。亦足有济。是各省随营文武员弁一项。不过为酬应亲友调剂闲员而已。现在征调各军。除营数较少者。所用文案委员。照章由公费内自行开支。不应另给薪水外。其统领营数多至十数者。应令仿照光绪九年户部行令河南省覆准办法。所有随营文武各员。以当时奏调有案之员。酌量差遣。分报吏兵两部。并报户部。定准额数。如有增减。随时奏报。若无奏调案据之员。即行裁撤。嗣后各省。均应将其此项随营委员。额定若干名。每月共支薪水不得逾若干两。赶紧报部核定。若延不报部立案。将来报销时查出。即照滥支滥应之例。追赔参处。至内地各防营。并无战事。应自光绪十一年正月为始。仿照河南省遵照部议办法。无论统带营数多寡。概不准开报随员薪水。以杜滥支。

一酌减内地各省防军口粮。查军需则例内载。绿营兵丁。月支盐菜银仅止一两三钱。虽官至总兵。月支盐菜亦不过九两。惟出征加给盐菜等钱。照例加支。即内地剿办盗贼。尚不准妄照军需例办理。定例綦严。自同治八九年来。各处防营。并无战事。仍照打仗时支给口粮。游荡成习。人思充勇。农工弃业。劫盗横行。亦有由然。况督抚专驻省垣。防营分扎各处。弁勇额数。率不过三四成。漫无查察。营官克扣。游客抽丰。节寿之厚。衣食之都。久已虚耗亿万。故勇营流獘。有较绿营特甚者。现在部拨协饷。各省辄称无款筹解。其平日糜饷之咎。实难辞责。查甘肃最为瘠区。新疆最为远地。督臣谭锺麟抚臣刘锦棠。尚能按土勇章程。每勇月饷不过银三两。其各省腹地防军。无事坐食。可裁则裁。若不能遽裁。不难参酌照支。抑或照绿营兵饷量加支给。若实系临敌出征。自宜厚其饷粮。以厉戎行。应由内地各督抚赶紧查办。报部核覆。一律办理。

一酌减内地防军长夫。查光绪七年。户部会同兵工二部。议覆都察院代奏教习王开运条陈。裁减勇营各项人夫一折。经部议覆奏。令各省实力减裁。原以各省防军。安坐无事。并非出征之时。必须随同搬运辎重可比。在各省亦知长夫原无须此数。特多留夫数。为事后报销地步。故粮台久为利薮。本年二月间。据河南巡抚鹿传霖咨。将各营长夫裁减。每营只准用长夫一百名。现拟除边海各军应用长夫。仍各照定章办理外。至腹地各省防军。每营五百人。只准用长夫一百名。不及一营者。即按此数摊算。概令自光绪十一年正月始。一律照办。报部查核。其有向来不用长夫者。应照旧办理。毋得因此转行添设。

一防军有营房者不准再领帐棚折价。查王开运原奏又称。前敌行军。不得不携带帐棚。以免野处露宿。且转战无定。易于损失。风雨之中。尤易朽败。不能不半年一换。周年一换。若驻守防军。必修营房以图久。何须帐棚。又何至随时更换。每年每营折换帐棚价银至六七百两之多。此不过徒多浮冒等语。经工部议覆。各省防军账房一项。如修筑营房之处。自不准重复开支。应由各统兵大臣及各督抚严行查核。加意撙节。毋得率请更换。致干参处。应令各省于四个月内。迅速议覆。

一核定内地各省兵勇饷数。查各省例兵。皆有定额。会典所载。各省旗绿各营兵额共七十七万余人。而京师八旗禁旅十二万有奇。尚不在内。果一兵得一兵之用。何须各省添募防勇。即使二兵实得一兵之用。亦当有可用之兵四十余万。则各省防勇。岂不大可减裁。奈平时各视本省旧有绿营兵丁为无用。既不教练。又不减裁。饷既不足。又须酌发。一任其若存若亡。差遣缉捕。皆赖防勇。平时兵勇兼养。此万不能久支之势。稍有事变。并其向有防勇。动称分布不敷。不似临事非从新添募不可。果使临事必须添募。则无事之地。无事之日。正宜裁定营制。节存饷项。以备临时有事添募之需。拟请　　旨通饬内地未办防战各省。定限查核。各将制兵空额。及老弱之兵。认真裁汰。将实存数目实支数目报部。并令各省各路防战勇营。一体将现有勇营练军营数人数饷数。详细普律奏定一次。由户部会同兵部参酌其现有旗绿制兵。酌定兵数饷数立案。嗣后即可节存饷项。以为一劳永逸之谋。

一确估各项军饷按年指拨一次。查定例。各省官兵俸饷。预为会计。每年各将次年一岁应需。造册咨部。由部照数拨给。须协济者。于邻近省分拨解。拨册逾期到部。例应奏参。从前东南各省用兵。军事紧急。估拨军饷。久不举办。迨至承平以后。各省请拨旗绿各营兵饷。多不照实存数目请拨。或拨册未到。即比照二十余年前旧案估拨。以致常年饷数。未能确实。然大致尚有可稽。至于各省防军。半系自有收款。自有支款。向无预拨办法。虽各军皆有当初奏明应受协济省分。然协解收支。多不先期报部。往往各省有应协出款一万。实解出款不过一千。且竟有丝毫不解。而部中每遇拨款。又不能不将各省应协款数。算为实解款数。以致各省进款。皆为空饷侵占。动辄拨无可拨。窃维理财之道。不过量入为出。与夫核实预备二法。即如从前甘肃新疆常饷。各路月饷。每年照部案查考。计各省应协饷数。不下一千数百万两。今请确实改定。令其每年估拨一次。只用银四百八十万两。即敷供应。立时腾出兵饷数百万两。岂非明验。现拟仿照甘肃新饷办法。令各省将兵数勇数核定报部后。即由部各核确定。以协解抵支饷数。普律照例。另与从新详细拨定一次。嗣后每年均令其于冬季估拨兵饷时。除常年兵饷照实在应支数目照例预拨外。至各省练饷勇饷。应令分造估册。按实在应支数目。一并请拨。则从前空饷之獘可除。而部中于各省用款盈虚。岁岁有可确查。为今日必须举行之事。

一停止不急工程。查光绪六年。户部具奏。现在筹备饷需。应查照光绪八年奏案。请将各衙门一切工程。概行停止三年等因。光绪十年。已满三年之期。而值海防筹饷紧要。若各衙门因停限已满。纷纷请修工程。则部库实属无款支应。兹拟援照前案。所有京城各省各衙门及地方一切工程。除自行筹办不动正款者毋庸议外。其余兴修一切寻常工程。应支库项者。概行停止三年。至　　　坛　　　庙　　　陵寝各要工。关系重大。其实在万不可缓者。应责成勘估大臣详细查核。力求撙节。毋任稍有浮冒。

一各项欠发勒限清理。各项预支分别核办。查上年查算光绪七年一岁出入。通计各省列入销册。补发旧欠用款。共有银四百余万两之多。各省预行支发下年用款。亦共有银三十五万余两之数。至各省常年兵饷。额拨数多而实支数少。其余剩有款。每年皆称补还旧欠。尤属漫无可稽。今各省一岁收款。若用以供一岁之出款。本不至甚形短绌。而每以补支旧欠。及旧还挪借。支除若干。则本岁必又开列新欠。另启新借。以为下年补还地步。似此年年套搭。终无了期。流獘无穷。亟宜更定。虽各省补还旧欠。必非全属獘端。然以平人居家譬之。若不将旧时债负。一总截清。另图清理。则展转支持。必致如　　　　圣谕广训所谓日复一日。年复一年。债深累重。饥寒难免。臣等拟通饬各省。将本年以前。无论何项欠款。切实查清。截至光绪十年十二月底止。各实有若干。系属何年何月何项欠款。一一造具清册。统于光绪十一年五月报部。听候设法清理。分别停发。自光绪十一年起。概不准各省擅行补还。其预支款项。亦应由各省将每年必须预发。如时宪书工料次年春季兵饷等款。自应仍准照例预发。然皆须一一将款数预行报部立案。由部覆准。方准开支。不在报部立案准发之款数内者。不准各省擅行预支。如有擅行预支补发者。概不准开销。照挪移钱粮例奏参。并将擅行预支补发之款。着落赔补。

一另定各省起运存留。查定例。凡州县经征钱粮。运解布政司。候部拨用者。曰起运。凡州县经征钱粮。扣留本地。支给官俸役食等项经费者。曰存留。各省起运存留。皆有额定数目。此项数目。在康熙乾隆嘉庆年间。屡经更定。现时额数。仍嘉庆年间定额。查雍正年间以前各省留存之款。遇有荒歉。照额扣除荒缺。嗣于乾隆年间。改为由司库起运项下拨补。今各省存留用款。多系减成支发。而每岁征收地丁。仍系照全额存留。至其存留用剩之款。仍应解司另款作收。然起运候拨额内。先将此数开除。故近来司库应行候拨之款。较前为少。况拨补移解。轇轕参差。甚至有府州县存留。司存留。种种名目。骤看殊属难解。尤可异者。如陕西省地丁奏销册内。每年存留之数。皆与另案奏报收支折内存留之数。岁岁数目不符。且有将存留内应行解司之项。并不解司。任意延宕。窃维此项存留数目。从前既屡经更定。应令各省按现在各属实支应留数目。通查奏明更定一次。既免其留多用少。并免其留解参差。更免其名目太多。徒为含混。于起运候拨用款。一目了然。免致牵混不清。徒供中饱。

以上各条。有各省即当一律照行者。有仍应分别奏复议定照行者。并有此省可行而彼省或实不可行者。所赖各省督抚诸臣。切实逐条。悉心酌议。期于能行必行。断不准视同通行文牍。废格不行。尤不准因一省一事难行。即其能行者亦全不筹议。经此次行令后。如或违限延宕。臣等惟当请　　旨严办。以挽因循积习。合声明。

　　进呈改办年例汇奏出入会计黄册疏光绪十年　户部
窃查臣部于乾隆九年。经大学士鄂尔泰等。议覆御史范廷楷条奏会计钱粮出入。始定为自乾隆十年起。每年将各项奏销。再行通盘核算。另造黄册。汇总具奏一次。嗣于乾隆二十四年。复经大学士傅恒等奏准。每年汇奏出入。其中额征地丁等项。一切动用细数。均于奏销案内。按款核题。而汇奏之时。又复写清单。已属详明。另造黄册。应行删除。其由臣部支给银两。另由银库造册进呈等因。历经照办。每年祗将各省地丁常税盐课三项。由臣部汇开出入大数。列单陈奏。前已将光绪六年分年例出入数目。汇奏在案。臣等于光绪八年十二月间。裁撤派办处。奏明仿照刑部秋审处例。选择通部资深廉正熟习例案满汉司员十六员。派入北檔房。令其通筹出入。综核度支。奉　　旨依议钦此。随即拣派司员。调集案册。一体详核。惟查　国家自咸丰同治年来。各省出入。迥非乾隆年间可比。近来岁入之项。转以厘金洋税等为大宗。而岁出之项。又以善后筹防等为巨款。若照常年汇奏成案办理。均未列为出入。实不足以尽度支之全。且近今各省奏销迟延。即常例地丁等项出入册籍。亦多造送不能齐备。当经行查各直省。令其将地赋漕盐关厘各项出入数目。无论已报未报。均按光绪六七两年收支数目。开具简明清单。于光绪九年岁底送部。以便核计。嗣因届期仍多未覆。复于上年十二月间。经臣等奏明。督饬派出北档房司员等。先行跟接光绪八年奏过六年分出入成案。就各省藩司及漕盐关厘各处报部有案可稽者。一面详算。造具简明出入清册。于开年后赶紧妥呈进。并请　　旨通饬各省。仍一体遵查臣部前咨。迅速奏咨覆部。以凭考察。傥所覆仍未详备。一俟清册进呈之后。再奏定格式。颁发各省。嗣后即可每年遵依造报。凭以汇核等因。奉　　旨允准。行知遵照亦在案。届至本年四月。各省造报清单。始行咨送过半。而迄今仍有未覆之省。实难再为延待。兹据该承办司员等。检集各项已到奏册咨单。逐件查算。其办成光绪七年一年岁出岁入详细册底八十四本。简明清册九本。臣等详加查核。臣部为钱粮总汇之区。从前出入。均有例额。入款不过地丁关税盐课耗羡数端。出款不过京饷兵饷存留协拨数事。纲举目张。最为简括。乃自军兴以来。出入难依定制。入款如扣成减平提解退回等项。皆系入自出款之中。而出款如拨补筹还移解留备等项。又皆出归入款之内。头绪轇轕参差。造报不齐。汇核良非易易。今查此次所办册籍。系敬遵　　　钦定大清会典。及　　皇朝文献通考内。原分门类。参酌近年情事纂定。以地丁杂赋地租粮折漕折漕项耗羡盐课常税生息等十项。为常例征收。以厘金洋税新关税按粮津贴等四项。为新增征收。以续完捐输完缴节扣等四项。为本年收款。排比核列。以见一年入数。除去蠲缓未完各数。通计实入共收银八千二百三十四万九千一百七十九两八钱六分二厘零。并将各省彼此收款重复。及无关本年实入进数。而有关出款来源之借垫协受扣收拨收旧管旧应存。及不符收数。共八千八百万一千八百八十三两七钱八分七厘零。各加具按语。附记于后。是为银收。

以各省　　　陵寝供应交进银两。祭祀仪宪俸食科场饷干驿站廪膳赏恤修河工采办办漕织造公廉杂支等十七项。为常例开支。以勇营饷需关局经费洋款还借息款等四项。为新增开支。以补发旧欠豫行支给两项。为补支豫支。以批解在京各衙门银两一项。为批解支款。排比核列。以见一年出数。除去欠发未报各数。通计实出共支银七千八百十七万一千四百五十一两六分七厘零。并将各省彼此支款重复。及无关本年实出销数。而有关入款去路之京饷协解拨支。及不符支数。共五千五百五十五万三千九百三十五两四钱八分七厘零。各加具按语。附记于后。是为银支。以各省蠲缓未完各项。本年应收数目。及蠲免未完各项。节年应收数目。分别核列。以见一年未收实数。通计实未收共银一万二百八十六万二千四百一十六两七分一厘零。是为银未收。以各省本年各项入款之余。及历年各项收款所积。并支发扣存各数。分别核列。以见一年存款实数。内除实存节年收款。及附记收支两抵。所余共银三千二百四十四万七千九百四十八两三钱零外。通计实存本年入款之余。共银四百一十七万七千七百二十八两七钱九分五厘零。是为银存。此外各省钱粮草款出入。亦为大宗。惟钱款有计串计吊计千计文计小数计洋元之分。通计以串计者。除去收款不符钱一万五千七百五十串二百九十二文零。实入共一百四十一万八千五百六十一串九十三文零。实出共八十八万三千二百七串二百八十一文。实存共五十五万一千一百四串一百五文零。以吊计者。实入共一百七万八百十七吊二百七文。实出共五十二万五千五百八十六吊二百五十四文。实存共五十四万五千二百三十吊九百五十三文。以千计者。实入共二百八十八万三千二百千三百三十三文。实出共二百八十二万九千二百七十三千九百四十一文。实存共五万三千九百二十六千三百九十文零。以每文计者。实入共三万五千六百四十二文。实出共三万五千六百四十二文。并无存款。以小数计者。实入共三百三十六万八千二百五十三吊三百十九文。实出共三百二十六万六百七十五吊十八文。实存共一千八百五十一吊八百六十文。又存款不符钱十万五千七百二十六吊四百四十一文零。已由册内附记声明。以洋元计者。实入共三万七千八百八十四元。实存共三万七千八百八十四元。并无支款。粮款各省实收本色粮米。共一千一百二十万四千八百四十七石二斗六升九勺零。而京仓通仓收数。即系由各省收粮数内运解。故将京仓通仓所收粮石。共四百三十万三千八百三十二石二斗二升一合。附记其数。不再列为实入。各省实支本色粮米。共四百五万七千六百九十一石七斗五升四合七勺。其运解京仓通仓支数。因京通仓已另记支存。亦即将各省原拨运粮石一百六十七万九千二百二十九石二斗五合八勺。及奉天省另有四柱不符粮八十五石五斗二合三勺。均附记其数。不复开作实出。

各省实存本色粮米。共九百七十七万一千六百七十三石零。草款亦有计斤计束之异。通计以斤计者。实入共三十五万九千四百三十九斤。实出共三十五万九千四百三十九斤。并无存款。以束计者。实入共二百七万二千六百三束。实出共九十九万一千四百九十五束。实存共一百八万一千一百八束。均各分类核列。是为钱收支存粮收支存草收支存。其各直省本年蠲缓未完。节年蠲免未完。钱粮草数目。更应分别核列。以见一年未收实数。通计实未收钱八十三万九百六十五串五百四十九文。又钱一万一千七百四吊九百六十四文。又钱一万二千五百八十三千七十三文。实未收粮五百万九千八百三十七石一斗四升一合零。实未收草四万五百六十七束零。是为钱粮草未收。惟云南贵州广西等省。册籍清单。仍未全到部。款项间有未齐。然现在臣部有案可考者。均已一一开载。大致尚无遗漏。当复由臣等饬交各省司掌印主稿司员。通册逐款详核。均称并无遗漏舛错。理合册呈进。第查该员等所办底册八十四本。清册九本。实为繁多。未敢上烦　乙览。谨复督饬原派司员等。另提要总纲黄册一本。恭折呈进。伏思方今民生苦困。物力艰难。又值海氛不靖。饷款支绌。臣等忝领度支。生财乏术。愧悚良深。此后惟有力求核实节用之方。以成　朝廷恭俭之治。尚望　　特颁明诏。宣示中外。一体遵照臣部本年会议总理衙门具奏筹划各路饷需原议。切实筹划。勉为撙节良图。至于各直省于臣部奏催开造岁出岁入清单。迄今造报仍未齐全。殊属迟误。应由臣部于此次奉　　旨之后。赶紧颁发册式。通限令各省。除例办奏销册籍。均照旧按年造送外。其此项会计出入。亦即跟接造报八九两年简明清单。于光绪十一年开印前后。咨送到部。其十年分以后会计出入清单。均令其按年造送。于次一年封印之前到部。不许延宕。如迟至封印之日。尚有不到部者。臣部即照拨册逾限例。将该管司道指名严参。至此项会计出入。因系初次创办。是以册呈进。嗣后应请仍照乾隆二十四年奏准办法。每年具清单呈进。以符旧章。再此项年例岁出岁入。旧例系用清汉字折件。并应比较上一年收支款数。今因改呈进册籍。是以未译清文。并因将厘金洋税。及一切正杂款项。初次全行开列。所有比较款数。应归入下年办理。合并声明。所有臣等派办会计册籍告成呈进缘由。理合恭折具奏。伏乞　　圣鉴训示。

　
卷三十一　户政三理财下

　　遵　旨停止捐输并变通常例捐款疏光绪五年　户部
光绪四年十二月十四日。钦奉　　上谕。前因军务未平用款不继不得已开捐纳职藉济饷需乃近来中外捐纳各员其为守兼优才具可用者固不乏不而滥竽充数甚至有玷官箴者实属不少至各属办理捐输原不无实事求是有裨国计之处而行之日久捐资之影射捐生之取巧及委员等种种獘窦不一而足于澄清吏治之道既多窒碍于饷需亦多有名无实自应及时停止以肃政体着户部及各省督抚通盘筹划务将京捐局及各省捐局每年入项若干详细查明将此项作何支用之处设法筹款相抵一面奏明停止捐输毋得藉词款项难筹有意延宕钦此。钦遵。由内阁抄出到部。仰见　　　皇太后　　皇上肃清政体澄叙官方之至意。钦佩莫名。当由四百里飞咨有捐省分各督抚。赶紧筹款。奏明办理外。伏查会典内开。户部捐纳房。掌捐纳之事。凡报捐贡监职衔加级纪录　封典等项。俱由部具呈。交银给与执照。凡遇暂开事例。一管核等因。所谓暂开事例者。于常捐之外。暂准捐纳实职。历溯从前。或因军务。或因河工。款项不足。开捐济饷。事竣即停。迨咸丰元年十一月间。奏开筹饷事例。其时军务迭起。需饷浩繁。部库空虚。岌岌可虑。不得已为权宜之计。捐输之外。如钞票官钱票铁钱当百当十等大钱。皆仓卒补苴。以资周转。然行之未久。獘窦丛生。不特无裨国储。抑且有妨民用。业经陆续奏请停止。循行至今者。惟当十大钱及捐输两事。当十钱。京城市廛行用。相沿已久。未便遽议更张。捐输则于库款度支。不无裨益。且系捐生情殷报。并无抑勒苛索等獘。是以未请停止。惟是开捐以来。各省相继奏请设局。减成折收。捐纳实职。条例繁多。内如关系较重之捐纳武职。捐免离任。捐免验看等项。已经臣部随时酌核。先后奏停。而捐章收数既减。捐生集资较易。一经核准。铨选分发。即是实官。其中贤否错杂。一时诚难辨别。且捐局林立。各不相下。收捐上兑。互有低昂。亦难保无影射取巧之獘。诚如　　圣谕。自应及时停止。以肃政体。至筹款相抵一节。查咸丰四年七月间。臣部奏设捐铜局。同治十三年六月奏改京捐局。并令礼部铸造条记。派员经理收呈发照等事。按卯具奏。其银由捐生自行缴库。以近年收款论之。各项实官。外省减成较多。捐生避重就轻。在局报捐者少。约计一年所收。不过五六十万两。其中以分先前。分间前。尽先前。新班遇缺。新班遇缺先。谓之银捐。外省不准兑收者。银数为较多。此京捐局每年入项之大概也。若支用之款。除宝泉宝源两局。每年工食银二万四千两。京捐局每年经费两次奏销银二千四百两。均由余平项下开销。不动正款外。惟内外火器营差操公费一万二千两。遇闰之年。加增银一千两。由该营奏准于捐项下支给。此外均归大库搭于兵饷之用。若将银捐停止。则常捐应收者。如加级纪录免保举等项。以现在计之。一年若可收银十余万两。将来外省捐局。一律停止。归复捐纳房收捐发照旧章。则库款尚可加收。如目前实有不敷。再由臣部体察情形。于续拨京饷案内奏明办理。此京捐局支用之大概也。

至京捐局银捐等项。及各项实官。并常例未载条款。同火器营章程。臣部自奉到　　谕旨后。业经停止收捐。统俟具奏四年分十二月卯各捐生励。及四年分下半年经费奏销时。将臣部京捐局即行裁撤。条记送部缴销。所有常例应收之款。如加级纪录等项。统按旧章。归臣部捐纳房付库兑收。随时核准给照。归入咨案办理。其京捐局经费。亦即停止。至火器营差操公积。核计常捐所入。尚敷支放。仍令照旧开支。其户工两局工食。向系平余项下开放。此次银捐既停。平余自少。不敷之数。即由捐款项下动支。俟铜运畅行。再复旧制。此京捐局裁撤以后之大概也。伏念肃清政体。自以停止捐纳实官为第一要义。应请将筹饷事例条款。概行停止。以昭画一。并请　饬下有捐省分各该督抚。遵照　　谕旨。一面迅速设法筹款。一面将捐务赶紧清厘。造册报部。随即裁撤捐局。所有照根空照。分别截清数目。咨部缴纳。统限于本年五月悉数截止。其有于限外投册者。无论出咨在先。概行发还。所有填发空照核驳之案。迭经臣部于核覆请奖奏咨案内。随时行令追缴。应通行各局。将前奉奏咨驳令追缴空白执照各捐案。赶紧勒限追还送部。仍先行开列清单报部备查。至各处捐生。前经部驳令补交银两者。限外应令在部库补交。均不准改奖移奖。其办理赈捐省分。但据奏报捐数。业经奉　　旨照章给奖。并未造册到部。及尚未奏报者。若不示以限制。则请奖实官。与捐纳实官无异。应令于限内赶造清册报部。由臣部核给。若逾限到部。不准再请实官。此外工程请奖报军火廉俸赏抵捐等项。向按例银核奖。或按例银加成核奖者。仍准请奖。惟限外祗准本身子弟请奖虚衔。其未经截限以前。向由部库兑收者。仍归银库上兑。如此。京局先行裁停。外局严定期限。该督抚等当念　朝廷澄清吏治之意。决然定计。筹款抵补。不得轻听局员率请展限。希图延宕。至常例报捐。载在会典。本与暂开事例不同。现在通行常例。系属同治五年九月间奏定。臣等逐条查核。均非捐纳实官。自应照旧办理。其中亦有应行变通者。谨按条声晰。另清单。恭呈　　御览。如蒙　俞允。即由臣部通行京外各衙门。即以此次奏案为定。不准再请推广。至兑收捐款。或以实银核算。或以银票各半核算。或以米票分搭核算。头绪繁则趋避多。应请嗣后常捐。无论何项。统按奏定常例所载银数。按库平实银交银库兑收。由臣部核准。给予执照。以归简易而复旧制。是否有当。恭候　　圣裁。

　一捐加级纪录

　一捐复降革留任

　一捐复降革离任

　一降革加五捐复

　一捐复原衔

　一捐入补班

　一捐复原资

　一捐免坐补

　一捐免试俸

　一捐免实授
  </div>
  <div class="pagination">
   <a href="皇朝经世文续编_page56.html">
    上一页
   </a>
   <span>
    ...
   </span>
   <a href="皇朝经世文续编_page52.html">
    52
   </a>
   <a href="皇朝经世文续编_page53.html">
    53
   </a>
   <a href="皇朝经世文续编_page54.html">
    54
   </a>
   <a href="皇朝经世文续编_page55.html">
    55
   </a>
   <a href="皇朝经世文续编_page56.html">
    56
   </a>
   <span class="current-page">
    57
   </span>
   <a href="皇朝经世文续编_page58.html">
    58
   </a>
   <a href="皇朝经世文续编_page59.html">
    59
   </a>
   <a href="皇朝经世文续编_page60.html">
    60
   </a>
   <a href="皇朝经世文续编_page61.html">
    61
   </a>
   <a href="皇朝经世文续编_page62.html">
    62
   </a>
   <span>
    ...
   </span>
   <a href="皇朝经世文续编_page58.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
