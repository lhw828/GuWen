<!DOCTYPE html>
<html>
<head>
    <meta charset="UTF-8">
    <title>皇朝经世文统编 - 第 212 页/共 287 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇朝经世文统编 - 第 212 页/共 287 页</h1>
    <div class="content">　　论军营训练兵勇宜用一律枪炮
时至今日中国之枪炮可谓无美不臻矣即中国之训练兵勇亦可谓无法不备矣然而未能高视阔步我武惟扬使环瀛各国咸知我国自强之术于今为烈者何哉则以训练之法犹未臻于尽善也虽然训练之事吾尝闻之矣古者春搜夏苗秋狝冬狩皆于农隙以讲武事载之周官大司马简行伍阅军实入而振旅归而饮至实训练也其制万二千五百人为军大国三军次国二军小国一军军将皆命卿二千五百人为师师帅皆中大夫五百人为旅旅帅皆下大夫百人为卒卒长皆上士二十五人为两两司马皆中士五人为伍伍皆有长其时寓兵于农故民皆兵兵皆民非若后世之募人为兵而藉兵卫民藉民养兵者可同年而语且其训练亦有别尝考周礼大田之礼简众也又云听师田以简稽盖安不忘危讲武之仪即寓于游畋之内故校阅即田猎田猎即校阅二者不可分而且将帅皆其乡之父兄期率其子弟以听命于大司马教以坐作步伐之法示以孝友少长之仪上下相维家喻户晓无事则诵诗读书有事则出车授甲胜则相让败则相救其子弟之捍父兄也莫不一如身之使臂臂之使指而咸得其死力此皆非今日之训练也不特此也兵者不得已而用之也必先自立于不败之地而后可求其必胜之方春秋以前用车战每一车甲士三人步卒共七十二人行则以车为卫居则以车为营前后左右又有倅车倅卒以为环护似此整暇有法当号无敌然究不若戎狄之云合鸟散善于用徒能使此车之雍容不足当彼徒之慓疾此车战所由废也秦汉以后疆宇各辟控制者且踰荒徼数千里而悉置之版图故水则楼艨艟陆则材官骑士伸天讨而张国威而兵事遂与国是相终始兵强国强兵弱国弱兵可百年而不用不可一日而不备堂皇之阵节制之师此景祚所以兴隆也征调无常委靡不振此山河所以倾覆也然则有治兵之责者胡可不于训练加之意乎哉顾说者曰今之利器惟枪炮是务今之战阵亦惟枪炮是务是枪炮果能施放有准则一营皆气壮而胆张否则一炮之弹敌苟可遥击至二三十里则我军当其冲刁斗虽严而军心已为之涣散矣一枪之弹敌苟能自半里击至二里三里则我军无所恃旗鼓犹建而士志已与之相离矣是岂兵勇之不用命哉推原之故患在枪炮未能用一律耳试举往事而证之迩者辽东一役盛朝为藩服而受兵不得已调发几遍各行省一时各省素有威望之统将无不仓卒召募期成军率之北上榆关内外连营百余里专阃相望各拥数营十数营不等兵勇成行既亟器械不足遍给乃递设转运局陆续运解致之前敌制造之局日夜工作犹不接济南北两军械所数十年存储为之一空枪炮并购之外洋以补其缺当局并不暇问其为克虏伯为阿姆斯脱但来自泰西便不惜捐重金以购之卒之此军所领之枪炮与彼军所领之枪炮苦于枘凿之不入而有枪炮与无枪炮等否则枪炮之名色各殊偶一舛错即大小不相侔弹子之丝毫有准苟或移易即轻重不相若事固由于忙乱而害已伏于隐微静言思之设非和局幸成岂不贻害非浅矣哉西儒毕君精于鎗炮之士也自言其国制人各为兵自二十岁入伍至五十岁始脱军籍故其于鎗炮准则颇有心得为言中国如以一律枪炮训练兵勇其利有七一兵勇通知无窒二弹有一定制度可互用三码数高下易熟习四准头速率一目了然五偶尔错与错领错发皆不误事六机器制造到处合用无缺乏之虞七枪尤宜一律以期互济其急现在日本各军概用一种快枪日语所谓磨蜡挞者系村田氏所造本英之马梯呢枪短箕筩而稍增损之通国恃为利器毕君之言如此未始非矢人惟恐不伤人之苦心也夫当此有事之秋经国远谟惟战与守刍荛之言其或可采也乎

　　论中国宜一律用自造之快利鎗
夫借刀杀人难借刀于不杀人之时不难借刀于临杀人之时难临杀人而不习杀人之器欲其能杀人焉尤难此理之最易明者故我中国不能造枪则已能造枪而不能造快枪则已能造快枪而不敌外洋之枪则已然而我中国机器制造之学日精不观上海制造军器局所造之快利后膛枪乎枪长三十寸二分口径三百零三厘合之二分半不足每放一排五弹连出弹长三寸零半分致远二千三百码一分钟能放二十五出连放一二百出枪筒无尤妙者每放一弹自能跳出而后弹又顷刻千百弹连珠不绝真不愧快利两字此枪实兼外洋之新毛瑟曼利亚利司比南等连珠新枪之长而无其弊然则我中国何必仍用各国之枪乎中国用各国之枪其害多矣枪不一枪即弹不一弹临阵遽给发偶误弹不入膛有枪与无枪等购弹虽多枪快弹费外洋偶断接济有枪与无枪等此营用英之马梯尼枪彼营用美之林明敦枪子弹不同有无不能相通缓急不能互济彼营虽子弹堆积此营或子弹放罄有枪与无枪等此军向用毛瑟枪调至彼营或给以哈乞开里枪所用非所习手生荆棘有枪与无枪等临阵枪枝不一则施放远近不齐敌至若干码方接兵官号令亦无定见盲施瞎放有枪与无枪等夫临阵之际间不容发偶蹈此害一军皆墨可不虑乎今中国各营局一律用自造之快利枪则人习其器彼此讲究心手自灵施放自准即于每营中挑选能手另合成军悉皆劲旅若各营枪枝未能一律纵各营皆有精锐又何能分选合并成军乎枪既一律则此省之枪可以解济彼省不虑有枪无弹灵笨显见故中国宜一律用自造之快利枪无疑义然中国非不知之而仍不免用各国之枪者亦以所购之枪初不知费几许巨弃之可惜且竟视此枪如至者因寻常之营尚有不能遍领而仍用前膛之老式枪者然则中国之枪终不能一律乎知非赶紧添造不可中国广矣大矣快利枪造不多年终难遍给各省各营之用急宜扩充经费推广枪厂令各省一律制造此即自强之道实为当务之急乃或谓各省经费支绌推广扩充谈何容易然而当轴于此则已苟各督抚通盘筹算急起力图知此举之关系匪浅有此日之举即有昔日之省虽绌尚可图也试思铁路之费如何其巨中国尚思举办窃谓此举之急不在铁路下一以富国一以强兵去岁军书旁午各省催办军火用浩大初何尝有现成之乎在当轴者之设法耳或又谓去岁实因军务吃紧万不得已非今之平定时可比噫中国之害正坐此语耳不思未雨而绸缪必俟临渴而掘井设日后再有军务如曩日耳又将皇皇然向外洋购办乎抑将谓无而置之乎窃恐仍为外洋之利耳传有之曰不备不虞不可以归今中国创巨痛深　圣主下求贤之诏臣上自强之策草茅书生人微言轻本不敢罔谈天下事然而忠君爱国之心有血气者所同具窃谓欲求兵强必精器械欲求器械必归一律欲求一律必宜多造欲求多造必宜推广仪秦复生不易吾言或有谓快利一枪弹如雨发远准速三者兼备固属锐不可当然此皆矢人之忍杀子复歆动而论说之将使中国遍造此枪充牣海内以大开其杀机乎然而不我杀人人未必不杀我矣我无而人之具而人愈欲杀我矣若我能杀人而不必以人之杀我者杀之我自有杀人之具以杀之人乃不敢杀我矣杀以止杀斯杀胜于不杀而天下乃可无杀机矣惟购窳取之机以饱其私囊以误我军国者则真杀无赦

　　论中国所购之枪皆泰西东洋停止不用之件
昔至圣之训子贡曰足食足兵民信之矣夫古人之所谓兵者戈矛弓矢之类是也自火器一兴凡戈矛弓矢皆成无用之兵矣火器者何枪炮是也然而枪炮之制亦自有别枪炮之优者与枪炮之劣者同供战阵之用优者可以胜人劣者必为人胜此不待智者而知矣古者战阵之事虽藉器械尚能辅以将之勇谋将有贤愚战事因之分胜败今则尽用枪炮虽善谋大勇亦无以施其技惟赖人数多寡以判胜败更赖枪炮优劣以定胜败也欧洲诸国于此事早得要领故皆日新月异精益求精以备不虞使克胜厥敌不至为敌败矣当二十年以前各国之枪炮皆由前门装用弹药至开后门枪炮后始创造其迅捷之处虽已着有成效然泰西各国尚未大用及普与奥两国相争战普人已置用新造后开门枪奥人尚用旧制兵既不精器又弗良以此相争安能望胜奥既败绩故普国遂雄峙于泰西也是后各国皆知其事遂争奇斗巧均传其制而后开门之枪始于泰西矣法国前皇纳坡伦与太子商论兵器之利皇曰今令两士各执一枪一前开门者一后开门者使之相隔远处各迎面而走近当走之时又使各以其枪尽力连放彼此迎到面前而后开门者已放一次前开门者仅放二次两国相争使同连放一多一少则谁胜太子曰后开门者胜皇曰一人放十一人放五是以一人可当五人矣此虽玩言亦至理也然后开门者不徒装放之迅捷也即弹之所及亦有远近之分焉后法国与普国战法国之枪虽美而普国之炮更远两军相对往往普人炮弹已及法军法人虽受其害无如无法以敌普普国虽系将之谋勇兼优能胜法人而其所以获胜者寔兼赖大炮之美此亦欧洲枪炮之明鉴也夫古者战争之事弓矢常胜于刀矛者因其能及远也今用枪炮弓未及张矢未及发而弹已及之是枪炮更胜于弓矢也虽然枪炮诚为利器仅利于平原旷野之区若城垣山林之地亦每至于阻隔又何枪炮仍分美恶哉今泰西人尽废前开门之枪炮于不用而东洋人亦知而效之遂废先所用西法之前开门枪炮尽改为后开门者惟中国现虽购后开门炮而用之耳闻已效其法而自制矣但后开门之枪尚未购买而购买泰西者仍为旧式之枪不亦深可惜乎夫以后开门枪一可当五虽枪价少昂而兵额可果能不惜重价而购用之复能精练其兵而演熟之是有兵一万可以当五万之用是可不战而屈人兵矣不然但惜小费而不改用一旦疆场有事其将何术以求胜于人也此亦兵可百年不用不可一日不备之意也操事权者任武备者奈何置之不论不议哉

　　论制造局造快利枪之精
快利枪造已数年其始为制造局中工匠唐君履堂所造初名唐枪以人名器取外洋例也历经南北洋大臣试验傅相命名快利遂称为快利枪今复精益求精不遗余力以愚观之较外洋之枪殊觉有过之无不及盖外洋如林明敦后膛枪之类每放不过一弹快利枪则五弹连出虽外洋黎意枪亦有五然致远仅一千三百码哈乞开思有七而致远仅一千码温这司有十三然致远仅六百码快利枪则致远有二千三百码且外洋各种快枪开关后膛时须将执手纽转多费手快利枪则直开直关连扳机祇三手耳故每分钟能放二十五出虽今外洋最新之枪推德之新毛瑟亦五弹连出纳弹入膛不用铜然致远不过一千九百五十码不及快利枪三百五十码连纳五弹不用铜巧则巧矣然须手法纯熟若临敌时心慌手颤一弹梗膛即全枪无用不若快利枪用铜之稳且予细审快利枪之造法而益叹良工之心苦焉枪共重九磅半筒长三十寸二分外径四分七厘五枪胚初上光车光至五分七厘半二次光至五分第三次方光光至四分七厘五此枪筒之头口径也尾口径即弹膛之外径为四百九十五厘约合四分不足枪之内径三百零三厘约合二分半不足盖三百零三厘半为一分半也钻枪眼时初次钻成一分七厘径二次钻成二分三次钻成二分二厘四次方钻至三百零三厘枪筒内拔来复线六条使弹循螺旋出能破空气则致码愈远也其宽一百厘深十厘外径一寸螺丝七转试取此枪而又覆详察子细推算无不各有尺寸分数丝毫不苟而后成此利器也客曰或言造快利枪之法即取外洋之枪而换其面目信乎余曰此皆不明制造而臆度之言也试思外洋一枪之机数十件皆算准分寸配搭而成若改一件则全枪须改一枪有一枪之弹枪若改即弹不入膛如予前论云云矣谓可换其面目乎盖快利一枪实兼各国新枪之长而运以巧思矢以精心变化而成故枪弹亦试造一年而后药力之轻重适匀致远之速率亦准予亦细量快利枪之弹实长三寸零半分弹头径三百零六厘粗于枪口径三厘藉阻力以助击力也纳药铜上圆径四百七十五厘中圆径四百四十二厘下圆径三百四十四厘纳药一钱二分并弹共重九钱八分纳弹之铜边厚五十六厘边径五百七十三厘故置弹入膛恰如分际其余弹膛之中则有拉弹又有鸭舌顶针每放一弹即顶起一弹机管之侧则有拉弹每放出一弹即拉出一无不各有分寸心斗角总之快利一枪中如机管节套手弓弹盒中针盘簧螺丝望牌挡机鼻保险簧之类共有九十四件可知造快利枪之精而不必谓外洋之造枪独精矣

　　记无直线弹
近今四十年间欧土之于军火器惟求新费所不计计自前膛枪炮一变而为后膛其费已不知凡几而法国于千八百七十年新败之后亟思厚其兵力以杜远近之思逞者因发愤刱造格拉士枪膛径十八厘迈当者四百万杆其弹行之初速一秒行四百二十迈当前古所未有也由是列邦之枪膛一变而为十一厘者不数年间凡二千四百万杆一若不容法国之独先而法国迫不及待因思火药之可去也去之其利殆不可言蒙按己不自眯一也人不知二也速力恒倍三也有大将某尝令十人屯守而别令二千人往攻之彼十人者因分为十处又屡易其处以施放所谓无药者先是二千人拟张二翼以围之至是不敢盖不见起莫测守兵之众寡也大连湾之战我军火药雾不散我不能准敌徒供敌以准我其燃放不响之弊更无论矣购之者一人用之者又一人其痛痒不相关何殊秦越人谓中国因试验枪炮而死者多于杀敌之数又谓惟大阅时其信药等颇堪用夫既专供迎送与操阅何苦空耗天下有用之物哉然则西人之欺我与我之自欺亦惜物之道与至其收买时则贵同拱璧而收验后则弃置如遗者无他一无可取也藩库一枚当十钱犹必载之档卷传之后任而百千万金之军实从未闻有点交者有挪移短少者何中国人之廉欤以视外国兵部彼真多事矣尝谓若令盗换者散失者照赔户部可多万万由是列邦之材力聪明又一变而为无烟火药矣知其为火药王也罔弗穷搜冥讨初试之于十一厘膛者弹行之速骤增二百迈当无如无药力其发弹也令弹自转转之速与行之速速至一秒五百迈当其因速所生之热已将弹子之铅全体销镕于膛内用是思倍其铅之分剂而裹以钢铜衣又无如转动之力太猛即弗迸裂其枪管而枪管已紾戾不堪复用以故思改作新枪新枪一宜轻便不笨重笨重则子药不能多带冲突不能自如二宜能胜无之涨力其涨力视旧药恒倍三宜能胜无之速力速力愈猛则摧折愈多此递增之数也奉此三宜考验再四惟窄膛法足应其求由是炉灰红矣锤声震矣列邦之风气又一变而为窄小之膛灰矣其首出者推肋贝枪仅八厘每愈下有七厘者六厘五者五厘者而日本至有四厘者时惟专门宿学戚戚然或虑黄金之虚掷中国未有专门而争思制造其论议之可哂今姑不论论其已事咸丰末大沽炮台其炮膛有湾向下者意谓可攻台下之敌幸未施放而先逃不然无虞不炸江肃静后有医士马某代造开山炮架用三如照像镜式发往他处纔一试用而炮与架因坐力翻身数转致伤左右兵弁四年前见有上海船厂代造抬枪若干支怪其索价过昂厂主曰船与枪虽不同道而所来枪样全无比例余为之较正子药之分剂管膛之厚薄长短是足以多索也已不然将自杀今祗半杀坚询其半杀何谓笑曰凡临阵而无以还攻者谓之送死送死者有过于抬枪前之抬抬枪者乎加之稍一转侧则施放者不能命中活人也而欲其出入生死之地守若木鸡不亦难乎近闻有拾古西史吐余于早晚二时借太阳光力以烧敌舰者是必与天公约早晚最多雾时无得雾又必与敌人约停泊须在烧界内如马江之椗其船首而以船尾供敌人船首大炮之轰击亦不得移动致离聚光点更不得于未被烧前率尔放炮致毁我光镜乃可有市小玩具轮船长尺余献之东抚周而自谓独得之秘者机关一动便可往烧敌舟云及令与营务处试之于池内几倾覆池大轮小故也前四五年海上多故有买办某奉委安置吴淞水雷每发舒曰独其所置者民船遇之辄縻盖置之浅滩洋船不到故不至涉讼云此世俗所谓能洋务者西人讥我惟鸦片具日新月异而岁不同无他专门故也然则不得专门虽造自戕之物且不皇皇问其它矣而不图其果虚掷也虚掷之数又不知凡几而惟英人独先觉水陆各军毅然舍其其梅福枪而复用十一厘者然已迟矣近自比利士试之于弓高在非洲西西滨海东枕山国中江河之所源也居南赤道下地肥美百植蕃衍幸终年酷热不宜客藉用得保其种类耳始相追悔云

去春比国讲武报云闻尝历试膛径六厘五者五厘五者四厘五与四厘三者径愈小者速愈增且同此远近其陷坚之力有若尔厘数之弹反胜于大膛焉以是虚声所煽虽专门之士亦为所淆至有以三厘膛问世者夫临阵致果非仅伤敌务使伤一敌少一敌敌之飘骑怒卒不复能军而后已今也大过六厘五膛者其初试于死人兽创恒巨其致伤于活人兽力恒细意者血气怒张足以御外患欤有往弓高猎者发摩晒弹贯羚羊等软皮之兽俱不禁其逸尝洞穿一水马项与颈似犀尾足俱短产非洲仍跃于河失其所在有二野象一伤前肩一穿两股俱狂十数里乃毙又一埜牛身被数弹犹怒扑猎者角穿其所遮之树以死其入内山探地以窄膛枪与马队遇有未能抑止其冲者英人李梅福七厘枪也与黑人战于济忒拉黑人难多伤伤且重均不指要害被伤言犹能转战而前致死于英之颜行焉夫试之于兽既如彼而验之于人又如此然则所推为利器者不利器矣至其施之于兽也犹可用炸弹而以施之于人则为公法所禁独奈何

曰就今所用欲不改更此指列邦前后新造之枪言不指中国所收旧货言书曰器惟求新令人反是前十余年竟有以埃及地下掘出之炮售于中国者一时上海有汉玉炮颇黎船之称谓有兵舰放炮而全身震荡若崩裂者然宜乎东报有言吾国于开仗先凡武库所有骨董尽为一二兼官兼商者托言西方货买贩以去吾东原得之得西方谓为西方货非虚诞也阅二三千年后今日以为旧货者他日他以为骨董遇好古者其价当不可胜计有施某者留营保至三品继贾于申光绪初有贵臬余向购开矿器施言有极新炸药提那米惟吾一家有或应之曰提那米有之久矣施勃然曰尔何知吾日日看报而有不知乎或人以格致字典示之而有之已四五十年矣施乃逊谢曰吾他日未尝学问于此亦可见西人之服善吾党未必能然武夫好谈文文人好谈剑一若知所不知方足以傲人非独贵人然也今于军火洋行充买办者无不抗声而谈枪炮矣机器矣非独自号专门而人亦以专门奉之以吾所见则专门酒食征逐也行用使费也而中外人以此起家者盖肩背相望也而补其偏以捄其弊殆舍枪弹与信药其道无由信药施于弹后之管管以黄铜与白矾灰色金和或以黄铜与白矾白铅和白铅西名尼盖耳滇白铜内有尼盖耳滇曰白铅常铅曰乌铅价值不宜昂贵意主燃放无火药各就方剂而配用之速力愈猛愈妙枪弹则有博物士客路卡及害孛来所新者据形气家买尔生言弹路之前气被弹拥积而厚弹路之后气被弹推陷而空譬则行船之唇跃然水高船稍欿然水窊是矣以故为穿心弹以散其拥积钢其外而锐其首若圆锥穿其心若圆管径十之四至弹尾二三厘而管微哆腰束以钢带宽二厘许弹与膛至密切故其出也若螺旋之转而不克直冲此带所以续其转力也弹管通信药处隔以或硬纸或象皮使药性不由管出致减纵送之力及弹出而风入于管斯吹落于膛口前数武此管弹之新制也以上讲武报客夏法国国医杜阿衡论膛窄弹伤之易治因借乌奴国之嘲意人者名其篇曰枪不杀人前所译乃巴黎报在后此所登非加鲁报在前一时欧士闻之旁皇失措为其用窄膛则不能制敌死命而用阔膛又不能施放无故也译刊枪不杀人且三四月未闻有过问者思变计者岂欧士独具耳目心思欤

路加尼曰有弹于此同是穿心同用无而入之于阔膛而涨力无害拟之于窄膛而速力愈增盖旧速无逾六百二十五迈当者而今八百有余旧重膛弹五十克郎亦四十四窄膛率重二十八克郎约一银圆重而今祗重二十五是兼窄膛膛之利而无窄膛膛之弊而又各臻其美备也由是列国国家始恍然于枪无庸改改之在弹弹之改费轻枪之改费重一转易间嘉惠于列国国家者不翅以千万计由是欧人方虑无适用之枪者而适用之枪至有二千四百万杆如以有余分洒不足而不足者亦可以贱价而得有用之枪是使足与不足胥足之道也国而不欲自立则已如欲自立于人间幸自捍卫而保均平之局也

或问旧枪新弹得无少加变易路加尼曰变易可不变易亦可而施放之法则一无变易法无变易则操演之费可省操演之时可省新充兵与退充兵国有如干即有如干练习之兵兵未练习则虽有新枪不第无有新枪而直无有枪之用也然则路氏之弹非惟能使废弃之枪化为有用之枪而又能使未经练习者一如已经练习者也其功不在由前膛变后膛之下而其利便则过之曰无繁费造弹之费非费也弹用则罄必须新造故也

千八百九十五年季春二十日海军佽飞大将五条线奥尔杜考试武备大将五条线赛凡尔为考证事按据路加尼之贯风弹亦名钻气弹洞其中故曰贯气为之成螺旋膛然后故曰钻题曰无直线弹者无记实也直线纪事也破气浪以直前非若他弹之成拋物线也去岁呈验验新局凡新出水陆军械均须考实虽未请局如法历试但既能使格拉士枪速增一倍弹轻一半则其有关于国之军实非浅今十二三等日承请鉴试于提之圃验得所试之弹重十五克郎药重二克郎半后膛可添一坚垫重三克郎便如专造之枪矣不添亦可格拉士旧为较正计弹下施一药信匣于是去其黑药而实以无尚华离不满匣此于施放最不宜次则弹之轻重不均至差一克郎十之五七且圆径亦不一至有小于药信匣者则其漏泄火力不少路氏之弹虽负此三不宜至减迈当之速在八十与一百之间而验之以纪速仪以坠子之降量所经之点而得其速数也故弹下施药信较正匣初点使坠降次点使坠止坠之降可以时计也速则降少迟则降多故知弹行一杪得若干迈当云其速竟如左

季春十二日试放表

初 号 试 放弹 与 匣 不 甚 紧 二 号甚 紧 三 号不 紧 四 号宽 泛 五 号仝 上 六 号仝 上 七 号仝 上 八 号仝 上 九 号仝 上 十 号仝 上 
弹 速 一 秒七 二 ○ 迈 当 七 七 ○ 七 ○ ○ 六 七 五 七 一 四 七 ○ 五 七 一 五 七 一 ○ 七 一 二 七 一 ○ 

总数共七○○加一一以十[除](条)之得中数七一迈当又十之一


由前验得一演放无迟速不齐二膛口前五十迈当悬钢板为的弹弹俱中三击中之力猛如焚如钢弹化为饼色黝然若再锻者其圜中规紧附于板不可以手剥除其第八号适中他弹之位裂为数分有一分重二克即者反激射回五十五迈当而落于试放者之前凡试放人不近枪炮远以拉火拉之所以戒不虞也大抵愈不解事者愈敢轻尝前淡水有法国炮弹击入于土者土人凿之以取其药弹炸致被杀伤颇众传曰愚而好自用非独枪炮然也彼不知而自用者尚其以土人为戒犹炙手不可取则其击力之猛可知

其中速虽云七百十三迈当又十之一而纪速仪实离膛口二十五迈当弹报仪仪为纪纪之时必后于报之时时后而弹已前矣并其所前之数故中速当为七百六十而由前所论致减迈当之速八十而强一百而强者又并之故其中速当为八百五十矣然此仅就格拉士言也格拉士之速无逾四百五十迈当而路加尼之弹苟为精其制加火药半克郎其初速至九百迈当无难也溯自有枪以来虽六厘五者亦莫与比并加以格拉士弹重四十四克郎半长七分五迈而路加尼弹止重十八克郎多亦无过二十三长仅四分前所谓速倍之重半之其信然矣而体积又半之是士卒之所可倍之也两倍之而两半之其利便盖四倍云

十三日试放表

十[一](二)号弹 与 匣 不 甚 紧 十 二 号甚 紧 十 三 号不 甚 紧 十 四 号甚 紧 十 五 号仝 上 十 六 号仝 上 十 七 号改 用 黑 药 十 八 号甚 紧 十 九 号极 紧 
药 之 分 剂二 克 郎 半 仝 上 仝 上 三 克 郎 仝 上 仝 上 五 克 郎 又 二 五 仝 上 仝 上 
弹 行 一 秒七 一  迈 当 七 四 五 七 二 ○ 七 六 ○ 中 的 而 仪 不 灵 无 可 考 七 七 五 不 至 仝 上 五 ○ 五 
右表验得火药以二克郎半速与十二日相仿其二号与十二号之速由于弹匣相称及轻重得宜故也其以三克郎者不惟速力增而击力又增至其坐力不过千五六百克郎而已二克郎半者千二百自十七号改用黑药其坐力恒不下二千而速力不能至的者抑亦弹与膛不甚浑合无间故也至十八号虽甚无间而亦不至十九号乃加意密合使紧之无可再紧而始一中焉然弹不成饼惟锐处击平不见有青钢色益见无之胜常药倍蓰而不紧之弊甚漏泄火力也所有初速五百五迈当尚逊路加尼之轻小铅弹十迈当从可知凡有十一厘膛宜改用路加尼法法宜改其入膛处其膛后弹枪无庸改也而所容可倍路加尼言以其弹药入肋贝枪初速用一千迈当吾等虽未之试而就其已试者可信也有国有家者自有路氏之利便与省费当不惮自强矣是为书路氏有折扇式排枪一二人可走燃放比新式诸快枪快炮更快数倍更远若干因其弹出似弓弦之直不似弓背之湾则凡居弓背下者不为弹所伤以故拋物线弹不如直线之猛扇式排枪排炮路氏尚秘之以俟愿知者

　　台新制记
纪新编曰炮所以为攻台所以为御御之道恒视乎攻之具此对待之情也今者炮火日新当之者既无坚之不折而或仍拾台高攻远之旧渖是多予敌以攻之地显示敌以攻之准也闻之旅顺炮台为天下第一高台粤之虎门等处则又磴道盘空朱栏上下俨然亭台矣故善为台者台扑地扑地则人无以准我我有以准人甲舰之贴水面准此意也兵家言台有二一行营一坐营坐营之制万千要之不外圜形圭形棒折形多角形四者而已此四形者一取其可以三面临敌二取其恒以斜面受弹弹着斜面而力弛此重力理也理各有所宜其四面迎拒者则圜形与多角宜其背固而面临敌者则棒折宜棒折之首锐与圭角同妙在错综回互法京多用此此非图说不明其坟起于地也浅若陂阤见首图甲外堤乙内堤俱外岸低里岸高合成平坡势丙深沟也或有水或无水丁地平线在线者出地平线下者入地平次图丁钢顶炮位也炮位有相并者有相背者均斡旋如意午门也空其中以藏兵也虽仅数人守之千万人莫能近矣三图相背炮位也四图借压水柜力以起落炮位也虑敌炮之伤我炮故放时则起放后则落此外则伤之无可伤矣五图钢顶炮车随宜移置为不能多置钢顶者应用也外堤内堤均可为藏兵洞以藏兵焉行营炮台或掘濠为垒以架炮焉或人自为穴以庇身焉濠之外必远规险要暗设地雷既以防敌又以误敌焉总之与炮为敌者愚巧避者胜此近日窖藏炮台之大致也

　求在我者于四年前尝以窖藏之法示友友答书云有为窖藏者一炮发而全窖坍焉噫图算之不知比例之不知焉往而不偾事哉尝见吴淞等处炮台内为草屋以栖兵此自焚之道也江阴等炮台形同仰盂前临水后枕山山示敌以标准宜无虞敌弹之不中中之不堕入于仰盂者古人云置之死地而后生之今也兵刃未接而飞弹已至势必置之生地而后可以还攻否则死亡之不暇奚暇还攻哉溯长江而上无一得平坡之义窖藏之制者至其所置之地既不谙水道又不谙攻敌之界线敌不来则已敌而来其不如入无人之境者几希锦不使人学制者我锦故也炮台等武备之具动千万金而使不学之人制之非不知轻重之义也非我锦故也英之李梅福枪以不能重伤故济忒拉黑人尚呼为小儿枪其不及伤人者宜外人之呼我武备为耍货也而南北耍货又令黄口督之真不愧为小儿耍货矣

　　用要言　　　　　
葛道殷

泰西各国用炮必专用一炮所造者藉资熟手也今中国或仿用乌理治或阿姆斯脱郎或克虏伯或瓦瓦司不拘前膛后膛各有用法若不熟谙必至有器与无器等殊为可惜窃谓今时所用无论何种炮最忌锈蚀宜常常以棉纱浸油抹之令其光洁前膛上药弹装有新法如炮台厚土之内筑成地道长巷巷内设有洗把装药弹先将炮身移向巷口炮口下俯十五度巷口外立有木柱炮口架其上先抬药袋入炮口以洗把送至膛底又设有辘轳绳钩弹托等件管弹之勇将弹放托内将绳拉绞弹托而上至炮口亦以洗把送入其洗把系于辘轳之上以分人力送药弹入膛仅拽辘轳之绳其把自进惟退则藉人力

　　附装药入袋法

　装饼药入袋法之宜先制一木柱一铅筒柱筒尺寸均照饼药迭砌成袋后加长六寸柱之两旁每距一寸钻孔一道并制铜钉数枚装药时先以木柱直立地上外以铅筒套之即将铅筒升高三寸以铜钉插入木柱两旁孔内托住铅筒然后将饼药层层铺迭至三层再将铅筒升高三寸如是药则愈迭愈高筒亦愈升愈上俟药铺迭成数取袋从头套下然后拔去铜钉铅筒自落即就柱上将袋内速紧所装各药各作标识以免紊乱

　　又附装药入弹法炸弹装药之膛宜在弹体正中稍偏则边厚边薄重心不中断难命中

　铜铁炸弹之腹中均须装药其法用木一块凿一圆槽以弹首插入槽内弹底向上以一人扶之又以一人将底内螺丝旋出取一空药袋套于木棍之上将袋棍一并插入弹腹惟留袋口于外将木棍取出用漏斗使药渐渐灌入每灌二三磅再将漏斗取出用木棍杵一次使其坚实装药既足袋口即行束紧以细绳二周打一小结剪去余绳随将袋口纳入弹内以原螺丝旋入

　弹内如用麤细两种火药装配时宜以麤者先入硬铁弹既不装药故其紫铜底盘先经制造家镶合完固毋烦炮勇重镶而钢铁炸弹均从底口装药其紫铜底盘虽设而未经镶配吻合装药时先须取下装毕如法安上再用锤凿周围重击五六处使盘与弹之凹处吻合坚牢不致脱落

至于后膛启闭门劈不可用猛力上药裹装子弹尤需慎重总以密合笋缝为要

炮架因炮而异一种炮必有一种架式而其炮身俯仰进退左右总不外乎机捩大约上仰自一度起至十五度止下俯自一度起至五度止施放时退力甚大消退后之力全在架上关锁松紧得宜太紧则架必震裂太松则炮必退出架外惟月瓦瓦司新法最善用油压力筒即俗呼油帮布二具又有铜轴二条轴之一头镶入筒内一头连及炮架弹子出口炮身与炮座向后退坐之际其轴直抵入筒筒内贮油甚满轴为油阻不能畅行炮身退坐之势因而不猛退力尽筒内之油又能将炮位推挤向前送归原位至陆战行营小炮车新式甚多可检阅翻译馆郑熙台先生名昌棪者所译之炮乘新法于架式无法不备诚武备之要书也

　　附灌油入筒法

　炮将施放司炮者先将两边油压力筒后之螺盖取下灌以腻油约十二格伦每格伦约四升许两筒灌油俱满再将筒前螺盖旋开使油流出半升许遂将前后螺盖一并旋紧

无论何种炮总以四十五度为最远公界击法有见击越击之别见击有三法平仰俯用表尺最便惟越击不见之营垒必用高弧度取象限仪四十五度为越击之方向轴线昔者南北花旗之战多用田鸡短炮即此法弹子飞空坠下四散扑人最为猛烈总之炮身长利于及远攻坚短仅利于越击而已

若击稠密之营垒或大队莫妙于十管小格林有子笼装满弹子炮上有置笼之处笋缝密合握其柄而速转之弹如风送雨点敌虽众无所用之

凡用炮无论水陆总要操演得纯熟操演之法无他亦不外上药装弹敏捷俯仰左右得法俯仰得宜则无直差左右得宜则无横差两差皆消即中矣

　　六要

一察炮体无论钢料生铁熟铁铜质总以光滑为主若有痕须防炸裂后膛来复线若有纤微损污之处即宜去之后膛门体炮膛门眼表尺望准均宜详察细看炮架子药箱自来火隔针限象仪均不可忽一论口径统核炮准表知管径愈大则左右差愈减而高下差不减其左右差减者大约因弹径大送力亦大空气阻力不能与之相抵故炮准之左右差大径之炮少于小径炮

一考药弹弹有三种实心弹子母弹开花弹各适所用水战攻铁甲炮台陆战攻城垣莫如实心平头弹击稠密之营垒或大队莫如子母与开花弹各种弹凡外形有缺损之最能改变炮准且防炸裂炮管查收时须发回原厂药分新旧又分散饼旧药固不及新药之良散药每不及饼药之力惟布国六角饼最坚实而不受湿气可称准药

一辨地段凡所击处之远近高低平面立面或阔或狭或定或行均应着意须于五十弹表内比例之若极宽而短或极高而狭不合表中比例即难命中若击不定之物如一只船一队兵则击一弹即知应渐改而远渐改而近惟初击之一弹尚难定其远近若击地面高低之物或山林房屋其差亦同惟丛林乱山不能见弹落之处更难定耳

一审气候天气之寒暑阴晴最与炮准相关定准高低当以空气压力表为凭压力大较表尺数略高小略低惟中可用表尺真数若风时最易改变方向看顺逆左右何如横来则横差大直来则直差大顺则更远风时可用顺

一慎用法西国炮式变换百出机器亦异机器虽巧总有象可寻其究不外左右螺旋必须小心看出乃可动手切勿用猛力乱转致坏螺机其余杂件甚多亦须检点考究乃能操纵自如得心应手新译各种炮说炮表最宜研究

　　准说

炮准与枪准理同枪小惟用三准炮可兼用六准何谓三准高准平准低准何谓六准高准平准低准中准左准右准也高平低三限以天气寒暑阴晴为节因空气压力最与炮准有关中左右三限以应击之物大小为分中准与炮膛中心一线务令对着应击之物中心左右准界应击之物两边以匀为定所谓兼用六准者无非求其不走中准线也

　　引火说附

　引火有二种一曰药引火一曰电引火药引火以黄铜为壳中纳以细药首嵌铜帽针触铜帽生火炮即轰发电气引外形与药引火无甚别惟中安铂镒丝一小节外以棉花药围之更接树胶电线二条以通电气电气到铂丝自红棉花药着而发火炮药燃矣

　　论鱼雷
天生五材废一不可玉帛之礼穷则干戈之事起此阪泉涿鹿所以为争战之嚆矢而谈兵者遂以此为借口也顾昔之从事疆场者其所持以杀敌致果之器不过伤及一人或数人多至数百人如诗所云弓矢既调修我矛在今人以为无足重轻甚或等诸废物者古人已郑重言之隐然见兵凶战危不可轻以尝试之意孟子曰争地以战杀人盈野争城以战杀人盈城又曰善战者服上刑味其言盖不独欲战国之天下变而为承平之天下且逆料纵横数百国聚集千万人生死顷刻间如今日之炮雨枪林等人命于草菅因首重其罪于穷兵黩武之人而为千百年后之生灵挽杀运也无奈风俗愈颓人心愈毒机变愈多器械愈巧以为木船不足以利水战而轮船兴焉刀枪不足以利陆战而枪炮出焉寻常之轮船枪炮仍不足以利水战陆战而铁甲船来复枪格林炮诸法又行焉争雄竞长各不相下一旦有事两军对垒驾驶于惊涛骇浪之中命中于雾迷茫之外尸骸野血肉横飞败固受辱胜亦何补静言思之亦可惨矣乃复不以为足更运精心行气球于空际而敌情可以窥探沉水雷于海底而敌船可以虀粉因法思法亦以法波法迄于今几几乎有穷无复入之势此有心世道者所以为阵亡者悲而益穆然于孟子之言不置也近闻有出新法制就空际鱼雷其法以机器一个满载轻滊之小滊球凌空行驶可久可速可上可下球可再重三四十磅自地面上升可至五百尺至千尺球下系五金圆筒一具筒载电气可使燃烧球中之轻气球底悬袋一个满载炸药此物欲触硬物即能炸爆以之攻墙垣毁营垒无坚不摧且此球驾驶甚易用兵数名而已足诚行军之第一利器也窃思西人军械之精巧莫过于今即就鱼雷一项而论计有水面鱼雷海底鱼雷并有捕捉鱼雷之船变化无穷神妙不测似可以叹观止矣乃穷思极想更制成空际鱼雷一器务使敌人断绝生路无可逃避而后已呜呼精则精矣巧则巧矣独不思以一人之精巧而作残害千百人之器具无论果中其毒即幸而不中其居心尚可问耶将谓兵可百年不用不可一日不备耶则训练之勤制造之盛已足与左右诸邻国相颉颃更何用此愈出愈奇也将谓以此众战何战不胜以此攻城何城不克耶则人之聪明谁不如我我既创之于前人必仿之于后天下固断无独得之秘也愿我因之有感焉人臣当奏凯还师拜爵封侯显荣何极然所以克底有成者由于一时之幸未可恃以为常也若必以无坚不破无往不利之法偕民命以邀爵赏则天怒所干子孙必无类而臣因得功而骄君因得臣而奢国家元气一旦尽泄往往号强国称雄邦不数传而遂至于衰弱者未始不因乎此若是则一时之功臣正万世之罪人也或曰子之说仍不离善战者服上刑之旨亦知西人素不读圣贤之书素好以武力争胜方且谓我能独出心裁可以享目前之利而博后世之名至子孙之祸福与国祚之久暂皆虚无缥缈之理何足信哉然则摭我之说则以盈虚往复为可信而反坐因循苟且之弊据我之说则以兼弱攻昧为上策而或贻不顾其后之悔孰得孰失有国者其明辨之
</div>
    <div class="pagination">
<a href="皇朝经世文统编_page211.html">上一页</a><span>...</span><a href="皇朝经世文统编_page207.html">207</a><a href="皇朝经世文统编_page208.html">208</a><a href="皇朝经世文统编_page209.html">209</a><a href="皇朝经世文统编_page210.html">210</a><a href="皇朝经世文统编_page211.html">211</a><span class="current-page">212</span><a href="皇朝经世文统编_page213.html">213</a><a href="皇朝经世文统编_page214.html">214</a><a href="皇朝经世文统编_page215.html">215</a><a href="皇朝经世文统编_page216.html">216</a><a href="皇朝经世文统编_page217.html">217</a><span>...</span><a href="皇朝经世文统编_page213.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
