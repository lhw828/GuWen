<!DOCTYPE html>
<html>
<head>
    <meta charset="UTF-8">
    <title>皇朝经世文统编 - 第 72 页/共 287 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇朝经世文统编 - 第 72 页/共 287 页</h1>
    <div class="content">查淮徐海等属州县地势低洼滨临河湖居东省之下流为众水之归宿今据该御史奏宜仿江南圩田之法多为沟洫使足容水闻徽州人寄居海州者每置买田亩周围筑堤一如圩田之制岁获有收成效已着请查照十一年八月原奏将海州一属并邻接之宿迁桃源清河安东阜宁等县数年以来作何办理情形　　敕下督抚严饬地方有司实力奉行确切定议等语伏查海州并宿迁桃源等县修筑圩岸一案先于乾隆十一年八月高斌会同前督臣尹继善奏淮海州所属照下河高宝等处洼地之例修筑圩岸令业主出资佃户出力于农隙时次第经理其无力之业佃酌借帑项年丰还项邻接海州之宿迁桃源清河安东阜宁等邑亦照此办理在案又乾隆十二年四月前督臣尹继善奏称一切应修圩岸令地方官详加相度酌量缓急分年办理其顶底高宽之制俱令相视地形酌定丈尺修治之法务于圩外积土挑挖成沟仍于圩身酌留涵洞并设立圩长责成州县经理道府督勘等因奏明亦在案臣黄廷桂于乾隆十四年将修筑圩岸时宜酌定条规通饬所属实力奉行并令各地方官因地因时斟酌办理务期合乎人情宜于土俗于事有济兹查数年来办理情形如海州东南乡之莞渎等二十四镇沭阳二十字桥至钱家集至桑墟苗家寨等镇安东之西联东路六飞等镇宿迁之河北等镇筑圩挑沟俱经工竣阜宁之堰头丁溪等里赣榆之南乡等镇亦经勘明建圩其未修圩岸之处或因地势稍高沙土虚松不通水道或因潮水往来本系斥卤以及湖荡汇潴卑洼容水之地不便概行修筑至桃源清河二县四乡均系旱地并无种稻水田其逼近河湖之处水势汹涌非圩岸所能抵御兼以土性浮松旋修旋坍徒费无益此海州等八州县圩岸或宜或碍之情形也窃思水利农田相为表里必须捍御有备而后蓄泄有资圩岸之制诚为良法惟是地势不同难以一律而论海州沭阳上承东省来源骆马全湖之水由六塘与沭山两河分注入海其六塘河自宿迁县境历桃源清河安东沭阳以至海州绵长数百余里是圩岸之最大者莫如六沭两河从前原系民间自筑圩堰迨乾隆八年至十二年历经奏请培筑高厚费至数十万查自加筑以来惟乾隆十三年水势本小得以无虞淮徐海各属均获有收至十四十五等年东省山水盛涨六沭仍多漫溢民田无论有无圩岸均不免于水患诚以来源甚多下流甚窄容泄不及势必旁冲横溢断不能强与水争也至于圩岸之制惟田间偶遇霖潦低洼之地可用以防护如江南苏松常镇等州县农田最为得宜其次则下河高宝兴泰山阳盐城行之亦有成效均以上游无异涨之水故圩岸得以施工至于海州等八州县俱在黄河以北一望平衍土性浮沙不宜禾稻民间惟恃春麦丰稔以为藏是以历来有一麦抵三秋之语一交夏秋则东省上游山水泛溢六沭交涨湖荡散漫势非圩岸所能防御此正台臣所奏圩田之制难骤行之于北者臣等悉心讲求详加酌议水性地利之宜势不容于穿凿而补偏救獘之方人事不可不尽所有海州等八州县除清河桃源既屡经试勘圩岸无益应毋庸修筑外应令各该县于旧有河形及支河曲港之处于农隙时董率农民随时挑挖以备霖潦至海州沭阳赣榆安东阜宁宿迁所有已成之圩岸仍令各该县循照规例督率民夫岁修并多挑沟渠以备蓄泄其已勘未成者则令随时次第举行至于地势沙高并卑洼湖荡容水之地均不必强行修筑阻碍水道其六沭两河已经动帑修筑之堰虽异涨之水不能保护而寻常水势藉其障御不无裨益亦应仍照题定之例督率民夫岁时修补查盛涨之水原非岁以为常如此渐次经理则淮徐海各州县每年春麦既可常获丰稔且合计数年之内亦必有一二年秋成可获惟在因时因地随宜办理从容经画以期实效庶淮徐海沮洳之地虽不能收全局之功为一劳永逸之计而随时补救水患自可渐减

　　扬州水利论扬州府志
高邮州境之西南连郡中以至滁泗天长诸山地势为高东北诸湖荡与山阳宝应盐城相接地势最下其高者水之所出其源有七十二涧下者水之所归凡七十二涧之水皆汇于三十六湖汪洋浩荡方二三百里循湖而东有河曰运河有堤曰平津堰凡田地在堰西者曰西上河在堰东者曰南下河以西高于东也南北下河之间又有河曰运盐河其堤曰东河堤凡田地在塘南者曰南上河塘北者曰北下河以南高于北故南不曰下河而亦曰上河也堰有闸数座塘有斗门石涵洞数十处遇水则西河藉南河北河以为之泄遇旱则南河北河藉西河以为之溉言邮之水利者不外乎此然邮之上流有淮黄恃高堰周桥翟坝为之障下流有海恃庙湾白驹丁溪等口为之泄倘上下流不治邮亦不得自主且运河西当湖冲东于城今堤益高水益上始则田低于河继则城处堤下邮民休戚系于此焉绸缪经画前人之章牍具在可忽乎哉

兴化县环县皆水也或为溪或为河或为湖荡萦绕于数百里而城郭居其中洵哉泽国矣且水之来也西北从宝应之广洋湖西从高邮之海陵溪西南从邵伯之艾陵湖南从泰州之蚌沿河东从各盐场之梓新车路诸河将欲东注于海必先取道于兴而水之去也仅达于盐城一路渐次而入于海是来多而去少也兴地势之洼下如在釜底西下东高又如侧釜是来易而去难也议者咸以多开海口为筹兴良策然使上流不治淮黄之奔湍急下纵有海口以为疏浚而径路纡远河道浅溢譬以瓶堤之口欲其骤纳百斛之水未有不横溢于四旁者昔时归仁罂决兴城之不浸者三版耳境内鱼盐之产安能蒙业况瘠田多困波臣或少有收获以暂给饔几见有茨梁之庆哉今幸上流之堤堰坚固南北之串场河道疏通白驹丁溪草堰诸海口畅流无阻庶几倾釜底而出之可以转来水为去水百余年水之为害于兴者其无忧乎从来利害不并立水害既除斯可徐图水利矣

宝应县绕城西为运河其西南西北皆水乡也史称魏将军邓艾作白水塘立屯可溉田万二千顷唐长庆中犹凿大府泾以溉塘南宋时屡议修复不果是塘利之不讲久矣运河为转漕通津河堤接泛光白马诸湖往日上资输挽下润田园且茭芦鱼蟹为利甚伙迨淮黄不循正道涨湖溃堤惟宝应受害最先议者皆以开子婴沟浚射阳湖为泄水入海之策及子婴开矣而水势不减射阳浚矣而淤浅如故或且尤前言之不效然西堤隔断河水沟闸仅能泄漕河之一线沿海各场闸港闭塞沟之下流何由畅达而射阳赴壑之要冲未经讲求以致水流迂缓积沙不能渐洗行不力非言不效也今此沟已建滚水大坝更屡疏下流以及海口况上流堤防永固淮水安澜循规以为善后斯可矣至于泓济河之捞浅勿懈通湖闸之启闭及时安不忘危又在经理之得其宜耳

泰州自郡城湾头折而东者为上河自高邮邵伯灌注于东北下乡者为下河其上河自斗门入州境距州仅二十五里耳下河水道三支一自新城殿折而东北者经于溪秦潼西溪以抵各盐场一自新城殿折而直北经鱼行以至港口镇又至凌亭阁与兴化分界一自新城殿折而西北则尽于樊汊与江都接壤焉上河之高田常旱下河之低田常苦涝且上下河盐艘千万络绎于途而不讲开浚以为潴蓄苦于涝者转瞬而亦苦于旱然则言泰州水利者惟在挑浚及时潴汇得所固东西二坝而使水有所制疏串场河及海口诸闸而使水有所归即白塔芒稻之河流外泄之江而运盐河浚之既深必不至浅涸下河兴化之堤亦未必阻西方之水勿复以曲防诟邻封也

　　敬筹淮扬水患疏康熙六年　　　　　
通政使经历王明德

当今第一急务莫重于水除大河以北河淮济泗发源臣未亲历不敢妄陈若淮扬为淮黄下流漕运咽喉臣生长其土受害极深见闻最确故其受病根源知之亦最真敬为我　　皇上详陈之臣思天下赋税半属东南由江达河止恃漕河一线察从前漕规定制粮运行后方准官民船只前进时当五月即闭天妃大闸不容黄水溢入内河以防流沙淤垫其沿河额设浅夫严勒限程惟令浚河使深帮堤厚不许加高致令运河受水有地不知孰浅孰深至故明末季法则寝敝不审前贤立意深远惟以恤商为名遂令商民船只尽得由闸不问寒暑昼夜通行以致浊水直入内河全河尽淤新旧相承遂忘漕规旧制嗣后一切管河官吏又复止知增堤并不浚浅殊不知运堤日增而日高则河身日淤而日浅更兼上流高堰其石堤将尽之处向系高厚土堤日久年深未加修筑遂致自周桥闸至白水塘周家坝止二十五里之内冲开大小各口共计五处有阔十余丈深至丈余者有阔十余丈深八九十尺三四尺者淮水尽从高堤上流翟家坝一带竟入高邮宝应各湖直射漕堤是以内河之漕堤不能支全淮大势既从上流劈开水道四路奔行则下流清口等处淮水之力渐减不能冲刷黄河浊水而黄河浊水反逆流入淮凡淮水入河之清口皮家场一带尽系流沙淤垫是以清口之淮水不能下一遇水发淮黄并涨逐渐加堤其高过于居民房屋及遇飓风势力不敌终归溃决庐舍田园鸡犬老幼随波尽逝康熙四年七月初三日龙风大作高宝之民男妇没不可胜计堤岸过高水力愈横势所必然固非修筑不坚之罪也及逢亢旱又以河身淤垫积水无几有司漕运为重闭闸蓄水涓滴不容小民为浥注灌溉之需是以顺治九年十年江南全省大旱高宝兴盐各州县堤下小民田苗尽枯固不必言且有小民被渴而立毙者此微臣伏处田间时所目睹又非仅得于传闻也总缘淮扬沿河州县地处卑下水出无源更兼蓄泄无方雨则一时皆集旱则滴水不通臣愚以为治淮规例似应查照南河旧志酌议讲求仍当浚河使深帮堤使厚不应止于堤上加堤止救目前不思久计然不复漕运过淮完后五月即闭天妃闸旧例将浊流洋洋流入内地漕河亦旋浚旋淤河终不可得而深也不于高邮宝应山阳江都各漕堤单弱处所量造滚水石坝水大则预行宣泄水小则实筑固漕及高邮堰冲开各口速行修筑将来水势横溢去水无路漕堤亦旋修旋溃堤终不可得而固也但实闭天妃大闸从前漕河重臣亦曾议及多以奉差官兵及商民船只未便未敢具疏题请臣请比照济宁境内天井石佛等闸事例验实部单按时开放似无不可惟建造漕堤滚水石埧实筑高堰新开冲口未免致费国帑雇募民夫然所利虽在军国大计实为下民永除疾苦所需夫役自应各州县济百姓自救身家何辞力役与其年年冲溃岁岁起夫困苦难堪何如实力修筑共襄大计以图一劳永逸之举是固淮扬士民所心悦而乐赴者也若夫长河所经淮源所至以及沂济漳泾各处滨河地方直省小民受害当不减于淮扬或更甚淮扬者亦未可知伏乞　　天语部酌议是否淮水关系最重臣议有无可采更饬河漕重臣及直省督抚大臣严饬管河官吏悉心体访详考河志通权酌议一切河道如何而后疏防两利如何而后蓄泄兼资当此未雨绸缪自应事半功倍将水土平而后民生奠乐利之休不难立见于今日矣

　　三吴水利略　　　　　
徐旭旦

议水利于东南与西北不同议水利于东南之三吴与东南各省会不同何也西北之地多高原旷垄虽有浊河为之包络而支流绝少故资其灌溉为难东南地形卑湿界以河淮江汉而兼承其委广川支河经纬其间故资其灌溉为易若夫浙西之田低于各省苏松之田又低于浙西环以太湖绵互数百里纳杭湖宣歙诸州之水散注淀山庞山阳城昆承诸湖达于三江以入于海尤东南之巨浸也故治水田者筑而为圩捍而为围不患水之不入而患水之不出不患水之不足溉田而患水之反足以害田古人所以于江之南北为纵浦以通其流又于浦之东西为横塘以疏其势使田不受水则自水有所归水有所归则水不浸田而田亦治天下之田大概资水以为饶三吴之田大半捍水以为利其势之不同有如此矣故愚以为兴三吴之水利者当去三吴之水害害去而利自兴去三吴之水害者当分三吴之水势势分而害自去何以言之列泽中汇潴而为湖无以泄之势必乘高而横溢故其下流分注导以入海既有松江而又有东北流之娄江又有东南流之东江今者或微塞矣宜择其便利之处视江之可浚者浚之浦之可开者开之下流既分则上流自平矣如是而引湖之水以达之江引江之水以达之海归宿有地水自不为害如是而蓄湖之水以溉田泄田之水以入湖节宣有方则水不为害而自为利经理之宜无出于此议者谓分水势自不得不资人力资人力自不得不兴工役工役繁则民劳分水势自不得不治塘浦治塘浦自不得不坏田庐田庐伤则民扰且分水势自不得不议开浚议开浚自不得不需赀粮赀粮费则财绌安见去害而兴利哉愚谓不然所谓分水势者不必复三江之旧而止在疏江口之流不必寻已废之陂塘而使之开止在浚未塞之陂塘而勿使之淤相其地势之宜顺其水势所趣而稍为之疏其滞浚其浅庸非利乎故欲复古之则难而因今之势则易也且也农民有不治水之人必无不治田之人法即寓治水于治田而使之各治其田即所以各治其水民夫疏田间之沟洫而为之纬官夫理沟洫之会归而为之经而纵横曲直有不毕达乎故官督之治水则难而民自治其水则易也且也遣使则有供亿之费有征会之繁若止责成郡县渐次修筑塘泺之当治者几何圩岸之当培者几何度用夫若干工费若干每于农隙而鸠其工可无供亿征会之苦而事自集故遣使而刻其成则难任守令而收其效则易也如是则工役可省而何民之劳田庐不损而何民之扰赀粮不至于重耗而何财之绌以之去害而害无不去以之兴利而利无不兴吾见三吴七郡之地长享灌溉之饶而无渰没之患矣水者有利亦有害顾人之所用何如耳能收其利则如史起之用漳水文翁之穿湔口而西北之水利可兴如王景之修芍陂白居易之浚西湖而东南之水利可兴不能收其利而反承其害则如翟方进之决陂程昉之筑堰欲除害而害不能除如息夫躬之穿漕渠侯叔献之引汴水欲用水而水不为用然则水之利害岂不以人哉

　　奏浚三江水利疏乾隆二十八年　　　　　
江苏巡抚庄有恭

窃臣在浙抚任时适上年秋雨稍多风潮稍大湖河水涨时越二旬退不盈尺亲赴嘉湖一带周遭访勘知由水归太湖之路不畅并疑下游归江归海之路亦或有壅淤会遣浙员来江查勘究以事在隔省难得确切因先将浙省通湖溇港必如何大加开浚不至积水难消饬行司府筹划议详曾经恭折奏明适蒙　　恩命调抚江苏经浙闽督抚臣用臣前议请将湖州府属之七十二溇酌用民力以时疏浚奏奉　　允行并于折内声明江南之宝带桥系太湖出水之处有无淤塞应否疏浚咨臣查明自行办理等因惟是臣自上冬受事即为博访周询并委员遍历松苏太各属确勘由湖归江由江归海之路穷源竟委循干达支将何处壅淤应与开宽何处淤浅应加深浚并为酌估需费兹据陆续绘图贴说前来臣综览全局窃见太湖居苏常湖三郡之中北受荆溪百渎南受天目诸山之水汇为巨浸而分疏之大干则以三江为要三江者吴淞江娄江东江也东江自宋已堙逮明永乐间开黄浦江宽阔深通足当三江之一故今亦谓之东江此三江之分流交错经吴江震泽吴县元和昆山新阳青浦华亭上海太仓镇洋嘉定十二州县之境其间港浦纵横湖荡杂错大概观之无处不可通流无地不可分泄似亦可安于无事然百节之通不胜一节之塞数港之泄不及一港之用则其势必有所阻查太湖出水之口不特宝带桥一处其它如吴江之十八港十七桥吴县之鱼口大缺口为湖水穿运入江之要道亦不无浅阻又如入吴淞之庞山湖大斜港九里湖淀山湖浦等处向称宽阔深通大资宣泄者迩来民间贪图小利遍植茭芦圈筑鱼荡亦多所侵占臣本年正月因查勘苏松太海塘亲至刘　　见现在河形亦大非昔比舟楫往来必舣舟待潮昆山外濠为娄江正道浅狭特甚苏州之娄门外河为　　出运咽喉之地河面仅宽三四丈不等平时无事虽若无甚关碍偶遇秋霖四水汇集江身浅窄先为本境之水所占必俟境水消退然后湖水得出为之传送而上游已多所漫淹矣东南财赋重地水利民生大计若及早治之事半而功实倍今臣筹所以治之之法其运河以西凡太湖出水之口但就其有港可通有桥可泄之处为之清厘占塞规仿旧额务使分流得以迅速无阻其运河以东三江故道除黄浦为浙西水口现在尚属深通但于泖口挑除新涨芦墩三处足资畅泄不必大办外其吴淞江自庞山湖以下娄江自娄门以下凡有浅狭阻滞处所相度情形疏浚宽深务与上源所泄之处足相容纳其江身中一切植芦插断及冒占水面之区查明尽数铲除嗣后仍严为之禁则水之停蓄有处传送以时并即以挑河之土俾令加培圩岸再将现有闸座为之经理其有去海太近建置非宜难于启闭者另为酌量改移务令启闭得宜足资蓄泄庶浑潮不入清水盛强而海口之淤亦将不挑而自去凡此应办之工臣与司道再三筹酌业已粗具规条第工较长约略估计所需虽觉浩繁然散在十二州县通力合作实亦所出无多此本为利益田畴起见如兴举有成无论业佃皆得永叨利赖民间闻有此举皆乐于趋事愿以民力为之但用民之力慎选董事分投督修仍需官督其成且工费较繁若待鸠集财力而后兴工不无稍稽时日合无仰恳　　皇上天恩淮于公项内先行借动酌筹办理于苏松太三属得沾宣泄灌溉州县分年按照亩计数征还则民力既纾大工可期速集如蒙　　恩允即于今冬漕务事竣以次开工务于二三月间通工蒇事则东南亿兆咸感沐　　皇仁于无既矣

　　再陈吴淞江应浚条议　　　　　
张宸

再陈吴淞有不得不开之势亦万万当开之利伏乞采择施行以垂不朽事窃惟事非关系最大自古圣王必不竭民力以从事即从事矣亦未必着之为经今观禹贡曰三江既入震泽底定入者入于海也藉使三江之内有不入于海则震泽之底定未可知也使震泽之水一江二江可泄则禹贡亦必曰一江二江既入不必言三江矣言三江者无一江之可已也今既塞而乍开者仅刘河耳刘河者古之娄江三江之一也其一自吴江长桥东北合庞山湖者为松江自大姚分支过淀山湖东至嘉定青浦界合上海黄渡浦亦名吴淞江者为东江即今所议开之吴淞江也然则吴淞一江其上流为松江其下流为东江是一江通而二江俱入海矣譬如人焉七窍之内一窍通而余窍塞水火二便之内一便通而一便不通其能不病乎此其不得不开者一也自明以前吴淞江无代不通元世特设都水利以专理其事自张士诚窃踞日寻兵革江塞而闸座亦废故夏忠靖公弃而不浚时虽专浚刘河而犹必兼浚江白茆江顾会浦采陶灌盐铁口诸处屈其势以入刘河其费反过于浚吴淞至海忠介公惩其獘专浚吴淞利几百年试问吴淞未塞以前吴下之土田民物如何吴淞既塞之后吴下之土田民物如何故老犹有存者可询而知也特忠介公建功于久废之后未暇置闸以漳潮沙故海水得入而渐淀渐淤耳假使如宋元之建闸焉其去今日当不重费畴咨也此其不得不开者二也去年之水灾亦既震惊矣田庐之漂没男妇之死徙不可数计也各宪吁请　朝廷之蠲折动以巨万计此巨万者仅救目前不能为　国家兴无穷之利万一天时不譓屡岁而见其为巨万者逝波正未可量也原其故不过为三江不通泄泻不及之故使三江通而泄泻有时　朝廷之巨万省矣民之田庐男妇全矣一方不至于震惊矣天时水旱安可预期尧之水动以九年汤之旱动以七年惟预为之备乃可以无恐此其不可不开者三也至开浚吴淞江之利前人已屡言之而莫要于忠介公开则六府同其利塞则六府同其害之二语即就目前而论海邑自二十五保至二十三保至二十七保二十九保三十保沿江一带田之弃而不耕者一望黄茅白草即可耕之地亦俱折粮下乡上海止十五保而因吴淞江塞以使之抛荒者且有五保若开浚之后涝有所泄旱有所蓄五保皆膏腴矣今涨江之升科者为数无几亦皆下乡折粮也开而后沿江百里荒田为熟田变下田为上田变折粮为上粮者不知凡几也其利也岂独一乡一邑哉

　　议浚吴淞江书　　　　　
常州通判张世友

谨按浙西诸郡惟苏松最居下流以杭嘉湖宣歙诸路之水潴为太湖溢流灌溉于苏松常三郡各属之中治之则其利甚大不治则害亦如之太湖之水三江受之三江之水大海受之其东北由刘河入海者娄江也东南由黄浦入海者虽非东江故迹亦今之东江也吴淞一江独当其中经昆山嘉定青浦上海四县界入海乃太湖之正脉有一不通终非善治此今日之水利固宜清三江之原治三江之委并分理三江之腹乃为得也自宋及元明数百年来言水利者治迹具详然考明代所言已与宋元异而今日又与明代异时异势殊即数十年中情形屡易有未可执故籍以求之者兹勘得三江之中又各有情形源分派别东江虽久湮而其源固在即太湖下流之牛茅墩浪打穿唐家湖等处是也自唐家湖入运河合浙西诸水归自蚬江急水港入淀湖经三泖横互百余里散流于元和青浦娄县各荡溇塘浦之中散而无统其中间故道非如松娄二江有经流之可指然至黄浦出海之处则归并于一途其水势浩瀚不但远胜娄江亦大于松江数倍是东江虽无专一之故道而同流共贯之黄浦又实为松江所藉以为泻泄之大助也娄江自鱼口入绕苏郡城合胥口铜坑入运之水经致和塘至太仓镇洋之刘河入海首尾身井然不乱加以西北昆阳诸河青洋下界各浦之水从旁注之故刘河泻泄可与黄浦同功惟吴淞一江受源于大小吴家南仁诸港出运河汇入庞山湖出大斜口与瓜泾港东下之水会再东与宝带桥东下之水会经吴江元和昆山青浦嘉定等邑至上海归于黄浦其两岸分泄旁注之浦港湖荡联络贯注视娄江入海之路迂而且远然源远流长能容东江之洄受娄江之挹注包容停蓄灌溉利济较东娄二江实广且溥江震沿河各港半多淤浅长桥石堤洞窦多湮庞山一湖半成滩涨居民种植茭草芦苇以致河港浅隘来细源微又其中为青洋江下界浦等处掣其水以入刘河其势益弱而入海通潮之处潮水浑浊来则汹涌其势莫御去则迟缓其泥易淀江水既弱不能敌其汹涌而涤其浑浊故江身半多浮涨江面日渐浅狭自顺治九年至今吴淞刘河等处发帑开浚者已十数次详请修治者不啻数十次是我　朝开浚之功视历代培勤故水患较历代亦甚少然数十年来苏松各属究不免有泛溢之忧者其獘在民贪小利而昧远计官多偏治而闇情形东升西涨苟利一身补偏救獘只利一邑或治在尾闾而遗其腹心或治在承接而不究源头究未能自始至终通身勘治也

今奉檄勘查首起震邑之一十八港江邑之一十七桥次及鱼胥口铜坑等口从港达桥从口达运脉络分明则三江之源头承接已清由此而庞山薛淀三泖等湖逐县查勘逐详审直至浦海归宿之区自原及委逐次注明其余干河支港尚未及逐勘者缘吴淞一江视娄江东江倍难娄江虽尾淤浅然首尾直捷治之事半而功倍吴松江现多淤涨首尾迂治之功倍而效赊东江但治其源而委固已清吴淞新疏其源必欲兼疏其腹今查吴松江自青邑之泗江口起中界嘉邑东至上邑新口止两岸浮涨较昔日之江面已涨塞过半及今不治虽首尾皆通必有腹心之患故勘估之功较多诚使开浚深则江流之正脉已旺虽有旁泄之水而经纬各分不致杀江流之势矣娄江惟刘河一带自镇邑之新造桥起至陆渡桥外止淤浅太甚以全角言之则吴松江为重以今日之情形言之则又以刘河为急此因时制宜之道也至支干浦溇并宜一体兼治干河者即三江之四支而支港者又三港之血脉贯串于四支百骸之中者也但一时并治俱请　国帑限日既难毕工过时又恐阻碍酌剂先后缓急纲举目张之法其道有三一请帑以浚三江之正河俾通身深阔水来足以容水去足以泄而不致有冲突旁溢之患一按县计图以浚三江两岸之干河令各县自为查勘详请以资四境之灌溉一每岁轮修支港必深必通俾高下田畴旱涝有潴泄之处请帑者令该地方官承修而以本府州厅董责之则呼应灵而督理专庶大工易就按图计亩者令该邑绅士集议公举领办以地方官督治之则人情习而公私不扰每岁轮修者各图业自行修浚地方官酌定章程以五岁为率每岁仅浚一方四岁而四境之支港皆通五岁一治干河并令各图查报江湖水口之浮涨删除侵碍水面之茭芦查拦江蔽口之鱼簖如此不懈则五年之后人皆知其利而自行之将不俟官司之督率而水利益溥矣抑再有请者各属内外城市之河多系松娄二水潆洄贯穿其中或农佃出入或商船往来与干河同资利济今外堑则驳岸崩坍渐致侵逼城垣内堑则居民日占任意填塞处处皆然实皆有碍水利以最有关系之所每易为不经意之事大率类此至建筑坝一项现在有有坝之处悉皆扼要昔人布置已属精详此外无庸更置唯上海之历年已久两岸因行修固估有工料另具清折第使江湖原委开浚有法遵行勿懈即此已成大利而闸座犹可缓也

　　开白茆议　　　　　
陶贞一

伏奉　　明旨以江南财赋之区欲大兴水利为久远计吾吴亿万生灵之幸不佞虽生长此土实未能知其深谨摭旧闻参以舆人之诵举其大要以备采择明万历中邑令耿侯橘论水利最详而首注意于白茆其说谓东吴之水莫大于太湖嘉湖杭苏松常镇七府之水咸以太湖为壑太湖又以海为壑而以三江为门户书称三江既入震泽底定是也三江之迹既湮耿侯直以白茆当其一而谓太湖之定否由白茆之通塞固未为至论要之东吴水区则众水所由以入海之道不可不讲也统吴中言之则如吴淞江刘河是已若以敝邑言之则吴淞江刘河等虽通利犹为无补何以言之邑居苏常诸府下流水自长洲吴锡而下者若蠡湖若官塘若阳城傀垒巴城等湖皆会于本县之华荡及昆湖尚湖而由白茆以入海白茆塞遇旱如涸辙无所望救其害犹止一隅遇涝则东泄之路既绝西来之水日[潴](猪)如去岁秋冬阖邑之氓拱手而无如何矣则白茆所关诚非细也顾白茆自县东南门起至于海长八十里而遥原形阔狭不等阔者至四十大自明以来开浚数次工费浩繁或四府协开或一府七州县协开既开矣远者十余年近者三四年渐以淤塞然则是终归无益也间与熟于水利者披图指画而得其变通之术白茆之北有通海之口曰徐六泾前此与内水不通有田家坝以东拒潮故其西支河皆水深土沃号为膏腴康熙三十年间田家坝决浑潮闽入河以是日淤田以是日瘠然而坝久不筑者则以白茆既塞东乡宣泄之路转藉此也而徐六泾之河日益大今若浚白茆里河至北港口而止导之北转使同归于徐六泾以入海其便利有三白茆自北港口而下已成石田平地疏凿费且数万徐六泾现在通利惟开北转一所费有限一也白茆纡回浑潮停而淤徐六泾异是则功成而可久二也有如仍开白茆须复筑坝以蔽徐六泾之口劳费更巨今塞彼就此而建巨闸以扼之使浑潮不进而以次疏浚内河则复成沃产永无旱涝之忧三也夫前之人所以经营白茆者舍是水无所归也苟得其所归则虽大禹之迹有不必循其旧者顺水之性因时制宜而已此愚所谓变通之术也至若越新县而西则福山塘为大南引众流北通江海此要津也近亦且淤矣其狭处曾不容舠及其未塞也而治之犹易为力非旧县之急务乎他如三丈浦奚浦等皆民所资以灌溉者昔耿侯以民力治之而有余其成书具在可仿而行之不必以　　诏书从事也故不议议其大且急者

　　浚白茆记　　　　
蒋伊

江南之水以海为归我虞山旧有二十四浦皆注江入海以宣泄为功若白茆塘则江海交汇处也自宋以前二十四浦皆通利害不系于一塘故言水利家不闻有及白茆者迨诸浦并塞而白茆与福山黄泗许浦称四大浦考之前志自宋嘉佑二年知苏州范仲淹始熙二年转运副使姜铣再疏之及元之季张士诚据吴起兵民十万命吕珍浚治长九十余里广三十余丈此白茆之一大浚也明世役凡五举永乐二年则有夏尚书原吉宏治七年则有徐侍郎贯嘉靖元年则有李抚充嗣隆庆三年则有海抚瑞万历六年则有林御史应训成绩彰彰足纪而李充嗣以双庙至海口势趋东北江沙易壅从主簿俞浪请移就东南凿新河三千五百余丈入海较便此白茆之一改浚也然白茆之易淤视吴淞刘河为尤甚其故安在或曰白茆高仰导之使北水反南下宋臣郏亶之论则然虞山以北江多涨沙虑潮汐泥沙之日浸于外也或曰傍河之民利河之淤占为农业故明臣汪浒尝浚之耄倪泣卧堤上向浒求免仅凿三堰去丛苇而止虑告佃升科之日浸于内也或曰塘口为横沙所梗塘内为新田所塘之左右为横沥铁诸流所分故明臣俞谏始议开之终更难之虑支河既多水分力弱不足以刷沙也即建闸海土需时其启闭而海水囓之闸亦尽废此明臣张博已事不可不鉴也开白茆者不甚难乎虽然白茆一塘受苏常二郡之水其自北而南也由梁溪之谢荡华荡达于昆尚两湖其自西而东也由长洲之阳城相城亦连于昆尚两湖而郡城之元和塘水皆北下昆邑之巴城傀儡诸湖水并东趋非有干河为之宣泄安有不泛滥者凡锡虞长昆四邑交会地如潭塘唐墅诸乡镇水泛即渰百里皆成巨浸或田间积潦经冬不枯此白茆之不可不开不待再计而决矣支塘东北为娄虞之田介地皆高亢白茆塞而水脉既绝茅苇胶固长为石田其为患有不独在于水田者乎康熙辛酉抚慕公天颜先于敬陈足国疏内首论白茆之当浚复于再陈水利疏内将白茆孟河详具道里及土方工费以请于是　　特旨褒嘉佥谋允协而百年废坠举于一日矣今总其成而计之自支塘管家泾历闸口龙王庙至海口大马桥共长四十三里得七千八百五十六丈分为十段常熟任其四太仓任其二无锡江阴长洲昆山各任其一酌远近分难易而总其土方之多寡为率此其分段之均平也积土七万一千方用夫九十九万四千工又筑坝戽水二万工支给正帑四万余两每工四分五日一给而扣侵欺之獘以清又立听夫认方法一夫以三十工为率寔用夫三万四千人统摄易稽察亦易而拥挤旷惰之獘亦清此其驭夫之尽善也自二月初二日兴工以四月二十九日竣事其赴工者率皆饥寒待赈之民农事未兴藉以餬口东作将至役夫并休其寓赈于工而工不妨农者用意特至此其程限之得宜也至于勘丈画方募工办料量浅深稽勤惰察奸獘恤役夫自始迄终皆粮守道刘少参鼎悉心经理加意拊循故赴役者踊跃恐后此其任人之至当也闻之吴中父老言水利者迄今颂夏尚书海巡抚之功不衰然夏公之绩特着于吴淞刘河两江最后乃及白茆故浚之不久即淤海公之浚两江其功更高于夏独白茆一役用法甚峻相传赴工之人有泣别其家人者寻以引嫌去位其工中辍岂若今日之十年以内吴淞刘河白茆孟河四大役相继并举而工费给自公帑民闲不闻有庸调之烦公帑多由措置国家不致亏正供之额其经画之详审裨益之宏多正未可以岁月计哉至于海口石闸未竟厥功浊潮渐积捍之无具此淀淤之端也淘河刷沙之策宜定于今加修岁浚之方有藉于后昔有决陂塘以宣霖潦激浊水以浸原由者民歌之曰前有召父后有杜母美相成之有其人也念宋明以来从事白茆者大役八举而淤塞时闻安可不为之早虑乎所望于仁人君子长计而善成之矣

　　开白茆议　　　　　
王应奎

辛未之夏里人有奏记当事请浚白茆者泽农闻之咸蹙额相告曰果尔则水患将至吾侪其不粒矣余讶而诘之曰浚白茆正防水患也奈何为是言一叟出而告曰君未浚白茆之害耳浚白茆之害有三请一一陈之夏淫雨田虽下未遽没也若浚白茆则海潮内入一遇淫雨势亦汹涌来迅去迟停蓄内港助雨之力啮堤冲岸遂成巨浸厥害一高乡濒海田多斥卤物不忌咸故海潮灌稻转滋生发而低乡习于清水稻沾咸味苗损伤白青腰受病坐此而浮沙渗入禾心甚且有因而致萎者若浚白茆则海潮大上直注低乡违其土性物必受损如上所云厥害二濒海之处介虫族生螃蜞类蟹两螫铦利遇稻辄伤若浚白茆此物即随潮而上延及水乡千百为恣其戕贼厥害三也余曰是则然矣但东南之水由白茆泄埒于刘河吴淞自宋以来历经开浚为吴中一大役迨入　本朝大浚者三小浚者四五果尽有害而无利乎曰此河于东南水利前此未必无关也今则浮沙日积竟以丈计即使开浚依然昂于低处之田邑志所谓内低外高形如釜底者洵不诬也然则水纵泛溢岂能泄泻况白茆外口不特浮沙为患也并因近年有昭庆沙崩塌横[亘](互)海中高于内河数尺口内可开口外滩浚纵遇神禹岂能为力古今形势迥然不同若必胶柱鼓瑟则不知变通之甚矣况大浚白茆必协同长洲元和无锡金匮江阴五县之民如雍正五年旧制今既外高于内泄泻无由即在本邑亦且有害无利彼五县之民果何罪而裹提幞露处宵征赴此毫无干涉之大役哉且夫大浚白茆必动国帑先是雍正五年之后计发帑银六万一千余两载在邑志今则淤塞更甚发帑亦必更多国家府库纵及充盈奈何委此数万金钱于无用之地哉然则上耗国帑下费民力究竟有害无利者殆莫甚于此一役矣余曰以叟言之则此河竟可不浚乎曰是亦何可不浚也若竟不浚则转瞬遂成平陆河旁二十里居民舟楫无由通田畴无由溉是又不可无道以处之夫白茆故道在前明正嘉以前阔至三十三丈深至一丈五尺亦以阔且深则泄泻易也今既不能泄泻虽阔且深何益莫若于白茆傍塘之田按亩起夫照陈确庵开江议佃户出力业户出工食其阔以二丈至丈五尺而止其深以四五尺至六七尺而止但期可通舟楫可资灌溉则其工易集而为费无多至既浚之后又当筑坝海口外以捍浊潮内以蓄清水则三害可免而淤泥不积法孰有善于此者余曰然则入海之道竟可废欤曰邑中之水在五十年前所谓尾闾泄之者全在白茆一河自田家坝开后入海之道又有徐六泾矣今则徐六泾日塞潮汐几阻而海水转入浒浦其流渐深按浒浦之在吾邑也本为四大浦之一与白茆等今白茆既塞即大开浒浦以当尾闾之泄而并浚梅李以通入浦之道是亦因时制宜之一法也今日之白茆自岳庙以北仅存小沟一开浚殊为不易而浒浦则海潮冲突已有日广日深之势其需人力也无多至梅李一塘自小虹桥至浒浦口计程不及二十里河流虽浅开浚犹不甚难但得分雍正五年帑银之一二以为工费则两河便可俱通而邑中之水亦从此得厥所归矣又何必舍易就难而泥前此之成说哉余又曰假如浒浦通后则海潮内入与白茆正同三害宁必有异乎曰咸水介虫之害诚不能免而入而不出反致水乡淹没之患则可无虑也权于两河之间则利害固有轻重矣余起而谢曰有是哉吾未之前闻也请笔之于编以备当事采择云

　　常熟水利说　　　　　
陶贞一

言吴中水利者莫详于郏氏洋洋数万言而必以治田为本夫为治田计则范文正之论谓修围浚河置闸三者如鼎足缺一不可斯已片言居要矣赵霖之三说曰开浦置闸筑圩即范氏之论也至耿侯水利书详载开河法筑岸法建闸法亦不出此但其区处规画至精至当则以亲民之官专治一邑之事故能悉不遗如此其后陈瑚开江议又祖耿氏之说成书具在案册以求凿凿可见施行而非可标举一二以尽之也今福山白茆虽瀹治而其它堤防日以坏沟渠日以淤不及今修治则为患滋大邑生朱玉铉与其弟斌谭水利最悉今杂采其说数条着之

福山塘自城至江三十里常昭南境低乡之水由白茆入海取海道八十八里不如由福山入江为近白茆水路纡曲海口尤甚不如福山塘之直海潮味咸禾苗所畏江潮味差淡诚能大开此港导华荡昆尚两湖及七星桥唐市戈庄华汇潭塘之水俱由此入江而修复范公闸以为节宣两邑之田其永利乎

耿侯著书以水利用湖不用江为第一良法此不易之论也惟北境高区不得不待济于江潮目今浦之未塞者若大小陈浦奚浦三丈浦谓宜各建闸于浦口而绾毂于港口以为之节宣仍徐疏其横河小港以为上滨则九区十一区十三区田庄鹿苑之旱可济矣若黄泗浦新庄浦各建闸于浦口而绾毂于严港口以为节宣仍徐疏其横河小港以为上滨则十区八区庆安邵舍之旱可济矣

潭塘八区河荡丛杂其水有自西北江阴县由尚湖来者有自西无锡县由华荡来者有自西南元和县由阳城湖来者有自南昆山县由巴城湖来者皆汇于潭塘而以昆城湖为之胸腹以二东门城濠为之咽喉以福山港为尾闾而以元和塘为兜肚襟带须州塘石砌坚固而于诸港泾门俱设闸堰阻住外水则昆承湖所受无过南面阳城施泽北出之水又阳城湖岸皆高北出之水有限若更疏治其咽喉使皆由福山港泄之大江特易事耳今元和塘石岸倾圮诸泾港堰闸不置御水无术如遇淫潦横流泛溢相与屯聚于新安黄泾之间一城濠反为福山塘倒灌之潮沙阻塞其祸不止潭塘八区也本县之水利此为最大而易办者

知浚河而不知建闸是昧于蓄泄之道者也知河道之宜闸而不知田功又恃坝堰塘岸为命大扺高乡凡有枝河虚处截为上滨如徐塘沙堰俱筑坝一层官禄塘至筑坝三层陈塘石塘杨木塘马市河等皆两头坝断宁甘跋水禁不通行彼视田禾之利溥而通舟之利约也此高乡之急务也塘者如盐铁梅李元和诸塘为分界高低之大河必须坚筑高阔大岸使水不得泻并低乡岸者止就本处低田高筑大围圩岸以为之防忆雍正四年大水潭塘黄泾尤径诸处俱水高于田二三尺非不七浦贯其前白茆浥其胁而地处釜底欲望越高乡而出诸海难矣故大则筑塘其次筑岸舍是无御水之术如儒家滨香界泾其低与诸处同而是年独有收者以儒家滨有谭氏圩岸香界泾有殷氏圩岸故也此低乡之急务也若夫取土开筑之法则耿侯之书区画尽善矣

郏氏之论五里七里而为一纵浦七里十里而为一横塘因取其土以为堤岸此即沟洫之遗法变而通之治田之上策也其在吾邑低乡千汊万港即不须复用此法止如耿侯之书大筑围岸于外而又于中开十字丁字月样弓样等河以救腹内之旱涝足矣

明杨循吉记云永乐初夏尚书治水相度地势于湖水交会之冲虑水独从七浦入海因作斜堰障之分其流注于白茆其后堰水遂改道无流波以冲洗潮泥而涨沙日甚记之言如此试思低洼之地方苦积潦更益之以横流有利乎无利乎其而去之者常熟所以自救也乃反咎其改道无水刷沙乎夫白茆之积沙自是潮势使然与斜堰之去留何涉留其水屯注于唐墅儒家滨去则水屯注于任阳李市此地形之无可如何惟有高筑围岸多置闸口以外拒而内泄岁时修治期于勿坏如是而已不此之务而欲引低处之水以刷高处之沙而泄诸六七十里外之海口书生不察形势之见也

　　沪城水利考　　　　　
褚华

志称黄浦受杭州嘉兴诸水自秀州塘经华亭县界又迤而东以受南北两涯之水迨至南广福寺则折而北趋以受东西两涯之水所谓至元大德间浦面阔尽一矢力者今南黄浦水也所谓建闸于旁近上流势缓沙积两湄遂成沙涂居民因莳葭苇者今傍城赴东北出口之水古之范家滨也自元明以前江甚阔故浦附江以入海今吴淞置而黄浦巨浸江且附浦以入海矣夫谈水利者苏州一郡则专治江松江一郡治浦而兼治江若上海一邑又必江而专治甫何也观禹贡一书九州岛之水如黑水如河如洛如渭如济无不言入海者今则不然长江之水浩荡东之若莫可遏而三沙横当其冲一击而返更回入内地故三吴诸港反受潮汐之害潮汐虽由于海而江助之长也海水味咸近日户煎熬不成鹾利已归奉贤斯为明昔之筑塘以御海者患什之一今之筑塘以御海者并御三沙入内地之水则患什之九在浦口入海处既欲驱浦以入海势不能作坝以断浦惟有于浦之两岸筑土塘以捍其奔突疏汊港以消其汹涌而已然为一邑计宜统一邑傍浦之袤延以筑土塘计一邑傍浦之远近而疏汊港而后弭患之策详民之受惠者亦偏数年来浦东皆筑土塘而汊港之堵塞者十不存一二居民贸然请之而当事者竟聩聩而听之曾不思此塘之筑所以御水而使之不向浦东也水能偃然复归于海乎于是城中一遇朔望大信西门一带地最低洼并有浮沉之戚而大小南门两处往来辐亦水没至骭而病涉于平陆是移股肱之灾而为心腹之耗也意惟举浦西圩岸尽增之使高而于通渠之水口两旁亦障以土自外至内以渐而杀约及二里许则潮不为患矣奔回磅礡之气既遇阻溢又行数百丈之外其力便衰虽张溢之时稍有湮没为患无几也至若浦东堵塞之所亦酌量开其十之四五水口两旁亦用此法则浦水之泄泻不专在浦西而浦东亦不受其害然浦滨街市逼近浦水筑塘颇难法当去沿滩四五十步外俟小信时排以木桩堆以新土树以榉柳如镇州夹洲制度北距吴淞入浦处南至土塘透过数丈水便不能迅入继受落潮之水水力既衰即不泛溢至舟船登岸小艇可以入薛家滨一半可以仍入套内只须折短木桥通其往来巨舶则驾木桥坝土起剥本无烦费此治浦之中策也

　　嘉宝水利论节录　　　　　
张崇傃

苏松居江浙下流而嘉宝为之尾闾故沿海上南奉种棉诸邑无编夫独嘉定编夫每岁兴役以为常数百年来不敢告劳而贤有司及邑绅士从无出一言以争之者诚以所关至巨也积久獘滋驯致大坏今亦不敢繁称志乘博引前贤论以数十年来众所共见而于今日至切者言之为论六篇一曰修水利以防遏籴二曰疏支河以利旁通三曰通下流以消后惠四曰胪诸獘以请芟除五曰求厘定以垂永久六曰深沟浍以福东南四五专言嘉宝利弊其六兼言沿海事宜崇傃生长兹土忧深而言切不觉其词之芜也

一修水利以防遏籴今之请开浚者意在便舟楫通商旅耳而不知至急者资灌溉使多种稻禾不至全仰给于西邻为吾邑曲突徙薪之计也沿海岸高沙瘠民便于种棉民食全资于籴自乾隆四十三年始禁籴然犹民间私禁也至五十年而官亦禁之矣是岁夏旱常镇歉收而苏松产米之县皆熟有司惧缺于正供不许出粜嘉宝上南奉告籴邻邑者昼伏夜行如逋逃然所过之处抛石浇水官绅士民惶惧谋诉大宪赖道宪严饬差拏始能流通而米价石五千矣五十二年又然幸海舶洋籼米大至不致缺食民惩前事颇思种稻而苦于无水今不乘此时广修水利使民多种禾麦种稻必先种麦木棉则利于不种麦谓之早花收数常倍于晚者猝遇水旱若邻境并歉无从得米则此百万之嗷嗷者将奈何哉且吴中米价常贵亦由沿海水利渐坏使然计沿海诸邑岁需籴二百万石苏松嘉三郡余粟仅足支东乡之食故吴中无隔岁之储霖雨稍淹价即骤长若分产棉之地多植稻禾则价自平而民亦有备无患矣今木棉销路日狭有余布之忧乎往时制宪高公饬令沿海乡民依业食佃力之例自行将各处水道疏通限民半稻半棉尔时视为具文并未奉行迨更阅既多始叹贤卿相爱国忧民之心计深虑远非浅见所能识也　旱稻种子传自占城谷白者为粳黑者为糯土人间有种诸棉花沟中亩可收米数斗而棉不为捐濒海诸邑地不产米抱布入市易钱以求升合往往无宿舂迩来一遇水旱邻邑辄禁籴一日不继万口嗷嗷可谓寒心尝旱稻种数斗分贻反人欲广其传于产棉诸邑使不全仰食于邻境逾时问之皆茫然不复记忆矣近见太仓张受先所撰州志亦会议及此惜亦未行其说耳使行其说即沙瘠之土何患无余粮乎

二疏支河以利旁通夫筑塘以防海溢并以杜匪人之出入备至周也然尽塞支港入海之处则诸支流之入淞江黄浦存一以资宣泄者诚不可视为末务任其淤塞也吴淞狭小视宋时祇存百一自议设闸以障浊潮而水势湍急不可以时启闭于是闸为虚设而宣泄益迟势不能尽受西南六郡汇注之水全赖支河深广以分其势由练祁川沙吴港桥蒲汇塘等分流入江以达于海今川沙钉桩蒲汇塘自曾家桥以西五里练祁自新泾桥以东七八里水祇四五寸皆旋浚旋塞而吴淞刘河蒲汇圹黄汇两岸支港三十年前舟楫通行者一切堙废所恃者黄浦之流尚驶然黄浦但泄嘉兴松江南境之水其分泄太湖已非径直而上接三泖之处芦洲弥望近皆化为膏腴他日岂能复去有如霪雨连旬积潦千里乃欲以数丈闸口销苏杭六郡暴涨横流之水不待智者而知其不可也故海忠介云与六郡同其利害者在今日筑塘之后则一切支港之通塞并关六郡之民生国计然水潦时有而犹未情见势绌者千百年诸先哲之所辛苦经营故道犹存耳今数十年间月异岁不同如此更数十年故道尽废民皆恣耕牧起庐舍其中后贤从何整顿哉海忠介公时吴江昆山之境吴淞江淤浅之处民皆耕占忠介欲浚去以通上流民扶老幼眠卧其上以故不复疏通然不敢为无征之论也乾隆四十九年宝山议塞吴港桥口五十一年五月霉雨霖溢青境之水浮没半月不退傃时待潮横沥渔人云潮不至数日矣缘吴港桥口塞嘉宝全境之水皆折而南从横沥入江江水骤长故也迨吴港桥堰毁而青浦之水即于是夜退矣盖嘉定土高近海先泄青浦低洼之水不能与之争也呜呼方议塞时识者祗以淞以北之境泄水不便为疑[乌](鸟)知阴受其害者乃在淞以南之诸邑哉吴港桥在吴淞江北青浦在吴淞江南塞吴港桥而淞以北受其累人所知也塞吴港桥而淞以南并受其累人所不知也

三通下流以销后患宝山潮信大时比旧高丈余行者没胫西门之下病涉有年论者以为杨家嘴新涨沙带所致此谬也海中涨沙潮来应缓何反骤长盖以里河悉淤惟泗塘十余里受之不得分流故骤长耳今不疏通诸港而穈万金以塞之宜旋筑而旋毁已邑志称宝山老鹳嘴坍入海三十里今幸石塘保护民赖以安然乾隆四十六年六月十八日海飓大作转东南风后石塘以内平地倏涨淹没田庐人疑水从地起而不知皆西水不泄使然故为鱼之惴殆未已也夫以山万壑之水聚于洼处而不得泄又加虐风淫雨历月积旬千里洪流久淹不退土疏则溃土黏则沈其理然也今以地势较之沿海诸邑岸高于江震昆青四五尺盖自筑塘以便漕运又贾似道围湖占江以来小民日植茭芦高圩堰以与水争地而沿海潮汐淤沙日可一钱厚每岁当增尺余若长此因循外之淤沙日积内之种占日增所恃者一黄浦而西磝以上芦洲弥望既占岂能复去后将有不忍言者相传湖州府治下皆渔窟而吴江亦有没塔之谚谚云坍仔长安坝没仔吴江塔倘如康熙九年庚戌之夏六郡洪流横决三月吾恐土黏则沈当在环湖四郡之间土则溃必在沿海七邑之境嗟乎操得为之权而一转移间即后世阴受其福矣

四胪诸弊以请芟除嘉宝田万二千顷百为夫岁役万夫力非不足也积久弊生一曰呈头夫叔敖决水史起灌漳观其流泉何难之有乃必乡民具呈请浚于是丈量勘阅供亿官吏一切取足于呈头其费不支加以奔走接应万苦千辛若非商旅集之处力不能具呈者永无通理矣或一二里或三四里势不能请拨编夫者乎一曰坝基开坝留基谓水冲决自深然近日河不加深反增坝基沙随潮入至潮落时坝基阻之沙愈易积今乡民挑泥壅麦深二三尺者一年辄满是其征已一曰包夫离家窵远惮于自行胥吏包揽百弊丛生挪东补西不可救诘一曰填河取浅填深剆草覆岸削凸补凹谓之做河十日可毕者必延挨经月谓早竣无益或出力独深反累两旁必詈之谓之河浪宕此向来之弊也然呈县起夫工竣报宪事犹简而易集自三十年前射利者复位浚河章程蒙请刊行而水利之局为之一大变复有四弊一曰详请夫周知缓急邑令为谙劳力殚材呈头最苦岂有弊哉乃必申详各宪批准而行上宪政务益繁岂能尽知通塞哉或驳或准其权乃不在官而在吏于是请开工有费请开坝有费皆以百计民益视为畏途矣一曰批期堰河车水须审天时岂容遥定工程合式随即放遣可矣乃筑坝车水开工开坝皆须详请示期守候劳而弊窦滋矣一曰失时用民之力当在冬间岁晚务闲晴多雨少即有水冻所搁无几节交雨水雨乃时行二月初八日二十日二十八日皆风信必有大风雨应之土膏既动耕四出乃开工必迟至春闲霖雨一宵停工重戽延挨既久乃以农忙详请开坝乡民受淹留之累包揽享偷减之利矣一曰夫记浚河章程一条云倘有余工修葺庙宇桥梁当时蒙入此语以为侵吞之地识者已议其非迨后民贫省便者益多三分去一时或半之夫庙宇桥梁何关紧要至动编夫且三十年来所葺何桥所修何庙后以桥梁难于掩饰不知何时又改于报销时请免余夫究竟所免何人嗟嗟竭地力之膏血犹小也若水利大坏至于妨国计害民生始作俑者谓何之哉然贤有司非久任不能知及知之又格于章程已定而不能更张大宪虽忧民之深绅士莫以告小民又不能自言其伤虽龚黄再生周况复来岂能周知一切耶

　　刘河节省银两拨挑七浦等河疏　　　　　
林则徐

窃照江苏号为泽国而财赋甲乎东南赋出于田田资于水故水利为农田之本不可失修如吴淞黄浦刘河乃三江之旧迹白茆河又别为一大支近年以来或动项或捐挑均经奏奉　谕旨淮办以次深通小民感戴　皇仁同歌乐利此外尚有太仓州境内七浦河道及太湖以下泖淀等处亦多湮塞亟宜择其要道挑挖疏通俾上下一气呵成清水畅流以刷潮淤而资灌溉查上年借项兴挑刘河案内有节省余银三万四千九百两经臣等于收工时　奏蒙　恩准留作接挑各处河道之用当即行司饬委前署太仓州现署苏州府知府周岱龄青浦县知县蔡维新等会督各该州县周历履勘次第举办旋据伏勘明青浦县境内淀山河一道现尚深通毋庸开浚外其太仓州境七浦河一道东为海口设有七浦闸一座淤塞已久量应浚工长五千六百二十八丈二尺内有浮桥镇市河六十丈虽向由居民自行开挑而自河淤以来居民大半迁移铺户亦多闭歇应一并给价承挑实需土方坝工银一万五千二百两零又元和县境内南塘宝带桥一座共五十三孔系太湖出水咽喉年久失修圈洞坍塌以致湮塞水道湖潴宣泄不灵夏秋盛涨之时深处泛溢于水利全局大有关系亟须修整据估工料银六千六百七十两零由司确核无浮详明动支刘河节省银两拨给与办已据具报于本年三四月先后兴工如式挑修完竣经臣林则徐与藩司陈銮亲往察验并无草率偷减其余承接太湖之支港各河如吴江县境之瓜泾港王家汇姚家庄七里港前嘴大港新港及太仓州境之杨林朱泾两河嘉定县境之华亭泾黄姑塘蒲华塘并拨该州县等勘明皆系上承下注要道近亦处处淤浅俱应一律兴挑以资宣泄除朱泾河华亭泾华姑塘蒲华塘均由民捐民办外其杨林河一道并吴江县境瓜泾港等处请动刘河节省余银兴浚又泖河一处跨连元和娄县青蒲三县上承太湖及浙西诸水下同黄浦入海蓄泄并用旱涝兼资惟淤土甚多须将新涨之滩切除挑浚方免滋蔓祗因刘河案内节省银款分辨各河已不敷用据青浦县蔡维新禀请情愿捐办现已集夫兴工岁内谅可告竣又松江府属川沙厅并上海南汇二县共辖之白莲泾长滨吕家滨小腰泾等河均系跨连数处水利亦已劝捐兴办等情由苏州藩司陈銮汇详请　奏前来臣等伏查刘河节省银三万四千九百两既经　奏准留为接挑各河之用自应核实办理惟存银祗有此数而河道淤塞之处悉数难终惟有择要量准动款其余可以筹捐者即归捐办可以略缓者即归缓办除七浦河宝带桥两处工程已拨给银二万一千六百九十五两零业经挑修完竣验收如式外现仅存银一万三千二百四两零以之挑竣太仓州杨林河及吴江县瓜泾港等处核其工费尚有不敷祗可就款量为分拨现今结发太仓杨林河银八千两吴江瓜泾港等河银五千二百四两零饬令乘此水涸集夫赶挑其有不敷悉由该州县捐廉凑办所有拨用银两统归刘河案内依限摊征还款其泖湖朱泾以及华亭泾黄姑塘蒲华塘白莲泾长滨吕家滨小腰泾等河或先已挑竣或现在攒挑皆由官民分别捐输不敢概动款项亦不许稍有草率偷减并不得假手胥吏地保致滋弊窦总之地方必资人力而土工皆农功水道多一分之疏通即田畴多一分之利赖臣等惟当随时率讲求经理未雨绸缪以期仰副　圣主劭农勤民之至意

　　验收刘河挑工疏　　　　　
林则徐

窃照太仓镇洋境内之刘河为古三江之一前因淤塞多年几成平陆旱涝无备田频至歉收实为目前必不可缓之工当经臣等会折　奏蒙　恩旨俯惟借项兴挑分年摊征还款凡在苏松太三得水利之处无不顶感　皇仁踊跃趋事臣等转饬司道府县督率委员董事分承挑勒限完竣并以工绵长如其中有可格外节省之处亦宜随时斟酌据实禀办嗣据署太仓州知州周岱龄署镇洋县知县曾承显委员前上元县知县现署元和县黄冕等会原估各工土方丈尺均系核实无浮惟河势弯环之处若相机取直尚可加意撙节查老虎湾至红桥湾旧河向南围绕今由吴家坟港取直挑至小刘河口汇归原河计可省工一千八百余丈又陶家嘴钱家嘴旧有河形亦俱向南绕越若再取直开挑可省工五百余丈又原议于闸外白家厂建滚水石坝一道以御浑潮兹查石坝固可御潮但恐内河水大宣泄欠灵因于该坝添设涵洞五所俾潮大时将洞闭塞不使浑水漫入设遇内河水大即可全行开放宣泄入海操纵较有把握等情复经批饬妥办即据藩司先后报放银两于本年三月初八日陆续开工幸天气暄晴人夫云集印委各员及董事人等皆能认真督率严催所有应挑土方于四月底即经挑竣臣陶澍出赴苏淞阅伍之便会同臣林则徐暨藩司陈銮到工验收沿途香花载道钦感　皇恩欢忭异常验量所挑丈尺有赢无绌惟河身既已浚深则堤岸愈高转有崩卸之虑复令逐挑砌以归一律又海口砌筑石坝添设涵洞凡石料米舂木锭锔灰浆购运鸠工有需时日复饬赶紧料理旋据太镇二州县暨委员具报通工全行告竣又经臣林则徐临工覆验河身倍见深通堤岸一律平整闸座俱臻坚固涵洞最便蓄宣均无草率偷减情弊查刘河自吴家坟港口起至白家厂又盐铁老坝基起至吴家坟港又老虎湾至红桥湾及陶家嘴钱家嘴等处原估工长一万五百一十六丈面宽十丈余尺至八丈余尺不等底宽三丈平水面浚深九尺又南北两岸切滩并挑土山土埂以及估筑通工坝闸穵废民田给价等项共估银一十六万五千三百二十余两今将吴家坟陶家嘴钱家嘴等处取直开挑又省工二千四百余丈少挑土十五万六千余方计通工土方连修筑闸坝穵废民田给价等项共银十三万四百二十二两零较之原估格外节省银三万四千九百两零据苏州藩司陈銮请将前项节省余银留办上游淤塞处所详请具　奏前来臣等伏查刘河工程系屡经　奏明必应办理之工祇因工巨费繁有需筹措兹以浚清堵浊之法撙节估挑仰荷　圣恩借帑兴办而相机取直则于节省之中又有节省此次工竣之后适七月二十三四五等日苏松一带大[雨](两)倾盆太湖附近诸山陡发蛟水处处盛涨拍岸盈堤当即飞饬太仓镇洋二州县将该坝涵洞全行启放据禀滔滔东注两日之内消水二尺有余而秋泛大潮仍无倒灌是刘河之容纳与涵洞之宣泄实已着有成效惟思三江之水无不承太湖而来而自太湖递至三江其中泖淀等处均系经由要道淤塞多年前因三江尚未全疏无暇兼顾臣陶澍于顺勘刘河工程片内即经声明尚须再浚上游各淀兹刘河工程得以格外节省即上游水道亟须择要接挑又太仓州有七浦河一道在州境东北直达海口形势较刘河为小实则与为表里亦因年久淤塞佥恳一律疏通此等水利工程在江苏原不胜枚举然其最为扼要之处所系于利害者匪轻若不乘时兴修脉络仍多阻滞窃思前项节省余银本系原估应行动用之款今因逢湾取直极力省出即留作挑浚支河之用实属以公济公合无仰恳　圣恩准将节省余银于各处淤浅河道择要兴办所有刘河借款仍照原估十六万五千三百二十两之数归于太镇等十六州县分年摊征还款自足以资远利而惬舆情

　　验收苏松太等处水利疏　　　　　
林则徐
</div>
    <div class="pagination">
<a href="皇朝经世文统编_page71.html">上一页</a><span>...</span><a href="皇朝经世文统编_page67.html">67</a><a href="皇朝经世文统编_page68.html">68</a><a href="皇朝经世文统编_page69.html">69</a><a href="皇朝经世文统编_page70.html">70</a><a href="皇朝经世文统编_page71.html">71</a><span class="current-page">72</span><a href="皇朝经世文统编_page73.html">73</a><a href="皇朝经世文统编_page74.html">74</a><a href="皇朝经世文统编_page75.html">75</a><a href="皇朝经世文统编_page76.html">76</a><a href="皇朝经世文统编_page77.html">77</a><span>...</span><a href="皇朝经世文统编_page73.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
