<!DOCTYPE html>
<html>
 <head>
  <meta charset="utf-8"/>
  <title>
   皇朝经世文三编 - 第 12 页/共 67 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文三编 - 第 12 页/共 67 页
  </h1>
  <div class="content">
   子范钑方随诸昆学经问群经目畣曰今立学官有易书诗三礼三传孝经论语孟子尔雅是为十三经不及四书四书之目始宋亦曰四子之大学中庸盖为戴记之二篇也稽古曰四经古文尚书毛诗左氏谷梁春秋也后汉建初八年诏选高堂生受四经即此而邵子皇极经世四经则易书诗春秋也按王制乐正崇四术立四教春秋教礼乐冬夏教诗书然未称四经曰五经周易尚书毛诗礼记春秋也杨子法言五经为辩唐孔颖达与诸儒撰五经义疏百七十奉诏改正义白虎通曰有五常之道故曰五经乐仁书义礼礼易智诗信也曰六经厥目自庄子称孔子治诗书礼乐易春秋六经始即礼记史汉之六艺也礼记解记六艺政教得失史记孔子曰六艺于治一也汉儒林传博学六艺曰七经易书诗三礼春秋也小学绀珠秦宓曰文翁遣相如东受七经　傅咸七经诗亦谓诗书春秋周礼仪礼礼记论语刘敞七经小传曰九经即汉蓺文志易书诗礼乐春秋论语孝经小学九种也其称九经自唐谷那律称九经库始按韦表微着九经师授谱后唐校九经镂本于国子监经典释文序录九经云者指易书诗周礼仪礼礼记春秋孝经言唐选举志以礼记春秋左氏传为大经以诗周礼仪礼为中经以易尚书春秋公羊谷梁为小经按选举志孝经论语兼通又百官志论语孝经尔雅附中经唐刘子元曰晋中经簿九经皆郑注曰十经宋百官志助教分掌周易尚书毛诗礼记周官仪礼春秋左氏公羊谷梁以上各为一经论语孝经盖以论语孝经为一经也南史周续之通十经指五经五纬言曰十二经诗书礼乐易春秋六经又加六纬小学绀珠虽分合互异先后或殊大要不外乎是是以知宋前无十三经之称古者治经或三年通一艺或毕世专一经问目云尔哉玩文云尔哉空疏无论已强识者为之引证是其所长而惧其非臆断即碎义也否则惧其屈经从解也然则安所折衷曰非以经正[注](制) 疏之失不克以经释经非繇一经通群经之训诂不克合群经以治一经若夫传周易删诗书订礼乐修春秋而志在春秋行在孝经非至圣孰与于斯

　　自强切要疏　　　　　 
王之春

为念时艰[势迫](道)宜亟筹自强谨就切要易行数端恭折胪陈仰祈　圣鉴事臣窃维善歧黄者气血首在流通营宫室者轮奂务求新美故四达不悖则周轨宜同亿兆一心则商戈可倒人各展其心思材力则成就于有用者多财必絜乎浥注源流而工费之经营兼重人工既竭山川必献其菁华交际日繁任使宜昭其体制臣此次奉　命出使俄国兼历英德法各都周阅工厂访其政制察其异同窃以为彼皆日异月新环匝四时当新创之余断不能不损益旧制参仿新规冀可骤复已亏之元气隐弭将来之祸萌然棼乱如丝若不提其纲领奚以析理分条于共治臣愚谓有必不可缓者八端一铁路二军制三变通科举四造就人才五筹项六重工商七矿务八交涉以上数端或臣工所已言而未能切尽或奏章已尘积而尚待推详臣海外归槎蒙　赏假养[息](创) 在途每念和局甫定时事方艰我　皇上宵旰焦劳臣伤病微躯刻难安枕谨就管窥所及摅陈鬲臆自知刍荛末论无稍补于　崇高惟冀　宥纳施行用稍裨于万一所有条陈事宜另缮清单理合专折具陈伏乞　皇上圣鉴谨　奏

谨将所拟八条缮具清单恭呈　御览一铁路宜亟开拓也外洋创兴铁路不过五六十年其都邑市廛固因此日增繁盛即硗瘠荒僻之地亦且易为通衢闻其创设之始莫不谤怨沸腾继则争相仿效彼此互通良以富强之首务莫重夫此也夫国家惟患不均上下尤虞暌隔铁路之速以日行千五百里计则万里外之民隐朝夕可知万里外之灾荒转输可济万里外之边警呼吸可备天下如指臂之相使也铁路之利以万里计东南之商货朝夕可集于西北西北之产植亦转徙获利于东南所谓山足木泽足鱼也京师养兵十万则二十行省日慑于十万之威行省各养十万则京师旦夕而有二百万之众所谓兵足而用舒也且闾巷之人可谋生于国都不但无方隅之囿阛阓之夫可负戴于乡镇不但保舆人之业天下如血脉之灌输也臣所经行[之国]如法德俄英各会城商埠无不轨道网张机轮梭织道旁贸易灯火连宵而马车手车亦仍往来不绝但闻其利未见其弊中国士大夫闻见日新仰知　朝廷孜孜求治其不以西人所长为非者已居七八然而芦汉铁路之议迄未举办津[辽](潦)铁路之兴亦未展拓大抵以经费难筹且防外人专利耳不知外洋轨路皆集商股而成或限数十年或十余年归入公家一遇军事赈务即在限内亦尽公家运用虽以公司承办匠师董役而集股招商购料无不取资内地臣尝访询公司数家虽各国章程微有增损大抵商人所取偿者祗运价一端而地方之因以振兴者所益甚大且既归商承办承运则防守之费修路之费皆其所出又较胜官为经理也该公司等又谓中华工人物料食用皆倍贱于外洋则造价自较省于外洋是在临时估核耳至如轨条一项应用罐钢及贝色麻钢现在江南制造局湖北铁政局皆能自炼亦可转售该商俾我利[不外](旁)溢臣详览内地舆图窃以为宜兴办者以三道为最要一由瓜州至天津可省漕运之烦一由汉口至襄樊至陜甘达川省一由上海至浙闽至广东以便富省之商货辗转流通藉以捍卫边圉以上三道头绪虽分但得明干大员广集外洋公司悉心筹议请　旨[遵](运)行国家目前不出一费而非常之大利自可咄嗟立举若十年以内不着成效臣之身家愿职其咎惟望早兴一日则早收一日之利诚为至幸臣闻此次山海关之役其征调独较他路灵通得以久持此亦铁路之效尤可取证者也　一军制宜亟变更也泰西自二三[十](千) 年来以战立国其讲求战守之法君民上下内外一心无不精益求精盖非是则无以自存迩来枪则有前门后门单响连响之殊制则有前膛后膛铜铁纯钢之异台则有明式暗式泥土三合土铁铸之分战舰则有蚊船雷船碰船铁船水雷则有伏雷行雷秆雷鱼雷火药则有炸药棉药饼药栗药新奇迭出体制不穷造物几无以供其雕鑴然风气盛开即在此三四十年间而此三四十年间战争转少于昔年者各国皆惮于先发也是故今之时势善谋者常以精筹攻战守具为无形之制胜治以不用为用初不必见之实事也夫地球各国平时考究枪舰台营制弁勇之孰良孰楛孰勇孰怯无不确有定评一旦有事则弱者让于强者强者让于尤强者强者于攻战守具早有把握则虽取千百之地索千百万之饷而不难弱者于诸务毫无讲求亦惟有勉强承命而已

然则居今之世虽尧舜之君伊吕之臣亦不能不讲求新制者势也盖必营度于平日然后能操于无形泰西各国设立海防必有铁舰十数号以为中主又必有快船十数[艘]以相策应其余碰船雷船尤必广为筹备其快船之速率有每点钟能行二十余里者盖用船质铅质参杂船既轻快质尤坚[固](勒)以上诸制自宜多派学生出洋学习或遴选廉干之员出洋购定并募洋将训练俾得蔚然自成一军海[疆](强)形胜如扬子江头之白茅[沙]及南澳台虎门各处宜专设堤镇以固海面水勇则粤人为上浙之台州次之而宁闽为下陆军宜设于内地精炼洋枪队四万人招募洋将而为之训练器械由洋[将](匠)经理自得精良饷糈由洋将经理会同华将支放无虞短额扣等弊仍参用华将统领以免喧宾哗主太阿倒持之嫌招募则南以湘粤为胜北以淮北曹沂为宜由其风气刚劲素性[使]然也训炼则聚之以营房教之以学堂择其身材授以技艺鼓其忠义之气游之智略之林下等炼一年咨送回籍充后备兵中等炼三年咨送回籍充次备兵上等则留分札要地各防营厚其饷胥作为常备兵常用训练使无日不如临大敌庶几有备无患而声威复振矣　一科举宜稍变通也中国文人精力多瘁于时文试帖小楷西人则各因其智慧以攻其专家之业遂令国无弃材窃谓此即中国古来因材施教官人造选之遗意也今拟请文止用一文一诗外则试以天学光学化学电学重学机器格致各条令明白讲说以觇造就先于乡会试三内酌量变化院府县试一律照行令知此项学问皆由中土圣贤发其渊源即儒者格物致知之事其精可通于性命其大可造乎　国家并不得自为西学抑或天文地舆诸学特[设](授)一科与科甲出身者一律并重自不敢轻算学格致机器诸学为艺事而潜心力学都在其中以中土国地之广人材之众数年后必能家自为学人自为业满朝朱紫尽深通乎天文诸学不必假手于人而此项人才分别取舍但开端不得不借材于异地为之先导耳又　国初以弓矢取天下故武科向重骑射今外洋枪愈出愈奇我即不能不变通旧制拟请武试步箭一改试枪马射改试马枪是一邑之中有数百人应武试者即隐寓数百洋枪队也暗中取效实无涯际取定之后即应派入营汛充当弁勇将倅以次升补则所用皆其所习可并收人才之效矣窃谓中国三代以前文武原未尝分途汉唐犹存此意宋明以来右文轻武自是文人不屑习武而习武者皆系粗才积弱不振外务迭侵职此之由泰西各国选将练兵皆出学校武备一院选聪颖子弟读书数年再令入伍习练虽王子之贵皆视为急务历练既深又多学问一隶营籍则见重闾里如中国诸生之列胶庠即年满告退亦有半饷以赡其老此所以乐于从事殚效全力以得备将校为荣中国追维古制示以变通令文武无畸重畸轻之弊则安固有备危亦可恃矣　一人[才](力) 宜急造就也欧美两洲各国勃焉兴起之机在学问日新工商日旺而其绝大关键不过恃火轮舟车及电线诸务而已实则此天地间公共之理不知此皆吾辈载籍所已言其贤智者不暇考求中下者不及知或转骇他人之强盛而推之过当或以为堂堂中国何致效西人而摈之过严臣以为皆所见之不广也墨子鲁问公输诸篇机器船械之学所自出也旗帜一篇西人旗灯之所自法也近中则所大景亦大远中则所见小景亦小今之作窥远镜显微镜者皆不越此两语范围也

吕氏春秋似顺论云漆淖水淖合两淖则为蹇湿之则为干金柔锡柔合两柔则为刚燥之则尝又考[泛论训](记训论)云老槐生火久血为磷博物志云积艾三年焚之若铅锡此化学之所自出也主述训云众智所为无不成也千人之群无绝梁万人之聚无废功西学各事之所以能胜人者率此术也至于易之雷电合而章书之润下作咸五语汉书之洗金以盐濯锦以鱼等句一皆化学电学格致诸学之权舆也管子云(上有丹铅)上有丹砂者下有黄金上有磁石者下有铜金上有铅者下有银上有赭者下有铁此山之见荣者即矿学之宗旨也中国京师同文馆则有格物化学之科天津则有武备水师电报学堂之设上海广东则有广方言同文各馆福建则有船政各厂湖北则有两湖书院分校之西学各馆重庆亦设有洋文学堂自有日新月异拟请于已设之处再为推广未设之区亟为设俾聪明才辨之士各扩其心思耳目贡其技能甄别异等随时录用则人才蒸蒸日上矣　一项宜善筹备也战事以来縻费不赀度支告匮洋既非持久之道捐输亦成逐末之形即向民间息借亦以风气未开难以相信若勉强劝办则扰累将不胜言窃谓理财一道不外开源节流二端今请自京师以至各直省分设官银号又应准外洋添设一二家联络一气定出入利息随便可以支存既便生民之积储而中国种种大商务大工作皆可由此次第举行欧洲各国之有人头纸其用至溥其法至便钞票之行即用此纸中国此纸中国从前拟用钞票每虑奸民伪造查泰西造纸厂俄国为上此纸须用机器甚巨民间不能猝办故可杜造其用暗码人头即在水中制成今请　饬驻俄使臣由俄国定购暗印纸张来华由户部[钤](铃) 以印信作为三联缄合然后裁割颁发各省令用此纸筹之策之善断无有过于此者所谓开财之源者此也铁路既开则漕运驿站皆可节省练军既成则绿营招募或并或裁节冗费严浮滥惩服饰之过制禁寺观之增修民生日尚节俭银钱自不致于外溢所谓节财之流者此也　一商工宜急讲求也自汉兴重本抑末商贾不得衣禁乘轩商遂为四民之殿中国工人艺事比于贱役细民藉资糊口而已不知神农日中为市以王天下太公勤女红管子正盐荚而诸侯敛袂朝齐此重商政之权舆也古者制器尚象以前民用管子亦有云财盖天下工盖天下器盖天下器成卒选则士知胜又曰致天下之精材来天下之良工则有战胜之具此工艺之权舆也泰西各国莫不重商而集股开埠以英为最故英最富莫不重工而制造精博以德为最故德最强中国总理衙门南北洋大臣皆综商务然内外交既繁且要不能与工商相习委员分办又虑权轻而弊多拟请　特简大臣专理商务驻札江海交汇之处讲求进口出口货物以丝茶为大宗除俄人自来中国购茶外余者皆系英商垄断故令华商坐受亏损法国之立墉一镇销丝最广宜与法人合股设立公司自运丝觔出售彼国先行试办茶叶一项则宜讲求制法按章领行官票装箱出售时先宜由公司稽查底面一律以敌外洋之产入口之货呢绒洋布而外木铁亦为大宗洋布已设局然尚不敷华民之用呢绒则尚未有及者是宜设立广行仿造洋酒税重价昂而销售最畅多用葡萄制造中国东北各省葡萄种大而味厚且价贱于外洋可劝商人设厂酿造营销亦收利权之一端也

至磁器绣货绸草帽边皆外洋所重然既无专商承办磁绣帽边等项倭货既为之塞充绸一项西国虽多自造而丝不纯洁终难敌华宜于既有之产精益求精而彼国机器所成之货则悉心仿制别出奇新每成一器一物则奖赏而鼓舞之或奖以功牌或予以宝星并许其独办若干年限以保利权庶制造多而百货集矣夫省试以劝百工来百工则财用足此帝王经天下之大政也值风气大开主客相形自不得执贵本贱末之陈说而早为计及也　一矿务宜急振兴也自明季矿务烦兴扰累闾阎士民至今相沿为戒近数十年经西国矿师周历各行省以细心测验着为论说谓中国宝藏甚富除最上层古法所能取者不过浮面外若用机器开挖则中国未泄之宝气实百倍于外洋盖因千余年来政不修转令货弃于地夫窖粟盈而悬釜告饥迭衣满箱而尺襦不备此守藏之故也查西洋各矿以煤铁为最贵盖其实用于民者多也英德之所富强者良以煤铁之矿倍多于别国中国各矿随在皆是而煤铁尤无省不饶徒以承办不实没尽股资令人望而裹足即一二自行开办者又以成本无多甫试辄止故亦迄无成效不知入土愈深物质愈美是非凿险缒幽不足探奇取奥请召募洋商暂就沿海各省择地开办会集业主妥议允行即预先订约一俟开有成效准照西国成例抽税以充国用余者变卖亦应先尽本国购卖倘遇军事并不得售与敌人若开无成效例不赔偿成本一经开办断不容借词风水辄行挠阻庶几地不爱宝既可令市面之银币流通而无业穷民亦可借工餬口至于东三省金矿云南铜矿已经开办者更当精益求精不使菁华终閟矣　一交涉宜专任使也泰西各国设官虽不必与中国同而其大致乃不甚相远每分八部其六部同中制此外有外部海部外部专掌各国交涉之事并不兼摄别部使得专精考校免致遗误也而一日洽公则有定时七日则有休息所以节其劳而重其任也　国家设立总理衙门即西国之外部与六部同例拟请自尚侍以下各设专官至特简王大臣军机大臣兼理不兼他部庶得殚精治事又泰西各国无论国之大小公使皆以等第分班次头等可随时入见君王请茶会面商要事不致膈膜二等先期约定止能接见外部君主茶会势分不及今土尔其希腊日本各小国皆遣头等公使分驻各邦而中土以堂堂大国行走班次乃反居其后于国体统既有关碍于交涉亦动形掣肘拟请嗣后驻札英俄两国使臣均以头等派充增费无多而收效甚速国体亦因之日尊矣

　　进呈盛世危言疏　　　　　
邓华熙

奏为时事艰难亟宜补救谨陈管见敬录书籍进呈吁恳　　干断施行建新猷以维积弱恭折仰祈　圣鉴事窃以求明医以愈疾必无良药苦口之嫌际穷久而思变通贵有易辙改弦之举古来制治保邦未有不因时制宜而能成长治久安之盛业者溯自洋务肇与我　朝廷宵旰忧劳孜孜求治数十年内外臣工胥无志虑忠纯思深谋远几经筹划以图自强而国势迄未能张外侮迄未能御岂[才](财) 力之真有未逮哉毋亦封于故步而兴创鲜同心昧于时宜而胶执多自误也自海禁开而外夷集中华目睹彼国之利船坚所向无敌何尝不规规仿效振作于前是以建船筑台购铁甲之船设制造之厂所耗帑项何止数千万然而马江之役兵船灰烬藩服终属于他人今以倭奴蕞尔小邦步武西法十余年竟借无端之衅强据我属国虔刘我边陲攻夺我海军侵及辽疆所至披靡以堂堂中土竟示弱于三岛之区此天下臣民所疾首痛心而不胜其太息愤懑者谓是由当事者之机宜坐失国属人所共知臣愚以为非仅一时一事之贻害其所以召侮而致祸者由来渐矣夫泰西立国具有本末广学校以造人才设议院以联众志而又经营商务以足国用讲求于游历以知外情力果心精实事求是夫然后得恃其船械攸往咸宜今中华不揣其本而末是求无学校之真则学非所用用非所学无议院之设则上下之情隔粉饰之弊多他如商务技艺教养武备诸大端彼所有者我所无彼所长者我所短习焉不察遂至因循际此势绌情见之秋自无不思亡羊补牢之计而臣犹有鳃鳃过虑者诚恐习俗拘迂未化或以用夷变夏为言凡事畏难苟安复盗浅尝辄止之失不思倭与我本同文之国彼以能自得师而效着我何难幡然变计以维新臣阅候选道郑观应所辑着盛世危言一书于中西利弊透辟无遗皆可施诸实事前兵部尚书彭玉麟称为时务切要之言查该员游历诸邦留意考究其坚心刻苦诚为可用之才自以外患方殷出其书以就正臣见其语皆征实说集众长间有戆直之辞莫非肫诚所发至于推行次第何后何先在斟酌于当几斯变通之尽利谨钞录原书恭呈　睿览当此　君父焦劳图治固食毛践土所欲效忠伏维　圣人俯察迩言虽葑菲刍荛胥能上达谨陈管见并录原书一函五册随折恭进伏乞　皇上圣鉴训示谨　奏

　　盛世危言　　　　　 
彭玉麟

盛世危言一书香山郑陶斋观察所著也陶斋原名[观](官) 应少倜傥有奇志尚气节庚申之变目击时艰遂弃举业学西人语言文字隐于商日与西人游足迹半天下考究各国政治得失利病凡有关于安内攘外之说者随手笔录积年累月成若干篇皆时务切要之言语云识时务者为俊杰反是则为俗吏迂儒当今日之时势强邻日逼俨成战国之局虽孔孟复生亦不能不因时而变矣尝读春秋知当时君相无不周知各国山川险要风俗民情君臣贤否日求富强之策不以资格限人似无异于今日泰西各国我　朝怀柔远人海禁大开亦当知某国何以兴某国何以衰知己知彼洞见本原方有着手之处岂徒尚皮毛购船而已乎余赋性木讷不谙洋务今阅是书所说中西利病情形了如指掌其忠义之气溢于行间字里实获我心故缀数语亟劝其利行问世以期与海内诸公采择而力行之将见孔孟之道莫不尊亲彼族之器我能制造日新月异自然国富兵强四夷宾服奚不可以是书为左券也哉甲申冬日于海南军次

　　盛世危言自　　　　　
郑观应

中庸曰君子而时中孟子曰孔子圣之时者也时之义大矣哉易穷则变变则通通则久虽有智慧不如乘势虽有镃基不如待时故中也者圣人之所以法天象地成始而成终也时也者圣人之所以赞地参天不遗而不过也中体也本也所谓不易者圣之经也时中用也末也所谓变易者圣之权也无体何以立无用何以行无经何以安常无权何以应变六十年来万国通商中外汲汲然言维新言守旧言洋务言海防或是古而非今或逐末而忘本求其洞见本原深明大略者有几人哉孙子曰知己知彼百战百胜此言虽小可以喻大应虽不敏幼猎书史长业贸迁愤彼族之要求惜　中朝之失策于是学西文涉重洋日与彼都人士交接察其习尚访其政教考其风俗利病得失盛衰之由乃知其治乱之源富强之本不尽在船坚利而在议院上下同心教养得法兴学校广书院重技艺别考课使人尽其才讲农学利水道化瘠土为良田使地尽其利造铁路设电线薄税敛保商务使物畅其源凡司其事者必素精其事为文官者必出自仕学院为武官者必出自武学堂有升迁而无更调各擅所长名副其实与我　国家取士之法不同善夫张靖达公云西人立国具有本末虽礼乐教化远逊中华然其驯致富强亦具有体用育才于学堂论政于议院民君一体上下同心务实而戒虚谋定而后动此其体也轮船大洋枪水雷铁路电线此其用也中国遗其体而求其用无论竭蹶步趋常不相及就令铁舰成行铁路四达果足恃欤然我　国家深仁厚泽初定制度尽善尽美不知今日海禁大开势同列国风气一变以至于此易曰先天而天弗违后天而奉天时知进退存亡而不失其正者其惟圣人乎年来当道讲求洋务亦尝造枪设电线建铁路开矿织布以起而应之矣惟所用机器所聘工师皆来自外洋上下因循不知通变德相卑士麦谓我　国只知选购船不重艺学不兴商务尚未知富强之本非虚言也彼西人之久居于中国者亦曾着局外旁观中西关系论略中美关系续论四大政七国新学备要自西徂东等书日本人论中外交涉更有隔搔痒论十三篇事杂言庞莫甚于兹矣夫寰海既同重译四至缔构交错日引月长欲事无杂不可得也异族狎居尊闻狃习彼责此固我笑子胶欲言无庞不可得也虽然[众](罪)非之中必有一是焉江海不以大涵而拒细流泰华不以穷高而辞块壤今使天下之大万民之众凡有心者各竭其知凡有口者各腾其说以待輶轩之采不必究其言出谁何而第问其有益乎时务与否亦盛世所弗禁也蒙向与中外达士哲人游每于酒酣耳热之余侧闻[诸](绪)论多关安危大计且时阅中外日报所论安内攘外之道有触于怀随笔札记历年既久积若干篇犹虑择焉不精语焉不详待质高明以定去取而朋好见辄持去猥付报馆及中西闻见录中曾将全作邮寄香港就正王紫诠广文不料竟为付梓旋闻朝鲜日本亦经重刊窃惧丑不自匿僭且招尤复倩沈谷人太史谢绥之直剌将原稿三十六篇删并二十篇仍其名曰易言改杞忧生为慕雍山人意期再见雍熙之世迄今十有九年时势又变屏藩尽撤强邻日逼西藏朝鲜危同累卵而我　国工艺之精商务之盛瞠乎后于日本感激时事耿耿不能下脐自顾年老才庸粗知易理亦急拟独善潜修韬光养晦爰检旧箧将先后所论洋务五十五篇请家玉轩京卿陈次亮部郎吴瀚涛大令杨然青茂才先后参定付诸[乎](手)民定名曰盛世危言自知愤激之言不免狂戆僭越之罪且管窥蠡测亦难免举长略短舍己芸人之讥惟　圣明在上广开言路登造贤进良直言无隐窃愿比诸敢谏之木进善之旌俾人人洞达外情事事讲求利病如蒙当世巨公曲谅杞人忧天之愚正其偏弊因时而善用之行  积习渐去风化大开华夏有盘石之安　国祚衍无疆之庆安见空言者不可见诸行事而牛溲马勃毋亦医国者所畜为良药也欤

　　治术学术在专精说　　　　　 
薛福成

中国上古之世贤者与民并耕而食饔飧而治孟子讥其以大人小人之事并而为一盖洪荒朴略之时文明尚未启也厥后耕织陶冶之事不能不分分之愈多术乃愈精是故以禹之圣而专作司空皋陶之圣而专作士稷契之圣而专作司农司徒甚至终其身不改一官此唐虞之所以盛也管子称天下才其所以教民之法不外士之子恒为士农之子恒为农工之子恒为工商之子恒为商此齐国之所以霸也宋明以来渐失此意自取士专用时文试帖小楷若谓工其艺者即无所不能究其极乃一无所能仕于京者忽户部忽刑部忽兵部迄无定职仕于外者忽齐鲁忽吴楚忽蜀粤迄无定居忽治河忽督粮忽运盐亦迄无定官夫以古之圣人所经营数十年而不敢自谓有成效者乃以今之常人于岁月之间而望尽其职守岂不难哉泰西诸国颇异于此出使一途由随员而领事而参赞而公使洊升为全权公使或外部大臣数十年不改其用焉军政一途曰百总而千总而都司而副将洊升为水陆军提督或兵部大臣数十年不变其术焉他如或工程或精会计或谙法律或究牧皆倚厥专长各尽其用不相搀也不相挠也士之所研则有算学化学电学光学天学地学及一切格致之学而一学之中又往往分为数十百种至累世莫殚其业焉工之所习则有攻金攻木攻石攻皮攻骨角攻羽毛及设色抟填而一艺之中又往往分为数十百种即如造攻金之一事也而膛门弹[](弹)架所析不下数十件各有专业而不相混焉造船攻木之一事也而船板船桅船轮船机所分不下数十事各有专家而不相侵焉所以近年购订船每日承办之一厂向诸厂分购各料汇集成器而其器乃愈精余谓西人不过略事管子之意而推广之治术如是学术亦如是宜其骤致富强也中国承宋明以来之积弊日趋贫弱贫弱之极恐致衰微必也筹振兴之善策求自治之要图亦惟详考唐虞以后宋明以前之良法而渐扩充之而稍变通之斯可矣

　　远虑论　　　　　
程铣

古今所重乎君子者以存心而已矣古今所称为豪杰者识时务而已矣范希文忧乐同乎天下只以存心武乡侯忠思广之众人唯识时务方今吏治之坏上下相蒙名节罔惜模棱了事贿赂公行夤缘钻利者势位常丰砥砺廉隅者遭逢辄蹇求其守正不阿引天下为己任刻刻存心　君国而皎然不欺者当代巨公落落二三人而已此二三人者又未能大柄用往往澄心渺虑一抒救时之策辄为吏文所牵制不得行其志而展其才四夷密伺其隙遂渐增其祸心骎骎有欲翦诸姬之气而天下赜然多故矣此时务之所以溃决也然时务至此而欲见于未萌于无形可称豪杰者安在耶犹忆今年春铣与蜀南孝廉张罗澄者[相]遇于沪上每日把酒痛饮慨谈当世事时日氛甚恶闻王方伯之春乞援俄国孝廉叹曰此吴三桂请本朝入关之故事也继闻朝议不允共相庆慰适威旅失守日人扰及大沽二月十八日傅相行成由津出使广岛会议日人索兵费二百兆不肯反我辽阳侵地俄人助顺逼日人相还转割台湾加偿兵费三千万孝廉叹曰此俄人伺渔人之利殆不欲将来假道于虞也及和议定约士大夫恐日德俄恨我国不乘俄仗义执言密图共灭日本孝廉又浩然叹曰嗟乎南宋助元灭金而元卒以覆宋非其殷鉴欤何计之左也铣请其故孝廉曰西报载俄前王临终谕嗣王曰我恨不能迟死十年尽将亚细亚洲臣服于我故中日战事方殷时西报犹称日本如将俄王临终语思之则共处亚洲之内应与中国唇齿相依连衡拒俄彼此相安皆可长久何反与中国启自速其亡西人之言可谓动中肯綮矣不然俄人阻辽阳之割而割台湾加兵费则默不一语此其利我之心所谓司马昭之心路人皆知者也何人俄铁路已抵珲春一旦辽阳割畀日人犬牙相错势不能长驱直入矣而我乃受其愚弄信以为然岂俄果德我而报我哉成事不说为今之计惟选聪明才辩之士使说日本为之敷陈斯义幸而听从则社稷之福也孝廉语罢仰天长叹铣作而起曰君存心天下深悉时务殆文正武乡之流亚欤遂与相视而笑旁观者亦不知我二人为何语也特备志之质诸留心时局诸君子尊酒闲谈遂为载记涤云殆留心人才者欤充斯意也可与宰天下矣鲁阳生志
 
　 

卷四　学术四广论上

　　国朝六大可惜论　　　　　
韩文举

无贤君而国萎瘁者有矣无贤臣而国萎瘁者有矣无其时无其势而国萎瘁者矣有士气不倡人民不慧而国萎瘁者亦有矣然皆不患此也其君则变法励治之英主也其臣则中兴自强之元勋也其士民则聪明智慧通变达时之翘秀也然而卒不免制于俄败于日束缚于英法德何哉不然则风俗蒙蒙愚鲁充也不然则奸佞纶纶据要津也不然则勇士殚智士残也不然则谋策多言风波也不然则巧宦滋章营营身家也不然则奸民谍伺以情输敌也不然则不务天时不治地利也不然则游民阗溢寇盗多有也不然堂上百里堂下千里门庭万里也不然商贾失计百工无艺农民困匮也不然文巧不禁游幕侵胥吏盗权也不然士人蔀塞搢绅骄恣官吏婪悍也不然国自为国民自为民官自为官也有一于此不可为国数者兼备岂不痛乎岂不痛乎器械虽精无用也海军虽修无用也陆兵虽练无用也营垒虽固无用也城郭虽巩无用也不然何为其如是也或曰西北回部一金顺而三月定矣发捻巨匪柔躏十余省盘踞十余年曾左诸公接踵而出而犁其庭扫其巢矣谅山之战冯王诸将歼其丑类覆其全队矣信如子言得无诳乎曰恶是未达时势者言也中国师水奚与英比而商务无论也中国陆军奚与德俄比而舆地学校无论也中国繁富奚与美比而风俗技艺无论也中国制造奚与日比而振作无论也奚为而不衰奚为而不愚奚为而不弱奚为而不蹙而昧昧者不知也子未知国有六惜乎昔　世祖章皇帝时周朗上书请二十家选一长百置家一师男子十二至十七皆令习经十八至二十使修武授以书记图律训以军部舟骑上下男女咸令习医习经者五年有立言于司徒武者三年善艺升于司马若不成罢归乡里终身不得为宦大哉言乎设用其策人无不学民无不兵律无不解图无不精医无不良舟无不善扼南洋以制欧西辟西北以控强俄临高丽以迫日本俄虽强日虽兴英法虽悍黑龙江珲春缅甸安南高丽琉球奚得而陷失哉惜其言不用以至今日此可惜者一也然犹曰汉家朝仪叔孙草定群情未集无暇兼筹　圣祖袭位聪明特起三藩乱而鸿博开矣西算重而律历改矣察天仪地球而知欧西智矣逐罗剎于黑龙江而知俄人患矣罢黜八股越至九年知举业无用矣惜昏愚之臣多而才知之臣少不能相与辅翼互为终始而无耻小人伺间而起　奏请复立悲夫当此之时俄王彼得游历欧洲国各强盛翻然易服水役则躬之铁匠则身之知旧法旧政旧艺不适于用也归而易之风俗一变耳目一新洵为古今英主哉寻而败拿破仑灭波兰折土耳其吞西北各部至今为天下雄嗟乎彼得变法骤然而兴　圣祖变法忽然而止天其运乎地其运乎不可知矣此可惜者二也庚申之役英俄美法战舰环攻津沽一失险要俱开圆明一炬化为灰烬伤心惨目有如是耶恭邸洞达时变请词曹诸臣西算西语咸令改习信为恢复规模萌芽于此不意事蹶于垂成堤溃于蚁穴而倭文端一言遽尼　廷议办事何多解事何少此可惜者三也逆匪扰扰民心惶惶曾文正廓定全图邦如新造国家积弊搂指可数人情思治如水如火如雨如云改弦易轨易于拉朽而竟不闻陈一策上一书力言变法者何哉津沽教案非不悉也马加理旧案非不知也西兵平乱非不也

徐郭诸公日一与讨习洋务非不谙时局尚格致也譒书有局非不通也令袭侯学数国语言非不达也然而不为变政之名臣遂为藏身之老子公乎私乎吾不敢言矣此可惜者四也日本明治元年兆倡变法尼虚曼始之伊藤赞之三条实美成之延美人以训学延德人以练军男女杳杳师范学开乡里师师学校林立器艺过于英人民溢于法盛矣哉我　朝同光之间格致书院武备学堂水师学堂同文广方言海军衙门招商局船政厂相继兴立然能制器者有几人乎能译书者有几人乎能海战者有几人乎能熟习商情者有几人日本以相臣而兴中国以相臣而败一盈一绌一盛一衰何其殊也此可惜者五也暨乎甲午中日兆衅旅顺威海相嗣沦陷三省既失四域震惊乞于英而英不拯援于德而德梗和贷于俄要俄要挟词臣滚滚弹劾权奸公交车彬彬上书陈计卒不能救台湾之割二万万之偿款五口岸之通商岌岌乎殆哉虽然人心不死谁甘为囚虏谁甘耻辱谁甘为刲割乎强学会兴耆贤萃京师发始沪上应之海内喁喁谓将振百年之弱矣规模未立而疑妒相乘劾议始闻而人相委去商子曰庸人难与虑始可与乐成其谓此乎此可惜者六也呜呼与孟贲为邻不惮其勇非勇也与逢蒙为邻不惮其射非射也与公输为邻不惮其巧非巧也与离朱为邻不惮其明非明也与孙子为邻不惮其兵非兵也与商鞅为邻不惮其法非法也与老子为邻不惮其智非智也与惠子为邻不惮其辩非辩也与庆忌为邻不惮其捷非捷也与邹子为邻不惮其诞非诞也今迫我而惮者非邻国乎械而精锐舰而充塞器而工巧商而繁溢民而饶富农而沃衍学而骈会而萃聚志而胶合群而爱结报而充扬乌得不惮乎不惮非愚则妄愚不量妄则不商时事矣不审形势不详徒召兵殃人反其道谁怨无良时接今日孰筹其富孰筹其强

　　论中国宜尊君权抑民权　　　　　
麦孟华

今之通人则曰中国之弱君权重也民权轻也善谋国者因泰西之道轻其所重而重其所轻斯国强矣麦孟华曰不然中国非民权不立之为患而君权不立之为患是故横尽五洲尽前古君权之轻者莫今日之中国若君权之重者莫今日之西国若其比较之率悉数之更累仆不能尽也请略言其一二西国民间一户一口年岁生死皆上之官为簿稽之其匿报者课之以罪中国则自生自死自养自息国家莫得而过问也西国产业将遗子孙则必籍其多寡告其所在达于有司纳遗嘱税然后传与其人中国则任意授受国家莫得而稽也西国生年八岁皆入小学溺爱废学者罪其父母中国则惰窳顽犷不识字者十居七八国家莫得而劝也西国入官皆经学校非有成就不能自通中国则朝为市奴夕挂金紫国家莫得而节制也西国币制定自朝廷若者为镑若者为罗卜若者为佛郎举国如一莫敢殊异中国则十八行省货币各异币式各异民间自安其所习国家莫得而整齐也西国钞引惟政府得铸造而布诸境内中国则各省票号各埠钱庄自为之而自行之国家莫能而查禁也西国凡新构房屋必官为查验核其工料之良窳以妨塌伤其历年已久之房房必随时查勘令其拆修中国则任意筑虽有破绽国家莫得而督责也西国涂道必宽敞整洁弃秽于路厥有常刑中国则都会康庄[溲] 溺狼籍丐殍载道国家莫得而驱逐也西国医生必由医院学成领有凭照方许执业中国则学书不成改而业此庸医充斥杀人如麻国家莫得而刑也西国邮递官中掌之中国则民局地国家莫得而统壹也西国商务厥有市官苦窳之器不鬻于市其有新制领凭专利禁止他商无敢仿造中国则奸商充牣展转冒效百物滥劣国家莫得而主持也西国凡铁路所经堂庙庐墓皆必折避开采矿产四山皆无敢阻挠中国则旧党鼓噪箝阏大计国家莫得而惩也西国山林设虞掌之渔务设司辖之斧斤以时数罟不入中国则麓泽无主民间则任意蹂躏国家莫得而知也西国律度量衡皆由官定物磅银镑画一通行中国则库平漕平市平工部尺市尺户异其制人用其私国家莫得而厘订也故夫西国之君有其权也如彼中国之君其无权也如此凡百庶政罔不类是千舌万笔匪可殚论故极其无权之敝乃至天子之尊不能爵士必俟其自贾科第自钻保举自累资格苟不由此则君不得而庸也天子之威不能杀一人虽败军之将失地之官婪赃之吏经年监候君不得而戮也事无大小皆下部议君不得而独断也政无巨细皆援成例君不得而独创也今夫中外古今之所谓大权者岂不以能创制立事而生杀人乎哉岂不以能箝勒天下之举动整齐天下之耳目乎哉

以西君例中君以中民例西民则孰为重而孰为轻矣乎先王之治天下也以其民为子而自为其父母以其民为弟子而自为其师取民之衣服饮食居处语默昏丧祭先生疾病家妇人子井灶六畜靡巨靡纤靡繁靡简而一一自掌之自消息之于是乎君有权后世则不然一以其民为越人一以其民为土芥今夫父母之权得以行于其子师之权得以行于其弟子虽有魁桀威力而其权必不能行于土芥越人于是君无权矣人有恒言曰事权事权故夫事者权之母也事一身之事者有一身之权天君泰然百体从令心有权也患心疾者举动失度言笑无常则官体有权而心无权事一家之事者有一家之权父兄教先子弟率谨宗子之权也室老昏耄倦勤废事米盐偷漏仆役恣庇则支庶奴隶有权而宗子无权事天下之事者有天下之权一人有庆兆民赖之君之权也朝廷不肃丛脞于上噎塞于中横决于下则贼官毒吏有权而君无权无权非所以为国也贼官毒吏有权非国之福也民之秀者起而昌论使人人各自事其事人人各自有权其于是乎命之曰民权民权恶乎起起于君之不事民事也乡之民贼闻是说也瞿然曰是实夺吾权于是乎竭其力而仇之而摧之而狝之而不自知其权之中落固已久矣权非可夺之物夫非自弃之而谁得而夺之然则民权不亦善乎麦孟华曰事者权之母也中国之民不能自事其事即不能自有其权未能事事而以权则权不在秀民而在莠民故今日之中国莫若尊君权便君权之党大索权于国中十日而不得君子曰盍事其事矣

　　富强当求本源论　　　　　
陈耀卿

贫而求富弱而求强此人之至情也求富而不能富求强而不能强遂诿之为命在常人则可在君相则不然何也君相造命者也以造命之人贫而不能使人富弱而不能使人强则国事日艰民生日蹙有不万事瓦解者吾未之见也然求富求强之道不揣其本而齐其末不寻其源而治其流欲求其富而贫者依然欲求其强而弱者如故是盖求之者失其道而未即本源一致其思者也今中国既贫且弱人人得而知之矣造命者可不正本清源汲汲以期自振哉夫自振之道则在固漏复旧制精武备务海防之诸大端而已何谓固漏鸦片一物自外洋流入中国其为害无穷屈计弛禁收税以来每年入口者价值不可计虽两广川陜云贵山西河南江浙安徽等处均种莺粟而力量不足出汗亦少有用大小土搀和有非大小土不能过瘾者是以洋土犹复盛行　国初洪经略承畴虑将来鸦片必为中国患即有与其利归外洋不如使中国自种之议当时民间绝无吸食者不料数百年以后竟与水旱烟并行以水旱烟与鸦片较则水旱烟所费无几然食者十之九不食者十之一合普天下计之烟叶则水陆云集烟铺则乡镇风行积少成多无益之费已足令古人咋舌而鸦片价则什伯相悬瘾则缓急迥异废时失业耗精丧神以无限之资财取不治之痼疾而趋之若鹜食十之七不食者十之三其在繁华之区烟之瑰丽精工较胜酒楼茶肆即穷乡僻壤但有人烟数户即有烟二三家习染之深虚糜之重诚为古所未有致贫之道何以加此闻鸦片为英吉利之印度所出为大宗向来自禁綦严近亦渐多吸食英之议院中人当年亦知此物为害甚巨思以禁绝之嗣闻中国业经收税遂置而不讲而其心终未安也足见济困扶危人同此心即同此理初无中外之分外洋与中国通商每年中国出货莫大于茶丝两项入货莫大于鸦片一项以价值相衡则相去霄壤是中国之资财流于外洋一去而不返者何可限量涓涓不息将成河汉如此巨乎　国家取此税银何止得寸失尺维今之计莫如与[英] 国相商极陈利害劝彼国严行禁绝以后不得贩至中华中国土地倘有再种莺粟者亦即办以应得之罪欲使根株尽绝务须雷厉风行救群黎于水火之中培元气于凋残之后此所以固漏也何谓复旧制中国自发逆扰乱后田地荒芜者陆续开垦大江风北已无不熟之田而三十年来钱粮照旧额仍相去远甚推原其故则由书差上下其手飞洒隐漏种种弊流不一而足州县纵有吏才而无册可稽从何得悉至于办理秋成各处情形不一大抵欲办几分灾数本地绅衿与闻其事库户书吏参赞其间莫不视此为利薮及至灾区既定坐拥膏腴者得以灾免颗粒无收者转须纳粮此等事比比皆然遂亦不足为怪其平终积欠在民者次年归为带征所完究属有限因思积欠之户既使人亡户绝田地究归何人承管断不能移而之他然亦有不可概论者浙江台州府属往往有户无田以推收不清故也书差因之作奸瞰同姓之懦者而鱼肉之殊觉可怜至于沿江芦课一项其擅利尤重江边一见水影预知沙起沙滩则富户争趋之每为力大者所得初则为芦洲久则为熟田其完税仍照洲地科则纳税既轻又无漕米是以人人垂涎似此弊窦多端久已积重难返江南如此别省亦未必不然若各省州县田亩均能由藩司札委明干之员会同该州县认真丈量不为情面瞻循不为书役朦混查有飞洒隐漏之弊立即照例办理先行出示晓谕倘有田亩不清当未行丈量以前准其自首免罪以省拖累如此次第举行钱粮必能渐复旧额

至若衣服之制中国例有明条干嘉间尚能谨循规矩道光之世僣越渐多降至今时遂全无顾忌察其所以然则因捐例大开人人得报捐官职　国家名器既滥则服色亦不可深求但有腰缠绸狐裘人尽可着相习既久谁复知其面目之非此风惟江浙为尤甚便衣则随时更易花色变变愈一人倡之于前千万人和之于后若夫娼寮妓纷华靡丽更百出而不穷良家闺阁极力效尤惟恐不速真可谓绮罗世界锦绣乾坤似此贵贱无分奢华造极分内之之财既尽则不得不分外营求以致含垢纳污寡廉鲜耻诚为风俗人心之大患挽回补救所难缓者也说者谓民间自相炫耀固足以致贫然与国事无与不知百姓不足君孰与足此言确有至理　朝廷亟宜严饬各督抚通行各府州县剀切晓谕照例分别服色务使上下判然各色人等倘有不遵即将当时所著之衣充公问以僭越之罪钱粮衣服果能一律清厘其有裨于国者良非浅鲜此所以复旧制也武备备何以为精泰西各国于格致之学事事考求枪炮火药亦从格致中出又复精益求精是以无坚不摧无击不中中国虑其窥伺也欲事事效法之不惜重价聘请西人于是南北洋均设立机器局同文武备先后并举电线兵轮次第添设所有同文武备考取肄业各生数年后技艺熟即令出洋阅历既深熏陶既久复加考试授以官职遂为洋务出身以为干城之寄法至善也国家费数百万之帑项聚数千人之精力竭数十载之经营不得谓谋之不深虑之不远乃一旦与倭人对敌将不知兵士不用命师徒挠败陵寝震惊失地丧师枪炮轮船全为敌有所谓洋务出身者或逃避伏法或战败降倭或潜亡内地前功尽弃莫可挽回中国遂不得不力主和议是役也办理洋务之员实有难逃之罪　皇上容逾格法网宏开清夜扪心能无自愧然有此一番创惩果能愧而思奋力求制胜之术亦未不可可赎前愆夫制胜之术何在在乎详加考察诸事认真而已中国之学西法得其浅未得其深得其似未得其真即机器置造各件彼所已有为我能仿之彼所未有者我不能创也我方以得彼形似为得计而彼之深造有得者则又神而明之变而通之较前愈增其巧我虽奋往直追已无一不落彼后步不能精此其故由于不用心思稍得一知半解便自矜诩以为精通洋务此中国所以陋也且闻此次所用水雷往往其机不能剖而视之则皆实以泥沙制造者若系中饱厥罪已属甚深若有别情其肉尚足食乎自后制造之人必须加以薪工委员监视如能称心结构自出机杼无论局中局外均准其自陈先令绘图察其能用与否而后如法制造倘能巧过西人立予重赏则不患今无公输子也至于出洋肄业各生必须面试数次并与深谈察其真有胆识者而后重用之则不至于一战贻羞矣此之谓精武备海防何以宜务海口紧要之处向亦设兵防守但承平无事将帅漫不经心谁作不虞之想纵循例操演亦不过虚应故事而已自倭人启衅海口处处戒严于是纷纷征调各营前往恐兵力不厚则分往各省招募新军以益之在当轴者以为人数既多知威必振敌人将望而生畏不知倭多间谍消息灵通中国情形早已了如指掌是以倭兵不到则已到则摧枯拉朽无不望风而逃以不教民战是谓弃之古有明训何故不思盖平日既未讲求一旦有警不得不藉此塞责明知故昧亦不得已之苦衷现在和议告成　国家费用浩大防海之军必得渐次裁撤窃谓兵可百年不用不可一日无备嗣后沿海之扼要之区必须择素韬略者镇守之兵在精不在多去其老弱取其少壮厚其口粮勤加训练使之时时如临大敌操之有要一人可抵百人中国长城将于海军是赖此之谓务海防凡此数端果能实力施行则本土源清无不蒸蒸日上如植木然不患其叶之不茂如治水然不患其流之不长矣造命者或再因势利导之随时策励之以期臻于全盛之地如是而谓贫而不能使之富弱而不能使之强吾未之信也

　　识时务在化成见论　　　　　
夏锡畴

今天下五大洲成一连横之势为历代史册所特创之局虽孔子生之今日亦不能不因时变易此孟子所以称孔子为圣之时也乃今之士大夫食古不化不揣时局之艰难往往以参用西国为可耻辄以用夷变夏为非不知不可变于夷者名教纲常之任耳若其种种力图富强之政正可仿而效之以救我目前之贫弱盖不可变者道而不可不变者法也况西人机器算学之精巧绝古今而且不昧其本来自称为东来学固未尝以学于我国为耻也而我国之言时务者乃凭空立说欲与西人争胜动曰西某法则吾墨子之教也西某法则吾准南子之教也西某法则吾中国某某之教之所遗也不求实用徒托空言较之西人不敢自是学于各国而力壮师其所长其损益可了然睹矣而乃耻言西学书生一成之见于天下国家何补乎善夫恭邸之言以不以学人为耻学人而不及人之为耻斯言也可谓识时者唯俊杰矣甲午春公交车北上偶闻滇友谈及其乡会泽县山徙九十里之事余因此感喟遂与诸同人慨谈世变谓宜惩贿赂钻营之习急求人才参用西法以挽救之同人辈颇不以余之言为是相与争[辩](办)不休座中长张罗明远孝廉独振袂起曰用西法以救时艰当代巨公能见及此尚无多人我辈书生阅世未深宜其力仇西法也余不觉屈服叹为知己之言既而北洋海军失利余又问孝廉曰何西法亦不可恃乎孝廉曰海军之失失在北洋不能用人人之不臧非法之不善也向使海军所用人才亦如西法游历各国投身戎伍学成而归然后用为将弁亦何至如丁汝昌辈闻炮破胆以及于败亡哉故西法以练才为第一[义](议) 然则以孝廉之语思之识时务难识时务而能化其成见为尤难余故笔而纪之以谂将来

　　广稽叔夜养生论　　　　　
钱大受

物理论菽者众豆之总名夷考其类名称实繁淮南子豆之美者有米豆唐六典载眢豆益州方物图载海红豆云仙杂记载明纱豆拾遗记载绕阴豆杜阳杂编载灵光豆贵耳集载大灵豆其余若挟剑豆倾离豆刺豆狸豆虎豆马豆等类传记所言班班可考然皆不着所以令人身重之故且有非世所习见者故其说而不赘令案广志大豆也小豆答也世所共食者不外大豆小豆而种类亦复不一其可以炒食及造酱榨油作腐则黄豆之用最盛余可佐盘及煮食者则为豇豆豆蚕豆刀豆赤豆黑豆绿豆数种李时珍本草纲目曰黄大豆气味甘温无毒然多食则壅气生痰令人身重又曰黑大豆久服令人身重又曰服食大豆令人长肌肤驻颜色填骨髓加气力陈藏器本草拾遗曰赤小豆驴食足轻人食身重张华博物志曰食豆三年令人体重行止难苏颂曰修服大豆可以辟谷疗饥然多食令人体重久则如故甄权曰每食后磨拭吞三十粒可以长生初服时似身重一年以后便觉身轻夫诸家之说未言重之究竟由苏甄二氏之说重止在于一时由张氏之说则重且为患孰是孰非所责折衷至当窃以为重诚有之张氏之说则未为当也盖豆之为物有坚实之性而又有厚肠胃通关和调五脏补益元气之功故久食能令人重然曰重者不过指加气力长肌肤而言初不至于行止难也诸豆之中蚕豆微辛赤豆微酸豇咸绿豆寒气味既异性亦各殊豆亦非尽令人重者尝考博物志一书其原本散佚后人采其遗文裒合成编又杂取他书益之证以诸书所引或有或无或合或不合故其所述间难恃为确论特其繁称博引足为考镜之助良不鲜耳管子五沃之土其榆条长春秋元命苞三月榆荚落说文榆有刺荚曰芜荑又曰藲茎尔雅无姑其实夷注无姑姑榆也生山中叶圆而厚剥取皮合渍之其味辛香所谓芜荑群芳谱榆一名零有数十种今人不能别惟知荚榆白榆刺榆榔榆数种而已荚榆白榆皆大榆也有赤白二种白者名为枌崔氏月令榆钱可羹又可蒸糕饵收至冬至可酿酒瀹过晒干捣罗为末盐水调匀日中曝晒可作医即榆仁汉书天文志成帝河平元年旱伤麦民食榆皮北史魏时河南人常笑河北人好食榆叶是榆之为物昔人视为寻常食用之物未必能令人暝也淮南万毕术云八月榆檽令人不饥是榆又不能人不饥非独令人暝也今按博物志云食枌榆则眠不欲觉陶宏景曰榆性至滑利初生荚仁以作糜羹令人多睡甄权药性本草曰食榆皮能疗不眠李时珍本草纲目曰榆叶同酸枣今等为丸服之能治虚劳不眠陈藏器本草拾遗曰榆榔皮利水道令人睡方书所载前言所记皆言之凿凿当非虚而无征者夫榆性滑利有利关节之功故能令人暝然滑利之剂主利窍渗湿热消留着有形之物气盛而壅者宜之虚者久服渗利必泄真气故本草十剂云本经所谓久服轻身苏颂所谓多食不损人恐非确论则其害又不可不知也苏恭唐本草曰合欢叶似皂荚及槐极细五月花发红白色上有丝茸秋实作荚子极薄细所在山谷有之

苏颂图经本草曰合欢今汴洛间皆有之人家多种于庭除本似梧桐枝甚柔弱叶似皂荚极似而繁密互相交接结每一风来辄自相解了不相牵缀陈器藏本草拾遗曰合欢叶至暮即合故又名合昏寇宗奭曰嫩时热水淘之亦可食图经本草曰萱草处处有之五月采花八月采根今人多采其嫩苗及花跗作葅食荆楚人呼为鹿 以其嫩苗其味如 而为鹿所喜食也周处风土记妇人佩萱草花则生男故又名宜男今按萱诗作谖谖之为言忘也诗永矢勿谖是伯兮之卒章曰焉得谖草言树之背背北堂也谓忧思不能自遣故欲树此草玩味以忘忧也季九华延寿书曰嫩苗为葅食之动风令人昏然如醉故曰忘忧吴人呼之为疗愁花苏颂曰食萱草使人欢乐无忧本经曰服合欢能和心志令人欢乐无忧或曰植合欢于庭除使人不忿崔豹古今注欲触人之忿则赠以青裳欲忘人之忧则赠以丹棘青裳即合欢丹棘即萱草也诸书或言宜于种植或言宜于服食立说不无小异要其可以触忿忘忧则众说从同盖确乎有明证矣古人相赠以芍药相招以文无芍药一名将离文无一名当归命名之际各有取义其于合欢萱草亦必有所取义也审矣又按岛居随录载服象肉令人体重是不独豆也南方草本状载南海有绰菜生于池沼间叶类茨菰根如藕条食之令人思睡呼为瞑菜一名睡菜公路北户录载睡菜五六月生田塘中土人采根为葅食之令人好睡述异记载桂桂林睡草见之则令人睡一名醉草是不独榆也杜阳编载触忿犀为带人令触去忿怒是不独合欢也山海经载少室山有木名帝休其枝五衢黄花黑实服之不愁又云牛首山出鬼草其叶如葵其秀如禾服之不忧是不独萱草也博稽载籍泛览简编而知人之于物物之于人各有相生相养相制相伏相感相应相交相通之理故豆之所以令人重榆之所以令人暝与夫合欢萱草之所以令人触忿而忘忧要皆物理之所固有而无足怪者说文熏香草也本草注古人袚除以此草熏之故谓之熏是昔人谓熏以香自烧是也山海经浮山有草焉名曰熏佩之已厉尔雅释训爞爞炎炎熏也熏又训为熏炙之义故云熏者凡煎熬燔炙之味皆是也正辛荤味也风土记元旦 蒜韭蓼蒿芥杂和而食之名五辛盘取迎辛之意书洪范曰金从革从革作辛故辛金味也练形家以小蒜大蒜韭芸台胡荽为五荤佛家以小蒜大蒜兴渠慈 茖 为五荤道家以韭薤蒜芸台胡荽为五荤今按五荤即五辛兴渠即阿魏虽各不同皆荤辛之物昏神伐性有损性灵故并绝之荤辛之味名类繁甚五荤所指特举其尤甚者耳寇[宗奭](倭奴)宗奭曰多食韭则昏神暗目又曰 主发散多食昏人神本草纲目曰久食葫损人目李时珍曰久食荤辛伤肝损目今北人嗜蒜宿炕故盲瞽最多又曰多食茴香则损目盖目为清明之气所聚于五脏属肝肝于五行属[木](目)辛于五味属金金能克木故方书云肝[木](目) 受病昏人眼目本草曰气厚者浮甘热辛热之味是也又曰甘辛无降热无沈其性然也熏灼之味性热而气浮性热则助火气浮则上升故与辛并能害目又按熏与荤相通正韵荤从许云切音熏史记五帝纪北过荤粥前汉霍去病传所获荤允之士颜师古注曰荤与熏同是熏亦可训为荤然或训为熏或训为熏炙之熏于义皆通且其害目一也

夫熏辛之气盛则清明之气亏此必然之势而自然之理也譬如置明镜于蒸釜之上而欲其无黯不亦难乎曲礼豚曰肥腯说文豚生三月谓之豯豚生六月谓之豵方言猪北燕朝鲜之间谓之豭关东西谓之彘或谓之豕南楚谓之豨其子或谓之豚或谓之豨吴扬之间谓之猪子本草纲目豕类不一生青兖徐淮者耳大生燕冀者皮厚生梁雍者足短生辽东者头白生豫州者喙短生江南者耳小生岭南者白而肥卞子猪性卑而率周礼辨腥臊膻香之不可食者后山谈丛御不登彘肉河东备录申王谓猪既供飧不宜处于秽养生要集白豕白蹄青爪不可食名医别录云凡猪肉能闭血弱筋骨虚人肌不可久食孙思邈曰猪肉久食令人发宿病陶宏景曰猪为用最多惟肉不宜多食令人暴肥盖虚风所致韩矛心曰凡肉有补惟猪肉无补李时珍曰凡白猪花猪孩猪牝猪病猪黄月鹿猪米猪并不可食按豚之不能养人固有说矣然古者豕与羊同登少牢以荐郊庙享鬼神士无故不杀少牢豚亦在特杀之列未尝明示其不可食也若示豕有病不可食则内则所载牛夜鸣则庮羊冷毛而毳膻狗赤股而躁臊马黑脊而般臂漏皆在不可食不养人之列非独豚为然矣诠解古人之书贵求至当以豚属之豕则所谓鱼者将何属耶将凡为鱼者皆不可食耶夫鱼总名也其种类奚啻数十非尽不养人者即有一二种不可食未可以一二种之不可食而概指为不能养人也今夫草木之种不一有养人有不养人非可概之曰草木不养何独于鱼而异之或曰以豚属之豕以鱼属之河豚斯得之矣夫鱼总名也称之曰鱼乌知鱼之果为河豚与譬犹言凤凰而称之曰禽言虎豹而称之曰兽又乌知禽之果为凤凰兽之果为虎豹耶滋之惑矣窃以养生论所云豚鱼不养者谓河豚鱼也专指一物而言也按尔雅翼鱼规今之河豚每三头相从遂号为一部冬至日至应中孚十一月卦信及豚鱼河豚也非其明证与又按河豚名称不一然其有毒能杀人则诸书言之历历不爽毫发通雅河豚一名乌猥一曰探鱼本草河豚一名吹肚鱼又名气包鱼又名嗔鱼物类志胡夷鱼即河豚临海记鱼隹鱼者即河豚之大者戒庵漫笔河豚大者名青郎君小者名斑儿山海经少咸山敦水东流注于雁门之水中多鱼巿鱼巿之鱼食之杀人鱼巿鱼巿即河豚也酉阳杂俎鱼臣鱼肝与子俱毒鱼臣鱼亦河豚也异物志鯸鲐鱼状如科斗大者尺余腹下白背上青黑有黄纹性有毒名义考鯸鲐亦河豚也五杂俎河豚最毒能杀人闽广所产甚小然犬乌鸢之属食之无不立死者汇苑河豚与荆芥等风药相反服风药而食之者即死雨航杂录河豚腹无头无腮其肝最毒独眼者尤甚养鱼经河豚出于江海有大毒能杀人无颊无鳞与口自能开阖能作声是鳞中之毒品也谈苑河豚暝目切齿其状可恶不中度必死弃其肠与子飞鸟不食豚鱼之毒如此故叔夜谓其不养人也养生者不当知所戒哉世有贪口腹之欲养小而失大且有立说以明其不毒者皆存而不论可也说文虱啮人虫也潜确类书虱一名丹鸿谈苑虱不南行阴类也其性畏火山堂肆考宋道君北狩至五国城衣上见虱呼为琵琶虫酉阳杂俎虱恶水银人有病虱者虽衣香沐浴不能已惟水银可去之

蟫史虱最忌水银银朱以二物熏之绝迹鸡肋篇汝阴尉李仲舒取饿死虱置青草上经宿沾雾化为青虫飞去余若庄子载豕虱泉南杂志载龙虱蟫史载鱼虱事物绀珠载竹虱均非啮人者沙虱扁虱虽啮人而不于身均不赘论今按抱朴子云头虱身皆稍变而白身虱处头皆渐化而黑夫黑与白有定色而虱可以白可以黑非虱之自能黑白黑有以使之黑白有以使之白也盖物有有定之质有无定之质譬之草木晏子曰橘生江南江北则为枳其不可变化者其有定者也格物论云以菘种北地即化为芜青以芜青种南地即化为菘其可以变化者其无定者也虱无定色故黑白亦因之而无定吾观花虫五色草虫青色其身之色大抵各肖其所食之色以为色孩提之童竞蓄鸣蝈饲以丹砂久之则腹赤而有光夫青可使之赤则黑何不可使之白白何不可使之黑变化之理此非其彰明较著者耶是故头虱本黑身而白其所食异也身虱本白处头而黑其所食异也今夫农夫野人终岁曝烈日犯霜雪故其面目黧黑千金之子坐不垂堂深居而简出鲜衣而玉食故其肌肤莹洁夫人之身体发肤其初不甚相远也而荣瘁分焉者则其所处异也使其易地而居亦将渐次而变易其本来人为万物之灵居养得而移之矧其为物之微哉字林麝小鹿有香其足似本草李时珍有曰麝之香气远射故谓之麝陶宏景曰麝刑似而小黑色常食柏叶又噉蛇其香在腹别有膜袋裹之五月得香往往有蛇皮骨今人以蛇蜕裹香则弥香是相使也麝夏月食蛇虫多至寒则香满入春脐内急痛自以爪剔出溺中覆之常在一处不移曾有遇得乃至一斗五升者此香绝胜杀取是麝之香有非专因食柏而致者抑柏得蛇而益着其香与苏颂曰麝香有三等第一生香名遗香乃麝自剔出者然极难得价同明珠其香聚处远近草木不生或焦黄也今人带香过园林则瓜果皆不实是其验也其次脐香乃捕得杀取之其三心结香乃麝见大兽或人捕逐惊畏生心坠死人有得之破心见血作干血块者不堪入药埤雅麝绝爱其香每为人所迫逐势急即自投高岩举爪剔出其香就絷且死犹拱四足保其脐按广志云藿触香槐蠋臭盖天下物无大小各肖其所食耳草木之性柏性本香故麝食而香此理之可信者也赵辟公杂说云夫西北之麝噬虺而食柏故其香结东南山溪有松而无柏故其香不结是麝之食柏而香尤有确证也至于山海经载灵猫酉阳杂俎载水麝非由食柏而其香气或同于麝或胜于麝要皆各为一类非可相提并论也说文瘿颈瘤也释名瘿婴也在颈婴喉也方书瘿有五肉色不变为肉瘿筋现露为筋瘿筋交络为血瘿忧恼消长为气瘿坚硬不移为石瘿医宗金鉴云瘿多生于肩项如缨络之状故曰瘿强半外因六邪内因七情及山气水气而成又曰肝统筋怒气动肝火盛血燥则生筋瘿心主血暴戾太甚火旺逼血则生血瘿脾主肌肉郁结伤脾土气不行逆于肉中则生肉瘿肺主气劳伤元气腠理不密外寒搏之则生气瘿肾主骨恣欲伤肾肾火郁遏骨无所养则生石瘿内经九气篇云百病生于气也怒则气上喜则气缓悲则气消恐则气下则气收热则气泄惊则气乱思则气结劳则气耗又云恐则精则上焦闭闭则气还还则下焦胀故气不行矣盖颈者属少阳经之部分府主于决断即内经所谓者中正之官断出焉夫人处于险必怯而恐惧思虑而不安恐惧则气下卫气不能上行于络思虑则气结卫气不能养乎分内且气依为守血藉气以行气机一滞络血凝濇血凝气滞瘿渐成矣

张华博物志云山居多瘿饮泉水之不流者也本草云两山夹水其人多瘿又曰流水有声其人多瘿陆羽茶经云凡水品山水上江水次井水下瀑涌湍濑之水饮之令人有颈疾淮南子鸿烈解云险气多瘿夫本草所云两山夹水流水有声陆羽所云瀑涌濑湍之水非险之谓耶然则颈之处险而瘿大抵气之相感所谓山岚水气成之者也合之惊惧气结积渐成瘿之说各有义理是正不妨并存其说耳夷门广牍齿乃骨之余也留青日札黑齿东夷漆齿西夷战国策黑齿雕题大吴之国也吴都赋黑齿之酋西屠以草染齿染白作黑有以酸石榴皮和药染成黑齿者盖比于额黄眉黛以为修饰也夫齿既可染白作黑又何不可染白作黄始尝疑俗尚黄齿特染白作黄以为修饰耳乃今而后知其非也按埤雅云噉枣令人齿黄齿居而黄人食枣故也黑客挥犀曰太原人喜食枣无贵贱老少常置枣于怀袖间等闲探取食之则人之齿皆黄缘食枣故天中记引医说云地多枣人常置之怀袖中若粤人之噉槟榔[味]甘伤脾故齿黄也本草纲目孙思邈曰多食枣令人损脾元助湿热大明曰有齿病疳病虫慝人不宜啖枣震亨曰枣属土而有火味甘性缓甘先入脾补脾者未尝用甘故令人食甘多者脾必受病也李时珍曰今人蒸枣多用糖蜜拌过久食最损脾助湿热也啖枣多令人齿黄生慝又曰素问枣为脾之果脾病宜食之谓治病和药枣为脾经血分药也若无故频食则生虫损齿贻害多矣历按诸书若合符节是食枣之令人齿黄必有确而可信者矣盖天生万物物各有性所以利人者不一所以害人者亦不一物性之不齐天地自然之道也南阳之潭渐于菊其人多寿辽东之涧通于参其人多发之山产礜石泉可愈疽戎之麓伏琉黄汤可愈疯利于人者不一也食鱼而嗜咸病多疮疡嗜酸而食胕病多挛痹食杂而不劳病多痿躄野处而乳食病多脏寒害于人者不一也即由一身而下逮虫鱼草木鸟兽之于物亦岂无利害之相乘哉夫蜀江濯锦何为而鲜济源烹楮何为而晶橘见尸何为而实繁榴得骸何为而叶茂鼠食盐何为而身轻蚕食砒何为而身肥非其利与雀食秦椒何为而伏鱼食木瓜何为而翻马食谷何为而足重雁食粟何为而翼重獭食酒何为而毙虎食犬何为而醉非其害与凡此之类难可详悉载之往牒必不可欺历观古今事物之理有可解有不可解有可知有不可知有知其当然而不知其所以然约而言之倘所谓生养制伏感应交[通] 之道者非耶夫道散之为万殊合之为一本君子穷理致知推己以及人由人而及物不皆可以一贯悟哉
 
　 
卷五　学术五广论中

　　应变须才论　　　
张罗澄

自古世变之相循虽溃败裂而不可收拾亦必有真才应运而出以拨乱而反之正所谓真才者非恃一己之才以为才在爱才能用才而已矣然时至今日滔滔天下谁可言才即或有一二出才又叹息于无才之可用于是相与震悼谓夷人军气过利非我所能及乃师其所长设机器局船政局海军陆军均尚西法而卒也一岛国起我军皆北驯至大局几不可支何哉无地无才焉故也非器不利之过也如以器论旅顺威海卫天险可恃铁甲非不坚也鎗非不精也刀矛非不锋锐也而望风哗溃不战而靡利器可恃乎抑不可恃乎此不待智者而也故欲济此变不专恃器先在求才苟有大力者触处留心人才不必六韬三之精百石六钧之勇但取其有血性者为上有气者次之其有才而郁郁不得志于时者又次之昔道光间英夷犯广东长驱直捣省垣如发蒙振落而三元里义民蜂起遂以挫英夷之锐此凭我血性遂可有为非器之利也光绪初年间广西刘永福伏越南山泽中号召亡命揭竿而起赤手撑拒法夷临阵夺取军械自创黑旗一军杀法夷无算威名播于中外又有韩国忠于三韩近边挖金为业游民悉归自成一大部落人故以韩边外称之虽以俄罗斯之强亦第用其猎狌之鎗时与之相抗而不为屈此二君者气壮伟英雄豪杰之风彭刚直奏疏中均津津道之亦非器之利也光绪乙酉法翦越南侵台湾时督师者为刘铭传其营务处为李彤恩彤恩在台日久知台人张阿虎者最桀骜不驯然武勇有劲气犯大案逃匿生番中彤恩招之出令召集土人五百以杀贼立功阿虎感之遂易名为张李成逮及法夷犯沪尾彤恩先用石填港法船不能进阿虎大呼五百人奋勇向前嘶杀毁法战船一号法酋死者一人法兵死者六百余人外国绘图纪异称我国为能此又何故哉大扺人怀才不能自展往往拔剑哀歌有抑塞求伸之气苟得一知己拔之行间则将时具一必死之心以博千秋而报知己阿虎已事其明也而岂斤斤于器之利不利哉如此用才则天下之才不可胜用矣而尚谓乏才嘻其傎也客有进而请者曰子之言信而有征犹赫赫若前日事但有此等人才器遂可不必利乎应之曰子殆将因噎而废食也孔子云工欲善其事必先利其器管子云器械不利以卒于敌器亦恶可不利也必有人才而后利器可恃若器已利矣而无能用此利器之才虽利何益哉惟望当代巨公日以　上谕当此创巨痛深之日正我君臣卧薪尝之时二语铭之心坎中谆谆以求才为急务不以资格限不以绳尺拘得才而以利器济之于以伸忠愤而报国仇也不难矣不然甲乙之交军于榆关内外者三四百营将官营弁都自钻营贿赂中来直谓无一人才可也弃甲而逃利器委敌前车不可殷鉴哉

　　论倭事为中国之福　　　　　
黄庆兰

自倭奴肇衅以来绵延数月论者皆以是为中国之祸患愚以是为中国之福也虽当事起之初当局者虚与委蛇务为粉饰事事迁就不肯轻起兵端致倭奴猖獗酿难此其败也可立而待虽有小胜即兵法所谓大败之机也夫高丽臣服我　朝为东三省之屏蔽二百余年贡献不缺谨守臣子之礼则一旦国中有难中国发兵遣将平其内乱如父护子理固宜然何物倭奴敢忘辅车相依唇亡齿寒之戒而肆所欲为哉观其既占高丽都会要隘复敢窥伺中国边疆并多添兵轮以游弋南北洋海面冀得乘懈抵隙渐以入各海口揆之于理果顺乎否乎考日本之为国不过三岛浮沈东海犹之一粟土地军力俱不及中国十分之一其得与之相抗者唯大小兵轮四十余艘数有同耳然数虽同而坚大不及也炮弹不伙也如之人手无多水陆不相护战事未及十次国中人财俱竭观其搜括军资税及倡寮三丁抽一五丁抽二空虚之状已显而有征度之势又强乎否乎理既悖逆势又孱弱我中国于此不日本之胜而谁胜乎惟是中国果胜矣朝鲜果保矣倭奴果服矣至时中国之患能遂已乎不能也今天下最富之国莫若中国泰西博学之士尝测算中国各省之全银煤锡矿产俱未开垦其富不赀西各大国若法若英若德美若意奥莫不闻声兴起垂涎于中国所有有若巨鹿之不能一日忘也者特迹未彰耳而俄罗斯则已几费踌躇屡肆诡谲矣盖俄与我国顺治康熙间已欲扰我北境道咸以后更肆侵占同治季年勘定新疆已被其拓地数千里至今年倭事方起彼即征兵调将密授机谋虽名为保商观战同于他国而处心积虑有独异焉今夫土地之广俄固于地球上首屈一指而与中国疆土[毘](昆)连东控自东南珲春起沿黑龙江吉林两省折南历朝鲜满洲蒙古越[恰](哈) 克图而西至新疆界外又转西北抵于巴马延袤六七千里形同括囊势若建瓴居高驭下因利乘便一旦席卷而南与中国争衡中国其何以御之前阅西报载俄之西伯利火轮路已经竣工现自俄京直达西伯利由天山一带以至中国之北京焉是则调遣兵将转输饷瞬息间千里可至故俄而不与中国争衡则已俄而欲与中国争衡恐非今日区区之将卒炮舰所可与之从事也顾俄于数十年来尚未发难者非不敢也究未知中国之虚实也自今日见倭奴之不敌俄乃晓然于中国之长短矣嗟呼日本一弱小国耳土地不及俄广国家不及俄富兵甲不及俄强器械不及俄精日本与俄犹泰山与卵也而今日兵衅已起数月中国所发兵卒糈至精至多乃犹未见破灭倭人恢复韩京兵连祸结不知何底以富强狡黠如俄者顾乃可与倭人同语而不知之意欤此愚所谓以今日之事为中国之福也夫俄之强盛于中国孰不知之即俄之窥伺我中国亦孰不知之俄既存窥伺中国之心中国亦知俄存窥伺之心两相猜嫌未有不相龃龉者而始叹谋画之两不善兵力之不精不又晚乎则与其后日受制于强大之俄何若今日见绌于弱小之倭使果今日见绌于弱小之倭则我君臣上下知倭之不可轻愈知俄之不可敌斯有以见暮鼓晨钟发人深省而为之革故鼎新转祸为福矣此其故顾何也盖我中国数十年来凡秉钧衡都系伴食其于四方之凭陵侵削置若罔闻得失是非付之不顾即于己国之举贤退不肖亦无非瞻徇情面蔽塞聪明上下模棱专图粉饰是以相不知帅帅不知将将不知兵兵不知事弁员不知兵卒之勤惰兵卒不知器械之利钝一旦疆场有事始亟亟焉招募虚额之兵购办灵便之器修理破坏之船纷纷扰扰端倪未见而寇入已深此中国居高位膺厚禄者之通獘诚有如谚所谓不至梁山顶不做不至乌江口不行者也

今既有倭事相衡而后知平日因循苟且不知训练兵卒修整器械育人才购置巨舰之所误实多致干戈所指虽蕞尔之倭犹不能尽歼丑类以掩其平日所为苟思此斯畅然悟恍然醒既悟且醒自不难毅然奋然励精图治发愤为雄尝卧薪枕戈寝甲以整[饬](饰) 一切矣于是延洋员以为教习招洋匠以制枪械设学堂以人才至外洋以购巨舰而乃向之训无方者今则教以新法而人尽知方矣向之操不力者今则责有所防归而工夫娴熟矣向之虚名是骛者今则凡百认真而应敌无虞矣向之教战非人者今则令出唯行而万人悦服矣向之军火不继者今则厚集军装而兵无旷职矣向之鎗炮不新者今则纯用新式而技巧能施矣向之弹丸失度者今则准头有度而燃放不误矣向之主将无能者今则谋勇俱优而愤发争先矣向之临阵脱逃者今则将士用命而军无不前矣向之弁员畏葸者今则士卒忘身而目无反顾矣向之船鲜坚利者今则驾驶有法而战无却步矣向之调遣不敷者今则无所不备而战守有资矣兼之论功行赏各尽其能按罪施刑则各尽其法功不夺而大众洽死必赒而人心奋训练既深于平日功用即奏于临期夫如是积累数十年有不富强甲天下者未之有也今时之小屈即异日之大伸失之东隅收之桑榆昔人所言正此之谓也至此固无畏于区区之倭即矫矫之俄亦有所不足畏矣不唯不足畏即俄人亦知中国不可欺思有以消释阴谋而来求永好矣俄患既释彼英法德美意奥诸国又何足营怀哉嗟嗟中国之恹恹不振已数世矣为欧亚诸国所轻量亦数十百年矣使令日果能以前车为后车之鉴先事为后事之师振作国威奋兴武备天下事尚可为亦何难藉倭事以慑服强邻潜消巨患哉然而苟无今日之倭以为警惕则彼居高位膺厚禄常此梦梦然昏昏然徒知保富贵耽淫逸而无以挽天下国家为己任愚故曰倭事乃中国之福而为千载一时之极大转机也时乎不再来时哉勿可失愚故不惮烦琐不畏刀锯痛哭流涕大声疾呼以倭事作当头之棒喝为我衮衮诸公告焉幸而听之固我中国之福不幸而不听亦岂愚一身之害草莽迂儒既有激言之即不禁拭目以俟之

　　中国易于富强论　　　　　
余贻范
  </div>
  <div class="pagination">
   <a href="皇朝经世文三编_page11.html">
    上一页
   </a>
   <span>
    ...
   </span>
   <a href="皇朝经世文三编_page7.html">
    7
   </a>
   <a href="皇朝经世文三编_page8.html">
    8
   </a>
   <a href="皇朝经世文三编_page9.html">
    9
   </a>
   <a href="皇朝经世文三编_page10.html">
    10
   </a>
   <a href="皇朝经世文三编_page11.html">
    11
   </a>
   <span class="current-page">
    12
   </span>
   <a href="皇朝经世文三编_page13.html">
    13
   </a>
   <a href="皇朝经世文三编_page14.html">
    14
   </a>
   <a href="皇朝经世文三编_page15.html">
    15
   </a>
   <a href="皇朝经世文三编_page16.html">
    16
   </a>
   <a href="皇朝经世文三编_page17.html">
    17
   </a>
   <span>
    ...
   </span>
   <a href="皇朝经世文三编_page13.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
