<!DOCTYPE html>
<html>
<head>
    <meta charset="UTF-8">
    <title>皇朝经世文统编 - 第 110 页/共 287 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇朝经世文统编 - 第 110 页/共 287 页</h1>
    <div class="content">
知白子问于然青生曰议院宜设敬闻命矣将法德之制乎抑仿英之制乎则应之曰中国如欲创行要当揆合时宜力持大体英德之制虽善参酌而用之则可跬步而随之则不可以鄙意观之当先将设院之意大张晓谕俾众周知随即设于京师而分上下二院崇其制度宏其规模上议院则分六班亲王郡王及公侯勋旧为一班大学士及协办大学士为一班六部尚书为一班六部侍郎为一班九卿为一班大小御史为一班下院则令二十三行省每省推举十人充下议员必其人品学兼优才识出众始准入选以三年为期每更选之时则令各省地方官置筩于堂下晓谕军民人等准各举所知并具保结投诸筩中比及收齐呈送督抚将各县所送之筩公同折阅择其保荐之多者选用十人咨送议院日后如有劣惟保荐之人是问则不至所举非人矣遇有军国之事先发下议院辨论以允者之多寡而定从违议既妥随呈诸上议院以为否发回重议以为可立即请　旨施行若或上议员以为可下议院以为否亦不得行必俟询谋佥同方能照办至于外省则宜每县设一议会公举绅董为会首凡民有抑及地方一切利弊悉由会首查明情形驰报下议院会议以期整顿如此办理其利益之溥不待言矣虽然徒言其利徒言其益而不言其所以利所以益则信者半疑者亦半究何能见诸施行无已则实陈其利益所在自来行政用人胥关　国家成败苟耳目不广得失利害之关键安能洞烛其微设议院后则无论吏政户政礼政兵政刑政工政必合材力衡陈曲直辨驳是非可行则行利固呈于有象当止则止害亦泯于无形何难整纪纲而明治化此则利于明国政也西人之于中国动辄哃喝要求非果恃其兵力之强实恃其人心之齐而又素知我人心之涣也一有议院纵大吏肯受其欺朦而议员必不甘于屈抑彼知我人心如一亦将知难而退讵复作无厌之求而民教之龃语交沙之纷争从此可以少息此则利于固邦交也官之爱民者少朘民者多甚至残暴之官至动用非刑以害民矣贪婪之官至苛于勒索以剥民矣至若民间疾苦不啻秦人之视越人肥瘠漠然无动于心而民呼吁无门竟有激成变故者噫果谁之咎哉如设议院天下委曲之情皆能上达贪官污吏不敢公然妄为斯地方民情可以安谧此则利于肃官常也为民之蠹者尤有差役其猛如虎其贪如狼平日欺压乡愚纵容盗贼私和命案掯索陋规无所不至一遇不肖官长彼更狐假虎威如曩者镇洋稿案之缚官长浦东役之逼渡夫其凶狠可谓极矣议院设后则门丁差役苟有劣端民间即可诉诸议会转达议院以治其罪讵难摧若辈之势焰戢若辈之凶横此则利于除恶役也

修城池筑街道及一切兴工动土非议院核准不能行即核准后而用料之多寡估价之实浮上议员或不得知下议员则新起田间无不耳闻目见一有浮冒自必议驳承办官吏孰敢以浮开干罪自可省虚糜之费杜报之风他如军需善后各项报销亦必核实洋枪之以二两报九两者其故智必不敢复盟此则利于节度支也天灾流行国家代有全赖补救之速方可复元气而拯灾黎今各省遇有荒歉非成十分灾象地方官不肯上报及其报也则又由县而府而司道而督抚辗转批驳动需旬月比及闻于　朝廷而满野嗷鸿已不可收拾议院既立则一有灾祲立可达诸议院筹款赈抚救之功既速灾之象斯轻少壮不致散之四方老弱不致填乎沟壑此则利于救灾祲也天下之弊不一而足即如积谷仓徒资绅董之中饱而各省局务亟宜变通更革者又不一端徒以相沿已久整顿为难非卓有才识之人不敢议而亦不能议也议院创行以后天下利弊既不壅于上闻必有人发伏摘奸扶衰救弊新天下之耳目振天下之颓靡此则利于除积弊也泰西以商为本商务得失议院靡不详究因而核算无遗推行尽利中国则官商之势大分以致商务日衰银钱流入外洋如水趋壑则以议院未设而补救之策杆格不行也设立后斯商情亦能上达举凡振兴之法保护之方靡不遂渐举办官商既合贸易必兴裕　国课而擅利权一举则数善备焉此则利于维商务也民之本在乎农桑以其能厚生利用也今中国土壤沃饶半多荒芜不治问有为民扩生计者乎未之有也遂致地有余力民鲜盖藏议院则主于兴利开垦种桑之事一经议定即责成地方官教导官畏议院之议其后势必竭力经营而大利之源可以辟此则利于兴农桑也方今风气未开西法多未创办即如铁路为自强之要图乃是之者一二人非之者百十人甚至清班中不达时务者附会灾祥之说上渎　宸聪因而欲行又止者已非一次故除津沽台湾外余皆未造无他浮议阻之也一有议院则西法之有益者议定后事在必行非浮言所能阻行见富强之业挨次振兴此则利于行新法也由是观之可知议院之设非一二人之利乃千万人之利非一二世之益乃千万世之益举而行之则士民悦服治道昌明敌国虽强亦必不敢内犯岂非亿万年有道之基哉故曰治国之本不在长驾远驭耀武扬威而在广天下之视听民间之壅塞也

　　论设立议院之益
泰西诸国皆设立有议政院明乎有公议政事之院也一国之中院分为二一曰上议院以宗室勋戚及各部大臣任之取其近于君也一曰下议院以地方绅耆士商之才优望重者充之取其近于民也上议院中人无定额或多或寡因时损益盖官不必备惟其贤也限年更易惟世爵则任之终身下议院中人亦无定额视地之大小民之多寡为衡虽由民间公举然举而不公亦可废其例停其举以示薄罚惟下议院为政令之所出其事最繁故员必较多约以四五百人为率日日开院议事必礼拜日得告休沐当大暑前后则散院停议暑退再开议院人员无论早暮皆得面见君主上议院之人员可以独见下议院之人员则必旅见议员坐次宰相大臣等同心者居院长之右不同心者居院长之左中立者则居前横坐各国公使入听者及各日报馆访事者皆坐于楼上各国规模大同小异每有举错询谋佥同若民以为不便者则必不行民以为不可者则不得强朝野上下同德同心此所以交际邻封有我薄人无人薄我人第见国富兵强船坚炮利人才辈出器用新巍巍然雄视宇内而不知其用人行政间第思广益至公无私合众志以成城能得图治之要领故也既有议院揽庶政之纲领而后君相臣民之气通上下堂廉之隔去举国之心志如一百端皆有条不紊为其君者恭己垂裳而已既有议院而昏暴之君无所施其虐跋扈之臣无所擅其权大小官司无所卸其责草野小民无所积其怨故断不至数代而云亡一朝而殄灭也中国盛时明良喜起吁咈赓扬分言情各抒所见洪范谋及庶人盘庚咨于有众上下交则为泰不交则为否沿流至今君民隔绝治不如古何怪其然惟是目前大局列国通商四海一家势难闭遏则不得不律之以公法而欲公法之足恃自当先立议院以达民情驯进至张国威御外侮亦又何难在谋国者原亦尝以崇效西法为务而往往奏而不准议而不行即偶一从令或浅尝辄止半途而废其故何哉由于出治者祗枢府中数人或强臣中一二人偶然见及聊试行之而非出自臣民万众之心也即事已施行而枢府中或更易其人则前令又更矣强吏中或更易其人则其局又变矣朝更暮改昨是今非令之不行职是之故故尝语诸人曰欲效西法必先立议院苟议院之不立而但侈崇效西法即使举行亦必不能持久且徒伤元气而终归于不成耳观于频年拟造之铁路所筹之邮政以及各省之矿产何莫非徒托空言枉费笔墨即有时势将成而原议之人或以事他去或改任达方而继其后者往往不复缵承其事甚或反其所为一举而尽变之喻以良法美意而彼且为斥其非例诸王荆公之新法噫一齐人咐之众楚人咻之而欲西法之畅行无阻百端皆实事求是也不既乎其难之哉必议院之先立内而京师外而各省推而至于各府各州各县必有一上一下之议院上则以官绅任之下则以耆老殷商任之秉公选举不滥不私举凡一切规制悉从西法不得少涉瞻夫如是议成于下事于上官员虽有升调黜退之日而议则一动而不移也绅民虽有聚散死亡之日而议则一成而不易也上下交孚终始如一不经定议则已一经定议则事无不行政无不举纵极艰巨奚事殷忧何也众情既已悦服持令不过发端而已非出自一人之私而强令万众之从顺也古不云乎询于有众询谋佥同即西法设立议院之本意初不料我中国图治之道不能法古而反让西人之师我古法创成议院而又分上下议院之妙以致国富兵强转而陵我中国以成目下强弱之局势然则我中国议院之设固不当亟亟从事而顾可少缓须臾乎虽欲不论乌得而不论

　　中国当开议院说
中国自强要务莫如兴筑铁路开设议院两端铁路不筑中国之血不通议院不设中国之气息不贯是故欲合东西南北廿二省之遥而通其血道在筑铁路铁路筑而后兵机商务各得其宜统尊卑贵贱亿兆人之众而贯其气息道在设议院议院设而后上德下情罔有不达然铁路之兴需费繁而工用巨固不若开设议院一事举行较为易易何则中国自三代至今二千余年号为声明文物之国在地球之上固首屈一指然富强二者不逮英俄法美德奥意日诸国岂中国不求富强哉国家设官立法其所以致富强之道无一不备所患者文其日胜真意日亡忘公而急私名存而实去凡有地方一切兴利除弊各事官长率以膜外置之至万不得已而上闻则又蹈常习故拘文执例往往一事之细由守令以上大府转达枢垣公牍往返经阅岁时或有事经奏请下部议覆更多留难阻滞说者谓今日之天下为胥吏之天下朝廷方庆明良而四方不绝水旱盗贼之变民生不免颠连困[苦](若)之虞者以不肖官吏壅于上闻致气息因之不贯也今宜仿西国例开设议院而变通其制西国议院分上下中国则拟合官绅士庶而一之目都中外逮各省会垣以至各府厅州县咸设一院每遇地方紧要公事定期集众会议凡事是非可否视签名之多寡以为从违议定达于都中事必充行概不驳诘事关一县则一县议事关一府则一府议事关一省则一省议其地方寻常公事仍由大小衙门照例详办如是则于仿行西例之中不失率由旧章之意约而举之其利盖有数端焉一则水旱灾荒得以周知民隐也各省水旱偏灾地方官多存讳饰至灾象已成始行详报上宪又必委员勘实方能请命赈即使官赈无弊而嗷嗷鸿雁久已转乎沟壑以故十余年来各省办赈多得绅士之力地方官竟若非其责任父母斯民之谓何今若既开议院则灾象轻重荒歉分数待赈缓急均由官绅士庶公议议定即电达都中庶疾苦皆得上闻恩怿自能下逮一则盗贼窃发不致酿成巨患也嘉庆时之教匪道光末之粤匪皆由为虺弗摧致成大患今若粤东等省盗风甚炽而长江一带会匪亦搜戮难尽倘有某处蠢动地方文武衙门或未据实上闻从速剿捕则本处府厅州县议院即行会议定策电达据之以定方庶收效捷而用帑省一则凡有大工大役勿致因循贻误也凡各省河防水利农政军政各大端以及铁路开矿等事孰当因孰当革孰当兴孰当废惟本地绅商士庶言之亲切而可信使之集议上闻斟酌其闲于事必有裨益一则中外交涉各事勿致措置失宜也通商以来五十余年凡所受亏之处大率地方官吏苟且了事绅商士庶虽明于事势徒扼腕而无如何若议院举行则利害得失据实陈明虽万里如处堂奥自能胜算独操不至如远人所愚弄总之以上数者足以通君与民之气息似于地方文武官员不便然官员之良善者惟恐下情不达上德不宣必无所谓不便其谓为不便者乃贪墨之官营私之吏耳此等不肖官员倘为患地方则议院亦可据实上闻虽此官同议亦无所顾忌盖议院之例寡不能以屈众贵不能以抑贱一秉至公不情面必如此而后中国可以自强内修外攘之机胥在于是吾故曰铁路所以通血而议院所以贯气息二者相辅而行其效不可以操券哉
 
卷三十八　内政部十二　养民

　　养民　　　　　
朱泽澐

天下有其人至贱其力足以有为散之不见其多聚之足以为乱者闲民也古之闲民十之一今之闲民十之六通都大邑之闲民十之三穷荒州县之闲民十之六有无田之闲民有无业之闲民有有田而无田有业而无业之闲民夫民何可以闲知其为闲民而不处之使自力几何而不为乱也自井田毁限田之制累朝不能行非通都大邑财货聚积之所则取财之途不广谋生之术无所施周礼九职曰闲民闾师凡无职者出夫布孟子曰无夫里之布之设也所以处闲民夫布之罚也所以驱闲民使业三代圣王位闲民有地教闲民有法闲民之多寡有无上皆知其数而措置之今则督抚不问郡守不问州县不问丰岁优游坐食一遇凶荒相聚为非何所不至夫吏之于民州县为亲近日州县之吏司钱谷之出入而已百姓多寡虚实之数不知也司催科之缓急而已百姓流离生死之故不知也灾祲猝至闲民嗷嗷仰望官粟给之不足于用不给展转沟壑击目伤心一岁饥则为盗再岁三岁饥则为寇一郡饥则流离就食一二省饥则寇盗之变有不可言者吕祖谦曰上者修先王预备之政其次修李悝之政不修预备而讲求于临时未见其有济先王预备之政自井田毁数千年不复吕氏犹以此为上者贵得其意耳诗曰嗟嗟保介维莫之春亦又何求如何新畬月令曰王命布农事命田舍东郊修封疆审端径术善相邱陵阪险原隰土地所宜五谷所殖以教道民必躬亲之农乃不惑古者设农官亲行田亩教诲农事至再至三非故事也王制曰士无故不杀犬豕庶人无故不食珍庶羞不踰牲又曰九年耕必有三年之食月令曰命有司趋民收敛务蓄菜多积聚古者有司教民蓄积食时用礼谆谆恳恳非故事也三代圣王养民之制纵不能复犹得于载籍中推求其怀保无已之意今并其意而亡之矣既亡其意即日修补救之政欲民不闲游坐困岂可得哉夫预备之政不复徒存此区区之意乌足以济而不知其非也今日州县之吏所漠然无有者此意耳责今日州县之吏使颠连无告之民代种富民之田定之以令不行也随之以罚不行也设又使颠连无告之民日习百工之业教之不胜教也督之不胜督也所望于州县之吏者惟此意也今之为吏者有能致意于沟之洫之耕之耨之者乎有能致意于食之用之节之积之者乎有其意而行之不善于民无益也亡其意而腼然处于民上将焉用之一邑之势养无田无业之闲民难养有田有业之闲民易养闲民于灾荒之日难养闲民于丰亨之日易邑有里里有乡乡有图图有老一图也有田有业者几家有田不耕有业不勤者几家无田无业佣工操作者几家老预教之官亲行之教之以耕耨教之以攻业教之以浚畎浍教之以远服贾教之以量食教之以节俭教之以多蓄积民自为积先王预备之政也官之教之不以为民之事而以为己之事民之奉行不以为官之事而以为己之事官之意入乎民民之意体乎官有田有业之民有所余无田无业之民有所赖而又有常平社仓义仓之积以备不时之用此在吏之善为之也呜呼其亦难矣汉唐以来养民之政陵夷堕坏无一存者循吏如龚遂朱邑辈传其人不传其政非政之不传一人之政而非一代之政宜其不传也当此政敝坏民游佚之时望有循吏其人者因意以立政立政以养民岂不难乎幸有其人所用非所长所长非所用加之时势之倥偬赔补之累累大吏之阻挠奸宄之谗毁卒不得志以去坐使有田有业之民乐岁终身苦凶年不免于死亡又何问乎无田无业之民乎此有识者所深忧也

　　养民论
治天下者势而已矣势之所在道法出乎其中道一而法不一则百变而不离其宗法一而道不一则与世推移而要归于无弊治民之道无过教养后世之教民非犹夫先王之教民也然求其父子兄弟夫妇长幼之各得其所无以异所谓法不一而道一者也养民之法在务本而节用务本者勤之谓也节用者俭之谓也人情无不自爱其力出所爱以图之必不肯轻所爱而靡之故勤者必俭而劝俭必先劝勤然而后世之患不徒在于不勤不俭也北方之田一夫耕数十亩犁而种之不薅不培无桑麻布絮之事妇女嘻嘻而坐食南方则不然耕织之业男女同力其勤如此安虑其不俭然而衣食不完与北方等其故何哉盖后世之财与三代不同者二古之所谓财布帛菽粟而已皆产于地而出于农今不重布帛菽粟而重金钱农夫红女终岁勤劳而所获或不易一握此一握之物又寒不可衣饥不可食而无之即无以应官吏而行交际夫金钱既寒不可衣饥不可食而重之者谓得之而寒可得衣饥可得食也是其要仍归于布帛菽粟而止而所贵乃在空虚无用之地以无用制有用于是不耕不织者有权而本计失矣古者计口授田一夫百亩其贫富之分不过地有肥硗人力有强弱勤惰盖无大相悬绝者也今则不然富者田连阡陌而贫者或无立锥农夫受其田而耕之役使如奴隶豪商大贾挟其金银买贱卖贵子母相权岁入或数万斤考史迁货殖传富者不过万金小者千金今富者或以数百万数十万计夫布帛菽粟产于地产于地者有恒数积于此必歉于彼今以一家而有数千百家之产则以一家而致失业者数千百家也金钱制于人制于人者无恒数积之既久则其势愈重而其归之也愈大是富者日益富而贫者日益贫也此二者后世与三代异者也势与三代异则务本节用之说适足以长富民而重困贫耳且后世之患尤在于贫者好自修饰而富者多节啬余幼时见有为大吏者禁民婚娶不得用彩舆鼓乐而民之业其事闭户不得食者数百家有胜地禁民不得游伐其花木而薪之而民之恃其地而食者万人皆怅怅无所适此不知通变之道者也先王之制为冠婚丧祭与岁时伏腊令民皆得燕饮欢乐交接来者岂徒曰将以行礼也哉盖以顺其情而致其用而有无相通之道亦存乎其间也周礼荒政十有二而曰蕃乐多昏索鬼神三者皆繁费之事先王以为岁饥贫民必无于此力其能致力于此者必其有余者也因其有余而导之行礼以通其用而贫民亦因其事而得食此后世以工代赈之法所从来也故多其节目使富民皆得以自畅其情而乐于行礼则贫民之得食者必众矣节用之道不可概而行之若夫积重之势不可骤返则以渐除之而先去其太甚金钱之用不可去也去之失其富者不独商贾而在国家要使布帛菽粟稍得其用民间贸易尺布斗粟皆许相通惟价极大者及行旅者乃得用金钱则农夫红女非官租税无所用之而金钱之势轻占田多者不能悉举而归之官立年而限之自某年始田已至若干者不得增置不五十年亦渐均矣此与世推移之说也

　　论直隶兴除事宜书　　　　　
陆陇其

职书生也何知天下事但尝静观今日之时势百病之源起于民贫非无忧民之吏怀痌瘝乃身之志而民卒不免于冻馁者拘于法而无如何也得　　君如宪台可为民请命于法之外矣敢略陈一二以备采择

一缓征之宜请也自古税敛必于秋成稼穑登场而后上供可办此一定之理亦必然之势也今则以兵饷之故正月开征民间尚未播种而追呼敲扑急踰星火有余者尚可勉强支吾不足者势必转贷完官富豪之家乘其急迫重利盘算乃至秋成子金积累一岁所入不足以偿债何暇论仰事俯畜转眼改岁而新征又至所以闾阎日穷一日逃亡日多一日地亩日荒一日也二月卖新丝五月粜新谷古人犹以为苦今则新丝不待二月而卖新谷不待五月而粜矣尧舜在上何可不念及此也方兵兴之际国用浩繁固无可如何今四方宁谧司农不至告匮上请缓征此其时也户部若可通融总计一岁春夏二季兵饷若干上年拨剩之银若干以上年所剩之银暂抵本年春夏之饷俟秋成催解以补库额上无损于国赋而民力以纾富豪之家不得乘机盘剥逃亡可复敲扑可省一转移之间而其利无穷先试之畿辅次推之天下兴唐虞三代之治此其首务也伏候宪裁

一垦荒之宜劝也畿辅各州县荒田累千百顷　朝廷屡下劝垦之令而报垦者寥寥非民之不愿垦也北方地土瘠薄又荒熟不常近山之地砂土参半遇雨方可耕种稍旱即成赤土近水之区水去则有田形水至则一片汪洋一报垦荒转盼六年起科所垦之地已枯为石田荡为波涛而所报之粮一定而不可动始而包赔继而逃亡累有司之参罚责里长之摊赔所以小民视开垦为畏途听其荒芜而莫之顾也且报垦之时册籍有费驳查有费牛种工本之外复拮据以应诛求非中等以上之家不得开垦何怪报垦之寥寥哉职窃谓此等荒地原与额内地土不同与其稽查太严使民畏而不敢耕何若稍假有司以便宜使得以熟补荒如有额外新垦之地复荒者听有司查他处新垦地以补之其荒粮即与除免不必如额内地土必达部奉　　旨始准豁除无赔累之苦无驳查之烦民不畏垦之累自无不踊跃于垦矣其已垦成熟者或更请宽至十年起科使得偿其牛种工本之费然后责其上供亦所以劝垦也伏候宪裁

一水利之宜兴也欲民之富在于垦田在兴水利北方土性燥烈灌溉易涸虽与南方不同然使川泽流通随便灌溉犹愈于听其焦枯而莫之救也但古人沟洫之制随时修理故不觉其烦费今以久湮久塞之河道一旦欲疏其壅而防其溃工费浩繁势难猝办又当公私交困之时州县钱粮一丝一忽皆有项不敢擅动民间十室九空正供尚难完办安有余力成此艰巨之时若不量时势不计赢绌骤然兴举其为扰害必甚水旱职窃思屡年以来　朝廷悯恤荒灾州县议蠲议赈所费钱粮不可胜数与其蠲赈于既荒之后何如讲求水利于未荒之前蠲赈之惠在一时水利之泽在万世今宪台抚临畿辅欲成久远之业无有大于斯者矣宜通查所属州县水道何处宜疏通何处宜堤防约长若干工费若干汇成畿辅水利一书进呈　　御览请司农度钱粮之赢拙以次分年举行而不扰于民以一时言之虽若不免于费以久远言之比之蠲赈所省必百倍或鼓舞官吏绅衿能开河道若干者作何优作何奖励此亦一策也伏候宪裁

一积谷之宜广也今功令最重积谷定有议之例所以为穷民计至深远矣然欲谷之多当广开谷之源今止有捐输一途故积者寥寥在富庶之邑犹可鼓舞劝捐若穷僻疲瘠如灵寿者虽悬奖励之典以劝之其谁能应耶职窃谓此等穷县当稍为之通融使得广积以备赈如县内有荒地可开垦者许有司设法募人开垦收其所入贮仓备赈勿责其科其一切河淤地亩虽已入粮原非额内者许其量留积谷吏员应纳银者许其入谷县仓即准报充不必起解牙帖杂税原额外新增者编审人丁溢额者悉许留本地方积谷诸如此类推广行之庶几疲僻之邑皆可有谷以救灾荒若止藉捐输一途其能有济者鲜矣即就捐输言之徒令二三有司哓哓劝谕所得有几巧者阴派之里下名为捐输与加派无异又非　朝廷爱民之意是宜请　　旨酌定旌奖之例使绅衿富民皆乐于捐输将不待劝而粟自多至于在仓之谷宜听有司之酌量支放如遇凶荒则先发后报平时出陈易新听从其便勿因不肖之侵欺而尽掣贤者之肘则鸠鹄之民庶有赖矣伏候宪裁

一存留之宜酌复也查赋役全书旧额有一项人役则有一项工食有一项公务则有一项钱粮盖未有用其人而可不予之以食办其事而可不费一钱者也用人而不予以食则必至于卖法办事而求不费钱则必至于派民自兵兴之际司农告匮将存留项尽行裁减由是州县掣肘贪墨无忌私派公行不可禁止百弊之源皆起于此自康熙二十年以后再颁　恩诏渐次奉复海内始有起色然尚有应复而未复者敢为宪台陈之如衙役犯赃之律甚严而书办之工食独不复不知此辈能枵腹而奉公乎不给以食不得已而犯法加之以刑其肯心服乎此其当复者一也心红纸张修宅器具此州县所必不能免者也既奉裁革不知天下有司皆能捐俸而自备乎抑或有责之铺户派之里下者乎有正项开销虽贪吏无由借端苛派无正项可动将借口以责之于民　朝廷之所省有限而小民之受累无穷此其当复者二也上司过往下程馈送杂支供应此州县所必不能无者也既奉裁革不知上官之临州县皆能自备供应自发价值乎抑或不能不资藉于地方乎有司之懦者恐触上官之怒百计逢迎贤者亦恐失事上之体多方补苴无米之炊不知其安从出也此其当复者三也存留尽复则私派可禁私派尽禁则百姓可足在主持国计者惟知复一项则费一项之金钱不知裁一项则多一项之掣肘掣肘之害层累而总皆小民受之小民疲罢逃亡其害仍自国家受之比留心民瘼之大臣所当急请酌复者矣伏候宪裁

一审丁之不宜求溢额也直隶旧例人丁五年一审分为九则上上则征银九钱递减至下下则征银一钱每遇编审有司惟恐部驳必求溢额非尽庶富加于其旧亦强以茕独无告充数而已王成伪增户口处处皆然且编审既定五年之内即有逃亡死绝不得开除夫茕独无告之民而责其每年出银一钱已不堪矣已逃已绝而犹不得除乎职窃观直隶各州县现在之丁已不为不庶但求无缺额足矣不必更求溢额也一审一溢日积月累不知何所底止或果有丁盛而额溢者宜命有司留为积谷之用不必入额如五年之内遇有逃亡绝户即以此之溢补彼之缺其荒残州县无溢而有缺者得随时报上于奏销时量准蠲免倘或虑不肖有司将溢额之银侵入己橐无缺而作有缺则自有纠劾之典在总之宽一分在州县即宽一分在穷民州县之不肖者固有贤者实多上之搜求于州县者无余地则州县之搜求于穷民者亦无余地不肖者固乐于搜求贤者亦不能不搜求而民之涂炭日增日益矣伏候宪裁

右所陈无非书生之论然欲为　国家固根本培元气必先从此数端下手孟子所谓王道之始也伏惟宪台不以其迂腐而忽之则生民幸甚至于一切刑名钱谷务持大纲而止无益烦文俱宜省去如钱粮册籍厘毫丝忽之差即以即行改正者无庸驳诘刑名案件明白显易之事可以即行完结者无庸提解多一番驳诘则多一番需索多一番提解则多一番拖累吏胥所深喜而小民所深苦也汉盖公有言治道贵清静而民自定此虽非中正之论然事之烦简当随乎其时时病在太简者宜济之以烦时病在太烦者宜济之以简今之功令稍烦苛矣去烦就简此正所谓时中夫乡约保若甲之当重也士豪衙蠹之当除也陋规杂派之当禁也俱地方利弊之所在以虚文视之则皆故套也以实心为之则皆仁政也今之论治者类能言之无待职之赘陈

　　巡历乡村兴除事宜檄
陕省地方辽村堡零星州县虽曰亲民究不能常见士民士民亦难常见官长以致有关生养之大端无人为之振兴有干伦纪之大法无知易于违犯愚民浅识止顾目前不计久远或染于习俗惑于谬见日复一日生计渐难犯法渐众究竟小民非尽无良不可化诲也兹者钦奉　谕旨令地方官遍历乡村广为化导力行教养无懈兴除本都院恐各属漫无头绪匆匆巡历徒滋官民纷扰谨就陕西一省土俗民情所有应兴之利应除之弊逐一列出使州县道府以时巡历有所遵行士民有所法守本都院亦有所稽考应兴应革事宜开列于后凡二十条今节录六条

一广行蚕桑　陕省为自古蚕桑之地今日久废弛绸帛资于江浙花布来自楚豫小民食本不足而更卖粮食以制衣具宜其家鲜藏也现在城固洋县蚕利甚广华阴华州织卖缣子宁羌则采取槲叶喂养山蚕织成茧绸因系前州刘名棨者教成遂名刘公茧凤翔通判张文禾告所种桑树最多兴平监生杨岫种桑养蚕远近效法亦众足知陕省未尝不可养蚕现今各地方可以种桑者甚多并有大株野桑之处其非不宜蚕桑甚明正宜加意兴起今各处地方官多有能种觅桑秧兼于城内买桑养蚕者凡小民摘取桑叶或卖于官或卖给就近养蚕之家均可得钱士民虽一时不谙养蚕之法凡有旧桑正宜保护培植其屋旁隙地更可赴官领取桑秧种植一二年后自己便可养蚕即不能养蚕亦可摘卖桑叶若养蚕之家不能自织亦可卖丝向后日久其利愈广比之别项营生甚有便益切不可惑于地土不宜种桑之说坐失美利其放养山茧之法荷蒙　上谕令山东将饲养成法分送各省陕省已经照刊分发藉山木以成功有槲叶橡叶椿叶之处俱可行之再木棉一项其利甚广陕省宜种木棉之地更多亦须分别种植或初种未能即为长茂渐次熟习必有成效既成之后士民衣食永有赖矣如有倡种桑棉者地方官量予奖励但不可差查滋扰

一兴修田功　陕省农作所种豆麦粟谷惟知翻犁布种前少锄耨之功后少锄耨之力所种稻田惟在旧有渠泉之处其近河傍溪堤岸稍高者遂不知引水种稻未免地多遗利民有遗力我　　皇上首重农事屡颁　　上谕以兴修水利经理田功谆谆训勉安可不详加讲究实力董率向后所种旱地先期加工肥壅既种之后勤加锄耨近河之处有可以开渠筑坝引水灌田而苦于心力不齐者报官查勘设法兴修或用车斛水车有龙首车有磨盘车或用人足或藉水溜均可将河水吸取而上陕民未识用车之法如有工匠能造此等水车者地方官捐造一二辆试行水岸令民学习仿造以广其利至于凿井灌地初凿虽费物力成则久享其利除山高土厚不能及泉者不必勉强外如有平地可以凿井者勉力开凿或通力合作或渐次成功凿成一井其水可灌田数十亩现在凿成之井旱年获利甚多是其明验有能开渠造车凿井者地方官分别奖励但不可加以督责反滋纷扰有渠之田各按成规分灌不得违例强夺

一广植材木　种树地土各有所宜其广地利以资民用则一也我　　皇上于劝农教稼之外更　　敕令地方有司时劝树植广收地利以益民生陕省山木丛杂之地砍伐出卖每难远运似属无用第此崇山峻岭树木繁茂其中如药竹木耳蘑菇香蕈核桃栗子棕树构瀼桐漆葛根之类亦自不少但可食用即可卖钱小民生长山中田地窄狭衣食艰难即此便是恒产其无木之地全在转相学习以广生计延榆一带木植艰贵民居土现在山麓水涯可以种树之地最多正可种植树木十年之后即可造屋亦可卖钱岂不善欤

一分积社粮　陕省社谷乃动耗羡买贮　　世宗宪皇帝恐民间以为官物不轻借领曾颁　　上谕为陕民分贮社谷永远接济现今分贮各乡附近村民年年借还不须远涉不须守候加一之息甚轻息又生息仍为附近村民之公物积渐加多可以听民多借丰歉皆获接济不必远赴城中求官赈借最为便益但须有借有还不可负欠方能经久如有离社仓甚远之村庄许为酌分社本就近分贮如社谷原少不敷分贮者若能量力捐添积少成多亦许各自立社若一时无力建仓将附近空闲寺庙收拾一二间亦可贮放有能捐社本者官仍分别给匾奖励多至三四百石详请题咨给以顶带各乡士民每年常有无益之费如赛会迎神唱戏之事所费不少若将多费节省买粮化无用为有用岂非美举但捐输听从民便不可少有强派促也社正副公平出入实心经理者地方官加意奖励年久者照例请给顶带

一劝种甘薯　陕省高地多而水田少民食多资杂粮每虞岁歉惟甘薯一种易种易生水旱雹均不能伤以充民食与米麦同功非寻常果品可比陕西高地沙土最属相宜而向来未见此种本都院敬采　钦定授时通考所载并访种薯诸法刊刻分布广行布种夫事每难于图始易于观成苟能觅得此种如法栽植一经发生转相传习到处延蔓人人争种以佐民食讵不美欤特用刷印二千张饬发该司可酌量分发通省府厅州县并佐杂等官及士民人等其中必有留心利济觅种试栽以为民倡者是亦尽地利以广资生之端也

一禁止丧戏　丧中宴饮已属非礼而陕省丧葬奢侈更有丧中演戏之事或亲友送戏或本家自演名为敬死其实忘亲哀戚之时恒舞酣歌男女聚观悖理伤化莫此为甚从前屡经禁止至今恶习未除风化攸系未便因循嗣后应先从绅士为始遇有丧事禁止演戏违者无论乡保地邻许其首告并令教官严切训诫不时稽查倘有违犯即为详究然后及于齐民一体禁止

　　养民四政
一曰兴水利南北地势有高卑之不同故水旱有蓄泄之或异南方地低洼多湖荡陂池北方地仰亢多平原旷野卑洼者利于疏泄仰亢者利于蓄此其大较也然而南方亦有山田陇地未尝不畏旱北方亦有滨河近淀未尝不畏水夫农民坐视其为旱为水而不知救何哉贫富之力有不齐愚庸之智有不逮而遂因循苟且付之无可如何也有司诚能爱民视四境之土田如己之庄产四境之农夫如己之佣田于农功既毕之后单骑裹粮亲为相其地势谕以虽勉一时之劳终享百世之利其卑洼者为之筑堤堰建斗门旱则闭而蓄之涝则启而泄之其仰亢者为之引河渠通沟洫旱则灌溉有资涝则流行无碍则南北之地势均可无虞矣若夫山垄之田于下流筑大坝寸寸而壅之引以牵车使不伤于大旱河淀之田于四隅长圩层层而遏之疏以涵洞使不伤于大水是依山傍水之地又可无忧矣夫如是宁有地力之弗尽而天时之足患哉迩来牧宰处冲衢指为应接无时值凋疲又云催科孔独不思与朋奕棋饮酒呼鹰犬纵猎从禽非公余之暇日乎倘舍此自适之娱转而念民事之急则农功有赖岂不为贤父母哉

二曰垦荒田荒田有老荒又有新荒老荒乃兵燹之后人亡地弃久成榛莽新荒乃遇值岁凶人民流散渐致抛废有司宜亲为相度老荒之内尚有可耕者其原主若有子孙亲友情愿领种者准其开垦照五年之例承粮若无子孙听人具呈领种批准给票令垦其新荒或原主流寓他处安土重迁宜出示晓谕招徕复业如示后一年不归即为无主听人具呈领种亦照三年之例起科成熟之后原主不得争竞乡农之家每虑耕种无人未遑多及更宜戒游手而饬惰农凡子弟年十六以上即属成丁不能读书即当力穑岂可任其优游以自佚乎农之务耕如士之务学士惜寸阴则业必加进农惜寸阴则地必加所以古之妇工月三十日而当四十五日以夜作之居其半也岂非其勤之效乎小民愚而多自画惟赖司牧者鼓舞而劝导之则未有不勉于力作者矣

三曰植果木夫民之当种者岂独五谷哉即果木之树亦宜广为裁蓄也昔李衡为丹阳守敕儿曰龙阳洲上千头木奴岁上千匹绢亦可足用木奴橘也董奉治病不取钱但令种杏数年十数万株郁然成林杏熟时买者以谷易杏悉以所得谷赈救贫穷秦东陵侯邵平秦破为布衣种瓜长安城东瓜五色甚美世谓之东陵瓜宋处士林逋甚贫结庐孤山种梅三百六十株梅子熟卖之日取一株所植为用凡此者是专资果木之利即可赡子孙拯贫乏以自供其高洁乎躬耕南亩兼稼穑之饶乎然而财不患多以有余而后丰土不患生以植而愈足为民司牧者于方春之时宜晓谕四方居民择其土地所宜果木及实繁而易成者无论池傍隰畔悉行栽植不使地有空闲寸土较之田亩所种不纳税粮不烦耕耨不忧水旱因其地力而坐收厚利者也如此而蚩蚩愚民又何惮而不广栽植乎须令村长庄头等严饬所在居民及时栽种如官长单骑亲勘仍有寸土荒间者本主重惩村长庄头并责庶有所责成而懒民不致自失其资矣

四曰种桑榆夫果木所以佐正谷之不足兼之资五谷之有余而桑榆则以供饲蚕之用且以给炊爨之需乎制器用荫行路皆吾民之取益乎昔诸葛武侯遗表有云成都有桑八百株薄田十五顷子弟衣食自有余饶是又以桑为子孙衣食之利者也古者五亩之宅树墙下以桑通衢之傍植榆柳以表道其所由来久矣为司牧者宜出示晓谕墙间隙壤广种柔桑以供蚕事于女红衣服不为无助其郭外以及庄村由川涂以及孔道约通车马者中留二丈许通负贩者中留丈许左右两畔悉栽榆柳槐松之属每树相间五尺不成者去之其茂盛者枝干挺舒阴繁而荫远时当炎暑无风自凉行者坐憩其下不忍遽去其益多矣周单襄公过陈见其田芜秽不治道茀不可行树不表道而知陈必亡然则种植修饬有关于治道也顾不重欤然须立一赏罚凡所植之树令本主勤加灌溉防护毋为牲畜损践茂盛者量加奖赏懒不成林者量责仍令补栽庶几有所儆劝

　　论滇省利弊　　　　　　
师范

滇之累盐为重徭次之盐之害始于省城设立总商之举而甚于加煎余盐以补亏空之议夫井之出卤有盈缩欲求多盐不得不插和泥土以敷加煎之额盐既加煎则营销必致壅滞不得不压散烟户罔顾民困加以商役大戥小秤土贩高市价而民困不可苏矣徭之设原有堡夫民夫牌开名数乃违例应付动至数百因而索折夫价勒取供应铺司本递公文而令负行李哨兵久已裁革而仍派押护甚至男夫用尽派及妇女土棍承揽复立包当兼之宪役过泛兵调换亦索路夫需供酒食而民苦无从诉矣杨文定公滇之初即严行禁革一扫积弊民如出汤火登席帖然者四十余年乙酉军兴山僻愚氓皆踊跃趋赴其状若可悯而其心则甚安盖休养既裕亦无不知奉　　上之道宜尔也缅已请抚犹谓驻防未撤例无所减民稍稍不支而无良之徒复进以加煎压消之说诛求搜剔盐之患遂甚于寇丁巳春酿成大变于是官民交困矣己未十月初颐园抚军至始定民运民消之局而于一切夫马亦以职之崇卑事之缓急勒有定额盖杨公则缨冠止变在将发之时而初公则拔釜抽薪变当已发之后呜呼滇之人亦　王人耳土地瘠薄输转艰难而征税之纷繁供应之冗杂胥役之苛扰将弁之搀越有求如他省之十一而不可得者夫饮茹固难遍责之当道然于水深火烈之中略寓恻怛慈祥之意吾不能不于后之君子有深望焉

仓储之设为救荒计者十五以备非常之用者亦十五滇处西南陬壤块瘠薄岁出仅支口食而山僻小民尤多餐荞粺杂粮者鄂西林尹望山两总制陈临桂藩使经营筹划所贮至五十余万石未及四十年尽化乌有间存者徒为猾胥之垄断兼充市狯之侵渔筹采买而富民独受其殃议平粜而贫民不受其惠夫滇之地素饶水泉滇之俗颇急周虽凶年饥岁道殣无闻惟烂于盐疲于役乃又陷于仓一社长之累必至数百金而其所储终鲜实际倘有不虞未审当事者复创何策也前之人以之便民今之人即以之厉民常平义仓无论矣吾辈之有心世道者尚仿其意以行之乡先积谷二百石谷贵照市价卖出谷贱照市价买入不须博贵入贱出之名而其泽自溥每遇岁除确查农民之无依者大口五斗小口三斗秋成时收本去利上广　朝廷子惠之恩下以助桑梓温饱之计切无谓迂之谈不关痛痒予其拭目俟之矣

　　赋差关税四弊疏康熙十九年　　　　　
给事中许承宣

奏为请禁赋外之赋差外之差关外之关税外之税以苏农困以拯商病事窃惟天下之人无踰四民民之俊秀者为士士仅处十之一耳而农与商贾则大半天下农有田则有赋有赋则有差商贾有货则设关以稽之立税以敛之此自古以来之常法圣主所不废也而今日之农不苦于赋而苦于赋外之赋不苦于差而苦于差外之差何谓赋外之赋即如江南扬州府属　国家正赋每亩二钱四分五厘零田有高下约数亩拆一亩每亩纳银不过四五分其取之于民者固有定则矣今也不然船厂厂须用铁则赋筑河堤须用夯木则赋决口卷扫须用稻草则赋下桩须用柳则赋扎扫须用白则赋夫民以其土之所有为上用犹易办耳若采铁于不出铁之乡责于不产之地旱暵草枯水涝木坏徒肆苛索祇费缗钱或倍价以相鬻或干折以幸免岁凡数供追呼不息此苦于赋外之赋也何谓差外之差　国家赋役全书定为经制是赋之中已兼有役今臣见扬州府江都县每岁一里贴浅夫工食银二十四两则田已役其二矣顷河流溃决复按亩起夫则田已役其三矣挑河夫之外又有帮工夫则田已役其四矣四役之不已而又有所谓庄差庄差者取之耕田之穷农也农人代人出力以耕田其所耕之田即里地已起差之田也在里地起差者此田今起庄差者亦此田即令田系农夫所自有而田已在里地起差之内若更加以庄差不一田而二差也哉自庄差之名一设则有供土船之害有供土箩土基之害有供车辆之害卖妻鬻女尚不足以应其求敲骨擢筋惟恐不获终其役嗟此疲劳告瘁之民即我　　皇上捐赈啜哺之民也差一及身进无以邀廪饩退不能就粥糜有转死沟壑已耳此苦于差外之差也

今日之商贾不苦于关而苦于关外之关不苦于税而苦于税外之税何谓关外之关　国家设关通天下凡十三处皆相隔三四百里然后有一关所以明禁纲疏不欲多为之制以妨商旅也又定例船不抵关货不抽税料亦如之自有攒典之设而各踞口隘横行村落处处皆关则处处有税与料矣顺治十八年台臣郑为先具疏极陈典之害奉　　旨裁革然典之名去而典之实犹存监督诸臣借查税名色私用家人及书役散布各方重抽税料夫果在通江滨海之处扼守隘口犹可也已非　朝廷务存宽大不尚烦苛之意近在数十里间又无旁港支河而可多设私人以滋扰害乎即如扬有扬关淮有淮关其中一漕堤有何渗漏而于邵伯一镇必又加拦阻夫邵伯乃商贾卸载之地自南而北者扬关税之自北而南者淮关税之已税之货已税之船则可听其所之矣而所以拦阻者将禁其不及内地乎将今其屯聚一处而不散而之州县乎无非留难掯索重重剥征是咫尺不百里之间而再税也近闻浒墅关于无锡地方亦私立老人关置设水栅拦截河干又用两橹快船遍历乡村昼夜逻遇物索诈稍不遂意指漏税报官其它睹闻所不及者何可殚述商贾举足罹网移步触禁莫施其征贱征贵之智徒乎顾左顾右之忧风雨停而伤心衣囊质钱以输税此苦于关外之关也何谓税外之税　国家立关有税货之关有抽料之关大小各有定制轻重悉载成书顺治二年奉　　旨凡民间米麦税课概行禁革今则农船小艇一米一豆莫不征税甚至乡民驴背肩挑不免悉索又有货本无多而所税之数反过其本数倍至愿弃其货以逃而不可得此甚可悯也若船料各关不同如扬州钞关满料不过二两六钱七分浒墅关满料不过十两五钱今正数一倍纳至四五倍而于正数之外又名曰加仓一仓至十仓听其增益莫敢谁何夫船料则固有经制矣加仓之说何自来也且既税船则不税货而又有落地之税有寄钞之税是兼船与货而两税之矣商贾之力几何而堪此朘削耶此苦于税外之税也伏读康熙十八年　　恩诏一各处关差将不应纳税之物额外横征差役四出把守关隘扰害商民者该部严行察禁一有觉发从重治罪仰见　　圣虑渊微无遐不瞩又屡经部议凡滥派小民钱粮差徭俱有处分即督抚亦曾行文申饬不啻再三而积习难破病窦日深不得　　天语重申何以令诸弊悉革伏乞　　敕下督抚严饬各府州县及各关监督务使将赋外之赋差外之差关外之关税外之税概行禁止勒石立碑于通衢处所纵不能尽绳已犹可永戒将来庶农民无困敝之忧商旅有贸易之便矣

　　收贫民议　　　　　
冯桂芬

法苟不善虽古先吾斥之法苟善虽蛮貊吾师之尝博览夷书而得二事焉不可以夷故而弃之也一荷兰国有养贫教贫二局途有乞人官若绅辄收之老幼残病入养局廪之而已少壮入教局有严师又绝有力量其所能为而日与之程不中程者痛责之中程而后已国人子弟有不率者辄曰逐汝汝且入教贫局子弟辄詟为之改行以是国无游民无饥民一瑞颠国设小书院无数不入院者官必强之有不入书院之刑有父兄纵子弟不入书院之刑以是国无不识字之民二事皆见米人袆理哲所著地球说略中余又属及门管生嗣复询之夷士益得其详于乎善哉所谓礼失而求诸野者其是之谓乎以三代圣人之法言之宗族有不足资之之法州党有相赒相救之谊国家有振穷恤贫之令乞人之名见于春秋以后文武成康之世安所得乞人而收之又党庠术序于郊陬野人士女咸知学问安所得不学之人而刑之二国之事犹操其末而未探其本也然就后世而言则可谓知本也已今浙江等省颇有善堂义学义庄之设而未制亦未尽善他省或并无之另议推广义庄更宜饬郡县普建善堂与义庄相辅而行官为定制择绅领其事立养老室恤嫠室育婴室读书室严教室一如义庄法以补无力义庄之不逮严教室教之耕田治圃及凡技艺严朴作教刑之法以制其顽梗凡民间子弟不率教族正不能制者赌博殴窃贼初犯未入罪者入罪而遇赦若期满回籍者皆入焉三年改行族正愿保领者释之别设化良局专收妓女择老妇诚朴者教之纺织三年保释亦如之期于境无游民无饥民无妓女乃已夫民穷为匪亦不教不养使然耳及陷于刑辟治之者尽法而止不复过问而为匪者如故也坐窃贼以流徙即为远地之窃贼逐娼妓使出境即为邻县之娼妓何如养之教之使不窃不妓之为尽善也堂堂礼义文物之邦曾夷法之不若可慨也已至官强民入垫中国所难行惟责成族正稽察族人有十五以下不读书十五以上不习业者称其有无而罚之仍令入善堂读书习业亦善法也或曰贫民且麋至何以给之是不然此举实禁锢耳衣食之瑟缩使令之苛暴所不待言其人至瑟缩苛暴之不畏可怜悯孰甚正仁人君子所不忍弃也且吾知其为数之必不甚多矣

　　咨行沿海各省招工章程　　　　　
总署王大臣

南洋大臣咨准总理衙门咨查英法两国续增条约内均载有招工出洋一本衙门现与英法两国驻京公使公同酌定章程二十二均各画押盖印于同治五年正月二十六日具奏恭录　谕旨抄录原奏并附录章程二十二咨行查照希即转行各省督抚大吏并饬各口该管各员遵照严密稽查如非通商口岸一体不准受雇出洋如有华民私诱民人逼胁承工一经查出立即正法等因查招工出洋一事现在既经续定章程应先抄录转饬南洋长江各关照办仍由江南海关将此项续定约章照会刊刻成本呈送本大臣盖印以便通行各省及分送各国领事一体遵守同治五年四月十一日咨沿海各省

　　第一

一中国通商口岸凡有商民欲请准设公所开办招工既拟与该工人何以立约所内华工何以治理各等节应将合同底稿并在公所治理工人章程各纸禀请领事官查阅又因各国搭船之例不同必有该商已经按例遵办实据领事官始能查明

　　第二

一该商禀请前来领事官查其实属殷实妥当之人即将所呈合同章程各纸查该酌情删改方可转移该管地方官查阅俱属妥协立给印牒准设招工公所领事官即将印牒及合同等件一并在本所抄录存案

　　第三

一印牒既出不能无故注销其有故者必须地方官与领事官会议如果意见相同该所方可关闭罢招该商自不准追请赔偿

</div>
    <div class="pagination">
<a href="皇朝经世文统编_page109.html">上一页</a><span>...</span><a href="皇朝经世文统编_page105.html">105</a><a href="皇朝经世文统编_page106.html">106</a><a href="皇朝经世文统编_page107.html">107</a><a href="皇朝经世文统编_page108.html">108</a><a href="皇朝经世文统编_page109.html">109</a><span class="current-page">110</span><a href="皇朝经世文统编_page111.html">111</a><a href="皇朝经世文统编_page112.html">112</a><a href="皇朝经世文统编_page113.html">113</a><a href="皇朝经世文统编_page114.html">114</a><a href="皇朝经世文统编_page115.html">115</a><span>...</span><a href="皇朝经世文统编_page111.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
