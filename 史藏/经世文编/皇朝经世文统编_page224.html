<!DOCTYPE html>
<html>
<head>
    <meta charset="UTF-8">
    <title>皇朝经世文统编 - 第 224 页/共 287 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇朝经世文统编 - 第 224 页/共 287 页</h1>
    <div class="content">
上又以大理寺卿曾望颜之奏欲封关禁海尽停各国贸易交两广大吏议奏林则徐力陈不可且言各国不犯禁之人无故被禁必且协力谋我始寝前议自封港以后英商货船先后至者二三十艘皆不得入口人人怼怨于是义律于十一月复遣人禀言在粤办事多年实欲承平今诸事扰乱心多忧虑自后请遵照　大清律办理而无违国王之法乞仍许英人回居澳门俟国王谕至即开贸易此粤事第四转机而林则徐以新奉　谕旨不便骤更复严斥坚绝其国货船先后起椗扬帆驶出老万山者十余艘并续至之艘多观望流连寄泊外洋不肯去而粤洋渔船蛋艇亡命之徒贪薪蔬之厚值并以鸦片与之交易趋者如骛时林则徐已奉　命总督两广与水师提督关天培密筹师船未可遽出大洋不如以毒攻毒遂招募渔艇蛋户授以火船领以弁兵于二十年正月先赴各岛奥潜伏约俟月晦夜乘退潮往乘长潮还游击马辰等四路分进出其不意突攻之于长沙湾烧毁运济夷匪船共二十三岸上篷寮六生擒奸民十余焚溺死者无数洋船带火仓皇开避我兵勇乘潮急还无一伤者是时吸罪绞贩罪斩之律已颁一年有六月之限期已半各省查办日严纷纷戒食者已十之五六而英吉利国中闻广东罢市之信各埠茶叶皆囤积不肯出售市价踊贵我闽粤贩茶之商船南赴洋者皆倍利而返其伦敦国都银肆无银转输至借邻埠之银巨万以供支发义律已回国请兵时女王令国人会议其文武官皆主战其贸易商民皆不欲战连日议不决最后拈阄于罗占士神庙三得战阄始决计国王命其外戚伯麦为统帅率兵船十余加以印度驻防兵舰二三十艘二十年四月林则徐奏闻尚有以逸待劳以主待客彼何能为之　谕五月初九夜林则徐又遣兵船于磨刀外洋以火船烧毁杉板洋船二毙白洋人四又有大洋船桅帆着火弃椗驾逃先后延烧大小匪艇十有一禽获汉奸十有三五月英国大小兵船十二并车轮火船三先后至粤泊金星门其余尽泊老万山外林则徐又以火船十艘每二艘互以铁索乘风潮攻之洋船皆急驶避仅焚其杉板小船二而英人自是不敢驶近海口林则徐自去岁至粤日日使人刺探西事翻译西书又购其新闻纸具知西人极藐水师而畏沿海枭徒及渔船蛋户于是招募丁壮五千每人给月费银六元赡家银六元其费洋商盐商及潮州客商分捐又于虎门之横档屿设铁练木筏横中流购西洋各国洋炮二百余位增排两岸又雇西安米艇红单船拖风船共备战船六十又备火舟二十小舟百余以备攻剿并购旧洋船为式使兵士演习攻首尾跃中舱之法使务乘晦潮据上风为万全必胜计林则徐亲赴师子洋校阅水师号令严明声势壮甚至是又下令每杀白洋人者赏银二百元黑洋人半之斩首逆义律者银二万元其下领兵头目以次递降获兵艘者除火药炮械缴官外余尽充赏于是洋船之汉奸皆为英人所疑忌不敢留尽遣去其近珠江之内河在澳门西虎门东者尽以重兵严守其余海口多礁浅非洋船所能入洋船至粤旬月无隙可乘遂乘风窜赴各省是月洋船三十一艘赴浙江先以五艘攻福建厦门时水师提督陈阶平先期告病总督邓廷桢督金厦兵备道刘耀春炮中其大兵船火药舱沈之又募水勇数百伪装商舟出洋攻之于南澳港是夜无风洋艘不便驶避且柁尾无炮我舟低又外蔽皮幕铳弹不能中遂坏其柁尾掷火罐喷筒歼其夷兵数十会风起夷艇始窜遁六月全艘赴浙江攻定海陷之总兵张朝发中炮折股旋死其分出之船游奕闽粤时时窥伺七月洋船突攻澳门后之关闸我守兵炮沈其数小舟伤其洋目洋兵数十八月林则徐侦洋师士密之兵船五艘在磨刀洋遂遣副将陈连升游击马辰等率五兵艘出洋剿之每艘兵六百马辰先遇洋师之船即乘上风攻之炮破其头鼻船欹兵溺围攻良久洋船弹已尽仅放空炮于是他船以小舟十余来围马辰之船而洋师之船乘我兵与他舟相持即乘间窜遁捞获死尸十余及军器帅旗

入奏遂奉贪功启衅杀人灭口之　严旨自定海失守后浙江巡抚乌尔恭阿提督祝廷彪束手无策　朝廷以定海孤悬海中非海道舟师不能恢复而水战又洋艘所长且承平日久沿海恐其冲突已有蜚语上闻言上年广东缴先许价买而后负约以致激变者又有言邓廷桢厦门军报不实者七月　命两江总督伊里布为钦差大臣赴浙江宁波视师且　沿海督抚遇洋船投书即收受驰奏又命侍郎黄爵滋祁寯藻赴福建查勘适七月洋酋伯麦及义律以五艘驶赴天津投书书乃其国巴厘满衙门寄　大清国宰相其词多所要索一索货价其初次来书尚不敢显言价但以货价为名及见内地复书不及禁之事后遂显索价矣二索广州厦门福州定海上海为市埠三欲共敌体平行四索犒军费五不得以外洋贩之船贻累岸商六欲尽裁洋商浮费直隶总督琦善收书奏闻是时洋兵艘并未北上志在求款通商尚未决裂使控驭得宜盟约立就天津巡道陆建瀛言洋人所求前三事大后三事小请以免税代价以澳门为市埠以海关监督与之平行但必严持禁为名以鸦片之至不至决数事之许不许其通商裁费事宜则令仍回广东与林则徐定议既可服外人之心亦不失中国之体此西事第五转机而任事者以为在津速结则功小不如张之使大遂一切不决许且于复书中即言上年广东缴其中必有多少曲折将来钦派大臣前往查实不难重治林则徐之罪　诏以琦善为钦差大臣赴粤查办革林则徐邓廷桢之职留粤听勘并沿海各省不得开炮八月洋船自天津起椗以中国无决允之语不肯归我定海惟撤兵船之半赴广东先是林则徐奏言自六月以来各国洋船愤贸易为英人所阻咸言英人若久不归亦必回国各调兵船来与讲理正可以敌攻敌中国造船铸炮至多不过三百万即可师敌之长技以制敌此时但固守藩篱即足使之自困若许臣戴罪赴浙力必能弹竭血诚克复定海以慰　圣不报九月义律回浙入见伊里布于镇海城索俘酋安突德及七月间余姚知县汪仲洋陷软沙之洋舟及黑白夷数十人至是索之不果而去伊里布遣其奴张喜赴洋船馈牛酒首贺以林邓革职之事洋酋伯麦摇首曰林公是中国好总督有血性有才气但不悉外国情形耳断鸦片可断一切贸易不可贸易断则我国无以为生不得不全力以争通商岂仇林总督而来耶是时直隶山东争以敌情恭顺入告山东巡抚托浑布遣人馈洋船归至有各人向岸罗拜之奏而广东裁撤水师之船已半途被掳矣署总督怡良奏闻而十月琦善至广东查上年义律先后缴印文欲吹求林则徐罪不可得则首诘劫船之役何人先开炮欲斩副将以谢之而兵心解体矣撤散壮丁数千于是水勇失业变为汉奸英人抚而用之翻为戎首矣撤横档水中暗桩屡会义律于虎门左右洋船得以探水志察径路而情形虚实尽泄矣听盐运使王笃之言尽屏广东文武专用汉奸鲍鹏往来传言其人故奸人颠地之嬖僮义律所奴视益轻中国无人矣

义律与琦善信云若多增兵勇来敌即不准和于是已撤之兵不敢再调凡有报缉汉奸者则诃曰汝即汉奸有探报洋情者则拒曰我不似林总督以天朝大吏终日刺探外洋情事一切力反前任所为谓可得外洋欢心而敌人则日夜增造三板小船招集贩之蜈蚣艇艇数百此外火箭喷筒竹梯攻具增造不可数计水师提督关天培密请增兵琦善惟恐其妨和议固拒不许偿洋商价银七百万元而其心必欲索埠地琦善前以厦门及香港二地商之邓廷桢廷桢言厦门全闽门户不可许香港鼎峙为粤海适中之地环以尖沙嘴裾带路二屿藏风少浪若令英人筑台设炮久必窥伺广东琦善既据以奏闻至是不能自背前奏又无以拒义律之求笔舌往反终无成议义律遂乘其无备于十二月五日突攻沙角大角炮台乃虎门外之第一重门户也副将陈连升守之连升久历川楚戎行之老将兵止六百洋船炮攻其前而汉奸二千余梯山后攻其背陈连升于后山埋地雷机发轰死百余贼而不能再发贼后队复拥上众五倍于我我兵以扛炮前后歼二三百而火药已竭贼火轮三板船又绕赴三门口焚我战艘水师兵或溃或死其横挡靖远威远各炮台仅能自保且俱隔于洋船不能相救陈连升父子战死贼遂据沙角大角两炮台时提督关天培总兵李廷钰游击马辰等尚分守镇远威远靖远各炮台各兵仅数百相向而泣天培遣廷钰回至省城哭求增兵阖省文武亦皆力求琦善置不问惟连夜作书令鲍鹏持送义律再申和议于价外复以香港许之并归浙江俘人以易定海城琦善与立契约遂于正月赴虎门宴义律于师子洋既而正月杪　批折回不允于是事复中变初琦善之陛辞也奉　面谕以英人但求通商则已如要挟无厌可一面羁縻一面防守一面奏请调兵原未令其撤防专款也及逆党攻陷炮台大肆猖獗　上震怒于是有价一毫不许土地一寸不给之　旨并调四川贵州湖南江西兵赴剿　命林则徐邓廷桢随同办理洋务然琦善不与林则徐商议一事且洋人和议已绝尚不许关天培增兵为备而彼则号召日多器械日备凶焰百倍于前矣二十一年正月七日下诏暴逆人罪恶　特命宗室弈山为靖逆将军湖南提督杨芳户部尚书隆文为参赞大臣声罪致讨　命刑部尚书祁坟赴江西总理兵饷杨芳方入觐行至安徽奉命　先往二月十三日驰至广东而英人已于二月五日乘风潮连破横档炮台虎门炮台提督关天培死之矣虎门各隘所列大炮三百余门并林则徐上年所购西洋炮二百余门皆为敌有湖南兵千余新到琦善仓李即遣御之乌浦甫交绥奥兵先走湖兵且战且走后阻四河溺死者半提督祥福又死之矣

广东省河广阔惟东路二十里之猎得二沙尾西南十五里之大黄河面稍狭可以扼守杨芳相度形势使总兵段永福率千兵扼东南十余里之东胜寺为陆路三面咽喉然其地距河五六里不能扼贼水路又使总兵长春以千兵扼大黄后五里之凤凰冈惟筑濠垒横大筏未沈石下木桩洋船可闯而过也其猎得及二沙尾虽沈船塞石而无兵炮守御敌船至可拔而除之也英初詟杨芳宿将威名又未悉内河虚实使白洋人持书至凤凰冈议款从以汉奸沿途探水总兵长春收书送城中待报任汉奸导白洋人历营垒尽得虚实归报无备于是分路深入破凤凰冈营进攻东西炮台海珠炮台尽扼猎得大黄两咽侯矣时琦善已革去大学士拔去孔雀翎而怡良复以英人香港伪示奏呈有尔等既为大英国子民自应顺之于是　上益震怒籍琦善家产锁逮来京英人见　朝廷赫怒局势大变恐和议永绝且洋船兵费浩大急欲通商以济饷各国商船罢市久亦皆咎之乃于二十六日托弥利坚国头目与洋商伍怡和调停递书言如欲承平不讨别情但求照旧通商如有私夹鸦片者船货入官盒并琦善所许之价香港皆不敢求矣杨芳谕令退出虎门义律言俟奉通商之　旨兵船即退是月杨芳怡良奏闻是时门户已失贼入堂奥兵溃民散炮械俱乏舍暂款无一退敌缓兵之策而价埠地皆不索亦足申　朝廷折冲越俎之威与琦善未逮以前情形迥异是粤事第六转机而杨芳正月初行至江西时闻粤中和议将定先为给岙堆货之奏以遥附琦善固已不取信于　上及是再奏又不陈明粤中开门揖盗自溃藩篱非权宜不能退贼牧险以屈为伸之故与目前洋人震慑　天威国体已振势机大转不可再失之故及与将来守备已固如再鸱张立可剿办之故但影响吞吐其词　上以其毫无方略未战先抚非命将出师本意不许是时定海之洋船亦至广东共五十大艘半泊香港半入虎门舳舻相接树出卖鸦片之帜将军奕山行至江西以各省兵炮攻具未集暂驻韶州以俟三月二十三日奕山隆文及新任总督祁并抵广州奕山问计于杨芳林则徐二人皆言寇势已深而新城卑薄无险可守宜遣人计诱洋船退出猎得大黄之外连夜下桩沈船岸上迅垒沙城守以重兵大炮为省城外障俾西人不能制我之命而后调集船炮兵勇以守为战俟风潮皆顺苇筏齐备再议乘势火攻庶出万全

是月林则徐复驰奉赴浙江军营之　命去冬浙闽总督颜伯焘浙江抚刘韵珂署两江总督裕谦先后密疏陈林则徐琦善守粤功罪至是裕谦奉　命赴浙代伊里布为钦差大臣故　上命林则徐以四品京堂驰往会办以防英人败窜赴浙而是时英人方据省河咽喉我兵实无胜算且攻具未齐所募福建水勇千人未至近募香山东莞水勇三千亦未集杨芳不欲浪战奕山初至亦然之既而惑于翼长随员等之言以不战则军饷无可开销功赏无由保奏急欲侥幸一试遂不谋于杨芳即以四月朔夜半三路突攻洋船一屯西炮台外出中路一由泥城出右路一屯东炮台出左路日暮兵已出城奕山始诣杨芳卜休咎杨芳大怒拔剑忿诟而兵已不可挽时水勇木筏未集先用四川余丁充水勇者四百广州水勇三百乘小舟火箭火弹喷筒分路伏闻炮齐起以长钩钩其船底是夜又值逆风炮破其二桅大船二杉板小船五其被小舟围焚遁免之大船一火轮船一溺洋人数百义律自洋馆登舟窜免其洋馆中货为四川湖南兵虏掠一空并误伤弥利坚数人甫黎明而洋兵大集反乘顺风我兵退走广州城三面临河街市鳞栉繁丽甲南海至是火光烛天以及泥城港内所备攻敌之木筏材料数百油薪船三十余艘皆为敌人火轮船及汉奸所烬其筏材皆运至广西费以数十万计越三日义律投书约诘朝大战至期敌船环攻城东西南三面佛山运至新铸八千斤大炮本洋人所畏惧而位置不得地势依山者高出水面依水者四面受敌炮架不能运转取准奕山用文吏李湘芳西拉本为翼长将各省之兵互调分配各离营伍兵将皆不相习溃走则互相推诿所发盐菜口粮厚薄不均祁又吝费令十五兵共一账房拥挤无纪律各择便利虏取货物奕山又尽派重兵于东南二路而西北泥城后路无守备于是天字炮台及泥城及四方炮台一日皆失守天字炮台者段永福守泥城者副将岱昌与参将刘大忠守四方炮台者总兵长春天字炮台上八千斤大炮未及一放即为洋兵锢以铁钉四方炮台者在城北后山之顶俯视全城国初　王师攻围广州半载不能破及夺后山置炮俯击始陷之乃攻城之利守城之害也早当拆毁而阻上山之径乃官兵反设炮其上已为失策且其地距水次十余里层崖峭径一夫扼险可拒敌自破泥城后绕东而北沿途官兵无一阻截至山下仅百余人而守台兵望风先窜陨崖坠死无数洋兵唾手而得险要连夜于台下筑土城运火药于是阖城军民如坐中而听上之下石矣将军参赞不斩一逃将逃兵反开城纳之连日城外之火箭炮弹与四方台上之炮声如电如雷昼夜不息幸大雨盆注其箭弹非坠池塘即坠空地无一延燎内城贮火药二万斤汉奸以火箭火弹射之亦为雨所灭惟内城尚高厚而外城低薄女墙卑于甍脊人无固志第七日洋兵遂并力专攻城东南隅若知将军参赞皆居东南者箭弹入贡院棂甍皆破诸帅避入巡抚署面无人色议使广州知府余保纯出城讲款义律立索军饷银六百万元价在外香港再议限五日内交银且约将军及外省兵先出省城洋船始退出虎门将军等一切允之城上改树白旗先令洋商出二百万元余于藩库运库海关库发给会奏请罪而价及香港亦未入奏云十三日四方炮台洋兵下山回船义律即促将军参赞离城十六日奕山隆文退兵屯金山离省河数十里先撤回湖南兵惟杨芳仍留广州弹压隆文于讲和时即愤恚成疾及抵金山不数日即卒

初将军参赞之至粤也屡奏粤民皆汉奸粤兵皆贼党故远募水勇于福建而不用粤勇官兵擒捕汉奸有不问是非而杀之者粤民久不平而英人初不杀粤民所获乡勇皆释还或闲攻土匪禁劫掠以要结民心故虽有擒斩敌人之赏格无一应命当洋兵攻城居民多从壁上观会南海义勇为湖南诬杀义勇大哗数百人拥入贡院搜兵报复兵皆鼠窜将军参赞摘段永福翎顶慰解之始散而洋兵亦日肆淫掠与粤民结怨及讲和次日洋兵千余自四方炮台回至泥城淫掠于是三元里民愤起倡义报　四面设伏截其归路洋兵终日突围不出死者二百殪其渠帅曰伯麦霞毕首大如斗夺获其调兵令符黄金及双头手炮而三山村亦击杀百余人夺其二炮及枪械千义律驰赴三元里救应复被重围乡民愈聚愈众至数万义律告急于知府余保纯是时讲和银尚止送去四分之一又福建水勇是日亦至倘令围歼洋兵生获洋人挟以为质令其退出虎门而后徐与讲款可一切惟我所欲此粤事第七转机而诸帅不计及此也反遣余保纯驰往解劝竟日始翼义律出围回船十七日洋船渐次退出其大船有滞浅沙者各乡民复思截而火之祁谕始解散而新安县武举人庾体亦于初四夜半以火舟三队自穿鼻洋乘潮攻洋船于虎门轰其后舱双桅飞起空中全船俱毁余船皆弃椗窜遁又佛山义勇亦截击于龟冈炮台据上风纵毒以眯敌目歼杀数十又破其应援之杉板洋舟大帅先后奏闻　诏责诸将调集各省官兵反不如区区义勇其一切交部议处义律亦惭愤强出伪示言百姓此次刁抗蒙大英官宪宽容后毋再犯粤民愤甚复回檄诟之曰尔自谓船炮无敌何不于林制府任内攻犯广东尔前日被围时何不能力战自拔而求救于首府此次由奸相受尔笼络主款撤防故尔得乘虚深入倘再犯内河我百姓若不云集十万众各出草筏沈沙石整枪炮截尔首尾火尔艘舰歼尔丑类者我等即非　大清国之子民是时南海番禺二县团勇三万六千昼夜演练义律侦知内河已有备竟不敢报复然自是知粤市之不可复开翻然思变计不逾月遂复有厦门之事

　　道光洋艘征抚记下圣武记　　　　　
魏源

道光二十一年四月英人之受款于广东也在我师则以救一时之危在敌亦急欲得银以济兵饷故通商章程彼此皆未暇议及洋兵大困于三元里自知已结粤民之怨又畏粤民之悍不敢复入内河贸易欲洋商赴香港而香港隔海风浪洋商无肯往者遂欲以香港易尖沙嘴及九龙山将军总督以香港尚未奏允何二地约其仍来黄浦敌遂不许我修复虎门炮台尽拆各炮台之石移筑香港且欲我拔去内河沙石桩筏彼此相持虽有通商之名无通商之实又余保纯与义律议先送军饷六百万元其价在外将军止以军饷改称商欠奏闻其余情未上达也及洋船退出后内河填塞要害增修炮台守备日固不能如向日之闯突敌众皆咎义律议时不别索地埠遂扬言英吉利国王谴义律无能改命璞鼎查为兵帅欲复往沿海各省必如上年在天津所索各款会六月香港有风飓之事祁怡良张皇入奏谓撞碎洋船无数漂没洋兵汉奸无数所有账房篷寮新修石路扫荡无存浮尸蔽海朝　廷方发藏香谢海神布告中外允广东保举守城文武至数百员而洋船数十艘已全赴福建攻陷厦门矣初上年洋艘之攻厦门也水师提督陈阶平先告病邓廷桢督同兵备道刘耀春止守旧炮台沙垣据形势故贼攻不破及颜伯焘嗣任首劾陈阶平之规避与琦善杨芳之主款意气甚锐然故纨裤虚憍自大且轻邓廷桢之仅仅自守奏言用守而不用攻则贼逸我劳贼省我费大炮止可施诸岸上不能载之水中小舟止可行诸内港不能施之大洋遂请饷银二万万造战舰五十余艘募新兵数千水勇八千欲与出洋驰逐又于口外之峿屿青屿大小档增建三炮台备多力分新铸千炮又多未就空船空台徒等废物适闻广东款议成奉撤兵省费之　旨尽散水勇八千不筹安置水师提督窦振彪亦出巡外洋内备单弱七月初九日洋船数十艘突至投书令让出厦门为外埠俟上年天津所索各事皆遂再行缴还次早驶进先以数火轮往返忽东忽西哨探形势并试我炮路炮路者官炮皆陷于石墙孔内惟能直轰一不能左右转运取准故夷先以舟试之知其所值则避之也既而诸舟拥挤进我守青屿仔尾屿鼓浪屿之兵三面环击沈其火轮舟二大兵船一又伤其一桅敌遂以二三艘并力攻一炮台一台破再攻一台将士死伤相继洋船遂注攻大炮台飞炮从空堕岸上散遣之水勇变为汉奸从中呼噪应之颜伯焘刘耀春同时退避贼遂登岸反旋转我台上大炮回轰厦门一昼夜官署街市皆毁颜伯焘刘耀春退保同安厦门遂为贼处然洋人得厦门亦不守不数日全队驶赴浙江惟留数艘洎处鼓浪屿八月初四日颜伯焘即以收复厦门奏问然同知潜处四乡未敢回署视事　诏降颜伯焘三品顶带留任遣侍郎端华赴福建勘实以闻时鼓浪屿洋人日招工匠增造小舟为驶窥内河计是月以大船五小船三十驶入厦门之木桩港口炮沈我兵船五副将林大桩游击主定国中炮死提督普陀保总兵那丹珠督兵御之炮沈大洋船一始退出外洋其福州省河外之五虎门潮至通舟潮退阁浅故洋船未敢驶入云

初裕谦自正月赴浙江代伊里布为钦差大臣时洋船已去定海总兵王锡朋郑国鸿葛云飞以兵五千驻定海辑流移修城垒炮台为善后计裕谦任事刚锐而不娴武备与颜伯焘同前　倾心于林则徐而林则徐又旋有遣戍新疆改赴河工之　命广东盐运使王笃入京于　召见时力党琦而排林林则徐去浙浙事益无所倚定海孤悬海中本不必守之地徒分兵力提督余步云庸而猾素为裕谦所鄙一时无人可代姑令驻招山不令渡海调度三镇又皆武夫无远略裕谦所任随营知府黄冕署定海知县舒恭寿皆吏才而非边才及是筑定海外城葛云飞欲包濒海市埠于城内左右抵山其三面则以山为城裕谦未渡海亲勘但据图指挥从之有诤者曰守舟山已为下策所筑者又必不可守之城乎天下无一面之城此乃海塘耳非外城也贼左右翻山入即在城内矣备多则力分山峻则师劳请但环内城为新郛勿包外埠勿倚外山庶城足卫兵兵足守城犹得下策既而挠于咻议遂不行至若捐舟山专守海岸之策更无暇筹及也是夏广东讲款奉　旨各省撤兵省费时精兵五千皆在定海其镇海宁波仅兵四千分布各口八月初洋船先犯石浦以礁险不利而退东西游奕十二日进攻定海我军炮破其火轮舟一即窜遁十四日连樯进攻晓岭开炮数百我兵皆隐侧崖未伤其小舟登岸者为郑国鸿督兵扛炮击退次两日又营五奎岛又绕攻东港浦又绕攻竹山门皆为我炮十七日贼乘我守兵力疲遂分由五奎山东港浦晓岭三路进攻以牵我师其攻晓岭之贼登岸后即撤舟以绝反顾前贼死伤后贼继进我守山兵逆风下击铳不得力日午铳皆热透贼遂冒死登山入城三总兵相继战死舒恭寿服毒死邑民救苏之定海复陷其镇海防兵四千裕谦以千余兵守城内外余步云率千余守招山总兵谢朝恩率千余守隔江之金鸡岭裕谦先期见招山建白旗知余步云贰志乃盟神誓众余步云托足疾不跪裕谦奏言洋船黑兵及汉奸不下万人贼可并帮来犯我必扼要分守贼可数日不敢战必昼夜防备彼众我寡彼聚我散彼逸我劳又海艘乘风潮而至前艘稍退则后艘必自相撞碎故有进无退我兵未历战阵各存一炮火难御之见是贼五船一心且众船一心而我兵则一人一心是以自粤至闽莫之敢撄臣何敢轻视惟有殚血诚厉士卒断不敢以兵单退守为词离镇海半步不敢以保全民命为词受逆人片纸余步云心恨之二十六日洋船攻镇海分犯金鸡山及招山每路数千而余步云不许士卒开炮且两次上城请退守宁波裕谦不许贼甫由招山麓攀援登岸余步云即率兵西走贼踞招山俯攻镇海其隔江之金鸡山兵亦溃裕谦知事不可为令副将丰伸赍钦差大臣关防送浙江巡抚自沈泮死之二十九日洋兵船四火轮舟二小舟数十进至宁波余步云复弃城走至上虞宁绍台道鹿泽长知府邓廷彩从之时宁波以西江渐浅狭敌小船驶至慈溪余姚于是二城亦逃散一空

土匪四起言传播浙西大震余步云先后两奏尚以裕谦先走为词及殉难事闻　朝廷赐谥赐祠赐袭无可再诬则又流言此次洋兵至浙皆为报复裕谦夏间枭斩白夷嗢哩之仇亲驻曹娥江以此语谕渡江难民浙江抚刘韵珂至据以入告而无如敌之在广东先已败盟索尖沙嘴索九龙山不许修虎门炮台也且诡称国王褫义律改命他帅未至定海先破厦门也又无如在浙先后投敌书悬敌示皆以欲索各省埠地为词无一言及裕谦也明年伊里布在乍浦移书英酋诘其何故再犯彼复书至亦一字不及裕谦裕谦有攘寇之志而无制寇之才同于张浚议者不咎其丧师失地而翻以英之在粤在闽败盟诬咎于浙帅不据英书英示为词而据余步云逃罪之语为词则是责张浚之不如汪黄而汪黄遂堪退敌也九月贼以大轮小舟犯余姚犯慈溪二城先溃遁英焚掠而去是月　命宗室大学士弈经为扬威将军侍郎文蔚副都统特依顺为参赞以河南巡抚牛鉴总督两江授怡良钦差大臣驰赴福建奕经用宿迁举人臧纡青言浙兵屡不可用除奏调川陕河南新兵六千外宜多用土勇水勇宁波镇海汉奸通贼宜令浙江京官各保举绅耆使分伏乡勇为内应而委员招集山东河南江淮之土勇万人及沿海渔盐枭贩江湖盗贼二万余分伏三城水陆并攻以南勇为北勇之目以北勇为南勇之刊给赏格惟用散攻不动大队不刻期日陆路伺敌出入水路各乘风潮逢敌即杀遇船即烧人自为战使彼出没难防而后以大兵蹙之得　旨允行又　诏举奇材异能之士且　谕奕经毋遽往杭先驻苏城使敌无备俟各省兵勇齐集再赴浙江十月奕经至苏幕下侍卫容照司员杨熙联芳阿彦达皆纨少年所至索供应徼歌舞纵摴蒱揽威福苏城流言四起远播京师于是奕经移营嘉兴十二月十五日奕经文蔚同梦洋人纷纷上船窜出大洋诘朝各述所梦不约而符又适接宁波来禀有洋人运械上船之信于是将军参赞锐意进兵夜不能寐明年元旦赴杭留参赞特依顺守杭州而奕经文蔚渡江十六日抵绍兴先是去冬大雪平地五六尺入春又淫雨昼夜兼旬所备火舟薪苇皆淋湿不堪用且三城水陆纵横数百里兵勇布置未周非二月中旬不能集事各路委员皆请缓师期半月而奕经坚不肯待计二十八日进兵恢复三城而原议分伏散战之法一变为排阵对战之举时敌闻大将军至亦先自为备宁波英目尽上船惟留数百人守城上大炮以待我西门之兵镇海则英兵尽上招山俟我兵入城则开炮俯击为一举歼我之计此梦兆所由也而诸将方严饬我军不许火器火管恐延烧民舍但约城中汉奸内应禽缚英酋英兵以献三城唾手可得得城后即执所获英酋与之议款为万全无失

于是奕经以兵勇三千营绍兴之东关使文蔚以兵勇四千半屯慈溪二十里之长溪岭半属副将朱桂屯西门外之大山以图镇海提督段永福以兵勇四千半伏宁波城外屯大隐山以图宁波而副将谢天贵率兵千余屯骆驼桥以扼镇海宁波适中之路其领乡勇者陆路则泗洲知州张应云主之令沈船梅墟以隔断宁镇英船而杨熙伏勇上虞策应水路则海州知州王用宾主之专驻乍浦而故总兵郑国鸿之子郑鼎臣专司定海水勇以大攻洋船及期陆路官兵皆冒雨夜进至城则雨霁其从宁波西门入者城内伏勇先歼守门之贼钉城上之炮洞开城门以待我兵长驱至府署敌始惊觉巷战相持俄北门洋兵又绕至攻其后前后受敌洋兵踞街楼屋甍之上火箭火炮两面雨下巷狭墙高仰攻不利屯兵五百且战且退死伤者半段永福督后队至闻风反走既不登城扼斗力战又不退保大隐山而直走东关余步云率兵二千驻宁波之奉化中途闻败折窜终夜喘呼野此宁波之师也其慈溪大山之兵则副将朱桂参将刘天保分领之刘天保率河南劲勇五百先发镇海城亦开门以待内应寥寥不能缚贼急使人出城取火器至则天已黎明城外招山敌铳齐发我军踉跄遁出而朱桂军风雨迷路未至此镇海之师也至是始知仓卒布置之误然所死不过二三百兵于大局尚无害于是朱桂率陕甘兵千二百回屯大山之右刘天保收河南兵五百回军大山之左张应云兵勇亦回守慈溪城奕经既不斩弃营逃将以肃军令又不进营上虞以壮士气文蔚复调张应云赴奕经营商军事于是慈溪城中乡勇无主亦溃散二月四日敌遂遣火轮舟焚我大舟数十于姚江而以兵二三千自慈溪登岸陆行十余里进攻大山并自撤原舟以绝反顾朱桂以扛炮兵四百御之自辰至未击死洋兵四百余歼其头目巴麦尊我兵隐石树木间无一伤者时洋兵离其船数十里深入死地使得一队伏兵截其后可获全胜不然即有兵数百防守后山我兵亦不致败此夷事第八转机而谢天贵军不至张应云城中伏勇已散刘天保火器已半丧于镇海虽据左山不能下山截贼后其地即在长溪岭之麓距参赞营仅十余里朱桂请援兵数百文蔚坚不许发薄暮始发兵三百而敌已分兵四百潜越旁港绕出我军山后朱桂前后受敌父子死之刘天保左军亦惊溃时长溪岭阻险而阵洋兵断难黑夜进攻而容照及联芳等力请文蔚弃军宵遁沿途赏舆夫赏舟子惟恐英兵追及参赞既遁全军遂溃弃辎重器械如山积反妄奏营被汉奸烧毁其实次日薄暮英兵尚未至岭也长溪岭既溃军气大阻丧即有献策请移营上虞别选新到之兵再诱敌深入与之再战三战一以牵其北扰江苏之计一以阻其骄索无餍之气而后徐与讲款者奕经文蔚心已乱言不入耳惟容照之言是听镇海之役刘天保军仅伤七人而奏言全军覆没仅脱回七人大山之战我军仅死百余而奏言死者千余慈溪英兵登岸仅二千余而奏言万有七千无非张贼之势而逭己罪初七日即与文蔚弃绍兴走西兴奕经旋渡江回杭州而陆路不可为矣

水路本议由乍浦雇渔舟潜渡岱山以图复定海已渡水勇万余分伏各港至是亦用容照言散之并战船大船尽撤回其水勇无归者遂窜入英船为汉奸而水路亦不可为矣惟郑鼎臣一路不奉命容照联芳等憾之力请诛以军法奕经唯唯不决臧纡青愤盲左目力辞去奕经固留之始复思用原议伏勇散战之法于二月十六日再渡江檄饬各路兵勇相机自效一月中伺杀黑白英人三百余级生擒英官四人白黑夷五十余人缚献宁波汉奸主谋二人余尽解散郑鼎臣水路则三月朔联火舟数十围攻大洋艘于岑港又分攻三洋船于他港共焚沈洋兵船四及小洋船十余焚溺死洋兵五六百镇海知县叶亦报大攻洋船于海口先后奏闻　诏赏奕经双眼孔雀翎文蔚一品顶戴郑鼎臣叶奖励有差于是阖营沸然前此主杀郑鼎臣者今又竞思邀功而主和议之人则又哗然以为虚报不实巡抚刘韵珂据以劾奏既而郑鼎臣送所获贼首贼衣及毁破船板共载四大艘呈验刘韵珂始语塞而韵珂前月已奏请伊里布来浙主款　上复命宗室尚书耆英为钦差大臣署杭州将军与参赞齐慎赴浙　降旨不许进兵并不许擒斩零夷有兵勇杀一黑白夷即行正法并治官弁之罪皆刘韵珂所奏请也是月河南开封黄河决口堵合　诏林则徐由工次赴新疆大学士王鼎自河南工次入京复命后五日发愤具遗疏暴薨英人是月遂弃浙北窥松江窥长江登范氏天一阁取去一统志又购长江图及黄河图尽得我军所裁撤水勇为乡导兼造小蛋船数十为入浅河之用勒索宁波绅士犒军银二十万元许退出城池遂以三月二十七日弃城登舟奕经等以大军偪退英兵收复宁波入告贼自去秋破宁波后即遣火轮舟归报国王其舟自中国至西洋往返六月可达至是三月初国王谕至令复往天津求埠地通商故是月退出宁波于官兵无预也四月朔镇海洋船亦弃城而北惟留四舟及洋兵千余守定海钱塘江口龛赭二山近年滩涨淤浅潮至通舟潮落断流故洋船不窥杭而初九日犯乍浦先以兵船横列成阵开炮与官兵相持而遣小舟分路登岸攻东门我陕甘兵以扛炮伤敌甚众敌转攻南门驻防旗兵平日凌辱汉人至是又动斥为汉奸由是福建水勇积愤纵火内应贼遂踰南城入尽焚满营都统长喜署乍浦同知韦逢甲死之兵备道宋国经退走嘉兴杭州嘉兴俱戒严原任大学士伊里布至乍浦洋船议款英邀挟甚侈不能成议刘韵珂又奏请释还所擒黑白夷数十送乍浦则洋船已去又改送镇海谓可解仇通好英置不问

诏将军参赞分一人前赴嘉兴防堵于是奕经自绍兴渡江而北　钦差大臣耆英方驰至嘉兴忽奉　命前赴广东其杭州将军关防　命特依顺署理据御史苏廷魁之言风闻廓尔喀国已攻袭英人驻防印度之兵洋船将回兵救援因有退出宁波之事故　命耆英前赴广东体察虚实乘机攻香港及江左告急复　命中道折回防堵时香港洋船十四杉板小船数十洋兵千余汉奸海盗薮聚其间弈山等既招回汉奸三千余其香港汉奸头目内回者亦十之六各愿立功赎罪请包修虎门炮台并请乘冬令晦潮出其不意与香港汉奸表里应接火攻洋船一举歼之而奕山听祁言惟恐触其怒不许六月　诏责奕山视师广东半载毫无方略屡命收复虎门攻香港以牵制闽浙贼势皆以船造未就为词惟以填塞河道为事革去御前大臣都察院左都御史而颜伯焘亦久未剿除厦门停泊之洋船革职以怡良代之十八日洋船弃乍浦而北五月初三日洋船至吴淞口初五日牛鉴接奕经檄令权宜羁縻牛鉴迟至初七日始遣弁赍札赴洋船则已无及山城在吴淞口外洋面寥阔本不如内东沟江湾二隘之易于设伏山知县周恭寿请伏兵口内诱贼毋守海口炮台牛鉴不从总兵王志元守小沙背之徐州兵五百即在浙从余步云弃招山之溃兵也牛鉴不惩创之反令守要害终日骚掠居民汹汹周恭寿力请撤换他兵亦不听初八日黎明开炮提督陈化成炮沈其二艘又击折其二艘之桅洋兵溺死二百余遂以小舟绕攻小沙背总兵王志元率徐州兵果望风西走提督陈化成亦中炮死贼遂由小沙背登岸仅八九人而塘上数千兵皆望风溃矣牛鉴走嘉定其东炮台之兵皆同时溃贼遂陷山丧大炮军仗无算上海大震参将继伦率兵先弃城走松江上海兵备道巫宜褉上海知县刘光斗从之所募福建水勇变为土匪纵火焚掠十一日洋船七八艘驶入上海城中已空无人十三日洋人乘火轮船二杉板船四五驶入松江我兵先塞港口距城八里寿春镇总兵尤渤以陕甘兵二千守之敌开炮数十我兵皆伏避之炮过而起我炮齐发相持半日始退次日复至亦如之故松江得无恙贼又将窥苏州使火轮舟测水至泖湖渔舟引之入浅轮胶水草乃返于是二十日洋艘退出吴淞口图入长江矣初裕谦奏江海情形有长江无遮障潮来甚溜甚难防守之语牛鉴则驳斥常镇道请守鹅鼻嘴之禀且谕居民以长江沙曲折洋船断不能入贼劫沙船导火轮船两次驶探初报诸险要皆无备次报诸汊港荻洲皆无伏始连樯深入六月八日窥瓜洲瓜洲城已空遂窥镇江镇江依北固山为城以运河为濠形势险固非山比驻防副都统海龄庸缪人也牛鉴既失吴淞口自应驰守镇江会参赞齐慎提督刘允孝之兵且节制副都统婴城固守洋船必不越镇江而径犯江宁上之可以徐筹火攻次之即与敌讲款亦不致操我死命无求不遂乃牛鉴从丹阳句容直走江宁海龄又拒齐慎刘允孝使战城外惟以驻防兵守城内镇江繁富十万户海龄禁难民迁徙出城出者皆刃夹而搜括之日晡诛城中汉奸合城鼎沸凡木石油炭火器守城之具一切不备又不团练居民乡勇助守城中仅驻防兵千余与绿营兵六百寥落如晨星始则城外军击其西北登岸之贼相持二三日英佯攻北门而潜师梯西南入城土兵仅斫其一二人敌已蚁附上守兵皆溃英先焚满营海龄为乱兵所杀镇江陷虏掠焚杀惨甚宁波山夷酋璞鼎查即欲出江前赴天津而马礼逊阻之谓此中国漕运咽喉扼以要挟必可如志遂不果

是时洋船八十余艘炮声震江岸自瓜洲至仪征之盐艘估舶焚烧一空火光百余里扬州盐商许银五十万免祸六月二十八日遂偪江宁东南大震朝廷历念漕运重地　耆英便宜从事是时敌人已奉国王谕至但得他省通商不必更索兵饷价其鸦片亦不再至故洋师三月出宁波及在乍浦伪示皆有前往天津求和遵国王所谕办理之言至是伊里布遣张喜等至洋船洋酋言一索洋银二千一百万元三年交付一索香港为市埠并往广州福州厦门宁波上海贸易一洋官欲与中国官员敌体余与上年同张喜言价兵饷广东已给六百万今索价更奢索埠太多若之何马礼逊言马礼逊洋官之通汉语者此我国所索之价岂即中国所还之价且此次通商为主志不在银钱但得一二港口贸易其兵饷价中国酌裁可也而诸大吏不速覆遣张喜往返传语越二日张喜还则敌听汉奸言闻增调寿春兵之信谓我借款缓敌如今日不定议者诘朝交战其意欲款局速成非望所求尽允而诸帅已胆裂即夜覆书一切惟命其禁约鸦片章程一语不及英喜出望外诸帅会奏言敌设炮钟山之顶全城命在呼吸仿袭粤省失四方炮台之说其实绝无其事且奏称昔　纯皇帝征缅无功弃关外地五千里尤以凿空无稽之谈诬　祖德骇听闻云东铜壁关上有额曰天朝中原地尽于此试披康熙铜板地图曾有铜壁关外五千里地失于乾隆者乎敌人又言讲款文书中国需用　御彼国亦遣火轮舟归请国王用印兵船惟退出海口其舟山及鼓浪屿香港之洋兵必俟三年银数交竣方可撤归七月初九日款议成耆英伊里布牛鉴亲赴敌人璞鼎查之舟越二日璞鼎查马礼逊等亦入城会于正觉寺连日分提江宁苏州安徽藩库扬州运库银数百万如数馈之八月杪洋船将出江诸帅复饯于正觉寺九月初旬洋艘尽回定海　诏以不守江口逮总督牛鉴治罪以耆英代之而伊里布以　钦差大臣由浙至广东议互市章程褫逮领兵之奕山奕经文蔚余步云交刑部治罪惟余步云于是冬伏法其沿海失守城池之道府县及领兵将官失事者以次惩处分别豁免沿海被寇州县钱粮而是冬又有索台湾俘人之事上年及次年又有廓尔喀佛兰西弥利坚各国违言之事又有广东义兵焚洋馆之事台湾俘人者二十一年八月及次年二月洋船两窥台湾一在淡水港遭风触礁一在大安港为渔舟诱引搁浅皆为沿海义勇围攻擒获三桅大舟一杉板舟二白夷二十四黑夷百有六十五炮二十门刀铳器械并宁波镇海营中官物攻浙之贼回窥闽洋者总兵达洪阿兵备道姚莹先后　奏闻三月敌遂以十九艘赴台报复结海盗艇数十导之入港我兵先破其盗舟敌人不敢入遥轰大炮而遁又屡遣奸细入台煽乱皆被擒斩一方屹然洋船不敢再犯屡　诏优奖姚莹加布政使衔达洪阿加提督衔各世袭轻车都尉是秋江宁议款约所获兵民彼此交还而台湾黑夷百有六十五人已于五月奉　旨斩决惟以白夷还之敌目璞鼎查遂讦台湾镇道妄杀其遭风难民时江苏主款官吏方忌台湾功而福建厦门失守文武亦相形见绌流言四起耆英遂据闽人故总督苏廷玉及提督李廷钰二人家信劾台湾镇道冒功　福建新督查奏新督至台湾查案卷则所奏皆据厅营及绅士禀报无功可冒因强镇道引诬以谢洋人遂劾逮至京

台湾兵汹汹鼓噪达洪阿姚莹谕解之新督亦旋告病以刘鸿翱代之刘鸿翱尽以台湾厅营绅士禀报原案咨送军机处　上阅之鉴二人枉不深罪达洪阿姚莹旋即起用云廓尔喀者在西藏西南与英国所属东印度孟阿腊接壤世仇二十年秋闲英人入寇即禀驻藏大臣言小国与底里所属之披楞部相邻每受其侮今闻底里与京属构兵京属屡胜小国愿率所部往攻底里所属以助　入讨使廷臣明地势洋情许其犄角则英国印度之兵怀内顾忧不能全赴中华此洋事第一外助而廷臣未知其所谓底里者即英吉利所谓披楞者即孟阿腊所谓京属者即中国之广东顾答以蛮触相争天朝从不过问于是廓夷罢攻印度而英人入寇之兵无复内顾及是秋款议成英人归印度者以此大骄廓尔喀廓尔喀则反唇于驻藏大臣词甚誖嫚驻藏大臣惟羁縻之而已佛兰西弥利坚者皆大西洋强国与英人同市广东且世仇英人而恭顺中国上年英人入犯并阻遏诸国货船不许贸易诸国皆憾之言英人若不早回国亦必各调兵船来粤与之讲理林则徐两次　奏闻俄林则徐罢琦善一意主和前议遂中止及去年琦善褫逮甫数日弥利坚头目即出调停故有但许通商不索一切及私带鸦片船货充公之请乃广东诸帅夜攻洋馆反误杀弥利坚数人于是弥利坚不复肯出力而佛兰西洋官于英人再次败盟之后屡在粤愿助造兵船是冬来兵船二兵帅一言有机密事愿面见将军请勿用通使从有能汉语之二僧可以传言将军奕山及总督祁与再会城外屏左右密言英人阻隔诸国贸易国王遣兵船前来保护并命从中解散请赴江浙代款必能折服英人不致无厌之求倘英人不从亦可借口与之交兵此粤事第二外助乃奕山始则拒不肯奏佛兰西请先赴香港晤璞鼎查议之数日覆称英人以香港及价三百万为请奕山亦屏不奏良久始　奏闻又言敌情叵测难保其非阴助英人代探我虚实佛兰西自正月至五月待命半载及六月驶赴吴淞口则英人已深入长江佛兰西请我舟导之入口上海官吏反难之往返申请稽时及佛兰西易舟入江则款议已成数日尽饱溪壑视佛兰西原议相去天渊佛兰西头目顿足而返是冬回至广东议互市英人欲各国洋商就彼挂号始输税佛兰西弥利坚皆愤言我非英国属国且从未猾夏冯陵何厚彼而疏我于是弥利坚来兵船八不数月佛兰西亦来兵船八皆上书求入贡面陈诚款并请留兵船于闽粤惟贡使数人由陆入京欲密献机宜效回纥助唐之谊此洋事第三外助而廷臣再三却之时伊里布已卒于广东二十三年耆英奉　命驰往接办先后许各国皆如英人之例不用洋商任往各海口与官吏平行英人反以此德色于诸人矣广东义民者初英人自去夏困于三元里不敢入市广州及讲款后奉　旨许广州贸易是冬白夷横行于市粤民怒起诛之聚众万余焚洋馆掠其货又杀其洋官洋兵于澳门海中时璞酋兵船正在广东竟不敢报复督抚惩治焚馆之民以谢而番禺绅士潘仕成捐赀延佛兰西洋官雷壬士于家造洋船洋炮又造水雷能水中轰破船底所捐造二桅战舰四艘材坚工巧悉如西洋式每水雷造价仅四十金每艘仅价二万金　诏广东新造战舰一切交其承办毋令官吏经手以杜侵蚀大吏尼之旋亦中止故敌寇之役中国非无外援也非无内助也无人调度之则殴属夷以资敌国且化勍民为奸民且诬义民为顽民迩者沿海通商鸦片益甚于前并用广东巡抚黄恩彤言开各省天主教之禁其据定海及鼓浪屿之人皆胁官吏薮逋逃而福州乌石山之人直据省会腹心俯瞰全城总督刘韵珂巡抚徐泽醇束手惟命而　奏疏讳之但言给与城外破庙闽省士民愤怨时林则徐家居尤为闽大吏所忌道光二十四年　召还耆英降巡抚黄恩彤为同知回籍二十五年英人欲践耆英所许三年入城设洋馆之约总督徐广缙内联义民外联弥利坚以拒之敌受约束退　诏封徐广缙子爵巡抚叶名琛男爵粤事始稍定咸丰元年又特　诏奖雪林则徐及姚莹达洪阿之尽心竭力于边而斥耆英畏葸骄敌之罪中外翕然钦颂

　　筹海篇上海国图志　　　　　
魏源

自夷变以来帷幄所擘画疆场所经营非战即款非款即战未有专主守者未有善言守者不能守何以战不能守何以款以守为战而后外夷服我调度是谓以夷攻夷以守为款而后外夷范我驰驱是谓以夷款夷自守之策二一曰守外洋不如守海口守海口不如守内河二曰调客兵不如练土兵调水师不如练水勇攻夷之策二曰调夷之仇国以攻夷师夷之长技以制夷款夷之策二曰听互市各国以款夷持鸦片初约以通市今请先言守今议防堵者莫不曰御诸内河不若御诸海口御诸海口不若御诸外洋不知此适得其反也制敌者必使敌失其所长夷艘所长者外洋乎内河乎吾之所御贼者不过二端一曰炮击一曰火攻夷之兵船大者长十丈阔数丈联以坚木浇以厚铅旁列大炮二层我炮若仅中其舷旁则船在大洋乘水力活不过退摇荡不破不沈必中其桅与头鼻万不能行驶即有火轮舟牵往别港连夜修治惟中其火药舱始轰发翻沈绝无泅底凿沈之说其难一若以火舟出洋焚之则底质坚厚焚不能燃必以火箭喷筒焚其帆索油薪火药轰其柁尾头鼻而夷船桅斗上常有夷兵远镜瞭望我火舟未至早已弃椗驶避其难二夷船起椗必须一时之久故遇急则斩缆弃椗而遁夷船三五为帮分泊深洋四面棋市并非连樯排列我火船攻其一船则各船之炮皆可环击并分遣杉船小舟救援纵使晦夜乘潮能突伤其一二艘终不能使之大创而我海岸长处处防其闯突贼逸我劳贼合我分其难三海战在乘上风如使风潮皆顺则即雇闽广之大梭船大米艇外裹糖包亦可得胜郑成功之破荷兰明汪鋐之破佛郎机皆偶乘风潮出其不意若久与交战则海洋极寥阔夷船善驾驶往往转下风为上风我舟即不能敌即水勇水雷亦止能泅攻内河淡水不能泅伏咸洋其难四观于安南两次创夷片帆不返皆深诱其入内河而后大创之则知欲奏奇功断无舍内河而御大洋之理贼入内河则止能鱼贯不能棋错四布我止御上游一面先择浅狭要隘沈舟互筏以遏其前沙垣大炮以守其侧再备下游桩筏以断其后而后乘风潮选水勇或驾火舟首尾而攻之沈舟塞港之处必留港路以出火舟或仿粤中所造西洋水雷黑夜泅送船底出其不意一举而轰裂之夷船尚能如大洋之随意驶避互相救应手倘夷分兵登陆绕我后路则预掘暗沟以截其前层伏地雷以夺其魄夷船尚能纵横进退自如乎两岸兵炮水陆夹攻夷炮不能透垣我炮可以及船风涛四起草木皆兵夷船自救不暇尚能回炮攻我乎即使向下游沈筏之地豕突冲窜而稽留片时之间我火箭喷筒已烬其帆火罐火斗已伤其人水勇已登其舱岸上步兵又扛炮以攻其后乘上风纵毒播沙灰以眯其目有不聚而歼旃者乎是口门以内守急而战缓守正而战奇口门以外则战守俱难为力一要既操四难俱释矣或曰门户失守则民心惊惶纵贼入庭则必干罪戾倘贼方入口即分夷兵登岸夹攻我后或进攻我城则如之何曰所谓诱贼入内河者谓兵炮地雷水陆埋伏如设以待虎设罾以待鱼必能制其死命而后纵其入险非开门延盗之谓也奏明兵机以纵为擒何失守之有贼虽入口尚未至我所扼守之地何惊惶之有然海口全无一兵尚恐贼疑未敢长驱深入必兼以废炮羸师佯与相持而后弃走引入死地即如粤之三元里非内地乎若非夷兵登岸肆扰安能成围酋截敌之举松江府城非内河乎尤提军于上海失守之后整兵二千以待夷船驶入放炮相持二日而退使先备火攻塞去路安在不可奏安南殄灭之功传曰不备不虞不可以师易曰王公设险以守其国夫险者非徒据口拒守敌不能入之谓谓其口内四路可以设伏口门要害可截其走寇能入而不能出也自用兵以来寇入粤东珠江者一入宁波甬江者一入黄浦松江者一皆惟全力拒口外而堂奥门庭荡然无备及门庭一失而腹地皆溃使舍守口外之力以守内河守口外兵六七千者守口内兵不过三千得以其余为犄角奇伏之用猾贼知兵必不肯入如果深入送死一处受创处处戒心断不敢东闯西突而长江高枕矣何至鲸驶石头之矶霆震金焦之下哉故曰守远不若守近守多不若守约守正不若守奇守阔不若守狭守深不若守浅

　　筹海篇下　　　　　
魏源

或曰专守内河诚可制夷艘之横突而不能制夷炮之猛烈则我兵犹慑虚声夺锐气其若之何曰大炮者水战之用非陆战之用也即水战亦我师击沈敌舟之用非敌舟击伤我兵之用也且沈舟亦攻海面远舟之用非内河近岸近舟之用也西北平原大碛陆战用炮必先立战车以制敌骑然后驾炮于车以破敌阵东南江滨海澨夷若以轮船推炮上岸则有滩涂沮洳之险有塘陡岸陡之险有港汊横纵之险大船不能近岸小船不能载大炮故自用兵以来夷兵之伤我者皆以鸟枪火箭从无炮岸战之事惟我兵之扛炮扛铳则跋涉奔驰所至可用且较彼鸟枪火箭更远更烈其可无惧者一若夷从船上开炮则无论数千斤之炮数十斤之弹遇沙即止而我兵得于沙垣中炮击其舟故厦门定海山屡为我炮击破夷船而厦门定海之土城山之土塘皆未尝为炮破即镇海镇江之城墙亦未尝为炮破松江夷船开炮两日我兵列阵城外伏而避之炮过后起毕竟未伤一人其破城者皆小舟渡贼登岸攻我背后我兵望风辄溃及夷至则城中已无一人何尝与炮事哉但使近塘近岸之地兼伏地雷则我炮可伤夷夷炮不能伤我其可无惧者二夷船在大洋去岸数里枪箭所不能及故非数千斤大炮不能遥击闯入内河则舟岸相去不过半里数丈而我之扛炮必可及半里火箭喷箭可及数十丈但沿岸先筑土垣则我之火箭可及夷夷炮不能及我其可无惧者三或谓内河上游要隘我可预沈舟筏筑炮城备兵勇其下游纵敌入隘之处预设之则敌疑不前不备之则仓卒无及不知惟大炮笨重难运至桩木筏材可伏近村囊沙涂泥散乱堆野敌一望无可疑俟敌舟已过之后分遣兵勇一面运筏下桩一面垒沙成垣顷刻可就而我扛炮之兵亦顷刻可集不持大炮而用扛炮出奇设伏其利无穷可无惧者四然有一宜防者则曰飞炮非谓悬桅上之号炮而谓仰空堕弹之炸炮也我之炮台虽坚而彼以飞炮注攻炸裂四出迸射数丈我将士往往扰乱虽攻粤城时所放飞炮火箭非堕空地则飘池塘以隔城而不能有准见章奏而厦门则以飞炮而众溃山则又以飞炮而众溃惟时内河水势深浅不能一律即使夷船冒险驶入必须时时测量以防浅搁断不能数十艘一齐拥进其飞炮能及垣内者不过逼近塘岸之数艘急用大炮扛炮注攻其火药之舱拉篷索扶头鼻之人是为急策更有预备之策先于土垣内横挖浅田铺砖贮水我兵可以往来飞炮火箭堕水即熄或为斜坡前高后低使飞炮转落深坑此须预先历试不可临时侥幸由此观之夷之长技曰飞炮我之长技曰扛炮扛炮又不如扛铳若能讲求益精于轻炮中藏再炸弹则且兼有飞炮之长诚能出奇设伏则多造大炮制易演练易运负易挟攻追剿易横放直透可伤数十人可及百余丈视笨重不灵之大炮得力十倍乃张夷者竞曰夷炮之利御夷者亦曰铸大炮之利曾不问所施何地试问用兵以来定海总兵以扛炮运战数日歼夷千计而大炮则击破一舟之外无他效也大山以扛铳三十击死夷兵四百而招山所列大炮不曾一用至去冬以来浙江铸炮益工益巧光华灵动不下西洋而效安在也其后沙角大角之战陈连升以地雷扛铳击死夷兵三四百而鹿门左右皆购列西洋夷炮二百余未闻足以拒敌而适以资敌也不讲求用炮之人施炮之地与攻炮守炮之别陆炮水炮之宜纷纷惟以畏炮为词铸炮为事不过祇藉兵而资寇故曰地非不高也池非不深也兵甲非不坚利也委而去之是器利不如人和也

　　论夷务疏咸丰十年附片　　　　　
沈兆霖

窃夷人自八年抵天津后迭次构衅历年办理未协夷情至本年七月间竟由天津内犯大言恐吓要求无已　皇上明降谕旨历数年来夷人罪状大伸　天讨中外人民同声称快惟夷众虽不满万余而火器胜于中国能及远而有准然临阵者果能奋勇直前毫无畏葸即有所伤而以我之众乘彼之寡亦不难于歼灭惟现在火器难御之成见先入为主则气已稍挫倘毫无把握轻于一试设一挠败必至不能复振故臣以为当今之计宜以缓攻坚持为主先　饬直隶总督恒福并督办民团之焦佑瀛张之万以督标之兵本地之勇时时扰其海口之船再　命天津府知府石赞清与焦佑瀛张之万协办团练石赞清识兼备久得民心团练必能奏效或杀其酋或焚其船使之兼顾海口不能骤进即进亦必留劲卒守船此所谓攻其所必救也僧格林沁八里桥之兵及瑞麟胜保统带各队须相隔前后一二十里分作三处扎开使紧相呼应以为犄角之势皆宜坚沟高垒勿轻与战严为之备使敌至不能骤拔若奉调各路之兵陆续而来亦饬令分择要地住俾由通至津处处能联络接应而深林隈隐之处又多设旌旗鼓角使之动生疑畏正兵厚集其势持重养威而以奇兵乘其敝复以疑兵惑其心彼种种牵掣必将徘徊而不敢进于是密拏奸细以防其叵测严断接济以绝其饷源与之相持一月有余而朔风大作海口将冰度其所带之饷亦将罄尽自必急图遁归矣昔周亚夫坚壁不战人以为懦而卒破七国正此计也臣又闻夷人所倚为谋主者惟巴雅里一人前次掳去叶名琛亦系此人之计余如额尔金噶口萝等皆不能画策今巴雅里就擒敌已失其所恃必将设法索回据国法言之自应即予诛磔何烦再计然敌之势本利在速战若即行诛戮恐愤兵深入其势益锐莫若暂且牢固监禁有照会与彼即告以夷兵前进先斩此人使之系望生还而不敢锐举轻进倘彼诡言放还此人即便受抚务祈　干断独伸勿为浮议所惑总须令其兵船全数退出海口悉照八年所定各款立定和约一款不增然后　允予加恩释放仍不准原船带回改由陆路押解上海交还方为稳妥否则该夷素以和议诱我一为所诱此人释回仇我必甚其设计必更毒于前矣再臣思数年办夷务诸臣皆一味迁就希图了事该夷不知　圣恩宽大以为我实惧彼于是百计要求得步进步遂至不可收拾今既　声罪致讨便当专讲守御之法勿汲汲于言抚忽讨忽抚持议两端而将士之心不坚即议抚者亦无从措手矣故持久以困之多方以误之为目前之至计而抚之一说勿再夹杂现在该匪暂留不进必又将以抚诱我实则则懈我军心而彼因得以肆其诡诈臣愚以为此次办法战宜缓不可遽求幸胜抚更宜缓不必急图息事而壁垒如何坚固声援如何联络如何先占地势使彼不能锐进如何豫防火器使彼不能扑营全在统兵大臣熟筹而速计之总之　诏旨既下该夷必且震慑　天威而又获其谋事之人祇宜静以制之缓以之当有转机顺其自然之势而无惧无迫弗使办法有一毫紊乱则夷务不难大定矣

　　再论夷务疏咸丰十年　　　　　
沈兆霖

窃自古驭夷之道皆务怀柔不矜远略诚以胜之不武不肯疲中国而结怨四夷也然偶尔犯顺扰及边陲则挞伐膺惩亦所不讳本年三月俄米英法四国夷船驶至天津要求多款　皇上圣度如天专以安民戢兵为务迭　命大臣前往议抚所请各条奉　恩允者已十之七八中惟夷酋驻京内江通商两事关系最巨驻京则入据腹心　朝政动多牵制内江则夺我关隘长江无可设防议者欲抚局之速成谓不妨依违应允再图日后熟商殊不知　国家所以威服远人首重诚信与其责言于后日不如慎诺于此时且所许已多当不至因此二条遽至决裂并求明降玺书将此二条万难应允之故反复晓谕　推至诚以宣示杜非分之干求彼等诵此　皇言自然信服必不再以蒙蔽见疑即使仍前狡诈竟起争端则衅自彼开便当尽力歼除俾知畏惧虽胜负原难豫定而权主客之势彼军已入重地审众寡之数彼兵不过数千且彼所长者祇有炮耳若絮屏藤牌及屡伏屡进皆避炮之良法可使众军勤加演习人人有恃无恐气日壮然后进而攻其所短彼短于夜战我即潜师以乘之于暗彼短于技击我即疾趋而迫之于近齐之以军律激之以忠义励之以重赏直前而义不反顾小挫而气不少衰如此而胜算在我当亦无坚不摧矣且夫兵不厌诈取其克敌而已闻此时津人各怀义愤中有练勇二千人皆敢死之士屡请于官愿效死力官以恐挠抚局频加禁遏臣愚以为若竟用兵则僧格林沁所统各军自当进剿一面　密饬谭廷襄阴谕练勇出其不意进薄夷船短兵截击夺其船者全船充赏事后勇首给予议各勇仍加赏赉使该夷跋前疐后两面受敌虽欲久留不可得矣从而议抚抚亦易矣若必过为顾虑惧启兵戎并驻京内江二条暂时允许恐夷欲无厌日后　朝中之虚实尽知江路之往来益熟祸有不可胜言者彼时之用兵更难于今十倍矣

　　密陈夷务疏　　　　　
侍郎袁保恒

东三省为我　朝根本重地骑兵精劲天下所无以臣所见军兴以来调至各省者冲锋陷所阵向无前各军倚以为重绿营马兵中原马勇百练所不能及二十年来荡平粤捻立功甚巨良将劲卒亦因此耗折殆尽闻近来纪律技艺均已大逊从前然其风气刚劲人习勤苦敢于战斗果能选其骁健申以军法厚其饷糈勤其训练不数年间悉成劲旅自古兵马所萃为控制天下之资中外争衡每于此斤斤致慎宋人自失燕云军事从此不振论者每为叹惜观古知今不得不深筹而过计也日来道路传闻谓吉林边界时有俄夷增兵往来或谓其备戒他国其事未能深悉然臣历观各国情形惟俄夷为最强亦惟俄夷为最狡往往不动声色布局于十数年以前肆毒于十数年以后其举动尤为叵测在彼即为蛮触之争在我不无虞虢之惧履霜有象桑土宜先伏愿　特简久经战阵熟习韬钤之知兵重臣专办东三省练兵事务除三省地方事宜仍归各将军府尹办理外其凡属兵马饷糈边防之事悉以属之数千里联为一气重以事权宽以岁月无事则可消觊觎之萌有事则可为挞伐之助用以拱卫　神京慑服他族根本至计未可委之一二不相统辖之武臣谓可威强邻而弭外患也至福建之台湾地虽僻处海澨而物产丰富最为各国所垂涎倘为夷人盘踞则南北洋各海各处轮船均数日可达出没窥伺防不胜防我无安枕之日矣加以民番偪处区画尤难非专驻大臣镇以重兵举其地民风吏治营制乡团事事实力整顿洽以德意孚以威信未易为功若以福建巡抚每岁驻台半载恐闽中全省之政务道里悬隔而转就抛荒台湾甫定之规模去住无常而终为具文甚非计之得也查直隶四川甘肃各省皆以总督兼办巡抚事可否改福建巡抚为台湾巡抚常川驻守经理全台其福建全省事宜归总督办理庶事任各有攸司责成即各有专属似于台湾目前情形不无裨益以上两处地方均关系极重　宸谟广运自有权衡臣一得之愚是否有当谨就管蠡所及用备　圣明采择

　　遵　旨筹办防务情形疏　　　　　
两江总督李宗羲

窃臣于上年六月间遵奉　上谕办理防务将筹拨款项缘由会同前任江苏抚臣张树声附片具奏奉　旨敕部议准在案溯查道光年间原建炮堤节节布置极为周密惟今昔情形各不相同建置规模因时互异目前统观地势论苏松之门户以吴淞为最要论长江之关键以江阴为最先臣上年原奏拟于吴淞江阴等处择要兴造嗣又详加查勘镇江府属之焦山象山及象山对岸之都天庙江宁府属之乌龙山均为长江险要之区又江宁省城外下关地方为内河门户亦宜略壮形势以上各处择地既定爰于江宁省城设立筹防总局以江宁布政使梅启照候补道赵继元孙振铨桂嵩庆洪汝奎总理其事赶备料物督催工程先派统带庆字营提督吴长庆带同总兵朱先民赴乌龙山造成式样令各营仿办并饬吴长庆带同提督黄仕林赴江阴又檄统带合字营提督章合才分派营官与管带星字营提督谭碧理赴象山焦山统带利用营总兵万化林赴都天庙又令章合才亲赴下关分投添雇民夫实力兴办吴淞口距此较远经臣檄委机局候选知府郑藻如会同管带淮军之提督吴宏洛专司其事并咨请江南提臣李朝斌就近督办大致炮台之办法频江沙土质松先以大杉木用机器密钉入土以实其基仍厚砌方石以固其址石壁峭峻之处则开山凿石以为基址台之周围用三和土极力捶捣铢积寸累务令极细极坚三和土者以石灰糯米汁蛤灰牛毛等物搀和入土每土四寸以捶至八分为度炮门则搘以铁柱护以铜铁板台之下空其中以为兵勇容身之地现已造成乌龙山十六座可安巨炮二十一尊檄令庆字营分统朱先民等三营驻扎江阴十五座可安巨炮二十九尊檄令庆字营分统黄仕林等三营驻都天庙六座象山十一座焦山八座共可安巨炮二十五尊檄令利用营总兵万化林分别驻扎下关四座可安巨炮十一尊檄令开花炮营刘玉龙驻扎吴淞炮台因动工较迟天寒地冻尚未就绪将来造成后即归提督吴宏洛驻扎以上各炮台无事则现驻之营略敷分布有事则兵力尚单必须添营驻守至圌山关向称险要现在焦山等处业经建筑形势相埒即可无须再造庶免备多力分之虑惟江阴北岸之浏闻沙乌龙江北岸之沙洲圩两处尚须一律添筑以成犄角之势臣已饬提督吴长庆于二月初旬即行举办此建筑炮台续勘办理之实在情形也

至应用枪炮军火臣到任后即提银两交长江提臣李成谋购备洋装铁炮二十九尊配弹一千四百余颗兵枪六千一百余杆洋火药十万磅均已解到又饬机器局冯焌光郑藻如会同升任臬司沈秉成候补道刘瑞芬定购美太于士炮二十五尊配弹二十五万颗乌理治钢炮二十二尊勃休马后膛炮二十八尊配炸弹六百颗林明敦枪五千杆燕非来复枪一万六百余杆士乃得马枪二百杆炮药二十四万磅铜帽四百万粒现自外洋陆续运解数月内当可交齐其购置新造兵轮船之克鹿卜炮及江苏抚臣所购皆不在内洋枪炮既多修整时须机器其炸弹亦可以机器自造兼之炮台所用铜铁板铁柱皆非机器不能装钉因于上海购配机器数具在乌龙山设局募匠工作又炸弹固洋炮所必需而及远攻坚尤宜实心铁子臣委员在省设局采买生铁铸有成数又饬金陵机器局制造水雷数十座洋式火箭一千枚又由广东购制软硬水甲六千副在各海口招募善于泅水勇丁时常操演又长江水师各营调操臣于每季额发火药之外另行筹给调操军火此购置内地外洋枪炮器具以广储备之实在情形也综计造台购器两项所费甚巨臣原议建造炮台五六处酌购洋炮数十尊兹续勘建台处所计已成未成共有吴淞口江阴浏闻沙都天庙焦山象山乌龙山沙洲圩下关九处之多所购军火炮位又不仅为炮台所需是原奏非八九十万金断不敷用户部议准截留江海关二成洋税须俟收有成数方能陆续提取指拨江西安徽湖南湖北四省协款除江西十五万安徽十万两已全数解到外其请拨湖南十万两仅解到二万两湖北十五万两仅解到三万两计两省尚欠解银二十万两臣因病奏请开缺荷蒙　圣恩允准将来未尽事宜应由署督臣刘坤一随时酌办其业经办理之事不敢因费绌而中止合无吁恳　天恩敕下两湖总督湖南湖北巡抚迅将欠解之款尽数筹解以应要需至所办各事动用经费臣分饬经管之员各专责成将来分手造报由署督臣刘坤一核明奏咨

　　论防海　　　　　
王宗曾

井田之法非独为均田制禄而已所以阴寓设险守国之意故中原平衍设立许多沟浍许多阡陌使车不得方其轨骑不得骋其足也岂非寓至险于大顺之中者乎观晋却克欲使齐人尽东亩以便戎车吴玠在蜀于天水军作地网以阻金兵之骑于此可以之也兵法始于黄帝而井田亦始于黄帝八阵图亦出于井田公田即中军也私田八家即八阵也今防海之策莫如沿海三百里内屯田方今沿海膏腴未辟者多矣各省游民无业者众矣陈请　圣谟同心并力择要害招丁壮垦荒芜借耔种资牛具定编派立田规给口粮设庐舍授器械领以武弁统以文员御以简严结以诚信时其操演勤其巡防可无乌合之虑迁地之虞征调之劳饷匮之忧人知自卫其身家即知自保其乡里能自足其衣食即能自戴其君亲而更激之勇跃奋迅着为令曰如有寇船进口该弁兵并力防剿计功行赏夺获船只器械财物准听该屯在事弁兵瓜分如是则屯兵皆视寇船为利薮自古屯田之制或以兵或以民各因其势之所便所谓养兵而不病农者惟屯田汉之赵翁孙所上十二便宜虽与今之时地不同然其利固可类推也夫前事不忘后事之师明之熊忠愍卢忠烈于困顿残破之余尚急议屯田大抵屯田有始事之备御有事平之设防仓猝无征调不及之虞应敌有好整以暇之便饷既不忧其缺乏人亦无患其乖离诚得其人相度形势量剂舆情一切设施有　国朝乾隆时荡平金川就地屯田之成法在虽以今之始事备御较夫昔之事平设防时地不同事机各异然斟酌变通合乎机与势之宜固存乎其人耳然今当轴者之昏庸必不以为然也此乃古法中法非新法西法彼以机器胜人我必效尤机器而后可胜彼以轮船胜人我必仿造轮船而后可胜独不知俄人之经营珲春黑龙江等处未尝不用古法海参威一境由北美利加洲来者以此为适中之地由松花鸭绿江至者又与高丽为邻俄人深谋远虑出于人所不觉十年之间纷纷拨解军犯一节旁观以为充军发配国有常刑孰知阳为发配阴则实边押令开垦屯田一年之内供其饷糈一年之外设立官职建有庐舍配妻孥生有儿孙悉归军籍实边之计深且密矣足以见俄人之新法即中国之古法也然处今日之势宜讳言中国之古法而徒效外国之新法虽属时宜不计利害犹拾外国之唾余沾沾自喜不几为外国所讪笑致启外国之轻侮哉但视欧洲列国之强则莫强于俄按俄之治国以屯田实边为本制造新学为末俄于是乎强矣其强者实能师中国之古法也何中国昏瞶愚懦当轴各大吏胡不再思倘思而得之亦必幡然改图乐闻古法也

　　防海四策　　　　　
徐洪度

自泰西通商以后海防亦綦难言矣设重兵筑炮台广铁甲守口门人人知之而皆不足以制敌之死命亦惟别求变通之策以补救于万一厥有四端请得而详言之一曰掘地营以辅炮台也按地营之制预掘地以为之深以四尺为度宽以一丈二尺为度四方如一上用粗大椽木横架四角以直柱撑定其木架不过出地五寸上用净细三合土捶筑作圆顶覆釜之形不可太高恐其横受炮力轰裂也不可太平恐其炮子停落炸坏也必须面面圆陡坚滑使炮子随落随滚不得停留每地营之中开通地道数十步作一明又数十步作一暗道明计宽三尺暗道计宽三尺有奇均贵湾曲环绕于炮台左右得以互相接济而又于海口曲屈之处排列营垒各营安放平炮若干尊各明暗道安放洋枪洋炮若干架且使炮台安放格林炮数门以壮军威则敌人一入是境必不得畅行我军即于是齐放枪炮或击其舵楼或击其桅绳或击其旁随之小船以断彼耳目手足而我军则安守地营敌船虽有炮亦无所用之其技有不立穷者乎一曰办渔团以助水师也海中淡水为产黄鱼之渊薮每岁孟夏潮大势急推鱼至涂渔船于此时出洋捞取计温台大小船以万计苏淞沙船以数百计小满前后之旬日获利不知几万金故海中常防夺渔船必自募久惯出海之人以格斗则勇敢以械则锋利以风涛则便捷其枭雄之性则又轻死亡命我苟不收以为用必为彼之间谍矣诚能令渔户籍名于官立首领编旗甲示盟约如杀贼有功一例升赏再饬向办渔团之着有成效并通西法者授管驾之职以督率该舟奔走风涛操演技艺使彼于泅水袭击乘夜火攻之法讲求熟习以便用镖枪枪挠等器敌船虽坚利而笨滞不灵我以便捷剽轻之力制之既识水道之深浅复熟港汊之纷歧猱以伏之狙以伺之或夺上风以焚其桅索或用枪以断其随船此兵法所谓出其无意攻其不备者也一曰筑土垒以资陆战也外国兵书罗马并兼各国全恃土垒每于未战时急挖浅濠以备鎗炮并筑墙高三尺四寸以避敌兵如敌来至急则筑二尺高之墙兵可跪而放鎗不但前锋应筑土濠其后策应之兵亦筑之如兵寡不足抵敌其四面筑墙严令固守以待救援此外国临阵之法也中国诚能仿此于陆战之时令兵士各带锹铣遇敌先老营如二千人出队以一千人为前锋一千人为后应共分为二十队前十队每队隔五丈远筑五丈土濠以避弹子后十队在前锋后五十步空隙处每队亦筑五丈之濠留出路置炮以便轰击敌未到则后队向前诱敌绕回后濠让前锋开炮轰击前锋得胜追击则后队进守前濠如前锋败则从出路发炮以策应之敌人自数万里而来兵必不多用土垒以困之安见其不败乎一曰习藤牌以破军火也在昔越南之役鲍武襄公有言法人所恃者枪炮我军所恃者队伍枪炮为呆物队伍乃活人若再赖枪炮与胜负虽胜而所伤亦多我军虽不能不用枪炮不可专赖枪炮必率队直入敌阵短兵相交四面兜剿尽戮之而绝其根株又曾文正公虑近时火炮之猛百试而不得其法则曰惟有以血肉相薄而已由今思之要皆不外用藤牌之道也按藤牌即古盾属不畏鎗火其器利佐以刀刃平时练习必拔健壮之士教以囊沙习步之法并立上中下三的以习俯击仰攻之法止则或散或聚专避鎗炮行则势如奔马瞬息至前傅鼐所演之飞兵是也一旦用之疆场率以先驱前者死后者继裹创蹀血而进短兵相接敌人失其所恃矣即或敌人犹施鎗炮而我军布列藤牌时而蹲行时而飞舞敌营有不溃乱者乎侧身四顾时世孔殷世之筹海者亦采及刍荛一二否耶

　　海防策　　　　　
王宗曾

居今日而策海防海防无可策矣威海旅顺北洋之锁钥也形势之险要炮台之巩固器械之精良防务之郑重为沿海七省之冠今则一毁无余悉拱手而让诸敌人矣北洋水师大小五十余艘墩数之重以数千计铁甲之厚以数尺计炮位药弹不可胜数今则或毁或沈其偶有存者亦尽降于敌矣甚至以南洋门户之台澎未交一兵未折一矢亦无端割弃之以为赂敌之资嗟乎国家筹防数十年养兵数百万糜饷数千万兵非不足器非不精饷非不多形势非不足据卒以十倍之地数十倍之众受制于地不满三小岛人不满四十兆之日本战未及一年蹙地千里丧师数万毁船舰械数万万自有明以来为祸未有若斯之甚者溯自道光中叶欧美猾夏以来中国虽屡为所侮然而丧师辱国割地之多赔款之巨亦未有若此之极者也岂日本自步武泰西后其船炮之猛利士卒之精壮果已出类拔萃迥超出于英法俄美之上故虽英法俄美所求逞于中国不能满其意者日本能如愿以偿乎抑岂中国师船器械既办海防以后反逊于道咸无海防时之精且坚乎吾则谓此非海防之不足恃也乃所以办之者之不足恃也有兵士而训练不极其精与无兵士同有雷炮而轰发不得其法与无雷炮同有船舰而驾驶不得其方与无船舰同非惟与无同也且适足以资敌此其故皆由平日之上下相蒙迂拙者鄙海防而视为不急稍有一二识时务者则皆视为梯荣快捷方式祗期自便其身图彼扣侵挪交征以利积习相沿牢不可破观于中日一役前敌之枪竟有朽窳不堪一用者威海炮台之开花弹竟有沙泥实其中其水雷亦有实以黄豆者至卫军之溃实由欠饷而起嗟嗟弊窦如此虽有防务尚足恃哉是故积弊不除即使三十年来所筹防务外貌巩固一切依然亦毫不足恃其在今日溃败裂之后也夫居今日而筹海防无论旅顺已失台澎已割威海已质卧榻之旁尽容他人鼾睡藩篱尽撤防不胜防赔倭兵费多至三百兆之数加以军兴之时洋债华债逋负累累今则罗雀掘鼠筹还本利尚虑不足有何余力重筹海防哉是故为成败论人之说者谓从前海军既不足恃又何论将来之海防是不必办者海防也为量入为出之说者谓偿赔款还国债巨款尚无所出又将何以办海防哉是不能办者海防也然而有海防且受外洋之侮无海防不且益甚外洋之侮乎勇夫重闭何国家方今和局虽已粗成然而创巨痛深正当卧薪尝首为收复台澎旅顺之计次图直捣倭京屋其宗社俘其君臣庶国可雪国威可伸此仇切齿万不可不图报复也不特此也俄人经营西卑利亚铁路数年于兹分作三路直接中国边壤英人缅甸铁路已直接滇边法于越南亦筑铁路达广西彼所以不惜财力而为此者皆将以求其所大欲也从前中国虽无能然而地大物博究尚有所畏忌今则底蕴毕露矣俄法以不平为名英人以持重为名实则皆有耽耽环伺蠢蠢欲动之势乃竟如政府之议裁撤海军衙门从此废弃防务置而不讲东洋之寇氛甫息欧洲之后患滋深则不得不办海防者又势也时也查中国海岸北暨奉锦南讫钦廉延袤万有余里外有金厦琼州定海崇明各岛屿之散布内有闽粤江浙津沪各港汊之纷歧防之既不可胜防守之复不可胜守设有海警舍以战为防以攻为守之法别无善策军事之所以坏者以其不知战而但恃防不能攻而但恃守此丧师失地之所自来也今筹海防宜分水师作数时时游弋洋面一见敌船不待其驶近中国海面即聚而歼之一路不足助以他路之船而别令数船守口与炮台相为犄角陆路防海之兵本所以辅水师之不及尤宜消息灵通呼应便捷各路大军屯之所并宜设通海口之活铁路某处有警电报一达立命雄师乘火车以往寇在东则飞驰而东以应之寇在西则飞驰而西以应之数十万之军一有征召顷刻立集不必处处设防而处处皆无懈可击如是则有水师以截击于海敌人欲即近岸而末由就令近岸亦欲乘隙而无自此不易之法也然而有治法尤须有治人任非其人虽有良法美意终归无用则饬官方除积弊储人才尤其根本之最要者也今就平昔所习闻者条陈之如左

一曰人才宜亟储也整军以人才为本在海军轮舰则驾驶需才枪炮则点放需才风涛沙线则探测需才山川形势水陆险夷之方则布置需才中国自曾文正建议拣派幼童出洋肄业复于津闽设武备学堂南北洋设水师学堂广东设博学各省皆设机器制造局规模何尝不大然卒无成效可者办理不得其其法耳泰西之制文武人才靡不由学校而出国家设学部专司学校之事人自八岁以上有不入学者则罪其父母国中男女无论贵贱自王子以至庶人皆分门别类各就其性之所近以入学而肄业非肄业有成者不许入局厂不许入军营既入局厂既入军营有苟安自便不能实事求是者则清议先不相容虽王子国戚莫不能胜水师将帅之任即莫不自幼年即肄业武备学院兼习天文地舆格致测量诸学始出学时编入行伍以资历练文案则自理枪炮则自修即挖地筑营至贱至粗之事皆不惮辛勤而躬操作之下至水手上至提督无不由学而出无不由次而升其军娴其技精故能雄视海上操纵自如今日本已如是矣中国则取士之道不外文武两科斤斤拘于一格空疏无能之士弋获科甲皆尊而重之谓之正途非是则胸藏韬学贯天人皆目为路异而不之贵夫势有偏重则驱之者多既驱天下之英雄豪杰尽销磨其心志于八股五言之中则虽有武备水师学堂其入而肄业者自不过小户愚贱之人而有志者皆不屑从事矣上既不重之则下亦轻之以众所轻视者欲望其人才之可用岂可得哉为今之计急宜变以科举之法文科以经济治事为重武科以枪炮西操为重先令各省遍设实学学堂在乡者为乡学在城者为城学由乡学城学而上则有郡学院又其上则有大学院以次递升而总其成于京师学中各聘西人为教习凡水陆战守地理形势风涛沙线翻译测量电学化学重学气学光学矿学有与兵事相表里者以及火船水雷轮机驾驶台垒工程逮夫制造火药电线气球水陆各种技艺莫不因才量授分门讲习学业有成给之以俸谓之艺士更能精进则授之以职试办各事果能称职则畀之以权每年挑取若干人出洋游历兼令肄业各国大书院以期精益求精其本有之举人进士亦不必废惟不兼艺学者则置之间曹或自为一途以备文学侍从之选俾之粉饰升平讴歌盛治比于俳优之列必湛深艺学始能内跻卿贰外任司牧如是则所用皆其所习人人实事求是无能者不得滥高位有才者咸得展其所长十年之后必有焕然改观者矣

一曰选兵宜精也泰西水师惟英法为首陆师推德为首其练兵也年二十二以上愿充者投告医官其身体结壮长及六尺胫骨不弱足不平底乃给资为定令归告所亲送大营覆验身足不如式者前医赔定银再讯其来意果实则分哨教习其挑选若是之严也教习之法十人为队先练手足缓行欲其步之齐急行欲其驰之疾站立欲其之坚运动欲其腕之劲又有所谓顶抱者以首触物曰顶欲其撞之而仆推之而开也两手擒伏曰抱抱者欲其力能制之使不动也凡教练皆喝号或摇旗欲其耳目习于号令也由是学为登岭越濠跨墙缘木之事垒土为坡而趋之欲其息之不喘也悬绳于上而攀之欲其身之不坠也横木于室而超过之由二尺高至五尺欲其所跨之便捷也如是者两三年然后习以火枪测其远近视其准的艺成后编入行伍其教习若是之精也中国之兵则不然仓猝招募非市井无赖即乞丐匪徒羸老充数虚额冒或则畏葸惮远跋扈不前悍不遵法疲不用命一旦临敌望风瓦解正不仅步伐不齐队伍不整战斗不力征调不速而已也有兵如此虽欲不败岂可得哉为今之计亟宜举原有之兵严加淘汰查中国旗绿各营兵额不下百余万其中老弱者十之二三吸者十之四五虚额者十之三四徒糜口千兵无一兵之用今宜酌选其精且壮者归并数营日教以西洋水陆兵法务使枪炮准头极准且熟有有识闻警不恐临阵不逃尤宜厚其饷糈使足赡其身家夫忠信重禄所以劝士中国口饷数本无多又加以统领营官七折八扣平日薄待如此安望其临时用命效死哉泰西养兵之法每步兵岁需准中国银约一百数十两或二百余两不等水师过之今宜师其意俟冗兵既汰之后并数兵之给一兵之用待之既厚自知所以图报而充选者既无滥竽之人则一兵自可收一兵之效矣　一曰操演宜勤也泰西之兵无不由学堂出身者三年艺成然后编入行伍中国则今日召募明日即驱使临敌跳荡拍张漫无纪律人与炮不相习手与枪不相习譬之木未成器虽有美材曷足贵哉今办海防亟宜分科练习以熟悉海洋情形山川险要风涛沙线者为一科善驾驶者为一科精枪炮者为一科凡外海水师兵轮毋使常川停泊内港每年春夏秋冬各以仲月令环游五洲一周岁凡环游地球四周务使履海洋若户庭安风涛若席每逢三六九日各令操练枪炮准头演习阵法有技艺生疏者毋论为官为兵悉重罚之娴习者予以懋赏如是则每逢战期人人怀才欲试人人争效所长众志成城立功自易于反掌矣

一曰船学宜讲求也自刘公岛失事之后北洋战舰荡然无存今欲重兴海军急宜购置船舰泰西之兵船凡有数种一曰大铁甲今各国中铁甲之大者推意大利为最其船一名哆依罗一名单大罗船中炮台两座可载一百墩之大炮四尊其铁甲厚至二十寸然而西人之论船者则以为此等大船甚不合用今办海军祗须购其中号者其船料宜用样木与黄松木外加极韧极坚而有大凹凸力全无炭质之钢与铁数层凡船中遇吃力之处则护甲加厚其价大约每艘十万磅有余但须筹银三百余万磅即可购铁甲船三十艘渐复旧时原额一曰炮台船又名碰船其船始创于美利坚船面出水甚少形如龟背载有极大之炮前有铁撞捍可伸缩坚利如椎如遇铁甲船直前撞之可以破裂下舱多作隔舱无算即有一处为敌打通有水漏进仍与别处绝不相关可以行驶如故其价约在二十余万金既办海防不可无此攻坚之利器一曰蚊子船西人论防护隘口宜用小铁炮船其名为蚊子多多益善每船载以十八墩重炮一尊吃水约五六尺设此船于海口匝以水雷可代最利浮炮台之用其船深浅咸宜足以弥缝大船所不能到之处且若隐若现可避敌船之大炮而此船所开之炮反可轰坏大船真有聚蚊成雷之势英国保护海口全藉此船中国防海用之尤为合宜一曰水雷船水雷之中以鱼雷为上兼船炮雷三者之用最为猛利有浮沈撞伏伺射各制其艇较少易于配制德国所创裹以铁甲并安以大炮可攻铁鉴且可御哈乞开思连珠炮每艘约须九万两其英法诸国所制与德国亦不相上下诸如此类皆宜拣派精于制造兼知兵事之员出洋购买并派学生附入造船之厂学习制造之法以为自行制造地步至于今购船舰尤自一最要之事则速率加增也倭人之兵船大不如我而行驶之速则胜于我我军遂因是而为所乘则加增速率亦改弦易辙之一端也　一曰验风潮兵轮行驶原不藉风力而飓风旋风亦所宜避常用风雨针量风器测纯熟至潮汐尤为海战所必究心泰西海战每俟潮涨八分始行开仗至潮半退而止诚以潮退时水拓之浅深虽测砂礁之触碍堪虞皆属敌所顾忌苟能审之于先则彼进退维谷我可游行自如马江之役法船乘潮而进乘潮而退由我不知潮信遂为所乘此前鉴之昭然者也

一曰试砂礁砂礁有明者有暗者明者一望而知暗砂礁则非平昔留心试不能知之近来商轮祇能依常行之针路而行黄维所译之图与金喈理所译之图大同小异皆本西人所绘未见增修即近出之沿海入省海道计里舆图与格致书室发售之大清一统海道图皆译自西人亦未详备倘能如舟山乱礁吴淞铜砂楚门旋水闽台间横木以及各洲岛之砂礁一一绘图不特临阵知所趋避并可预事设伏知熟悉砂礁之为用甚大也至于陆路形势前人地图甚多皆不甚详且不甚准至新出之沿海图类多详于海而于陆按之行军皆非所宜欲审陆路形势尤宜请精于测量之人另绘详细地图虽一村一落皆须绘明庶几临敌时依图进发不致错误空言形势无当也西人武备中以舆图之学为最要设有专门凡充行伍者无不知地理布法之战布国兵士夹袋中人人皆藏有法国地图法以大困今倭兵入寇其兵士于中国地理险要器械精窳无不了然于胸中且人人帽沿中皆有中国地图至一新地即易一新图其敢明目张深入腹地一往而无顾忌者恃此耳中国将士则无一能知形势者故弃平壤重山环抱之城而不守失鸭绿江天堑之险而不争鸭绿江战之搁礁济远扬威广甲之罹险职是故也海道形势可不讲耶　一曰水陆宜联络也夫轮船所以防海炮台所以防陆轮船有炮台以为犄角则轮船之势壮炮台有轮船以为游弋则炮台之势固是故水师者陆营之藩卫陆营者水师之根本水陆两军固交相济而交相用者也中国筹办海防数十年矣然而水师陆军划分两途判若两界各省各办各存各心无事之时不能会集有事之际不知相救形势扞格畛域难忘故水师败而陆营置若罔闻陆营急而水师潜踪不问此皆不能联络之过也

一曰器械宜精也器利而兵不精其器适以资敌兵精而器不利其兵亦难期制胜西人新器日出不穷英国之大炮曰阿姆斯脱郎曰巴留西曰安士脱浪曰回得活特法国之大炮曰墨迭儿普鲁士国大炮曰克鹿卜美国大炮曰巴勒得曰四得卧得曰布鲁嘎斯曰得里氏嘎诸厂以阿姆斯脱浪德里氏嘎为最大克鹿卜布鲁嘎斯为最精从前大沽炮台所购用者为德国克鹿卜炮今办海防炮取其快无取其大上年鸭绿江之战助战西人名坍而者尝言曰日本吉野舰所发快炮络绎不绝定远镇远两铁舰仅发一炮而吉野之炮已约有四十弹丛集我舰是人在舱面测量准头之法实无所用且我舰甫开一炮历一四分钟不散岂不殆哉又英太晤士报亦言鸭绿江之战最足发人深省者莫如快炮日本松岛岩岛桥立三舰各有计重英权一十墩之大炮日人不用中国则定远镇远纯用大炮而开放甚缓日舰之伤华舰非大炮力也皆藉小而极速之炮胜之观乎此则亡羊补牢可以知所变计矣至于陆路行营之炮则以德厂克鹿卜十二磅弹后门钢炮为最合宜其体轻其质坚命中及远可数十里之遥其弹可炸百余片水陆近攻则宜用美国之格林连珠炮其炮将大枪若干杆平行排列有机令其转动并装弹药其机关击铜帽甚速一分时能放尽百枪其弹可抵数十人放枪之力又法国所造之墨迭儿鲁士炮其形不甚大其用亦极为迅速制如六门手枪四周有八轮皆以螺钉绾之不用之时可以折卸倘有失利则委而弃之不至为敌人之资此皆炮之可购者也洋枪著名者英曰亨利马梯呢士乃得俄曰白尔丹德曰呢而根法曰沙士本美有七响至三十四响之后膛枪又英新制之皮利德新制之毛瑟美新制之栈枪而其中以皮利为最精毛瑟马梯尼后膛内小共有二十八件皮利则后膛内小器不过七件不生锈亦不易坏毛瑟马梯尼放一千美搭其弹直高十八与十七美搭皮利放一千美塔弹道只高十四美搭较之极准放出极远可三千美搭他枪无能如其远者此诚枪中之利器今办海防宜设法变易改用是枪惟火器购诸外洋不第利源外溢且一旦有事制造各厂动以局外为辞不肯发货势必为所掣肘亟宜讲求制造自行仿制庶于富强之道两有裨益　一曰炮台宜考究也炮台之所在务使敌炮不能遽伤我台我炮可以远及彼船更宜于平常正台之外高下远近加筑次等炮台务须不一其处尤以树林阴蘙之处为佳每处置炮数尊使敌人不能注定攻击此疲敌误敌之法也炮台位置如能在敌船不能径行而过之处我台上之炮得从容击之此为最佳然海口辽阔此等险要不可多得宜于水中多设阻挡之物如水雷木桩之属以疑之使敌船至此不得不多延时刻炮位宜星罗棋布每数丈设炮数尊处处可以肆击且多置炮位于地中旁穴小隙以便窥伺炮口离水仅数尺则敌船之炮不能击我我俟其进口而齐声开炮则炮易于中且中必在船腹矣至暗炮台之设尤防务中所不可少者暗炮台乃敌人所不能见可出其不意击之我炮可击彼船彼炮则不能轰我台也台前挑土筑长堤为卫愈厚愈妙筑台之料以英土为上其炮房则西国所作者全系铁甲前面甲厚二十寸一直到地能受四十墩重炮毫无所撼其式似半图取其滑溜炮弹难着也护台之兵尤不可少其兵营于台后营式宜匾以避开花弹然不若地营之妙可无虞于轰击但地营易致疾病是宜两用未开战之先则兵居于防营已开战则兵居地营可两得其益而两无其害炮门宜小不宜大药房宜低不宜高备折光之远镜以瞭敌置照海之明灯以防夜陆炮台之外又有所谓水炮台者共有数种一种在水面浮洲用坚木排列成格而外以沙土为垣此水炮台之定者一种则用木排下系重锚七个中用铁练堆于木排之上此水炮台之活者一种有用四千墩之铁船配极重之大炮中用机自行此为水炮台之浮者近时法国比伦又有一种以熟铁皮为极大之浮标其形为扁椭圆体共重三万墩比铁甲船加倍标有三孔锚索即从此出其分隔之舱共有一万八千个均无漏水之门故不漏气与水虽铁甲船用力撞之亦不易沈诚守口之利也

一曰形势宜审也陆路有陆路之形势海道有海道之形势陆路之形势审之尚易海道之形势审之较难寻常行船不过从熟由之路以行若海战之时则驶至何处不能预定风暴不时沙礁不测苟不预审于平时何能胜于临敌是不可不时加探讨也其审之之法厥有三端曰测天星西人行船于素所未经之地可一往而至者由测天星以定经纬故也凡船行驶无不准此而兵船为最要船行海中须知两距数亦须知每日行至何处必先于某处作定点测纬度距赤道南或距赤道北各若干度若干分又几分之几并经度偏东或偏西各若干度若干分又几分之几按法测之则其下之有沙礁与否可了然于胸中一旦有事敌所能往者不至于我不能往且不敢往日高虽作西人论中国之弊者尝曰王几千里天下之首也十八行省其肢体也人之被击也皆知护其首而中国诸疆臣各以自保疆宇为言坐视北洋之糜烂而不之顾吾不知其是诚何心也迨旅顺失后西人又曰中国如海蜇然任人择肥而割他省若漠不相关假使欧洲亦有如旅顺者猝然为敌兵所夺全国中丁男子女无不引为己忧斯真切时之论虽然中国何尝无忧时虑患之人特有其心者无其权耳昔左文襄奏疏亦云中国水师不力或归咎于不振作其实内外臣工岂乏忠谋所以处处牵掣必有其由臣曾督海疆重参枢密窃见内外政事每因事权不一办理辄形手廷臣之权重在承　旨会议事无大小多藉疆臣所请以为设施外臣之权各有疆界虽南北洋大臣于隔省之事究难越俎盖深知事权不一之难以有成也旨哉言乎不谓事隔十余年中国之积弊依然未改也日高难端初起之际或谓丁革提督率铁雷诸舰将往朝鲜之济物浦忽焉中道折回则奉海军衙门之令也是一主于战一主于守古者将在外君令有所不受今泰西各国之制海军提督实总战舰之成中国则一国三公何所适从其偾事也宜哉又成山日人之登岸丁革提督欲移师往攻旋又奉北洋之电不准出威海一步而止至于旅顺之役则失于陆路统兵诸将帅救援之不力威海之败则误于水陆营之各不相顾刘公岛之失则误于水雷船之先逃陆路救援之不至自古未有事权不一而将师能立功于外者今办海防不可不力矫其失也往者吴子健中丞尝建议谓将来各省兵轮铁甲等船日增配兵操演应请即于各提臣中择其娴习水师熟习沙线者统率管驾俾水陆合为一气其战守事宜仍归南北洋通商大臣节制调度以一事权又近人沿海练水帅议其首条即云择濒海疆吏以专责成也握要以图惟海疆大吏慎选得人实为海防第一议沿海督抚苟各得练达忠诚熟谙洋务者以任之俾就所有兵考管驾所在采办遴委贤员并慎择各海关道及统带水师各官责令随时督察稽查亦深虑水陆不联之弊其为患将靡有既极故也今宜特设一大臣专理海防水陆事宜宽其寻常职任使其精神才力悉萃于此庶责有攸归自不作旁贷之想昔左文襄亦尝有请设海防全政大臣疏亦谓今欲免奉行不力之弊不外慎选贤能总提大纲名之曰海防全政大臣或名曰海部大臣凡一切有关海防之政悉由该大臣统筹全局奏明办理畀以选将练兵筹饷制船造炮之全权特建衙署驻札长江南拱闽粤北卫　畿辅该大臣或驻署办事或周历巡阅假以便宜不为遥制另择一权位稍逊之大臣副之居则参赞庶务出则留守督工权有攸属责无旁贷庶成效可立矣旨哉左公之言今仍可采用也惟此大臣任大责重必品望素着西学湛深为中外所倾服如曾敷惠者始足当之无虑陨越近日中国老成雕榭如彭刚直曾忠襄辈殊难再得后进诸臣恐难胜其任不如聘请西员精于武备者几人暂为摄理苟推心置腹任信不疑则彼亦必竭尽悃忱以图报称如去岁大东沟鸭绿江威海卫之战西员屡有殉节者若德员汉纳根以共事非人用之未竟所长遂令急流勇退更为可惜至于一切详细章程则在乎因时制宜因地制宜非局外所可预拟也

以上诸条皆海防大纲而其要领则尤于振饬官方严定赏重畏葸之诛杜侵吞之弊中国事事粉饰因循营私朦蔽倭人所诋为秽贿睡瞶者官场营伍寔蹈此弊方今财源已竭赔国债竭蹶万分即或移挪款项办理海防无非为剜肉补疮之举以万民之膏血充公家之度支一一核实报销尚恐后难为继若不改从前积习购船舰者侵吞船舰之价购枪炮者浮开枪炮之资台军营之需将弁扣勇丁之饷兵多虚额士尽半则旧船废枪鬼病丐闻风而集络绎而来无事且以蠹民有事何知报国海防终归有名而无实是本源不可不正也至于侵蚀之员溃逃之将通贼之奸细尤宜速正典刑大加惩创此次中倭条约内有一条言因倭事获咎人员中国不得加罪则是贪吏不可得而惩败将不可得而诛奸细不可得而杀谁不乐为墨吏谁不乐为败将谁不乐为奸细此约一立贻患靡有既极以后防务尚可办哉中国近年之失在于　天威之不振幸免者众故翫法者多军事亦因之裂今宜乘立约之始诸事未尽照办速将此辈正法无使稽诸乃匝月以来不闻有此可知若辈通同一气能使　国法不伸恐后此宵人益将有恃无恐数十年经营之而不足一朝夕挠败之而有余自古以来未有刑不中而人心知所戒惧者也然统全约以观之则此约犹其小焉者也不才江左散人毘陵下士手无尺寸之柄然于军国大计富强要务则固筹之有素每思中国以四百兆之众受制于四十兆之倭辱至于此极每一念及辄中夜彷徨不能成寐用是不揣愚陋抒其管蠡之见条陈海防各事如右倘当局者不以土壤细流为无益或能采择而施行之则时局幸甚

　　南洋防务闽粤江浙联络一气议
古今运会不相袭也曩者封疆列土各治其民足以相安无事时至今日外侮纷来游弋海上乘我之敝捣我之虚急则使我首尾不相顾缓则使我士卒奔走救援疲命于道焉今欲联络一气得以息息相通先在南北两洋泯门户之见无疆域之分而东南七省咸得高枕不仅粤闽江浙而已计是宜急兴铁路互相联属而后可闽之外障曰台湾今无故而外属矣藩篱既撤门闼洞开厦门金门正为要冲之地漳泉兴化福州福宁五府皆须设防防于闽者非仅为闽计也因台湾为七省关键之区粤与江浙亦不得以次冲视之粤之琼州浙之定海江之崇明虽非台湾之比正宜以台湾已然之事加意维持使彼眈眈者无所借口无所垂涎欲兴铁舰非四省各设海军一队不可各提督之上又须另立一帅以节制之互相接济互相应援无所歧视犄角相生无瑕可击敌锋自可少挫矣然而保船之法向以船坞炮台以备之敌人狡狯抄及后路转使船炮资为敌用已然之祸其受病之源果安在哉因无铁路联络应援贻之咎也故今以铁路为第一要务马关和约初成赔款未清我　皇上即有南北两都开通铁路之命下猗欤休哉是欲南北联络为一气　宵旰勤劳机宜洞悉不啻卧薪尝矣今移南京之路于汉口谓之芦汉是汉口得地之中足以收接南洋各省之力耳南洋欲合各省之力以开铁路上接芦汉当以九江为总汇夫九江之地虽与闽粤江浙分不相关然形势相牵舍九江别无上策铁路之设以九江为上游有事时亦可因之为老寨近者东粤已行九龙铁路矣何不直由羊城出南雄入赣州界江西而至九江乎近者江浙亦议通金陵铁路矣何不再由江宁通芜湖沿扬子界安徽而至九江乎使两路果能竭力伸长而闽省可以东开一路由福宁而入温州上与杭州之路接西开一路由云霄而入潮州下与广州之路合滨海沿江回环交济是为南洋干路而后再以小铁路接至炮台之后船为前冲台为后劲而路又为台之应援何处有警诸军毕集虽其间不无隔省曲折之处然电音一动朝发夕至其势直如常山之蛇何敌不克哉且铁路之兴也利在通国微持防务为然幸勿以巨资为难干人第见　圣谕煌煌芦汉之路尚无集股以应者敢侈口更言南洋之路耶不知吾　国之利在南者多在北者少粤欤沪欤两处铁路若未开通而卢沟之路羸绌亦难操胜算故诸商不免观望焉当局微知此意于金陵议开江浙于粤东议开九龙巨资之易集于是乎见非然者断不敢舍芦汉而别议所开也惜乎未计总汇之地未为南洋全局防务筹之如其筹之则九江之设必不可后因有铁路兵力可以减半运兵之费又可减半米向军火无一不迅速屯聚不言防而防自密以声气交通自相联络不仅闽粤江浙得以相安而南北两洋亦可遥遥相接矣

　　联络南洋防务说
天下之大犹人一身也一人之身自项至踵若耳目口鼻以及手臂指节必无一毫之凝滞而后运用灵血脉稍不贯斯麻木不仁矣天下之大犹人一家也一人之家由内达外若男妇老幼以及仆隶下人必无一毫之隔阂而后呼应捷声气稍不洽斯缓急失恃矣治天下者执简以驭繁操约以用众使四海九州岛之远庶司百职之伙同焉并心壹志通力合作以各抒其急公赴义之忱有无则相通焉休戚则与共焉联络一气畛域不分夫如是可常亦可变可守亦可战可应猝亦可持久可守经亦可行权自古帝王宫廷端拱而大一统以抚四裔者斯道得焉我　大清之兴也幅辽广超越前朝定制设官悉斟至善两京十七省平居无事则分设督抚提镇将军之职以讲春搜夏苗秋猕冬狩之经一旦疆告警　天讨用彰辄命重臣经数圻所在统兵大员咸归节制平日此疆彼界星罗布之士至是皆屏息听命于主帅击中则首尾应既具常山率然之势而节麾所莅复许以便宜从事征兵调饷用能指挥如意四向有功昔人有言军旅之事大矣机贵速令贵一权贵专欲收克敌致果之功必得和衷共济之理三军之众千里而遥苟其分道扬镳秦越等视又何异满屋散钱支节而不归一串也欲求成事讵不大难耶方今法人构各口戒严孤拔伺间抵隙尽遣兵舰驶聚福州忽而基隆忽而马江忽而淡水时历数月扰无虚日闽防将帅既以援缺兵单致有七月初之败台湾全境独刘省帅孤军转战亦有空拳只手搘拄岌岌之忧而各省大吏则方以法人全力注闽者如风马牛之不相及惟饬将士聊固吾圉此外则干卿底事不闻遣一船以助闽不闭运一械以济闽焉呜呼普天之下莫非王土乃自疆吏视之则长门澎湖非属辖地无庸越俎代谋也自　朝廷视之则寸田尺土悉入版图何殊辅车相倚也尝就今天下大势计之凡有防务地方除天津营口旅顺各要隘近连　畿辅拱卫　京都北门锁钥格外宜严万不能分援他省以自薄兵力且境地远隔呼应不灵外而南洋七省之水师长江外海轮舶不下数十艘兵额不下数十万幸目下休息无事自守之外以之兼顾境似尚绰乎有余其中若浙江若广东尤与闽省若唇齿之依咫尺疮痍连朝烽火顾乃以隔膜置之漠然无所动于中有是理乎即曰两省大吏未奉援闽之　命行止未可自专然当仁不让孔子以之勖人阃以外将军制之果能有益国计有裨民生而犹自引嫌观望拘小节而昧全局甚非　朝廷所望于各大吏之意也又何为岁縻项帑养千日之兵曾不获一朝之用哉夫既往不谏来者可追目前欲弭法祸非速靖闽境不可目前欲靖闽境非联络南洋各防务不可昔年胡文忠公之办粤匪以湖北巡抚而出剿江西皖省诸股贼孜孜不倦或以越俎诮之则曰治内者先安外吾之救邻省正吾之自固鄂疆也众于是服其知兵故指示发所向克捷今昔时势正有不类而类者当道味斯言而加之意乎则万幸矣 

　　论北洋各海口形
</div>
    <div class="pagination">
<a href="皇朝经世文统编_page223.html">上一页</a><span>...</span><a href="皇朝经世文统编_page219.html">219</a><a href="皇朝经世文统编_page220.html">220</a><a href="皇朝经世文统编_page221.html">221</a><a href="皇朝经世文统编_page222.html">222</a><a href="皇朝经世文统编_page223.html">223</a><span class="current-page">224</span><a href="皇朝经世文统编_page225.html">225</a><a href="皇朝经世文统编_page226.html">226</a><a href="皇朝经世文统编_page227.html">227</a><a href="皇朝经世文统编_page228.html">228</a><a href="皇朝经世文统编_page229.html">229</a><span>...</span><a href="皇朝经世文统编_page225.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
