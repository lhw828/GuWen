<!DOCTYPE html>
<html>
 <head>
  <meta charset="utf-8"/>
  <title>
   皇朝经世文统编 - 第 62 页/共 287 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文统编 - 第 62 页/共 287 页
  </h1>
  <div class="content">
   英人欲混一地球其政策则异是其意欲播行自国言语寔施政法兴贸易制造业而握其全权也而于所得属地之人民则予以自由之权而收其利益也故一言以蔽之则曰在欲举世界之利益囊括于一己而已此英人之志也英人极蔑视他国人谓为野蛮必待己辖治之然后开化故以殄灭他国人为不背道德为教门所不责环球水居三之二彼等以为欲称霸于全球必当先制海上今日海面威权毋有出其右者矣故英人立混一世界之志比诸罗马人亚剌比亚人之土耳其人之时颇易易也虽其地散在四方不能集中一大兵力如罗马诸国而其人怀抱混一世界之志而为国民之先觉者甚不殆非罗马以下诸国之可以比也

英国之在地球扼要害之地严设防备巧通气脉犹之撒开蜘蛛网而包全球者然其细心锐思寔为可惧今以全球陆地为一亿二千五百万乃至一亿三千万方尔斯得其间可居之地为九千万尔斯得而在其四千万尔斯得内属英国之臣民者寔有三亿八千万人又举全球铁路电轮船之利四分之而英人寔有其三其在欧洲者不待言在欧洲以外之地营此等之业之公司寔有二十九所而英人所立者二十有二人所立者三然英人犹不以为足现欲架电通太平洋之底经由加拏大至澳大利亚又通海底直至印度木尔刘等之地方

英人畜混一世界之奢愿在距今百五十年以前而所策必中所欲必得征印度略北握海上之权力恣意监禁外国船舶矣一千六百五十一年所发布之航海条例欺吾俄寔甚故吾俄皇于一千一百七十年发一宣言书危机一发虽幸未干戈相见英之视俄为隐然一劲敌始于此及北诸洲之独立又法国战事起英人姑就敛抑渐悟独恃兵力之不能得志而始思杂以权术矣维也纳之会各国使臣徒见于欧洲目前之利害而未顾将来更甚之利害有在欧洲外者独英国早相机而多占要害之地而其利收诸今日也当一千八百八十年间俄国有版图二十万方尔斯得然多是荒碛无人之地法国略有印度支那之小部及突泥斯拏古米马达加斯加德国得亚非利加四属地及小岛三四耳而英国所占有者寔倍彼三国所得之地试指数之曰木尔弩岛之北部曰纽桂尼岛曰斐日诸岛曰缅甸有四百万人口曰马来隅岛之半部曰暹罗曰克什米尔曰喀什尔之南部曰喀斐理士登之一部是等皆英人所之占有其它尚有柏林岛傍边及亚剌比亚沿岸一带之地英人之染指者极为不焉

英人之于亚非加利也形胜之地无不占有屡以此触犯法德两国而曾不介意如彼欲强夺达即士伯即之事尚在人耳目矣英人又见亚利加之地以尼加拉虞运河开通之期在即欲得一冲要之地于其旁边情炽如燃前年注目于尼加拉虞东岸藉名布教简派宣教师矣于晃达拉士无故而以兵力拓境矣于威尼结儿借口于境界不明派探检队以将占有金矿及阿米那河口矣然皆为国执门绿律旨以抗之故不能奏功然犹有将夺土尔耳岛于伯拉士尔国之意亦无故而加兵矣

英人近十六年间所占踞之地固已不少而其民则心怀忿怨时思乘隙而动特逼于威焰不敢遽发耳夫英国之外务大臣及其理外事之官较诸他国未见殊异而收效顾倍焉者亦有由也试详陈如左

一由欲扩张己国之版图者甚众也他国举外交殖民之二事一任诸外务省及殖民省英则自殖民地之各官并各公司以及海军将校各舰船长下至民人无不同心并力不待人之指使日以辟属地广商埠为己任虽外务大臣顾全邦交或申明他人之权利不可侵犯与国之条约不可僭越而相距既远在外诸人既已夺取人土地即不难造作虚言所谓欲加之罪何患无固英人之长技矣又当轴之意亦未尝不以巧取豪夺为事特其措施略有缓急之不同耳试举一事以证之曩沙尔士勃雷侯曾宣言于众曰今日之治象进于大同宇内各国宜偃武修文弛兵甲藏干戈示天下以不复用然无几时而英兵一队已越眉公河侵入印度中国之北部　　门性府矣是地固法国版图英所尝承认者也又英之骑兵一队挟鎗八百及大炮四门推温都肯都尔门士为将进击脱即士佛尔之地时脱民方娱乐太平沙尔士勃雷侯虽檄回在门性英兵送交都尔门士于法院而侯亦遂为众所排挤不安于位而举奢吾巴灵以伐之矣奢吾巴灵固好大喜功与诸人意气相投者也英国多有此等人喜自任外交之事彼种之人之特性也苟有可进取之机或为将来有益之事则必有人焉出而任其责而无待当轴之指挥试证以近事当阿富汗斯坦谢绝英之驻使也英政府犹欲驻使臣于喀不尔者再而卒无成一千八百四十年英国之驻使梭尔诸那苦那今及士官并守护兵为阿富汗人所杀越千八百七十九年驻使梭尔雷斯喀尔雷又为所杀由是英渐疑亚富汗之背英又疑其背英而向俄适彼时亚富汗王欲兴机制造局购机器于英英机器师披吾者督机器自英来渐为亚富汗王所信任出入宫中遂阴为英政府通消息久之益亲任得男爵遂至办理英公事俨如政府所派驻使矣又如中国海关总税务司非中人而寔为英人赫德也亦甚为中国所信任而始终谋不利于俄当中日交战公使屡经交迭而赫德未曾离其位地也在交战前曾遥管朝鲜海关今朝鲜虽不属中国而于彼犹若有所关涉苟于中于鲜可为俄不利者彼必竭力为之甚至如近日虚传俄国包藏祸心将有大欲于中国想必彼之所为也又如李鸿章为贺俄皇加冕而来是英人所不喜也其来俄为何事又英人所亟欲知也迨闻李侍医英人耶尔荣尔同行之信于是乎英新报私相庆幸谓有传递消息之人矣又如维尼日儿方有违言在该地之火车遂忽然停止该铁路本属英公司故英政府商议特为此举以制其地人民之死命也英之占人土地踞人要害其所藉为口寔者曰欲保护英与印度之商务也曰扩张英国之版图寔出于保全大局之心也曰为同彼都尔门士保护英国之妇人女子也甚或曰是出于人之酬谢也乃至他人费尽心力方得一地英初未干预其事而亦必分润而后已假使英于他国夺有新地固未见其分润于人也又如基督教徒为土耳其虐待英从未措意近日骤闻其虐遇亚尔密年人之状遂忽起恻隐之心藉意大利之援越那那呢尔士海峡而占倨君士但丁意果何居耶尤可笑者法人于乌加吾大地方颇有权力英人惎之乃强彼地之黑奴受洗礼以为新教徒而目不受洗礼者为相敌旧教徒遂将亲附法人之黑奴加驱逐其计虑尤出人意表也

英之所以横行四表所向无敌者恃其路轮船电之多也铁路轮船姑置不论至其播弄敌国巧构机械则全恃电矣其电报或发自上海或伦敦以及各地毋不张皇其悚人听闻否则全系子虚乌有之谈以中伤敌国或加以侮夺千篇一律不胜屈指其各日报所登俄事约二十则中有十八则亦率类是不独俄国阴受其损即他国亦为所不加细察互相传播不知冥冥之中已为英所荧惑矣即如俄与中国缔约欲藉西伯利亚以通欧洲之消息英即大播谣诼彼其意特欲保护彼所特有之那尔子尔耶电耳夫俄于中国及日本设立己所特有之电固今日之急务也寔不欲再蹈我兵进入仓唔士的福和奴时之覆辙也

英于五洲各地增长势力有一秘诀焉当同盟之际所奉为准绳者即离间策也凡战务将起不问其于欧洲于印度于埃及又不问其于中部阿非利加于木尔尼昔亚诸岛英必竭其全力离间敌之党与以为己之同盟虽掷巨万黄金而无悔及当交战之日则埃及之他昔亚也亚剌比亚之将校也印度之王族也毋非英之爪牙也若夫在贿赂难行之欧洲则又巧为播弄藉电音以施其诡计近日俄法交密英所深忌又逆知俄不易摇动遂向法倾注全力谗谤俄国又作虚构之辞以嘲法曰法与俄相交结是自列为第二等国又曰旧教与希腊教有相咀唔之意英国驻巴黎使臣及在圣彼得访事之人为最甚其倾陷之法已无所不用矣

英国素来不喜与他国同盟苟与他国同盟则早已将所得之利益预为计及而断不肯将己之利益让与他人当其同盟时早知他国之无远虑卓识特笼络之使为我用而已证以近事如与意大利同盟盖欲藉意之援以巩固其在地中海之势力俾得独享其利也英虽于地中海占踞苏士奇尔勃尔埃及米尔得及衣土不尔得等意尚未足也犹欲得打得尔斯犹欲放逐土耳其人于恢尔得岛外犹欲拒希腊人上陆以占踞全岛犹欲得在衣土不尔得对岸衣尔弗之地车不尔耶布得山辟地雄心未知所底顾念法国警戒匪懈遂欲树意之援以厚集其力意信英之甘言先得亚比斯尼亚遂为之效死力所得不偿所费今既助英跋扈于地中海吾知彼地中海不久将化为英之沼池意国必悔为所绐然已晚矣

英此时同盟之友除意而外更有犹太人焉如恪得斯尔得苏尔士门的非尔等之富豪皆愿为英之心膂此等人在伦敦所发之命令足以驱使宇内之犹太人而助成英之志愿其势力寔可谓伟且大矣犹太之史家以谓昔时人民离犹太寔经过今之俄国及瑞典之地与士干亚尼比亚人相混而入英籍为英国史乘以前之民又英首相尼斯尔尼者犹太种人也其所著罗斯尔书名有云若英之俊杰娶犹太人之女为妻则英国将来其强殆将不可测犹太之神学家谓世界将来必以大并小分为二国俄在一方英在一方而其后英必灭俄即可再兴犹太国此基于亚斯启尔之豫言第三十八章第三十九章及默示录第二十章者也

英与他国交战全不见有义侠之举动是可为骇异之一特质也不问何等陋劣之手段与残酷之方法苟足以挫敌势者悉用之不遗余力近二十年来百方教唆德国生事于俄故伪称德兵之强天下无敌然德俄之交际固日加亲密也遂又教唆日本使与俄为敌彼以为日本人未解英之深意必信其忠告也其陋劣如此若夫英国新报之诟骂煞得郎斯不亚尔人民驱使黑奴马得彼尔亚人如犬彘歼灭殆尽其残酷亦岂忍言哉要之英国占倨之方日进一日昨得寸土今增尺地与法与俄既窥破英人包藏祸心近德国亦寔诸南部亚非利加之地矣英人确知他国不能合力图己故敢于出此也虽然物极必反理有固然他日必有袭英人之故智施诸英国者静以待之可耳

以上皆俄人所论也其阐发英人之心事几无遗蕴然试问俄人数百年来果无蚕食鲸吞之事乎果未曾得寸地增尺土乎古语有之曰知人则明自知则闇俄人有焉若使作此论之人与英人互相驳辨举二国之心术倾倒出之亦千古之大痛快事也

　　论德国外[交](史)　　　
日人阙名附

近时百年以来欧洲列国之情形于上半截则见其马腾兵立屡困惫于奔命矣至于下半截则不复见此武扬之壮观唯列国包藏雄心譬如锥在囊中权谋术数行于外交之上于无事之日耳德国崛起称雄于一时其宰相有俾斯麦者外司三国同盟之命内养自强之根本于是乎其国隆隆日盛及俾斯麦挂冠而去其外交亦为之一变矣请先论俾斯麦之外交政策而后及嗣后之外交可乎夫德国之外交政策者即俾斯麦之外交政策也俾斯麦确立外交之政策以为其国是在千八百七十年普法争战之后是德国以此战兴其国家也德国外交政策其始本未出于一定全赖俾斯麦奋奇策妙计以经纶一时请尝举其二三焉千八百五十九年有意大利之役德人拟援奥而击法而俾斯麦不听乃反而用之注意援法是其用机变之一也千八百六十六年有六个礼拜争战之起法国颇有培本自强之意俾斯麦阻之使拿破仑三世不能进退自由以泄其愤恨是其用机变之二也当订结伯拉若条约之时法国颇干涉于其间曰插入德国南部诸洲自主外交之事仍如往日之文法国意以为德国必不听也乃俾斯麦欣然甘诺出于意料之外于是乎法国有得意之色焉不知俾斯麦早已与南部诸洲订结攻守同盟之约矣是其用机变于外交之三也俾斯麦外交之政策虽如此然未有一定之标的也俾斯麦急于图国家之统一故未及确立外交政策一定之法也及有德法之役始有德国外交标的断断乎行其外交政策矣何谓其外交政策曰结俄而孤法是也今夫德国立国于欧洲之中而东于俄俄之强四方所畏惧也又与法相为境法国亟于复仇之念不可阻止则与欧洲列国结亲为最得计也如再能与俄订和亲之约则优于得英意奥等之奥援万万矣于是德国交亲于俄国百年胶漆二国相欢如鱼有水而德国收利于其间矣当德之逼奥拟夺喝儿士大尹之时俄不啻守局外中立之约又沮拿破仑三世所执之干涉政策以使德得其志又当德法相争之时亦不啻守局外中立之约又使奥守中立之约又使希腊斥法国所赠之贿是皆俄国所以为德国谋也德法战罢之明年俄皇亚历山的二世与奥皇夫兰是士约杀跌往访德皇于德京相林此一会也虽未公订同盟之约然三皇外交之政策遂已出于一途且定议云俄奥二皇自非事关其国之利害休戚则须援德国以防御法使法不得逞志复仇于德也且俄国斯时亦渐有将兴隆之势俾斯麦意谓一意结俄可免忧危既一定其政策而后将见之于寔际当其初不过欲收效于模棱之间及时势渐变友邦亦日乃知须亟结俄好其时欧洲列国颇不慊于德国即奥国进退亦任俄人所指使英国亦有抑德扬法之意意国人民亦不亲德如志士卡儿波儿地极论宜援法国以鼓舞其国民矣然俾斯麦不以介意卒然而起遂与俄结亲先是德国赞奥国排斥俄人住在洪葛利地方俄人颇痛恨德国俾斯麦本知之故劝德皇往卡诺都沙而会见俄皇以图和亲且说云英法有将和亲之意是非欧洲之福也遂与订结密约而列国未之知也即去年十月始漏泄于世上者是也俾斯麦既翻弄俄国于外交之上以订和亲于是乎将立制法之策乃沮奥意法三国之和亲千八百七十九年九月德皇维廉第一复访俄皇于是俾斯麦说奥以利害且言奥国本有所应得于伯林条约之利乃订结德奥条约谓如俄国攻击德或奥之时必联二国向之其余列国攻击德或奥之时则不被攻击之一国必守局外中立也俾斯麦于一方则与俄订和亲而又于一方则订如此之约于奥岂不极权变之人乎是时奥国之与俄不相亲故奥国好订此种之约本无足怪然非俾斯麦洞悉其机微则何能成其志又何足以备俄而孤法乎及得尼斯之事起德国又引意国进德奥之盟即三国同盟之事是也三国既订亲则俄久为德国药笼中物矣法国孤立无援亦极矣意者俾斯麦之政策至此即完矣乎

德国民亦喜俾斯麦所行之外交政策谓是德国之外交政策也虽俾公罢官其政策必依然不变更也及俾斯麦罢相卡伯里稗袭其位国民意中亦谓旧令尹之政策必为新令尹所继绍也岂意新相所行之政策全异于俾公之旧哉新相卡伯里稗以疏俄亲英为政策而重视三国同盟则不异于前相不惟不异且较前相尚有过之无不及之势焉奥国屡疑德所为将不利于己问其意向卡伯里稗每对言明晰不复有疑义证以行事奥亦知其无他矣又与意奥及比利时等订结通商条约颇重其交亲然其于俄也则拒其拟接续俄德密约之事是其志谓三国同盟可重而俄不足重可知耳又于三地巴儿及维久兰土之事则订结英德条约颇让于英岂非其亲英之证乎要之新相卡伯里稗所行之政策全异俾公所尝行即谓之举俾公三十年所经营而附之于一水泡亦无不可也及卡伯里稗罢相喝很鲁郝为相而德国外交似复无标的其初为相也拟离间英法于起端埃及之事颇设计于其间而法国总统亚诺刀敏于机谓今日构端于英国不惟非国之福亦足以乱欧洲和局于是德国所希冀之事半多咀唔而英法反增亲矣又以三地巴儿之事与英确执异端屡张虚势又见俄法有亲惴惴惧栗急媚俄人不复顾往日之仇于是俄法德三国联盟干涉东方之事助虐而成虐不复知有天下之公义矣德人举国侧目交讥其不能诚以其拟亲俄而寔不能亲俄法阴嗤其所为名声不扬莫此为甚然其人一意孤行不顾一时之毁誉迩来举措日益非令人杞忧更甚以三地巴儿之事言之则一逢英国之盛论强议即挫废沮丧无复往日之志气其亲俄之策为法国所防阻奥意之亲亦渐疏于是乎志气索寞不能自平及革雷得事起则张虚势示空威欲以泄其不平之意呜呼岂料尝破法树霸于欧洲之德国其末路乃如是乎今通晓德国情形者必谓德之结俄即其福利莫大焉由俾斯麦善成其事此岂有遗议者哉俾斯麦本以御外侮为至念当其国人阋墙之时屡苦言于议院之中遂至结亲于俄国于是德俄专约成德法之战俄国守局外之例中立而不动岂非为有此约乎或评俾斯麦云彼所欲为之事毋不为所欲为又善施巧计反劲敌为至交即使通词峻拒责问同盟而人尚不敢生离背之心如使他人居俾斯麦之任以当其枢轴则必至纷纠错乱不可复收拾昭昭可见非其人生具奇才妙善转环乌能使与德有隙之俄皇而引为密友非世之雄才而能如是乎然盛名之下鬼瞰其门民心渐厌其所立政策德皇亦稍思安逸于是乎外交严峻之形一变而为柔弱之态俾斯麦挂冠既去国民讴歌新政不乏其人凡疵议其所行政策而与之为难者亦间出曰彼之政策虽云巩固国本以保维和局其寔乃阻国家之进运以使国家陷于危地者矣今试其所为彼之求亲于轻窕不足为赖之俄国与卖国何以异夫奥意果有何过乎英果由何义乎结一俄而招三国同盟之不悦且其政策多不从殖民上留意极其民弊所至非矛盾之府则归昧之乡耳假使其常在相位则恐遂至卖德国也是可异矣又论客年俾斯麦暴露秘密条约云有国家者于外交之上凡一切内情宜如何秘密严守不待论而自明矣德俄密约此何等事可轻露哉即为一人计不为国家计亦不应如是乃彼则竟暴露于天下而不悔焉岂非破政治家之德义乎如此则何足以称有政治家之义乎意者老夫耄矣无能为也人至耄年志气衰乱致有此也不然岂复有因私怨而累及国家之大事哉或又云俾斯麦暴露德俄专约有二由焉其一为不慊于今德皇及德相所为之政策其一为俄皇到德不过访俾斯麦之故也其前说姑置不论至其后说则未必无深意在焉虽然以俾斯麦之智何不悟其间之消息也闻此次俄皇本有过访俾斯麦之意而恐耸动外国耳目或致密约漏泄故不访耳俾氏不解俄皇深意所在怨俄皇谓俄方利用法之赀本援法为心腹其意将以德英为敌也乃不暇细思精虑忽将往时之秘密条约暴露以快一时之私愤然不复思失信于俄兼使奥意怀疑大可虑也德人评俾斯麦如此虽然彼何人哉彼其相业如此之盛乌有如此之陋哉以余观之彼寔慨德国现时外交政策之不振故出于矫激之举耳且夫俄国本怀虎狼之心与之者宜知所警焉则俾相之为此举欲以耸动列国之耳目而一变欧洲之情形也察其心术未尝不胚胎于公义悠悠之口未免浅之乎测俾公矣

夫俾斯麦为德今皇所黜免尔来德皇之政策往往与俾斯麦所设施相背驰殊怀怏怏久矣当是之时俄国尚欲续旧盟更订密约而德国内阁斥绝之岂非使俾斯麦积年之苦心归之幻泡影乎然则其蓄不平之心亦岂足快哉且夫近时法国与俄订和亲交情极密有将凌德之色矣彼之公忠于国不堪愤慨则怨俄之念又必生矣前者俄皇之巡游欧洲也驻跸于法颇久国中无处不到屡与总统欢语又引见其外务大臣总统即福儿外务大臣即亚诺得也而法民亦欢呼迎送俄皇和气蔼然其到德也止驻跸于伯林即德京也且并不访问俾公之家俾公意谓俄意在疏德故有此也虽然之数者本私情耳俾斯麦本怀匡正国家之志再造德国寔由彼一手之功也岂如是之大英杰人肯以私情误国家之大计哉无亦必有所观于时势也其所订之密约尤不宜秘之于今日秘之于今日是徒招各国之疑惑甚非国家之福也要之俾斯麦暴露密约犹是彼晚年之权术耳如德国政治家有眼光如炬者则必能悉其意所在必毋以渠之心为嫉妒也余故曰难俾斯麦者是即损德国威望之人也抑俾斯麦尝结和亲于俄又订盟于奥意其所施政策止于至善固一定不变者也夫德之于法谓亲俄则可以无忧矣然不思俄本毋信朝变暮改是俄之常也则德更申盟于奥意亦似不得已也夫殖民政策德国之所以得有今日岂果由谁之功乎不言而明矣俾斯麦外交之策其善如此及至卡伯里维与喝边鲁哈二相所以外交之政策则无有一定宗旨故顿挫败折无善之可称德奥意三国之盟亦益欲解而英国交情冷如泼水往日所孤之法今也则固将称霸于欧洲而德国殖民之政策不振之甚他日之事殆不忍言焉于是乎中道沮丧改其常节媚于宿仇遂酿成辽东干涉之事贻天下之笑柄俄法拍手笑曰竖子何为且不止此一事也又欲订亲于英亦为所拒斥抑何其失计之甚也天下大势强并立曰兵曰商同出于战英德皆以商务立国不同其利德所得即英所失也英人曰德欲亲我是欲夺我利耳倘我据有海关税之利权沮碍德货进我本国及印度等各属地殖民地则德将出于何途乎尚欲以亲我乎两国利害之悬如此矣而与结和亲不如决优劣于寔力也议论纷纷大率类是然则英德结亲亦不足相益也明矣甚矣今日德国外交之不振诚非吾人意料所及也近则虽以意国之小而力微犹且轻视德国奥亦欲结俄而德喝边鲁哈方寸颇乱心绪亦恶亦将挂冠而去要之俾斯麦之外交固皆有一定之见而为此矣自俾公挂冠而去德国外交之政无复有意旨之足观呜呼为德国民人者岂能无今昔之感乎

　　论德国海军及殖民政策　　　　　
日人阙名附

德国一千八百六十六年始创海军以欧洲论惟德国为最新设天下所知亦列国所注视也海军员弁数虽未能骤及英法俄之多然于德奥意三国中则其霸权已自意国移德国矣意国虽有坚舰兵队然其财政紊乱不能养成海员又不能制造新舰渐渐背驰时势德国于是乎得骎骎焉崛起称霸矣此近时之事也夫德国代意国称霸于欧洲英国所大不利者也德不为英友邦久矣今不独不为友邦而宁为其劲敌哉意则虽未为英之盟国而意气交孚有素亦非一日之故譬犹春女含情而未露言矣德国海军自一千八百七十二年以后日有进步洵可惊叹查该国议院称其海军之经费于一千八百七十二年后较前增多五倍余在一千八百七十年分北部德国同盟州支出百二十万一千磅而至一千八百八十五年国中海军费赀又增一倍为二百七十万九千磅至维廉二世登祚之时则为二百七十万磅至昨年分则为四百三十一万五千磅而本年则为六百四十五万磅今皇即位之后纔阅九岁耳然增多新舰者八十六只今皇及海军大将麦儿红氏犹以为未足将更要求议院造新舰顾滔滔天下其服膺麦汉大佐之海军教训者岂止一英国哉麦汉氏英国海军大佐尝撰海军权力论风行欧洲名声着于四方近德国民稍不悦德皇所欲为故德国政府将欲期之四年制造战舰四只大巡洋舰六只小巡洋舰六只及水雷艇三十六只议院亦不赞成之国民渐知德国欲争海上之霸权于英国而战端将启涂毒生灵也议院中所见异辞不欲赞成德皇及其阁臣所立策岂无所由来哉近时德国转输搬运货物之业大兴亦所以欲扩张其海军也自千八百七十年至千八百九十六年其船舶吨数已加二倍通商贸易又加四倍虽未能及英国所为而于法已足以输其一筹也虽德国船舶吨数未及英国然英国船上人员尚间有以外国人充补者德则绝无一异国充船上人员之人是英所以逊德之一也又德国船舶速力在十九海里之上者九只而英国仅有七只耳是英所以逊德之二也德国轮船公司受保护银于其政府而英国不然是英国所以逊德之三也德皇锐意欲兴盛海军如此经纶天下政策之所出实主持者不过一二亲信之人其人为谁则麦是牙儿男爵所策画者多也

麦是牙儿男爵持论云我德国人欲夺有天下之大利必预备足护水陆两军兵力以培养元气是则不可不确然建树天下经纶之策奚待论哉喝边鲁哈公亦断言云我国备具至大强力海军今夫在内则足以备防御之用在外则足以赴国家之急以保护德国贸易倘不能完备海军将何所恃乎哉二公所论如此经纶天下政策者必于地球上到处保护德国利权又于到处保护德国贸易使敌国海军不可向迩以师船为体以商船为用欲行此政策必不可不求完备本国至大强力之海军也

德国除南部亚非利加及东部亚非利加等之一部外属地无多未有殖民之利且此二地者唯不过有通商之利权非真能移其人民殖其种族以为其属土也故迩来积年蓄志欲创觅一殖民地为其属土然其人口年年减色不能增多所志未遂万不能与英俄年年能增扩其殖民属地者比也然则德国将来果能求殖民地于何处乎今试屈指数之

一曰南洲夫南洲之地疆广地肥产物饶多德国殖民于此业已流入伯拉西耳及亚儿甚丁等意者将来必开境于四方也南诸小邦屡失政内讧外患无有已时德国见之岂不挟雄心于其间哉虽然如德国儗并吞此等诸小洲则必启衅端于国是非大扩其海军莫能徐行南侵之策德国筹之审矣现时雄图相望虎视耽耽皆欲夺其属土南洲诸共和国介乎其间独拥地球之富饶此岂诸雄国所能忍默者矣然则德国谋染指于此富饶之地亦岂诸雄国所不知哉意者德国亦不必犯国之逆鳞而罹其害于不测也

二曰中国及土耳其德国垂涎于此二国久矣六都维都男爵常云德国得殖民地于中国及土耳其斯足以强国而富民也何以独注意于此二国哉诸雄相向二国瓜分之日已不在远也虞连斯伯度报者德国殖民党所赖以发其议论者也尝着论云割斯密儿那地方于土耳其以属德国然恐为俄法所阻也德国垂涎于中国非一朝夕之故往岁即言千八百九十五年也其干涉日本之事亦为此也麦是亚儿男爵尝论于议院云中国瓦解之日近矣我德国不可不先干预以成其志则唯在备大海军以力待之耳德人频用权谋术数欲以夺舟山岛为得属地于中国之起点其意欲效英人经营印度之谋也虽然中国之大岂不能敌一莫色儿鎗哉德用莫色儿式鎗故云尔今夫日本及莫国并以中国为好市场其贸易极殷盛则岂能袖手旁观一任德国所为哉然而德国在中国之贸易未能骤及日英之殷盛思欲步其后尘出于此策抑不得已也

三曰求荷之欢心夫德国夙窥东印度欲与荷兰联盟者久矣故常汲汲迎都兰士巴儿之意厥有二故其一为求好荷兰人皆知之其一则欲阻碍英国伸其权利以扶植其势力于南非洲也然英人谓我国现有殖民地于澳洲及马来半岛非一日矣何物侵国即指德敢欲假兰属为基本以出于我东印度乎苟有如此者则我英人惟有以干戈沮止耳要之英国殖民政策在今日地球之上不免与德国相抵牾德国于未夺南洲中国及东印度之前为英国者必力争先着输赢势所必至由是观之有国家者扩充海军以立富强岂偶然哉

四曰德国何故欲开地于海外乎德国经世家谓我国于大陆之中即指欧洲大陆也未尝怀不足之念也然其所以欲开地于海外为备俄也俄人现有二百万人分往巴儿地克诸洲而德人分住在奥国者约千万人则俄国一旦崛起西向而前其必与德人不相容明矣千八百六十六年时德国武断党士人等首倡宜合并莫黑亚及西列西亚之议此策果成则恐危德国也必矣何则俄人直下即进卡巴西安使奥国孤立于俄人重围之中此岂德国之福哉德人西向瑞典则法奥二国必阻德志即向丹麦亦然欲亲丹麦则必与俄相背也然则德国宜乘势而窥者独有和兰所患法人不肯赞成耳德国舰队自鲁都的儿当即荷兰之地也至英国海岸数点钟即可达彼德国欲合并他国英国岂能毫毋知觉然则德国不能增扩属土于大陆此其所以将开新属土于海外也

　　暹罗考　　　　　
英人浮乃附

方暹罗之未侵于法也有地约二十八万方里而我欧之人鲜能知其详者良以暹罗虽滨海之国而不附近于航海东行之孔道地僻则探究为难也至于今日而欧洲人之耳目焉属于暹罗有所希冀于其国也考暹罗国史本非不振之国观其远适异域研究学术亦非无教化之邦暹罗邻近诸国如肯卜提亚尝越海而并安南其强盛可知而今已墟矣安南缅甸向皆自主之国而相继沦灭惟暹罗卓然有以自立嗟乎兴衰存败皆在人为苟能有志何谋不遂彼自负先见之辈俱逆料暹罗之将尽今固何如乎

暹罗向例国中赋税不由官理而任人包办国家着有定数其人苟能如数献纳则征收之权即归诸其人之掌握国家不复顾问是乃衰世之政百弊之薮夫人而知之者也所以暹人不畏难不瞻徇毅然决然以整顿课税为当务之急国家之有课税者所以集一国之财为一国之用也暹人亟亟变法以图自强设不加以整顿则将何所藉以行其新政乎暹人于此思之深而得其故矣诸税课现已派员督理各员皆有定禄包办之风以渐而去近今定有新例抽收渔税亦派员主之予以定禄不准包办如此则寔征寔解而浮收中饱之獘除矣此非纸上空谈铺张扬厉暹人实能行之也今税务各员受禄者百二十位高者五人月俸暹银二百四十圆合之金磅每年百八十磅次者八人每年百二十磅其余则皆每月百磅包办税务者尚有四百人因三年期限未满不能中止以失信于此辈然不久必尽变为官办也暹廷曾向印政府商请拨调熟谙税务者数人为暹廷之用有二人已应其聘每人年俸八百磅暹廷可资其助以行其志矣征收监守及稽查帐目三事各有专司征收由省中委员承办收得之由委员解送十七处总局每总局有分局二三处暹罗税课以地税为大宗地税之中分为二类田亩荒芜人民稀少之处则就其已耕者征之其余一豁免若夫田亩垦辟人民繁盛之区则不论已耕未耕皆尽征之惟税数则较轻也暹罗以雷计地每二十方法寔唔一法寔唔长六英尺为一雷合法国黑克太埃积一万方米得而成一黑克太埃合英亩二亩四七一六分之一钱曰赛棱一赛棱值四本士阿尤梯亚之北多沃壤未耕之地连类而征之每雷一赛棱其南多废田仅征其已耕者每雷一赛棱有半耕种之利举其中数每雷可获暹银二十的格而约为暹米十五袋之值地税以外如树木番茹各种蔬菜甘蔗皆有税值百而抽其九米无税若载运出口则有税百姓年二十以上五十以下者每年纳丁口税六的格而房屋之在暹京者抽其租金百分中之九鸦片税每年三兆的格而酒以米酿每年约可抽二兆的格而赌舍本亦有报国家之今暹政府顾念国体悉予革除而筹他以补其缺自四月以迄于今日各省赌舍之封闭者多至三四百家鱼税每年十万的格而入总数每年约有二十四至二十七兆的格而陆军水师之官俸及各项用每年约需二十一兆的格而

矿务　一千八百九十一年之季暹罗有矿十一处准他国人开采诸矿产金煤及宝石占地甚广有多至百五十英方里者然此十一处中办无成效者八处其余三处创办伊始所获亦尚不足以偿所费是年暹罗国家设立矿务局以英人摸勒及司密司二君为总办办既设此局始有颁发执照准人寻矿开矿之例惟开矿地有所限不能如前之多占请领执照及出赁各矿之文凭皆纳费于矿务局自一千八百九十五年以来收数畅旺增于前者三倍

暹罗锡矿开采已久产锡之处均在麻来由一带一千八百九十三四两年出口之锡不及四千吨槟榔屿暹锡价值举其中数每英约需墨西哥银四十元零五角计是年出口总数约有四百八十万元约合英金五十三万磅

暹人于姜太崩地方近处凿取红宝石及蓝宝石已阅多年其贵重者大都贩至印度坎尔喀搭求售所可惜者宝石非重笨之物易于匿盗故该处所产未能得其寔数苟使善为经理则后望之大未可量也暹罗金矿虽创办未久而土人仅就矿之面层稍稍采取者则已数百年于兹矣欧洲人曾有试采石层中金者而皆无成效可夫金固自在也彼办而无成者于该处天气之不同工作之所宜及他关系紧要之事初未尝深求而有得也煤矿已于麻来由之西海边寻得暹人设立公司以董其事煤层之厚薄与夫煤质之优劣尚未探明故莫或知其究竟然逼近五金矿产之处苟有佳煤则收利必广而致富必速他日暹罗之饶足安见不与产金产煤各国相伯仲者哉

矿务章程系矿务局总办模君办司君模君今已职司君推升为总办所拟由暹罗议政处会议甚详悉今已蒙暹王批准允行颁为定例各矿之所产以百分中之十分报国家

硬木商务　暹罗商务以米及硬木两项为大宗暹产硬木虽亚于缅甸产而久为世所称许初暹人不察有其利而不知所以兴之近年始恍然大悟且恐树艺之道不讲而山林之利将非我有也于是乎讲求树艺数年前余至坎尔喀搭问于印度掌山林之官缅甸硬木商务何如答曰缅甸硬木之兴必待暹罗硬木林之败方今暹罗硬木渐渐损坏再阅十年当无复存者既至其时余等可以独擅其利矣今虽竭力与争而尚不足以敌之迨其泽竭鱼尽之日彼之忧而我之利也其时适有暹国亲王与余同在坎尔喀搭余引该印官与之相见该印官即以其所告余者告之暹亲王闻之遄返故国决意整顿以图补救一千八百九十五年暹罗国家借材于印度植务局该局遣司勒哀特往应之司君办理植务游刃有余暹罗国家悉以梗木林事听其指挥并予以监督之任于是暹产硬木木商视之与缅产等购者不复于缅产暹产之中有所区别英国向用缅产不惜价值略昂而现渐为暹产所夺法国国家亦喜用暹产并派人往暹就地购办因之出口之数年增一年千八百九十三年出口二万四千五百吨九十四年三万七千吨九千五年六万二千吨三载之中而所增逾倍可谓盛矣今暹罗工不足用大都因自林运木至河需工甚巨也林距水道愈远则转输愈难所幸者有象力可资暹象勤且敏非徒曳车并能推木为用之广莫以尚矣

测量工程　英人末克埃息前曾任事于印度测量局受暹人之聘办理测量事务已十六年暹王以测地为要务于此注意切一甚千八百八十一年末克埃息测量自滨角至摸儿面电线路八十二三两年画定江湄界址八十四年批剌克界务定妥而英暹两国麻来由界务亦详细测定是年始招生学习测量以末君为之教习就学者约二十人其后暹王量为推广以太子故宫改作测量学堂学生增至百名左右教习八人中有欧洲人三其五则暹人也有某英人精于测量亦将应聘为测量学堂总教习一千八百八十六年我英取缅甸暹人与法人约于两国东北边界守望相助于是暹人测量罗盎泼赉泼盎省以画清疆界至九十三年法人侵暹前约始废近于滨角一带分段绘图实测以重畿辅之地

法律　爱暹罗者莫不以变法律为当务之急良以暹律流弊孔多听讼者无所秉式以求公允今暹人亦知法律为立国之本意欲采用西律以救其弊

一千八百九十三年英暹条约之第八条载江湄省英暹两国人交涉之案由暹王派员会同英官办理故即于是年设会审署于江湄自开办案件以来无龃龉扞格之患署中以暹律办案英领事倘莅署会讯可从其便涉讼之人若以该署所断为不公准其上控于滨角惟须经领事允许耳

牢狱　昔暹罗苛待狱囚惨无天日诸囚蜷伏之处殆非人类所可居暹王恻然悯之为之改建狱舍布置悉遵西法慕西国令囚学习手艺之善也亦令教囚以攻金攻银制器洗衣等艺而气象于是乎一新此特其造端耳而已一变以至于是可谓盛矣

奴隶　今王未即位以前暹罗奴分二类一因战事被掳为奴其后嗣即仍祖父之旧虽欲自脱而不能一则因负债之故自售其身及其眷属于债主而为之奴既为奴即永为债主所驱使不得另谋他业然暹罗虽有买奴之习尚胜于阿非利加黑奴旧律向有禁止虐奴之条也及王即位即颁例二条一此后祖父之事不得累及子孙奴生子女皆有自主之权二此后无论被掳负债不得为奴

教养　暹人向以祭司长为师童蒙就学祗口授而无书今则学者必有小学读本四五种如算学地志等类其教养之费皆国家供之祭司长不得收取束修每岁仅可受礼物一二次而已每年年终暹政府派员查视各学以稽其教授学习之勤惰具报政府

先王设一学堂于宫苑以教宗室及贵爵子弟延美国博士麦克法来恩为之教习今王初即位另建一学堂于宫外命名曰苏南达拉雅今已改为女学校有英国女士暨出洋女学生数人主讲席此外又有学堂一所以教世家子弟延品学兼优之毛兰脱君为总教习

一千八百九十六年正月我英与法人约不许侵犯暹地亦不容他国侵犯之暹罗赖此东西二邻之力实非浅鲜此约若能永守弗失则暹罗之内治固而商务盛矣比利时商务之兴根于国无外患易暹罗而为东方比利时余盖有厚望焉暹政府有比员一员向在比政府供职而为暹廷所用已五年于兹矣暹王信任之倚之如左右手王此次出游命执政诸大臣摄政比员与焉夫治人治法二者本相需而行法生于人有治人不患无治法人能用法有治法尤贵有治人暹罗有今王暹国之福暹民之幸也

　　论西伯利亚水利　　　　　
日人阙名附

黑龙江者俄国之险要而西伯利亚通运之路也西伯利亚之殖民专赖黑龙江乌苏里江及耶亚河以为通商之路然此等河道每岁涸竭又黑龙江下流冰消甚迟来往之船有数月不能行是为可憾耳又如悉尔格河乌苏里河及黑龙江上流水浅颇难行舟且黑龙江口亦水浅不能进巨舶故不得不谋浚河底自千八百八十六年以来特将该江所行船舶抽税以充疏浚之赀其税银每岁约一万二千罗卜以从前经营之观之是等税银未足经营完善唯先探江底危岩怪石而除去之耳然东方大局日急河路之开通益不容缓故西伯利亚铁路委员稽查具状于千八百九十三年七月三十日得支出七万罗卜委工部大臣踏勘自木古尔福士盖至哈巴尔弗思若约一千七百九十维而士得维而士得当中国二里细查行船之便否自贝加尔湖上米尔士维亚至黑龙江上游铁路及自维而拉而士得古港至哈巴尔弗思若悉查之所查有二要事一铁路工竣之日轮船来往黑龙江以接西伯利亚铁路其利害若何一转运贝加尔铁路工程所需材料利便与否于是工部采此议以千八百九十四年派踏勘委员于黑龙江举工程师伯尔士多尔维士为之长假以二年成其事并属稽查应用之工程及监督之法云

千八百九十四年前黑龙江水道已经黑龙轮船公司及采金公司立意经营政府亦尝助其经营以成其事至二十有余年亦未尝致意于改易航路之事唯株守旧态袭用古形之小轮船故其运赀亦贵然当轴者亦渐知其当改新也乃谋于其地之富人更兴黑龙轮船贸易公司给保护使营悉尔格河乌苏里河且定黑龙江船往来之期于千八百九十四年开办目下往来诸河者计有轮船五十五只小船七十三只而所载货物有九十三万二千普得一普得当日本四贯三百六十一目六分溯千八百八十六年往来轮船只有三十七只搭载货物只有四十八万普得两者比较其进步已不少矣且新轮船公司既与旧公司相竞于是运赀之价亦减计搭客价约视旧时三分之二运货价约视旧时三分之一至于文武各官兵士囚徒及移民往来所收之费不过旧时三分之一云

初旧公司之立政府曾与订约国家岁拨常款保其利息而国家征发兵勇皆由该公司输送至是约期已满而新公司适立旧公司抗议云约既满国家保息之银既不支给则运送兵勇之事亦当改章颇费商量于是新公司初立而续设西伯利亚铁路之议尚未全定故政府与该公司订约每月开行三次然未足以应今日之用也黑龙江等处兴旺之速实出意外他日西伯利亚铁路西部线与黑龙中部地方既已连络而黑龙江之船只如来往次数不多则于沿道商务甚为阻碍为政府者不可不留意也今来往此江之船虽颇增而其所经行之地方亦益广故犹见其不足计现时船数仅足敷搬运西伯利亚铁路材料之用至于搭客运兵装载货物则已日不暇给此间之损耗已不少矣是因铁路工事之进步而阻黑龙地方之兴利也为今之计宜两途并进铁路事务局另设轮船于黑龙江为运铁路材料之用待铁路既成之后其船转卖诸陆军省亦可或供黑龙江畔所设海关之用亦可而公司之船专为搭客运货之需以增此地之繁盛此上策也近来松花江船道既通大能助黑龙江之航运使益扩张矣俄国船舶通行松花江之利权基于爱珲条约第一条而确定于圣彼得堡条约第十八条也至其行船章程中国政府向皆托言商议未定悬宕不理夫俄船来往松花江之关系谁不知之松花江为俄国制造物品之销路谁不知之又为西伯利亚铁路货物集散之地谁不知之然昨年俄国驻京公使以好语斡旋而中国政府遂许其航行该江得以自由矣于是乎俄商得溯该江抵三姓伯都纳等之地买家畜谷类及其它货物矣

东部西伯利亚通行内地之小轮船其利便已如此矣若开其沿海诸港直航海外则其利更大也即义勇舰队一节可必证之初黑龙江商民欲入俄购货物须二三月始达自义勇舰队既开则五十日或七十日即抵彼地矣又向者由莫斯科运载货物经西伯利亚达乌港须一年或二年今则两月即能达矣故黑龙江地方之人民向因转运不便不能不购外国贵价之物今则来往既易可以购俄国贱价之物其得利已不少矣义勇舰队既开大有裨于乌苏里移民之事萨哈连岛殖民可以增加乌港可益繁盛而此各处地方之务亦益巩固其利诚大矣

义勇舰队既开虽甚为利便黑龙地方亦因此逐年繁盛然其措置则犹有未尽善者数端焉一曰运赀过贵也二曰每月开行无定期也三曰轮船速率甚小也四曰装载货物办法条规不明未有与黑龙江轮船公司交送货物之成约也五曰除乌港之外未有分局于黑龙沿途之要地也是等皆该舰队所未为尽善也然当轴亦颇知此弊有革新之意于千八百九十四年增加航海次数为一年十二次昨年又改为十六次又折减其运赀十之一又增加乌港分局常年经费设置分局于尼古拉弗思苦哈巴尔弗思苦不拉哥士正思苦等地可谓力谋改善矣然更有数事当办者一曰使黑龙地方官与该舰队悉心经营务使阿的士与黑龙两处商务逐渐发达也二曰节缩该舰队春期休航待乌苏里铁路届哈巴尔弗思苦开每月一次定期航海也三曰使该舰队与黑龙江轮船公司气脉相通以联络商务也四曰造轻便之巡洋船自大洋黑龙江以通航尼古拉弗思苦及哈巴尔弗思若之间使军事商务两得其利也五曰自乌港至阿可子思苦及至哈唔萨喀等处向之每年开行二次者今宜增其次数使此等荒芜远隔之地可以日即繁荣也

黑龙地方商办之航海公司以西伯利约弗公司为翘楚该公司海外航路往来于朝鲜日本中国诸港者八次于鞑靼海峡者七次于乌港及彼得帝湾内诸港者百次以上前年哈比尔阿弗亦尝僦该公司船航海二次矣诸公司之勤其事固无所间然也且西伯利铁路既设其气象既异于昔则该公司之业亦当更加扩充惟政府与该公司所定之约运赀过贵则于该地方之利益两不兼容者也要之西伯利亚铁路工事人以为仅于陆路大有关系不知东方航海业亦因此而繁盛也此俄人扩张航运设置商港于日本海等处所以急不容缓也义勇舰队之办法虽有可观而未可徒藉此一道也且现在船数亦未能与他国争衡故为俄人者宜速俟西伯利亚铁路竣工之后不独留意于陆上而必须争雄于海上也至于设置商港之事前年既经讨寻稽查则其实见施行当不久矣

　　俄人国势酷类强秦论
  </div>
  <div class="pagination">
   <a href="皇朝经世文统编_page61.html">
    上一页
   </a>
   <span>
    ...
   </span>
   <a href="皇朝经世文统编_page57.html">
    57
   </a>
   <a href="皇朝经世文统编_page58.html">
    58
   </a>
   <a href="皇朝经世文统编_page59.html">
    59
   </a>
   <a href="皇朝经世文统编_page60.html">
    60
   </a>
   <a href="皇朝经世文统编_page61.html">
    61
   </a>
   <span class="current-page">
    62
   </span>
   <a href="皇朝经世文统编_page63.html">
    63
   </a>
   <a href="皇朝经世文统编_page64.html">
    64
   </a>
   <a href="皇朝经世文统编_page65.html">
    65
   </a>
   <a href="皇朝经世文统编_page66.html">
    66
   </a>
   <a href="皇朝经世文统编_page67.html">
    67
   </a>
   <span>
    ...
   </span>
   <a href="皇朝经世文统编_page63.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
