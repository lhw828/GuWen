<!DOCTYPE html>
<html>
<head>
    <meta charset="UTF-8">
    <title>皇朝经世文编 - 第 93 页/共 219 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇朝经世文编 - 第 93 页/共 219 页</h1>
    <div class="content">一人命宜防牵连。前明徐相国阶柄政时。作家书示子弟。尚诫命案不可牵涉。何况寻常百姓。往往有凶犯赤贫。累归词证者。故在官阅报词。非紧要人证。即当场省释。不令入城。应取保者。讯后立追保状。然犹闻有官保私押之事。一日不归。则其家一日不宁。如之何勿念。至路毙案件。差保无可生发。每将地主牵入。此则真属无辜。尤须禁绝。核稿时。更宜字字检点。以防株累。

一侵占勿轻查勘。豪强侵占。律所不容。然世业相承。重加修整。或本非官产。原听民便。往往地棍藉端挟持。需索不遂。即饰词讦控。一经准理。必先差查。差查不已。必须勘断。官或不暇遽及。则棍差朋比。费已不赀。此等借名启讼之人。多非善类。能于呈控时严切批斥。使小人畏法。固为上策。否则速勘严惩。必有阴受其福者矣。

一勘案宜速结。事关田房坟墓。类须勘结。官事甚殷。安能日履山泽。且批勘之后。凡遇催词。无可费心。故批勘最易。不知疆界不清。每易酿成他故。如案图辨址。核计鱼鳞弓口。券册明著者。或批断。或讯断。自能折服其心。不得已而批勘。必须为之速结。所全不少。至示勘有期。势必多人守候。尤万万不宜临期更改。

一押犯宜勤查。案有犯证。尚须覆讯者。势不能不暂予羁管。繁剧之处。尤所多有。然羁管之弊甚于监禁。犯归监禁。尚有管狱官时时稽查。羁管则权归差役。差不遂欲。则系之秽处。饥之终日。恣为陵虐。无所不至。至有酿成人命。贻累本官者。若贼犯久押。则纵窃分肥。为害更大。此等人犯。官难毕记。全在立簿检察。以便随时办结。即官有代任。幕有替人。亦可免贿脱之患。

一勿轻易佥差。讼一佥差。两造不能无费。即彼此相安。息销亦且不易。余向佐主人为治。惟必讯之案。方佥差传唤。其余细事。多批族亲查理。或久而不覆。经承请差催。从不允行。亦不转票。事可寝搁。必其气已平。因而置之。有益无损。加以差催。转多挑拨矣。且族亲纵有袒护。终不敢尽没其真。役则惟利是视。更不可信也。

一宜随机杜弊。地方风气。以官为转移。地棍揣摩。即视官为迎合。官有善政。未始不资若辈厉阶。如官惩赌博。则棍首局诱。官治小钱。则棍讦搀和。官清水利。则棍控侵占。官严殴。则棍饰伪伤。官禁锢婢。则棍告占掯。官恤穷佃。则棍讼业横。如此之类。悉数难终。大概有一利必有一弊。甚且利少而弊多。全在因利察弊。力究冤诬。固不可因噎废食。断不宜乘风纵火。使棍奸可戢。官法可行。而平民自安无事之福矣。

一上台批驳宜细绎。初报宜慎。前已言之。或奉上台驳诘。尤须详绎。驳法不一。有意在轻宥而驳故从重者。有意在正犯而驳及余证者。非虚心体会。易致岐误。至案可完结。而碎琐推敲。万勿稍生烦厌。付以轻心。若我所持甚正。与上台意见参差。必当委曲措词。以伸己意。断不可游移迁就。使情罪不符。亦慎毋使气矜才。致上下触忤。

一治狱以色听为先。书言五听。非身历不知。余苦短视。两造当前。恐记认不真。必先定气凝神。注目以熟察之。情虚者良久即眉动而目瞬。两颊肉颤不已。出其不意。发一语诘之。其真立露。往往以是得要犯。于是堂下人私谓余工相法。能辨奸良。越年余。伪者渐息。讼皆易办。得力于色听者什五六焉。较口舌争。几事半而功倍也。

一听讼宜静。明由静生。未有不静而能明者。长民者衣税食租。何事不取给于民。所以荅民之劳者。惟平争息竞。导民于义耳。片言折狱。必尽其辞而后折之。非不待其辞之毕也。尝见武健之吏。以矜躁临之。一语不当。辄慑以威。有细故而批颊百十者。有巨案而三木迭加者。谓所得之情皆其真也。吾未之敢信。未得犯罪真情。难成信谳。致罪之由。犯者自知之。不得其情。非特入于重。彼不能甘。即从末减。彼亦以官固易欺。必图异求。即于无罪而后快。于是为之官者恶其无良也。刑以创之。愈久而愈失其真。古云狱贵初情。一犯到官。必当详慎推求。毕得其实。然后酌情理之中。权重轻之的。求其可生之道。予以能生之路。则犯自输服。谳定如山。不可动矣。

一要案更不宜刑求。词讼细务。固可不必加刑矣。或谓命盗重案。犯多狡黠。非刑讯难取确供。此非笃论也。命有伤。盗有赃。不患无据。且重案断不止一人。隔别细鞫。真供以伪供乱之。伪供以真供正之。命有下手情形。盗有攫赃光景。揆之以理。衡之以情。未有不得其实者。特虚心推问。未免烦琐耳。然官坐堂上。可茶可烟可小食。从容自如。犯跪堂下。外则饥惫。内则畏惧。虽甚刁谲。言多必失。静听其隙而严诘之。受之以需。何患不得。而必酷以取供。爱民者不以为然也。

一族互讦。毋轻笞挞。谚曰刑伤过犯。终身之玷。不惟自玷。而且上辱祖父。贻羞子孙。为民父毋。其可易视笞挞耶。黠者豪者玩法而怙恶者。非挞不足示儆。愿者能知悔罪。已当稍示矜怜矣。至两造族互讦细故。能分曲直。便判输赢。一予责惩。转留衅隙。讼仇所结。轇轕成嫌。所当于执法之时。兼寓笃亲之意。将应挞不挞之故。明白宣谕。使之然自悟。知惧且感。则一纸遵依。胜公庭百挞矣。然此为相对相当之讼。可以情恕理谕者言。如犯者实系凶横。或倚贫扰富。或恃尊陵卑。稍从曲宥。则欲壑难填。为之族者。必致受害无已。遇此种人。必须尽法痛惩。即老病或妇女。亦当究其抱告。使知亲不可恃。法不可干。庶几强暴悔心。善良安业。

一假命案断不可蔓延。应扺命案。吏役尚知畏法。惟自尽路毙等事。更易蔓延滋扰。盖百姓无知。最惧人命牵连。恐吓撞骗。易于借口。全赖相时力归简易。凡自尽人命。除衅起威逼。或有情罪出入。尚须覆鞫。其余口角轻生。尽可当场断结。不必押带进城。令有守候之累。如死由路毙。及失足落水。则报立案。不待他求。每有鹘突之官。妄向地主两根寻来历。以致辗转撦拉。徒饱吏役之橐。造孽何有纪极哉。

一办重案须得条理。一人治一事。及一事止数人者。权一而心暇。自可无误。或同寅会鞫。事难专断。或案关重大。牵涉多人。稍不静细。即滋冤抑。遇此等事。先须理清端绪。分别重轻。可以事为经者。以人纬之。可以人为经者。以事纬之。自为籍记。成算在。方可有条不紊。不堕书吏术中。其土音各别。须用通事者。一语之。毫厘千里。尤宜慎之又慎。总之办案宜有断制。断制云者。非师心自用也。案无大小。总有律例可援。援引既定。则例得无干者。皆无庸句摄。人少牵连。案归简净矣。

一境重案。不宜分畛域。守土之官。治不越境。然遇接壤命盗重案。一有风闻。即宜星速缉防。稍分畛域。受之以需。致犯得远窜。已失敬公之义。其或假道境内。终且牵连被议。岂非自取之乎。

一据笔迹断讼者宜慎。寻常讼案。亦不易理也。凡民闲粘呈契约议据等项。入手便须过目。一发经承。间或舞弊挖补。初之不慎。后且难办。向馆嘉湖。吏多宿。闻有绝产告赎者。业主呈契请。吏挖去绝字。仍以绝字补之。问官照见绝字补痕。以为业主挖改。竟作活产断赎。致业主负冤莫白。余佐幕时。凡遇呈粘契据借约之辞。俱于紧要处纸背用图记。并于辞内批明以杜讼源。至楚省则人情虽诈。只知挖改绝卖为暂典而已。欲以笔迹断讼者。不可不留意。

　　用吏役学治臆说　
汪辉祖

署中翰墨。不能不假手亲友。至标吏办稿佥役行牌。虽公事甚忙。必须次第手治。若地处冲要。实有势难兼顾之时。不便牍以待。则准理词状。即付值日书吏承办。其应差班役。可于核稿时填定姓名。总不可任亲友因忙代笔。开夤缘贿托之渐。差遣吏役不可假手代笔

拒捕不宜轻信。已具佐治药言。今复及之者。幕不见役而念民。故意常平。官未见民而信役。故气易激。役不得逞志于民。辄貌为可怜之状。或毁檄。或毁衣。以民之顽横面陈于官。从而甚其辞焉。谓其目无官法。官未有不色然骇勃然怒者。官怒而役狡行。民害生矣。夫拒捕有罪。人尽知之。为盐枭。为盗。犯罪而求幸脱。是以敢拒捕也。若催赋传讯。民尚无罪。何致拒捕。偏听而轻信之。一役得志。役转相效仿。民之得自全者几何。当役禀时。平心熟察。则装点之弊。自然流露。姑将原檄存销。而止以应办之事另檄改差。及其人到官事结。告以拒捕罪名。及所以不遽办拒捕之故。民知爱畏。即役亦不敢再萌故技矣。拒捕不宜轻信

少年吏役。急于见知。原易节取。其老年奔走逢迎。往往不如少壮。然服役既久。历事必多。周知利害。类能持重。选一二人朝夕承侍。以备顾问。总有裨益。惟若辈性多苍猾。揣摩附会。是其所长。驾驭之方尤须留意。吏役须用老成人

老成之人。多知顾惜颜面。既已用之。须曲为体恤。度其才力不能胜任。将来难免笞挞之事。即慎之于先。不以驱遣。或应驱遣。则明示以此意。使之知所感畏。自能实心图报。获效不。老成吏役宜其颜面

宽以待百姓。严以驭吏役。治体之大凡也。然严非刑责而已。赏之以道亦严也。以其才尚可用。宜罚而姑贷之。即玩法所自来矣。有功必录。不须抵过。有过必罚。不准议功。随罚随用。使之有以自效。知刑赏皆所自取。而官无成心。则人人畏法急公。事无不办。姑息养奸。驭吏役者所当切戒。驭吏役在刑赏必行

　　上徐方伯书录首条　
于成龙

一曰亲吏书。　朝廷之有百官。百官之有吏书。一也。百官之内。岂乏不肖。吏书之中。岂无贤者。亦在因才器使而已。耕问诸农。织问诸婢。必然之理。一身之精力有限。众人之耳目无穷。各执事分办于下。一人察核于上。彼焉廋哉。不可过疑。亦不可过信。用人勿二。古之道也。乐彼之园。其下维箨。古之言也。好而知恶。恶而知美。众吏莫不乐为之用。何忧财用之不足乎。若寂处尊严。屏绝吏胥。止有一二亲信。恐利归他人。祸归一己。种种弊生。不可救药矣。

　　为宰议　
杨名时

官之为民亲者莫如宰。宰之难为也久矣。国课不可缓。民生蹙于下。左右蔽其明。刑讼扰其智。大吏以法绳于上。宰求免过之不暇。何暇优游尽心。兴富教之务哉。然使有人焉。能以诚心实学。练达其才。循序有常。务期成理。则纲举目张。弊革利兴。至于期年。可以观效。荒僻之壤。生齿必稠。凋敝之乡。室家必遂。刁诈浇漓之俗。习尚必。礼让必兴。四方之为宰者。可依吾法而共奏治绩也。政有本。曰孝弟曰廉。政有要。曰虚曰静曰信曰俭曰威。曰无锐于始。虑善乃动。曰不弛于终。慎持晚节。曰暇即读书。其条目二十有二。一内署肃清。家属不过数人。刑名钱榖不过数人。勿令与吏见。吏亦勿令与内署人见。可以节用。可以防奸。二严汰吏役以去。至任。即令各陈所能。严试之。无能者尽汰。依经制录数人。期足任事而已。必奖励优恤。使乐尽其能以为上用。且深察其人之贤奸。而无为其所尝。非堂众属耳目处。勿见吏。吏不得擅禀他事。一切事勿轻签押。御下必庄。三征粮。既去加耗各弊。其法莫如依时案欠。摘多挂比。不可差扰。挂比不完不到。方行拘比。不宜轻用笞责。流亡死户。及穷民拖欠。当随时善酌之。使上不逋赋。下不病民。其粮簿但发户书。登记完欠数。随即缴入内署。案欠摘提。勿令滋阁欠做比诸弊。以饱吏腹。四清讼之根。大讼则理。小讼息。严好讼之罚。重诬告之罪。有诬讼者。力究讼师。记其名。确拏惩治。将名登入讼师号簿。填明年貌居住。令自画供于上。以备后稽查。及再犯。加等治罪。收狱羁禁。或一年。或数月。必待悔悟自新。方释之。既释后。每逢乡约。另查其后行。五严稽核之法。如十家为甲。甲有长。甲内有讼师游民不孝败伦无赖窃盗奸宄等。甲长以闻之官。十甲为保。保有长。保内有诸不善者。亦悉闻之。察出不举。治保甲长。保甲长挟私生事。坐反诬之罪。保甲长轮充均派。鳏寡孤独免役。大扺保甲之名。多随俗而异。或名保甲。或名都图等。在因俗利导之。六朔望举乡约。令保甲齐集百姓。勿得视为具文。申谕孝弟诸条约。举行至三月后。令乡公举善者不善者。善者旌赏。恶者惩治。俱登名入善恶簿。恶尤著者。令自画供于簿。责罚收禁。如治讼师法。有不善不举。察出。罪保甲长。立闾师于各乡公所。教其乡无力者。凡民间婚娶必以时。吉凶诸礼。毋者靡过分。俱于乡约饬之。七密访土豪及不孝弟不务本业者。如治讼师等法。八治狱平恕。公听观。旬日入狱。劝谕罪人。发其良心。令改过自新。九令保甲细查有产游民及无产游民各造册呈报。游民有产者饬令归业。登名附乡约善恶簿后。每遇乡约。严加申饬查核。若仍前不改。或举发。或察出。治法如讼师土豪等。果系无产可活者。注名入无产游民簿。令各保查报荒田若干亩。开明册籍。出示谕田主。有愿将荒田入官者。自立状在官。将各项罪赎等。通计得若干银两。相度各乡荒旷处。立庐舍。备牛种。令游民各执业几亩耕种。量给银几两。为衣食耕种之费。逐渐安集。一面严稽勤惰。以行劝惩。申饬保甲查报。倘有仍前游惰。照讼师等重处。要之此事甚烦经营。必随时制宜。尽心力而为之。十鳏寡孤独不能活者令保甲具册呈报。注名附乡约善恶簿后。行乡约时。劝谕一乡殷实者。每月量出米榖。令乡公举素行老成者主之。每逢朔望乡约日。量给穷民。十一修社仓之法。十二令士农工贾各言其积弊。陈其便宜。顺情利导。斟酌尽善。相其缓急。渐举行之。十三相境内土宜水利。与田工关切者兴之。盐法捕务诸弊革之。十四尽心封疆寇贼之备。严明机密。十五以忠廉化其僚属。十六课文拔士。造就有用人才。共致治安。十七诚求无倦。察民间隐情如一家。十八严立刑具。民有化之不改。教之不顺。再犯加等。三犯毙刑。终恻然存哀矜之心。

十九设各簿。乡约善恶记名簿一本。有产游民及鳏寡孤独。俱附于后。设无产游民记名簿一本。讼师土豪等恶人记名簿一本。盗贼记名簿一本。俱令当堂亲书花押于上。收存内署。以警顽梗。便稽核。又设杂项所入。为民所费银数簿各一本。以示无私。二十愚民好作无益者。及富民当笞者。俱罚令修治公事。二十一信乎朋友以获上。二十二读律。今人苦于宰之难为。辄自托于君子不可小知。以为为宰非吾事。平时不一究心。宜其临事而偾矣。庸讵知民之待命于宰者切乎。且治一邑之道。即治天下之道也。乌得曰优于为宰。即非大受之器。

　　仕学一贯录　
陈庆门

世上原无易为之官。虽抱关之吏。亦须夜行早起。方为称职。纔说为官好。便非为好官之人矣。士子平日读书。博得一第。居四民之上。自谓朝廷倚重。生民利赖。孰知日日行害人事。件件行折福事。时时做违心违理事。反在人前扬扬得意。无愧色。岂复有廉耻哉。故人以得官为可喜。我正以得官为可惧也。

天非私富一人。原以众贫者相托也。非私贵一人。实以众贱者相托也。在贫贱者自己血汗。自己消受。天之鉴察也常宽。若富贵之人。高爵厚禄。万民血汗。一人消受。天之督过也常严。天心不远。以民为心者也。抚民即所以奉天也。每叹居官之人。事上则俯首鞠躬。临民则逞志作威。厚敛酷刑而苦役之。讵知祸民者天必祸之乎。忠恕违道不远。未有不合人情而能得天理者也。

当官处事。尝思有恩以及人。而以方便为主。即如一催科也。其势万不能免。就其间求其所以省民力者。不使骚扰。重为民害。则所全已多。一听讼也。准之以人情物理。出之以静气平心。不事煅炼罗织。而人心各得其平。至于恤灾捍患。移易风俗。当颠困欲毙之时。而起诸沟壑。予以生全。尤不若先事区处。不致颠顿危急之为妙也。当越礼犯法之日。而严刑峻法。重惩示警。犹不如止恶未萌。不至用刑。而俗美民安之为愈也。

官上下相承。分谊攸关。其当尽礼仪。乃衙门体统如此。唯有忠厚以尽事上之礼。直躬而行本职之事。一切升沈显晦。非援上者所能救其万一也。且上官之责望于下属。下属所仰承于上宪者。无非期其施行之咸宜耳。顾其中利害相参。是非互异。上官或得之纸上。未必尽悉其曲折。万一见解不符。事机乖错。为下属者忠告以尽其诚。善道以致其礼。但得诚意交孚。自可相助为理。夫何委靡不振。悦谀成风。上官曰是。彼亦曰是。上官曰非。彼亦曰非。迨其后事势乖违。民怨沸腾。彼则曰此上官之意。非距心所得为也。其居心之险。大非事上之敬。即此庸懦卑鄙之态。亦甚失士大夫立心制行之正矩矣。

既为上官。谁不知以人事君之大义。谁甘为妨贤病国之小人。如其两贤相契。方将以言论丰采。觇人才品格。果其持论忠正。刚方自矢。彼方欲引而进之。岂肯妄加祸于守正之人乎。即不然。或意见相左。或好尚相违。甚至媢疾深恶。亦不过如梁冀之恶张纲。使之为广陵守耳。不过如邓骘之恶虞诩。使之为朝歌长耳。彼原假借贼手以杀二子。而二子卒能骧起事功。彪名后代。是杀之适以成之也。才全则运险为夷。命在则因祸为福。人各有天。人各有命。造化有定。人其如天何。其如命何哉。

地方官讼词。无日无之。最足见居官者之明暗。而亦戒饬平反革薄从忠之一大工夫也。慨自人心变诈。明明被殴。而称杀伤。分明争财。妄云抢。又或牵引其父兄。连及其妇女。意谓未辨是非。且先使追呼扰动。耗财以泄其忿耳。更其中诬赖人命。尤极惨酷。或以奴仆胁主人。或以顽佃诬业主。或以卑幼制尊长。有亲人逼死而乘机索诈者。有冒认亲族而毁门坏屋者。种种诬罔。不可枚举。官长止以尸场一验了事。而岂知其鱼糜肉烂。鲸吞虎噬。已无所不至哉。此弊不除。人心日益险。事变日益多。官府亦应接不暇矣。吾谓户婚田土。当视其情词虚实。不宜滥准。不准者必指批其不准之故。毋使再来翻渎。不可粗心浮气。观大意。以不得混渎一语批出了事。其准者则必亲问。不可听其讲和。问则必速。不可稽迟拖累。审明则必断结。不可含糊逐出候示。又起探听打点之弊。若于投词之日。使原告证佐同时到案。当堂取证佐确供。倘诘出党恶诬证之弊。不待被告到案证明。先惩其诳证扛帮之罪。其有情节可审者。则限日投审。原告情虚。固必加罪三等。而证佐则尤必加重。不过一二月间。扛帮积弊。无情诬讼。即可去其七八矣。诬命一事。直是父子兄弟间以死为利。暴尸灭法。揣其情节。与手刃无异。是必严诬告加三等之法。惩一警百。更榜示告谕。则亲族利死之心。末俗搬抢之恶风。亦可从此渐息。

吕叔简刑戒一书。是从铁火坑边行清凉之剂。痛酷吏深文峻法。以毒无辜。故以此致戒。非谓巨恶元凶。竟可宽纵也。当推明律文。权其轻重。用刑时不可以犯法为怒。不必以得情为喜。怒则以为彼罪当受。绝无矜怜。喜则谓我见甚明。惟知痛快。常存此心以调伏之。不言造福。实所以尽心也。

夹棍一物。原有不得不用之时。不过欲取确供耳。初审狡展。不妨屡呼要夹。而其难其慎。不肯即夹。三木之下。动关人命。堂上一声催刑。众役奋力。受之者魂飞魄散。气蔽血壅。即有供吐。昏迷之中。随口强应。亦未确凿。平日于行刑之人。明白指示。如不得已。必须用夹。不得遽收。先就情理反复穷诘。此时问者之狼狈急。较受刑之人为更甚。如不从实供吐。催令收刑。一收止二三分。又就案情反复诘问。有证据者质之证据。使其计穷语塞。自必吐供。此时官府审问。本犯呼号。行刑者暗暗松放。再有狡展。仍如初置刑内。再收亦不过二三分。一放一收。痛则有之。伤人则不能也。且其神魂清白。语言不至混乱。此时供吐。方为确切。可以定谳。俗称夹棍为大刑。示不可轻用。更不可错用也。然不独大刑为然。即行杖亦不可忽。罪当杖者。亦视其气体壮健。足以当之。然后如法责杖。凡行杖时官暂停阅审卷。亦不可别有问答。惟注目凝神以观受杖之人。一则视其人能受与否。倘不能受。量减数杖。杖虽减而法已尽矣。一则防行杖者有任意重责要害。毒打一处之弊。如专打板头专打腿湾余历任二十年。从未因杖责而损伤一人者。率是道也。

牢狱之苦。杂秽疫痢。暑月为最。常遣人洒扫囹圄。洗涤枷杻。不时调取监簿。稽查囚数。以自察其治状。务使眼前火坑。化作逍遥世界。此只在当官者念头舌头笔头一霎时之间耳。

盗贼未起。防守为要。盗贼既起。擒捕为要。昔李崇刺兖州。令村中建一楼。楼悬一鼓。诸村闻楼鼓声。各守要路。遇盗辄擒。李肃为宰。不必建楼。比户置鼓。盗发辄击。远近相应。盗遂敛迹。吾以为建楼置鼓犹有所费。止须家置一梆。或竹或木。一处起梆。各处四应。有被窃而不传梆者。罪坐失主。一家传梆。而四不应。及应而不出身协拿者。查明责究。亦何盗贼足虑乎。

州县亲民之官。非特贪酷足为民害。即拘谨之流。未尝不洁清自好。而暗昧不明。优柔不断。识不足以剔弊。力不足以惩奸。彼虽不贪。有代之而吸民膏者。彼虽不酷。有代之而戕民命者。其与贪酷害民无异。且百为丛脞。诸务废弛。或反不若贪酷者流。犹能理繁而治剧。所谓廉而无能。不若贪而有干。古之人诚有慨乎其言之也。为政说宽说严皆也。莫如切实讲理。理者人心自有之天也。发一言。施一事。以我心之天。感孚乎人心共有之天。非言人所不能言。实言人所必欲言也。非行人所不能行。实行人所必欲行也。宽之可为杜母。严之可为召父。宽严之迹悉化。以此大畏民志。所谓不赏而劝。不怒而威。此道得也。何宽严之足云。

古人云。太上化民以德。其次莫如猛。是说也。非谓猛愈于宽。猛以济宽。适所以成其宽也。缘民愚无知。彼见上之宽而玩心生。后又从而刑之。则怨毒起矣。为民上者。视事之初。即严加整饬。吏役士民。苟有过犯。毫不假借。见之明。行之果。人心震动恪恭。各怀一不敢慢易。不敢欺蔽之心。如此则呼应既灵。法在难犯。而处心积虑。却时时欲与民休息。事事为愚顽鉴原。准情度理。足以快人听闻。即尽法处之。身受者不敢怨。观听者靡不服。畏威怀德。一时并到。若其始不振。后即整顿。徒招怨耳。

　　与王春溪书　
周镐

某闻之。爱民者安。得士者荣。又闻凝士以礼。凝民以政。夫邑宰之政。不外乎刑名钱谷也。江南为财赋之区。然士气浮而不实。民间无数月之蓄。以邑宰之权。处目前之势。斟酌变通。道在去其太甚而已。即如地丁之银。两以两计。分以分计。固也。然而势不能也。视邻邑稍轻焉。节吾之浮费以补之。而民已受一分之赐矣。漕白之粮。斗以斗计。升以升计。固也。然而势不能也。视邻邑稍轻焉。节吾之浮费以补之。而民已受一分之赐矣。至于狱者。万民之命。其道更不容不慎。然在易之贲。则曰无敢折狱。在旅。则又曰明慎用刑而不留狱。狱有大小。自一二重案外。其事多起于微细。鸡犬之争。干糇之愆。往往至于涉讼。秉笔而判之。责者责。劝者劝。不踰时而两造平矣。某乡居。颇悉乡中事。窃见乡愚争讼。候批示数日。候牌者数日。幸而悬牌听审矣。忽焉而改期者数日。或数十日。此数十日中。原被告若而人。四邻证佐若而人。牵连失业。典衣买饭。其闲刁猾讼棍。串通役。恐吓变诈。无所不到。曲直未判。而中人之产破矣。此皆留狱之过也。听讼者除一二疑案外。清慎而加之以勤。则民已受一分之赐矣。夫以足下之才之识。何难正本清源。而某仅为此得半之说者。诚欲其卑近易行也。然其要则莫如得士。士者民之精华也。聚民之精华以辅一身。则民之甘苦易周。而政之缺失可补。所谓帝与师处。王与友处。邑宰何独不然。须慎择其人。宁拘毋滥耳。昔子高好画龙而真龙至。若某者为足下之画龙而已。

　　论吴中吏治书　
陈宏谋

牧令之事。烦杂难理。江左较多。苏常二府尤甚。而讼狱其大端也。大抵人多智巧。好事喜争。理曲者强词夺之。尚易辨白。或将无作有。或欲扬先抑。或欲取姑与。官司听之。急则不暇致详。轻喜易怒。稍有失平。民得持柄而摇。以耸上司之听。缓则日久变生。狡计百端。莫可究诘。以致一案化为数案。小事酿成大事。逆料其词不可信。置之不理。则虚实难明。繁者益见其繁。刁者愈逞其刁矣。惟有先之以镇静。继之以虚公。而又终之以迅速。民知其官不可欺。法不能逃。事入官衙。是是非非。确乎不爽。则身受者折服无言。即闻风者亦知诳词无益。釜底抽薪。庶几近之。所谓迅速者只在于勤。吴中风气。最讲打点。又善营求。夜长则梦多。事久必弊生。官司耐一时之烦劳。则小民受无穷之福。向闻赴县告状。竟至二三十日尚不批出。所批仍属含糊。似准不准。应拘不拘。有拘不审。偶审不结。以致乡民皆以告亦无益。非政简刑清也。案牍中留一分精神。即可为百姓主持一分公道。矧官衙之是非。即里闬之从违。境内顽恶有所警惧。良善得以保全。其为劝惩者不少矣。能令州县官时时事事。存一点惟恐冤民累民之心。庶可望风俗移易。古人所谓刑罚得中。即刑罚中教化也。然欲能如此。又在屏省应酬。人之心思物力。祇有此数。于浮文上多一分。即于实事上少一分。居官者能以周旋上官之心力致之于民。地方民生未有不实受其惠者。究竟凡事莫逃乎实。动物不外乎诚。及至政简刑清。循声卓越。亦不患无知音也。

　　与泰安各属　
李文耕

夫教化之最亲切者。莫过于放告鞫案之时。官之牖民。原不能家喻户晓。其亲切见面者惟在此时。诚能出以诚心。矢以耐性。深入于案情之中。而曲尽事理。推广于案情之外。而婉示开譬。审断之公既足以服人。牖迪之切更足以感人。即或兼用刑威。而慈祥之意。已流贯于桁杨笞扑中矣。现宰官身。说菩提法。非衣冠中大修行处乎。至进求教化之本。则惟在平日正己率物。可以对百姓。而后可以教百姓。尤可以一言以蔽之者也。

居官大戒。第一朦蔽。上下内外。非朦蔽无以行其奸欺也。朦蔽之在内者。有官亲家人。朦蔽之在外者。有猾书役。内外句连。鬻情卖法。则为官者孤立无与。而坐听声名之败裂。其亦危险矣哉。独是官受朦蔽。人以为官之不明也。不知朦蔽之害。中于不明者十之二三。中于不勤者十之七八。人即智识短浅。而事事躬亲。则奸欺者不能尽售其术。惟因循积压。怠玩废弛。则显予人以作奸丛獘之地。而欲人之不欺我也难矣。迨乎既受朦蔽。而后以察察之智胜之。一人之智。不足敌众人之智。而狡黠者或反得迎其私智而巧中之。是皆治之贼也。今欲力祛诸弊。惟有一主于勤。勤省阅而阅牍之压搁者少矣。勤勾稽而出入之侵欺者远矣。鞫讯勤而情伪悉。孰能乱我聪明。决判勤而拘系释。谁得肆其鱼肉。且闾阎之所恶者讼师。勤庶狱而雀鼠息争。讼师之伎俩无所试。乡里之所苦者盗贼。勤巡阅而萑苻远迹。盗贼之根蔓无所滋。一勤而百事治。何朦蔽之足患乎。至于勤之明效大验。昭人耳目。而人不务于勤者。则自有故。盖勤即仁也。无恫瘝在抱之隐。必不能孳孳于民事。而性情嗜好之与俱。勤即诚也。无旦明对越之心。必不能凛凛于官箴。而饮食起处之弗遑。然独不思君上以职司责我。统四境之农桑教化。待治于官。而为官者因循浮沉。莫之综理也。其可以对　　君乎。百姓以父母仰我。合众人之疾苦讼诉。待命于庭。而为官者诗酒声色。莫之省顾也。其可以对民乎。某与各寅好同舟泰汶。其聪明各有优绌。不能强同。其材力各有强弱。不能强齐。其学问各有浅深。不能强合。各用所长。事无不集。惟所以仰对乎　　君民。而力除其壅蔽者。则非勤莫由。虽不敏。窃愿与各寅好共勉之。

泰属为南北通衢。行旅往来。不绝于道。司土者自应以弭盗为首务。弭盗之法。莫难于用缉捕之人。不熟贼情者。既不能缉捕。而熟于贼情者。又多非善良。苟用之不善。不惟不得其力。而豢贼诬良之弊。将无所不至。是以用捕役者必先筹缉捕之费。能养其身。而后可用其力。复重赏以奖之。严法以惩之。引于前而策于后。虽怠者亦知奋勉矣。然此皆治之于已然者耳。夫盗贼非窝家不行。以其善藏聚而售赃物也。春秋之法。治乱贼者先严乱贼之党。缉捕何独不然。地方官于盗贼隐匿之处。严密访拿。捣其巢穴。俾渊薮肃清。而逋匿失据。而又勤巡查。严守望。责成地保。多派更夫。有玩失更者。加以重惩。在我先无隙可乘。在彼自无间可入。治于未然。乃为得力。而其要则尤在于居官者之一心。诚能以爱民为心。主于去强暴而安良善。至诚恳切。洞中达外。遇有公暇不时亲巡。即身之所不能到者。精神周之。精神所不能周者。声名及之。使为捕役者。晓然于官之必不容于怠缉。而倍加奋勉。为盗贼者。亦晓然于官之必不容于盗贼。而闻风远遁。庶几捕务日有起色。而豢贼诬良之弊。亦可以不劳而自弭矣。
</div>
    <div class="pagination">
<a href="皇朝经世文编_page92.html">上一页</a><span>...</span><a href="皇朝经世文编_page88.html">88</a><a href="皇朝经世文编_page89.html">89</a><a href="皇朝经世文编_page90.html">90</a><a href="皇朝经世文编_page91.html">91</a><a href="皇朝经世文编_page92.html">92</a><span class="current-page">93</span><a href="皇朝经世文编_page94.html">94</a><a href="皇朝经世文编_page95.html">95</a><a href="皇朝经世文编_page96.html">96</a><a href="皇朝经世文编_page97.html">97</a><a href="皇朝经世文编_page98.html">98</a><span>...</span><a href="皇朝经世文编_page94.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
