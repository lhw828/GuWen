<!DOCTYPE html>
<html>
<head>
    <meta charset="UTF-8">
    <title>皇朝经世文统编 - 第 231 页/共 287 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇朝经世文统编 - 第 231 页/共 287 页</h1>
    <div class="content">余前论仿行西法宜重工艺国家一重工艺则人民之习工艺者自多习者一多则精者自出说者谓华人风气未开若虽入手不知现在风气非不开西人每成一物并不秘密为争利起见必运之来华美国制造厂铁器中有大柜高约一丈深广如之上下四周铁板各厚三尺中夹沙石为门二重门锁各设机括如时表锁时当先定启之时刻若未届时虽有钥不可启也以藏要件火不能毁水不能入计重七万五千磅价值一万元门值银三千元有奇其式较小而圆如球者价数十元至数千元不等水器中有一物高七尺宽七尺厚一尺若大柜视之无奇迨将机括一拨即成斗室一间两旁百页前为门中设一榻被褥皆备旁列一厨下有柜盥各器罗列于中再拨机括仍为原式价仅二百元又有木厨一口前设半桌桌启则一镜莹然盥器亦备旁有抽屉盛文具再将厨门一开则见有一榻缓缓而下价值一百七十五元又有银质镀金洋船二只长仅三寸许一切器具咸备乃巧匠所制价值一千元此四物皆出自一厂之中可见该厂机器之妙矣西人自行机器凡物皆藉而成即借机器以成机器之物诚为巧不可阶后又得电气之法广兴电学其机更捷其事更精西人每逢暑热惯以风扇取凉第用人力牵扯受者固可快而牵者不免过劳闻哥林堡议政府现已改用电气扇不烦人力自能旋转此犹物之小者而又显而易见者也英京有某甲者因失信事被人控告某日由刑会司同陪审人员质讯某供称并非有意侵吞实因戏弄金钱误吞于腹耳各陪员意其妄言刑司遂断令监禁九个月一日某医生入狱视甲诉其医生出映相新器映入腹中果见有金钱如数爰判以无罪闻映相之法用电气新法想亦不离乎电气惟格之更精用之更妙耳误吞之金钱既能一一映出使沉立白则凡人脏腑之有病无病精血之有亏无亏自不难洞悉无遗自有此法华医之望闻问切皆为暗中摸索即西医听脉之法亦皆可废不亦为医人疾病之无上妙法哉抑又思之凡人腹中之物既能映出则凡天下之物无不可以映出矣至天下之物皆可映出必至物无遁形而大地之菁华将尽泄矣现在尚新创专为人之疾病而设将来愈用愈精愈推愈广开矿亦必用映相之法则矿苗岂不可以立见吾恐将来天下之必至尽为西人所有矣泰西新法日出不穷岂独映相之新法一端而已哉西人孜孜为利日见其巧华人如在睡梦中日形其绌苟不从速仿行则其害更何可胜言耶犹谓此精微奥妙之法未习者本难学步不知西人亦由浅以及深非一能而即精者也华人苟能从事于算学格致凡一切光学电学化学重学轻学分别研究凡西人之所能者当无不可能者也通商数十年风气甫开人皆欲习西学然亦不过语言文字耳说者谓非语言文字不足以译书无以知此奥妙此由近及远之基也不知卒至舍本而逐末现在非无明算学之人考试已列算学一门试问能格致者几人乎同文广方言设立后能语言文字亦不乏人试问能光学电学化学重学轻学者有几人乎语言文字诚不可少然仅能语言文字而止自使华夏之人才仅能为舌人岂不可惜乎哉

　
卷八十八　考工部二　制造

　　制造说
当世士大夫有四方之志所当汲汲焉讲求而考论之者孰有过于西学者哉顾第曰西学而汲汲焉讲求而考论之或以管窥或以臆度或浅尝而辄止或泛骛而不专宜乎有轮舟而不能驶有机器而不能用皆必有西人为之指示焉推挽焉而华人之从事于轮舟机器者视为固然不求甚解遂使西学之至竟终未尽窥西学之精微终未尽抉也然则言西学者凡一切水学火学气学光学声学电学力学算学化学医学兵学机器学植物学天文学必一一别户分门设科校士各精一艺各擅一长而后西学可以大兴也欤审如是是立法之备既纷更于数十年之前而收效之迟犹悬望于数十年之后亦可谓迂远而于事情矣且夫西学之所当效法者有缓急有本末当今之时谋人家国事必以通商练兵二者为尤亟通商以为富练兵以为强国富兵强于西学乎何有所谓通商者岂商贾懋迁舟车通达而已乎所谓练兵者岂枪炮储备步伐整齐而已乎间尝探其原图其要以为制造一事为通商练兵二大端之纲领泰西通商所以致富者在材货之充盈耳泰西练兵所以致强者在器械之精利耳材货器械非制造不为功我中国所产之材货所用之器械由泰西制造者为多将使我中国袭其故智效其成法泰西所制造者我中国皆能制造之则可以尽制造之能事乎未也心思愈用而愈出机括愈变而愈精天下之物无穷天下之理亦无穷而吾心之灵遂求其间而入焉必也取泰西所制造者究其理而穷其故因泰西所已制之物进而求泰西所未制之物我中国地大物博将见青出于蓝冰寒于水驾泰西而上之制造之道于是乎得焉不言富而富在其中不言强而强在其中矣虽然是必使天下有志之士皆殚思竭精极深研几以从事于制造而后可我中国辟门吁俊学古入官率由旧章昭示来世无敢有侈口陈词酿新法扰民之祸者其又安能令天下有志之士皆殚思竭精极深研几以从事于制造也乎然则制造一事独不可兴乎曰是有术焉为民上者以名利二字驱使天下而天下之民趋之若鹜奔走恐后者无他术为之也泰西于制造一事既精而益精日新而又新谓非有术以驱使之乎泰西人士往往专心致志惨淡经营自少而壮而老穷毕生之材力心思勉勉皇皇以制造一物其祖若父有志未成郁郁以没则子若孙接踵以起复专心致志惨淡经营自少而壮而老穷毕生之材力心思勉勉皇皇以制造一物必使豁然有得大功告成而后已此其驱使之者谁也曰名也利也泰西立法无论士商军民有能自制一物者以初造式样上诸议院考察试以为利于民便于民则给领凭票定限数年令其自制自售独专其利他人有依傍仿效以争利者惩究不贷彼制造者于数年之间既已独专其利而获利无算所呈式样什袭珍藏后世有摩挲斯物者以为创于某人犹相与叹赏不置是利之中有名在焉此所以泰西制造之精且新者层见出炫异争奇日新月异而岁不同也我中国人士于名利二字蟠据固结于胸怀间终其身不可解积习相沿牢不可破仿泰西驱使之法行之又何患天下有志之士不殚思竭精极深研几以从事于制造也乎当沪上创设机器织布总局也经北洋大臣奏准定限十年之内只准华商附股不准另行设局诚念该商创业艰难量予利便以劝来者而免排挤斯例也与泰西立法无异所以鼓舞勉励者可谓至矣诚能扩而充之推而广之凡创一业制一物苟有利于国便于民者仿泰西之法给领凭票定限数年毋许他人踵事效行排挤争利既不致同业嫉两败俱伤我中国制造一事亦且既精益精日新又新所裨益于通商练兵者夫岂浅鲜也哉而中国富强之效亦可翘足而待矣

　　论制造
唐韩文公有云莫为之前虽美而弗彰莫为之后虽盛而弗传不徒功勋政事学术文章为然即百工技艺百物精英何莫不然推而极之于宇宙间之万事亦莫不皆然今即以机器轮船两者论之泰西创始之时各国争能斗巧殚竭数十人之心思阅历数十年之岁月费用数十万之金银而后其法大备其制尽善其为用始宏大而永久于是天下四洲凡濒海之区欲用机器轮船两物者或购买于泰西或仿造于本国均已历有年所矣中国至道光末年泰西诸国始大集于中华咸丰年间西国轮船渐次而至发逆肆扰始购用泰西之枪炮至同治初年曾文正公督两江调徐雪村于无锡在安庆大营开局制造轮船拔容纯甫于旅舍遣赴泰西购办机器李伯相抚苏购买大小轮船数只行走长江运送军装饷开设机器制造局于上海仿制西国枪炮以供剿贼之用左伯帅督闽亦开局于福州以造轮船现又瑞节相张中丞开局于广州亦造轮船枪炮等物聘泰西文士以翻译泰西有用诸书募泰西巧匠以教制泰西有用诸器可谓盛极一时先是江浙两省虽均购有轮船以备护送漕捕剿海盗之用至是更焕然改观美哉齐备矣若非曾文正公固莫为之前非李左瑞张诸公亦莫为之后也特是中国既已仿照泰西制造各物其大木各铁诸煤均为紧要之物现皆购自外洋亦非长远之计但大木中国深山虽亦不乏然转运出山实非易事即令购诸外洋尚属附近各洋亦不甚难不至各煤铁总需购之于泰西也至煤一物中国随处皆有特不甚合用耳然中国产煤之山未开采者尚多其中能合用者亦复不少现闻李伯相于直隶产煤之山谕令开采者数处又闻江南亦欲效法后又中止是李伯相能为之前竟无人能为之后也若铁之为物中国各省皆有而且合用惜无机器以鼓铸之竟为无用之物若购泰西造铁机器运赴产铁诸山自行鼓铸以后铁板铁条诸件又何须再向泰西购办乎是既无一人以为之前亦无一人以为之后岂不可惜今中国既设轮船机器等局木煤铁三物需用必多何必以有用之物仍置之无用之地日向外洋购买三物使金银又日流入外洋也目今见泰西工价日渐增长英国煤炭日渐缺乏深虑泰西日有衰机故愿中国开采煤炭鼓铸铁器以供机器轮船各局之用庶几日进兴隆使通商万国均沾中国之利益岂不懿欤断勿令曾李诸公既为之前而继起诸公不为之后使天下后世有虽美弗彰虽盛勿传之叹也是则泰西所厚望于中国者亦余所厚望于诸公也若因从旁阻挠畏难中止必至贻笑于外邦见讥于后世岂不负诸公之初心哉

　　利国宜广制造论
今之谈时务者莫不知崇尚西法诚以西法以富强为本仿而行之国之贫者可使致富国之弱者可使变强然谋强须先谋富谋富之道非致力于商务不可而商务之原非讲求机器不可观于日本之效欧西而即可知其明效大也日本自二十年前经英法惩创之后几至不国而其君与臣遂翻然变计一意步武泰西无论铁路轮舶水陆兵法军火器机皆专力讲求而于商务一事尤不遗余力泰西出一物日本必刻意仿之初亦不过东施之效颦耳而今则西洋所有之物东洋无不有之且无物不肖华人竞尚洋货为一大漏卮始则竞好欧西之货置者虽各知出处而买者终不能皆辨其为英为法为德为美为俄也惟东洋之货则皆知其不如西洋所以购物者宁贵毋廉而东洋之货未能畅销于中华而今则日本之学西人愈学愈精愈推愈广于是华人有明知为东洋而贪其价低而近似西洋之货而买之者有不知为东洋而买之者又有必欲买西洋之货向西洋铺中而仍买东洋之货者日人居心奸猾惯于乱真固为可恶然其一国之人皆肯殚思竭虑必期有成亦殊可畏不特中华东洋之货渐渐畅销且闻西洋近亦销东洋之货有德商而向日本贩至英国者有美商而由日本运至德国者即西人亦欲以东洋之货谋利互相转运因其落本轻而外观美也日本区区岛国无不知其贫且弱自学步西法规模日扩费用日繁而得以广制造开铁路置轮舶练军设电皆商务之力也中西交涉风气在日本之先迄今三十余年而不免相形见绌者皆误于人心不齐意见各别谋私利而不顾大局致商务不能日有起色商务不起终不能夺外洋之利不能夺外洋之利则国用日繁民财日促其何以善其后耶夫商务之原以制造为急而制造之法以机器为先中国自设立制造局风气一开凡一切枪炮轮船军火均能自造惟物料仍须购之外洋且袭西法而不能尽得其秘所以仍不能夺其利权至民间近亦讲求机器成衣用机器也造纸用机器也印书用机器也磨用机器也碓米用机器也然尚不过试行而未能推广今则缫丝机器规模宏大出货甚多而纺纱织布之机器则更利市三倍推广愈甚此商务之转机也然各种机器仍须购自外洋不特民间购取之不便而洋人明知华人不能自造往往格外居奇要求善价且多有以用过之物售之中国而中国暗受其欺且置一机器不知其所以然而但知其所当然偶一损坏仍须倩洋人修理设洋人不肯修理则有机器如无机器同其有不受制于外人者乎人但知购办机器可得机器之益不知能自造机器则始得机器之妙也宜设厂制造机器择现在已经用过之各机器先行仿造然后向外洋置备各种机器一一仿造虽不能自出心裁远驾西人之上而果能步其后尘纵不能得外洋之利则中国之利自不至外溢至各种机器自能制造则各种货物亦自能制造中国所有之物均归自用不致波及外洋矣外洋进口之货皆人力之所为而中国出口之货多原质以此相较孰优孰绌且中国居温带之中所出之物悉较外洋为优无如中国优于天工而拙于人力中国以为无用之物如羊毛鸡毛驼毛之类而洋人购之均能成货在华人以为洋人购此无用之物可以得利而洋人成货之后其什伯千万之物仍取偿于中国也将来日本在内地通商势必广制机器华人所不知为而不敢为所欲为而未及为者恐日人先我而为之则外洋之利权既为欧西所夺而内地之利权又将为日本所夺现在风气之速甚于迅雷若不急思筹办则日本创之各国效之华人必至无利之可图可不惧哉

说者谓中国将来若用机器必至夺穷民生活不知机器即所以养穷民而并可使之不穷泰西之国无国不尚各种机器亦无物不尚机器不闻其民之穷且困者可以知其故矣下江民间半植木棉而太仓属地为尤多妇女终岁纺织以资生活洋纱初来之时民间并不喜用间有搀用者布庄收买后致销路濡滞于是庄家必格外挑剔不收洋纱之布民间亦遂不敢以洋纱搀用上海自设纱厂后民间因自轧自弹自纺之纱反不如买机器纱之便宜于是遂不顾庄家之挑剔而焉买之焉织之庄家亦剔无可剔一概收买现在非但不剔而且以洋纱为细洁而乡间几无自轧自弹自纺之纱矣一时纺局接踵而起而每日出货尚有日不暇给之势某厂因修理暂停而各厂之纱即顿时飞涨可见消场之广而民间并不受其困也惟所织之布尚未见畅销且所织亦惟如花旗之粗布一种因所出之纱亦惟出此一种耳将来添设机器所出之纱可由粗而细而所织之布亦当由疏而密泰西所出之市布标布荷兰斜纹洋纱等不难一一仿行华人必乐于穿本国之器织布而外洋之来源可不拒而自绝其价亦不抑而自低矣由是而推之织绸犹之织布耳尝见外洋所来之绸颇为光洁鲜艳惟其质地尚不及中国结实若中国仿而行之杭州则仍织杭杭杭纱纺绸熟罗之类南京则仍织江绸京等务使与本机所织者无二人工既省其价必廉中国人既乐用之外洋人亦必乐购之惟织丝机器较织布者尤为烦琐然外洋既能仿中国各种绸绫花样织成各种羽绸羽绫中国岂不能以丝易羽而织成各种绸绫如本机之所织者乎或曰洋人谋利无处不精凡起居日用之物苟可机器为者无不殚精竭虑而为之彼既能以中国之绸罗绫等花样以羽毛仿织专售于中国以投华人之所好岂不欲竟仿中国之绸绫罗而以丝为之其谋利不更愈于羽毛之货乎而洋人未尝为此者其必有不合算之处抑货物终不能如华人人工之好所以不为恐华人为之亦未必合算也不知华丝优于洋丝洋人在中国买丝回国水税项所费既多织成后运贩来华又加一重耗费若价廉则必致亏折价昂则中国自用中国之货谁肯加价而用一样之货哉是洋人之不织绸绫罗不合算而不为非不能织而不为也若中国以本国之丝织本国之货销本国之人较现在本机之货必定合算方今俗尚奢靡数十倍于古昔从前穿布者今皆穿绸矣从前穿绸者今皆穿矣然穿绸者多而绸未见缺穿者多而不见少若以机器为之则出数必多穿者惟有此数而外洋又不销此种货物必至壅滞亏折不知洋人为之自不合算而中国为之虽资本浩大机器浩繁而事成之后出数必多出数一多则价必较前可减十之二三价能轻减则向之能穿外洋之羽绸者无不易而穿中国之绫罗矣纵不能销之外洋以收洋人之利而穿绸者多羽毛之货销数必减则中国之利可少溢于外洋矣或曰现在风气日开稍知时务讲求谋利者无不知此种利弊所以缫丝纺纱之厂日新月异虽有织布机器亦不过织粗布而已皆以织丝织布其利不如缫丝纺纱之厚故因循不办此尚齐其末而不揣其本者也所缫之丝所纺之纱不过为物之料耳仅能成料而不能成物则亦仅谋本国之利且恐洋人因中国出料较多贩运成物再售与华则华人不啻为洋人代谋其利矣留心商务者何不一计及此也然中国虽不乏富商大贾而集资匪易掣肘殊多所赖当轴者提倡劝勉破除旧习不惜工本不计日时必要于成不具畏难之心不存隔膜之见则天下无不可为之事谁谓华人之智巧终拙于西人哉

　　论宜兴制造以广贸易
中国地大物博所应有者无不有供给己用之外尚可转输于远方特近日中国货物流通但可行之于内地而不能及乎外邦则以制造之法未得其宜也欲精制造必先自上开其端教导而磨砺之而后下之鼓舞奋勉者自神国家于工农兵商当各有艺塾经费由地方官公捐有不能为士愿为工者入工艺塾塾中规模可稍异于士之艺馆无实学一途专宗艺学以专心致志于制造为重立一定课程严考校以定赏罚凡有关于工艺之书册图籍仪器等件以及机器格致各新报无不广为罗致俾得研求披览能出新奇之物有益于日用与行军者准其居奇或数年或十年他人不得为贝鼎争售如国家欲行其法须优赏以银以为工劝其有不在塾中者无论何人习一艺制一器有益于国家富强之政者许诣工部自呈召试而实者不次擢用不实者不罪如是则人之聪明材力各有所用不用于士可用于工而制造之物自无不精丝茶为出口大宗磁器为著名要物西人至名之为华器以其得自中华也然则贵重可知矣今可揣西人之所尚将丝织成文绮美绸色式同于外洋所制而又胜之以投其所好不必由华商运往外洋自有西商贩运而外洋之绸匹不来矣夫西商以华丝运出华口入其本国织成绸匹又出其本口入我华口关税重工价又重尚能贸利则华工以自有之丝织匹关税既少工价又廉货值必较贱西人在中国者固乐就近取用即运往外洋较之洋绸工价较贬且更坚致西人在本国者无不乐用不然吾恐华人好用洋绸减用华绸洋人既夺我布匹之利又将夺我绸匹之利矣洋布亦贵自织自消毋使英美二国之布夺我利日本之布夺我利则布匹之利不流于外洋矣茶数出口大不如前亟宜加意焙制而严绝搀伪之弊当使俄国所运之茶砖英美二国所用之绿茶红茶各种色香味三者俱足而日本印度之茶不能出其右则口之于味有同嗜焉谁不乐购中茶而中国之产茶业茶贩茶者自无不同获厚利矣丝之制练当自讲求白净柔韧当较他国产者美逾数倍而更求新法用机器以缫丝质匀而工省其价自廉而丝业自然起色矣如是则丝茶栈安有倒闭之虞哉磁器由日本来者不少华人反有用日磁者见异思迁人情不免日磁之料虽逊于我而外观之美几能胜我是当描画精细工料坚实使日本不能夺我自有之利并夺我应得于西人之利推之各色纸料图绘仪器灯盏各铁器等一名一物凡有益于日用者无不绳度曲中动合自然大而铁甲兵轮水雷渔艇联珠枪炮棉花火药铅弹等凡有益于军需者皆能自造较之岁以数百万银钱托外洋定造者其得失损益为何如且一旦与某国失和他国即守局外之利所购船舰器械概不得驾运而来法之已事其明征也如能自造然后百工有业者多生之者众利权可以节节收回而富强可望西国中英人心计最工利不外溢我国虽已设舟丁政局机器局军火局船舰枪炮可自制造而凡其中所需精微细致各物无不取之外洋他如樯舵帆缆锅炉汽机轮叶船皮年中时须修理者亦无不自外洋购至有自制之名而无自制之实其利仍流于外为可叹也尝按美国出产多于英国而英国制造恒易于美国英以美产加以运费制成对象价反贱于美之所自造同一物同一价英可获利而美则失利未尝不叹英之工价廉而机器多也中国工价更廉于英倘能皆用机器安见所制之物不足与英竞胜哉制造之外兼讲牧务中国牛只不少耕牛不必计其余所牧之牛取其牛乳牛油亦足以供用美国牛乳一项贩运出口每年约已洋银五百兆圆英牛极大者日出八百四十两华牛则出乳远不能及若以美牛杂于华牛变大其形体亦如一国善为牧之安见牛乳之利独让美国乎牛油足用以外更可仿西法制饼贩行于远蒙古出马极多印度所需战马皆购自新金山若牧蒙古马以西法运至印度亦获利之一途口外以牧羊为利千百成毯呢羽毛哔叽等皆用羊毛相其时而养之得其时而剪之安知不足以供用乎西人于我所产丝茶尚且讲求养法种法缫法焙法以夺我之法何我国于固有之利置之不问哉日本事事效法西人衣履食用皆取之于西国我人笑其利流于外不知其于西国各物亦复仿其法而制之以贩于其国中如鱼鹿酒无不绝似西国之所为何我国并不一加考索也尚得谓之有心时事者哉宜其财之日绌也呜呼欲推广贸易利源制造之法可不亟讲哉

　　论兴造机器
机器之利夫人而知之一人之力可以敌十人百人之力一日之功可以敌十日百日之功其操之也约而用之也至广其为之也速而成之也至精固不必工于榷算善于懋迁而后知其为利之溥且厚矣然吾观天下之为利者熙熙而来攘攘而往如汞泻地无孔不入如蛰解冻无穴不钻而独至机器之利则皆弃之如遗而不讲者何哉间尝默计深思而得其故焉大凡事之创于始者劳而难继于后者逸而易不独机器为然即机器亦何独不然今将购机器于西人则必求熟于西人者以为之价绘为图式寄诸外洋铸造既成装载而至间有受欺中饱之弊者无论矣虽无受欺中饱之弊而所费亦已不资既购矣又必求明于机器者为之布置调度点拨指画授诸蚩蚩者流以试用之或试之而不适于用又必为之变通迁就增减改易于其间至于再至于三必适于用而后已而所费益不赀矣洎乎旷日持久尽善尽美机器工作之夫习熟焉而无虞扞格机器制出之货畅售焉而不致濡滞一若可以擅区区之利焉而不知伺其后者已矍然兴也今夫机器之不能盛行于中国者皆此争利之辈坏之耳一人倡之百十人从而效之一家作之百十家起而攘之为之创者拚若干资本历若干时日费若干心血气力而始获此区区之利而为之继者起议于立谈之顷成功于转瞬之间所获之利反有过之而无不及既而争之不已其势必至于两败俱伤一蹶不振并创者继者而均归于不利焉呜呼是亦不可以已乎何滔滔者之天下皆是也试以近事证之石印书局之利其始未尝不厚而未几开局日众出书日多充栋汗牛无路消售纷纷倒闭者遂不可胜数自来火厂之利其始未尝不厚今亦几几乎强弩之末矣近日机器轧花局附近开设不下数十家吾知将来必有获利者亦必有折本者凡此皆所谓争利之辈坏之也方今识时论势达变通权者莫不以仿效西法整顿商务为先而仿效西法整顿商务之道则莫要于兴造机器吾以为兴造机器易易耳不过烦在上者一言之出一纸之颁令商民自兴自造之足矣何也泰西各国立法凡民间新制一器先呈其式于议院议院酌定年数俾擅其利必俟所定年数之后始准他人仿造所以泰西有志之士殚其材力致其心思终其身矻矻孜孜惟机器之学是务盖其中有利存焉非特民风俗尚使然也我中国心思材力亦不亚于泰西使用之于机器之学何患不既精益精日新又新与泰西诸大国齐驱而并驾也哉然而通商以来特设制造船政两局专为机器开其端又有同文馆方言馆格致书院遴选俊秀肄习洋文以讲求机器之利迄今三十余年中国之机器终不能盛行者非心思之不逮也非材力之不赡也徒以畏葸顾忌瞻望彷徨而有所不敢耳今诚以泰西之法行于中国有能兴造机器在上者为之酌定年数俾擅其利如有争利之辈重处严惩尽法不贷则有志之士孰不欲别出心裁另翻花样各制一器为谋利计乎尝见友人以查表机器之法戏制磨墨机器一具市上牙侩之徒亦有以裁衣机器端制布袜造纸机器端制纸煤即小喻大略见一斑亦足以知机器之不难兴造也善夫机器织布局之规例也其中一条略谓无论本埠外埠不准另招股份添设一局以与之争利今虽火毁而议者毅然兴复不待再计而决者亦为其获利既厚而又无他局与之争利耳今诚以斯例推而广之则机器之足以获利者不仅织布而已也制造船政两局军国要需所关重大固不得以谋利论此外电报行船开矿缫丝数大端亦既次第举行无不获利矣若夫农夫之所以种植百工之所以经营以至日用所需之什物凡可以机器代人力者正复不少利之所在孰不争趋将见机器由是盛行而仿效西法整顿商务之道亦皆有所裨益焉已

　　论中国制造日精
中国自与泰西各国开埠通商竞欲仿西人之所长以救我之所短凡一切制造轮船兵舰军械枪炮至于今而西人之所有者无不有之矣然而制造之工则必用西人为之指示而中国匠人但供其奔走焉轮船兵舰则多购自外洋虽有船政局之设而工程多缓且其中亦必用西人为之头目而华匠步其后尘枪炮军械多购自西国而中国终年自制或亦无能驾乎其上且即有自制者而其所用料件又往往购之西国此中国之所最可异而亦可惜者也盖人情每忽于近而审于远中外之所同也余当压线之暇时复策蹇西郊游玩风景以一舒胸中尘俗之气有时顺道至高昌庙江南制造局览各式制造军械则见其大有蒸蒸日上之势追忆半年之前局中曾仿西门斯麦顶炼钢之法初次小试颇有可观中西各报皆称道之不容口余犹以为不过小试未必遂能得其精诣也乃总办刘康侯观察心精力果不惮艰难以为能将本国所产之矿铁化炼成钢获益诚匪浅鲜于是苦心孤诣日与工匠辈讲求因将河南矿内所出之铁镕炼成钢其质之美实与泰西所出者无异方之从前他省各处矿铁试炼不成半途中止者不可同日语矣是以观察立志添办炼钢之炉并轧床等诸机器将见出钢日多从此可以不须购诸外洋中国银钱之流出者藉以塞一漏是则一大快事余既乐观其成始信有志者事竟成古人之言诚不我欺也数日前曾造七磅子后膛钢炮一尊全用河南矿铁自行炼成之钢其锤打车膛拔线一切工作亦皆由华匠自作此为全用中国工料以成制造之第一次炮之外又造紧要军械甚伙如钢质实心开花各弹洋枪筒子等类其名目偻指莫计刻又制造小轮船一艘及船内应用汽机各件悉用自炼之钢至其图样亦所自出现在又将自炼之钢另造大轮船所用汽机一副足有二千五百匹马力之多比闻观察禀请两江制府拟在局中自造坚固钢甲快船一艘以备南洋舰队之用更将炼钢之法推而广之添置大号机器须具三千墩力量之大汽锤以为自造极大后膛炮位之需免得将来仍向泰西购办军械转使大宗银钱漏往外洋其谋国之忠为何如哉窃以为观察先将本国矿产试用确见着有成效极有把握然后专心致力逐渐推广更见其谨慎小心不敢轻心以掉固非仅能坐而言者所能望其项背如此办理不特有益于国家且使天地自然之利不任废弃岂惟徒塞漏而已耶吾知自此而后河南矿务必将日异月新局中炼钢之盛必更取之无尽用之不竭而且可以添增无数工人于小民生计更为大有裨益诚所谓一举而数善备焉尝与观察谈及中国之所产当为中国用之必中国实无可用而后购之外洋或中国向无此物惟西国有之则亦不得不购之外洋故凡中国矿产苟有可用者无不尽用中国之物无如各处矿局未能一心不免有各顾自身之见其有售之西人或售之商人者物则拣选上等价亦较为和平若售之于制造各局则往往搀杂劣质伪物以相朦混而以下等之货开上等之价其意以为如此则彼局矿务自必生色而不知此则以邻为壑之计彼矿局则有大利而制造局将有大损矣吾则以为此事当明定章程凡各处矿产苟有可用则必先尽中国各局自用而其价则有一定货色必选上等上等之货不准售于他人如制造各局有中国上等之料而不用则罚之各矿局以劣货搪塞或高抬价值则亦罚之夫如是则中国之矿产必且日采而日多中国之制造亦将日精而日盛庶不负观察精详擘画虑远思深之一番心力也夫

　　论中国销售火柴之广宜设法多为制造
火居五行之一为民生所必需上古之时钻燧取火记称春取榆柳夏取枣杏夏季取桑柘秋取柞楢冬取槐檀因时变易以利闾阎降及后世以为不便于是有击石取火之法铁石互触火星四迸引于纸捻焰即熊熊北人喜用火镰其制尤精初以为便于日用莫是过矣迨火柴之制创自泰西运来中国取携既灵而偶经摩擦即易发火与石之击而始能发火者其劳逸又相去远甚以是居民咸喜购用风行寰海利莫与争然尝考之火柴之创于西洋为时亦尚不久当中国嘉庆年间有英人名阿意萨克霍尔敦者其微时昧爽即起读书而苦火镰取火之难于是独出心裁以木梗醮磺而敷以炸料以取火是即火柴之滥觞当时有劝阿请于官而专利者阿谓是系细事余不假思索而得之何请专利为时阿适训蒙度日乃以其法教诸弟子弟子某化学家之子也以其法归告其父于是天下始知火柴之利迨后因其法益加精究利遂大兴其造之之法用软松木或杉木锯成块以机器分劈成条然后醮以药料亦有用棉线浸蜡成条者质比木条稍软擦动后可代小蜡烛燃半分时或一分时制虽较粮居人以其价昂未甚合用至所配药料西国各厂亦有不同大致不外乎磷及钾养绿养铅养锰养锑硫朴硝诸品其匣边之药则用红磷玻璃粉或细沙等又和以牛皮胶使相黏合质甚粗粝俾一擦即能发火中人之用此者几视为家常不可少之物其取赀虽不多而销售既广利亦不赀以前欧洲各国独擅其利年来日本争相仿效利亦渐为所夺查西报载去年日本火柴一项除本国自用外复畅销于印度中国香港普国等处多至数兆有美商某往大运出有一百兆打臣箱日本之操是业者计男四千名女九千七百口小孩不计其数女子工资每日不过洋银一分至五分通计男女工资每名每日不过洋银七八分其成本既轻销售自易利益之旺骎骎乎并驾欧西中国虽亦曾仿效而制之少总不敌用之多漏终难稍息去岁有塞和公司商人凭镜如等在广东南海清远县属地方购地建厂制造火柴具禀厘局请暂免入口药料柴枝厘金局员以其有志兴利准如所请详明立案想此后中国制造日多外洋少一分销路中国即少一分漏为物虽微未始非挽回利权之一助窃查火柴一物虽创始于阿君而用之得以无弊实由欧洲格致家精心研究之故初时所配之料用磷过多易受湿气且造时有毒雾工匠受之最易受病嗣后设法改用红磷得除以上各弊夫西人之所以不惜资费不爱精神竞胜争奇不遗余力者亦以苟成一新器可以专利终身藉偿数十年之辛苦今中国既无仿造之禁倘思得新奇之法可以牟利则模仿者即接踵而起致使以伪乱真本人转无利可图以是工商灰心利源外溢火柴一项虽非珍贵之物而通行既于二十一行省则其购赀亦属可观苟不及时广行制造恐漏日甚一日中国受亏匪浅忆去岁浙江鄞县监生王承淮能以新意织成布二十余种经浙抚廖给予五品前程破格给奖实为从来所未有倘各省大吏俱能留心艺事竭力振兴凡能创造各项新器有益于国计民生可以资利用而筹抵制者优予叙并准其一家售卖不许他人仿效如是则利源何至外溢而商务何难骤兴哉区区火柴犹其少焉者也

　　论制造新器物例准保其专利
今人之能制器尚象开物成务显其才能以为天下利者总称之曰技艺其器物之未经目不易明晰者总称之曰奇器其实器无所谓也惟其初未曾目见耳闻骤然得之以为别开生面不免拍案惊奇及其久而习惯于用也亦祇视为寻常日用之物而已安有所谓奇器哉不观夫奇器图说乎其中所载者在今人视之不过为重学水学力学气学中之诸器极平常极浅近并不为奇然在二百年之前从未知有此等器具一旦忽罗列于目前能不称为奇器乎谚有之曰少见多怪此之谓也今泰西诸国虽不尚奇器然不能不尚新器新器者前人之心思才力未能及此后之人积学功深出其智慧以补前人之不及如此者各国都有其人不胜枚举西国官长留心民瘼凡国中有能别出心裁制一新器实有益于民生利用者官府着为律例限以年数准其独造期满之后方许他人仿效故创始者既获美名又收厚利无怪其能精心思索不惜工本造成精妙之器今中国亦非无聪慧之士智巧之人也试观衣裳之织造花样日新首饰之雕镂金银耀目且庙堂之起造金碧辉煌即两旁雕塑之神像与夫花卉鸟兽无不匠心独运炫异争奇屋宇之结构高其闬闳加之花园台榭可与金谷争华平原美于古人有迈之无不及也夫文人所用之文房四宝华笺艳丽胜于益州妙笔镌雕巧逾蒙恬以至香墨砚台瓶之属其工巧无不胜于古人美人闺房之需妆镜荧荧描金可羡珠花朵朵镂采堪珍以及杯盂盥濯之器香水腻脂之物无不精工又如富室日用之物如金炉宝鼎锡铸之盂铜铸之盘盒铁铸之火锅皆堪嘉尚更有玉器之雕琢瓷器之描画瓦器之朴实竹器漆器之繁富其工作几莫可尽言然则中国之制造岂鲜聪明人哉无如华人之习尚专重作文竟忘技艺之适用即混视为下等之工而制器利用之材能全不于此究心徒取器物之华丽可观而已亦安有出类拔萃之人由学问而精其技艺为生民之利赖乎自与泰西通商以来我华人目其轮船之行速电之信捷千里镜自鸣钟诸般器皿各适其用而其机器无不毕具于是聪慧之子博学之人亦皆专心讲习或仿造其式或变通其法务尽其造诣之力以底于成近年南北洋大臣亦以提倡工艺振兴商务为事故于招商织布以及制造自来火厂皆准其援例专利不许他人仿效盖惟恐其保护不周则或至半途中辍利息极薄则必致无可措手也由此可知泰西保商之法能使人专心致志独出机杼以兴事业者实有不得不行之势并非抑彼而扬此有所轩轾于其间也沪上近有广艺公司制造洋烛肥皂及邸乃买脱三物为务其人本精于化学曾于光绪十五年于北洋大臣李傅相请准援例专利其稿之大云去冬自东返沪于西国格致之学尽力讲求不敢少懈近考得牛羊油并植物油等能以大压力之水汽化分成三质一为硬油其质洁白坚硬可制洋烛二为流质油可制肥皂三为油之甜质西名各里司里尼味甘而性润用搽皮肤可疗皲瘃和于食品能使不腐今市中出售之洋蜜即是此物若加以极浓之硝强水则成烈性之炸药名邸乃买脱即水雷中以及开水磔石所用之黄火药也某于此事自去冬以迄今秋精心考察屡经自制器具试更历寒暑而始成今拟照法先行小造苟可通行再行扩充物虽甚微然亦可收回利权且各里司里尼平时可为药品之用如遇军火紧迫之时即可取以自制炸药以免取材于外洋之难此乃极有关系之事惟我华人之性不愿创而愿因平时既不能自振一业及见他人事有就绪既已纷纷仿效或竟不顾成本折价招徕以致创始之人徒费心力耗资伤财而后已今中国工艺之不能如西人之精良而致利权旁落者职是故也某此次经营较难费亦颇巨惟有仰恳中堂援照成例准其专例三十年不准他人仿造云云嗣闻中堂批准照办甚为嘉悦并饬其将所制各件寄呈津辕饬交各营局试验候先行天津军械局知照催取如与所符合其援例专利自可准行此中国兴工艺保工商之明证也爰论西例而附及之于此

　　论德国精于制造
泰西大小各邦罔不留意制造凡起居日用之物适口被体之需皆品其高下辨其优劣必分明何国所出最为著名而后已一国有新法制造他国即从而仿效之且从而润色之聚精会神各有当仁不让突过前人之意故泰西各国工艺制造日新月异而岁不同者盖非独心思灵敏亦其人之发愤好胜有以使之然也其中若绸之精致则推法兰西玩物之奇新则共称美利坚要皆各有定评至于军械船舰制造之精则向以德国为最翕然交诵众口同声实至名归由来已久如去年德国司塔听新闻纸载福尔康船厂新造一万吨之铁甲战船一艘名勃兰登北中有大汽锅十二具分置四舱密不透水其三套机器亦分置两处以不透水横格隔之造时议定八千匹马力及驶行有九千六[佰](伯)四十匹马力尚觉余勇可贾轮轴每分钟可转至一百十次桅樯以钢铸成大筒二枝船上有敌楼三座每座配克虏伯二十八生重四十四吨大炮各二尊其余船桅及船之上下前后中央分配十生半及八生八钢快炮星罗棋布位置得宜闻此船于一千八百九十年夏开工至九十二年春即行告竣工作之速莫与比伦制造之精无出其右当告成后驶入德国纪尔水师埠时　德皇亲临勘阅大加赞赏凡扈从大臣及军民人等咸啧啧称羡谓此船之妙有五一机器锅炉工作精良二船身坚固三与敌船相遇转掉灵便四行驶迅速五入坞修理不烦拖船及绳索相助能以汽力驶入此外妙处不能尽罄如此巨制迥非英法各船厂所能望其肩背　德皇以此厂工作精美远出他厂之上特于翌日传电加奖略谓昨莅纪尔水师埠周览勃兰登北战船其制造之精洵属利器而机器尤称灵捷实堪嘉奖按福尔康厂曾为我　中国制造诸铁甲船颇为坚利即某报译为五里冈者也观于此则德国于制造船舰军械一道精益求精在泰西各国中独树一帜概可想见然此说得之于德国日报去年某报曾译登报牍说者谓以德国之人言德国之事或不免张大其辞以示夸耀今观于英人之论而后叹德国制造实高出泰西各国之上有以深服人心而前时德报所载固未为溢美也近有人译英国泡尔冒尔新闻报谓迩观德国什好鱼雷艇制造厂代巴西国所造新式雷艇五艘因深叹服该厂工艺之精巧诚非他厂可与伦比即我国声誉素着之耶罗造船厂亦殊难与颉颃宜乎各国争先向购也计巴西国所购之五艇各长百五十二尺每一点钟时能行二十七海里造成后径由德国越大西洋行经英国而至巴西适途次天气阴霾风浪大作该艇于巨浪中仍行驶如夷安抵彼岸且未多费煤斤为水师行军最称难得真不愧制造雷艇中首屈一指以此御敌何敌不摧并闻意俄两国近亦照式各购五艘德国定造多至二十三艘我国现有本国自造之艇长祇百四十尺每一点钟时仅行二十三海里其速竟不能再逾此数盖什好船厂具有秘法他厂无从窥其奥妙恐我国耶罗厂所造新式雷快船亦非其敌是则我国雷艇亦必须能安驶于洪涛巨浸较什好有过之无不及计方万全当轴者谅不河汉斯言云云按泡尔冒尔系英国海口之名英国水师人员集于此故其报所刊多水师人员议论由是观之苟非德国制造独精何以能使各国争先购置而英国水师人员若是之倾倒也哉方今俄法交欢论者每谓法有报复之心将修旧怨于德今以德之力图自强士气振作民心固结商勤其业农力其田朝廷上下皆有方兴未艾之气象恐俄法虽强未易越雷池一步也窃更有进者　中国仿行西法留心制造于江南福建等省设立船政各局固将师其长技不使泰西专美于前然各局之中往往不能脱洋人为之指导诚能遴选中国聪颖子弟照会德国入德国著名各厂肄业艺成回华转相教授以华人而课华人言语相通声气相同既多入耳会心之妙复少扞格不通之病庶几泰西各种新奇制造不难次第推行于中国是亦因时制宜之要政也兹论德国精于制造而连类及之当局者其亦有意于此乎

　
卷八十九　考工部三　矿务

　　论开矿
阅七月十七日邸抄内载热河都统瑞联片奏派委办理蒙古银矿文案司员一事中有热河地方所属蒙古士槽子罗圈沟各银矿办理文案各员向由都统衙门派委等语既有办理银矿文案各员其各银矿现尚仍有开釆可知也第未识每岁究能采银几何其矿之大小如何其苗之衰旺如何每岁所得除所用之外尚余若干也咸丰年间余已闻有此事咸传为金或传为银躬亲其事者余又未遇故亦不能详知也但今尚有司员办理文案则此矿现尚开采无疑也惟是亚细亚洲之积习遇办此等之事仍不肯尽用西法大事兴作仅愿用昔时陈法缓缓开采是以为时少久而所得不多恐年年所取不过能敷费用而已去岁闻李伯相已延西士于直隶地方觅得煤矿数处其煤有能胜欧洲者有不及欧洲者有与欧洲平等者至今仍未动工传者谓西国机器未成故也想机器一到即能起手矣然江西湖北向皆产煤之地即民间向日开采以供民用乃一闻官欲用西法采取尽行设法以事阻止抑又何也现闻湖北官复与商办民间皆已允从惟江西则仍未遵依也说者谓官办则民扰若用西人则民更扰吁是尚未能深知也独不见东洋用西人开煤之事乎初与西人议妥任其集赀购器全用西法代为开矿并与议定年分矿开成后听西人采取若干年年满之后仍归东洋自采现在业已年满而东洋自采仍延西士数人督率指教东洋之人照用西法西器每日可取煤数百吨其利甚厚现仅西国数人余皆东洋之人安能扰民即初兴工之时而西人亦并不多当日从事其间者仍多东洋之人何也西国之工赀较重东洋工赀较轻故也今中国若任西人照东洋之法行之西人亦愿听从动工之后华人工赀更轻于东洋而西人岂有不用华人反用西人乎中国自行集赀购器仅延数字西人以事指教余皆仍用本土之人是乃本土人之大利也犹乃何阻止乎全厂尽系土人仅用西人数位而西人又安能扰民乎是亦未之思也且现在中国之制造局延西人用西法者数省曾闻有何局之西人滋事乎不滋事于制局独滋事于煤矿者有是理乎犹奈何囿于一偏之见也若如不信俟直隶举行后方信予言之不谬也直隶可行而江西湖北亦何仿效行之此仍中国之利而非西人之利也西人所能得者不过购机器与工赀之银而已煤爌之开既可安然无事似日后各处五金之矿亦不妨延西人购西器用西法以开采也果能如此则必费半功倍矣岂非有矿各处人民之大利哉请尝试之可也

　　论亟宜力田开矿以裕财源
自来言利之臣所以为当时后世之罪人者皆因敛民之所有益国之所无其所取者仍人世见有之财非人世所无之财不过设法强夺之民以责媚其君而已管仲刘晏之徒所以高出于众人之上者因其所取者虽人世恒有之财一则善于官山府海一则善于懋迁有无实非强取于民是以上能利国下不害民而怨讟不兴也夫宇宙之间生财之道有二言王道则有力田言道则有开矿舍此二者之外无非损下以益上也第开矿一事为人世不常有之举然各省所开之煤矿固依然不少也至于力田一事在三代以前井田未废君则专心于此民则尽力于斯固无不以耕稼为重也一国上下之人日用饮食无不藉助于田其余虽布缕之征关市之征亦不能处处有之井田既废豪强兼并耕稼之事专任农夫然圣君仍关心于晴雨而贤臣常兴利于水泉又何尝尽行置之度外实因国之赋税民之衣食皆取给于其中故不能不重视之也两汉以后官恒更调故每视官舍如传舍安能视民事如己事而抚字心劳催科政拙者能有几人是以职任地方为民父母其于水利任其淤塞农田听其污莱而能疏通开垦者谁与不知农夫岁减一石之谷即至人世岁少一石之财更有何人能计及于是也咸同以来兵燹虽已肃清田亩尚未复旧官则置之不见不闻民甫开荒官即征赋民又无力以完钱故多旋开而旋废者然天下田土仅有此数西北各省业已亢旱连年东南各省又复荒秽不治中国以力田为务本其所谓力田者乃复如此又安能望民有藏仓多储积得成为殷富之邦也开矿虽属不经见之事然苟从不开矿则五金又何由而至铸钱之铜日用之银制器之铁炊爨之煤岂尽购之于他国乎可见开矿一事古之人亦有行之者何以古人行之尽能安然无事今人行之遂致哄然滋乎亦未免过拘成见也夫台湾所以至召外兵者因有各矿也而云南之各矿百倍于台湾故外人无不垂涎而希冀也与其此时不开致启他日之争何如此时大开以供各省之用中国之盛衰今在此一举居高位者岂可不从长计及也时至今日民穷财尽可谓极矣向之有田产者皆畏催科不敢开荒矣向之为商旅者皆畏抽厘不敢贩运矣惟盐务之课厘尚属兴旺然较诸干嘉之时业已不止减半矣至于各处所用之银洋钱较多所用之钱小钱更甚是有子所云百姓不足君孰与足之时也若使从政诸君仍事因循不加整顿田土之荒秽者听之银钱之缺乏者听之恐亦太不成事体矣夫力田为王政之事而开矿亦救时之计洵治世之良图尤今日之先务也岂可漠然视之哉

　　兴矿务以开利源论
五金之产天地自然之利也置而不问犹之弃贤才于草莽之中国家有乏才之患而抱才之辈终无由自献耳中国现在患无人才故一切无由自振　朝廷既欲特开经济之科简拔真才将见风行草野抱才之士不致委弃好学之士得所率循人才固无虞不振矣惟人才培植而来而培植又经费西国学校林立人才辈出各国于学校经费皆由公中津贴每年所费何可胜算　中国至今日府库支绌已极计每年所入寻常经费尚不能与出相抵再添格外支销即到处搜罗终形竭蹶田赋之敛有定例也关税之收有定章也民间匮乏之时减之尚虞不足若再加增谓民岂能聊生乎所入祗有此数而所出则日增月盛偿未清也洋债未了也添募陆师恢复海军广筑铁路在在需钱所谓培植人才之经费犹其小焉此也如此匮乏将何所措施耶曰　中国不患无才而特患不能取才亦不患乏财而特患不能生财生财之道虽不一而举其大纲当以开矿为第一义现在风气虽开着有成效之处非无一二可以得利然终不能畅旺说者谓皆由经费不足以致半途而废不知办理苟能认真则经费自不难筹西人开矿亦非一人之力所能筹办惟能专精其事一矿而有成效则他矿招股自易投招既多则开办亦易华人不能始终如一故人皆视为畏途耳西报有论中国矿务者曰中华各矿之盛久已著名寰宇其已见明效者姑勿具论此外各行省及满洲蒙古西藏诸处具未经觅出者想亦不少就目下观之金银各矿之根苗丰旺者已占数省之多其次则湖北直隶两广多产煤铁云南西川铜矿最优火油亦遍地皆有所患无人开采耳倘能聘请名师专心致志则富国利民不可预卜乎西人之于　中国矿产无不了如指掌华人所未及知之者西人反无不知之大抵华人之于舆地不过按图索骥而西人则亲身阅历方始据以为信又云台湾基隆之煤矿昔当华官开办诸事未能认真亦归无用惟开平之煤稍有出息湖北煤矿为张香帅所创本欲供汉阳铁路之用兹闻此矿已竭蹶不振矣又云传闻此矿惨遭回禄经西员曲君详验矿中并无焚烧情形祗矿面问有积水此中情獘不言可知又云　中朝欲大兴地利莫若令洋人附本开采矿中出息酌拨数成报　国家并雇用中国工人为之操作则振作之机或将于此卜之倘无洋人附股又不用洋人管理则华人虽欲出资认股亦必畏缩不前故为今之计莫善于凑合公司半用华人资本而以洋人总理其事华人之认股者必多西人之于　中国办矿情形更洞若观火窃意　中国欲开利源不能不办矿务欲办矿务不能不用西人说者谓西人之于　中国土地之肥物产之丰垂涎久矣每以不能越俎为憾并欲全揽　中国之利方始满其欲壑他项工程不过沾其余利若矿务尽归西人经理华人势不能闻问此端一开将来　中国自然之利必至尽归之西人而后已论非不是然犹不免因噎废食之见西人于矿务一道设立学堂专精其事确有把握惟亦非尽人能之耳　中国开矿未尝不请西国矿师而皆不能有成效者吾知所延之人未必西人中之翘楚耳闻泰西以比国为最野世城所设学堂规模宏敞欧美名国均遗学生往学所以欲用西人先研究即自不能为矿师而所延西人学问之优劣则无不可以辨别即与西人合股倩西人管理亦不致为西人欺蒙西人之论虽不无欲揽　中国之权然亦确有至理若以华人办理为獘多西人办理则权夺则各矿终无开办之时矣置自然之利而不顾而徒仰屋而嗟是犹之仓之家而不能为饔坐以待毙岂不贻笑于西人乎

西人李提摩太君言二十年前曾经著名熟悉地脉之德人游历至山西据称省中煤铁之矿不特为上上之品且甲于地球五大洲多至十三万余英里如果开挖即合五洲之大用之二千余年亦复有余而无不足且矿苗平衍不必深索隐凿险缒幽倘开铁路火车以转运更无层递之虞转折之累铁既得煤而可煅炼以成材煤复得铁而更用路之畅旺　中国工价又廉将来设厂制造除炼钢铁以为铁路之需而外并可创织布等局当令二十一省用之不穷如此而所用布疋不必购自外洋而蒸蒸日上山右将成一小英吉利矣此但就山西一省言之而其利已如此想西人事非亲历未经核算断不肯如此凿凿言之夫以山西一省之煤已如此之多而且久若再各省开采致富之道不难转瞬而得虽现在各省非不开采有不用西法而所得无几者有虽用西法而不能认真者故所用之煤仍外洋接济目前虽购轮船而轮船尚未多也虽造火车而火车尚未广也虽建制造各局而各局销场尚有数也所用仅如此之微而本国之煤铁已不敷用利犹溢于外洋若将来更渐推广何以为继即就小者而论近来各处柴草缺少陡然昂贵民间有改用煤炭者从前煤炭惟近山人家用之今则用煤者日多无论无以为继而价值日昂徒使西人增利息耳按李提摩太君核各国一千八百九十七年出煤之数以英为最多其次美其次德日本在各国之下亦有一百四十余万墩而　中国无数可核而核存煤之数以　中国为最有二十万英方里之多弃而不取西人无不为　中国惋惜此但就煤铁言之而中国之富已如此而金银铜锡之矿更为富国之本不能不广为开采　中国出金本不甚多而每年流出外洋中国之金不啻皆为西人所得以致近来金价之昂为从来所未有商务往来大半以先令结算价值低昂一听之西人此商务之所以不能起色若　中国亦行金镑则权自我操矣然欲行金镑备现金制造　中国现金非但不足而且日流于外洋虽欲制金镑势不能再购自外洋即能去而复返而价值更昂更不合算舍广为采取则无良法一面禁制出洋一面招股开矿则金可以日积日多且金镑行而商务可兴银钱之价亦平矣非但金之急宜开采以银而论流出外洋更多于金无论每年商务往来出口之货终不敌进口之货数十年来何可胜算即军需一项铁甲焉轮船焉枪炮焉子药焉更无可相抵不可以亿万计即现在稍稍自能制造而一切货物仍购自外洋　中国多制一物则外洋多锁一货如此而欲使　中国之银不缺其可得乎　中国既无制胜之物可得外洋之银惟有自恃地利以筹富强西人致富之道虽由制造货物运售各国之故然无不由于开矿所谓天不爱地不爱财取之无穷用之不竭以中西相较西国土地既不如　中国之大又不如　中国之美发泄较早若　中国广行开采不数十年后西人必望尘弗及而　中国亦不难独操利权矣使再因循日复一日年复一年西人始则劝　中国开采继欲代　中国开采终则不问而自将开采矣即不能越俎又将藉端生种种枝节如德人此次胶州租界几及百里倘将来租界日多矿产如在租界之内必为西人所有即华人欲开恐亦有所未便矣譬之节俭之家多方刻苦不肯浪费一文藏之箧中埋之地下一旦为偷儿窃去悔之无及亦何以异哉与其为他人所夺不如及早图维即矿务未精不妨借西人之手其所分之利权自我操究有限制者也时不可失不知当轴者能一采刍荛否也

　　高险莫如开矿论或作　富国急宜开矿说
今中国竞言开矿矣虽风气之使然而亦当务之为急也说者犹谓有明矿盗宜鉴前车而蒙则谓地利之兴关乎人力运会之变属于天心此在乎为之者之何如耳乎五金之产原以供人需用使弃之如遗则在天为虚生在地为废物而在人无可用之智虑矣故居今日而策中国之富强固不妨以天地自然之利而开国家财赋之源也独是开矿亦有难言者试举其獘而约言之夫开矿必先集巨本用官则一时难集招商股则遽难取信其故何哉盖利在众人则浸鱼利在一己则吞刻也是官本既不易筹商股又难遽集其弊倘发官则似要挟用商则同诓骗如饥鹰然饱则扬去上下相类难归划一其獘二官畏滋扰则阻之商惧亏赔则避之有识者迁地弗良则远之士人习小见则因循之不识时务不时艰一味自是则肆口讥评之夫如是而为之者恒有戒心左右顾忌势必无成枢臣疆臣又不能亲历行间备将其中利獘达于　上闻俾国家开无穷之利益其獘三有此三弊无怪乎肩任者之难于其人也然方今　圣天子志在整兴励精图治凡有益于民有利于国者无不事事仿效西法次第举行岂独于开矿一事而转未之计及哉诚能得公忠体国者若而人分布各省广为开采毋务虚名毋贪小利不徇私不避怨重廉耻恤民艰去浮崇实一秉至公理财用则仿热河广开采则仿贵州运水陆则仿云南招商股则饬各省善后局设法妥筹必至事有成效而后已否则定明税厘广令民间开采官为扶持民生国用自必利赖无穷有人此有土有土此有财百姓足君孰与不足将不数年而谓患贫患寡之邦不渐臻乎富强者未之有也而非强无以保邦非富无以保强相与为用乃能相济有成现在芦汉铁路矧已开办淞潭等处又将接踵举行煤铁之用更必有加无已藉非广开矿产分解各处必将购于外洋利源之溢所失实非浅鲜又中国一省所产煤铁较诸欧罗巴一洲实有过之而无不及证之京师之西山南山其煤产之取用不竭几于通国皆知其它若盛京之锦州府鸡鸣山山西之大同府米脂县山东之长山孝妇河江南之金陵京口浙江之凤凰山等处其煤苗之旺无不历历如绘小民间有开挖以图生计者所谓韫玉则山辉怀珠则川媚更仆数之实不足以穷尽也西人谓一国之盛衰可以所产之各矿定之是言也岂虚谬哉问尝考诸西国版图矣其幅员之辽廓远逊乎中国而卒能雄视五州者盖有由来也现在中国风气大开矿务具举南皮大帅果敢有为已早于鄂省实力创办首树风声两江督府亦于聂山栖霞等处勘验得实探幽凿险期兴工他若步厥后尘者则为浙省之廖谷帅故金衢严三处已有购机开办之说一转瞬间当不致如从前之山静太古矣此胸有成竹乃可见之措施功效之奏自可预必所望各省疆吏仿照成章毅然然精选矿师按图索骥一洗从前拘牵游移之习斯兴数百年未有之利创亿万世奠大之勋十年之后当有可观将见遵古之宜救今之困民食其力国享其利无外洋漏之患免流民艰食之叹杜匪党奸宄之谋悉在于是矣又何有于库之奇绌国用之空虚哉然非常之功必待非常之人为之牖下书生不禁拭目以俟之矣

　　矿务论
时下矿务之兴凡数十处每一章程出而附股者踊跃争先此何等机会也中国商民因与　国家无合力生财之例故皆自营其私而无纠本经商之法乡里之中有三四五人合创一业者其所立合同议据必曰意气相投然则有股之东即非亲谊亦属知交间有数四东人并不相识由大伙牵合而来一则彼此均是财东人望家道平时闻名相思度可以合股经营然后许诺一则重大伙之为人精明强干而又立品端方取与不苟慨然出资以之断非无因而遽能联合也然人情多疑似此营谋犹必深思过虑或不时稽查出入揣度盈亏或有相信之人藉词荐入使掌庶务以觇经理人之举动凡此牢不可破之见微特小本营生性命身家在此一业者不肯轻易托人即百万之富生意于天下亦不能免硁硁之见以故中国经商之法远不如乎泰西自明季葡萄牙久踞濠镜西洋风土渐入中华粤东之人积而习深恒以巨资课子母举止阔绰气象豪华大异市侩顾洋商皆藉西来货物以为发迹之由或更假西人之资牟其倍利以偿其微息人有长袖善舞之致而洎乎拥有巨万富甲一乡则虽贸易广远通各行省皆有铺张而其意亦无非为己所以著名富商历明季以至　本朝二百年来不过老洋商十数家而已有此富商上不能裕　国下不能阜民实坐其财为私财而不相通之故耳夫国有富商而欲其财足以裕　国阜民计惟仿西人公司之法使国中之财由散而聚则所经管者亦由小而大而上下●通并力合作国与民自此由贫而富盖既无如许富商势必置天下极大之利而弗之顾今之招集股分之法行之则些微之资亦可与沾无穷之利以散者言则有股者皆不得为富商以聚者言凡有股者直无非富商也向特患此风气之终不开耳今矿务之兴方未有艾附股之人恐后争先气象且蒸蒸日上假令实事求是公而忘私以中国之地大物博数十年后安见不驾欧洲诸国之上顾吾所愿者尤有进焉夫　中国矿产富四洲之上莫与比伦十年前有游历内地之西人测得一二省之矿可敌欧洲全土在西人意欲动人歆羡未免过夸然幅员如此广长地利所蕴应亦有此故自前年始办开矿以来相继而起者惟日不足按之西人所测原不过百分之一二此后次第兴举正无虑其纷扰也惟其中尤有关系　国家者则云南现办之铜矿是也别处之矿但以兴利而云南之矿实以卫边滇省疆域数倍东南诸省而膏腴之壤开辟无多素称瘠苦职此之由缘其收入版图较他省最后经画未能周而民数又属无多人力未尽则地利不兴也现在鸠股试办仅指东昭各属而将来推扩即办理全省不难侧闻法兰西以滇省矿产之故托词红河通商将抚有安南全国以徐图滇边目前　中朝持重不肯以保全藩属者启强而法人自行其是以为不干我事我则相持而彼不相让弱小难支势必至于措手不及异日滇边保无他患今人兴矿务以次及于南境速则使彼不及窥伺迟则我已深得开矿之法即彼有要求我亦恃以勿恐岑制军与杜唐诸公计及于此岂专为商人谋利哉故曰云南之矿尤重于他处也所虑者矿兴既多股分易集而就中獘端之大者有二别矿既不能免苟滇矿而亦若是焉其事殆矣

一则经理矿务者不免有私心矿之好否仅见其苗开而利后效可期其不利奢愿难偿也故于招股之先藏其股分之半夸张于外使其股者争欲得之不敷分派其价立涨然后以所藏者出售于人则溢于原价者数万皆私财也迨股既卖完矿中消息久而无闻股价渐疲有股者甘心折耗争求转售于是又以贱价收归则省于原价者数万又皆私财也一则买股者不免见小利泰西股票传之子孙或涨或跌不肯轻卖今中国之买股身家殷实力堪存积者固亦有之然大半皆藉庄流通买股之后日日问价涨喜跌忧直与钱市空盘无异因而买卖纷纷盈亏互见但求目前之小利而不计日后之大局如此又足以败坏矿务也鄙人无资不思沾利但就事论事以为开矿一节此风断不可长而云南之矿则成败利钝关系更大所愿当事巨公慎益加慎无使他国之富商睨于其旁焉尔明代矿税之害由于命厂员监收其税刮取脂膏以充私故不能富国转足病民而推其致弊之由则皆因矿非官开就民间向开之矿征其税则以征于地方官由地方官输之厂监名曰开矿实则征矿而已故贪监奸胥得以上下其手假如某处有一矿出产之多与矿苗之佳监收者未尝亲履其地灼见其事但据传闻之词以入告利之十者或税其二[三](二)或征其四五民间不堪供亿于是展转干求馈厂员而请其减则乃更以下则之税报焉不及数年而各路效尤归诸公者不敌私贿之十一矣或更不计矿之好恶但视地方之肥瘠而硬派之有矿无矿并不之问极其流弊不啻地方钱漕之外加征一倍钱漕而民怨沸腾酿成末年流寇之祸至于不可救药万历末年天下大乱帝与大学士叶向高筹兵饷向高以部库存银止有六万两为忧未几向高致仕当时国家之穷至于如此然则数十年中所搜刮于天下者果何在耶宗登遐客魏败亡庄烈方锐意诛乱欲致太平而嘉靖以来厂监所储司财尽在司礼掌握魏阉盛时四方贿赂又不下亿万魏悉窖于禁中隙地法司具狱未及拷问魏临刑叹曰渠总无便宜处意盖指此厥后寇乱愈甚饷需愈绌数千万之藏宫禁内外无一人知卒为流寇发掘去　大清兵入关闯贼西走马车载昼夜络绎者皆此物也故论者以为明之不祚实由于矿务向使矿税不兴则阉宦之权不至若是之横而国家之正供何由变为厂中之私财有兵有饷虽流寇日张未必竟无措手也然明事如此谓归咎于监矿之人则可必归咎于开矿之事则不可也目下风气大开地利所在次第泄发一则官督商办其法无弊一则购用泰西机器以图大举一则招集股分使天下之人不必巨富皆沾其利有此三者大异乎昔之所为矣向所未开之矿但使矿苗显露测验真实不妨招股举办其民间本有之矿亦买归而大开之用人力者改以机轮则少者可多浅者可深有限之利忽无穷尽此正中国绝大之转机也

尤可恃者各矿章程于税则一项先从轻减不博供亿之虚名而寓体恤之实意可大可久于是乎在窃谓国家兴一事创一议最难者无阻挠之人今何幸兴办矿务得所请若是之易易也股系纠集不需巨富之人独任其力一易也事属经营不请国家之帑以充工费二易也故北洋大臣于此等办之案无不允准因而二三年来有名之公司居然二三十处然挟迂拘之见者犹窃窃焉以为不宜多开建言于　朝请示限止何也夫以今日之开矿而顾援前明之事以为左证此妄论也乃充中国之所有虽千百矿而未足竭民间之力亦千百矿而常赢独欲以一人之见阻天下之人心塞天下之利源微特不明事理抑不知时势之言矣然蒙以为建言阻止者亦经办矿务诸公有以激之也夫矿中五金地之所蕴结也测之时但凭外着之象以悉其中藏之物苟十得其五已属幸事尝闻泰西之开矿者十矿之中不过一二处能获大利盖蕴于地者难以测实也而且开过之矿则所出之物已有端倪不过任民间采之其利终微用机器取之其出乃旺也若未经开掘之处则布置一切先已旷日持久苟择地既定运器既到穷岁月之力而所出之物又不如乎所之苗亦未可知如此而遂谓矿之无利股分之银必至乌有乎盖每开一矿必多选数处以备移易纠一公司颇不易易倘认定一矿开而无效即废弃于半途有股者冤矣今有数处则开而利何难次第兴办其不利不妨随时更换使有股之人知公司之必至大利而后已夫然而股票之价不至有大涨落而通市若狂视若银洋空盘者风亦庶几可息矣乃今之兴矿务者其办法固尚未尽善而又加以余前论之二弊然则何怪乎建言阻止之人也耶

泰西强盛之国惟意大利之罗马当中国商周之际已成大一统之势制度文章焕然称美自唐初摩哈麦兴膻秽之教由天方渐染而西罗马遂衰文明之治转成浑噩东都君士但丁延祚虽长直至前明始为土耳其所并然近数百年中国人靡然奉回回之教迥非全盛可比其治国规模富强善策久已澌灭难寻故泰西一切法制日新月盛足以驾四洲之上者当推近时为最备轮机之利兴之在百余年以前其用至巧其功至速致富致强实由于此即以矿务论之苟非机轮之器深入地中则五金之出必不若是之多取之者易用之者繁不过此百余年之搜括而地利已骎骎乎告匮矣若中国之矿什伯于泰西虽穷千年之力而靡有竭时故近来泰西艳羡恒欲中国以矿产之开掘而分其利也夫中国自有矿产何以不能开掘而待西人之谋之盖中国有矿之处其民亦尝从事焉第无机轮之利但恃人力所到各业其业且也舍难就易煤铁之矿常多而金铜之矿少以金铜蕴结地下较煤铁更坚且深人力之施无过入地二三丈所不能到者即亦置之弗取已耳测之法既不讲求镕化之术又乏师承是以入山者十九空手返也且民俗敦朴所牟之利苟使岁足衣食稍有盈余亦勿贪焉以民间各私其业此山之利世世守之蕴藏最富终为吾有不必汲汲攘之也试思有矿之山建议者将以机轮从事谓所出之物与业主各半之而业主往往不允是可以觇人情矣顾中国俗尚如此而开矿则自古已有其法泰西未有机轮之先矿政杳不可知中国则古书具在班班可考周礼地官人所掌即开矿之事也与矿通而考工记攻金之工有六筑冶鍜桃各司其事列于官属可知当时攻矿之法自必大备盖山林川泽各有官守五金之用通于上下者乎近时惟国家铸钱需铜甚多若铜器则民间往往不能备而古时尊彝鼎钟以及盘匜之属制器特富数千年之后犹有珍诸骨董肆中者设非出之于矿何以有此自井田世禄之制废而六官之属不备于郡国民间器用不由官司礼乐之教因而亦微浸至于今乃鳃鳃焉以开矿一事视若泰西独擅之秘不亦傎乎目前风气大开各矿并兴人谓仿效西法而不知其实行古道窃谓周礼人一职中士下士所掌即今之所谓矿师是也经云者以时取之则物其地图而授之郑君注云物地占其形色知咸淡也授之教取者之处是识别矿之所在有占形色知咸淡二法惟其法未有专书后世迄无传人今民间自行开采之山皆祖宗所遗向有矿苗世世采取其子孙习其业搜寻其苗而掘之苗尽则止虽无古者人占形色知咸淡之法而亦自有识别之由也然业矿之人终不能为矿师泰西人所著识矿诸书未必古时所遗第物蕴于地而从外探测形色性味固其大较自可与古书相通所难者泰西有书而泰西即有知矿之人泰西之书翻成华文可以家置一编而中国终未闻有识矿之人也今开矿者股分既集始请西国矿师往为履勘缘矿师名贵往返数月或半年一年辛金甚巨不可轻易从事吾以为凡矿之有无多寡必定其地而后可以纠股西国矿师艰于事先延请若华人之知矿者则不难致矣此时已开之处果使法立獘除何患不收其效然统内地之矿观之固不胜其开矿务之学宜为读书子弟所当究心者矣从前出洋学徒有在外国学堂中专习矿学一门者回华之后以其熟悉此道亦尝挈之同往识别矿地之良否其所据者未知与古法占形色知咸淡二者相合与否第意此等学徒总远游于中国人情风俗政体事势未能一一阅历其有因地制宜之处或者与所习西法所读西书尚多窒势必不尽可行则莫若于学校中选择人才以使之专攻矿学而复周礼人之遗之为愈矣故开矿之得人不仅经理者之公正殷实而尤在识别者之精明谙练也虽然岂易言哉

　　论中国圹产
昔虞书言利用期六府之孔修周礼记考工储五材以备用则知为之者虽藉乎人实则资地利而因天时夏播冬琴火耕水耨因天时也凿山得玉沉渊取珠资地利也然为　国家策富强为生民资利赖因地之利而取无尽用不竭则首重开圹之一端欧洲诸国版图不及中朝而富且过之者虽其俗尚工商工于操奇赢之术然岂皆由居积之利哉格致之士知地产丰饶煤硫五金之圹随在皆有乃使善识圹产者相地度宜按法开采不惜费不辞劳不囿俗见而循众议不畏艰巨而废半途或集资于商或命于官或请命于朝为则必要于成而能见其大物则各适其用而获利滋丰以机器代人力则省工以火力速运行则节费益之以商贾之奇赢转运之捷速而富遂甲于天下盖取自然之利而开无尽之藏者也中国居地球之东南面积二万里负山环海土沃地饶物产既丰菁华毕萃而士农工商之辈亦惟自食其力衣食饱暖而外不复更作他图而仕宦宰官读书明理者流则又以言利为可鄙地不爱宝而人昧于求抑何不谋其利而不择其要哉夙闻滇黔有五金之圹川楚有煤硫之圹银圹则盛于塞外硝圹则盛于闽中其它各省之高山深谷亦莫不有煤圹磺圹曾经地方官宪禀请开采官督商办而工程浩大经费殷繁或遇圹而入不敷出或不遇圹而得不偿失或作或辍反致劳民伤财而不得实用且有畏难苟安引为前车之鉴者否则积习相沿溺于风水堪舆之说者即知有圹而亦不能开此无他有治法无治人耳西人开圹之法具有专书无美不臻至周且备方今四海乂安九边静谧道路不虞梗塞销售不虞壅滞川闽则饶于硝磺云贵则饶于五金其它齐楚秦江浙等省在在皆饶煤圹何不择西法之善者使识圹者流督同圹工度地开采有虑工役之过烦者思有以坚其志有溺于堪舆之横议者先有以解其惑实事求是久而不渝及乎办有成效储偫既丰则无分公用私用悉照市值给价以裕转输而顾资本今直隶湖北各省分别奉李伯相　奏准试办开采第欲扩而充之各省皆取法而一律试办耳似此因地之利取诸自然上可为　国家策富强下可为民生资利赖且各省皆设机器制造局而招商局轮船日多于前其所以需煤者甚广固不虞销售之不畅其它硫磺五金抑又甚焉正当踊跃以观厥成耳当局现有试办之议用敢遥进荛大君子其幸赐采择焉

　　开矿必先察矿说
记曰今夫山一拳石之多及其广大草木生之禽兽居之藏兴焉又曰天不爱其地道不爱其宝此中国言矿学之始也矿产不一或金或银或铜或铁或铅或锡或煤等其类甚伙中国所在多有无识者每谓中国藏富于地不知兴自然之利源惟西人则知其所用之宏设法开采以富其国而厚其民其实中国古时亦何尝不以开矿为利益哉古人尝云凡水源有石流黄其泉则温西人之言矿学者亦有此说是西人之所矜为独得者固我中国之旧法也又管子云上有丹沙下有黄金上有慈石下有铜金上有凌石下有铅锡铜上有赭者下有铁上有铅者下有银此可见古人本有地之法初非让西人以诣之独精而一孔之士一若开采各矿惟西人擅其能是亦可谓不学无术矣夫玉在山而草木润珠生渊而岸不枯求矿之理惟此而已矿师学问有浅深而将以为察者则不能舍此中国矿地虽较之西国尤形富足而开办者甚属寥寥亦且有既开办矣而以办理不善实效难收功败垂成掷赀虚牝于是当世遂视此为畏途不敢筹措及是讵知此非开办之无善法獘病太重各营其私而天地无穷之利遂不能次第兴矣因噎废食独可笑而当此国用空虚民力凋敝之日有此不竭之财而不知用有此自有之利而不知兴讵不大可惜大可叹哉查中国二十一行省五金诸矿各省皆有其数不可以殚计约略举之如川藏则有金矿铜矿江西湖南则有铜矿金矿煤矿云南两广则有五金各矿奉吉则有金矿山西河南则有煤铁矿皆彰彰在人耳目间前者王侍御鹏运曾奏开矿政谓官吏皆贪图省事不愿开采小民又本小力微无由上达藏金地下怀啼饥应请　特谕天下凡有矿之地一律准民招商集股呈请开采地方官吏认真保护不得阻挠俟矿利既丰然后按十分取一酌抽税课一切赢绌官不与闻期以十年矿产全开民生自富经户部议覆谓前据漕连总督松椿奏请开办各省矿产已由臣部按照原奏开明省分咨行各督抚将军都统大臣详细查明各境内有可开采之处确有把握准其奏明开办今御史王鹏运复奏请准民招商集股开采既于公帑无亏尤与　国库有益自应照准由是各省皆闻风兴起亟求开矿延请矿师察勘矿质迄今已阅多时虽各处皆有开采之事而所产之美窳得利之厚薄均尚毫无消息或人疑之殊不知开矿不难难在察矿察之愈慎则审定去取弃者愈多而取者所得必愈厚将来绝大利益不难操券以待前开平矿师米海利应江督刘昆帅之聘勘金陵矿务上书曰西人矿利久盛人人知开矿之益人人明矿学之理故平日察矿之事土民自为之商人自为之学会自为之今试问中国各矿曾察知其底蕴探明其究竟预其能采若干年能出若干利共享成本若干设一算术以为后日一定获利之凭据否是以中国矿产虽富甲五洲然而未可骤开必先讲求察矿之法待各矿察明白然后一举而百废兴势如破竹迎刃而解矣米矿师之言可谓深得其理按之我中国古人之语亦尝以察地为先自后世不明此法卤莽从事以致矿利不能大兴而又獘[窦](卖)丛生各图中饱于是我中国旧有之法遂若让西人以独绝焉王侍御谓期以十载矿利全开盖亦知其事之郑重所当虑始虑终也操切以图之我知鲜有济矣安用亟亟为哉

　　论中国宜设大臣专办矿务
西人矿学考察精微必其人读书有成始可入艺院肄习俟三年后再加阅历方足膺矿师之职然犹未敢自信为造诣精纯盖土各方互异坭质夹杂不同若不谙识其源纵地有矿苗而不深明其气质如何镕化抽提之法必多棘手而求能如抽丝剥茧难矣是有矿不如无矿也无矿尚无害其利有矿而不能化而用之其獘更甚于无矿何也凡探察矿地雇用矿师矿工购买机器与及应用各物起建厂屋所费不赀一旦所得之矿不偿所耗之赀是得矿如获石田将所招之股本化为乌有西人每谓中国矿地繁多惜中国不兴藏徒贻外人垂涎等语不知中国近来开矿失利者十之八九是诚何故哉盖其獘有二焉中国从未有谙练矿务之人亦未有设立矿学之塾故矿地林立亦无人能识其端倪若欲尽地利以兴财源不得不延西师以为弃取然而西师未必尽人而能也致使兴办之人每多亏折中国人未谙矿学故不识其中利獘　朝廷又无专办矿务之臣以肩其责狡展之徒得藉此开矿之事以图饱囊实于矿务大碍上损　国课下惑黔黎其獘有不可胜言者查中国各省皆有矿苗金矿煤矿为尤最现在矿务未大兴旺而岁出金数以运往英印碎金计之前年出口计重有千七万三百二十八两又据北洋金矿公司所述中国每口出口金数有一兆两之多除北方多产金砂外其次则云南四川及山西黄河以上之矿地多产金苗惜用旧法采取未能多得若用机器必可厚获其利长江西北一带已有公司开采所得金沙每年解京不少又西藏产金之地亦有所闻而尤以产青石为着现在北洋有人招股至数十万两之多惟路途辽远转运维艰故中国铁路能成将来开矿必盛有铁路以输运奚止事半功倍乎总之中国版图矿地布于各省无专任之官办理则民力似未易支持遇有窒碍为劣绅射利之夫藉端阻挠又不得地方官认真查办迁延时日缺本尤多殊非办矿务善法若　朝廷简任重臣先聘外国谙练老成之师数名分省查勘五金之矿若干处绘图帖说册报存案再复订立善章招商承办准其按图索骥官为保护则优以豁税若干年使办有成效然后核其所入所耗之数若干乃定升科之则所有一切地方阻止之獘及商人侵蚀之情官为之调处则承办之人既有此利权莫不踊跃争先以尽地利果如是矿务不随铁路继兴者鲜矣岂非中国大利哉甚不解廷臣不为国家谋天地自然之利而区区于商民困苦之余又从而加征税饷朘削难堪民膏竭矣倘简任矿务大臣一员亟设矿务大书院一所遴选各西学堂文字兼优之童入塾肄习三载然后派在各矿当差或阅历数年使之精其诣方授以矿务大任认真办理似此人才辈出可以独当旗鼓矣如此方是办矿务实功夫也今办矿务之人多是空无策应之才故虽望其有奏效之日祗有开平煤一矿可得利益余则不亏赀本者鲜矣皆由办理不得人视事亦太轻也查开矿之利最巨开矿之事亦最难西人开矿亏缺本赀亦所常有然则吾人欲兴矿务必当以毅力行之毋生怯心毋始勤而中辍如此必能收功于异日也此亦利国便民一大端乎有志者盍亟图之

　　中国急宜推广集股开矿论
国朝滇黔粤闽诸省矿砂日旺久资开采诚所谓天地自然之利上可以益国课下足以便民生者也自泰西各国通商以来开采各处金银铜铁等矿已着成效其开办之初必先多立公司以股分凑成资本若干预先言明然后敦请矿师细相地藏制办机器立凭券以安集股者之心方始动工兴办至一切镕炼化合之法既极其精巧而所谓矿师者审矿之矿之苗又百无一失盖其格致之学有精焉者矣或谓中国人情而来开张店铺紏集股东无不轻疑寡断以为经手之人非至公画一也将来私自挪移必致亏空累及股东即不然而生意之衰旺经营之得失全在当事之人精于调度明于用人今其人诚至公画一也而无如守有余而才不足事之落于人后以信己者信人被人欺蒙幻变而不知有一于此未有不败者也若夫财东数人或籍非本乡或性情好异不能和衷共济则亦时存疑忌之见谓异日稍有变动则受其累也此生意一道所以不能恢廓而市井之中都会之上行栈店号皆为一人一家之私业而局面终于有所囿也诚以经理未得其宜防范不能周密则獘窦遂因之丛生厂客课长硐领镶头之属往往下上其手帖差报课随在分肥而又盐米之费锤凿之费炉火之费旷日持久开炉试煎而官民有并困者矣然则经画可不详慎乎夫地不爱日出其蕴蓄以供采择五金而外尚有朱砂铅煤硝磺等产因势利导不竭不尽安有未获其利而先滋其獘者我观中朝之理矿务也必设官以总核之矿民入山开采官发价银若干至矿砂并出时抽去　国课若干秤头加长若干官则多方刻薄饱人私囊此矿民之所由日困也民困而　国课亦亏缺额之罚累及身家有托言硐老山空未有采取以图规避而天地自然之利徒以供他人之偷挖已耳今一旦翻然改易正致富之机会也集千百人彼此不知姓名而居然合股经商矣合同议单并无分执但凭一纸股票数董毕列名于其上而视之如世守之券矣且也事未开办不过矿苗数块以为经某西人过经某矿师明有几成泥沙之质几成金铁之质获利几何费本几何章程一出而诸财东皆跃跃欲试以得与股为荣也谓此事之获财竟可操券而得百金之本我倍出之而自有千金之利来者何人情之转移如此其捷也耶余谓股分之法泰西富强之本计以通商后情形言之人情苟能如是则中国之富可坐而待盖近来生意因市风不古而凡有财者大都灰心此股分之法则较之自出资本用人营运殊觉稳而又稳其事之可办与否在经理之人必非贸焉从事而又须实有识见深知地理物力且试之而有然后起意创办其人为有声名有面之人苟一蹶不振固有不能对人益难对己之势其谨慎周密自无他虑而议定之后明大宪批准立案然后出而招股此其事实有可靠自足取信于人更得西法以济之将挟赀以凑股者遐近为之纷集矿务日兴开办日久旺盛有加商民利皆得优裕而　国课之增奚止数千百万则所以资鼓铸而广利源者岂浅鲜哉

　　开矿须防漏卮说
今为富国计开矿其急务也然中国向来不以开矿为急务而国不患贫者风俗敦厚人民俭仆又无外邦强敌夺其利故也道咸以后国家多故度支遂绌而贪墨吏之由捐纳入官者又复剥削侵蚀豪夺强取为将本求利计而国于是乎贫然犹得诿之曰国帑虽虚不过散布民间究竟不出本国最可痛者通商以来洋药出岁中千万而又拆毁教堂有暗贴补兵费有赔一有交涉非赔不可了事而利益之流入外洋者遂如东流之水往而不返时至今日几与百体虚损痛不能兴者同一景象抚今思昔可胜慨哉现在内外臣工条陈时务者多以广开矿产为方今要图闻镇江之东南山及金陵相近之龙潭等处煤铁五金皆有可采刘岘帅已派道员某某等会同查勘次第开办又奉　上谕各直省将军督抚体察情形酌夺办理夫矿产为天地自然之利取之不禁用之不竭要在开采之得法与否今既专心致志实力奉行将见地不爱人尽爱财数十年后有不府库充盈人民殷富者哉乃议者咸窃窃焉虑之以为虎头蛇尾半途中止本中国之积习即就开矿而论或商股未集先事铺张或考未真遽行开采甚或藉此招股自便私图以致成功未见资本已亏故商民之方集不旋踵而即行停止准行之论方下不转瞬而即请禁阻若是者皆从前矿务之旧病可以作为榜样者今虽经之营之志在必得又安保其不旧病复发而仍蹈故辙乎然窃所虑者则不在于此事之不能成而在于以后之不能作盖向之作辍无常致人皆视此为畏途者祗因国家不以矿为急办理者又未得其法之故今由西人查勘必系确实可靠者然后明开办则考不真商民亏累之害可免也既奉　谕旨施行又经督示布告则先事铺张招股自肥之獘可袪也然将来采得之后天地精华一旦豁露若者金银若者铜铁若者煤铅工役挖而出之矿师炼而成之朝廷顾而乐之外人睨而视之以为富饶诚富饶矣而为问其何以保守之使常为我之产何以流通之使不为人之夺则我不知其有何法则也譬诸富人家资巨万必精明会计熟悉情伪臧获婢妾不寄以腹心舆隶仆从不假以耳目或负贩交易与人往来又能审察市面辨别行情运用存乎一心进退随时而转夫而后在家则干没吞蚀之獘绝在外则亏折消耗之患免其家酬有不日增而月盛乎即不日增月盛亦何患不能长保其固有之富哉今有愚人暴售千金不知处置不知调度出入一听诸人积月累年又不能通盘筹算亲自检点徒欣欣然有喜色以为今而后可以作富家翁矣而不知黠者早垂涎于其侧欲留之而甘心其不为所拐骗者几希而所得之资亦终归于耗尽而止谚云有福弗会享此之谓也今中国因弱以致贫因贫以求富因求富而汲汲于开矿我谓开矿说可以致富然富而不求所以强则所谓富者仍不克保与愚人得金终无用也故我所虑者不在于此事之能成而在于以后之不能守问何以守曰强而已问何以强曰练兵而已兵一足则何事不可为独开矿也欤哉然则当世士大夫勿遽言求富也亦先于保此富者加之意也可

　　保护开矿已成之局论
天下一利必有一獘然獘从利生必利先见而后獘乃滋未有未见其利而先滋其獘如近今之开矿者夫开矿之利自周礼以来详哉言之即如　本朝矿税载之会典列为正供未尝不许民间开采稽诸　圣诏康熙五十二年有天地自然之利当与民共之不当以无用弃之之　谕矣乾隆三年八月有　谕两广总督鄂弥达开矿并无聚众难散之事矣四年六月则有　谕两广总督马尔泰银矿毋庸封禁之事矣四十二年二月则　谕大小金川地产金沙可采为设镇安营之费矣嘉庆元年六月则有塔尔巴哈台金矿穷民偷挖不可严办之　谕矣名臣如陈文恭抚江右时奏请开采广信之铜山经济如魏默深大令谓矿课开采之事断不可不行于今日且即云南之铜矿热河承德三山之银矿徐州利国之煤矿数十年前以开采致富者指不胜屈顾当时不闻矿务之獘何今日而哗然以开矿为丛獘之场哉夫今日之獘不在开矿而在招股不在招股而在卖股斯言仆尝言之详矣然究其实则尤在求之太速举之太骤而效之者太多求之速则矿苗之厚薄衰旺不复悉心考究举之骤则资本之盈亏虚实之能踏实地效之者多则人类之贤否信诈杂出其间于是乎百獘滋生矣溯自二三年来以开矿集股者不下十余局此十余局者以开平为最早而资本亦最巨其所出之煤不为不多无如载运艰难驳费重于挖本必须筑铁路或开大河使得直达津沽然后资本轻而利息厚也夫口外之矿向经民米而近归于商办者开平之煤与平泉之铜承德三山之银鼎足而三当民采时获利者实已不少而承德三山出银尤多故归商办之初几兴讼狱可见利之所在人所必争是不同于他处荒山之无人顾问矣夫开常采之熟山自较荒山有把握假使矿务初兴之日姑待熟山开有成效然后再开荒山亦不为晚无如效颦者纷纷而起适值市面之衰银根一紧遂归怨于开矿昔之欣慕艳羡惟恐股分之向隅者今皆诟痛恨于承办之人而若为所骗岂不可笑哉虽然矿固未尝不可开开矿亦未尝非利国之一端向令因众人之诟病半途而废一概停办岂非天地间自然之利从此闭塞转不若无此一举犹可留之异日之兴办也窃谓目前将成未成之矿如口外之开平平泉承德三山及山东之驿县徐州之利国或煤或铜或银俱已见有成色诚使坚忍以固但求实际不骛虚名争日后之真利不恤目前之浮言如是近或十年远或二十年工力足而地成则　国家获其利商人亦沾其惠然后徐徐扩充先由次熟之山开采得法再开荒山则其利为无穷矣目前顺德铜矿已经详请停止派还股分闻施宜长乐鹤峰荆门等处亦将一律停办散股是数者皆已开采矿苗未见其旺日后无利可图停办亦非失计其它如云南铜矿尚在招股此矿亦系熟矿与口外一例而出铜尤甲于天下此次经岑制军奏请招商遴委妥员办理自非寻常集股开矿可比若能一朝成事他日利益诚非浅是皆当设法保护者也质诸有心世道者以为何如

　　论禁开矿事
天地有自然之利取之无禁用之不竭其惟矿务乎然开矿之说往往为君子所不言此其故何也盖所贵乎君子者重义而不重利一言及于矿则近乎利恐贻天下羞夫是以明知其有利于国有益于民而必箝口结舌不肯稍涉于此然以此为君子非必其真君子也有明之季矿务大开而其承办之人则皆系以太监总其事奄党横行扰害闾阎不但无益于国家而且大害乎百姓尔时凡稍知忠君爱国之士莫不请禁开矿彼其言之诚是也盖彼时如欲上言开矿本属有益而以宦官任事则无益而有损如是云云必不见听不若一概请禁甘为因噎而废食或者尚可冀其言之可行也然因奄人而禁开矿无论其未必可禁也即使禁矣而奄人之侵越他事者正复何限终不得一一而禁之则是未能握其要而清其源诸君子仍不得谓果能忠君爱国也泰西各国之所以致富强者全赖矿务苟不开矿则煤无所出铁无所出何以行轮舶火车何以制枪炮船舰利国便民胥在乎是此固夫人而知之自中国与泰西各国通商渐知西国之所以致富所以致强全恃天地自然之利因思中国地大物博其利之蕴于地者当倍蓗于泰西各国及今而自取之煤可以供轮舶之用铁可以供制造之用若金银铜矿则其用尤多明知其有可开之矿而必拘守成见使之终秘而不发此何为乎于是矿务之兴日增月盛且其开办之法则皆集商纠股而为之不费国家一毫之帑倘其开采得法则国家将来可以享无穷之利此其事何损于国家而近闻言官有请禁开矿者以为除业经奏请开办各矿仍复照常开采外其余未经奏请沿江沿海等处之矿一概不准再开已奉　旨允准施禁矣细思之此言何为也哉夫近来中国所已经奏请开办之矿已颇不少今而曰已开者则成功莫毁未开者则不准复开不几疑为现在开矿诸人游说使得垄断其利乎度其意必以为沿江沿海为洋人往来之区设或增开矿地或使洋商生心并恐聚集多人则良莠不齐难于控制或致滋生事端此其言之亦似有理而不知洋商如欲生心则即非沿江沿海亦何尝不可生心即如香港一隅其初亦非英人之地而今则属之英矣上海之地其初亦非西人所到今则为租界矣此犹曰沿江沿海也若云南之缅甸彼且欲由旱路以通中国岂由于开矿之故乎若云人众滋事则尤不可通夫现在制造各厂招集工匠盈千累万集一处何尝见有滋事之处彼其易于滋事者特以治之不得其道耳就江西一省而论矿苗甚旺然其瘠苦地方食力之流月不过辛资一千文仰事俯畜皆恃乎此即使百物皆贱其亦何以敷用故民间无不困苦异常设或开办矿务则此等瘠苦之民皆可招之为工日得一二百文用以赡一身而养家口绰然有余裕矣即现在开平之矿蒸蒸日上其煤质之佳而且多西报屡言之该处地方亦向来瘠苦现因开矿之故而民间颇有向荣之意其余如长乐鹤峰等处凡开矿之地较之从前殊多生色即此可见开矿之有益而无损矣现在中国开矿之地并无盗贼窃发以及滋事情形而温台等处未经开矿之地则反有黄金满之匪党至今尚未除根斋匪等辈亦窃发于清淮武汉先者赭寇扰乱多年其始亦非因开矿聚众所致盖开矿则若辈有利可图即有匪人亦且为利所束缚而人人各有常业日日皆有进饷又何必故为滋扰以自罹于法网此其理固有彰明较著者不必智者而后晓然也礼曰货恶其弃于地今若明知有矿而不开独非弃货于地耶若云思患而预防之凡开矿者必详定章程勿稍忽以致变生意外如是则得矣禁云乎哉

　　再论禁开矿务
开矿之举中国从来所罕言今以究心富强仿行西法之故而此风乃忽然大开有心世道者方且欣然属意以为中国有此利源而富强指日可卜然办理苟未得宜则矿务实足以病民此前明之矿务所以未见其利徒见其害也前有汪柳门宫庶奏请将沿江沿海各处地方未经奏请开采之矿一律禁止此言原为绥靖闾阎起见奉　旨通饬示禁足知　朝廷以爱民为心凡有不便于民者即莫不从谏如流毫无成见中国之谈矿务者其或将从此废于半途乎然而矿务之所以为害于民者实以办理失宜之故初非开矿之概足以厉民故从前所业经奏明在案已曾开办者仍不之禁盖于防害之中仍寓兴利之意所谓两无所妨者也夫为治之道欲强兵先在富国此其大较也现在购办战舰制造枪炮凡所以效法泰西者惟日不定炮则必求阿姆斯脱郎枪则必求林明敦云者士船则必求钢水雷快舰成之惟恐不速购之惟恐不多而福州船厂上海高昌庙以及各处制造诸局又复孜孜屹屹不惮穷年累月以期制造之日广发制之日精此皆所以自强其兵也练水师筑炮台非仅为壮声威而肃观瞻倘或海疆有警有备无患器械精良船舰坚利兵弁熟谙庶几可以敌而制胜第师行而粮食固非可以枵腹从公也不先谋富国之方而但求强兵之术乌乎可哉泰西诸国之所以强其兵者固在坚船利器训练有方然其兵之所以强则端自富国始国何以富曰第一先在开矿或谓西人之富不专在开矿实由税捐等项而来不知税捐之额有定开矿之利无穷税捐虽重苟苛征暴敛民间亦必不服试观日本近来议欲加捐而论者纷然鲜不以为此举之过当泰西各国又岂不知此理者至于开矿则所谓取之无禁用之不竭李悝之尽地力不得以此为诬也各国皆有矿各国皆不肯弃置穷日夜之力专事开掘而有煤可以供轮船火车制造一切机器之用有铁可以供鼓铸打造之资金矿银矿锡矿铅矿其用尤伙且不但一二处而已凡其国中有可开之矿不顾风水不论劳费必欲遍开而后已而于是国日以富即因之兵日以强此其理夫人而知之不独西人自知之即中国亦何尝不知之知之而不能效之不亦可耻之甚乎故中国近年以来凡有请开采矿务之举无不悉邀允准自开平为之始而此外纷纷开办者日增月盛不复从前之拘守成见此正中国致富之大转机也虽或地方有所关章程或未美备亦不得遂谓此举之一无流獘顾因噎而废食因跌而废步是又决乎不可人或谓北洋大臣每究心于矿务南洋则未必其然而不知老成谋国之心则总以求利于国家为念即南洋何独不然也自汪柳门宫庶请禁之折上　朝廷饬下各直省一律查禁而南洋大臣复奏一折殊有足以见大臣谋国之苦心者折中所言除青龙山早经先期示禁而外其余亦当凛遵　谕旨凡沿江沿海未经奏准开采处一概禁止不令牟利之徒从而生心上副　圣主绥靖闾阎之至意而独言铜山县境利国煤矿据徐州道程国熙饬由候选知府胡恩燮延聘洋矿司勘确实始奏明开采该矿山地处江境极边于田舍庐墓并无窒且工作均定本地价雇不许外处人夫搀杂具有条理现在集股购器事有把握非该商等所得据以为请云云观此则知矿务之兴本非在在足为闾阎之害但地方勿令有章程悉臻妥善任用均得其人则利在国家业传后世本地贫苦之子藉此以博升斗而资事畜即地方游手好闲之辈亦以有谋食之地而不致另生事端居民赖以安靖是不特无所害于民而且深有益于民又何惮而不为哉蒙谓中国前者惑于风水之说而矿务皆不敢深谈今则风水之说渐消而又以有害闾阎为言以动众人之听呜呼苟其办理不善何事不可为害于闾阎独一矿务也欤哉

　　广育矿务人才论
十年树木百年树人自古国家未有不乐育才而能建长治久安之业致民康物阜之盛者也虽然古之需才也寡而取才也易今之需才也众而取才也难何则中国昔时所习有恒业所学有常经各执一艺鲜有游移士之子恒为士农之子恒为农工之子恒为工商之子恒为商四民各有其本分各尽其所当尽各为其所当为世世相传自具专门名家之学而天下人才已无不足至今日而事势为之一变矣自西人航海东来中外通市开千古未有之局不独听睹为之一新耳目心思为之顿异其所以强兵而富国者亦皆为中国时势所不可缓于是办理交涉则宜有熟谙洋务之人才扩充商务则宜有深明商务之人才振兴矿政则宜有精悉矿务之人才讲求格致则宜有深通格致之人才仿行制造则宜有擅长制造之人才凡此者皆为古昔所未闻而为今时所创见然则今日应用之人才较前代为倍众即今日应养之人才较前代为尤亟自宜熏陶乐育教训渐摩储之于平日斯能用之于临时曩在通商之初风气未开华人于一切西学大率视为不急之务近一二十年以来其有留心时务以通达西学著名当世者颇不乏人就所知者言之如容君纯甫开其先辜君鸿明继其后此二君者一精于文词之学一精于性理之学并在西国考列前茅声名鹊起其品级班次有若中国之举人又如马眉叔观察则精通法国语言文字而于律学尤有心得伍秩庸观察则学习律例举为律正皆由西国考取成名何君启则既为医师而又举律正孙君文亦出自英国医院而由官给以文凭此俱卓卓可称者也徐君祝三久在制造局中于化学一门深造有得制造各物如炼锡酿酒浇烛步武泰西悉具精心虽未尝遨游西国经其品评而以其所行其所学固知实至名归非徒虚誉所可同日而语者也近日粤东温君秉仁少负奇气有志于泰西器艺格致之学慨然远游欧西在伦敦矿艺大书院学习开矿之法已历多年客岁六月中在该书院考试得列高等荣膺头等矿师之选既而至欧美各国游历巡阅各矿后遂言旋来华西人谓东方之人精通矿务深识地利者当于温君首屈一指焉夫中国之人其于西学不过语言文字律例天算医术电理已耳潜心矿务精究地学能考察地中层累者当以温君为创始迩悉温君奉领执照由香港束装北上游览京华窃探开平各矿闻之不禁窃喜幸中国矿务之有人凡中国有志于此者皆可以温君为先路之导而中国数十年以来矿政罕着成效者从此可望改观而有推广振兴之一日也夫金银煤铁无不各产于地惟西国深明其法故能悉数开采然取多用宏势将告罄几难恃造物者之无尽藏而取之无穷用之不竭也中国则自黄农以来未尝穷搜遍索地皆蕴而不宣故所藏充足高出欧洲列国之上设于此时讲求开采交易流通以我之有余补彼之不足则利权独擅实为中国商务之大源是矿政一端实于今日为时务之要不可不筹所以整顿之方惟自兴办矿政至今多历年所而自开平以外未闻有开采宏富获利丰饶独着明效大者何也则大抵以矿师之未得其人也历来所延矿师多借材于异地必先隆其礼貌优其廪禄立合同三年以为要约至于所得之赢绌则与彼无预焉赢则彼居其功绌则彼不任其咎一切置办机器彼已先获其利一旦事或无成半途中撤则彼反得逍遥于局外或谓中国今日襄办矿务之人其由聘请而来者类皆阘茸之流头等矿师未必肯至故往往有此獘端然则居今日而论矿政所以为整顿之方而握要以图者实莫先于造就矿务人才我中国人民心思材力初不在西人下特为上者未尝鼓舞而振作之斯在下者无由闻风而兴起诚能开设矿务学堂延聘西人之精于矿务者为教习详订规条妥立课程招集聪子弟以资斧使之游学泰西则数年之后继温君而成名者必不乏人上以此求下以此应感发之机捷于桴鼓夫而后以中国之人开中国之矿不至求材于域外而以大权倒授于人一利也声气相通语言相同指挥如意操纵从心二利也薪水既可稍视洋人为廉而又无虑其居奇婪索三利也矿学既明凡滇黔秦蜀等省其矿苗旺富之处皆可售股开采官创商继相与辅相而成然后商务盛而可以挽已去之利权获将来之利益四利也百姓既足君无不足由富而强国家于以收无穷之效五利也然则造就矿务人才以振兴矿政谓非今日之要务哉而此外格致制造之学则为利用厚生之所系语言文字之学则为修好睦邻之所系苟能广为乐育使用才者无才难之叹则济济才泛应曲当长治久安之业物阜民康之盛不外是而他求矣百年树人之计谋国者其可不深长思哉

　　再论开采各矿用西学事
中国向来之病往往失在自立门户各树党援故多党同伐异之行以为分所应尔重中轻外之意以为理所当然恐上虽有是心而下仍无其事为可惜也即如五金之矿天地生成原欲以供世人之用但不能各省皆有耳至于煤矿则各省皆有之惟未能尽行开采耳然有煤矿之区而督抚又不欲开采督抚之愿开采者又或煤矿之不美甚至矿至美而未开采者或多方以阻止即已开采者或设法以议停故议论开矿者已有历年而其事至今尚无成说也今既上有开矿之意即各省仍存不愿开矿之心伏思台湾一岛新辟生番之地彼既无风水之见何妨先在彼处举行倘能获有利益或内地各省见之歆羡从此情愿仿照办理亦未可知惟望司台湾之柄者勿存成见可也至未通商以前凡与中国往来之国皆与中国书同文者居多今则泰西诸国航海而来其文字全与中国不同但昔日所与往来之国无可取法而今泰西各国其一切化学算术制造各法训练诸方开采懋迁之艺皆大有益于人事而中国亦可取法者若不通其文字事事皆须延请西人耳提面命口授指传不亦难乎秉国者深明此理所以有同文馆之设也然各人均有畏难图易之心反鄙西法为不足法毁西学为不足学设有人从而习之群起而谓为索隐行怪动则曰中国自唐虞至今已数千年皆用圣人之道以治世并无所谓西法西学者而亦长治久安今则厌故喜新吾未见其即能治理也且有人焉已则知一二即自命为精通见有人高出其上者必将妒忌而排挤之较之鄙弃不习者为尤甚又安望有人习之哉不知通商之后中国不能闭关而守泰西诸国均有新奇之法惟中国仍用陈腐之物将何术以御他国乎且西法西学皆系有益人事之端并非若佛教道教专以清静寂灭为事而无益于人可指为异端之不可攻也但中国之学汉宋各异朱陆互殊圣教中尚存彼此之见何中西哉今既欲录用能通西学之人则他日之学西学者必多但择西法西书之有益人事者是则是效其它亦不必尽习是仍与中国圣教不相剌谬不过于中国书中再加技艺一门而已又何害于大局哉由是观之开采各矿者取其物皆可有益于人录用西字者取其法亦足有益于人但求其有益可也遑问其它哉今果奉　旨办此二事或者向日党同伐异重中轻外之故习可以尽除而自立门户各树尝援之锢蔽亦可全泯庶不致徒托空言仍无实济将来即从此而大能振兴亦意中之事也拭目俟之

　　论云南矿务
前阅李穆堂先生与云南李政论铜务一书余已为论书之于后第其意尚有未尽者故再论之夫中国之事往往皆格于成例不肯轻易变更故致大利所在不能取之上供国帑下给民需徒令旁观见之为之太息若西国则不然果能真知灼见其中实有大利可以裕国可以足民者无有不奏明朝廷创设公司设法取出以助上下之用断不令其弃置于无用之地也故如云南一省五金之矿到处皆有每致置之度外而不开者患在官与民争利耳不知各矿皆开民既获利官亦未尝不收利也要在不可以大肆聚敛耳然与其任听地老天荒仍藏空山之内又何如变通筹划取为人世之需请先以铜务试言之云南铜斤原供京师以及各省铸钱之用其铜斤之足可知矣苟能一旦将矿尽开又何患铜斤不足乎第铜虽多必须运往各处其费必繁则铸制钱一千必不仅费一千之用为今之计莫若将源泉二局监督移驻云南专司铸钱之事铜斤每斤仅须价钱三分铸钱一千用铜六斤值银不及二钱再加之以铅与铁砂人工煤炭之用用银二钱谅亦可敷又加之以运往各处川费用银一钱谅亦可足是铸制钱一千仅须用银五钱较之各省鼓铸用费必能节省果能顾名思义不愧源泉混混之实常常鼓铸十年之后光绪制钱有不满于天下者吾不信也所可虑者诚恐各事刁难矿民矿民必致托辞硐老山空而逃又须停铸另行设法而已后再推广行之金银各矿尽令开釆变通西法均铸金银之钱每枚定重一两不准畸轻畸重一面则书大清国四字一面则书光绪某年某月某官监造一有成数或解交藩库或解往他省中有不合用者惟监造官是问若果严定赏罚监造各官想亦不敢作獘则金银等钱又岂有不能行于天下哉果能如此则库帑可充民间可富矣夫然后则先停捐例再停厘金盖捐例不可不停者以一人费数百两之捐至一省博数万两之脂膏官方何以能廉吏治何以能肃而厘金不可不停者盖厘金既多则百物昂贵非徒民生支绌而且商贾拮据即于仕途亦有焉夫士人当贫困之时食用既贵授徒所入能有几何未免已筑债台一朝得志殆又甚焉及至需次省垣无物不贵而一切用度与每岁应酬皆不能免无处取用非借即当日负重累年加一年数年始委一次为期仅有一年债主盈门亦须少为清理安能不取于民故二事不停则天下必不能望治也然欲停此二事非使帑项充足不能若欲充足帑项又非兴水利开荒田与夫开采五金之矿铸用各项之钱不能故云南一省之矿实足以起衰救獘也操政权者亦有意于斯否乎

　　论湖北开矿
湖北宜昌府属之鹤峰州界连西蜀山中常有铜苗土人往往掘得之前有粤人在鹤峰将矿炼之成铜乃欲开矿州人沮之今年春间鹤峰州长乐县两属之绅士议以本地之商民办本地之矿务庶几工匠虽多性情相习较之客民易于约束因合词公请复开铜矿已奉上游批准暂行试办现拟于秋后兴工此端一开而地方官不致滋事各官不致掣肘将来有矿之地皆可援照此例以事开采则各省之矿务必能大兴不必　国家之劝谕督责矣夫中国之矿务当未通商以前各处本有云南则银与铜锡居多贵州则白黑两铅居多其余各省则煤铁盐石膏石灰居多但察勘矿产之人其术不精常有费银数万以开此矿而竟毫无所得者亦有能得而不能多者故人常畏作此事耳若有命运大佳之人开得银矿有能得数十万数百万银者亦属常事第开矿一事亦实非易其始常因绅士迷惑风水不能举事其继常因工匠滋生事端不能成事其终常因矿苗虽旺矿物无多反致败事倘能三獘尽除则地方有矿断无不开而地方开矿断无不富　朝廷因征课税官吏因收陋规固无人不得其利益者道光以前云南藩司一缺天下推为第一者亦职是故耳咸丰年间屡因兵饷难筹御史条陈请开矿务热河各处则开银矿湖南辰州则开金矿辰州闻由官办热河闻由商办厥后辰州停止热河仍开非尽由于矿之不旺也大半由于官商办理之殊耳故今者鹤峰州绅士所言以本地之商民办本地之矿务实为合宜日后诸事必能大有起色第鹤峰一州均在万山之中向属苗地至雍干时改土归流始设为州其瘠苦本不待言闻其道路亦皆山径崎岖两人亦难并行骡马亦难行走日后运铜出山大非易事恐均须人力肩挑背负而出长乐一县情形亦均如此惟山路似少易行将来或由长乐运铜出山是以两处合办耳所幸者系属铜矿而价值颇昂运费尚易为力若系煤铁运费一重即难办理矣夫鹤峰之在湖北仅为穷僻之区已有铜矿之可开采而鹤峰长乐两处并非殷富之乡聚集两处之人尚能开此铜矿何天下之大各省之富若能查有各矿即行聚资同开未必不更易于鹤峰长乐两处也夫天下本无难事要在一有确见即行举办耳若事事皆候　国为之创官为之先恐无一事能办成矣即以此事而论若请官办亦恐终无举办之时矣未识有心世道者以为何如

　　论粤东拟开矿务事
我中国地大物博为菁华荟萃之区云南出铜贵州出铁地利非不沃且饶矣开平基隆出煤台北热河出金产非不丰且旺矣具此磅郁积何难称天府之雄乃数十年来财源日匮生计维艰司农擘画于上饷源有竭蹶之虞小民拮据于下比户少丰亨之象拓五万万里之地抚四万万众之民转不若蕞尔一倭能以开源节流自立于不败之地者此何也以致富者莫如矿有矿而不知开也前载粤中消息云两粤为大山起伏之处重冈迭岭弥望峰蛮粤督李制军以近年煤铁需用浩繁凡制械造船机器各厂无不以煤铁从事及此时而讲求开采庶几用之不穷因札饬各府州县会同委员考察地理择煤铁之利所在度地兴工实事求是有可设法开办者谕民自开或由官奏办先行查明然后创办刻由南海县杨明府接到札文晓谕军民有业人等一体知悉如有能通晓矿务确知煤铁可采之处准其请查勘开采或具报到官由官采办云云阅竟不禁跃然而起曰有是哉诚中国富强之先兆哉夫前明因开矿务獘窦丛生　国朝定鼎以来有鉴前车一律封禁当夫闭关自守新法未兴岁需煤铁无多开之虽足利于民封之亦无损于国故狃于积习未尝视为要图今则不然江海各口设招商局购置轮船装运人货所以夺西商之利权然轮船不能自行必有煤而始能行也东南各省设制造局安置机器仿铸枪炮所以备制敌之妙用然机器不能自运必有煤而始能运也故即购煤一项中国银钱输于外洋岁约二三百万两他如购外洋之钢铁供制造军械之需耗费亦不少使中国不产煤铁不得已而购诸外洋犹可说也乃五金之矿富于五洲蹈习故常不知开采惟知今日购诸德明日购诸英相率以为能事全不虑及漏日甚将有民穷财尽之忧故除基隆开平青溪大冶诸处外未有能亟力兴办者坐视天地之美利终于湮没而不彰不亦大可惜乎前明开矿之獘在乎任用宦官如李敬之于广东曹金之于浙江陈增之于山左张忠之于山右邱乘云之于四川杨荣之于云南陈奉之于湖广刘朝用之于池州鲁坤之于辉彰德开矿之使联镳载道莫不带领奸民肆意滋扰访得殷富之户即硬行派为矿头索厚贿而后免否则藉端敲诈陷以罪名因之民不聊生盗贼蜂起是乃任用非人之故不以国事为事徒便一己之私图苟办理得人自必有利无獘居今日而犹因噎废食动引前明为殷鉴谓开矿则獘窦丛生彼西人有不讪笑于前垂涎于后者几希今李制军虑及于此因札饬各府州县会同委员查勘矿苗观其用意所在似专注力于煤铁盖以煤铁之用最广为军国所必需故西人以矿务之利以煤为上其次则铁又其次则铅而金银铜三品转为下虽然以煤铁为先务而渐及于金银则可若专开煤铁仍锢金银则不可且即可行于他省而不可行于粤省何则百粤产煤之数不及五金之多唐书地理志云天下所产金银铅铜铁锡以岭南一道为独饶而银色尤佳矿苗亦旺大凡头等银矿每百斤除杂质外净得银五六十两即武备志所称矿式以金水平分最为第一者是也顾其矿天下罕见今惟嘉应州高狮岭有之俯拾即是非若他处之矿钻深数十尺始能见苗香山一邑亦擅银矿之利闻明季有何阁老者曾于其地采银倾铸银锭方平一丈者家藏三十余锭计银每方平一尺应重万两是其畅旺可知他如廉州之金坑儋州之石绿山俱为粤中佳矿惠州可开之矿前经方照轩军门派人查勘得一百四十余座其中有三四座最为畅旺开采之后虽阅百年之久可取不竭而用无穷然则粤矿擅胜者固不专在乎煤铁而银尤为巨擘苟徒采煤铁之矿则是欲开美利而美利究不能大兴欲启精华而精华仍不能尽发何如一律开办之为愈也今为之计当俟查勘后立行出示晓谕招各处绅商集股开办如愿承办者少则宜札饬新加波总领事令其就近招劝出洋商民回粤办理查南洋各岛华民不下数百人其拥巨赀者比比皆是若设法婉导俾兴久大之业彼必欣然乐从但宜妥订章程由官保护其回华后如有藉端索诈遇事苛求者准其控愬于官从严治罪而既经开采尤必于一年之内运过关卡一概免税放行或以风水之说阻挠则严究不逮吾知两粤巨绅富户一闻消息必有踊跃争先者盖利之所在人皆趋之理所必然情所必至也管窥之见请还质之当事者以为何如

　　查勘矿厂情形试行开采疏　　　　　
</div>
    <div class="pagination">
<a href="皇朝经世文统编_page230.html">上一页</a><span>...</span><a href="皇朝经世文统编_page226.html">226</a><a href="皇朝经世文统编_page227.html">227</a><a href="皇朝经世文统编_page228.html">228</a><a href="皇朝经世文统编_page229.html">229</a><a href="皇朝经世文统编_page230.html">230</a><span class="current-page">231</span><a href="皇朝经世文统编_page232.html">232</a><a href="皇朝经世文统编_page233.html">233</a><a href="皇朝经世文统编_page234.html">234</a><a href="皇朝经世文统编_page235.html">235</a><a href="皇朝经世文统编_page236.html">236</a><span>...</span><a href="皇朝经世文统编_page232.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
