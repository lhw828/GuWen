<!DOCTYPE html>
<html>
<head>
    <meta charset="UTF-8">
    <title>皇朝经世文统编 - 第 278 页/共 287 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇朝经世文统编 - 第 278 页/共 287 页</h1>
    <div class="content">夫使果如富贵人所料则苟利于己虽大局移易何害虽然此岂果可得之数乎夫以他人为可托而怡然以待其来此不仁之甚亦不智之甚抑知彼将不以显虐而以暗伤不以骤芟而以渐减刑则异律官则异举礼则异施商则异税限其权利苛其禁防而意外之波累尤不可逆料我民亦盍按切事势而一思之乎若以是言为妄诞也则亦已矣若犹谓有万一之当也则盍天下之心思才力而急筹之乎

　　论中国之弊在不能务实
天下之事不外利弊二端利者有益而无害者也弊者有害而无益者也自人不知利之所以为利而但存求利之心为谋利之事以为有利必无弊矣而不知利愈多弊愈多究且但见为弊而不见为利矣人亦知弊之当除在在存除弊之见而不知弊之所以生与弊有所当除必至旋除旋生愈除愈生而弊终莫能去此非人之不能谋利不能除弊因未知利弊之故而未尝正其本而清其源耳然则利之谓何在事事能务实也弊之谓何在事事不能务实也实者虚之对山虚则崩土虚则陷木虚则朽人虚则病此大较也若国虚则国几不可以为国而困穷孱弱必见侮于邦家虚则家几不可以为家而贫乏流离亦见轻于戚党此岂有天定哉不务乎实则实者虚矣能务乎实则虚者实矣此乃举其大略事非不可挽回宇宙之大人民之众事物之繁应酬之琐皆不能外此一字语云古之学者为己今之学者为人此务实之道也宋人立学以不妄语始此务实之基也一人务实则一人之基植矣一家之人务实则一家之基植矣一国之人务实则一国之基更巩固而不摇矣国之最要者莫如吏治　朝廷设官分职各有专司治国治民断不能稍存虚伪乃今之吏治则竞尚虚文外县之事外府不能尽知外府之事司道不能尽知司道之事疆吏不能尽知上下相蒙自成习惯试问现在能确知地方利弊者能有几人能确知地方利弊而能为民兴利除弊者更能有几人即不能兴利除弊而吏所应为之事宜无不知之乃自捐纳开而仕途杂尽有目不识丁之人而居然南面者责以钱谷而不知问以兵刑而不悉祗须善于夤缘断不致登白简然犹谓此捐纳者耳若正途则寒窗灯火辛苦十年熟读圣贤之书揣摩经史之学则天下之事自无不知矣知之而自无不能为矣说者谓人皆困于八股不能肆力于经史所以枵腹从公毫无实学世虽不乏经经纬史之才而究竟空疏之辈十居八九既无实学何怪无真才耶不知八股虽足困人而究代圣贤立言人虽不能致力经史而既能八股岂有不读四子之书者昔赵普以半部论语足以治天下岂今之士人读书倍之又倍而反一无所用耶大抵皆书是书我自我耳其能坐言而不能起行者皆不能务实之故也读书不务实则吏治安有不坏哉至国之藉以靖内忧御外侮者则武备尚焉国家可以百年不用兵而不能一日无兵备三代以来兵制迭改改者改其弊也而卒不能无弊者何也非兵之制皆有其弊亦兵将之不能务实耳通商以来取效西法炮则用西炮鎗则用西鎗同一器械同一演习何西人用之而所向无前华人用之皆望风先遁辽东一役可见一斑然其临阵时如此之怯而无事时则迎来送往旗帜鲜明耀武扬威如荼如火徒观瞻毫无实济其缺额扣饷种种作弊无论矣此兵将不务实而致滋武备之弊也且曰通商则商务不重而日重在上者宜有以保之恤之俾商人无掣肘而有恒心则凡裕国裕民之道不外乎此而为商者亦宜脚踏实地不存侥幸既可免亏损之多且不受抑勒之患假使有百金之本则置百金之货即有亏损断不致全军覆没乃今之为商者苟有千金则必为万金之贸易苟有万金则必为数万金之贸易一朝溃败遂至不可收拾以贸易之数计之所亏尚不过十分之一犹之胜负为兵家之常而以资本计之则所亏已不敷所抵矣此贸易不务实而商务终难起色也

由是而推斗斛所以齐多寡而各处之斗斛有不同也丈尺所以齐长短而各处之丈尺有不同也斤两所以权轻重而各处之斤两有不同也若银钱则更宜划一无论京钱津钱宣钱东钱数目称谓各有不同即如本地之钱一千则一千耳一百则一百耳而必欲扣其底有九六九七九八九九之别假如每银一两兑钱一千若九九之钱不足者已十丈矣则何勿实兑以九百九十而必欲成一千之名而扣其十丈哉在兑之者非不知其不足于数而不嫌其不足者可即以不足者用之他人也受其用者亦明知其不足而乐于用之者因可以暗抬其货价必如其所亏之数而扣之也此风不独一邑也不独一郡也不独一省也通国皆然人心日趋于虚伪而实几忘矣至于实之相忘则臣不难欺其君子不难欺其父妇不难欺其夫弟不难欺其兄而朋友之间则更无不可用其欺人心如此而欲图自强之道不亦戛戛乎难哉现在百姓之穷日甚一日而风俗之奢亦日甚一日礼云丧礼称家之有无揆情度理何一不当称家之有无经虽仅为丧礼言而要无不可由丧礼而类推也一席焉或数金或数十金向惟富贵者能享之今则寻常之人征逐于酒地花天挥金如土且有过之无不及也一衣焉或数金或数十金而亦惟富贵者能被之今则寻常之人无不冬裘而夏葛即降至舆台仆隶亦无不绸其裤而罗其衫茶寮酒肆之中几至良莠不分等威莫辨此犹得谓衣食之微无关紧要人之不能称家之有无亦人之将来自受贫乏耳若名器则断不可以假人者也乃自三十年来名器日滥无论其曾纳资以虚衔荣乡里自命为绅衿尽有并未纳资而亦煌煌其顶并以顶之不足而挂珠焉珠之不足而拖翎焉人非不知其顶之何自来翎之何自来珠之何自来而并不犯案到官谁肯揭其私隐而彼亦但知吓乡愚夸里而竟至廉耻之不顾此其弊先由官之不能务实有以启其渐也官称谓本有一定京秩自转堂官则称大人余则称老爷翰林而曾任学台主试之差者则亦称大人而今则一点庶常出京分卷人皆以大人呼之在不知者徒震惊其为翰林也在知之者以为庶常将来可以留馆而放差者也不知庶常留馆亦不可必得之数放差亦不可必得之数若但以将来而言则秀才举人何不可称大人乎外秩道员则始称大人知府以下不闻也今则同通而若加道衔人皆以大人呼之矣知府无论也职官故后例加一等今之称谓可谓之预支矣非但实缺候补人员如此称谓即寻常之人捐一虚衔人见蓝其顶即以大人奉之时人有家大人之诮诚非虚语也世人好名忘实至于如此虽云三代下惟恐不好名而如此好名则殊为风俗之忧人心之害说者谓中国之人不能务实因不行西法之故西人处处务实若行西法不难救其弊而兴其利不知西法诚能务实而华人学之未必能务实也现在非无效西法喜西学之人大抵皆略阅翻译之书耳食道路之语而已高谈阔论鄙中学为无一可取其人之于中学固一无所得而不知其于西学亦一无所得也以不能务实之人俾学西法其弊必致与中学等则亦何必舍田而芸哉总而言之无论西学中学能实事求是皆有利而无弊不能实事求是皆有弊而无利也人苟处处务实即不知西学亦不难驾西人而上之若仅以西学为口头禅而不改虚浮诈伪之习因循怠惰之心即日日言西学人人言西学吾恐不为西人所笑也几希矣

　　论中国之患在不能通力合作
今以一夫耕田则所耕之田不过数亩而已而天下之田吾未见有芜秽者何也以耕之者不知盈千累万也一女织布则所织之布不过数端而已而天下之布吾未见有匮乏者何也以织之者亦不知盈千累万也夫耕田女织布各事其事也然有一夫之不耕一女之不织则田不治而布不足矣是以天下之力贵乎通且吾尝见有造巨室者矣引绳者凡几人削墨者凡几人运斧斤者又凡几人无不各执其事也而其心则无不专注于室吾又见有驶大舰者矣驾橹者凡几人执篙者凡几人施牵挽者又凡几人无不各司其役也而力则无不毕瘁于舰假使有一人之心不能专一人之力不能瘁则室不成而舰不行矣是以天下之作又贵乎合夫国犹田也犹布也犹巨室也犹大舰也治国者犹耕夫也犹织女也犹引绳削墨运斧斤之人也犹驾橹执篙施牵挽之人也今天下之人皆知耕田织布造巨室驶大舰不能不藉乎通力合作而于国独瞢然不知人自为谋家自为计不思有益于国但营自便之私为臣者先后易任因革殊途彼以为利之所存此即以为弊之所在此以为利之所在彼即以为弊之所存一人一心各行各事而天下遂纷然不理矣为商者以其利财经营于市偶得小利沾沾自喜以为此我独得之秘也公之于人则我失其利见者知其有利可得起争之互相争则利遂互相失而商之困乃日益甚矣为士者毕力于科举制艺之外若无他学可谓同其心合其业矣不知制艺不适于用而同其心合其业者乃在乎此故格致测算以及诸凡有用之学皆以余力习之一二人学之而人才遂不能日出矣夫一人之心诚难无百密一疏一事之行诚不能有利无害但使内而相臣外而疆吏平其心以察之公其议以断之善则从不善则汰而美政所布前者创后者因遂无半途中止之虑而国无不理商贾操奇计赢固在图利而图利之法又无所穷有为一二人不能谋者必合数十人谋之有合数十人而仍不能谋者必合千百人谋之如是则资本巨而大利可得若仅仅人有所利我亦图之是不啻骨肉之相残手足之相搏而洋人之以公司巨本者遂得垄断居奇病我商政矣国何以能富制科之法不变则维新之学不兴今既知西法之善皆由于格致测算而亦以格致测算为重自当驱天下之士专门习之勿分其心勿挠其虑中国四万万人中魁儒硕士当必纷出其间与之言治国之道而治国之道无不得其要领与之言经武之事而经武之事无不得其全纲与之言制造艺事而制造艺事无不得其精蕴则国焉有不强是故泰西之立国也有议院有商部有学会盖以有议院则集思广益谋而后成可以壹意孤行振兴大局而不至各行其是嚣杂无归振作者或如为德不终因循者或以敷衍塞责而牵掣阻碍忽废忽举之弊可免矣有商部则公司可举商不能自足其资国代足之商不能自卫其业国代卫之若是则商之争利也皆为国家争利而非争国家之利银钱之流溢于外者不难由渐收归矣有学会则人人知当务之急人人知扼要之图愚日以辟智日以开而不让外人以独巧今中国无议院商部学会三大端故事不归一而所作不相合有力不相通不能通力合作是欲以普天下之田普天下之布使一夫耕之一女织之矣是欲造一巨室驶一大舰而使一匠人建之一舟人驾之矣虽有善者吾未见其能行也

　　西人为患中国之由
率真子曰迩来海外各邦呼朋引类起相乘闯我门庭入我堂奥地形之险易郡国之肥瘠土产之赢绌人情之向背江海各口舟师台之精坚与否莫不纤悉周知屯煤屯粮之所亦几于内地自古外患之兴实未有甚于此时者也乎德占胶洲以后俄则索我旅顺大连湾等处法则又以四要挟甚至以剖分中国地土之谋绘图照会各国明目张胆毫无顾忌则瓜分豆剖之举窃据割裂之事其机至促其弥显其势将以亚细亚一洲与欧非诸洲为混一之兆并欲合全球五大洲而皆归一统矣岂不可也哉言至此有客起而相谓曰如子所言诚骇人听闻矣子岂不知亚细亚一洲居全球陆地三分之一北至于北冰海东至于东海南至于印度海西至于诸回部我　朝龙兴辽渖根本之地已尽东北一隅自东而西收服蒙回千百部落更迤南而至两藏界割暹缅以尽南海此皆前代版图之所未有我　朝幅员之广一统之大殊觉无与比隆矣其欲与欧非诸洲合而为一恐亦无此易事也率真子曰若以一统幅员而论当以元代为最广自元以前上溯秦汉以考三代皆疆域极小之世也广雅谓神农之世地方南北八万一千里东西九万里正合今地球之大至尧之时则已治之地十不及一而所未治之地仍是神农之遗盖自禹平洪水之后言之也故河图括地象言四海之内如赤县神州者九禹贡所称九州岛乃小九州岛也可知神农时实地球全体而皆归一统也洪水告警人类绝灭禹之施功有不必竟于地球之上者故就帝都近处四面治之约略得数千里而尽其疆域仍名之曰九州岛大抵彼时九州岛之外人物不生欧西考古诸书言最远之事皆在中国尧舜之间此可证也自此不复再生神禹于是禹定九州岛之外不通中国越三代二千年始有力能自通者中外交涉蛮狄相寻昔之蒙昧荒远者渐宾上国而其间德化力服义利交盛衰强弱之形宾主臣奴之参互错综积世嬗运而中国幅员乃非九州岛所能限然考其地仍在禹贡要荒以外不过一统之朝威权得行而已非真大也若夫赵宋全盛之世弃置燕云则更并中国历代相传之地而亦失之其规模倍狭于前厥后辽金继起坐失中原南渡偏安称降元祖未始非因不取燕云而自贻之戚然天意有属将举中国之局而一统之即欲强取亦势不能也元代更兴然后幅员之广超轶前古盖元辽金之后进取中原东北固无干地渡江逼宋直走崖州于是南面又尽于海其本国风俗多尚骑射精兵健将习于战争塞外沙漠之间横厉无前乘全盛之势以大造于西北膻回部落所至迎降转战而南奄有印度南洋岛悉入包罗假如子孙之世享国长久内乱不生奉世祖之威灵即西尽天方北及冰海何难之有所可惜者立法未善有创无因政尚烦苛致乱而速亡耳试思印度乃佛民所产喇嘛之教传染北方蒙古以为国俗乃自撤马儿罕分藩驸马遂为天方之摩哈麦党所移而通国尽变膻腥尚望其成亚洲之一统耶顾亚洲虽不一统而一统之势不得不称盛于元明帝起自布衣以南攻北势处其逆及永乐得国疑惠帝遁外海遣中官郑和等之不能得海外片壤而以威胁诸彝诸彝慕中国人物之盛不远数万里争先贡求贸易之利此为西洋入中国通商之始至顺帝北逮代长沙漠终明之世犹为边患于是明又汲汲于备边而中外之界复严西番回藏偶通职贡不列版图洎乎将衰文臣泄沓武臣骄恣无复远谋寖成积弱甚而印度五王仅存守府南番岛族不拜王灵启门户而撤藩篱犹嗟讶骇叹不知西洋何国所据何地噫嘻可耻而亦可怜矣惟能封琉球字高丽增东海之藩而遏强之寇则论者以为差强人意耳若夫我　朝发祥于满洲其运会无异元代故武功所及可以包括北方而顺势以收回藏康雍之世远过至元大德间矣　然承前明之弊西域界限不得越雪山南洋朝贡不能致岛酋第视前明为过之所以然者英之据印度无间可乘而南洋为欧人分踞营建埠头藉通东道至　本朝已百余年争之不得徒召外侮且失自前明于国体亦无大损而二百年来时有龃龉致启衅端遂使外人有轻视中国之心未始非纵敌贻患之阶之厉也不能为当事诸臣宽其责矣

　国初以荷兰助讨海寇故许其二年一市八年一贡旋停其市以严中外之防至康熙朝从疆吏之请大开海禁而英吉利始藉朝献以求通然皆震慑威灵未敢肆也迨至乾隆时海宇殷富乘准葛尔内乱一举而辟新疆若遂养威固本以驭远人岂非至善乃边事不息所向无功温福丧元于金川杨应琚被执于缅甸当日用兵已远逊开国之初矣最后安南之师可谓顺动而藩邦讨逆于谊固然乃孙士毅则损兵折将几虏其身福康安则囚黎封惠顿负初心贻外藩以笑为中国之羞实始于此弱小如安南且不能制之若英法诸国利器早成衅端早启则东南数省之开设埠头及偿兵费累三千万者固不待道光时矣咸同以降乘我内讧入广州犯都城以及天津台湾云南伊犁各役起为难凡所要求莫不如志我惟俯首应诺不敢与争遇事迁就以酿成海外诸国侵削之渐者盖由来已久而不自今日始矣语曰一日纵敌数世之患其斯之谓乎自今海氛愈炽琉球则割于日矣越南暹罗则割于法矣缅甸则据于英矣高丽一国则又将三分其岛矣藩篱大开升堂入室驯至于台湾之割地求和赔偿巨不二年复有德人强占胶州俄人思踞旅顺骨肉有限剥削无已天下大势岌岌可危事变之来日迫一日此后事机益紧发难愈速将见海外各国效尤德俄起索地指名要求则举中国二万万华腆之地四万万秀淑之民不难于一日间四分五裂尽之海外也其势实将以亚细亚一洲与欧非诸洲为混一之兆合地球全体五大洲而皆归一统矣尚何云于中国一统之盛衰广狭哉客曰一统之盛以元为最敬闻命矣顾君谓本　朝发祥满洲与元代无异而何以一统之势不能美外洋之祸至于斯极其所以致此之由岂处地之不同而人事之贻累欤其由来君知之乎至真子曰嗟乎是殆即斯二者之遗害无穷而遂至于斯乎盖我　朝于南洋印度既有元世规模即为中国旧物譬如宋之燕云宋之不取谓其失自石普不必壹意争之孰知百年之中辽金之祸接踵而起今南洋印度亦云失自前明不必壹意争之乃百年之后英法之祸亦接踵而起相提并论于今为烈其先既无规复之心其后复失抚驭之道贻误事机至再至三故由今追昔世皆归咎于耆英琦善之营私误国甚且张敌胁主谓其死有余辜是固然矣而不知坐失先机自贻伊戚开　国之初已于不取南洋印度基之矣且耆英琦善诸人特痈之溃烂者耳向使海禁不开则鸦片不至流毒中国道光之衅亦何由生始事不慎康熙诸臣实当之黩武而不能武剥丧元气致戎心乾隆诸臣实当之而祸水横流奔溃四溢不知塞则又咸同诸臣实当之矣遂使藩屏日削疆圉日促受制外人不能自奋危迫洊至分裂可待如今日者求其不为南宋之续不且岌岌乎其难哉使贾谊重生其痛哭流涕更当何如乎然世运迭变不能逆料侧闻　圣天子惩前毖后力图自强则中国地大物博在亚洲为最大之国外藩虽失而内地各行省土产富饶人民众多及时变法一意维新窃谓于今为之犹可补牢与欧洲诸国相代富强能如元世之恢拓疆土南洋印度复归宇下则进而合亚洲为一统且推而至于合五洲为一统如神农复出御世合地球全体皆归一统亦何不可之有哉且不必远征元世也曷不近而鉴于日本乎夫日本幅员之大不过中国一行省自明治维新以后曾几何时富强立至一战而胜遂举全台欧洲诸国钦服不遑而中国与日同处一洲地大于日反旦夕偷安不知自立忍辱含垢绝无振作其何以自全于亚洲绵大一统之宏规与诸欧抗衡也耶呜呼噫嘻鲰生乡曲腐儒徒自忧天于外洋之祸则能原其始不能测其终于祸所由成则痛之深不觉言之切也呜呼噫嘻

　　救时四策
中国自与泰西各国通商以后讲求洋务崇尚西学不遗余力创设海军增置炮台又复建船政制造火药等局凡可以利军国大计者苦心经营循序举办数十年于此矣乃自去夏倭人背盟启衅以来我军节节退缩彼则勇往直前以致名城要隘相继沦亡兵轮枪徒供敌用我　圣主不忍两国人民无辜而遭锋镝之惨并念同洲唇齿之谊屈志求和共敦和好此固天下臣民所共谅而出于万不得已之苦衷也虽然以我堂堂大国而受困区区数岛之日本殊非中外人民意料所能及地球万国之人闻之毋乃窃笑而轻视我中国乎当此创巨痛深之际亦即卧薪尝胆之秋亟宜竭力整顿力矫前弊去拘迂之积习除虚骄之风气庶几转贫为富转弱为强进可以战退可以守非然者将来外患迭起边衅环生一有违言则虚声恫喝以遂其谋抵巘蹈瑕以逞其欲不从则不能从之又不可进退两难左支右绌智尽计穷束手待毙其为患于中国岂独一日本而已哉然当今之时度今之势中国并非不可有为之时土地之广大如故也人民之众多如故也物产之丰裕如故也有此三者而行其补苴之术亦尚易易也是在有实事求是之人办实心实力之事耳正不必畏难而苟安也今拟救时四策以备采择施行一曰培养人才夫人才之于国家犹血脉之于人身人身无血脉则不能生国家无人才则不能存昔者武丁得傅说而商道中兴文王得太公望而兴周汉高祖得萧曹韩彭等而灭项羽刘备得诸葛武侯而王巴蜀自魏晋以降亦莫不以贤才之升降离合为国家治乱存亡之枢纽今省府州县俱有书院国家又今主考学政拔取人才以贡于　朝廷宜乎忠良并进不患当路之无人矣然卒未闻国家真得养士之效者以所习非所用也今宜亟仿西国学校之规制设小学于城乡设中学于府州设大学于省会令民间子弟自幼俱入小学成童以后俱入中学视其质之所近才之所宜各授一艺或兼众艺专精数年贡入大学以练其才古人有言百年之计在于树人此之谓也二曰开采矿产有可以为生民莫大利源者莫如开矿盖五金煤铁等为地中之藏自古以来未尝泄其精英即有所取亦不过取诸近于地面者而已泰西各国竞求开采地中珍日出而不穷每年获利不知几千百兆民赖以富国赖以强夫西国矿产不及中国之多而得利已如此之巨苟我于矿苗最旺之地仿效西法依次开采其利无穷其财实不可胜用矣三曰创造铁路昔费长房有缩地之法然亦不过故神其说未必确有是事也而铁路之神速实不异于缩地也考铁路之兴不及百年今欧美诸国无不有之而尤以英法美德俄数大国为最多驰骋往复瞬息千里平时则便于商贾之懋迁有无有事则便于国家之征兵调饷其利益实不可胜言我中国未尝不知之亦未尝不欲行之昔年刘省三爵帅张香涛制军曾上开铁路之疏传诵海内识者伟之特以经费浩繁难于筹措又因一二迂腐之士以为铁路一开民间舟车俱无所用小民无利之途于是因循至今未见举动深为可惜亟宜力筹经费驳斥浮言特招洋匠决意开创先立干路后设支路宽以一二十年之期使遍行于二十三行省之内岂非至要之图乎四曰操练兵法中国绿营兵共有六十六万一千余名而八旗禁旅及各省驻防之兵尚不在内然如往者粤寇之乱捻党之炽全赖湘淮各勇之力以平之未收养兵尺寸之效者何也因其积习深而暮气中之也今宜仿西国操兵之法择身体强壮不吸鸦片者十万人优其月饷精其器械练以德国兵法教以枪准头有事时则由铁路运载赴敌必能得力此靖内乱御外侮之要事也以上四策祗为近今切要之端并非治国之大纲尽于此而已也所愿当轴者勿畏难勿苟且实心实力以求实效将此有益于国家者次第举行十年之后有效可睹二十年之后不能富且强者未之有也

　　救时十二策
中国上下相忍遂成积弱之势然天泽严而人心固国势虽不振而鲜猝至之患惟是习于因循愈趋愈下反为蹲夷踞肆非我族类者所笑法积久而弊生则整饬宜亟已然欲一洗相忍之习其势又格中国治民之官少而治官之官多牵掣多而事权不壹情面多而难以破除至如在官吏役禄不足以代耕弊窦丛生尤难究诘此相忍为国而积弱之由也而议者谓宜通下情也曰开议院谓宜养人才也曰广设官学堂改科举法可谓知本矣然行之多所窒碍无已求有裨于时政而于事势无阻隔者条而举之有十二策焉

一曰兴水利以固畿辅也燕齐为中原沃壤水利未开致多不毛仰食东南非计也愚以为宜专派大员督办畿辅水利近日州县佐贰官几同虚设可每县责成一员会绅办理有水之处画为沟洫无水之处仿江浙引水建闸之法时其启闭以备旱潦地方有益之事亦不必尽费官帑或骤难举办则令富民各于住宅前后开塘虽无大效然苟旸雨愆期则涝可宣泄旱可车戽万一河患波及稍资容纳塘中置筏亦便于播迁但得相效慕即可逐渐联络为河且水利既开则租画沟分戎马不能驰骋可资险固近畿有一石之收南漕有数石之费可以节用北方民悍使有恒产可以弭盗支流既多分杀大河水势则治田与治河相表里边疆游牧地可资屯垦有事则兵无事则农即或土不宜稻亦可种植大小麦薯芋麻绵草莺粟等类务令地无旷土夫天下大患在农民少而游民多荒芜生饥馑饥馑生寇盗水利既兴衣食给足则金玉货贿可有可无而皆足以自固二曰复农官以劝耕桑也北方赤地千里固无论已即南省财赋之地亦多旷土谓田多人少则游手者何止亿万计无他率作之道不讲也农视齐民为贱则黠者弃焉官不与农相亲则近者忽焉夫今之冗员多矣计莫如去闲职复农官躬履田畴亲司督课赏视新垦之多寡罚视新荒之有无愿农而无田者官给荒产而科其租无力购置农器者饬取妥保由官借给耕本分限偿还而免其息如是则游惰少而盗贼不生三曰讲制造以开利源也中国农工商学皆不讲夫以四百兆人民而设农学设商学以训之斯扰矣然工部固自有专官如鼓铸制钱与车服之等差禁民不得私造至若轮船缫丝矿务纺织诸厂民力所不能及者均由官制造发售或招集商股俟其有成官抽什一扩而充之则中国物产可以运售外洋此周礼考工遗意并非与民争利若为目前筹计则西人印帖税法取诸民而无怨尚可仿行四曰设工厂以起游惰也游手之民无所事事流为贼盗其始固甘于自弃其继实无术营生无田可耕者可论已有田者亦无力置农具且自东作以迄西成此半年间何以自活若欲食力而佣于人人惧其贻累也而莫之顾斯生计蹙矣宜令各州县就地集资设工作厂选董经理而受成于官愿投者受之乞丐皆送工厂虽废疾亦量其材而给之役至如地方匪棍窃贼暨流徒人犯惩处后亦送厂工作十人编一号而立之长一人逸者九人罚佣值分两等视其力作而升降焉平时修理街道挑浚河渠兴筑堤岸冬防更棚巡逻等役均可酌拨人夫除手艺雇用可以获值开垦荒田可以收租外不足者取诸市肆月捐地方获益人亦乐从而为非者寡矣五曰平铜价以维钱法也方今各直省制钱缺乏畴不知为私镕者之多也大利所在虽法禁森严而轻于尝试焉以数斤重之制钱仅能购铜一斤则铜器作将何适之从矣是宜着为法令铜作悬市钱为率以重易重而加手工如首饰作交易金银器之式铜缺则富者易以银贫者易以锡铜以钱价为准而无所增减再禁使小钱则私镕者无利可图不禁而自绝已

六曰增课以靖私枭也各省糜重饷以缉私盐峻刑章以惩袅贩而卒不止者获利过厚遂不顾身家性命以趋之也盐资本轻而厘捐重官盐与私盐成本相去倍蓰牟利者无以加于此官宪严缉则结党以抗拒捕之案层见迭出筹防筹缉百计俱穷而官销终不旺今欲减轻厘捐则国用所出万无可减计莫如综核厘捐收数酌摊于户按增收钱粮若于私枭无利可图自然绝私运既绝官运自畅户所出之盐斤私枭所雇之船户仍不至失业营勇除护运外酌量调防亦不必骤行遣散有利无弊在一转移间耳七曰种鸦片以塞漏也鸦片流毒中国来源既不能绝吸食又不能禁坐令中国金钱流入外洋两害相较则取其轻不如径令民种也我　朝肇基关东人皆吸关东叶以避瘴初入中原价值颇不贱明季亦悬为厉禁今则随处种植习为故常计日所费亦无稽考鸦片春末成浆无妨于种稻仅少一麦而利且倍蓰与其豢夷不如楚弓楚得也关税则绌于彼者裕于此且内地所产水土和平为害较轻断引较易以今日而言救弊计无有逾于此者已否则禁之不可务从而贱之士吸者不列高等官员吸者不膺卓荐民吸者别其籍转移风气其亦庶几乎八曰刮泥沙以防河患也水由地中行则治故神禹治水惟掘地而注之顺其就下之性是以无患也今乃以鲧洪水为法河愈淤而堤愈高水不由地中行而由地上行矣则竟由山上行矣黄水挟沙而行上流得建瓴之势沙不停留水不漫溢至豫齐则势缓而沙积所积虽厚而浮沙实不受水漉而出之斯堤根易坏而祸患无已时夫除害者度势不能尽除则从而分杀之或因而利导之多析支流改道东下诚治河上策然骤变成法骇人听闻且非旦暮能办考从前治河有刮沙之法拟提岁修费数成之一购置挖泥机器姑且试办刮出之沙即以培堤去沙一尺则河深一尺水低一尺而堤高一尺见功虽缓而实至稳至浮沙尽去仍令水由地中斯永庆安澜已九曰增捐例以重名器也役人者予之值情也挈其赀财而受役于人亦情乎然则捐官者诚何心哉曰以官为贾以仕途为市集将本求利欲其十[倍](培)百[倍](培)偿我也其间虽不无杰出之士然此一二杰出者苟无捐例亦必能由科甲保举以取青紫下焉者不可问矣自捐免保举衣冠中有败类捐免验看襁褓中有职官目不识丁字本无忠爱之心名不列贤书又无知遇之感甚或捐官时之资本由称贷而来则其得官后之行为以还债为亟缺肥则取厚利以去缺瘠则侵公以偿亏累不已又谋调剂调剂不已又生亏累参革第运其固有查抄亦不过虚文库以捐纳入者以参追出所余无几且上司设法调剂半仍取诸公家闲差位置冗员莫非糜费官帑是诚有名无实而不如其已也然户部岁入数八万人情昧于远见而狃于目前骤言停捐度支安出愚以为减成不如加成夫人主所以奔走人才者名器也谓为贵则贵谓为贱则贱从前贡监非巨富不可得今人视之若何矣所入犹是也而徒轻此名器从前富绅捐奖员外郎在官员之外而无所取偿于官今则薄收其本而厚偿其息诚不如一切加成虽目前捐数不无少减行之日久必不甚悬远万一不能停捐此犹若可为也

十曰变回俗以弭叛萌也回匪数年一动干戈为患者屡矣准其风俗教化皆与汉异故易于煽动愚以为欲服其人先革其心革其心先革其面务使服用器物及一切风俗与汉人同婚姻与共庆吊相通俾汉人忘其为回即回人亦不自知为回斯汉回之情通而干戈之祸熄已若徒曰柔服而伐叛也亦思今日之回已隶我版图非犹是委吾民于锋镝哉十一曰壹将权以肃戎行也古者将在外君命不受故曰阃以外将军制之是以令出惟行也中兴诸将尚不失生杀黜陟之柄用能成大功而辽东之役反是夫畏死者人情也不能致之死斯不能使之致死进可幸生退则必死自然有进无退有胜无败今则营官不能由统帅调度升降予夺均待奏请有节制之名而无节制之实由今之道跋扈之祸无虑矣而士不用命可以御跳梁之小丑而不足以当节制之师愚以为寻常军务不妨仍旧有大征伐宜专遣大员为大将军提镇以下戎服听命立监战营务处察视勇怯立督队统领诛斩退走并指麾一切立行军司马使议军法俾无枉纵大将得先行法而后奏闻事平即简放大省总制不令久任兵柄如是而谓中国必见弱于外洋吾不信也十二曰料军械以作士气也古圣人未尝自创杀人之器也因蚩尤造五兵乃制为弧矢近世西洋专精火器而弧矢失其利矣中国人民才智断不出西人下然西人童而习之师承勿替国家以此为教士以此为学我师法西人而欲以胜之固难期诸目前已是宜一面讲究制造日积月累中国智能之士必能精益求精目前惟不能胜彼也我当先为其不可胜则器仗一切诚不可以不讲夫中国苟欲长驾远驭非海军不为功若闭关自守则彼用海军我练陆勇及内地水师将权归一信赏必罚自能赴汤蹈火然人情熟不畏死当为之筹免死之具使有所恃而不恐我　朝以骑射开基制为号衣荼火军容焜耀马上今则枪林弹雨胜负于数百步外当以衣青黑色出没于竹树雾中不甚辨识为宜前襟多衬绵料纸渐厚渐锐层层加漆使极滑其锐处不受弹稍偏则溜去胸前虽厚而不碍臂膊如必编号则加图于背背无以御弹亦使不敢回顾陆师列车于前用五六分厚钢板置车前为蔽虚数隙各容一枪火枪兵连环调换俾得休息或以藤牌衬厚棉护火枪以进似亦可用水师于船头置钢板虽不能御弹然小舟杂进有钢板为蔽虚实莫辨迨迫近敌船大亦安用之再中国枪力能及远亦军前利器军心有所恃临阵自无退缩台用砖石弹轰易炸不适于用不如筑土工料省而弹至则陷纵其破坏修复亦易更仿地道之法暗筑地营出没无定变幻莫测主其事者临机应变运用之妙存乎一心西人火器虽利当无所施矣

　　医中国药言
中国有与日本构兵后幸而干戈既戢玉帛重敦海隅苍黎莫不引领而望曰地既割矣既偿矣通商既添埠矣吾国惩前毖后痛定思痛庶几酣睡而醒发愤为雄乎未几果闻铁路筑邮政设矿产开银元铸创商务于南海建书局于北洋制兵裁而新军练枪械购而战舰备求贤才于野汰冗员于直省凡此经营措施昕夕未遑自当以手加额拭目而观振兴之有象矣自此不难与泰西诸国并驾而齐驱盖欧美两洲之新政莫不取以为法非复昔日之因循怠忽疑信相参拘泥成法之可比既已鼎新而革故何至将成而终止试观日本之步武西法崇尚新学不数载骤能收其实效然则我国不当益加奋发择善而从力惩其失即将大纲要端次第举行如前降煌煌　圣谕既已传诵宇内见之者眉飞色舞闻之者手舞足蹈然为臣下者若不心精力果实事求是骤视之虽尽美矣细按之则犹未尽善也何则务其末而不探其本图其流而不溯其源者乌乎可譬诸千年将倒之大使徒丹砂其外面即以为美观一旦风雨为虐能保其不倾颓乎虽然仅修其墙垣不先奠其基址仅饰其窗棂不先换其梁栋仅悬其屏画不先去其蚀仅设其琴书不先更其卑陋虽历年修葺弗惜巨资亦何济于事乎势必剥落时形居之者有乎殆哉之惧矣然则如之何而可哉曰必先奠其基址换其梁栋去其蚀更其卑陋于此四者加意焉而已

曷谓之奠基址泰西诸国之所由兴所由盛若斯富若斯强岂专藉水轮陆车电线火炮矿产载造而巳哉不知其所以得兴[盛](成)富强者要必有不拔之基址在其基址维何教化之道是也教化得其道可以正心修身齐家治国由是而人皆知礼义廉耻识保养安尊既俗美而化行自知致而物格国俗民风涣然丕变唐虞三代之隆意于海外之盖其以真礼涵养以至道防闲民已日进其德业国亦日跻于富强且上下以敬上帝为本而土偶木像不屑奉事其有不上召天眷而大被其泽哉书云上天无亲惟德是辅其斯之谓与国基既定本固邦民多仁义渐摩国即金汤巩固势必不期其富而自富不期其强而自强所谓奠其基址者此也曷谓之换梁栋吾国之大才最多而又最少也文不能安邦以定国武不能戡乱以卫民徒知制艺试帖非此无以修文德弓矛刀石非此无以成武功于此而欲其运筹胜慑伏四彝冀以收得人之效者势必有所不能不见乎大乎苟非选用精美之大材总莫能支持久远而不使后日倾颓然则乌可以颟顸其心模棱其行若朽木之不可雕者而足朝右藉以作辅弼之用乎观乎泰西诸国培植人才之妙法得获人才之明效固已彰彰在人耳目间其格物化学之宏深天象测算之精密水师陆军之精练制造矿产之富饶以及工艺医药通商理财均能推陈出新莫非由人才多而研究精详逐得心裁独出事事臻诸上乘可知造就人才实为当今第一要务我国果能此道愚者可明柔者可强将见人才不可胜用举凡难胜大任者退而远之使不至滥芋充数所谓换其梁栋者此也曷谓之去蚀盖蠹蚀即今日之弊风也巫觋尼僧皆属害民之术吸裹足实为困民之资堪舆厘卡悉足病国以敝民污吏贪官诚足肥家以瘦国士人竞重词章积重难返胥役惯事索诈陋规莫挽此皆国中之蠹蚀足以竭小民之脂膏碍小民之生机国势由是而弱国财由是而穷若不先荡除之禁阻之而惟区区袭取西学之皮毛便欲思转弱而强转穷而富吾知其必不可矣试思日本一岛国耳尚思振作有为凡若我国所有之弊风删削殆尽观其治理台湾非明明之证欤岂堂堂大国自甘居人之后而不思及时奋发藉作一飞天一鸣惊人乎此蚀之不可不去也如是曷谓之更卑陋盖卑陋者即旧时之恶俗也若士为四民之首尊而重之为农为工便视之甚轻至商则益觉羞与为伍不知使国能富而且强者商居其首泰西诸国所由特设商部我国虽立有招商局然章句小儒依然视之若甚鄙焉其余官员仍薄其廉俸胥差不给以工资出仕不由民公举办事必由官压制纳赋须纹银以为准卖官以铜钱而不羞见大官大吏谨守跪拜之仪遇日蚀月蚀虚行救护之礼案本可疑先用滥刑责押工当作始动称方向吉凶盐漕诸务仍遵前例议政公院创设无期凡属裕国便民之大政理当兴办者非曰有关国体即曰有碍舆情或系保家安身之要端急宜创行者非曰不合乡规即曰不符典律因简就陋故见自封言不胜言安可不抖擞精神猛作改弦易辙之想乎此卑陋之不可不更也如是以上四端果能条举缕柝因时制宜而计行之将见奠国基而安同盘石育士庶而裁成良材居民得优游之乐国俗皆醇美之风君民一体非复昔日之上下睽隔而膜不相关者比矣子民皆尊元首天下无敌较诸今日欧美各国之郅治可望驾而上之举地球五大洲仍推我为文物之邦而各国争以牛耳请执岂不美哉岂不美哉

　　纵论时事
偿巨至二十三京两弃地广至一千八百里免内地之厘金删设局之旧禁城乡市镇任渠设肆营生苏杭重庆准彼驻官互市创如是之巨痛如是之深而士大夫不以为耻何哉俄之铁路直达满洲德之租界辟于津汉金门有德人借作越兵之惊信胶州有俄人假为守冻之怖语边防如是之急外患如是之多而士大夫不以为忧何哉斋匪发端于闽回逆呼啸于甘哥老会之阴谋白莲教之隐患内忧如是之切弭乱如是之难而士大夫不以为虑何哉岂真有如谚之所谓大人有大量乎抑以国事无足轻重乎呜呼时至今日欲求富强之策补救之方不亦难已哉今之议变法者多谓中国之富强在于铁路余颇非之无如铁路之利人皆晓然若言无利岂非迂腐之论乎惟铁路之利人皆知之奈铁路之弊人皆不知何铁路造于西洋则有大利铁路筑于中华则有大弊何哉因中国官民皆未谙造铁路之法中国不造铁路则已若造铁路非借财于异域不可督理司机管车监造俱西人之席非华人之位其弊一无论官办与夫商办所须木铁煤钢一也若用洋人监造我虽有鄂省之铁钢开平之煤炭柳州之木料质坚于外洋价廉于外洋吾知西人必不以我之木铁煤钢为坚为廉夫既任之则当信之信之则木铁煤钢皆购至外洋矣欲塞外隘之财反开一大漏其弊二造一千里之路需费若干执事者知之矣惟此一千里之路每年能进若干与夫每年需开销人工修路之费若干吾知执事必不敢以知之对其獘三有此三大弊然则筑路之议可缓之以时矣吾非谓铁路之不可筑不别筑因非其时不筑妙于筑矣或有问于余曰舍铁路之大利而不取岂别有富强之道耶余应之曰唯唯以鄙意揣之知中国最急之务有三曰固民心曰求贤才曰慎守备

夫国之有民也犹人之有元气木之有根本农之有田园商之有货财苟国无民则危人无元气则死木无根本则枯农无田园则贫商无货财则困此不易之理也国之安危既系乎民心之向背欲图长治久安之策者可不以固民心为急务哉欲固民心莫如择良吏择良吏莫如核名实核名实莫如慎举错举错当则贤者循名责实洁己奉公不贤者革面洗心回头向道矣子曰举直错诸枉能使枉者直此之谓也今中国之官吏人人能贤良乎秉均者事事能公明乎吾恐其不能矣然则官吏何以能贤良举错何以能公明在知人善任而已诚使举错皆富官吏何患不贤教化何患不行风俗何患不厚民心何患不固朱子曰天下安危系民心之向背民心之向背系守令之贤否中国之民心向乎背乎中国之守令贤乎否乎若谓民心之向背不关天下之安危曷不举往事以证之秦时国富兵强海内无事而陈涉一呼天下震动者何也民心之离散也汉时王莽篡位祯祥迭见光武一呼而天下向应者何也民心之固结也若夫守令不贤欲民心之固结也难矣譬如渡江河无维楫中流遇风船必覆矣又民犹水也水所以载舟亦所以沉舟民所以事上亦所以犯上吾之所谓固民心者此也夫固民心必有固民心之人培元气必有养元气之人贤才者所以固民心养元气者也国无贤才犹药无参室无栋梁龙虎无风云其困也必矣天下之人类有不齐安能知其贤与才乎惟在上者留心访察耳李克曰居视其所亲富视其所与达视其所举穷视其所不为贫视其所不取五者足以定人品矣使李克愚人也则可若李克少能知人岂不足法哉周公为相接见贤士一沐三握发一饭三吐哺何周公之不惮烦耶在周公以为不如是接士则士将卷舌裹足莫肯向前矣又安肯尽忠信于我哉今大吏接见僚未始不欲以周公为法而无如其势有所不能也疆吏每月见司道不过十二次见府县不过数人所见者果能直言慷慨国而忘家乎但恐督抚出言以为是司道不敢以为非司道出言以为是府厅州县佐贰杂职不敢以为非且人非尧舜安能每事尽善德非孔孟安能吐词为经即使德如尧舜孔孟亦不能废刍荛之言也夫察言好问舜之所以为大知也集思广益孔明之所以成相业也此二人者非不能自用其才智也然犹虚怀若谷者何哉欲合天下之才以为才集众人之智以为智也今中国非无求贤之心惜乎未得求贤之道也为中国计莫若颁　谕各直省将军督抚令其勤加接士见时和颜悦色细心详问则贤愚判别黑白分明矣贤者礼貌尊宠之愚者诱掖劝励之故曰圣人在上天下无弃才非天下真无弃才也上有以淘镕之也若夫贤愚之中又有君子小人之别矣德胜才者君子也才胜德者小人也德者忠信节义也才者勇毅智慧也人见才士无不爱之人见德士无不敬之爱则必亲敬则必疏理势然也自古英君贤相莫不欲进君子退小人然卒不能用君子而专任小人者何哉君子多道义之举小人尽阿誉之词不必大奸大恶为小人即小忠小信亦小人也变诈轻伪为小人即识见浅亦小人也刻薄寡恩为小人即喜事轻进亦小人也故曰君子务其大者远者小人图其细者近者诚使在上者果能信任君子抑远小人则君子望风而悦曰彼之刚直犹容于上必左右前后皆正人也吾道可行矣小人择利而言曰彼之刚直犹得亲幸必正色直言方能邀宠吾直言以取利可也否则君子皆曰与其直言以取祸不如危行以保身小人皆曰与其直言以取辱不如阿顺以求荣人孰不欲富贵人孰无身家谁肯舍其富贵身家以直言取谏而取危亡哉直言非难听言则难听言非难用言则难同一言也或利此而不利彼何哉不能因时度势以行之耳三载考绩黜陟幽明果能实力奉行此术贤才何患不得贤才既得何事不能办何功不能成吾之所谓求贤才者此也

人有宅于山者知猛兽之为害则必厉其弓弩外设陷井以备之人有宅于都者知盗贼之为害则必固其垣墙内设木石以守之中国北接俄土南连法地屏藩尽失门户已开现虽无事实为危局惟兵可百年备之而不用不可一日懈之而不备设使俄犯伊法窥西粤试问秉国钧者将何以御之勿论兵饷之缺乏即有数千百万之饷数千万之师秉钧者能保其必胜乎吾知其不敢保其必胜也倘伊西粤有惊不能不征调征调不能在一言明矣远者数千里近者数百里参差而来身劳力竭主帅不同气将士不同心纪律不严器械不精钲鼓不明强弱不齐何异驱羊而格猛虎耶踵以继之而用一将司旗鼓以齐进退是萃五十人为一人也以五十人为一人虽遇敌卒数百可以抵之而无惧益以数千数万乎又教之精熟练之得宜加以设伏夹击缓急虚实诸妙法乎使敌不能用其所长施具技俩而我又有信赏必罚以驱之丰饷厚以励之而瞻焉有不壮乎诚能如是虽以刀矛弓弩亦可胜敌之快枪利器矣故曰阵法成而胆气壮胆气壮而枪炮精矣二曰联官民承平之时文貌相承诈伪相向其迹似亲而实其情似厚而实薄一朝有事委而去之如路人矣愚以为欲国之振兴非联官民而为一气不可联之之法议令京内外文武官员于三八日期柬邀绅民不计资格之浅深不分职位之高下不问亲故之密均如家人妇子怡然一堂或论公法或询利弊使在下之情皆可上达惟佞谄谗谮者不可近其质朴粗鲁者不必嫌倘能如是官民之气不虞不连官民之气既连则一切新政皆可次第施行从前积獘亦可先后扫除遇有军务筹饷不虑无应者勤王不虑无才矣开矿不虑民之以风水不经之说阻挠筑路不虑民之以坟墓田园杳冥之谭终止夫联官民之益约言之利已如此推而广之岂可限量哉三曰选良将兵者所以卫民所以戡乱将者兵之主也不得其人是弃其兵又何卫民戡乱之有哉故古之善将遇有征伐必先慎选其将良者任而专之举无不当功无不就所谓良将智仁敬信勇严足备者是也当今之世鲜见有人降格以求则惟智勇知兵者庶足当斯选矣智则虑无不周勇则果敢有为虽曰如是仍非易事今之所称名将不但奇正虚实兵之秘要询之茫然即使整齐队伍操演鎗刀至浅至微亦复不晓类多贪鄙劣儒干进夤缘之辈惟知名利是图置军国于不问如叶卫龚黄之辈岂少哉惟叶卫龚黄不幸而败于日至受刑诛耳夫用此不学无道之辈而为将帅行见敌人笑之士卒鄙之安能使敌人见而惧之士卒畏而服之然而十室之邑必有忠信将帅纷纷岂无智勇之人哉特未尝求之耳既已求之见其勇易知其智难何则勇发乎外野战攻城摧枯拉朽是也智藏于内相时度势谋无不善是也若身先士卒之将帅阅数十年而身无半创者吾未之前闻也惟今之将帅则不然矣何世多福将耶欲选良将须于接见武员之时举军机要务不难明之事商询一二纵能权变通达不过众人所知之策非智也必先知不惑而识过人者斯可任矣既任之又当尊之许其便宜从事勿使稍有掣肘于其间若无成效未之有也四曰兴工艺今洋货盛行于中国蔑有加矣土洋银钞票洋布哔叽羽缎香水洋酒雪加西药丸药酒药水药膏铜铁板铅锡条玩物耍货凡我华人日用之物无一不备备无不美是以华人皆喜用洋货以至财源日缺生计日艰欲收回洋人所夺之利权亟宜讲求工艺华人之智慧非逊于西人因在上者未尝鼓励之耳不但不鼓励之抑且禁阻之夫中国之工艺不如西人者殆即因此而不振哉试举我华出口之货以证西人进口之货方知西人以贱价买去辗转制就捆载来华鲜明华艳获厚利者亦我华原有之物也进口之洋布棉纱即出口之棉花矣进口之雪加包西即出口之叶矣进口之红绿蓝黄各色颜料即出口之棓角加物制成矣鸭毛织呢烂布造纸出口之小土即进口之大土出口之丝头即进口洋绸夫欧西远隔我华万千里买我华之货物回国制成载运来华尚能沾利而我华人在华制造岂虑亏折哉吾知其非也不过蹈于积习而已夫何慨矣欲求富民之道可不于此熟思而图利之

书至此旁有一客起而语于余曰子之所言国事然亦不思之甚矣余因询其不思之甚矣之义友人冁然而答曰子言不过扰梦之言非富强之策也富强之道不在事仆试言富强之道子愿闻否余应之曰愿开茅塞友人语曰停捐纳以靖仕途设厂局以造机器广鼓铸以维圜法设商轮以利转运海军之重兴不能稍缓西法之练兵不可不行开矿垦荒乃浚利之大端减赋免厘乃惠民之要旨用钞是生财之大道西学是富强之根本余因而赞之曰君言诚哉是矣真富强之道非扰梦之言惟余不能不辩君之非是君能我谅乎友人赧颜不答余曰今中国非五十年前之中国矣洋债累累不谋开源之道反以停捐纳为急务吾知必不能矣设厂局以造机器此固夫人知之之利非吾之独出心裁也君不见夫今日局厂之总办办乎出则翎顶辉煌非四人之舆即双马之车酒地花[天](地)送往迎来乃彼之所长若叩其局中之工匠几何每月能造快枪几何能铸大炮几尊与夫头等铁甲能自造否商轮水雷能自制否机器之理能明否机器之源能晓否工之美劣能分否机之利钝能别否吾知其必不能矣然则徒有局厂之名无局厂之效明矣君以设局为急务岂达者之见哉圜法之坏不兴今日始也铸银之局广东湖北天津福建四处日设大小银元俱仅惜乎不能流通也夫以中国自制之大小银圆尚且不能流行天下而让墨西哥之英洋香港日本之小洋吕宋之本洋满布中华特甚而人皆喜用何哉岂中国自制之大小银圆银色不及于外洋乎抑轻重不及于外洋吾知其皆非也市间不乐用中国自造之大小银圆有以使之也畴昔之夜观剧于天仙茶园同座为素不相识之津友语于余曰仆由津到沪带有津局自制大英圆二十枚及抵沪持往关上完税关上司事视之良久曰此等银元沪上不能通用即使权宜收用每元须贴水五十文其言固在乎情理之中且在官人役止得吃亏贴水乞用而已夫以官尚不肯用本国自制之银元又何怪夫小民哉然则是有鼓铸局与无鼓铸局同又何必多此一举耶至于轮船之利尽人皆知吾独谓其无利者何哉以　国家未得其利股东未得其利则有利与无利同试以招商局而言之余可概见矣招商局轮船廿余艘船中上至船主下迄司机皆西人而非华人或有问于余曰何华人喜用西人一至于斯耶余应之曰非其本愿也因不用西人西人不肯保水火之险是以权宜录用耳欲收轮船之利请先设保险公司可不然徒增西人之利非华人之益也海军之有益于国余非不知惟今日不可重兴者因未得驾驶海军之人才是以徐图后议矣且今日不重兴海军则已若兴又是西人之利矣用西人而攻西人岂以西人无君父之心抑西人来华则必尽心护卫于我华乎噫前车之覆尚不知引以为戒乎泰西兵法虽美矣善矣惟行于泰西则宜行于中华则不宜矣何哉中国之兵饷厚不及彼粮食丰不及彼以中兵而习西法与习中法无异何哉所聘来华之西员皆归华官节制且通达战事谙熟军情畅晓戎机精于测量枪炮之西员其本国岂有不录用而任其来华助华而攻彼乎吾知其所来者大都是庸劣浅见稍得皮毛之辈耳吾虽学之又何益之有哉若夫开矿垦荒之利吾亦尝言之矣云南之铜矿山东之金矿池州开平之煤矿湖北之铁矿亦不过聊饰外观而已垦荒之利虽大惜乎今日亦非其时减赋免厘之议则更不知时务矣今日乃筹开源富国之日岂可舍此大宗进另谋别策乎此言与坐井观天何殊以纸作银而诱国用言其有弊谁信其然惟达者信之而已夫其弊不在于病民在于作伪不独防顽民之作伪虽官吏亦难保其不为真伪并行谁肯收用哉或曰西人能行之何华人不能行之此不过知其然而不知其所以然也西人办事素鲜请托梗直居多有犯必惩人皆惧之若华人则不然矣不问事之曲直但知人情之厚薄办事不照律者多甚有真犯而得逍遥法外假犯反受五木之刑然则作伪者又何惧之有哉西学之精人皆欲入其门惟有既入其门数年十数年而不得其道者可哂之甚矣中国不惜重资招聪颖子弟送往外洋肄业　皇恩浩荡在诸生应如何激发天良图报于万一也而诸生不以图报为心中日之役何尝有一学西例读西书之人起而筹一策献一计乎以此观之则中国妙于西学矣余辨至此客已逃避无矣回顾东方将白三条红蜡巳尽爰将问答之言请管城子付楮先生存而记之未卜俊杰之士将何以教我耶

　　变法平议　　　　　
张謇

护墉熏鼠鼠未尽而墉穿爱林逐鹯鹯即去而林扰乘积弊之后挟至锐之气取一切之法而更张之上疑其专而下不喻其意伊古以来变法固未有不致乱者矣然则鉴变之祸而惟弊之承可乎曰恶乎可孟子曰虽有智慧不如乘势虽有镃基不如待时变法之祸既形天下咸晓然于前后彼此反复得丧之故斯可变之机枢也法之拿破仑美之华盛顿德之威廉日本之明治其变法皆出于创巨痛深而因势委蛇屡进而屡变者数十年而未已何况中国沿元明制度吏窟其奸而官养于弊浸淫渐渍六百余年之者乎戊戌庚子变乱迭兴新党旧党之争衍为南北支离变幻不可究诘断以一言则均之有诟骂而无商量有意气而无条理今识微之士或以为当修往圣之旧采列强之新固已然不斟酌中国今日弊政之标本与夫民之风俗士大夫之性情以权因革损益之宜第轻重缓急之序则意行百里而阻于五十何如日二三十里者之不至于阻而犹可达也况夫道平而轨顺之将不止于百里也古今中外政治之言百家梅生既举明职任人之要旨矣于培蛰先复厘其纲领其言故天下之公言也今本　　朝廷除旧更新之谕权因革省并之宜约分三端以归一致有必先更新而后旧可涤者有必先除旧而后新可行者有新旧相参为用者仍依六典类分条举

凡吏部之事十

一置议政院　日本明治初维新之始置公议所旋废置集议院后设元老院凡制定新法改正旧章上有所建交院议行下有所陈由院议达故下无不通之情上无不行之法今闻西安已仿置公所督催各省新政条陈其意甚善但新旧之际固贵有改弦调瑟之方尤不可忘纳约自牖之诚况因时审势通变化裁经纬万端国是所系宜合京外四五大臣领之此四五大臣者予以自辟议员之权慎选通才集思广益分别轻重缓急采辑古今中外政法之切于济变者厘定章程分别付行司法之官次第举行随时斟酌损益不必专事督促复蹈操切之辙

一设课吏馆　立法之地以治人生治法行法之地以治法生治人今议法而鳃鳃患人才之不足用过计也然遂如往者之不择人而在京则尚书侍郎六部任调在外则户礼刑工一县兼司则亦有虚名而无实效议者谓政事本于人才人才本于学堂学堂无专家故人才无专长信已然科举将变学堂未兴之际又必不可停政而待人也惟有设课史馆一法先取中国文献通考续通考皇朝通考皇清奏议经世文编及已译各国政书分门别类令在京之翰林院国子监六部司员在外之候补道以下各占一门呈明愿学内由堂官外由督抚每门各派一长月一课之课以章程不以议论籍其等第与其原卷存之以待取用其未译之各国政治文学史法经济学伦理学博物学教育农工商业诸史与夫日本法科理科文科工科农科医科各专家学业之书另由驿书馆随时译成送馆备课凡行一政即取专习此一政之人屡试高等者用之以觇其能否而进退之十年后学堂渐兴专家日众可赓续为用矣

一停捐纳　有课吏之法以陶镕庶职捐纳亦可不停然入赀补吏昔史讥之外人鄙之不即停罢无以示旧习必除新政必行之信且自光绪五年停捐以后一开于海防再开于郑工捐入之数日减一日自顷　　銮辂西巡关中凶歉陕直捐例一时并开校其所入亦曾无几新政需用岁帑需增每岁所短直数千万计曾谓捧土之足以附山坠露之足以益海乎何况杂流并进足以碍学堂出身之路分少年骛学之心断宜陈明永远停止若以不择壤流稍资鳞爪则韩氏菼冯氏桂芬尝议之矣与其卖官无宁鬻爵秦有民爵西洋各国大商有爵今第留公侯伯三等以旌有功子男以下皆可鬻其法详韩氏冯氏议

一改外部　总理衙门沿理藩院之名而稍变其面目兼取抚驭藩部之名而专办交接友邦之事今各国既已请改抑不惟举正其名而已宜仿日本外务省以通知时事之大臣领之佐以才一面设学堂讲求外交家学用左传国策为本而以各国外交史译本资其博究每日早朝　　召见即在军机后添外部大臣一班庶不致洋情隔塞之虞亦即为　圣学高深之助

一分职以专职　督抚统兵之官也而今则吏户礼兵刑工之事无不汇之于督抚州县牧民之官也而今则教谕主簿县丞巡检典史之事无不总之于州县无论才未必尽长学未必尽通即才学过人而精力日力亦有所不给矣上稽官礼既不合旁考欧美亦难通今宜分别责任督抚掌外交海军陆军纠察所属布政司专掌赋税按察司专掌刑法巡道改为警察道专掌警察粮道改为农桑道专掌农商日本农商务省有工务局邮便隶之其轮路器械河防别为工部省别置二道专掌文科工科各道并升从三品视盐运使府州县不相统地大者为府府有自治之地有首县一者裁县有首县二者裁次为州次为县厅视地大小或改州或改县县升为从五品视盐提举府州县专掌法律旧时府州县属官分别各掌赋税警察农商工文学诸事各不相统有事则各径达于专掌之司道各专掌之司道径达于专掌之部各督抚司道府州县得自辟吏佐治如汉唐幕职督抚辟课吏馆屡试优等之候选候补道司道辟课吏馆屡试优等之候选候补府府辟课吏馆屡试优等之候选候补州县州县辟课吏馆屡试优等之候选候补佐贰杂职仿日本例明定权限庶下有仕学迭为摩厉之途上有新旧默为消息之地日本筹资收税划区开垦兴土功管矿山皆府知事县令任之其刑事属裁判所税务属收税吏又有警部区长郡长户长诸属官令权变通为之初级

一省官以益官　官何以可省吴起所谓不急之枝官也有督抚专掌外交海军陆军则将军都统之官可省也有布政使以下专掌赋税之官行折漕之法见后户部则漕运总督以下各屯卫官及关监督可省矣有农商道则盐运使织造以下之官可省矣有工科道则河督以下之官可省矣此省并外官之大也若京朝官则六部每部一尚书二侍郎领之各部分办之事就旧制言如理藩院同于外部大理寺同于刑部太常鸿胪光禄銮仪同于礼部太仆同于兵部就新法言钦天监可隶于文部内务府太医院可隶于内部即以九卿等官并于各部次侍郎一等酌仿西制增设各局俾各专任一事为各局主事员外郎中递升侍郎之阶是九卿以下官有实以副其名但并而不至废都察院掌警察通政司归议院议院官皆名卿并司谏议此省并京官之大也官惟其人不分满汉廓然王路昭示大公顾氏炎武有言大官多则乱小官多则治今省架屋监临牵制之官而益分门别类专责办事之官不犹愈乎

一长官任辟僚属　变法之始兼为候选候补人计既取资于课吏馆矣十年以后各专门之学兴生徒济济必有英异博通之才出乎其间不为之开登进之阶将何以正趋向之轨日本陆军出身之大尉中尉少尉有士官户山二学校文法理工农医六科出身之判师律师技师医士学士博士有大学校大学院且学且仕且仕且学用意深远规模至备今师其意各次阶级京官侍郎卿外官督抚司道凡专任一职者皆予以自辟僚属之权视专门学堂得有凭证之人何等出身准之奏任府州县以次等官亦仿判任之制自辟僚属奏任者闻于朝判任者达于政府并三年为一任任满考其绩而升降之

一胥吏必用士人　旧制各部衙门胥吏三年而满不听久据今且或为世业或为贩贸舞文窃柄钩结为奸吏道之壤大半由此今府州县以下既各专一职僚属以外必用胥吏今之胥吏故周礼太宰所属殷辅之士众也用之途二一自变法分职之日始或由各府州县以下官自行选召或暂照旧章令本有之吏正身供职三年三年之内无过失被人告发得罪者给照许其子孙入官立普通学堂时三年不纳膳金毕业领凭更入专家学堂者各学堂就近送京外官各衙门由各衙门官选用一现在府州县学诸生年三四十以上素行谨愿而文学平常不能入学堂者各学学官院长就近择送各衙门由各衙门官选用并三年而易其升降以俸督抚司道衙门之俸优于府府属衙门之俸优于州属州属衙门之俸优于县属

一优官吏俸禄　本朝沿元明之制官俸殊薄日本师欧美之法俸亦不丰然日本十等官月给尚四十五圆中国佐杂之俸不及也而佐杂以官为市之所入其地腴而取贪者何翅十倍于俸雍正乾隆两朝增给恩俸养廉今京官有减折之令外官有摊扣之令抑岂独养廉恩俸无所得而已寖且及俸而朝廷日操法以责其廉而赂日章宜矣故欲变法而责其效必自优俸始姑仿日本俸例而增之俸以月给一等官至十八等官至多者月三千圆至少者月五十圆官均则以地之大小事之简税赋之多寡为差等胥吏多有月三十圆少者十圆差为五等凡当官所入不在俸之列者皆入公凡因公之用皆定额以取诸公舍暗言明似俸益而费不支合暗于明则官益而俸且省试一核计必能辨之

一设府县议会　变官之法具矣然国有兴革何以使民不疑国有征敛何以使民不怨兴革视民之俗何以杜其疑而使之和征敛视民之力何以平其怨而使之服权衡枢纽必在议会周礼乡大夫各掌其乡之政教禁令其吏有州长党正族师闾胥此长岁终会政致事又有询于众庶之法即日本府县会议之权舆也其府县会议之法以地方大小定议员多寡多不过五人议长若副选于议员之中上其名于内务省选举之人被选举之人均以有家资或有品望者充之示期投票票数多者中选票均较年年均则定以阄选定布其名于众每二年以抽签定留易之半无俸有往来滞留之费常会岁三月一开临时会有事即开议事草案由知事令交付其所议之事会决之其府县事以地方税支办者豫算之额数征收之方法会定之可否视同议者多寡可数多者数同则决于长有大利害则议员得上其议于内务卿若妨碍国安背律违规者知事令得罢其议议场许人集听而亦严毁贬喧扰乱杂之禁法如此意至美也而或者以为民智未开议必蹖驳而不能合不知正以议会开民智选举之人被选举之人必绅士也绅士虽不尽晓新法而有文告以谕之权限以示之必与蚩蚩者有间自兹以往释民教之争筹学堂警察农工商业公司之费与事而通上下之情使人憬然动君民休戚相关之感其不以此乎

凡户部之事十二

一征地丁图籍　周礼大司徒掌土地之图与人民之数东西各国尤注意于此中国旧例何尝不十年一行大丈所谓丈者州县按籍填报而已抑犹幸其不真丈而上下胥吏诛求陋尚有规民不至大扰也今联军入京新修会典之图已烬宜及此时令各州县用测绘学生核实测量绘图定以程限予以器式程限者自呈报测量日始府州县大者三十阅月中二十阅月小一十阅月器有五一冯氏桂芬反罗经一记里车量路用一英国量地纲丝绳量田用一德国画图器一开方图纸每方计一里式有六一用冯氏各州县城门主石柱为主表之法表方径尺有五寸有座座方三尺厚尺有五寸座面为地平高下起数之准此稍变冯法表为他表远近起数之准一记方里内地平高下一记水道广狭一记物产工作一记山泽荒地一记村镇庐舍寺观津梁之名测绘之人即本地学堂测绘学生为之大府州县分八班十六人中分六班十二人小分四班八人其法详学校每班另派引绳推车二人但非雨雪皆可测量征地图之大如此言者动称中国人民四百兆此据赋役全书各府厅州县呈报丁口之数不足尽信求一简核之法惟有于测量绘图时先令地甲呈报再由学生随时抽户覆查分别图堡圩甲案图各处都鄙之名每画一图附记其后全图成则为表揭之而总数可得矣征丁籍之大如此仍定为制内地三年一修滨江海地岁修各国莫不岁修也

一颁权度法式　权度者整齐工商孚信上下之根本也泰西各国言度量权衡者咸推法国拿破仑上准黄道差析分数是以德义奥比瑞荷班葡希瑞巴秘鲁诸国皆师之中国商业英先盛故通用英度然度量权衡国家政令权力之标帜犹文书之有玺押军旗之有徽章也康熙朝三藩之变海内震动

圣祖不欲重扰闾阎之耳目故户礼工部虽有权衡斗斛之式而民间听其自便不允廷臣同律度量权衡之请今各国皆有画一之美而我仍人自为制家自为俗侏儒观一节岂足以示旧邦之丈物哉宜由户部准旧制校定权度升斗斛之长短大小轻重范铜为式分颁各省布政使由布政使选明图算之士督率金工精细仿铸刊识年月造人姓名每一府州县各给一具各府州县掌赋税官选明图算之士督率木工用坚致木料精细仿造亦识年月姓名卖给民间价准工料成本加一成为就地支办之费民间旧物悉令销除不准乱用若有在普通学堂图算学成请分造者给予准设官照并授法式仿日本度量税每照收税五圆亦充就地支办之用 

一行金镑改钱法　圜法之坏极矣金磅银价中外不同权操于人我甘其敝自通商以来合中国公私上下与外人交涉者亏损殆不可数计即无赔势已僵枯何况前还二百兆之残漏未终后此数百兆之决河又见乎罗雀掘鼠设法于赔之外不如移的就箭先筹于赔之中此次分年赔岁月遥遥以银还镑其亏至巨是宜与各国约熙英镑铸用金圆各国钱币悉准悉镑以同治六年镑价较之光绪二十一年已增一倍每值中国赔镑价必昂中国用银平色非独此省与彼省异此府与彼府异即一县之中亦不一例其为不便人尽知之西洋各国以银为生货通商口岸悉用墨西哥银圆比年官铸龙圆稍分鹰圆之利徒以部不纳京市不行故西北内地大都闭塞今京师廛市用畅价平风气已开官民均便是宜仿禁生货广铸龙圆日本变法之初颇同中国之困后仿辨士自铸铜货今中国毁钱制器之风日甚一日推原其故由于钱贵顺康雍干四朝每钱一千重踰七斤销而为器值贵四倍虽改至千钱四五斤犹不相当民徇利则法穷官失权则令亵咸同之间固尝行当五当十大钱矣是宜仿日本成范铸行铜圆兼具是三者金钱行而镑价均银圆行而市价平铜圆行而私毁清行金圆银圆而铜亦有金银之用行铜圆而一圆不止一圆之用所渻所羡当不下二三千万铸金镑之局止宜京师江南二处银圆之局宜以京师江南湖北广东为限铜圆亦由四处先行附铸

一立银行用钞币　券钞之法唐宋金元明皆行之其币也以票为货票与货皆虚虚故不能久也欧州各国之用币则有国立贸易兑换贮蓄存金农工劝业各银行为之挹注焉富商巨室其居者藏所有之金银于行握其一纸而无复诲盗之患其行者可只身挟巨资行数万里而遥日本维新之初尝行札币以济金银铜货之穷论者谓其利大而害亦大然中国各行省民间钱店方其殷实人何尝不宝贵其票券哉各省布政司宜各设一官立之银行凡赋税所入悉汇凑焉大省以五十万为本中省以四十万小省以三十万为本其用钞币之数视本加三成施行廛市各府州县设分支官立银行均设储藏绅民有以家财入储者给息二厘其民间公立银行领用钞币则取息四厘为代守储藏之费请领之时联环取保以实产作抵按季收息纳赋缴税官亦收之庶虚实相注本息相资有利而民亦无害

一行豫计　日本维新之初国之贫甚矣大隈重信始仿西法作会计豫算表人犹未信及决算表出明数核其为用乃大白夫取人之财以供我用与取人之财为其人用而不使知所以用皆能致嫌嫌生阻阻生困豫计决算以释嫌即以释困法以每年七月朔至次年六月晦为一年分岁出岁入为常用准备二部常用中又分常用减债为二部每岁出岁入诸分列科目着为定例岁入经常之目曰租税曰作业益金曰杂收入临时之目曰诸还纳曰杂收入岁出经常之目曰国债偿还曰帝室及皇族费曰赐金恩给曰官省院使局费曰营缮土木费曰府州县费曰警察费曰神社费曰备荒储蓄曰补助营业赀本临时之目曰兴业费曰杂支出曰各厅营业赀本曰豫备黄氏遵宪所谓权一岁入量入为出权一岁出量出为入者也今宜将每年还用如朝廷宫禁官吏兵备及官办制造学校及一切经常兴作之费析一户部总出入之数由户部按各省向来解部外销多寡析一各省出入之数复由布政使按各府州县解司及本地支办多寡析一各府州县出入之数各府州县自析应解布政使者为一类本地方已办教养诸事为一类应兴学堂警察测量水利兴业备荒诸事为一类凡岁出若干又析赋税为一类杂入为一类凡岁入若干出入相抵不足若干应增入若干事前豫算揭告于众事后决算揭告于众增入之法议会筹之要使聚之官散之民与天下共见共闻而已

一订税目　西人印税无事不色东人税目亦五十余疑其苛矣然周礼天官地官之所属其所征赋至纤至悉而考其用则还诸民者什九未尝于入而私之不嫌于出而公之也本朝赋税所入裁八千余万合五洲各国未有如是之廉取者而民顾蹙蹙若不终日论者以为上下交困而独利中饱而不知正税之法固未善也不善之根在隔在暗今如以一切耗陋规分归各税正额月揭细数揭总数而告于人则不暗收税之官日有定晷与民直接事有定法与民易知则不隔约取日本税目施于今日而可行者一山税一邮便税一诉讼罚纸及代言人令改名辩护士即律师税一车船税一会社税即公司一度量税一版权执照税一铳猎税其本有而亟宜整理者一契税一杂税酒鱼屠碾埠之类其学有专门其法宜先仿日本各省亦有例查州县杂税之法然上无所得徒饱胥役之囊而已

一改盐法　以民生日用之所必需而俵配禁柙之以为利使天下嗷嗷无智愚以为不便百弊丛起化民为匪自树之敌以受其困偷懦惮事持牢而不变者莫如引地食岸之盐法顾氏炎武善李雯就场定额一税不问所之之议或者以为不可行而冯氏桂芬善陶氏澍陆氐建瀛之行票盐又以为纲是目非而于票盐之中为清窠减赋造建仓之策筹之亦备矣然且不行今私盐既不可戢而洋盐行至矣洋盐至则私盐之利且夺无论官盐顾或以为洋盐运由印度进口有税成本已重来亦无已不知广东之盐有每斤钱一文者有每斤钱四文者洋商而不知商务则已洋商而知商也必运粤盐以我之矛陷我之盾矣欲抵洋侵必轻成本欲轻成本必多出盐欲多出盐必设煎厂煎盐而后就场征税若网在纲可坐而理矣设厂之法商集公司先规草地筑堤以御暴上之潮辟渠以引日夕之潮去苇植茅以裕草木灰场卤井悉为妥置然后造厂安列村聚丁雇丁就煎计日给直厂日收之以积以廪仍于堤外辟地给丁耕种卖分零趸皆在厂场零始百斤趸必五石仿唐刘晏及印度法税无零趸悉加价内官但按而稽可以知出盐之数即可以知税入之数而丁聚在厂丁散在村地旷易瞭不虞私人得贩运枭亦自绝枭绝则无事缉私人得贩运则无事督销税于价则收税简价必有税则市价平其公司则先尽旧商现在分司辖地向产佳品而余地多者立正厂一分厂二三其贩运远道者或用冯氏说自制千墩小轮或装商轮或仍用民船听商自便为今日盐法计通变宜民殆无踰此印度就场征税每岁所入约七百万金镑约合中国银四千九百万两今厘课并计岁入千二百余万两仅印度四分之一耳

一定折漕　京师仰漕于东南运输之法河不如海民船不如轮船而本色又不如折色士论于室而争于廷伙矣始阻于司农之驳议终厄于伧父之讆言事不果行可为太息今大乱甫定外人勒兵议约以索岁币为中国计未遑开源且当节流尚容南漕之弊薮乎漕折定而漕项之费不省漕董漕剥官押运之费可省漕督粮道之官可省且州县每年漕价常浮于市劣绅猾吏分吸其余今若胥江浙之漕改定折色所省已复不少每年八月以后但令上海道招商承运按照市价核定粮数给予运照而减其关税商人骛利应时必集仍以所省之费于一二年内就京通各仓储一年之粮以后陆续购米推陈出新即遇凶荒不虞无备彼一言改折非以阴沿河穷民为护局之辞即以慎重天庾正供为饱私之计舂可廓而清之矣

一行印税而裁厘金　厘捐之病商也虽西人亦日议去之中国之士乃欲代以印税英之印税法密如荼骤而行之势且大扰欲潜移其视听必代恶以所歆今曰行印税民不知其便我否也而曰裁厘卡以行印税俾民感动于上知我之疾苦也则疑阻之心减矣然据光绪二十三四年各省报部厘金率约一千五百万今遽裁之征或不足谁执其咎则有各省先行产地落地税之一法令各省列表开列五年各物进出进即落地出即产地及经过所收之厘数而汇于部部为析之取其中数匀经过厘于产地落地加收三成寓于每张印花之内产地落地各收其半分令各府州县赋税官饬各业立税会承领总数行用印花犹江浙包捐之法稽查检视责之警察下省一切船头查舱红钱黑费则于予之中而不尽上省一切局卡员司丁役薪费则于取之外而有余理势较然何妨试办惟此为内地而言若运贩出口另由新关收税亦给印花

一集公司而兴农业　农旧名也公司新法也仍旧名而不用新法则山野之旷地江海之荒滩弥望无垠童童濯濯竭中人以上一人一家之力而不足治欷歔辍想皆成废弃矣欲集公司先由官劝有应劝者令其按地绘图开方计里自拟私集公司举办利益章程白于各府州县农商官勘视虚实为上于农商道订定给之有佃可招者招佃深山穷谷之寺院僧道人力不足合用机器者用机器自兴办日始三年后各视其地之上下缴价于官六年后按股请领执照视税契例量减而纳照税俟业利兴盛股东有愿分地自管者则给照易回股票为股东管业之据凡各府州县辖境三年内责成农商官毋许有不林之山不谷不收之地庶地无旷土野无游民国收其大效矣

一清屯卫田　今漕政之事挽运皆付之水手矣而运丁之名如故无丁矣而卫所之官如故卫官不筹费不治事矣而养官养丁之田始如冯氏裁屯田议言之甚详且尽而中外大臣谈经济者乃相顾莫敢发难也汲汲求理财而坐视此数千百万可理之财听其散弃旁落而曾不稍恤甚怪甚怪考会典乾隆十八年册载山东山西河南江苏安徽江西福建浙江湖北湖南陕西甘肃四川广东广西云南十六省凡屯田共二十五万九千四百十六顷四十八亩有奇虽辗转典卖影占干没而册籍具存奏请饬查不难得实即使卫官藉词兵燹以为推托而屯田在所父老皆知州县确究何从隐遁查得其数但令现在管业者仿江海滩地例予以限期按亩缴价严禁吏胥勒索浮费其典卖轇轕并贵州县随事清厘影占干没概许报缴贷勿加罪约计一亩缴价五钱可得一千二百九十七万一千余两屯田清而卫官汰岁约可省数万两仓猝筹之大宗无有踰此者矣

一收僧道税　周礼宅不毛者罚夫里之布罚所以警其惰游也天下之惰游莫甚于僧道而无罚丁犹有赋也而僧之不农不工不商者无赋然遂胥天下僧道之所在而人其人庐其庐则又扰令议变法各府州县之事需费至多而筹之至不易四民咸须出其力以奉公矣僧道不扰之可也而今独荡佚于法外则不可拟收其税其法有四一度牒凡开旗传戒者先报受戒人数姓名于赋税官官给度牒一牒税银圆五枚一香税凡寺观香火盛者由各府州县赋税官岁量其所入香钱百分抽十给以税照是二者唐宋元明尝行之一给封税先由吏部视三品至九品撰某某禅师及真人封号七阶许僧道入赀授给赀以银圆三品三百四品二百五品一百六品八十七品六十八品四十九品二十一赎过税凡有应笞之过愿赎者罚重五十次四十次三十不请度牒私自传戒者罚二十然西人赋税言取民之财治民之事矣取僧道之财而还之僧道其法亦有二一僧道年十岁以上者亦入普通小学堂一如就近寺观之荒山旷地僧道能垦种殖树者免其香税而给为业视所著效之大小而给以封其给业照税及三年后缴价六年后纳赋之例与民人等

凡礼部之事八

　国待人而治人待学而成必无人不学而后有可用之人必无学不专而后有可用之学东西各国学校如林析其专家无虑百数前导后继推求益精但能择善而从皆足资我师法端其基础首在正蒙日[本](木)普通以及高等小学校即各国乡塾其寻常中学校及寻常与高等师范学校即各国郡学院陆军及各专门学校即各国实学仕学院大学校即太学院其学分法学理学文学其章程有初定有改定为中国今日计不独当师其改定之法亦当深知初定之意知其初定之意而后我无操切率易之心师其改定之法而后我无苟简纷歧之弊较其次第宜各府州县先立一小学堂于城小学堂中先特立寻常师范一班选各府州县学诸生年二十至四十束修自受文理通畅者四五十至七八十人视学大小为人数多寡延师范师教之三月后试令分教小学堂学生由地方视学官每月会同师范师试其学业教法之进退而第其优绌第二年四乡分立小学堂府州县大者四十区中三十区小二十区酌分地段有寺庙者先借为之分师范生优者为教习其优而愿留堂力学者听第一年师范生不纳膳金试而优者分三等给奖最优者五圆优者四圆次优三圆学生纳膳金第三年即以先立之小学堂为中学堂仍并寻常师范学堂于内兼教西文而别立高等师范学堂凡学生皆纳膳金数各随地酌定是为官学若绅富私立或公立者听便建设之始报明视学官转报文部给予准据学堂教育章程及课本书与官学同考试给凭出身亦同第四年各省城立专门高等学堂第五年而京师大学堂可立矣凡第一次官立者书籍由学堂备置其余无论公立私立皆学生置备有人捐备者由官给奖凡各府州县公立私立之学堂初设及设后费用不足由官补助此由各府州县小学中学循序而至高等学堂大学堂之序也其应特立者仿日本学习院于京师五城扩官学堂十区凡宗室八旗王公大臣子弟年二十以上或届学龄者自六岁至十二岁日本谓之学龄无人不入学入焉其功课普通及高等小学堂程级与各小学堂同毕业后以次入中学堂大学堂与汉高才生同学异之者崇以特绝之礼而动分外向上之心同之者乎其挟贵之心而化显分畛域之见其应分立者各府州县警察法理农业工艺学堂高等商业学堂女子师范学堂其可较缓者高等师范音乐学堂盲哑学堂凡学堂官立及补助公立私立之费皆入豫计各省学堂以府州县税支办官学堂则以停止八旗兵丁口支办以夺之者予之而平其怨即以教之者养之而当于施闻之普之胜法也臣相贺其相卑士麦执小学校夏楚以示人曰挞法者此也大哉斯言考诸三王而不谬百世以俟圣人而不惑矣

</div>
    <div class="pagination">
<a href="皇朝经世文统编_page277.html">上一页</a><span>...</span><a href="皇朝经世文统编_page273.html">273</a><a href="皇朝经世文统编_page274.html">274</a><a href="皇朝经世文统编_page275.html">275</a><a href="皇朝经世文统编_page276.html">276</a><a href="皇朝经世文统编_page277.html">277</a><span class="current-page">278</span><a href="皇朝经世文统编_page279.html">279</a><a href="皇朝经世文统编_page280.html">280</a><a href="皇朝经世文统编_page281.html">281</a><a href="皇朝经世文统编_page282.html">282</a><a href="皇朝经世文统编_page283.html">283</a><span>...</span><a href="皇朝经世文统编_page279.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
