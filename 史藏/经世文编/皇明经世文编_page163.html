<!DOCTYPE html>
<html>
<head>
    <meta charset="UTF-8">
    <title>皇明经世文编 - 第 163 页/共 172 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇明经世文编 - 第 163 页/共 172 页</h1>
    <div class="content">　　复王肖干边储【塩法】
　　窃惟塩法之弊极矣、惟其故、皆由前人清理、祗各得其一偏、故不可久、弟与堂翁相翁者五年于兹、实欲做一囫囵塩法、外不滞边、内不损淮、庶令血脉流贯边腹兼通、自纲法行而套搭解、两淮内商死票尽活。一日之间。顷增商赀数千百万其逃亡消乏之商。皆不远数千里奔赴邗江。求复故业。每解三十四万。只须三四日。便可征完。去冬弟到此句日间、即补完一解、两淮故课、前岁停压三年、今止停两年有半矣、内商景象如此。似有疏通之望、惟边商一节。部议预关引目。凡有仓钞到司。即与内商交易。速令回边。又办下次塩粮。若得如此。岂不甚便但内商所纳者四十五年之课。所用者四十四年之引。而所行者四十六年之塩。去岁边引虽多到司。诸商方以办课为急。毋论南京新引。一时关取未至。即至矣。诸商既征余课又办正引之价。自有缓急。故直至今春南京新引纔得到齐。两商始得交易。而边钞五钱五分之价部议始得全信于远人矣又去岁入边之钞、惟贵镇以翁台之教、独多用六七万。此乃弟公中之私、葢见翁台惓切、特倍恒常、凡详部之文、与见教诸札、皆视国如家、吾侪任事、不当如是耶、所恳者、此后中引。凡四十五年以前。一切罢中。但中四十六年。到此即用。各边不遵部议往往中巳前年分其意欲争先而不知将来积滞愈多反见停留惟见年可以获利惟翁台会此意、即边商不失所望矣、
　　与商等轩【塩法】
　　振此行大有关系、塩法数十年来、不知经几名硕料理、而竟未有坚决、国课日停、商民疲窜、夏初运司申文、谓部议新颁、益决裂而不可收拾、请辞印、请毋以库银给边商、此亦台台所甚忧也、今振到任之一日、设为纲法、而众商服、十日而纲册成、至十一月初四日开征、收银十二万有零、两淮商人、皆肩摩毂、击争相输纳、两淮如此景象。开辟以来。所未有也。此解既行、淮课仍止停压两年有半、不至三年矣、且非独如此而巳、依振纲法。目前运司库中。每岁可增十万。十年之后。可增百万。倘有边警。但用一纸取用。又何须借冏寺与水衡金钱为哉。俟九年后。商课余银。通减一钱而国课又可增七八万。九边粮艹。又渐增二十余万此皆以减课宽商得之非以朘商增课得之者两淮诸商。从来不见官府。惟恐拘囚套搭。动以苦刑加之耳。今振易套搭为纲法。化苦海为春台。两淮商人消乏逃亡者。纷纷踵至。而见在诸商刻骨感激。如赤子之恋慈母。此皆台台一疏。旋干转坤之力也。
　　复龙塩台第三书
　　两淮塩法久敝、蒙台台鼎力挽回、此时已有生气、惟食塩一节、此盖为淮扬二郡食塩也淮扬二郡塩之所出若□官塩价轻折阅故不统于单塩公之中而另名为食塩其详在部议第九条中素廑远虑、前疏中谓乘除变通、姑俟来日、部覆欲听台之自酌、酌之此其时矣、大抵各处食塩。行之有法。可以杜私塩。可以充国课。亦可以伸法纪。行之无法。则下场争买。而塩愈贵。满载争卖。而塩愈贱贱与贵皆纲塩之害也况执引影射。其害反甚于私塩。顷各处有司。谓食塩不可行。皆非事实、不过耳满衙蠹、与夫积囤之说、以图罔上自便耳、若食塩真正流弊、非惟有司不知、本道不知、即各内商亦不能预知、曩订食塩纲册时、曾唤两淮内商、及商纪人人徧询之矣、不但谓食塩可行。且谓可加。不但泛谓可加。且各自欲争加。职所以将淮北二万五千引。加于九县食塩之地者。恃内商自欲争行也。及今江广之塩。贱而且壅。去岁此时水商买塩。巳有八分。今尚未及二分。诸商皇皇然为九月京掣。塩不能去之虑。又为国课虑。咸谓此皆食塩之为害也。扬郡食塩如通州海门泰州泰兴之塩。径从扬子江挺帆而上、高宝江仪之塩、皆从仪真通江而上、江南北九县之塩多卖与官座粮舫、势不可禁、其言汗漫、虽未可尽信然纲塩关系大。而食塩次之。职于此岂容一日安寝乎。数日来为此与诸商讲说、口干舌敝、昨在都府衙门会议、甚至有粗暴之徒、率众径走、职实时愤究暂迩敛戢。职与诸商不薄也、稍有忤合、不难攘臂而起此辈射利之情、容可遏乎、最可惜者、溧阳塩行、浙商巳将掉尾去矣、今禁采石之路、则一引不通、而藩篱复破、溧商谓两岁以来、所与浙商争讼不休、为欲通行于该县耳、遑暇往江广耶、此言极是、但采石之路不塞。则觉满江皆食塩。江楚水商不肯成交。今万不得巳、永塞采石之路、大减扬郡之塩、并淮北亦有另议、淮北所最苦者崇府之塩、今年夹带极广、仰乘台台复命之时、一并条议、以成画一之规、庶不令后来反复、谓今日所行、尚未妥确也、楚中塩价、迄今止卖七分三厘、尚卖不去楚绅此时、想不过罪疏理矣天下事、惟塩法通塞之机、有不容以意逆者、顾不容不竭力图之耳、
　　复楚中论塩价公书【楚中塩价】
　　以前论边商内商水商利害详矣此言地方食塩□轻重所谓合二商地方而为一身者得此论而后全也
　　承示楚中迩年以来、甚苦塩贵、去岁卖至三钱一小包、此在通都大邑则然、若穷乡僻县无从市买、虽有孝子慈孙、少求薄卤以奉其亲、不能得也、自闻翁台奉勑疏理、吾乡三户、莫不手额、以为海波余润、自近及远、无塩之叹、庶其免夫、乃旌节临扬巳将半年所矣、尚不闻塩值之贱也。武汉卖至一钱、别府卖至、一钱二三分、此何取于疏理为哉、当此时也、虽每引多增斤重、犹惧腾踊、今乃反就旧额而减之、夫每塩一引、从来五百七十斤、此定则也、每塩五百七十斤卖与水商、取直三两二钱、此定价也、水商以五百七十斤之塩、解捆七十余小包每包取直六七分、便可得价四两之外、在水商之利厚、而在地方不苦于甚踊、此定例也、今奈何以五百七十斤之塩、一旦改而为四百五六十斤、每引遽少塩百余斤、即少捆小塩十四五包矣、余所捆秪五十余包耳、彼水商不肯亏本、只得增价以鬻安得不至一钱内外、此非疏理之咎而何、嗟夫、时政要务、惟塩法头绪难清、今欲从头说起、殊觉厌听、即就减斤一节而论、其不得不减之故葛藤亦长、姑截不说、惟既减征贱、事巳明效既承俨然下责、敢不尽剖其愚、夫五百七十斤、开价三两二钱、水商改捆小塩七十余包、卖与地方、每小包取直六分、尚亦有利矣、况七分乎、嗟夫、此塩法未坏之时则然耳。乡令二商交易常然如此。即塩法行如流水矣。又安用疏理为哉。惟迩年以来、绝有大谬不然者、葢由套搭不解、塩法大坏、二商所费之本。既增一倍于往时。则其取偿于地方。虽欲不倍于往时、不可得也。如往时引价六钱五分、近年卖至九钱二分、往时余银七钱、近渐增至一两四钱五分、往时火塩颇贱、近卖至一两五钱、往时掣挚征解诸费、犹轻、近则所费不赀、葢内商每引成本常不下五六两矣。而令之三两二钱。卖与水商。彼肯甘心乎。故必观望月利。设法缓掣不卖至六两以外不止水商以六两外买塩一引。又加以盘剥诸费。虽解捆七十余小包。而令之六七分卖与地方。彼又肯甘心乎。故必闭店抬价。犯禁熬刑不卖至一钱内外不止加以京掣愆期。便有二三钱一小包之患。故诸公所称二三钱及一钱内外买塩一小包。皆五百七十斤之塩也。其实非三两二钱之价也。所称三两二钱。徒有此旧额虚名耳。自疏理至扬。极力爬梳、非不欲以三两二钱、买塩五百七十斤。遽复　祖制之旧也、顾无奈　朝廷预借商本甚多既欲行新引以办国课。又不得不行积引以还商赀。既欲为国与商谋。又何敢不为地方谋。夫地方泉府也。国本也。不可以多取也。大抵楚塩一小包六分为贱。一钱为贵。七分邻于贱。九分邻于贵。而八分则界在贵贱之间。故梁抚台所立碑。初到许卖七分五厘。残塩许卖九分。此犹在塩法未大坏之时。及近来法巳大坏。而龙塩台酌定八分。虽不得巳。亦未甚贵。乃楚书见责、若谓塩贵不过七分耳、奈何以八分引而长之、不肖楚人也、又何敢不遵诸公之教。为桑梓一蒿思焉故去岁复塩道公祖书、谓新塩至楚价必平贱、虽不能遽至六分、而七分可望也、是楚士民所愿之价也、今自去年九月以至今年巳未、果犹卖七分不上、水商苦于塩壅不行、内商苦于纳课不前。部责边储、虽切隐忧、而地方巳享贱塩之利矣、顾所以致此者。其道何由。岂斤多反贵。斤少反贱欤。盖诸公但知戊午巳前塩斤之多而不知塩价之倍又但知疏理巳后塩斤之减而不知塩价之轻何谓轻则真以二两九钱买塩四、百五六十斤也。当塩法之坏。内商费本五六两。然后成塩一引。今蒿目苦思。设法筹筭。一切减之又减。故买新引则减九钱二分为五钱五分。纳余银则减一两四钱五分为八钱。买火塩则减一两五钱为六钱。其它掣挚征解盘剥诸浪费。一切洗涤殆尽。然犹费本二两七八钱。中岁撠挶方可成塩一引。而令之开价二两九钱。卖与水商。沾利几何。故价至此则减不去矣。然塩至四百五六十斤。若再增多。则二引必不能兼销。故塩至此则亦加不去矣。虽然。视六两之外。买塩五百七十斤孰多。诸公但知五百七十斤为多。而不知价至六两之外。则费本更多。但知四百五六十斤为少。而不知两个二两九钱尚未及六两之外。即可买塩九百斤此孰为多少乎今似各怀成心。虽塩巳大贱。犹称极贵不知率此而行再过七年、将　朝廷预借商本、一旦全消、每年只行新引五十余万、却将积引二十余万之塩、尽铺于五十万中、彼时真是三两二钱、买塩五百七十斤、而六分之价、可以立待矣、如不少必欲眼下遽卖六分、则水商亏本、一朝解散、二三钱之价、可以立政、此岂疏理之咎欤、
　　与白公祖【楚塩】
　　老公祖摠理全楚塩法、其所关系、非独楚民蒙泽、葢国计之虚实、宗社之安危赖焉、夫两淮之塩、虽行于各省直、其在河南不过汝宁一府、在江右全为闽广浙私塩所侵、惟敝省地最广、每岁解太仓者七十万售边钞者四十万、楚居六七矣、自治生未奉疏理、楚塩之贵、每小包或至一钱内外、或至二三钱、敝乡无所止帚怨也、惟自治生一抵维扬、而楚人之觖望生矣、自戊午九月以前、尚非疏理之塩、而熊经台误咎疏理、虽曰切责之过、然止谓不该卖至一钱、则每包多卖三分、积而筭之、每岁多卖民钱九十万、何不为桑梓计如此、而治生回书、即以平贱相许、谓疏理之塩决无卖至一钱之理、果自戊午九月京掣以后、淮塩至楚七分犹卖不上、虽国计隐然可忧而敝乡巳享贱塩之利矣、夫所谓贱者、葢自然而贱则可久若强之使贱便为征贵之囮如乙卯不勒卖五分乎。水商亏本。褁足鱼散。至丙辰丁巳便卖至二三钱一小包。地方之苦。不可殚述此亦励之効矣。若疏理平贱其说多端。一为内商计本。余银既轻。引价又减。征解掣挚诸浪费。一切洗尽。使之卖于水商。不至过邀月利。则水商之费本轻而取息微势自不得不贱者。一也。一为京掣有期。则水商不得不急于求售。若不急于求售。转眼京掣。便成停阁既欲急于求售。势自不得不贱者二也。一为减斤增引。往者每引虽云五百七十斤。而每岁所行不过五单而止。今稍减斤重。多增自变量淮南之塩。已有九小单。七大单。多则积于无用势自不得不贱者三也。夫平贱既有根因是疏理之微劳也。征贱巳有实事、是疏理之近验也。率此而行。再过六年。旧引全销。旧斤尽复。则淮南塩价。真是三两二钱买塩五百七十斤。而五六分之价。可以立俟此疏理之远效也。
　　皇明经世文编卷四百七十七终
　　皇明经世文编卷之四百七十八
　　华亭徐孚远闇公　宋征璧尚木　陈子龙卧子　李雯舒章选辑
　　张密子退参阅
　　周司农集（说）
　　周之龙
　　说
　　漕河说
　　漕河说【漕河说】
　　三代而上、不闻有漕、漕之兴、封建之废也、考禹贡所称五百里甸服、百里赋纳总、二百里纳铚、三百里纳秸服、四百里粟、五百里米、五百里侯服百里采、二百里男邦、三百里诸侯、则知夏后氏以来、分茅胙土。圻自为漕国各自□。即天子转漕。不过五百里而止。春秋时秦输粟于晋。自雍及绛相继、命曰泛舟之后。而漕运所繇开矣秦、欲攻匈奴、使天下飞刍挽粟、起琅琊负海之郡、转输北河、北河者即今白河也、而海运所繇闻矣郡县而后议漕日详汉用张良议河南以东造舟五百艘、岁漕东方之粟于关中、不过数十万担、建元间天子好大、用粟多、岁漕至四百担耿寿昌籴粟关内、筑仓理舩、费直百万万余唐刘士安领漕事、乃于杨子置十场造舩、每艘给钱千缗即盐利雇佣分吏督之、江舩达杨州、汴舩达河阴、河舩达渭口、渭口达太仓、其间缘水置仓转相受给、自是每岁运粟至四百余万斛、无斗升沉溺者、多其劳力焉宋兴命温台婺楚诸州设场、岁造运舟共三千三百余艘、分纲而运、先是各州置仓、行转搬法岁漕可得粟七百万担、一变直达、历□弊生、委积发运、实不称名而漕纲日坏、皇佑中许元议诸路增舟输米充岁计、如故事、江淮楚越之间骚然烦费、久之诸路纲亦不集、舩愈坏而漕愈减耗矣胜国时无藉于江南之漕故利害不甚讲胜国都燕分河海运彼犹因便乘利未审于天下之势也至我　国初　高皇帝诏中书省议漕粟于京师三十年议海运辽东、以给军饷、此我明漕政伊始　永乐初建都北平、议于淮安臣清建清江卫河二厂、令各卫属督造运舩、寻令遮洋海舩、运粮八十万担于京师嗣后罢海运、遮洋船外增设浅船、至十三年、用平江伯陈公瑄之议开清江浦里河、运舩径达清口、而南北始通矣、列圣相承、漕政大备总视前代为尤详、乃志漕而兼言河者、何防河所以治漕也、河者漕之藉也、古之防河也避其害今之防河也资其利漕之藉河禹贡以来有之、匪自今也。禹画九州岛岛冀为都会。河流碣石以入于海。衮浮济漯。青浮汶济徐浮淮泗。杨浮江汉。豫浮于洛。梁浮潜沔。以入于渭雍浮积石。至于龙门。未有不通于河者也汉唐皆都关中。汉漕山东粟百万更砥柱之险。以达于渭。唐漕江淮之粟。由汴入河。由河入洛、以达于渭。亦未尝不藉于河也。我　国家发祥淮泗、　祖陵峙焉、岁漕四百万担于燕都、藉河为运河决而南。逼我　陵寝。抑而比、妨我运道。引而东河淮交注。又虑有清口海口之壅其为患可胜道哉。三代以前。河东北入海。未尝入淮。入淮自汉徙顿丘。隋炀帝引汴始。宋熙宁澶渊之决实滥觞焉。今则全入淮矣。一自兰阳东南流、由杞县睢州宁陵归德符离桥宿迁小河口入、一自宁陵南入涡经毫州蒙城怀远荆山口入、一自仪封、北折经黄陵冈蔡家口梁靖口出徐州小浮桥清河县入、此河之三道也。葢尝按禹迹而思之。河由三门七津而上。有鸣沙岭宁夏太行诸山夹之相盘束不为患沔池孟津而下岸无山矣。是以河至豫州始决今更引而南则其祸又中于下流矣即河南有北邙山河阴有广武山亦仅障南岸。北岸殊无山。俱不能相夹束、河至武涉。又有伊洛沁汜之水合流。故益泛滥。亦固然之势也。裨禹导河。自积石历龙门。南至华阴东至底柱、及孟津汭洛、至于大伾、北过洚水、至于大陆播为九河、同为逆河入于海至殷盘庚始五迁都以避河泛犹未徙也周定王五年河徒矣犹未决也汉文帝时决酸枣自武帝宣房于瓠子。馆陶分为屯氏后人千乘。德棣之河又播为八。水有所泄而力分。故由东京迄唐鲜有河患宋穿六塔开二股。识者病焉。而借河御虏。抑甚谬矣。　国朝洪武二十四年决原武漫安山、湖而南。元会通河故迹遂堙时都金陵以海运给饷辽东。独议河。无议漕。　文皇帝北迁始犹海运实京师、已复会通河、罢海运、是时河岁为变、平江伯陈公瑄、建坝置闸、周虑力图、至今利赖、　正统十三年决荥阳、冲张秋、又决孙家渡、全河南徒治无成绩　景泰四年徐公有贞乃分流自兰阳至徐与清河合、而河入漕自此始矣　弘治三年决金龙口趋张秋出中牟下尉氏、溢兰阳仪封考城归德、至宿州漫四出不可禁、少司徒白公昂司马洛公性筑堤凿渠、南北分而主疏七年复决金龙口溃张秋堤夺汶水入海东昌临清流几绝羣议汹汹谓河不可复复海运而　朝议弗是也命平江伯陈锐、都御史刘大夏治之、而张秋之决始塞　正德中决沛县飞云桥入运　嘉靖初决单县冲鸡鸣台飞云桥比徙鱼台谷亭舟行闸面十三年庙道口淤、是年河忽由赵皮寨向毫泗河口而谷亭之流绝、秋冬复决河南夏邑开数口东北流经萧县入徐下二洪、而赵皮之决俄塞时都御史刘公天和、浚淤修闸厥功伟焉、十九年始决野鸡冈由渭河入淮、于是当事者以河所从来高水湍悍难以行平地、数为败。乃开李景高口、支河引水出徐济洪阅二年复淤、嗣是岁有淤决、而所由无常、迨季年徐邳萧石易之间、漂城郭人民为害滋甚、都御史朱公衡开新河、筑西堤障水、使之南趋秦沟、未几而沛县流断矣隆庆中决鸡瓜沟陈隆口、因黑羊坡水决坏月堤万历初决崔镇、决龙窝固营分决白河越归仁集蚀泗州而河势遂北。淮水破高家堰溢山阳高宝兴盐诸州县清口阻而淮势遂东。河淮分决流沙淤溢、云梯关入海之路大阻、淮安垫焉议者欲开支河浚海口、督漕都御史潘公季驯、廵行相视筑堰以捍淮东侵筑堤以制河南溢严五坝启闭、使河内不得冲闸而蚀漕诸缕堤迫河者毕展筑两崖地洼者各增筑原堤、短蹙防护、未周者连接筑培薄增卑、方以为即遇异常泛溢、缕堤不支、至遥堤而极可恃无恐矣、然堤堰虽坚、而疏浚无法、以致流沙日壅、清口日淤、泗陵水患实基于此、十四年决范口、十五年决祥符刘兽医口、决兰阳铜瓦厢决封丘原武长垣之大社集、毛家口茶城又报淤矣、十六年诸决口巳塞、淤者渐疏十七年复决双沟单家口、于是专议塞赵皮寨至李景高口、遥堤将军庙、至塔山长堤筑羊山至土山横堤河防幸无事、至二十一年河复大为患、决汶上、决鱼台决济宁巨野、决邳州宿迁高邮、之涨泗州几成鱼鳖之乡、　祖陵松柏、槁于水过半、廵按御史牛公应元上其状、　上赫然震怒、易河臣、遣给事中一人躬往荒度之、是年冬水涸、时河臣力主分黄、开桃源之黄家坝三十里、下五港口入海漕臣按臣佥议广疏入海之途、尽辟清口之沙、以导淮正流、上开周家桥、下通金家湾、以泄淮积浮固无事过为分黄者而河臣必欲分之也、乃黄不之所分之路而之黄堌数十万金钱填沟壑矣。夫黄堌不塞必为　陵寝忧为运道梗、而乘伏落以浚浅塞黄堌节制黄流、依然东注、此所谓水道也、治水者置黄身之高不究黄堌之决不塞乃挑三山台赵家圈。旋即告阻。数十万金钱又填沟壑矣。欝欝　祖陵蛟龙将骋、徐邳一带剪焉断流、河臣刘公东星竟以忧殒、　上复赫然震怒、切责大司空、连简河臣李公颐、曾公如春、往视事条便宜以闻俱用劳殒平陂安危之机非以一发哉夫归仁一堤　祖陵所恃以为捍蔽故未尝不坚且完也今蒙墙冲决黄水漫入五河与淮会合经泗州下洪泽、伏秋水发深为可虞爰议接筑汴堤遏绝黄流自归德至永城筑堤二百三十里、自宿州界首铺至东关、筑堤三十余里障水东行、俾由符离桥出宿迁白洋河、无为　陵寝患又虑徐邳一带、运道浅惢议自镇口以里至宿迁县磨儿庄仿闸河规制、建大闸七座、中间二坐、并挑浚河身、广蓄汶泗泉流以济重运此二策者、非不可行矣、第欲定计于鲜、宜遵何策而可、议者有谓开潘家楼口、接徐家口矣、有谓开小股河、接孙家湾矣、有谓开何家营从赵家圈复贾鲁河故道矣、有谓开艮河矣、又有谓水力大不宜与争姑扌负东方之地、徐观其势所逼、因而利导之、为力少而见功多矣、盈庭之议、安所折衷而力主开王家口者总河也按王家口下达李吉日经唐家口小浮桥入徐邳宿迁其间应桃应筑应塞、计四百里有奇夫埽料约贿、一百四十余万、泒夫约一十二万余或高筑堤岸以防南逸或坚筑截河堤坝令逼向东流或多筑滚水石坝导余流归白河、以减新河之涨、或于王家口一河之外、别求支流以杀其势、计以两朞告成事、将使　陵运永永无患而中州以南、幸不为鱼鳖耳独计蒙墙口。其奔逸之河也王家口其未成之河也河巳南而挽之使东、其势非东方尽下不可今抚臣其疏称王家口之地、视黄河水面高者多至丈余、少亦不下五六尺、所开新河、阔不过二十丈深不过一丈五尺、此与黄河比大絜深其不可同年语也明矣。新河高而旧河下。则水不奔趋。新口小而旧口大则水不吞入。引之而流不来。刷之而冲不去凿者不胜淤。筑者不胜溃开河而实无河也。且所勘者。止徐州九里沟以上。而徐邳一带全河门户。运道噤喉。先因黄堌口决。分夺全河之水。嗣因蒙墙口决。尽夺全河之水。致一望平壤。所在胶舟初不闻下一勘焉。此何以故。即总河议纔两月、王家口巳无迎溜势、旋开郭遂庄以达下刘口、果所称河情叵测哉、抑亦治河者之计疏也。贾鲁一河、蒙墙黄堌二决口之水、俱入其中、为下必因川泽、事半功倍、或者其在斯乎、议者又谓复贾鲁河。不便于河南开王家口。便于河南不便于山东。噫苟利社稷。安问东南第恐水势难强。南堤不能束其溢。石坝不能攒其流。灌城郭。漂人民。山东之大涝频仍。河南之阽危转甚矧其祸不独在河南山东。且中于　陵运矣。昔宋熙宁中、河决恩州、司马光请于二股西置。上约擗水、令东流既深、即塞北流、放御河胡卢独下、用纾恩冀深瀛以西之患帝曰东流比流、孰轻孰重、光曰两地皆王民、无轻重真仁人之言哉、今斀奈何为一方择便也、矧开河易。塞河难塞决河易塞千百年之黄河滩。夫新河既成不塞黄河。则水势有所专趋。新河终焉淤淀。是弃前功也塞之又难为力也。无论全塞。则稍壅之。其上流铜瓦厢芝麻庄黄陵冈诸处。水决裂四出。若黄陵冈一决则水渰漕河。夺汶济入海之路以去。如永乐景泰间故事。是漕舟不通而咽喉尽塞视今日黄河虽南。而小股河李吉口涓涓之流。犹可下通徐州。建闸济运其事势固不侔矣。且夫李吉口淤而黄堌口决黄堌口半塞而蒙墙口决。下决未通而傍决复塞。愈决愈上。此已事之明鉴。固然之河情抚臣疏忧及此矣要在总河者。审地势。集众思。从长参酌。不待捧土河濒而成毁利钝。较若数计。讵可冥冥决事哉。至泇之役亦自不可废者、按泇河自邳州抵夏镇凡二百三十里、中有微湖、北接汶泗诸水、南达沂沭诸河而诸泉夹注、原远流长、实为徐邳橐钥、且岸高土坚、又能束其流、无令滋漫、诚引泉水以达吕湖、引湖水以入泇河、由宿迁出口与淮流接可避黄涛之险、似于天造地设、当与故道并存、隆庆中朱公衡建议请共廷臣熟计、嗣经言官屡疏下部覆得报可会舒公应龙创开韩庄渠分泄湖流、继以刘公东星督率诸臣、并力疏辟业有成河矣、连年粮艘鳞次、多由往来、安可诧泇无救于运、祗缘河身所挑尚狭而浅中有微山。攻凿未竟。政宜乘此未竟殚力挑通。又开黄泥湾支渠节缩湖流。筑塞旧漕。使水专一而不分。建竖坝闸。使水潴蓄而不泄。傥不必借资黄水。而运道亦有备乎。顷者在廷诸臣、多韪其议而或以为不可、葢诚见水衡日虚。河势孔亟。未免顾此失彼。且虑沙硁巨石。湖底版石。人力难施。是或一道。不知开韩庄山礓。不过数十里。凿梁城山渠。不过十数里。费金钱不过十数万、惮此数十里开凿之艰。而日与数千里黄河为难恡此十数万之费。而岁置十百万于洪涛漭瀁中。试一度之。难易自见。况设闸必须用石开凿亦非虚糜俟工有次第。或移利国驿于新开闸口。设司道官以综理沿河。乘时酌宜经制备用泇之役。毋亦运道便计乎。人有难于湖不可堤者。不知湖滨生地可循也人有难于石不可泓者。不知泄水故渠可因也。人有难于水不易潴者。不知节宣数闸可恃也。旧称六难此捕风蹑影之难、非实见得难也、惟泇一成、漕向滕峄郯沭而背徐邳桃宿、向者日渐纷华、则辗然喜、背者日渐寥落、则穆然嗟、以故勘泇者非溺于桑梓之共利、即移于编列之共荧。未臻厥成。惧者众矣。窃尝度之、胪为三策、有全弃黄河而创为新漕者上也浚泇河是也有半藉黄河而规复旧漕者中也闸正河是也有从黄河之决而权为目前之漕者下也开徐之城南泄水支河是也舍此三者引河挽河无策矣夫今之策漕者无不鳃鳃挽流于新弃之浊河导冲于久弃之小浮桥河若谓故道一日不复、黄河一日不治、舍故道无河矣、当河决郡县、亲罹沮洳之患、有不赞美塞决浚淤者是眯目也、其依近　祖陵邑、见河决入涡入泡入浍以入淮泗、即身在浸中、有不借口沉没　寝园者、是糊心也、议漕者不敢设一奇于河之外。议河者不敢设一奇于道之外。曾不知镇口以下、行漕、在正统以前、原不藉黄。惟资汶泗诸泉。自足达淮。水原清。故名清河。后徐有贞公塞荥阳之决分流杀势。乃自兰阳东至徐入漕。久之黄涛盛冲。洗漕之故道。既极广愽。水皆至浊故不称清河而称黄河。后何忘其故吾。河偶一徙即用工挑浚以引其来惟恐其转徙之他。故先辈有人以酒为生、一不饮即死之喻。由斯以谭。河之决者。中州百姓之患也。非漕也。策漕者、复旧藉汶泗之流。创新浮泇之水波、二者于漕为得计矣、但复旧清河、不必兼浚泇水。创新泇河。不必兼闸邳徐、葢汶泗上流两分之。涸浅所必有而贿力有限。两用之罢诎又所必至。举世人心方龃龉、舍河而漕、闸旧河一有涸浅、辟泇河一有罢诎、又安知不以借口废之半涂焉、河决既为民患、即踵贾让、不与争地之策、比者河迁、靡有宁岁、城民之迁、又靡有定地、藉令起让再议、安知其说不变、夫今决河分股为两、一自符离集出小河口、一自泡河经毫州镇会淮出泗州、策河者其自符离集一股、当浚而深之、两岸为堤、以约束其流、至出口处、又当辟而广之如是者黄流奔海有路矣、其自泡河一股、当堵而塞之、即入贾鲁枯河、又当疏其下源以会白羊河小河口焉、如是者、黄流合淮无地矣、复于汴堤以土者高而厚之、引而长之归堤以石者、灰其鏬隙、瞻其崩陷祖陵民室、两保无虞、庶再覩平成之盛乎、或者又曰、国家建都、当极比之地、而财赋充斥、多以东南会通河成、似可无虞矣、万一沙滞金龙之口、河浮阳武之涯四百万担将焉挽之、胶莱海连之策、傥亦所宜讲与、按海运起元人伯颜、用朱清画、以成元都燕故也我　朝定鼎即元故都、北有居庸巫闾以为城。南通大海以为池。而转输之路。淮安实当中枢、河运为左翼。海运为右翼。海运不通亦太平遗虑也、先是成化中丘文庄公浚、读元史悉海运之利、建议兴复、而罗文恭公洪、先访求其道里岛屿如风雨云日之占验载在舆地图中、犂然指掌、若谓可见之行也、然所由屡议。屡格者何、不过动于风涛叵测中耳、要以海人行海、亦犹陆人行陆、河人行河、彼其习知岛屿以为湾泊。审潮迅飓□之信。以为避趋计可无患。葢兀人海运所繇见败者。以其起太仓嘉定逓而北。淼茫无山。则回避无地。近南水暖。则蛟龙窟居。风涛或叵测。若自淮安而东。由登莱泊天津。原名北海。中多岛屿。可以避风又地高多石。蛟龙有往来而无窟宅。独不见登州有海市闻舟行海洋不畏深而畏浅正恐□其险亦以此矣石气与水气相搏映日而成耶石气浮于水面北海之浅明甚即以运艘行于其间因其旷达以取速。而标记岛与以避风名虽同于元人利实专其便益。海运之当复谂矣。然海运必通胶莱舆地图云、登莱本海运故道、稽之往迹。平度州东南有南北新河源、出密县、至胶州、分为二流、北流西河入莱之海仓口、以其自胶抵莱、故名胶莱、葢元时所浚、可避迤东海、运数千里之险、今其坝闸遗趾尚在嘉靖中御史方公远宜访求遗迹、为国表之副使王公献力持其议、遂有胶莱之役、自南口起麻湾、比口至海仓、相距三百三十五里、两日旧皆贮潮水常足不假浚者二百余里、浚者一百三十余里、中有分水岭、下多碙石句、石水微细、使极力开凿、止三十里远耳、河成、我漕由麻湾海仓二口、径达天津直沽、夫舟自清江浦抵天津、凡一千六百里、其中由河行八百里海行既由小海、不由大洋、非若元人海连远、又所历有刘家蓬莱岛、沙门黑水成山诸险也、说者谓糈可得数万、役可借班军、不烦他劳费、二年可告成功、此功一成、江西湖广江东之粟二当繇河浙东西与频海一带皆可繇海也当与河运逓用便海者海便河者河亦禹贡供赋遗意且此塞则彼运彼塞则此运仍设重兵屯守胶莱海次。卫漕防倭。下屹然北海一巨镇乎。嗟夫海运关燕都重轻、胶莱系海运通塞、开胶莱复海运此一奇也、难者犹谓胶莱河中有分水岭三十里未凿、力苦不支、不知天下有利必有不利、利一害百者当议革、害一利百者当议兴、夫河势湍悍、适逢其怒亦不减大洋、闸河中两舟难并、鱼贯逆遡、一夫大呼、万橹不进、一舟连触、数舟并坏、能必尽无恐乎、又况胶莱河成、有海运之利、无海运之不利、其中即有分水岭未凿、方三十里、奈何爱此三十里之费、而丧垂成之绩哉、抑又闻之、先臣霍公韬有云古黄河自孟河至怀庆东北入海、今卫河自卫辉汲县至临清天津入于海、则犹古黄河故道也、莫若于河阴原武间审视形便、导河入卫、以达于临清天津、不惟徐邳之流可杀其半、而　京师形胜加壮百倍、如导河注卫、冬春水平、艚舟由江入淮、沂流至于河阴、顺流达卫、夏秋水迅、仍由徐沛次达临清是一举而得雨运道、此一奇也、先臣黄公绾有云、漕河发源皆自山东、不资于河、南旺马肠樊邨安山诸湖、但求封浚泉源、修筑堤岸疏湖中积沙以深蓄湖水、则湖外长沟马房南至钧儿口、北至安山、即古所谓巨野、宋所谓梁山泊也、地形洼下、较诸湖水低、改漕经焉、无虞济高源浅惢之艰、此又一奇也、夫从霍之议、则可免徐沛上流之冲、可无凤泗横溢之忧、而连舟兼济、从黄之议、则泰山七十二泉之水、可导汶而入南旺、五十里之堤、可入斗门、而固当不至如日者徐邳之阨巳顾黄河徙决不常、沧桑多变、泇黄胶莱海运之策、言人人殊、自陈平江而后、荒度代有、类补苴其鏬、苟且目前、无能为　国家经久远、夫惟有慨然任事之臣、毋诿天数、毋设城府、毋私便身图、依然过不入、必蕲平成而始即安、崇严秘密之上又能仰体天心仁爱、深惟缔造艰难、择人而任、久任责成、精格重玄、膏流万里、则冯夷顺命、海不波、陵运生灵、亿万年永赖之计、不与霄渊俱敝哉、
　　皇明经世文编卷四百七十八终
　　皇明经世文编卷之四百七十九
　　华亭徐孚远闇公　宋征璧尚木　陈子龙卧子　何刚悫人选辑
　　鸳水钱嘉征孚于参阅
　　黄中丞奏疏（疏　议）
　　黄承玄
　　疏
　　题琉球咨报倭情疏
　　条议海防事宜疏
　　题琉球咨报倭情疏
　　看得倭酋狡谋非一日矣、服中山以为役、饵吾民以为用、市吾舟以为资、包藏祸心、由来有渐、而荐食上国、羽翼既成、故臣自入闽受事以来、夙夜拮据、无日不讨军寔而申儆之、盖逆知豺狼之不可迩、而宴安之不可怀也、今果以协取鸡笼见告矣、夫倭岂真有利于鸡笼哉。其地荒落。其人鹿豕。夫宁有子女玉帛可中倭之欲也者。而顾耽耽何之也。盖往者倭虽深入然主客劳逸之势与我不敌也今鸡笼实逼我东鄙。距汛地仅数更水程。鸡笼在琉球之南东番诸山在鸡笼之南倭若得此而益旁收东番诸山。以固其巢穴。然后蹈瑕伺间。惟所欲为。指台礵以犯福宁。则闽之上游危。越东涌以趋五虎。则闽之门户危。薄彭湖以瞷泉漳。则闽之右臂危。即吾幸有备无可乘也。海寇入犯非其得巳其意本欲通市彼且挟互市以要我或介吾濒海奸民以耳目我。彼为主而我为客。彼反逸而我反劳。彼进可以攻。退可以守。而我无处非受敌之地。无日非防汛之时。此岂惟八闽患之。两浙之间。恐未得安枕而卧也。及查倭之入闽。必借径取水于南麂而后分舟宗南发。西北风则径指鸡笼诸岛。东北风则虑右突福宁。故南麂实上游之要冲。前抚臣金学会、曾请改设副总兵于此、如南澚故事、诚见及此也、若过南麂。直下猎外洋以趋鸡笼。则我台礵东澚之哨。或远不及侦。即侦及之。而一哨船兵。势难望番远蹑。又不敢轻撤烽火嵛埕诸哨。舍门户而预逆之藩篱也。闻警之后、臣业檄南中二路、各借调十舟协防北路、而复移咨浙抚、亟督温处将领、设备南麂、但隔省望援、一时未能使臂、而千里征发、往返未必如期、容再伺其缓急、以为之备耳、若夫琉球之告、有谓借以相恐吓者、有谓假以温贡道者、又有谓中山不能自专、直狡倭遣以窥我虗实者、臣不能逆睹、抑不必深求、总之倭必不能一日忘我、毋问属夷之告不告也、我必不可一日忘备、毋问倭夷之来不来也、
　　条议海防事宜疏【海防事宜】
　　臣惟各省海防、独闽为最急、而各省武备、则独闽为最弛、臣自入疆以来、即不胜过计、欲及是时、一振刷之、而倭警巳至矣、今虽仰仗天威、小丑潜遁顾狼心未厌、难忘绸户之谋、虎视方耽、应抱处堂之虑、则夫慎守其一、而备其不虞、诚疆场所当亟讲者也、谨条为八欵、据实上闻、乞敕下兵部、复议上请、着实举行、
　　计开
　　一饬寨游以定经制、福建海防。萦纡二千余里。初设五寨。后添五游。今复益其二。制亦綦密矣。乃一遇小警。皇皇焉若不足恃者何也。闻之陆贽云、兵以气胜为用者也。气聚则盛。散则销。势合则威。分则弱。故前抚臣谭纶、镇臣戚继光、经画水寨之制。每寨必结聚二舟宗。每舟宗必上扼外险。葢合大舟宗则兵力自倍。扼外险则门户自固。据上游则建瓴之势自便。其制不可易也。迨后增设五游。以寨为正兵。以游为奇兵。寨屯于游之内。游廵于寨之中。盖寨藉游以共声其援。非得游而可互卸其责也。乃今日之事、有大谬不然者寨既渐移内澚。尽非建置之初。游亦画守疆隅。全失立名之义。且向止五寨。犹必合为二舟宗。今加七游复各分为四哨。舟宗零则气弱。备多则力分。且散泊便于偷安。哨近易于影射。此皆近日之陋规也。今合参考前摹、仍复旧制、寨兵必令合舟宗据险。游兵必令隔哨互援。小敌则一军当之。大敌则并力犄之。在上风者追之必穷所往。在下风者邀之使无所逃。庶寨游之设可收实效乎。或谓防倭利于合。防贼利于分。汛时专主防倭。应于上游合舟宗、汛后专主防贼。不妨便宜分布。此则在事将领、自可随时变通要以分而合之则难合而分之则易故分之总不如合也。至于寨游统制疏密之宜、尚有未尽善者、小埕近连省城而远隶北路、其事非便也、请改属于标游、而节制易矣、嵛山仅烽火寨一哨、地又非极冲、而特设一游、为烽火卸责、其制非宜也、请裁其十二船为北路标船、余船改为礵山游、兼哨马砌芙蓉等处、而设险均矣、海坛游海坛游是许敬斋先生作抚时所立亦南日寨一哨地、地非寥远。而设以多船、守以钦总、且南日既哨苦屿苏澚、而该游驻札炼东出守塩埕东庠之船、不能越苦屿而飞渡、又不能舍苏澚以他泊、其设非均也、合裁其十船为总镇标船、责守东西二路、而并裁钦总、改设于浯铜、另立一名色把总管领其事、仍割南日之苦屿改入海坛、就近汛守、而并听节制于标游、葢海坛专蔽福清。南日全障兴化。而守御专矣、又湄洲游亦系南日中汛地、前以一哨守之、不见其不足、今以一游守之、不见其有余、南日既上分苦屿一哨归海坛、则下有余力、合径裁去湄洲一游、以十船协南日海坛分哨信地、以余船改为中路标船、内则分守三江门户、外则周游一路要冲、庶缓急得宜乎、
　　一设标游以备策应、夫用兵之法、有正兵、有奇兵、有应兵、今者议复寨游旧制、奇正之用得矣、惟是营寨相距、每数百里而遥、其地各有专司、其力仅能自保、若寇合舟宗突犯。则众寡有不敌之形。分舟宗四窥。则彼此无相顾之势。以故各路将领。动请增兵增船。顾多增则势有不能。少增则于事无益纵无所不增犹之无所不寡耳计莫如另设游兵一枝。往来策应。使沿海常余一游之师。以待其急。而随处得借一游之势以壮其援。此今日万全之备也。查得此中原有北标左翼二游、至二十五年前抚臣金学曾复题设应援一枝、为船四十、为兵三千、此闽中往例也、又查得浙江二十九年、题设洋游舟师三千、以两游击分统、此邻省近例也、闽省业巳裁革、而浙省见在遵行、乃今日闽中事势、较之有更急者、臣不敢厚援浙中之例、亦不敢求复往日之规、但请增水兵千名、战船二十四艘、畧仿洋游之制、仍系标游之名、汛期则分游南北、遍历寨游。汛毕则收入南台。时加操练。闻调即发。遇警即援合舟宗而行。可张寨游之声势。遇哨而会。可鼓将卒之偷安。乃请于标下增设游击一员领之、以见在游击专管陆营、以新设游击、专统舟师、而小埕海坛二寨游、俱听其节制、庶几全省相应、势同率然、卒有不虞、可恃以无恐乎、至于近日所复标游十船、原非初制、不过量割台山埕南之船、以为省城门户计耳、顾内之澚港、未易绸缪。而外之汛地。率多推诿、不如径改为五虎游专责守石以外至五虎门一带。亦付水标游击领之。其自石以内。另设一营。半水半陆。使二哨以舟师廵游内洋。二哨以陆兵扼塞澚港。俱付陆标游击领之。舟不必另造。取之没官之船。兵不必他求。取之营伍之选。如是而内地之缓急有赖矣。
　　一重要防以杜窥伺、闽海中绝岛以数十计、而彭湖最大。设防诸岛以十余计。而彭湖最险远。其地内直漳泉。外邻东番。环山而列者三十六岛。其中可容千艘。其口不得方舟。我据之可以制倭倭据之亦得以制我。此兵法所谓必争之地也。往年平酋作难、有谋犯鸡笼淡水之耗、当事者始建议戍之、镇以二游、列以四十艘、屯以千六百余兵、而今裁其大半矣、一旅偏师、穷荒远戍、居常则内外辽绝、声息不得相通、遇敌则众寡莫支、应援不得相及、以故守其地者往往畏途视之、后汛而往、先汛而归、至有以风潮不顺为辞、而偷泊别澚者、则有守之名、无守之实矣、鸡笼地属东番。倭既狡焉思逞。则此彭湖一岛。正其所垂涎者万一乘我之隙。据而有之。彼进可分道内讧。退可结巢假息。全闽其得安枕乎。近有议设参将以镇守者、有议添设一游互相救援者、臣以为皆不必也。彭湖之险。患在寡援。而浯铜一游。实与彭湖东西对峙。地分为二。则秦越相视。事联为一。则唇齿相依。今合以彭湖并隶浯铜。改为浯彭游。请设钦依把总一员、专一面而兼统焉、浯铜原设二十二船、彭湖原设十六船、邻寨协守四船、今议再添造一十二船、增兵四百名、俱统之于钦总、而另设协总二人、一领二十舟、札守彭湖、一领十二舟、往来廵哨、遇有警息、表里应援、臂指之势既联、犄角之功可奏矣、夫浯铜系漳泉门户。彭湖为列郡籓篱。今一设重镇。而有虎豹在山之形。一得内援。而无蛇豕荐食之患。其便一也。顷者越贩奸民。往往托引东番。输货日本。今增防设备。扼要诘奸。重门之柝既严。一苇之航可察。其便二也。兹岛故称沃野。向者委而弃之。不无遗利之惜。今若令该总率舟师屯种其间。且耕且守。将数年以后。胥原有积仓之富。而三单无糇粮之虞。其便三也。至于濒海之民以渔为业。其采捕于彭湖北港之间者。岁无虑数十百艘。倭若夺而驾之。则踪影可混。我若好而抚之。则喙息可闻。此不可任其自为出没者。宜并令该总、会同有司。联以什伍、结以恩义、约以号帜、无警听其合舟宗佃渔、有警令其举号飞报、则□惟耳目有寄抑且声势愈张、兹险之设、永为海上干城矣、
　　一饬战舰以备冲犂、夫海上之战、先鬪船、次鬪器与人、无船则人与器皆无所用之矣。乃今日造船之弊有不可胜言者、兵方倚船为命。而官胥匠役且倚船为家。出之帑者十。而用之船者五。且费不时给。役不预鸠。料不必中程工不必中度。及仓皇无措。则又科贴众兵。至科之兵而亦不必用之船也。积弊至此。求船之实用。得乎。船不可用。求兵之出洋得乎。幸而海不扬波。泄泄偷安者二十余载而今当其穷矣。可复因循旧辙不破格一更新之乎。为今之计。一曰缩汛当议也。约法、每船限十二汛而准拆造、未满汛而敝者、照汛于各兵扣赔、今之船自七八汛以外、皆成虗具矣、此不敢暂试风涛、况望其效冲犂之用乎、乃官拘于成例、兵惮于赔汛、苟延岁月、隐澚偷安、计每寨四十余船。实不得二十船之用。则千余兵而不得五六百兵之用矣。图省一船数十金之费。而致虗糜二三百金之兵饷。岂不以小失大耶。且迩来将领每以船多兵少为辞。则何不缩其汛而量减其船。免其赔而量增其值。减一船而得九船之用。减一船之兵益之九船而九船咸得其济。不尤为两便耶。今请将各寨游船只。不论年汛久近但有不堪出洋者。尽行改造。暂免赔汛。要自今日鼎新之会。即为各路更始之初。自此以后。断以十汛为期。有不及格者。仍得以赔汛之例绳之矣。一曰估费当宽也。昔刘晏之造船、计其公并计其私、曰去半焉、犹得坚船、此知与之为取也、今不问时有贵贱、地有远近、价有官民、槩以成例格之、夫上吝其直、下吝其材。所啬者正足相当而所损者乃在公事亦何利之有焉。一曰责任当专也、向来汛船、造于各路者、有海防佐领监之、造于省河者、则一听他人之为政焉、文吏非用船之人则得置身于利害之外将领无专造之责则得置身于功罪之外徒使经历数手。侵渔百端。多一受事之人。即多一染指之弊。增一防奸之寄。反增一卸过之门。葢今日阃外之事。往往如此。今请以其责专属路将。凡鸠工庀材。赋庸受直。悉听路将与摠哨捕盗自为之谋。而有司自省成外。一切勿掣其肘。如是而犹有不可战之船。则臣得执而问之矣。
　　一恤水兵以起凋敝。夫闽海之御倭、其用则水兵急。而陆兵缓。其事则陆兵逸。而水兵劳。乃其饷则陆兵厚而水兵独薄。彼其出没波涛之中、身试鲸觬之窟、即使尽沾实惠、尚虑勇壮者褁足不前也、乃见面有例、公费有例、赔汛有例、又代为称贷息、扣偿月饷、所余十不得其三四且近年有免汰减饷之议、收汛又槩啬其一钱、彼又何苦以躯命所博之微饷、徒为债帅充囊、债主生利哉、老弱者计无复之、姑寄粮糊口、壮勇者势不能忍、有相率掉臂而去耳、乃摠哨捕盗、复通同隐匿、既避逃伍之罚。又冐悬额之粮。是免汰之说徒割见在之食以饱虗冐之腹也吾方虑无饷之兵。难与救死。而彼且利无兵之饷。可以自肥。大非立法初意矣。请自今挑选之后、仍复其原饷九钱、而每次汛毕、不妨仍核其懦怯者而简汰之、第向之汰。惟其数。不惟其人。今之汰。惟其人。不惟其数。葢与其啬于给饷。而宽于冐饷。固不如丰于养士。而严于选士也。顾饷增矣。而不严禁掊克、则所谓九钱者犹委之溪壑耳、欲严掊克之禁、当清科派之源、向来锢弊、难以尽举、即一哨官之补。而费以百计。一色总之补。而费以数百计。此非事科敛。将焉取之。况染指一尝、扬眉难冀、即有不法谁能过而问焉、故今日一切陋规。必大将谢绝不行。而后路将以下可禁也。必路将防馆谢绝不行。而后摠哨以下可禁也。
　　一严廵督以鼓偷惰、昔人云、致勇有术、致勇莫善乎倡、未有巳安于帷幄之中、而可责人以犯风涛之险者也、国家沿海列职、文武相制、全省则镇臣统督而抚臣监之、诸路则参游统督而道臣监之、寨游则把总统督而海防官监之、各分其责、而亦递相为制、总非无事之官也、乃承平二十年以来、恬嬉成习、偷惰成风、由上及下、鲜有不溺其职者、以总镇言之。向者屯札镇东。为急漳泉耳。今倭寇要冲。首在北路。而大将坐镇。反居下游。不但逆风苦转戗之难。抑且长鞭无及腹之势矣。以路将言之、移札信地、非不勉循故事也。而智昏于程席之交、舌翕于汛例之入、往来似同于收责。上下竟归于共眠矣。以海防官言之、督汛散粮、非不犹存虗名也、一欵宴而陋规相沿。一祭河而故事巳了。胥徒鼓腹而属厌。利弊充耳而罔闻矣。至于各道分一而提衡则地有专属。廵海奉简书以从事。则职有专司。乃迩来视师之规遂成希觏之典。总哨以下。又何责焉。今欲收防海之效。非兵尽出洋不可。欲兵尽出洋。非将领躬率不可欲将领出洋。非院镇道馆亲督不可。请严旨申饬、先自臣始、每汛视敌之要冲。或将之少弱者。单骑廵行。不时督阅。以为列职之倡。各驻札道。则汛前十日亲历海口。简阅舟师。核散粮饷。汛内五月。早暮督察。精神无弗周也。廵海道则往来沿海上下督廵。总诸路之纲维。核将领之勤怠。阅历无弗遍也。各海防馆则同寨游把总一体出洋。无事戒其偷安。遇警鼓其敌忾。有功为之纪录。有过为之核查。须臾无相离也。此皆文吏之责也。总镇则往来镇东定海。随在督师。或亲驭楼船。当机应变。毋仍一隅之株守也。路将则躬驾标船。遍历游寨。每视风汛南北。各期会于岛屿之间。毋仍信地之自画也。各寨游把总。则身先出海。远据要冲。时时存待战之心。人人励敢战之气。毋仍内港之偷安也。凡此皆武臣之责也
　　一议征军以收实用、旧例每汛舟师出洋、以额兵不足驾用、故于沿海各卫所军丁、选其惯海者助之、谓之贴驾征军、大约一舟之中。兵居其十。军居其五。月粮之外。优以行粮。所赖以同舟共济。非苟取备数巳也。乃卫所各官、往往因之为利、有力者买闲、老弱者应役、非不严行申饬、而积玩相因、终成虗应、如有缓急、将焉赖之近各处借口增兵、纷纷见告、有谓其骇浪而面若死灰、见敌而隐匿重板。无望同仇之助、反为先奔之倡者、夫有军而不得军之用、犹可言也、有军而反受军之累、此可不亟为之图乎、近该道有扣征军月粮。为另募民兵之议。是不可酌而行之乎。或谓各卫所征军。有惯海精壮。胜于募兵者。不可更也。则何妨择其堪驾者仍之。而不堪驾者易之乎。或又谓乌合之兵。旋募旋汰。犹之乎不习也。然暂募之壮兵不犹胜暂役之弱军乎且一汛之内。勇怯巳试。额兵之懦弱者可汰。而新募之惯勇者可留也。是又不可通融乎。今计征军每月共行月粮八钱。视汛兵之饷。所少仅一钱耳。查两汛之期。不满五月。而征军自汛前佥解。至汛毕撤归。常余半岁之役。今若扣其半岁之食以食二汛之兵。当不患饷之不足矣。
　　议
　　经始泇河议
　　河议
　　经始泇河议【开泇河】
　　为议浚泇河以济运便民事、窃照泇河之议、葢巳有年、前经翁傅二总河、先后具题、再遣科臣行视、率以工难费巨、旋议旋寝、至万历二十年、舒总河复议开韩庄支渠二十余里、以泄吕孟诸湖之水、下达泇河葢虽微引其端、而犹未竟其绪也、复因黄河南徙、运道告艰、复经科臣具题勘、然亦以费逾百万、工力难施、竟成筑舍之议、近职亲诣韩庄泇口一带踏勘、熟察地形、遍观水势、周咨荒度、尽得此河源委前有可因之迹。后无难竟之功。然后乃知人言不足尽凭。而百闻不如一见也。葢先议者谓性义葛墟二岭、地势高悬、砂礓难凿、今原开韩庄新渠。业巳避高就下。水见通流第展挑深浚。便可行漕。且近发徭夫挑浚。巳十完七八矣。议者谓梁城等处、地多伏石、难以施工、今勘自侯家湾至梁城水底。伏石仅二百余丈。先年试凿。巳去其半。今若再去一层。而于梁城之下。建闸节蓄。则水可盈漕。自无妨碍。又议者谓诸湖联络难以筑堤、不便撁挽、今议自黄泥湾之下。就湖旁实地开渠。直达宿迁。而韩庄以上。则或从旁开浚。或就浅筑堤。亦绝非难事也。又议者谓工程重大、非百万之费、不可以成功、今据估浚河凿石建筑堤一切之费不过二十六万金。若止役徭夫。从容从事。以三岁毕工。则可省费二十万两。即其它犒赏料价之费。总计亦不过六七万金耳。夫使其工果难其费果巨、固不可妄兴大役、以希难必之功、若事有可为、费不甚大、亦何可坐失事机、以废前人之绩、故职今日谓此河断断可成、不宜再计、数十年道旁不决之谋、若有待于今日也、况此河一成岂直可以预备不虞、其它利便、有不可殚述者、葢旧河自夏镇以至宿迁。计地四百里。而新河自夏镇至宿迁。仅二百五十里。比旧河可省两日之程。其便一也。旧河借河行运。而河性不常。去来靡定。其去也不免艰涩之虞。其来也不免有漂流之患。必不能分河两行久而无弊也况镇口上下地形陡峻。水不能留。故时病浅涩。若新河一衣带水。直达宿迁。更无波涛之险。其便二也。李家口以下。地高水涩。议者至欲复留城旧河。以水浸堤倾。淤泥难浚。不果。若新河既成湖水自涸。即留城旧河。亦可修复。新河自有辛永泇沂诸湖之水。可引灌漕。不必全资汶泗。其正河强半之水。仍可听入留城旧河。以出镇口。葢新河专行重运。其贡鲜官民船只。及回空粮船。则听从其便。两河并行。其便三也。微吕连王周柳落马诸湖。共计地一万五千余顷。皆民间膏腴也。缘镇口灌淤。及武河沂河直河三口并塞。所受辛永泇沂诸水。不得时泄。故泛滥成湖。今新河既成两堤夹峙。则束水归漕。自无泛溢。沮洳将尽化为良田。李临寰李修吾两先生皆有泇河六便议必是黄中丞为该道时所具草也久困之民。可以大苏。其便四也。徐邳东鄙多塩徒。峄县多荒地。葢缘人稀地广。生计无聊。故转徙失业耳。今新河既通。则民有生意。安分复业者自多。榛莽之郊。变为乐土。其便五也。新河之工。为费既不甚巨。而既成之后。所应添设官夫。及一切岁修之费。计亦不过万金。即将耕出湖地。召民佃种。照例征租。一岁所入。供一岁之用。宽然有余。其便六也。职知之甚真、计之甚悉、翻前人数十年不决之案、剏　国家亿万载永赖之图、所用止于徭夫。可以随便调发。所费不过七八万两。省直额征岁修之费。可以随便动支。要以三年为期。勿以欲速见效。事蕲于集。不必先自铺张。功蕲于成。不必尽自巳出。务使河成而国不费。功完而人不知。此今日所当计而力行者也。
　　河议【治河】
　　伏覩凤泗　祖陵、乃国家亿万斯年凝命发祥之地神祗效灵、山河永奠者也、奈何迩年以来、黄河夹涌、汤沐沦胥、波及　陵寝、　皇上因台臣之奏、赫然震怒、特简科臣行视、薄海内外、见者闻者、莫不震惊、职官守介于邻封、衣袽同于职内、窃自徐沛以南、凤泗以东、淮扬以北、究水灾所起之因、及漕渠掣肘之弊、私心窃计、以为今日之计、与其先事于杀淮、则不若先事于分黄、与其分黄于既合淮之下、则不若分黄于未合淮之上、与其暂分而使之复合、则不若永分而听自自去、与其仅分其支流、则又不若全分大河、而使之各入于海、至论分黄于未合之地、则又不当就其远且难者、而当就其近且易者、庶几内不病陵外不病漕、而中不病役、何也、方今咎淮之壅者曰、清口之淤也、曰高堰之筑也、然非其所以壅也、其所以壅则黄也、葢惟黄之壅淮而不能时泄、则清口不得不淤、恐黄之蹑淮而闯入高宝、则高堰不得不筑、淮既上束于高堰。下扼于清口。而退潴于盱眙之间。则二陵之灾。又安得不剧也。故黄流未分。则所以壅淮者犹在。高堰其可遽卸乎。清口其可遽辟乎。周桥虽开。其遂能有济乎。惟黄流既分。而淮无龃龉则此三役者。然后可次第举行。以撤积淮未尽之壅阏。此先杀淮。不若先分黄也。然分黄于合淮之后。则二渎相持。逆壅之势如故。虽少有所杀。而终无救于清口之淤。况分之小。则新行之水力微。而所分之道淤。分之大。则正河之水微。而故道亦淤。即自数年以来。王鲍诸口。何尝不留以泄、伏秋暴溢之水而卒无减于泗上之游波也。此分在下者不若分在上也。又黄既分。则中流必断。断而远。则其开浚难。而通漕亦难。断而近。则其开浚易。而通漕亦易。故分在远者又不若分在近也。且今海口巳垫矣。下流巳壅矣。黄与淮有不会。会必淤矣。脱也上分之而下复合之。则数十里之间。所去几何。杀于上者能保其不淤于下乎。移腓股之疾。而为胫肿之疡。吾不知其可也。此暂分必不若永分之利也。至支河之分。议以减会淮之半。若曰是可杀黄尔。尚欲持其强半以为漕利也。不知黄河势不两行。支通则干淤。干通则支淤。湍旱叵测之洪流能必其就我约束。半为我用而半不为我厉乎。窃以为正河可夺。新渠可穿。而岁漕不患其难达。此支分又不若全分之便也。今欲分全黄于未合淮之上。而择其地之近且易者。则崔镇旧决口在桃源之下。固巳甚远。即近议黄家嘴分河入海之地。诚巳得之。但尚在三十里之外。窃恐去淮尚远。他日断难浚漕役俱淹。或当别就近处如向所议开腰铺之地。清黄尚未交接。距淮仅止十里。计无便于此者独向所议者。欲分之于腰铺。而复合之于草湾。我则欲如今议。竟导之自渔沟金城由涟河灌口以别入于海。向所议者。欲仅分其三分之一。我则欲回全河。尽令北注。而遂断其东流。然后举清口以下。清淮故道全以让淮而更辟门限之沙。大遂其建瓴之势。则全淮水力自盛清水自能刷沙。不过旬日之间。清口之空洞可几。凤泗之洪涛立杀矣。此陵便也。黄与淮既分。则自清口上至腰铺。十里之间。河流乍断。则当从旧河河身之中。穿一漕渠。还平江之旧。以通饟道或随临黄口。剏两石闸。谨钥启闭以却泥沙。不过浃月之间。淮扬徐沛之帆樯。仍还旧观矣。此漕便也。陵便矣漕便矣、至疏导下流、经营海口之役、亦非甚难。但当前期详议尔、私计之、自腰铺至海口。约百八十里而遥。其间经行之地。淤而浅涩者十之一。假道于诸湖者十之三。旧决新冲卑洼衍隰之地什之六。其在浅涩则宜浚之稍深。俾水足以由可也。其在卑衍之场。诸湖之畔。则宜宽设堤岸。稍加约拦俾水足以检可也。至海口则又宜就其径而宽者。辟为经流。就其迂而狭者。条为支派。俾水足以滔滔大去可也夫二者由之费。十居其四、浚瀹之费、十居其六、总之多不出向所议腰铺支河之费、而可令全淮比徙、独淮东下、　祖陵既登于爽垲、运道复置于安澜、其措施最捷、其垂利甚远。岂不一举而收万全之效、暂劳而获永逸之休乎、职故以为最便之策、无踰于此者、
　　皇明经世文编卷四百七十九终
　　皇明经世文编卷之四百八十
　　华亭徐孚远闇公　李雯舒章　陈子龙卧子　宋征璧尚木选辑
　　周永年安期参阅
　　熊经略集一（疏　书）
　　熊廷弼
　　疏
　　河东诸城溃陷疏
　　敬陈战守大略疏
　　扶病看边疏
　　河东诸城溃陷疏【请兵饷】
　　臣惟辽左为京师肩背、欲保京师。而辽镇必不可弃。河东为辽镇腹心。欲保辽镇。而河东必不可弃。开原为河东根底。欲保河东。而开原必不可弃。今开原破矣。青阳弃矣。庆云抢矣。镇西围矣。中固铁岭懿路泛河数城妇女老幼空国而逃矣。自鸭绿江东南起至西北一带城堡。除抚顺清河失陷巳报外。如永奠新莫长奠大奠叆。阳孤山鹻山一堵墙洒马吉散羊峪马根单东州会东白家冲三岔抚安柴河松山靖安威远镇北数十座巳弃去。而边内之村。屯城寨。巳抢毁无遗矣。独辽阳沈阳为河东孤注、而昨据经臣揭报沈阳之民又逃。军亦逃矣。而辽渖何可守也。贼未破开原时。北关相倚。犹有后背之忧。朝鲜未败。犹有左腋之患。今开原破而北关不敢不顺。使币往来而朝鲜不敢不从。既无背腋之虞。又合东西之势。以此交攻而辽渖何可守也。虽有败残新集士卒四五万人。皆有名无实。而此番开原损折又奚啻万计。且又无甲马无弓刀火器、而所调各镇兵马、又皆畏贼不来、或中途逃去、间有到者、又无不心惊胆折、昔金兵将渡河、宋人临河而守者、尚十三万人、金粘没喝云不必与战、但以虚声喝之、令击战鼓、自旦达夜、一夕而十三万兵尽散走、今辽兵本畏贼、而破竹之后、风鹤自惊、何烦击鼓、而辽渖又何可守也、然而不守辽渖。必不能保辽镇。以保京师。不复开原。必不能保辽渖以保辽镇。然则今日之开原、　皇上以为当弃乎。当复乎。　皇上试问群臣。当弃乎。当复乎。弃之而在夷虏东西之交、绝北关观望之路、是弃辽以弃京师也、三尺之童、皆知其不可、而欲起而收复之、虽精兵良将、甲马器械、钱粮刍粟等项、一时齐备、足以副臣之用、且夫愚者闇成事、明者见未然、今日之祸、皆前日明白所巳言、后来之祸、自今日理势所必至、无烦猜想、无待推敲、此中外诸臣所共知而共料其必然者也、臣请再为　皇上明言之、夫前日之贼、东有朝鲜北有北关西南有辽关一带。仅仅东北一条走路。四围逼束。无充拓之兵。山地出产无副余之粮。使于清抚失事以后。兵饷凑集之时。当时催战者阁臣方从哲枢臣黄嘉善也中外当事者不急战。不催战。议复清河抚顺。守宽奠。再建城设将于柴河靖安间。悉宿重兵。互相犄角。以渐逼而转蹙。将贼兵无日长。粮有日耗。犹不过一穴中之兽耳。自大军三路败没。而贼始敢出入无常。掠尽屯堡。自我兵坐守四城。而贼始敢交合西虏。径取开原是前日不复清抚。以失开原之覆车。即后来不复开原。以弃辽镇之榜样也。今开原一带尽失。而外交合矣朝鲜北关皆阴。顺贼而内患除矣。贼亦何所牵掣。何所顾忌。爱我辽渖而不攻哉。夫开原古之黄龙府。而元之所谓上都也。城大而民众、物力颇饶、贼住城中、用我牛马车辆、搬运金钱财货、数日未尽、何止数百万、向无充摭之兵而今且合兵于虏、向无副余之粮、而今且因粮于我、但分我开原余财十数万、以饵宰卜二十四营、炒巴二十营、使之东攻辽渖、西攻广宁、彼诸营所得、春夏两赏于我者几何、又何爱于我而不听贼以攻我试观自来塘报东贼攻开原。而西虏五营即率三千骑抢庆云。又报三万骑围镇西炒巴等酋又率五万骑广宁挟赏是西虏明明巳皆为奴用命。奴能用虏而中国不能用虏者不得其要领也而辽渖可保乎。辽镇可保乎。不惟辽镇难保也。如贼全有辽镇所获金钱财货何止数千万今奴既屡用之矣但分数十万金饵虎憨诸酋入犯昌蓟。如也先之薄京城又分数十万金饵卜素诸酋以入宣大。如俺答之趋两关。以牵缀我。不敢出京城一步。今则又以山海为迂道矣而贼然后长驱入山海关。或由海道取天津及登莱一带。此皆国家必受之患。理势必至之事。而该臣十年前不幸而屡中之言也。今日若能早早收拾则河东尚存其半、河西尚处其全、山海尚未逼、而蓟昌尚无恙、使　皇上以京师视辽。立从臣下之请而无有中隔、使户兵二部以京师视辽、共商兵饷、彼此通融、而毋以例争、使两京各钱粮衙门以及边腹抚按诸臣、皆以京师视辽。凡遇征调那借搜括催解等项、一一真心委曲多方凑处、而毋以套应、则兵饷事事尚可立致。天下事何遽不可为也、此臣七尺之躯、为　皇上戮力封疆、置利害死生于度外矣、惟是兵饷有无迟速、实系边镇存亡。京师安危之急务。乞　皇上省览臣疏、亟敕廷臣会议开原地方应否恢复。当时天下物力较今日犹易办使如经臣之本议用经臣之宝着不至遗贼今日也须急急处办兵马器械钱粮刍豆等项勒限齐备。毋缺少以窘臣用。毋延挨以缓臣期。毋中格以阻臣气。毋旁议以掣臣肘。毋交担于臣不相照管。而独遗臣以难。则宗社幸甚
　　敬陈战守大略疏【战守机宜】
　　臣惟今日制贼之说有三、若今日恢复辽东其成筭目不可废一曰恢复、一曰进剿、一曰固守。当开原初陷时。铁岭北关尚在。泛懿蒲渖未逃法当亟复开原。全我家当。今破者破。空者空。徒分数万人马守各空城。无一人民居住何益似不如合兵并力以剿为先者。何也、剿固无俟于复也。顾以此时漫谈进剿之事。何敢草草。似又不如分布险要以守为稳着。何也、守正所以为战也然而守何容易。八九月间贼统全众驻新寨、日压抚顺、而窥我辽渖、我犹守在一面。今氷坚可渡或南出夹河。抢清叆村屯以窥海葢。或顺鸭绿江。或上夺镇江。以窥金复不然则渡江而东以窥朝鲜。而贼守愈宽。我守愈远。兵分力寡。守何容易也。顷臣亲至各边隘口。相度地形。筭贼之出路即可为我之入路者有四在东路为叆阳。南路为清河。西路为抚顺。北路为柴河三岔儿间。俱当设置重兵为今日防守他日进剿之备而镇江南障四卫。东顾朝鲜。亦其不可少者。此分布险要之大略也。每路设兵三万人。裨将十五六员、主帅一员、布为前后左右中。各营如遇贼对垒则前锋乡印之。中军继之。左右横击之后军殿之。使各路自为一分合奇正以为一面如贼与一路相持。在西路则南路北路出奇以击之。东南路悉力以捣之在南路则东南路西路出奇以击之。北路悉力以邀之。其在镇江当设兵二万人。裨将七八员。副总兵一员。半札义州。半札镇江。夹鸭绿而守。如贼犯朝鲜。则镇江与朝鲜合力拒堵。而四路则分道捣巢以牵之贼与四路相持。则镇江朝鲜合兵而西以捣之。使各路总为一分合奇正以成全局此各路联络之大略也。清河抚顺三岔儿三路。山多漫坡。可步骑并进。当用西北兵。以西北大将统之。宽叆林箐险阻。可专用步。当用川土兵。以西南大将统之。镇江水路之冲。当兼用南北兵。以南北将兼领之。此酌用南北兵将之大略也。各路领兵到边。画地而守。无警就彼操练。小敌自为堵御。大敌互相应援。时各挑其尤精悍者为游徼以捉其哨夷扑其零贼使贼不敢轻出边我不能制其不出则乘其未出而扰之且以妨其耕牧之时以一路率所部直入贼境。而分其三之一设三覆以待贼且战且郄遇覆则又战然后从容进边而东路未巳西路复然北路未巳南路又然此吴之所以敝楚也更番迭扰以疲贼于奔命然后相机进剿。或四路并进。或三路牵制。而阴并一路。此坐困而转蹙之大略也。善行师者行必结阵。止必立营。见可而进。知难而止。每行一次。必立一营。贮放粮草兼作退步各路兵虽三万。如深入百数十里。必须留营数所。拨兵防守。而前路迎敌兵马。必渐单薄。所定前数。断难减少。且兵马既随各帅往边。辽城空虚。应再设兵二万。平时驻札辽阳。以壮中坚。有事策应四路。以作外援。又于海州三岔河设兵一万。联络东西。以备后劲。金复设兵一万。防护海运。以杜南侵。此征行居守之大略也。臣考征播之役。用兵二十余万。及围杨酋于囤上。犹用十五万众。今贼改元僭号、巳并有两关灰扒鱼皮乌喇恶古里弓知介何伊难一带。海东诸国兵众。又令降将李永芳等收集三路开铁降兵万人。计兵巳近十万。强播数倍。今议用兵十八万。马九万匹。而见在主客残兵续到援兵。及召募新兵。虽近八万。尚在沙汰。难作实数。其余惟有召募征调二法。辽人以辽守辽之说。自李如桢李登等建议屡试不效、势不得不取诸征调。臣请以此责成兵部、每兵一名、岁计饷银一十八两、兵十八万、今之饷额有过此者而当日难之何也该饷三百二十四万两、内每军月给本色五斗、该粮一百八万石、又每马日给豆三升、九万匹该豆九十七万二千石、草重十五斤者、日给一束、岁除四个月青草不计外、计八个月该二千一百六十万束、小束倍之、通共岁计船费几何、车牛人工、各费几何、此皆一毫裁削不得者。臣请以此责成户部。往者清抚开铁泛懿蒲渖俱无恙。则河东以辽阳为家当广宁为转输今辽阳为冲边矣又当以广宁为家当山海关为转输凡兵马粮饷战车火器盔甲弓箭匠役马牛。一应军中必不可少之物。势自不能不仰资协同干办。臣请以此责成督抚。近日调取将材。各省镇纷纷执留。及发来兵不成兵、马不成马、每诘问来将、皆云院道不容挑选、甚有授意边堡、故将瘦弱搪塞者、除巳到者、容臣挑选发回换补外、其以后调将征兵、臣请以此责成各省镇。此又中外同心共济之大略也臣识闇才劣、初试行间百凡茫昧、独日夜筹筭、贼巳猖獗如此、我巳丧败如此、各镇调发、度支转输、又艰窘如此、多计兵则难于应调。少计兵又难于应贼。今度我兵五而当贼兵一。即他日人经训练。器经整顿。犹须三而当一。史书云女直兵若满万、天下无敌、前金主、阿骨打初起情状　皇上所知、中外诸臣所共知。金巳有众近十万。即我兵十有八万。尚费、支吾诚度海内物力、不得不紧紧打帐若此。又兵法曰客倍而主人半。然后敌、若举兵进剿、贼主我客、于法尤应倍者、阅臣姚宗文疏欲兵部于臣所议外、量增二三万人、以为训练策应之用、户部照兵处饷之外、多备三八之一、此尤多多益善、有备无患之长策也、伏惟圣明裁断、亟赐该部议处以便遵行、封疆幸甚、臣愚幸甚、
　　扶病看边疏【边堡形势】
　　自两月城守沈阳奉集以来臣恐贼见西北有备、转掠东南、因而檄发川将周世禄合永顺土兵、防威宁、吴文杰周一挂合原发王平募兵防叆阳、邓起龙合原发汤遇时募兵防宽奠。而犹恐各堡孤悬、未经亲眼相度、终自放心不下、从六月初五日由奉集至威宁、历叆阳宽奠缘鸭绿江岸、抵镇江城、复迂道看险山旧边、转渡夹河、登凤凰山、寻莫利支屯兵处、遂从镇夷镇东甜水站而还、计地千有余里、往返十有三日、此经行之大槩也、自奉集起皆山路、至威宁迤东而山险、更甚、峻岭巉岩、磎河石涧、丛棘蒙茸、寸步皆阨、每遇险辄同官军步行扶曳而过、葢辽海东山自东北长白山起。至西南旅顺口止。长数千里。横四五百里。节节开障。千重百迭。此险隘之大槩也。威宁背山面河、叆阳宽奠四面偪山。以及孤山洒马鹻场、永奠长奠大奠各堡、皆如处复璧中。假如以二三万兵马粮草聚在一城。贼但以万人占四山头。吶喊擂鼓不消半日而我军自分。必不得援。必不得逃。未有不随贼而去者。况道里险远。车牛不通。粮草断绝。更难存站。即贼不来。而我亦不能住也。按旧边自叆阳东南至险山宁东江船各废、虽离边八九十里。皆陡岭密箐。可据守战。自展宽永各堡挂出东北角外。离边仅三十里。或十五六里。甚薄且偪。而险反在内自阻救援不知李成梁等当年何见而改昔老奴田日将六堡退还亦以非中国所能守也此绝地诳以为功。此城堡之大槩也。其谷民皆依山居住、穵山耕种、种瘦此块、复穵彼块、复不见宽叆东山一带、有遗田可屯。其堡民皆久移山南、止留男子种守田禾、卖货者日虽在铺、夜亦包褁潜宿他处、以防贼至、即镇江城内居民仅二十余家、镇夷镇东各堡仅一察院空署、腹里且然、何况边堡、每行山谷中十余里、始见一二茅屋、无六七家聚处者、中火住歇、间搭账房露处而不得一栖宿、惟至险山凤凰城始、稍稍于一二十里间、见一村落、每村亦仅仅七八家十余家无多也、初谓东山居民如西边成聚、可团练乡民自卫、以今观之、亦不能行。如凤凰一堡、所属屯民十四排、视别堡为多、然皆散远在六七十里之外。势自不能舍农种而就团练。前刘国缙陈光裕所送乡兵册揭、皆照排开报、实非出自情愿、此谷堡人民之大槩也。其守将且秘禀臣曰、贼年来非爱宽叆而不攻也、无人民。无蓄积。故置而不取。若添发人马。必多积粮草。反动贼赴膻之念。而引之使来。臣问见兵甚少。即贼至何以支持。答曰吾等实不敢安处城内。但远哨探。严烽火。贼零至则堵之。大至则内趋山险以自便。发兵防何事而徒以重滞受累。此官军备贼之大槩也。臣初以贼窥南卫为虑。今山势险远如此。而马难遽到也。又以贼抢村屯为虑。今人民零落如此而入无所获也。假使救援得及。转输得通。犹当发兵防守。以壮今日东南之威。为他日进取之地。乃孤悬阻绝又若此臣又何敢聚一二万人马粮草于必不能救。兵法地有所不守者此也必无所逃之处。以启戎心。而丧军实。前发川将周世禄等。俱复调回驻札虎皮驿。为渖奉策应。俟初到土浙各兵休息月余、衣甲制备、然后发守镇江凤凰城里路各堡作南卫之声援、壮村屯之心胆。葢今日揣形度势。只合作如此区处。而不敢轻险一试也。惟是宽叆各堡。系额设边隘。惟恐　庙堂之上不达臣之所以不拨兵马助防之故、而以为臣罪。不敢不备述大槩以候　圣断。乃臣则独有深忧于此者。大都制贼之法当使之处其分而不当使之处其合分则我得从旁道以挠贼。而杀贼之势。合则贼得出力以图我。而摧我之坚。今贼自知南卫难遽到。村屯无所获。即前声言要抢朝鲜。臣拟效用亚夫委大梁之法以饵之。而贼计亦不出此也。惟倾巢引其人马移驻新寨。添筑山城。札屯关口。专心并力。以图我辽渖。谓辽渖得而宽叆镇江。可无更举。此贼扼要之计。臣心恶之。诚欲宿重兵于宽叆间。更番迭扰以分贼势。而孤悬如前状。又未敢遣往也。
　　书
　　答石副宪开道
　　与刘义斋道长
　　答友人
　　与徐耀玉职方
　　答高佥宪开道
　　与叶相公
　　答麻西泉总戎
　　答石副宪开道【款宰赛之利】
　　承教以宰赛近托北关谢罪求赏、愿还所掠、机尚可为、而惟恐当事议剿者、复生事端、为边人祸、诚有如所虑者即仆初出关时、初甚忧宰赛以入犯自绝。又深中奴间。终其凶德。不复来讲。而甘与我为难。今幸托北关为容。且先还郎书手史秀才及男女数口以示诚。既来矣。其以诱杀归过于我。我且无词以应。其以报复谢罪于我且难于遽绝。不趂此机急急收拾。更欲何待。窃细筭今日许欵、有数便焉。我且度其力终无如宰赛何必为其所挟而不得不欵。以示弱则不如因其求而遂许之。以存中国之体。此其便也二十四营。惟宰赛最强。宰赛欵则诸营不敢抢。宰赛抢。则诸营不敢欵。与其以一宰赛失诸营。孰若收宰赛而坚诸营之欵。此又其便也。宰赛数与其叔暖兔不和。尝因领赏。先后争鬪。又粆花父子。尝勾合宰赛不听亦成隙。今不许欵。则宰赛急。必和于暖粆以拒我而暖粆又得挟宰赛为重以要我。则孰与收之而抑扬其间使宰赛暖粆处虫矞蚌之势而我享渔人之利也此又其便也。然此犹其小者也。北关者开原之铁门拴也。横亘其中而东西虏不得通而一焉。奴酋之图辽也。必借西方。而先通为一。其通西也必并北关而先去其梗所以十数年来。不惜子女财帛以交于西虏而所不即并北关者其后奴竟并北关徒以辛赛为北关壻耳近宰赛巳受奴酋婚好。又德其报诱杀之信。而怨北关之不报矣。犹幸与奴酋有宿雠。外虽好而内惧其相图。若不许则必忿而与奴酋合奴宰合。则北关必并、而开原益孤东西必通。而辽益不可支。故许宰赛欵者。又所以离东西之交。而固北关与开原辅车之势也。此又其便也。如此则数便。反此则数不便而欲取其便、则莫如今日、何也、彼叩关悔罪而来求我。是其一机会也。彼此相求之机全在应之得宜耳尝见好门面者、动以大言夸众、虽有机会之来、心欲就之。而犹照管前言耻于自背。及虏惭忿入犯。则又差人往购。而惟恐其不款焉。骄夷狄而辱　中国者往往而是所以近日疏末。有情法机势四说开地方下手之路。诚知他日究竟必归此着而不敢　自误以误地方也。
　　与刘义斋道长【东西虏情】
　　顷者捣巢之役、见小利而忘大害、今边报旁午至矣二十年前、西虏土蛮插罕父子、动引十数万骑、蹂我无宁岁、而东虏则奴酋在我卵翼宰赛时尚孤弱南北两关、皆为我蔽、是时急在河西而河东缓十数年来、奴酋宰赛等日渐强、两关之蔽、又撤其一、时奴酋已并南关止存北关故曰两关之蔽彻其一而河西则虎墩兔罕尚幼、黄台拱歹诸部长贪汉物、不欲利独归主、而各与我市、是时急在河东而河西缓弟入辽两三月来、犹是此等光景、窃幸诸虏、尚可羁縻、以遂我之初计、谬与诸公谋曰、此时以虏制奴犹尚可为河西幸缓其虏心贪而志不大吾可以饵中也河东虽急其虏志大而势尚孤吾可以计制也乃吾方脱口、而捣巢惹衅、河西又急矣。奴酋乘此构西虏以敝我、宰暖诸酋、乘此挟秋赏以邀我、奴酋又乘此诱宰酋谋并北关以孤我、而河东又加急矣。以志大之虏。嗾性贪之众。当四面俱急之时。而为一举两得之计。此卞庄之故智。而渔人之大利也。吾不知当事者、何以遽有此举动也、今事急矣此所言大将乃杜将军松丘大将军计无所出、今日传箭要捣宰赛明日下令、要夹关并剿、而中情怯甚也、本无谋人之心、而徒以虚声恐喝、使虏之仇我者益多、方备我而为图我之谋、虏之附我者亦相率疑我、而有背我之意、此又无策之甚者也、以弟愚筭、夷狄犬羊、嗜利贪饵、自其天性、拱兔虽怨我、而两镇赏路、彼固不肯断也。我遣人宣谕以系其心。使恋恋于其路之不断。不肯决然与我深仇。而又四路抚慰赖蟒虎墩黄台宰暖诸酋。以阴孤其党。而遍解其援助则诸酋皆款。拱酋一人。独何能为。纵令报仇。而吾自足以办之必如是而后此局或易完结不然。吾惧贵乡之孑遗不堪其一掷再掷也、
　　答友人【查勘辽地】
　　仆生长南陬、不识夷情、苐考按　国初区画东胡、置卫三百有奇、分其部落以弱之、别其种娄页以间之、使之人自为雄。而不使之势统于一者。何也。夷狄合则强、分则弱、此　祖宗立法深意也、昔建州诸夷、若王兀堂王杲阿台辈尝分矣。而合之则自奴酋始。使之合之。则自李宁远始。何则、正统间、海建勾北虏也、先为患、卒被夺其勑书、失贡市利、不能过活、乞哀守臣、复请补给、或十数道、三五道。各自入贡势莫能相一也。自宁远为险山参将以至总兵。诱此间彼。诱彼间此。专以掩杀为事。诸部或绝或散。此一书论李氏与建夷通构始末详尽而是时奴酋之祖曰教场、父曰他失、他失者阿台壻也、其袭阿台也、宁远寔使诱之、已而城下、并杀其父祖、而奴酋请死、宁远顾思各家　勑书无所属、悉以与奴酋、且请为龙虎将军以宠之、于是奴酋得以号召东方、尽收名家故地遗民、归于一统、而建州之势合矣、自建州之势合、而奴酋始疆、自五百道之贡赏入、而奴酋始富得以其力远交近攻、兼并南关灰叭诸部、而海建乌龙江之势又合矣、自诸部之势合、而奴酋始敢与我争地要盟、宁远恐其报祖父雠、计亦不得不出于苟顺、以幸旦夕之无事、而付之无可奈何矣、当奴酋之请死也覆巢之卵、可一指掐也、孰生其羽毛、而长其距、纵其飞扬、而成其跋扈、宁远不得而辞其过也、祖宗朝、方分之以树相疑之形。而宁远顾合之以成相一之势。相疑则用夷攻夷而我收其利相一则纵夷抗我而我受其害此封疆莫大之隐忧。亦宁远难了之前件。是时中朝之人与宁远相善者多而人言顾若彼。所谓以告者过也。至于分疆赶人之说、详在覆疏中矣请再商以数言、分之赶之于争界未定之先则可。分之赶之于何继祖等立石定界之后则不可。分之赶之为地方杜患则可。分之赶之为自家图升荫则不可。况横江一带、由成化中刘忠宣之说、其朝鲜贡道也、由嘉靖中李直指之说、其辽人丽人共弃之地也、何必分、何必赶、而旧鸦鹘关地、则又载在辽志。而不待言者、此又疆事之定论也、若乃原始要终而忧其结局之难、则诚有如台虑之深者矣、曩仆至边时、见一带崇山峻岭阻深旷邈尝私语同行者。以此地难种难守。正使酋以还我亦属无用况巳得之物。有必不肯吐者。而徒令反侧子借此为衅端。亦窃忧之、虽然在勘言勘、清界明法吾事也、吾亦无落吾事而巳、而此外又安能以逆睹也哉、
　　与徐耀玉职方【计安西虏】
　　往者事不谋始、轻启戎端、鬪西虏以趂东虏之谋、使得乘隙弄兵、压我边关。是以三月内、乞酌东西虏情疏、有西虏之衅不可深北关之援不可断、东虏之计不可堕之说、葢西事不结。则东谋不寝势也。亡何、贵衙门有复款之议、而军门亦遗仆书云、插汉诸酋、俱听蓟门抚款、复差通官往谕虎墩兔罕、及黄台吉拱兔三大酋、为辽讲款、窃意西事可得收拾、东虏亦将弭伏、而地方厚幸矣、且西事之该收拾、不但于东虏有关系也、即以西夷论、朵颜卫赖蟒诸酋、未有罪于辽也、今年亦疑畏不来领赏、问之则曰、拱兔以辽东杀伊熟夷为我河流口事所累、若伊款未就、而我先领赏、伊必以兵加我、不敢不候彼款消息、以为进止、是拱兔之事。与赖蟒相连。为拱兔而并携赖蟒。非计也。锦义诸夷。惟小歹青最狡最强。屡欲向宁前插赏一分。而马道拒之。欲抢宁前而拱兔又沮之。不得如意久矣。自杀降事出。歹酋因而激怒拱酋曰。叔屡沮我抢。今偏杀叔夷愿以兵助叔必报。若款不如死。又使人挟宁前曰。拱兔款事。非我主张不可得。许我赏我必成之时该道不从而拱酋恐分巳赏。亦不欲其预事。若不许。则拱酋之望绝。必借歹酋之兵以犯我而且倚歹酋为重以挟我矣。款成而歹酋索谢。则供赏之外。复添一赏。欵不成而连兵入犯。则不惟拱赏断。歹赏亦断。是拱兔之事。又与小歹青相连。绝拱兔而至并绝歹酋。非计也军门通官、谕虎墩兔罕、罕曰拱兔是个好人、东边无故杀他夷不偿他命、如何回首、今一面使人传谕、如不听我、秋间自家到关口、与他讲处、是拱兔之事。又与虏王子相连。为拱兔而惹一王子。又非计也。此西事之所以当急急收拾也。
　　答高佥宪开道【西虏款成】
　　承教宰赛暖兔及二十四营抚赏。俱将停贴。谓数十年来抚赏。未有如此容易。以为仆修边增兵所致。则仆何敢贪天功。往昔抚镇失图。诱杀事败。致宰赛有前秋之犯。时去杀熊钥事未远也。革赏踰年而旋复。复赏踰年而旋犯。当是时。当事者谁肯道一抚字。有不知浅深者、则曰剿之无赦、仆心知其不能也、有知其浅深、而阳为自家装门面者、则舍其欲抚本情、而亦曰剿之无赦、仆心恶其不诚也、以此查参疏末、附以情法机势四说、为收拾张本、而断之以两言曰、待汉法不得不严。不处如楠、则边将不肯用命。而以纵虏为常事、待夷法不得不宽。不缓宰赛、则东西紏合益坚、而贻边境以深忧诚知吾之兵力不足以制渠死命、又其时、奴宰之交正合。北关之势正孤。急之将益合东奴。并北关以图我。异日仇深祸结终亦不出于欵之一着、则不如趂其送还掠人、稍为我存一体而、而遂收拾之、所以力为前道主张、决然行之而不悔者此也、独仗门下同心共济、了当前事、粗贻地方一日之安、而不止以鲜终遗日后之议、此则藉以自慰而不胜其感激者也、今日虏势、我辈自知甚明横行绝幕、临瀚海而封狼胥、既难望于我兵我将、而其捣袭掩取、夸一时之伪功、种无穷之惨祸、似又不可再误、计惟崇垣深堑、以固我外、并屯置堡、以清我内、除戎饬器、以壮我威、保民务农、以培我本、信赏罚、简文法、以励我气、而外仍用此款法羁縻之。但令欵一年。而我得修一年之备。岁费不过数千两。而我得保全千百人之性命。窃意驭虏之法。亦不能有出于此。而终守其前说也。
　　与叶相公【计处辽夷】
　　善驭戎者、不难一时之顺逆、而在我制之之术、苟我无以制之、第见一时之顺、以为输诚、而狃之以为不足虑、他日未有不受其祸者、我　国家久苦海建进贡人多费繁、然终不能一减、今贡夷十减其二、又岁省驿逓车价数万金、虽地未全退、而亦以一山峡与我四面、奴酋之所以就我约束者亦可矣。顾尝静而思其所以至此者。有虞于我而然乎。抑别有虞者姑以纾目前之急而然乎。如其别有所虞而不出于我。将来别虞去。而更以全力向于不足虞之我。正恐东方之忧方大耳。夫奴酋之所虞者何也。北关其世仇。南关灰叭诸部其腹心之仇也。前年奴酋贿诱宰赛共并北关。弼急遣间之。宰赛遂归所夺北关马匹。复甥舅之好。北关酋长白羊骨金台失各遣其妇来谢。弼厚遇之。而探以虚实其中军代酋妇应曰。我畏奴步奴畏我骑原自均敌。只缘奴诱占南关灰叭诸部。又诱宰赛来抢。而乌龙一带江夷。向背由我北关买卖于开原者。又被奴以利诱去。唆令抢我。四顾皆敌。不能不惧。今蒙劝和宰赛。若再稍以恩信招致江夷我北关请悉两寨之兵繇此言之奴酋之与北关固不两立。夺奴后山。牵令北救。而天兵从南直捣其巢。可一鼓擒也。弼心然其说、而依违听之、自是北关之气始振。而奴酋北并之谋始寝。若南关灰叭诸部。常有拥故主恢复之意顾力不能耳前秋见我召军买马西兵四集。遂谋叛去。事觉诛其头目三十余人。余皆陆续来奔。而是时拱兔宰赛俱受款西边无衅。又乖奴酋渔人之谋以此恐我兵一动。而南北俱起腹背皆溃。不得不听我减夷革价。以缓我一时。而徐图再逞。此奴酋之情也。得其情而因以制之。所以制奴之策葢亦已备矣然奴祸未烈在朝诸公亦未知奴之当备如此反以建议者为多事耳厚抚北关以掣其肩背羁縻西虏以伐其羽翼招致江夷以散其手足宠厚南关灰叭诸降夷召集遗众以溃其腹心将我不烦指麾。而奴酋且豕骇狼顾。终身老死于穴中。而不敢动。此制之之术也。三年以来、为此一事、日夜筹算至熟、以此人言北关不肯忘仰逞之仇、而弼必厚之。人言宰赛当剿而弼必抚之。人言拱兔不可款。而弼必复之。虽屡蒙人诮而不恤凡此非为北关拱宰计也为奴酋计也兹幸制伏有绪矣、独地方议论、尚不归一、顾疏北关、亲奴酋、甚有谓奴酋不及江南一富家、从前悖状、皆我一二武弁所诬、而为之去其忌者、豺狼难亲、蜂虿有毒、弼窃为封疆他日忧之、
　　答麻西泉总戎【论战守款】
　　今谈边事者、大都不出战守款三说、至于三说、贴定地方、审定情势、而求一当之策、以保万全之图、是固未易言也、辽自三岔河隔为两断、东西各三面邻虏、即藩篱之夷、三卫海建诸酋、巳不胜横矣、察罕即插汉也元小王子之后本不在辽地因淹答强盛故于此据三卫之地也而察罕又以元裔、引弓十数万、虎踞其间、尤难与之争锋、今之所谓战者、不过偷剿奴夷罒夕虏而巳、能堂堂正正、与虏王虎墩兔罕之众一遇乎、无论虎墩兔、能与其部落黄台吉歹青拱兔辈一遇乎、又无论察干、能与三卫之赖蟒粆花宰暖辈一遇乎、仆有以知其不能也、况狐群狗党、连蔓结、挑一枝而各枝动、挑部落而虏王动、挑三卫而勾引察罕亦动、动河东而河西不能救。动宁前而广宁不能救。即动锦义而镇兵不及救、诚有如翰教、以主战为不量者、则其势不得不出于守、而边长二千余里、在在可入、而何处是守、无边墙、无坚堡、而何险是守、墩军尽、累及堡军、堡军尽、累及堡军、而何人是守、则其势又不得不出于款、而虏又欺我之不能战与守也、而阳顺之、而阴逆之、而此赏之、而彼抢之、款又焉足固哉、然当此戎马扰攘中、而欲讨一闲暇日子、以修我战守之备、则舍款之外、又无别法、深计者、思有以维款之穷、曰非战不足以固款、信有见矣、顾以愚见细参之、所谓以战固款者、若只剿奴夷梦虏而止、则未足示威。先巳挑衅。其何款之固。若欲堂堂正正。与大虏一战而服之。使之不得不归命于我。则以今日之兵当今日之虏。势又有所不能。此非谓战之不足以固款也。正唯今日战不成战。捣于外为偷为窃堵于内为野为浪。而不敢与大虏遇也。乃若仆之所谓战者则不然、深吾壕。高吾墙以扼虏于外。并小屯为大屯。适中建堡。环筑墙壕。以收保吾人于内。而又大造火器战车。以为堵截之备。凡零窃鵰抢。当日出入之贼。必惮而不敢入。即入而吾人早巳入堡。吾本路之力巳足以御之。此与小虏战之法也即大虏数万入犯。其填吾壕。穵吾墙。必躭阁时候。其攻吾屯堡。屯民执械登陴。必能为我坚守一二日。以待各路官兵之至。至亦勿与浪战。但以火器战车。结一方城抬之而前直冲其老营。如其过夜。则大炮遥击之。使黑地自乱。彼欲掠而吾野巳清。欲战而吾璧巳固。欲相持而畏我火炮。又存札不住。不奔何待。因其奔动而乘之。不胜何待。此与大虏战之法也战小虏既如彼。战大虏又如此。虏知入无所得。且受挫焉。而其气自沮。其欲自杀。不款何待。此以战固款之法也。此以守为战而不为偷窃为野浪以侥幸者也日来边报小歹青等结聚于长岭。粆花父子窥伺于辽河、此辈固皆受赏于广宁者、款此犯彼犬羊无厌、诚愿得殪两酋之首、以慑毡裘之胆伸中国之威、而翰札适至、欲要擒捣以示逆、则剿之之法甚得、以战固款上策、诚使侦探得实、的系小歹青粆花等大众所在、决不可失此贼、若乃奴夷梦虏之辈此不足膏元戎之斧钺、而又奚事哉、
　　皇明经世文编卷四百八十终
　　皇明经世文编卷之四百八十一
　　华亭徐孚远闇公　李雯舒章　陈子龙卧子　宋征璧尚木选辑
　　姚宗典文初参阅
　　熊经畧集二（书）
　　熊廷弼
　　书
　　荅麻西泉总戎
　　与麻西泉总戎
　　约诸将
　　与徐耀玉职方
　　与李霖寰本兵
　　与五道
</div>
    <div class="pagination">
<a href="皇明经世文编_page162.html">上一页</a><span>...</span><a href="皇明经世文编_page158.html">158</a><a href="皇明经世文编_page159.html">159</a><a href="皇明经世文编_page160.html">160</a><a href="皇明经世文编_page161.html">161</a><a href="皇明经世文编_page162.html">162</a><span class="current-page">163</span><a href="皇明经世文编_page164.html">164</a><a href="皇明经世文编_page165.html">165</a><a href="皇明经世文编_page166.html">166</a><a href="皇明经世文编_page167.html">167</a><a href="皇明经世文编_page168.html">168</a><span>...</span><a href="皇明经世文编_page164.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
