<!DOCTYPE html>
<html>
 <head>
  <meta charset="utf-8"/>
  <title>
   皇朝经世文统编 - 第 179 页/共 287 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文统编 - 第 179 页/共 287 页
  </h1>
  <div class="content">
   然则茶之优劣不尽在烘制而自种植以至采摘无一不关紧要现欲挽救中国茶叶之衰约而举之厥有两端一曰种植采摘诸法一曰烘制诸法种植之初即须有一专为培养新种之地播子之时须用叶制肥料肥之而播子之处每行中间须隔数寸之宽见草即行除去不时留心灌溉俟新种之树高至十二或十六寸即可移种于茶树之林矣茶林每行至少须隔三尺沟渠尤宜致意如有积潦应即引之使出断不可听其郁积于内行间须芟除洁净不得别种菜蔬

树枝须不时修剪其生叶之枝常须向日通风移种之新树须俟二年之后方能采摘然亦祇能采其一半以蓄其精必得俟五年之后始可采如常树见有树之生叶渐稀者宜即移去另以新树补之

以上皆种植采摘之法其烘制之事亦同一紧要台非特生之敛叶机器每十点钟可敛叶二十四至二十五担其价值在上海交货约需英金三百三十镑由敛叶机器送至滚叶机器此机约需英金一百四十镑

最要者为烘叶机器茶之香味全系乎此此项机器大小不一前已言之矣最大之恩特来斯卫勃昔洛哥每日可烘茶二十四至二十五担其价值在上海交货约需英金五百二十镑此机与滚机同需汽机一具价值不在五百二十镑之内汽机约需四匹马力

阿泼得拉夫脱昔洛哥一具每日约可出茶八担其价值在上海交货约需英金一百七十镑零件在外然宁购五百二十镑之大机价虽较巨而犹上算

其余机器虽于烘制无用而亦不可少打包装箱在在皆需用之一为检茶修叶机器检叶之不齐者齐之使出售时易于入选用之者盛称之谓比手检者远胜其大者在上海交货约需英金七十镑一为装箱打包机器有此机器而碎叶可较少其价在上海交货约需英金五十镑零件皆不在内

一切种植烘制诸法现已详言之矣而尚有一极要之事尤须致意亦茶业之衰之一端也印度锡兰国家皆竭力鼓励茶民民间之租官地种茶者轻其租价而于若干时内不征赋税复为辟野筑路举凡利于转输之事无不一一兴办所费公为数甚巨又于种茶所在之处分设巡捕以驻其地特立公堂以听其讼薄其就地征赋而豁免其出口之税若夫中国国家则不然一切皆漠然视之转输之不便不问也生意之为难不顾也种茶之地无尺寸之土不征种茶专税种茶者苦之于是茶树之应疏散者密布之以避其赋复于树间之隙地播种菜蔬以分土肥土肥分而出茶少矣及至茶自内地而至口岸又有种种厘捐船钞所捐之数不能预定一任厘卡委员之出入上下最末则为出口税每担须纳海关银二两五钱于茶之成本又加百分中之十五分矣

此外又有所谓长江改运章程者在长江各口岸装茶出口须先纳半税倘到上海后原箱装往外洋则由关发给存票以先纳之半税存关抵日后应完之税倘欲在上海拆动改装则又另有烦苛章程而成本益重矣且海关存票往往积聚甚多虽系现成资本而不能用诸他处

是则中国茶业之弊有民间可去者如种植烘制之不善是也有民间不能去而必须国家方能去者如赋税是也赋税重而种茶者无力培养其树矣至于长江改运章程则于国课无益而商民受累不浅

前者不准运机进口制造土货幸此例现已除去有补于商务者甚大今中国而不欲挽回茶业则已苟欲挽回则须将所有丛弊尽涤而去之非然者茶业当日见其衰不久将消影灭矣

　　论中国可兴做茶新法　　　　　
日人

近有自中国寄来福州各种茶系用新法制成意欲求与印度锡兰各茶相彷佛既到之后茶业场中亦殊着意其寄来之茶计五件标识用机器人工并制字样然其所用之机器犹系旧式故此项茶叶尚可整顿求精无疑即就新到之样茶而论其效已[见]若推广行之将来能获厚利固意中事也闻此项茶叶有在北岭离福建省城三十里所制者当其制也与采茶之时相距已远仅取第三次所采货色较次者为之果尔则求精收效尤易且显矣其发销之数计半箱者一百十九箱又一百五十六匣有金牌者值价最昂合十本士三花丁碎牌合四本士一花丁所售之价甚善应可为首用新法者鼓励而兴起焉意者中国茶业之更张将自此始亦即中国茶运之转机有时欤中国之茶但能于制法稍为变更尤易合英人口味若以中国茶仿照印度制法其兴旺畅销之新象诚可操券而待也按印度与中国茶之所以有别者要惟制法不同耳此则留茶苦涩之原质彼则弃之过多其实中国茶亦可如他处所产之茶同一制法使之味厚诚如是矣再加印度罗比有合英金定价之苦中国宜可从中得汇画之益且英国税则将改又可望减税之益福州及中国产茶各口茶业之兴实有深望此次用机器所制之茶系由福州整顿茶务公司核准销售照所售之价将来数年内此项进口茶叶必可望其大加本年茶市上场其用新法所制能如寄来之样茶半箱者即寄十万箱亦不为多也

　　论茶务
中外通商以后出口之货以丝茶为大宗诚以外邦地土不及中国之相宜故中国之丝中国之茶西人所不能少者也迩来洋货销场日旺出口之货不及进口之多利权逐渐外溢西人以机器缫丝仅收中国之茧中国之丝销场遂滞然犹谓有茧可抵也现在西人养蚕种桑之法反较华人为精可以人力夺造化之巧挽地利之宜于是华人亦相率而仿西法设缫丝厂广种蚕桑以期相敌近年来虽未必得利而丝价日贵可知出口之货尚多丝之利未必遂为外人所夺若茶务一项从前较丝为佳自印度种茶而后各国接踵而起西人既自出茶虽不能不买中国之茶而已不能居为奇货以致上市之时货则由彼提高价则由彼杀低近年以来各处茶客之亏折者无不盈千累万说者谓价由西人所定而货固我之货也不售由我西人虽欲杀低而断不能不办此货则何妨稍缓何必急于贱售以致亏累不知西人如急于购办此货并此货之果然高妙西人亦断不肯错过皆因现在印度出数既多制法亦妙而各国亦皆种植不仅藉销中国之货故西人有意为难使居奇不售不但折本恐更失机茶非丝比丝不即售栈中为日过多尚恐有朽坏之货一时更难脱手若茶则色香味三者缺一不可今年之茶只能今年所用过时则色香味虽未必皆变而总不如新出之妙故茶客急于脱手而西人乐于杀价也且西人并非专因茶客之急于脱手而为难大半皆因挑剔现在西人制茶愈制愈精中国之货未必皆能划一故不能尽信耳蒙意现在中国出口之货惟藉丝茶二种丝则仿照西法可望起色而茶则仍循旧制终难望其畅销西人既以机器制者为佳华商当购取西人茶样置办机器仿照制法若果能尽如西人之意吾知非但货能畅销西人亦可以昂贵不观西人之以洋货运来中国其初不过以西人自用之物华人以为罕见之物而购之究竟未必尽合华人之用尽如华人之意也后来西人在华旅居日久华之风土人情喜怒爱恶均为所悉故所造之物皆揣摩华人之意而为之每来一物华人无不争买竟有日用之物习为故常非此不可者西人商务又何怪其日兴耶华人无制造之物足以动西人之目合西人之用谋西人之利惟此茶之一项本为华人自然之利且为西人所必不可少之物苟能日盛一日虽不能尽抵来货尚可以保去利之少而乃不自整顿徒令西人借口不亦甚可惜耶乃观初二日报纪振兴茶务一则不禁心窃喜之可见风气将开而中国茶务之衰其可望转机矣纪云泰西所造制茶机器福州茶商已购而用之兹闻各商欲联为振兴茶务公司渐渐购机制造已有将茶运往英国获利而归者观此情形他日闽省之茶不难与印度西仑美矣迩者泰西又新出西乐果焙茶机器闻汉口茶商购以试用即因雨沾湿之茶亦可制以出售不特色香味并美而且其价可较人工所制者加昂用此机以烘焙其妙已如此若采摘搓制皆用此机则其茶当更出色泰西各国嗜茶者莫不娓娓称述本年汉口俄商所购之茶少于往岁因多购自西仑也印度之茶如此之旺无他有机器以为之也中国之茶如此之衰亦无他无机器以为之也现在闽商已联为一气成效有可中国产茶之地何勿各立公司购机制造大抵机器所出之货惟速惟匀茶叶贵乎速者也速则色香味不走匀更不必言矣并出货可多人工亦省风气渐开不禁为茶商欣喜可知中国之利权虽失于前自不难挽回于将来西人之有益于吾中国也岂浅鲜哉

或者谓茶户皆系穷民安能自购机器曰犹之现在之缫丝厂耳从前中国皆从民户手工缫出然后售于行家提挑之后销售洋商现在行缫丝机器以来民户俟蚕成茧之后行客即赴乡收买设灶烘干运至有丝厂之处存栈一切皆归厂中民皆不得而知尽有售茧之家尚不知机器之若何出丝之若何丝之优劣若何茶叶而以机器制造亦犹是耳机器当由茶商购设当出茶之处俟茶叶摘采之时收而制造之与丝商之收鲜茧无异在乡人可省烘焙之劳而茶商可得出货之速不亦一举而两善备耶然则茶叶一经机器制造而茶务即可兴旺乎在西人之论中国茶务者意犹未尽乎此也初四日本报录西报论茶一则爰纪其略云中国之茶销售外洋者日衰恐不久全失其利曾苦谏中国急免厘金以挽回茶利华人不以为意现在英商之集于中华茶市者由众而寡显为此事之证华人不以茶务为虑而征税之员明知茶税昔多而今少但知教农茶考求种茶制茶之法而不思茶税之重为第一弊试取华茶之销于英市者论之光绪二十二年由中国直往英国者计茶二十一万九千四百零九担其上一年则有一百万担相去几至五倍今年汉口九江出茶较上年为盛第一稔所收者约得五十五兆磅前英商递年减少俄商增多补之惟闻俄国存茶太多今年添买者不过上年之半尚余二十七兆五十万磅须销于英美二国然上年二国销茶不过十八兆五十万磅今年多出十兆余磅若不大减其价难于脱手但茶价贱而厘税不减茶农之不伤本者鲜矣又门英领事传冷卡士君尝将各处茶务详覆英廷云光绪二十二年门乌龙茶共得一兆二亿磅比上年减百分之五十五犹恐今年减少更甚此处种茶之处多已抛荒而并有全坏者又谓制出一兆余磅之茶值银不过一十三万六千圆厘金抽至二万元出口税抽三万五千元两共已居茶价三分之一日本明于先见去年将台湾之茶税减作每担抽税一圆一角二分而中国仍固执其五圆八角一分之税此为中国之失策将来茶利俱亡悔将何及十年前门产茶二十七兆二亿余距今例当增多十数倍不料反少十数倍又云中国茶务之弊非天下最巧之机所能救必将厘税全免又兼用机器始有济耳以此观之西人之论中国茶务可谓详且尽矣华人但知制茶不用机器以致茶务之衰而西人乃谓即尽用机器尚不能挽其弊更为探原之论大抵商务之道首在恤商而尤在农人不亏种本则种植自多种植既多则出数自旺然后再筹销售之计统筹大局使商家必有余利之可沾则商务自能起色此不独茶务为然也惟茶务尤为最要之关键耳说者谓西人欲使中国茶务厘税尽免虽为中国计而亦不免有私意存乎其间大抵税厘减则价必轻价轻则销场虽广而洋商之得利更厚恐亦非中国之利也曰不然西人此论颇为正大厘金一项本为西国所无西人之不直中国久矣至于税项西人重于进口轻于出口以为出口轻则土货之销场广进口重则客货之来源少西人之利不肯外溢商务所以日旺中国现在支绌之时厘金断不能免更何能独免茶厘至于出口税自不妨从减既减出口之税自当重加进口之税以税抵税当有余而无不足西人本有此例与之商订想西人亦无可置喙并有此论乎若减出口之税当不独茶之一项即别项货物亦可望销路之广中国商务关键在此尚望当道者熟筹之毋执成法而不更也是则中国商民之幸也夫

　　论茶市
行舟者不覆于逆风而覆于顺风对仗者不挫于屡败而挫于骤胜何也顺风则意纵骤胜则气骄此其所以易致覆挫也惟老成谙练之君子为能合顺逆胜败而总持之以一法一法谓何曰慎重是已经商亦然未有气骄意纵而不遭损者更未有慎重而不受益者今届茶市承去岁极坏之后开盘伊始各多得善价气象甚佳于是茶帮中人争拟进山以应其市此固多财善贾之本色见利必趋之恒情机会难逢交臂毋失不得与气骄意纵者并论然老成者流或窃窃然虑之诚以刻下为头帮上市之初货到尚少洋商踊跃争买故能人人如愿各得红盘若一经入山添办必致尔抢我夺山价因之增高山价愈高成本愈贵即汲汲然赶到汉口而头帮已过洋商买兴已衰彼时货色愈多求售愈迫匪独不能得价且使洋商见我如是难保其不以压盘打板诸故习相为箝制然则洋商尚未愚弄华商而华商反先弄自己也其为失计不已多乎前数日曾见华商分致洋商之公启申明公道章程三条第一条磅茶咸照光绪九年即英一千八百八十三年禀定照会章程办理第二条向来买茶注簿随买随磅间或迟至一二日亦无不可近年竟有迟逾数礼拜始行过磅者斯时茶价较注簿时相去悬殊一旦退出华商大受其亏实属不近情理此后买茶过磅至迟请以一礼拜为期如逾一礼拜之外须照原价受茶不得言退言割若因无宽余之地亦必须于一礼拜内先起十箱或数十箱过磅对水以清界限第三条华商所收售茶银两洋行既扣去九九五现息自应过磅即行兑银方与先扣现银名实符合公启如是想见诸华商惩前毖后藻密虑周茶务转机皆将于今届卜之不谓纔得红盘即有入山添办之举是自蹈于往年抢买之覆辙矣前鉴不远而又令后车继之可乎哉且公启不云乎初年洋商到汉买茶诚信共守彼此均沾利益相得弥彰迨后人心不一渐致参差所谓人心不一者似系侧注华商而言惟因华商之人心不一而后洋商之胜算可操故为刻下华商计祇有齐心合力共图补救一法庶几失之东隅犹可收之桑榆若竟忘知足之戒而对仗者之骄于骤胜行舟者之纵于顺风欲无覆挫殆不可得此有心人所以不忍缄默直欲大声而疾呼之也或谓刻下入山添办之举原出于年少气盛阅历未深之人若老成持重者操纵得法断不为其所摇余谓古人有言先觉觉后觉先知觉后知果如所云则各之老手正宜齐心合力举利害以为同业告使其洞明此理急行止办譬之悬崖勒马犹可免于一落千丈之忧不然坐视不阻为洁身自好计固得之矣如茶市大局何总而言之天下贸易之道不外乎居奇两字货少则见珍货多则弗贵赢亏损益胥判于此即如今届到汉各茶多得红盘而尤推安化首夺锦标查往年安化茶本有不及他帮之势其故由该处土著狃于早采叶少迟采叶多之小见致令茶身粗老色香味俱形减退洋商买茶既考色味之优劣复察叶子之粗细稍有不足即难列入上选各商于此受亏不少后因入山者不惜唇舌谆谆开导而各土著亦自悟其失议立善法如期早采于是安化茶之成色逐渐变好今届闻其采摘更早挑剔益精惨淡经营日赶到用能首先入选高占红盘据此以观愈知货祇贵美而不贵多其货一多虽美弗贵安化茶即为明证纵论及之冀刻下入山办茶者之触类引伸焉

　　论茶市
茶之利非向为中国所独擅哉茶之出口非为中国生意之大宗哉乃至近年而东西洋各国种种愈多出产愈盛而利乃半为之分夺究其所以为外洋分夺者仍中国人之有以自取而已种植则不察其宜采摘则不得其时烘焙则不明夫法以故茶之色香味三者无一不为之褪减西人因茶味之不佳而不喜购买因茶利之倍厚而效法栽种利之所以被夺者职是之故盖中西之人虽异好利之心则同而谋利之术则于此迥别高低每见西人作事往往勤于华人极深研几欲以人定者胜天而华人则多贪天之功凡事安于懒惰其实人力所至天固不得而限之特患人之不能自勤耳即如鸦片产自印度而中国亦有莺粟之种印度之产近时亦不若从前之精美而较之中国自制土浆则香韵清而滋味浓究属高出数筹为土浆之所不能及而中国种植亦既有年卒不得一善法以驾乎印度之上此非华人之智不及乎西人亦非西人之诀不传于华人实则不能如西人之处处留心事事勤力故也今中国茶利之所以流入外洋者第一在不明培植之法往往视天时之美不美以卜出茶之多不多设如今春雨水不时亦止好听天由命不知茶亦犹之乎花草也花草虽顺时而生而苟得有草种忘忧爱花成癖者悉心浇灌加意栽培遂愈觉欣欣向荣别有一种勃勃蓬蓬之象试观本埠西商之花园类皆修剪以时不惜工力草之丛杂者则芟之使齐木之拳曲者则蟠之使直花之名贵者则更围之以雕栏非常珍护使人一望而觉其清蒨葱茏心目为之一豁精神为之一爽可知花草等类一加以爱惜滋培即能不同于凡卉推之业蚕者之于桑田其植之也必疏其培之也必厚故树树齐整而桑叶乃弥形畅茂种木棉者亦然其它豆麦稻谷无不以粪多力勤者为上农虽偶有水旱偏灾犹足以挽回天意而茶之为物较他木尤为易长倘得人工调护周至自不难使成佳种而乃中国于种茶制茶各法任其废而不一讲求又何怪茶业之日衰茶利之日夺也乎论者又谓中国之茶动多着假虑色不佳不足以动洋人之目也乃以绿矾靛青等物拌染之则颜色能美而可沽善价迨至轮船运赴外洋日久则颜色渐褪而香味亦因之减损洋人既暗中受亏而中茶遂为外洋所不信不知茶之着假因希获厚利故也苟其能培养得法叶出繁多山价必于此贬贱山价贱而沾利既优尚何肯从中作伪乎哉考外洋种茶之法本得之于中华而远虑深思精心体察遂能出产日盛一日年旺一年历观所译西书中其于种植烘制诸法精益求精弥不胜爱护郑重之意故其产茶之盛骎骎乎尚靡有止期中国苟不及此时而力为研求认真从事窃恐以后茶利势必为外洋占尽无余矣即如日本一国各处均设有制茶会社平时推究考验不遗余力而茶业因得日增月盛仅止横滨一隅而出口之茶箱即已盈千累百不且与欧西并驾齐驱同分中国之厚利也乎客岁尝读军机章京陈君条陈整顿茶业挽回利权一疏其中删中国之旧章采外洋之新法茶商则深加保护茶树则极意广培以及维持茶市划一茶价各情要皆利害熟权详明洞澈足挽已去之利源开将来之利益苟得当事者照此施行将见中国之茶务安在其不能复振也非然者日本之茶既见其岁有所增西洋之茶更觉其与年俱进出茶繁而货色甚佳贩运又极其便捷而中茶则既嫌其着假兼患其货低加以种植之不察其宜采摘之不得其时烘焙之不明夫法如是而欲于此中觅蝇头之利吾尚虞其不得而犹能夸为出口生意之大宗其谁信之

　　论中国整顿茶务
粤自洋人叩关而立约辟埠通商大臣衔命以订交输货互市欧美诸国莫不藉其奇技异物购我赀财每岁中国钱银流出外洋以数千万计而中华货物运销外洋者惟茶与丝为大宗其余虽有帽草等物亦为洋人所必需而销流无几奚关轻重故出入之货两相比较中国吃亏实非鲜少观时势者深切杞人之忧乃近二十年来丝因蚕病色身欠佳销路已渐形减色茶则因奸商贪图目前微利罔计日后大害潜将杂叶混行搀和制造工人又不求甚解得过且过草率不精色香味皆为失厥本来至洋商啧有烦言而东洋印度美洲又相率仿种不惜厚赀订聘华工教以培植采撷制焙诸法留心讲究精益求精而后来居上中国之茶反瞠乎在后为洋人所摈弃且洋商居华既久渐知华商利弊以华商之办茶赀本多由挪借订期归还于是洋商暗持其柄而摇之迟迟开盘比银期已到华商为剜肉医疮计减价求售洋商故为抑勒华商亦祇得勉强允从而茶市遂等江河日下矣迩年衮衮诸公深知其弊咸欲扶掖而振兴之以保自有之利迭经卓识之士条陈是非献替可否无如言之非艰行之维艰迄今多年卒不闻创一议布一策相与挽既倒之狂澜而补亡羊之牢者抑又何耶今春闻福州茶商有购用新机器以制茶者茶味比前差胜一筹以为入闽茶市从此当有起色岂知以机器制茶者系东岭某洋行设公司以试办因经费颇巨股分尚未招足至于西北两路华商并未改用机器仍由人工制造但用新法使茶汁不能溢出味更浓厚土人有仿其法以制乌龙茶者亦较前佳故本年业茶者可沾微利然市情尚形冷淡以上月底行情而论工夫二五箱祇沽七万六千八百七十八件存五万六千六百二件小中二五箱沽七万三千六百零四件存四千八百九十六件乌龙二五箱沽三万九千七百五十六件存二万七千五百四十四件白毫大斗箱沽五千六百二十七件存三百七十三件花香一五斗箱沽二万一千五百五十九件存一千四百四十一件云云噫市中所沽仅得此数比诸古昔盛时不过十之二三耳而居今时势则沾沾自喜谓有转机则中国茶市情形不可见一斑哉今之论整顿茶务者每欲设大员以董其事不知中国仕途久已睥睨商人且于市情多所未识一旦大权独揽在贤良者尚不过委蛇公事模棱两可商民虽未受其益仍不致受其害其在不肖之员既威福之恣肆复朋比以为奸茶务之弊因而丛生而商民受害益深是则茶务整顿岂官场所能为力哉然则整理全赖诸商乎查各处办茶华商皆设有公所以便同业有事相商令莫若予变通将同业各店合成公司由众公举精明干练之人分当总理协理悉心讲求此中利弊设法兴除各号所办之茶皆交总理协理监制存储定价发售照本伸计盈亏各沾惟华商办茶赀本鲜有充盈仍须赖中国银行为之扶持凡有茶商需接济者银行准其将茶按揭宽其期限薄其利息俾华商不致因银根短绌贱价出售致为洋商所乘如此则众志成城奸商无从搀杂舞弊低价夺市洋商亦无隙可伺肆其要挟而茶市有不蒸蒸日上者哉

　　论整顿茶市
中国商贾之道与西人异西人之业经营者或领本于国王或请命于官长商人之所为官多知之故上下一气而官之保护商人也无微不至设有违禁作伪以及一切货价轻重等事莫不闻之于官中国则不然商之与官本不相联络其间惟经营大获纳赀得官乃得于搢绅之列其有喜于揽事乐交官场者或亦出入衙署应酬于候补各公中诩诩然骄于人曰某司马吾所素善也某太守吾与周旋也某观察吾所朝夕相见者也即使果非虚语而其所谓素善周旋朝夕相见亦不过酒食游戏相征逐或以公事相请托如是而已其于经营中事固不与闻也何则中国视商人素不甚重即有拥赀巨万人争趋之而背地尚多微词以为彼虽势焰熏灼不过一市侩已耳为官者存此心故不能降以相从为商者亦自存此心故不敢仰求于官如是而欲官与商之两相浃洽如西人之所为乌可得哉然近来各省通商中外交涉之件往往由于商人居多则亦当思变通其道不可执成见而泥故习也前日福州西商公所致信于领事请为照会华官饬知中国茶商将大小茶箱务须一律坚固华官接到照会后闻已立即出示晓谕即此一端可见中国商务亦宜有变通之机矣夫中国之业茶者为市面之大宗与丝业不相上下而近年之业此者每多耗折而不能获利当其入山采办炒制装箱发往外洋除出口关税之外官皆未尝与知而商人贪利心切不顾利害但欲以小本获大利故茶中或搀和末子箱中铅皮年年减少在商人以为可以欺蒙西人藉此得利其先亦必有售其欺者此行彼效其弊滋甚遂至西人窥破其隐不肯接买于是贩茶出洋之商近来大亏厥本盖西人性情虽直而其心多疑一次受欺则虽有仍前货真价实之件亦未免有所疑阻而不敢遽受故中国茶商常有折耗西商亦大有不便而急欲华官之力为整顿也虽然华官苟欲认真整顿亦非仅以一纸告示遂可以塞责也茶商之作伪以为茶业之害非但不利于西人亦实不利于华人华人以茶业为大宗而至西商有所疑阻不敢接收则茶市必无起色华官既知此弊宜传集商人剀切劝谕语以经营之道以信义为先货物出洋必求销售捷速方可获利苟有作伪取巧各商皆宜稽查屏斥不准其诪张为幻如有不遵者指明禀告予以严惩然后货既高而销路自广既不予西人以口实而华商亦可得益讵非两全之道如但以出示晓谕为整顿茶商之道则空言无补何足以止奸商之狡谋而使中外商人两无疑虑也乎且吾之为此言非创见也礼有之用器不中度不粥于市兵车不中度不粥于市布帛精粗不中数幅广狭不中量不粥于市奸色乱正色不粥于市可知古者市有市官有法即下至商贾未尝不设官以之自市官不设法无闻官与商不相闻问而机械变诈愈趋愈下偶有议及笑为多事而指摘及之而抑知官之与知商事非谓与民争利实欲以法齐民而弗贻外人之讥议是亦通商之要务所不容忽以视之者非独茶商一业而茶业其见端也

　　论保全茶业
华商之赢亏其权实为西人所操纵西人同心协力每届新茶抵汉口看样后即会议行情价若干则购之否则不购华商口不一并不聚议各怀私意不顾大局之若何在富而有余者虽亏本亦售若资本不足大半从钱庄茶栈挪来一闻茶市开盘索价者纷纷猬集继知亏本则追呼愈急即不够本亦不得不贬价以沽湖南巡抚吴清卿中丞熟悉此情不忍华商受害欲使西人不能挟制特商诸督宪及湖北抚宪筹集巨此后西商所偿茶价如不够华商资本一概不准售出委员分投设局凡值千两者由局暂给银四百两持去开销一切将茶屯积代售售毕如数偿银闻中丞已筹百万委候补道庄观察庆良来鄂办理此事观察已于三月二十七日戾止随禀见制抚二宪请张香帅出示晓谕华商矣此一举也可谓尽心于民事而欲以回天之力挽救时艰其用心可谓苦已中国茶业疲至今日竟有江湖日下之势凡蒿目时艰者谁不欲力图挽救顾华商之所以累年亏本者固由于西人之抑勒而华商要亦有自取之咎以前业此者之大获其利因业此者尚不多其中弊端尚不深而西人之受买者亦未若近来之精细则中国人自献地图而其所以自献之故则大都为嫉积嫌而起一经献出而西人乃愈想愈深而华商之底蕴乃毕露夫西人既已知之则华商即可改弦更张力求去西人之疑而投其所好所谓失之东隅者尚可收之桑榆也不此之计而仍率由旧章以致向来名望素着牌子极老家亦且不为西人所信而拖人下水者其咎大矣说者谓中国茶业之坏坏于外洋如印度西仑以及日本等处皆逐渐产茶故至于此然日本之茶味薄而不耐瀹西人不甚嗜也印度西仑竭力讲求种植采制之法然有时据西报述及西医生言多食或足以致疾则可知中国之茶其质地实可以迈越他处无如杂伪以乱其真贪做以耗其息争卖以割其利此而尽归咎于西人不得也西人之购茶于中国固为利也经营之道有利则进无利则退是固人情之常不特西人为然华人亦何独不然吾观西人运来中国之货售诸华人何独不可做西人购茶之法故抑其价必令其折本而后售是则谚所谓货到地头死西人亦无如何也然而西人初不惧此则以其货为华人所乐购故也货既为人所乐购则其价不但不能抑勒而且立时飞涨此洋人来华者之所以皆满载而归也中国之茶本为外洋所乐购故前此华商亦因此而获大利近年业此者日益多此争彼夺此忌彼嫉以致输其情于外洋而华商又不改其旧习致茶业日见其微窃恐华商之业此者积习难除官即为之设局受寄多筹项多费开销而茶商中之不肖者反将以欺西人者转而欺官且局中人自委员以及司事未必皆为中人极易为其所欺而分局既多又难保无不肖之员与乎其间即曰遴选委员极为慎重又难保所用司事丁役一无私弊上宪则一番好意一片真诚欲救之于水火之中而置诸席之上而商人等或不体宪意不顾大局藉此以售其欺不且深负宪恩也乎夫欲保全茶业必先自讲求茶务始何者为优何者为劣可以一望而知不容一毫混入而后一律其价合则售不合则不售果其货为西人所必需又何患其不出价而做时必不可存贪多之心苟有利可获虽少亦获也若其无利而折本则多做者必至多折此中利钝商人何尝不知之甚悉特无如当局者迷则亦块然如在云雾中耳总之货高招远客西人此时未尝不欲购中国之茶而华商之业此者则从未思及救时之法而徒忿西人之挟制抑亦思求人不如求己之谓何耶

　　振兴茶业刍言
茶业之衰由于贪而非仅由于贪实因制茶不得其诀不解化热之学不知工艺之方积习相沿愈趋愈下色味日差价值日堕奸伪因之日甚中国产茶之区两湖徽绍而外则有福建之建州武彝之茶著名第一山上俱是天生奇种品物之重价值之昂莫之与较即本山之主终岁勤动其岩上所产所得亦不过二三斤每斤值价数十百元此种茶他入不易得乃高人雅士之清供非大腹贾所能罗而致之者也商人所买乃岩不及建州各产所产其茶有红绿二色味浓耐瀹上者可瀹六七次中者亦可三四次味俱不减通商之初惟广州一口业茶者无不赴建采办因而起家者不一而足十余年后始有福州湖北以及皖豫江浙然销场虽旺终不及建茶之佳顾虽佳而近数十年来富者贫矣盛者衰矣市景萧条不堪寓目此其故非尽受洋人之掯勒不尽关运营之乏术皆由制造不精以致滞售亏折而诈伪搀杂因此而起洋人始而疑我继而轻我终且挟我此茶业之衰所以至于此极也夫茶不外色香味三字三字中有无限层次良楛由此分贵贱由此判今欲化楛为良易贱为贵则必改弦更张将造茶之法极力讲求尽除从前积弊而后可以致利第一在乎采摘茶甫下山时晾至略干入灶烘炒其红绿色俱于炒时暂久轻重中分出中有妙诀惟专门者能之若不得法或采摘过老色味立变山民惟顾山本无暇他计不择高下一律发客客或未谙其理时受其欺虽制造精良终成无益此一弊也第二曰拣筛由山买茶载以筐与袋发至庄栈女工男佣以次拣筛拣时则男女喧笑心不在焉随拣随杂筛则一人司一箩半醒半睡终日仅筛出一二十斤而片索仍不能匀此又一弊也第三曰堆焙片索既匀然后发焙焙用竹笼下炽炭于火盆笼中隔以竹篦茶置其中昼夜烘之极热则取出翻腾翻数次斯透矣乃有发大堆拌匀装箱翻时或有未周则生熟参半又有夹于篦缝中者久焙而焦其味甚劣又有余末从竹篦缝漏下火盆内微扬起其味尤劣此等劣味杂入茶内加以生熟不匀又焉能佳此其弊又一也第四曰装箱箱用薄木板内有铅皮铅皮焊封不密箱复钉之不牢茶在箱中不一二月即泄气走味茶市初开即微觉色为日愈久味同嚼蜡价安得不跌售安得不急此又一弊也今欲整顿茶业必须去此四弊延请精于识茶者慎采办以固其本如法制造认真拣筛以清其源或办新式机器或置新式茶炉定造厚密之箱筩以保其长久于是茶纯而工本轻盖工本之损耗大半由于蹧蹋糜费一一精求工本反省而茶则全美声名既着余利自厚矣万物各有其宜中国之茶乃造化自然之利洋人欲以人力夺天工于外洋多种茶树以夺中国之利土地非宜究属勉强终不若中国茶味之厚且纯祇以中国制造未精遂存蔑视之意今果能极意整顿各自奋勉则公道自在人心方且重价争购先期预定何患销场之不广茶业之不盛大利之不返乎又有花香之茶为洋人所推重而中外制造实皆不得其法盖以花片罨在茶内日久湿郁味变虽有微香不适于饮若以新意造成抽气香用整盆清香花置于旁但吸其清香以入茶并无渣滓则香味清纯入口分明何种花香历历可辨饮之令人如登仙境此种茶亦各兼制以作骖乘不更将不胫而走不翼而飞也哉

　　整顿平水茶刍议
平水在绍兴府属会稽嵊县之交界为千岩竞秀万壑争流之最胜处其左右什伯里间多植茶得天地之清气色香味三者皆佳古称日铸贡茶而近数十年来驰名外洋所谓平水茶者即此是也货色既佳价值自贵价值既贵弊窦即从此而生盖趋利者以伪乱真凡物皆然何有于茶光绪十五年间总税务司申呈总理衙门文内有云茶叶装箱残败之叶不能检净是不过不能检净也江汉关裴税务司云有碎末搀和九江关辛税务司云搀杂茶末茶梗是犹属茶之末梗也惟上海关好税务司云平水茶用末和米浆成丸充芽茶发卖其搀法尚不损人而北洋通商大臣前已扎上海道龚查照详酌妥议具复绍兴府县累年有严禁茶末胶圆告示各栈悬挂谕之者非不谆谆而行之者视为具文毫不加意直以利之所在转相效法可知作弊全在山户贩子而用力挽回自宜从源头上做起且源浊则流浊源清则流清一清而无不清此一定之理也无如为此中人者抱尺寸之见但顾自己谓某栈有假茶而我独无谓某栈有胶圆而我独无然试问该栈之茶从一处收来乎抑从各处陆续收来乎试问该栈买茶之水客凭一人之眼力乎抑凭众人不等之眼力乎互相攻讦以五十步笑百步甚至意想所到穷极其弊捕风捉影痛论之以为快虽不敢信其必然是弊究不宜听其或有是弊则于山中力除茶弊为目前急急要务矣仆近平水人也生平不嗜茶有山不种茶去年有乡人因茶争闹固结不解为之理处往返山头海角者一年知茶之出息知茶之开销知茶之弊窦知茶业之亏耗已极知茶业之生机将绝亏耗极则细民困生机绝则　国税亦绌窃思桑梓之乡有天地自然之生产可以下养乡民之身家上裕　国家之捐税者而既已知之而不言言之而不思所以挽回之似非所以存心爰不辞劳瘁采洽舆论拟有血除茶弊刍言数条开列于后　一拟明年正月间同业中同志几人赴郡具禀请一廉明委员坐局弹压　一拟立四局双江溪一局三界一局石璜一局长乐一局委员轮流居住　一拟坐府董事一名汇办公事　一拟坐栈董事每栈一名各司访察　一拟行董事一名正二三月间即周流山僻处先痛切写刻知单随处劝谕又随处购线密察至出茶做茶之时又复各处访查不避劳怨实力奉行伏思此事上临以　宪谕官势下又激于目前众商之公怒而是人果能劳心劳力并不专为己谋或者可以求谅可以胜任一拟司帐董事一名经手银钱一切费用从俭开销先借用别至下半年向申栈经卖家按件抽提每箱数文并刻征信录送各董公核　一拟通知各栈家熟茶箱上虽有别号花色必明写栈名以便稽查分别一拟茶叶除各栈门庄收买外必归行卖买其行必在大村庄必领谕帖然后开张各处行户有名册可以稽查如遇有假茶胶圆等弊该行户即投诉邻栈董事将该茶当面焚毁倘行家徇情私放即坐行家以通同舞弊之罪倘邻栈董事知而不举公议重罚一拟买茶开秤三月间由局员向各董事酌定何日开枰归行卖买一例遵照如有栈家先期赶山则行户贩子夺秤蹧蹋在所不问且各董事同议禀究或栈家于中徇情私串行家无谕开张人或假充贩子先期赶山一经察出或有人指名报局给以重赏当将该贩子及行家公禀送究

　　论汉口茶务
汉口之茶市莫坏于去年统计安徽江西两湖四大无一不受亏折其数多至三百余万此真历来所未有虽旁观犹为骇然在当局之人哉故闻今岁茶商不欲大做各庄口较往年须打七八折惩前毖后盖亦善贾者不易之法也然而天道循环盛衰倚伏凡事方盛时人或习而安之不甚措意也于是乎因循玩愒日复一日以底于衰既衰矣且衰之甚矣则必战兢惕励共求所以挽回之道若何救其弊若何补其偏众人一心而衰者不难返盛此为否极泰来之常理即为今岁茶务之端倪何待蓍龟始可预卜顾或者犹嫌于空言无补也吾请揭其要而论之窃谓今岁正是绝好机会约有四层一曰山价不至抢抬查往年华商吃亏之处皆在于山户之抬价而其所以抬价者则因庄口太多彼此抢买我欲龙断安能禁山户之居奇由是成本愈重赚利愈难今岁庄口既少将有货浮于庄之势虽有狡黠山户仍萌故智而其事不能复行将来进价定必便宜此则体察情形而可于目前预料者也一曰坏茶可免滥收查近年茶务之疲皆归咎于茶身之欠佳或谓采摘不及时或云焙制不得法以致成色大减美恶杂揉而不知其所以夹杂者实由于滥收之故其所以滥收者实由于抢买之故今岁既不抢买自不难尽我挑剔而旧时成色可以不失中茶之色香味本非日本锡兰诸茶所能及诚得茶身复旧则茶务定有振作之望此又体察情形而于目前可预料者也一曰银利可望便宜一曰金磅不至亏折银利便宜之益华商受之金磅不亏之益西商受之何也往年各商办茶之时汉市之银根必紧银根紧则折息巨茶商将本求利不能不出重息以为进山买货之赀一遭耗折吃亏愈大今岁各埠银根俱有赢余庄号中人方无从折放之虑势不至因茶信之上市而陡增折息且银根既宽钱价亦因之而落平非办茶各商之大便宜乎西商在华买茶则用银而至外洋出售则用金磅近来金磅之价既如是其增涨则进出之间先可大占便宜譬如去年在华进价每五十两之茶今岁进价忽增至每七十两前后几差四倍及其运至外洋按照金磅计算依然有赢无绌并不吃亏然则今岁买茶之西商止在金磅一项上已较去年便宜四成而茶价之利尚不在内此更体察情形而可为目前之华商西商一并预料者也夫时不可失昔人言之今幸有此四层绝好之机会吾知办茶各华商必能振刷精神不令错过诚不错过机会不但可以弥去年之缺憾抑又可以挽日后之利源转移之关速于旋磨所望勿自馁其气勿自灰其心斯得之矣而吾尤有望者汉上办茶诸西商无非洞明事理之人遇此绝好机会既可趁山内之挑剔纯购好茶而将来成本较轻又无虑茶价之贵一得两便想茶市既上后定然争先购买不至有观望抑勒之事语称利人即自利欲与华商分占便宜其道固不外乎此也或谓吾子之言可云善颂善祷岂惟华商愿闻即西商谅亦莫不愿闻矣应之曰唯唯否否此论若发之于往年则为谀词为虚语而今岁非其比也质诸中西明眼人当有以教我
 
卷六十二　理财部七　畜牧

　　论中国宜讲求种植畜牧之法缘起
盖自椅桐致咏騋牝并美夫三千駧马兴歌其犉更夸夫九十此鲁卫两国种植畜牧之利并志于篇章者也降至后世井田久废古道云亡上下之情既暌君民之势亦隔周官周礼每托其术以愚民余九余三徒征其课以肥国于是山林川泽之利舟鲛卫鹿之司皆委之于天弃之于地焉良可惜也我　朝创制显庸称先则古地大物博壤沃土膏树艺则重在蚕桑游牧则及于牛马凡所以因其利而利之者固已尽美尽善矣顾时至今日国事多艰民生日蹙商权既夺于外国物产复耗于中原而四百兆圆颡矩趾之流则愈生而愈众故五大洲航海梯山之地皆弥去而弥多问其民则十室而九空入其市则头会而箕敛昔之家裕而户给者今已国蹙而民贫矣夫远适异国昔人所悲人苟凿井耕田仰事俯畜饔无缺衣食有资谁甘离父母别妻孥不辞雨雪之劳不畏风涛之险而飘流海角奔走天涯哉乃惟士无田虽通籍而儒风不改多财善贾苟无本则货殖难工耕田之利既微贫者更无田可力作工之计既拙愚者复无工可佣而又加以物价日昂厘税日重则与其饥寒难免流为盗贼而作奸犯科何如异地栖迟易于营谋而或转贫为富此通商以来我华人之出洋贸易者四万万中已去三四百万矣然此三四百万人之远在外洋也或白手兴家者有之或赤贫如故者有之或生为异国之奴死作他乡之鬼者亦有之中国以民为邦本而不欲其散之四方也故上年有招之复归之示而不知富者挟赀而返转遭煅炼于贪污贫者素手而回更受苦辛于穷饿幸而美国令颁逐客金山禁止招工否则相率而往者更不知其几千万人矣此无他中国田土虽腴而人民多众既谋生之不易遂人满之堪虞耳故有心人之为中国计者咸以为揆今之时度今之势必以富强为先而富强之基又以教养为本教养之术悉数难终蒙不敏去春曾为新论十要略举其重且大浅而易者为我中国借箸一筹此虽蠡测管窥不免举一罣万要之宏纲大节亦可坐言起行及其后各名公巨卿为我国家开源节流其奏牍所陈与纶音所降一年之内见与施行者多与论中所言暗相符合可见堂廉高远尔位靖共其卓识卓力者固多而能言能行者亦不少而今之志大言大者或时务等书稍有涉猎便摭拾牙慧妄肆狂言直若百尔臣工如聋如聩九重深远不不闻此或爱国情殷不免激于时势究之居邦礼重又何必逞其讥弹言但献夫刍荛论待采夫葑菲几见有以讦为直而能使人唾面自干者哉然而今之时何时今之势何势也日本之赔未完国帑时形支绌俄之铁路将就边防日益虞英之口岸增开商权愈替美之禁章未弛工食弥艰故今之为中国谋者开源则开金矿也行邮政也筑铁路也加厘税也节流则裁兵额也去冗员也罢工役也省国用也不知此特救时之策时必久而后成非足民之经民尚贫而未富也今有一术焉其效最捷其事易行而于国计民生两有裨益者则终莫如去春所拟新论中兴种植广畜牧之说焉今且申而论之

何谓种植种植者非但禾麻菽麦已也中国之利莫大于蚕桑今则外洋如英也法也日本也意大利也皆以种桑饲蚕缫丝织布而中国于南五省外尚鲜及之近来西粤三晋湖北湖南虽已逐渐开局教民蚕桑不数年间已获成效可知廿一行省中桑实无处不可种者特无人为之提倡耳今能仿照西法颁行各直省将军督抚于省会中创设树艺院遍采中外种植各物而悉心考校之因其天时察其地利宜于稼者则稼宜于桑者则桑或两无所宜则讲求别物购种试植不然则但于山林川泽蠲其赋税谕令民间划地禀办如大茴小茴架啡甘蜜等物为外洋所最通行者则购而种之两三年间便获大利盖大小二茴中国以为药物外国以之甑油其物易生其价甚贵予曩游历至于越南见法人之讲求是物以资种植者皆不遗余力亦多获巨赀至于架啡则西人用以作茶甘蜜则洋人用以染布年中销流甚广获利甚宏如星架坡等处多种之近有法人于马打加士架岛种之者高原则植架啡下湿则植欧亦架啡类也计六七千西尺之地植欧六七年间所费资本约用法银三百万佛冷每佛冷约值华银二毫零每克而爱打地可种五百株每年至少可获欧六百启罗约值一千五百佛冷除零费三百五十佛冷至八年后每爱克打至少可得利银一千一百五十佛冷合六千尺地亩计之每年约需经费三千佛冷而所入利息以至微计亦可得一万三千八百佛冷也又有法兰西意大利西班牙各国人在陪济雷洼地方种架啡者每地一尺祇费资本一佛冷每田亩一千五百尺为一爱克打须费一千五百佛冷四年以后每尺地至少亦可得架啡五百喀咪约值一佛冷八十桑的姆观此则祇欧与架啡两物植之已为利不少矣故今法人于安南东京等处皆购地种植中国土地或高或下各有不齐而于此等植物则无有不宜者此外如莺粟一物其汁可为土其壳可作药材英之印度以此富国近来中国云南贵州四川八闽已多栽植比诸莳禾利市三倍斯又毋烦设院讲求而无地不可种无人不能植者也管子曰百年之计树人十年之计树木一年之计树谷其效孰有捷于此者哉至于畜牧则又非仅牛马六畜已也中国口外台盟各地皆以牧马为生牛则遍于农家羊则畜于齐鲁然其利虽宏其本犹巨也若夫其本至轻其效至速者则五母鸡二母彘惟行古之道已足令家之肥矣牧豕之利人所共知牧鸡之利人所易忽而不知陶朱之富即基于此计母鸡一只约购银二毫畜之一月可得卵十余枚每枚可售铜钱六七文畜之两月已足归本更畜两月而售之连卵及母共可获利银五六毫畜百母鸡每阅月可获利银五六十员一年三次可获利银百七八十员其利孰有捷于此者哉且其卵昔但售诸华人今且售诸西客昨阅商报言去年有日人来芜湖设立蛋庄专收鸡卵本年二月又有西商由镇江至芜湖在江口税关之北租赁洋楼亦以专收鸡卵为生涯日招女工数十口到楼破卵分其黄白加以制法载以铁罐寄回外洋每日收卵至三万之多以故近日蛋价翔踊盖供化学家之用也则将来推商至于各省其利不更广哉至若广东火焙鸭山东土种羊谚云养羊种姜一本万利此外如鹅苗鱼苗白兔白燕之类皆一年之内数月之间即可获利但劝谕民自行畜牧或由官设法借贫民限期偿还收其利息不十年间而民皆裕足矣岂非富强之基哉

　　中国古时畜羊解
客有顾吾庐而询曰西人分地球为五大洲统计大小各国并合诸太平洋南洋各岛国之得举其名者约以百数考迩日称雄海上者皆属后世崛起之邦英法早隶意大利当其寄人宇下时未尝自号为英自号为法也俄跨欧亚两洲德联普日诸邦亦皆有英主出自知发愤为雄始得分裂疆土与立为国称之曰俄称之曰德也若美处亚美利加洲本属荒区四百年前为西班牙人科伦布航海得欧洲列国之人遂纷纷至彼惟英人为最多故隶于英至华盛顿遂叛英而自主其国名曰合众其古传之国至今存者除中国外寥寥无几若已比伦凡亚若亚述利亚均日荡然无存若罗马若犹大若埃及若希腊若印度等亦俱贫弱不堪大半为强国收入版图惟考之诸古国遗史其君民当日多盛畜羊一纸也而以羊皮制之一衣也而以羊毛编之其余各物亦多以羊之所出为之故问家产之多寡数羊以对未识中国古时亦盛畜羊否乎余曰中国古时亦尝以畜羊为事特后人未之考耳客曰古者伐冰之家不畜牛羊此畜羊所以戒大夫今何所据而知古时亦畜羊愿明以告我余曰中国古时畜羊虽未能多得遗书之据然考诸字义则有可征者其曰羺曰羵凡字之专属夫羊者无论矣乃本为泛用之字亦必以羊字属之若能悉心推解则中国古时畜羊之说固确有可据者也今夫者队也物各有队即物各有而其字则从君羊是羊之出自君者多而庶民之羊从之而合队也此解字而得古时畜羊之据焉义者谊也物各有亲昵之谊而义字则必从羊我者盖羊之随于我者不向他人其性殊多谊也此解义字而得古时畜羊之据焉且也嘉宾戾止羹本各物皆宜而其字则从羔美可知古者肆筵设席必择羔之美者以为羹焉其畜羊也亦可于羹字征之小儿多喜食糕而其字则从米羔则古人为糕或以羊之肉佐米制之以美味其畜羊也亦可于糕字征之是以见羊遘病莫能畅适不免心乎其羊故凡有患病者称为有恙此恙字之从羊心者又古时畜羊之一证也羊或逃亡不免忧患或有示之以羊之所在则转忧为喜以为吉祥此祥字之从示羊者亦古时畜羊之一证也详者言羊也古人惟重羊故论肥论瘠不厌其详而详字之从言羊又可为畜羊之一解羊皿为食畜之器或未必尽有也惟皿为羊用者则贮刍贮荛必备其而字之从羊皿者可见古时郑重畜羊之意也羊本柔物非若牛之能耐劳若或畜羊以代工岂非差错之极此差字之从羊工其意可细玩焉羊亦愚物非比犬之敏捷惟畜羊而已久者始得羑导之深此羑字之从羊久其意有专归焉佯者人之假者也恐羊远奔设假人以阻吓之此羊人为佯可见畜羊之有据姜者女之丽者也如羊洁白惟丽女可比拟之此羊女为姜又为畜羊之一据物以肥者为美物类本各有美也而其字独从羊大此美字解而畜羊之征出焉肤欲搔者曰痒物类亦各有痒也而其字独从羊此痒字解而畜羊之征得焉物之易生者谓之达而达字之从羊何哉古人喜羊易生之意耳此畜羊之征在达字也

胡弗一察之物之馈人者谓之仪而仪字之亦从羊何哉乃古时用羊互送为礼耳此畜羊之征在仪字也曷不一按之羊所饮之区遗水甚多每有洋溢之势此洋字所以从羊水也而后世分东洋西洋者殆因水多而借用耳羊所居之处设甚广恒见屋之多此庠字所以从羊也而后人称上庠下庠者殆因广而比拟耳丑属土以称牛天下惟羊与牛方可作珍羞之品此羞字之从羊与丑者非重畜羊而何鱼恃水以为生天下惟羊与鱼方可称鲜洁之味此鲜字之从羊与鱼者非征畜羊而何言诸如此类理亦难穷在古人因义制字岂无所见而遂字字属之以羊乎由是观之婚家则遗羊为聘辱国则牵羊以献羊之于鲁告朔而藉以尊周羊之于汤不祀而用以馈葛而舜之有羊象且夺以归父母虽畜羊之征可考之于遗书者要不若按字解义而能得古时畜羊之据耳客闻之爽然而起曰易有羝羊之占诗有牂羊之咏而周礼且设有羊人一职但知中国古时亦若今时之有羊亦安知古时较今时之多畜羊而适与诸古国如鲁卫之政乎尝考中国古昔盛时其政教风俗礼仪制度多与现在泰西诸大国相合如五帝官天下即今美法诸邦选举贤者为统总之意也古者寓兵于农于四时农隙以讲武事即今泰西抽民为兵之意也周公作指南车孔明造木牛流马即今泰西机器格致诸学也其余事之暗合者甚多难以悉数然三代以前泰西诸邦方狉狉獉獉与野人无异而我中国已文物休明典章具备雍容冠带为万国所瞻仰以彼例此判若天渊乃千百年来人心不古世道陵夷古制多湮遗规莫考徒使远处海外数万里所谓夷狄之邦者崛起称雄蒸蒸日上而我之良法美意荡然无存不得已步其后尘又徒得其皮毛未着实效用心与不用心之异耳即以畜羊一事论之泰西诸国视之甚重美国当开垦之初其地并无羊种嗣由欧洲运往牧养三百余年来滋牛番庶至今不能以数计民多有恃畜羊为牛者今中国虽亦畜羊而视之既不重畜之之法亦不加考究故不能大获其利随俗浮沈与时俯仰推之凡事莫不如斯而国之所以日益贫弱也可不长太息乎余曰我第与子论畜羊耳子乃子念及于国计民生而慨焉兴叹子洵有心人哉虽然剥复否泰之机互为消长今日之衰安知不为异日之盛今日之盛又安知不为异日之衰乎

　　有议在淮徐间兴畜牧公司者试究论兴建之指详拟设施之要
庚辰以来直晋皖豫诸省水旱灾荒相继迭起近则淮徐之间水荒尤甚灾民流离困苦人将相食虽上有朝廷之蠲赈下有士民之捐输而杯水车薪事终鲜济论者谓此不能防于未灾之先而徒急于既灾之后也于是有议使民自养之道者曰淮徐土宜首在畜牧可设公司以劝民也夫致富之道不独农桑树艺畜牧自古并重尝考淮徐二府在江苏省西北毗连豫其地多水草山泽于畜牧之道最为相合于此而兴畜牧犹杭嘉之兴蚕桑其利之溥可掺券而待者也且畜牧一端所包甚广如马牛羊驴鱼鸡鸭等各动物胥在其中尝考其利牧马与兵政为表里牧牛与农事相维系亚剌伯国专以售马致富美国每年牛乳出口之数约值洋银五万万元我果劝民间随地牧养渐行渐广独不可分其利乎又羊毛蚕丝等尤可供纺织之用英国商业煤铁二宗外纺织亦致富之一道也东西洋濒海各国无不以海中渔利为每年入之大宗从不许他国渔舟拦入此五洲通例也淮徐滨临江湖其间渔利何可以数计利源独擅又岂他国所能觊觎者耶淮徐启其先各处承其后事逸利溥而可为富强之一助者孰有便于此乎果能实事求是痛洗积习数年之后必有可观淮徐之间首着成效则各处仿行亦自踊跃如近今湖北兴办蚕桑略有成效而各处仿行者亦踵起故畜牧公司苟能从速创兴则不独于淮徐灾荒大有裨益即中国致富之道亦兆端于此矣总之中国利源至深且溥惜为外洋所夺者已十而八九至今日而欲振兴利源收回已溢之利权惟畜牧一端犹觉事轻而利溥特恐有治法无治人而急于谋富之徒辄以为迂远无近功而忽之是则大可惜耳兹择其设施之至要者条议如左

一淮徐之间旷土甚多择其未宜农桑者即当劝办畜牧绅富分任倡导令民自办而以公司为总汇之枢纽以通官民上下之气官祇报验择尤给奖余不过问

一畜牧场屋须由牧令验明给发采买子种之费或由绅富劝募官为之助并不时掩查有并无场屋可验者罚之能有豢养得宜滋生不息者准本地乡董择尤请奖重赏之下必有勇夫古语岂欺我哉

一畜牧一端在西人本有专门之学具有成书今创办之始纵不宜尽习其法亦宜择其最要之书从速译出由公司中分布各处乡董令参酌仿行各就本处乡民善为教导则一时虽不能并驾西人而于一切饲养之法亦十得三四矣俟将来各处渐着成效或略抽其赋税创行畜牧学堂亦无不可

一子种切须慎远凡马牛羊驴鸡鸭犬等种类各异宜至各处选采种之最佳者如亚剌伯之马法兰西之牛最为雄壮分饲养勿乱其种则佳种自延不绝矣

一中房屋宜高爽有光能通风气卧处尤必干燥不得于卑湿之地致生疾病内须扣土令坚杂以黏土石灰墁于地面使可免践踏及粪溺之消蚀地面须铺柴草为蓐或以干叶木屑炭屑代之则不独干燥免病蓐中杂有畜粪亦可为肥田美料如中不通风气秽浊生臭则牲畜必瘠弱而多疾病故空气与洁净不独宜于人之养身也

一牧场须多植肥草且有小河之处各种牲畜每日宜放至牧场使有肥草可食清水可饮且可得阳光天气则自易茁壮

一草为各畜所不可少之品植草之地应将石膏粉撒布田中则草更茂盛此固值贱而易辨之事也他如大小麦穬麦珠米莙蓬莱皆为各畜必需之料宜切碎研粉杂投刍中喂之限以时刻勿使过多

一淮徐以北水路较少陆地较多载货驾车惟驴最便驴性节啬易养而为用甚大尤宜多畜驴以为北方载货物之用其销售必可畅行

一羊毛牛乳鸡子等为西人销行最广之货故牛羊鸡鸭尤宜格外多畜以为出口销售地步公司办成后并须于上海设立分公司为贩运屯货总汇上海为各国商人荟萃之所销行最易固不独可为淮徐公司分其任也

一西人牧养牲畜参用化学故一切饲养之法最为精密从无荒歉之弊中国畜牧公司亦宜聘请化学师一人专究豢养各动物之法随时布告各处俾畜牧之道日渐精究即或于公司中略收生徒教授新法亦可为将来推广地步

　　畜牧养民说　　　　　
陈炽

北方畜牧之利见于经籍史传者古矣牛羊驼马之量以川谷鸡豚狗彘之畜足于圈牢自汉唐宋元以来北方富人首言牧畜本朝承平二百余载孳生蕃息益当盈溢中原乃自咸丰同治间粤捻横行内外各边踵以马贼肃清以后又复频年水旱转徙流离人不聊生何有于物泰西各国每田百亩必空数亩不耕不获专殖青草圈作牧场中国旷土猥多无须尔尔但使得人经理爱养蕃滋则其利已不可胜计矣美国有三富人其产业皆以数万万金计其一曰铁国乃铁路总商美国铁路什入归其掌握所谓富堪敌国者也其二曰水国乃太古洋行之旧主轮船商舶运载于五洲其富亦不可计量者也其三曰土国为纽约一埠之地主富与相若而发迹甚奇年少之时一无赖子耳后忽发愤自立积洋五元尽买鸡雏于旷地积秽生虫以饲之和以腐渣数月长大向以洋五分购一雏今每只售洋五角于是五元资本化为五十元改而畜豕获利倍之由是而牧羊牧牛积赀盈万纽约一埠三江会合其时一荒野牧场也某心计此间日后将成商埠乃以廉价购之未及十年各国商人集果为美国第一大埠人多地少楼高五层皆一人之业日安坐而收亿万之租所谓土国者是已然某以牧牛之利至广至丰牛乳一宗西人饮食必需之品牛虽倒毙筋皮骨角无一弃材故于美国之西广辟牧场畜牛百万所制牛乳封以铁瓶营销五洲精美冠天下今日子孙犹然世业致富之道至奇亦至庸矣可知万国通商人贵自立祇须能制一物能成一艺能执一业能创一法风行一世者即可立致巨富创业成名无贵贱大小一也北方畜牧之饶夙有师法惟无多资本则不能广置围场非有智慧聪明则不能推陈出新振兴大利如牧牛取乳之法蒙古虽有酥酪未甚讲求不有铁瓶何能寄远比来外洋牛乳华人颇多嗜者并西人所用每岁入口值数百万金皆在免税之例诚能自设牧场养牛取乳即营销本国获利亦甚丰矣天津出口之羊毛骆驼绒价廉物贱因不谙收储剪剔而然西人运归本国织造绒售我重价岁销大呢羽毛洋法兰绒等项不下二千万金即如鸡毛一物西人盈捆购归制成露水洋花以销中国华人之发西人购去编作巨绳为兵船系锚之缆每绳值价千金铁甲船身过重铁锚亦数万觔海浪掀天无论何物制绳一掣皆断惟发绳为人身精血所化其坚无与比伦西人格物之精华人心计之拙举一二端而可见矣左文襄前任甘督亦尝购买机器仿织呢绒然牧场未立风气未开万里甘凉艰于运转资本太重不利营销因创办之时本末通盘筹划故耳苟于辽渖山海关天津等近海之处筹集股本设立围场驼绒羊毛如法收剪购机设厂织造绒务与俄英同其精美中国食物既贱人工更廉又省数万里转运之费较西西洋货价必可减半销售然后逐渐推行兴造铁路达于沿边热河口外七厅包头等处蒙古素饶畜产亦教以收剪之法平价采买以扩利源此每岁溢出之二千万金不数载而可以收复所谓有人有土有土有财者此之谓也夫事无难易得人则理伊古已然西国振兴工艺在纺纱织布之机人巧极而天工错向亦谓中国断难兴办耳乃不及十载南省风行收回利权岁千余万天津出口骆驼羊毛为数不少九边内外旷土素多织造绒之机即由织布纺纱而变者料件更简管理非难苟能因地制宜创兴大利一二年间有可操券而获者若之何畏难苟安日守困穷而不思变计也
 
卷六十三　理财部八　公司

　　拟粤东商务公司所宜行各事　　　　　
徐勤
  </div>
  <div class="pagination">
   <a href="皇朝经世文统编_page178.html">
    上一页
   </a>
   <span>
    ...
   </span>
   <a href="皇朝经世文统编_page174.html">
    174
   </a>
   <a href="皇朝经世文统编_page175.html">
    175
   </a>
   <a href="皇朝经世文统编_page176.html">
    176
   </a>
   <a href="皇朝经世文统编_page177.html">
    177
   </a>
   <a href="皇朝经世文统编_page178.html">
    178
   </a>
   <span class="current-page">
    179
   </span>
   <a href="皇朝经世文统编_page180.html">
    180
   </a>
   <a href="皇朝经世文统编_page181.html">
    181
   </a>
   <a href="皇朝经世文统编_page182.html">
    182
   </a>
   <a href="皇朝经世文统编_page183.html">
    183
   </a>
   <a href="皇朝经世文统编_page184.html">
    184
   </a>
   <span>
    ...
   </span>
   <a href="皇朝经世文统编_page180.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
