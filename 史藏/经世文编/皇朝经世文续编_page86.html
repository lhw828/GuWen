<!DOCTYPE html>
<html>
 <head>
  <meta charset="utf-8"/>
  <title>
   皇朝经世文续编 - 第 86 页/共 192 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文续编 - 第 86 页/共 192 页
  </h1>
  <div class="content">
   道光六年。行海运。明年。元和令何君士祁。请以经费之羡。修复邑之尹山桥。桥在葑门外十八里。以尹山名。石緪贯。往来坦乘。甿隶贾侩。挈携登降。漕艘輶轩。水浮陆辇。自明天顺建桥以来。数百年便于民矣。道光三年夏大潦。噎滀不舄。镌豗楗石。日隤月圯。以至大压。涂子舟人。咸用险患。有司惧费不訾。一不省问。何君任邑之二年。见而焉。顷以状闻。余即檄下。使复旧规。以为民适。乃召匠作。计力役。撞石柲铁。排槎铩灰。庸善估谨。往来复其扶栏。际桥两趾为瓮。高几丈余。广几尺余。东西长几丈。为夫几人。糜金钱几两。始七年四月。及八月。抚栈朽垩。一已绝手。碪枵平。视旧更饬。仍名尹山者。以曩有而圯。从其朔也。何令请为乐石之文。不没其事。余惟火觌道茀。有司之职事如此。然子厚有言。贤者之兴而愚者之废。废而复。其事由于贤者。推是类也。可以从乎政矣。是役也。吏不倦。民无劝迫。行者止者。乐蹈曩利。于虖。海运之始。或方幸费之不给。议持短长于后。讵意有余羡。且为地方兴废坠也。如今日必因民之力。然后有作。是桥不几重困民哉。余故乐书其事。刻石道右。以永行人之思。且告海运之德于官民也。

　贺公耦耕辑经世文。稼山曾与校勘之役。此篇殆客贺公幕中代言之作。稼山生平无可考。所箸仪郑堂残中。仅录得此。于当日论海运事宜。颇有关系。附着其名。以不泯其劳焉。

　　海河并运论光绪四年　　　　　　
朱其昂

谨案论漕运者。非主复河运。即主仍海运。复河运者。恪守旧章。而未善复之之法。仍海运者。董收近效。而未睹仍之之害。虽言皆有本。其实非万全之策也。夫海河形势。今昔迥殊。控制机宜。关系尤大。惟因时以制宜。乃变通而尽善。在历代海河兴废。惟利弊是论。在当今变置措施。直安危攸系。与其临渴而掘井。何如未雨而绸缪。职道滥竽飞挽二十二年。比来刱办招商局务。粗观成效。幸免陨越之虞。与负委任之意。兹以历年承办运务见闻所及而有得者。着为海河并运。制机器治河。造小轮船承运之说。不揣愚昧。敬谨录呈。惟执事者采择焉。主复河运者。其意良是。但运河节节淤塞。军船片板靡存。处不能骤复之时。而持不可不复之议。于是藉良窳不齐之民船为军船。各处无源之水通运道。旷日持久。而得主于通州。尚属幸事。若张秋一带淤塞成陆之处。粮船至其地。待水渡黄。而伏汛不发。雨水不多。迨至七八月。河底依然枯涸。不得已而换船陆运。辗转递剥。费尽无穷之力。而运至静海天津等处。运河已冻。米色已霉。起囤无仓。回空无日。如同治十年之河运。不特疲民伤财。且几贻误正供。此所谓未善复之之法。一之为甚。不可再试者也。主仍海运者。谓自道光六年咸丰三年江浙漕粮相继改归海运以来。抵津早而交仓速。脚费省而折耗轻。公私称便。虽比年沙宁船生意寖衰。船只渐少。往往不敷承运。且船身较逊。米色亦间有蒸变之虞。然有招商局轮船协运。以补沙宁船之不足。而利便过之。海防日有起色。洋面尚属安靖。循而行之。足以持久。何必去易就难。舍便捷之海运。复艰难之河运哉。不知天下事无远虑。必有近忧。患须防于未形。机须见于先事。今海防虽备。洋面虽安。万一洋面不靖。海防戒严。纵不至防无可防。靖终不靖。而当不靖之时。严防之际。京仓岂可一日空虚。兹固百年未必有之事。而一日不可无斯虑者。此所谓未睹仍之之害。规小利而忘大患者也。窃意为今之计。趁洋面安靖畅行海运之时。试行河运。办有成效。或以十分之五。或以三分之二。拨归河运。无事则海河并运。有事则专归河运。此为最便。但欲行河运。宜先治河。欲治河。宜先讲治河之法。治河之难。非狃于成见。即误于因循。今运河虽多阻滞。究不至全行淤塞。若再眈延。必至无从下手。现在淤塞成陆之处。如张秋至临清。南北数百里。干见河底。尚可用人工挑挖。惟浅阻有水之处。河身较长。既不能戽水开浚。又不能带水疏通。见效殊非易易。至军船既已无存。自应用民船转运。然米数少尚可招雇。米数一多。万难应手。势不能不由官添造粮船。若旧例是循。不但花销太大。费用浩繁。而且夙昔之弊端百出。可考而知。又往返稽延。不能备缓急之用。故狃于成见无济也。惟有制机器以治河。造小轮船以承运。智力兼施。河漕并治。经费省而阅时速。似为刱说。实可程功。

河道既通。轮船既备。即从江北以试其端。江北有漕州县。半滨运河。如高邮邵伯宝应汜水仙女庙一带。类皆产米之区。迩年江北运漕。均在该处买米兑装起运。视江浙等省尤为便捷。俟江北漕粮全归河运。然后继之以湖广。分之以江浙。由近及远。自少至多。南北络贯通。江河周流无滞。将见运河商贾渐集。两岸居民日增。如是则河运日益多。海运日益少。河运多则内地盛。海运少则海口衰。海口衰则外人无可希冀。海防亦由是固矣。惟是治河造船。在在需费。值此饷项支绌。势难二者兼筹。而治河造船相为表里。既不能一气呵成。又不可二者偏举。惟有于有漕省分按漕数先行借垫。或于各新关二成洋税项下借拨若干。通融济用。其河运规模。仿照招商局协运章程。先造兵商兼用新式小轮船十只。每船力胜二百墩。吃水三四尺。堪装米二千石。一日夜行五百里。一月运二次。每年自二月至九月。可运米三四十万石。回空货物。以北方煤铁为主。运漕之暇。协助防务。即以水脚为浇裹。奏派妥员。予以事权。俾资展布。不数年必能船米递增。若造船至百号。则米可运三四百万石。辘轳转运。梭织巡防。南北数省。若身之使臂。臂之使指。内防愈密。外防愈坚。且江海往来货物。已有招商局大轮船以分其势。又设小轮船以揽其全。不独海防有事有备无患。且洋商生意不难使之徒手而返矣。至有漕省分起运之处。有通州交米之处。均应设立公局。由小轮船往运赴通。一杜搀水之弊端。一省转剥之周折。较现在海运由津转运者。更为利便。或谓此事不难于造船起运。而难于治河利运。运河绵亘二千九百余里。既限于地轴高低。浅深不一。复梗以黄河险阻。泛顺靡常。又运河自临清州南。门重迭。启闭有时。而轮船往来。利于迅速。若节节等。则耽延时日。若随到随启。则水源不敷。且下水而放犹易。上水而盘更难。此皆老生常谈。世俗泛论。实未尝深长思也。夫自清江至临清。为六十有一。拚以三日耽延。便可过。虽多何碍于运。至于河浅之处。可浚以深之。来源不敷之处。可引支流以足之。黄河水涸之际。可开渠以通之。汛涨之际。其势汹涌。在他船不能截流而过。以轮船机器之猛利。船身之坚固。行动之灵便。又何难一二时辰克期飞渡耶。第河以北地形卑下。势处下流。若开浚运河之口。而不为堤防。一旦黄流陡涨。横注北趋。则自阳谷茌平而下。其患不可胜言。然亦有以制其患者。开利津铁门关外四十里淤塞之海口以畅其下流。而高其北岸堤塍。坚其运河坝。则桃花之浪。竹箭之流。俱无虑矣。

或又谓复河运而用轮船。能保外人不因端借口。启其通商运道之心乎。不知彼族惟利是图。从前各口之利权为其占去者。内无轮船以制其先。遂致为其所夺。现在兴内地之利。先有轮船以制之。即使欲争。而我以运漕为名。明杜其争之之口。以防江为义。强戢其争之之心。斯外人初则不可争。继则不敢争者也。闻东洋内地皆设有小轮船。故西人火轮船至东洋通商。止于海口往来。不入内河驾驶。非若入我中国。既得通商江汉。又欲驰骤川滇也。此其明证。或又谓外人窥伺边境。如云贵四川等省。或驾轮船。或开铁路。彼方狡焉思逞。日出不穷。而我徒沾沾于小轮船。殊非当务之急。不知事有似缓而实急。似小而实大者。彼族之窥我边境。其志固不在边境也。按沿海各口。久非净土。所恃者内地耳。然自汉口通商以后。天堑之雄。已为穿破。若云贵四川再开铁路。衣带之势。全归无用。表里山河。大半为其牵制。一朝有事。防不胜防。守不胜守矣。今设小轮船以通河运。使东南财赋。可以由运河输至京师。固其根本。然后设版于海江要隘。寓兵滇蜀咽喉。南北无隔阂之虞。飞挽有自如之势。声色不动。而形势已成。夫岂非当务之急者哉。或又谓设小轮船。恐碍招商局大轮船生意。是知其一而不知其二者。夫大轮船尽有海运可支。即使他日尽改河运。尚可赴南洋各埠争复利权。况招商局以揽载为大宗。未尝专恃运漕为生活。亦复何碍。或又谓海运改。则沙宁船生意绝。河运用轮船。则运河民船失业。皆有关于华商元气。殊不知沙宁船倚藉运漕。原近年来不得不然之计。若各口轮船渐少。则沙宁船生意渐复。运漕之利有限。贸易之利无穷。何至于绝。小轮船往来装载货物。以漕米煤铁为宗。本非运河民船生意。即稍有侵占。通运道之支河别港。口岸甚多。亦足以为生计。又何至失业乎。或又谓如是。恐新关税项减色。然新关减色一分。常关起色二分。但须改常关平时完纳之条。从新关见百抽五之例。截长补短。并无损益于公家。苟能挹彼注兹。固不必因噎而废食也。洋商之入中华也。由南及北。串入长江。追原其故。未始非河运废弛。内地巨商大贾。懋迁海口。于是各口渐旺。而洋商乘机渐入。置金帛于门外。使窃儿生心。此慢藏诲盗之所由来。而前代海禁之严。亦以有见及于此也。诚能复内地之利。即分海口之利。分海口之利。即分洋商之利。自北及南。渐渐利皆归我。得泻子补母之法。行见熙熙攘攘尽我得也。　国势由是而强。元气由是而复。而数十年外来之患。亦可消弭于无形矣。总之外人以通商为名。窥我中土。我即以运漕为名。制其叵测。此中枢纽。不待明言。但非常之举。即大难之端。若任用非人。则罕有成效。是惟任人不疑。疑人莫任。专其职事。假其便宜。不以一眚见嗔。不以言转念。傥号令朝更而暮改。等筑室于道旁。则经权所系。成败攸关。不可或忽者也。治河运漕章程十条。附例于左。

一治河宜总计全河形势。分别办理也。按运河。北自通州石坝起。南至扬州瓜州口止。长二千八百八十二里四分。河形曲直不一。河道通塞不一。地势起伏不一。水流顺逆不一。堤位险夷不一。座完废不一。须节节勘视。处处丈量。洞达全河形势。然后绘图估工。画清段落。酌定限期。或用人工挑筑。或用机器开浚。派员分途办理。同时并举。庶冀克期蒇事。工费不致虚糜。

一治运河宜兼治黄河。以免冲决之患也。按运河。自戴家庙至安山。穿黄河而过。当河水安流。船只固可利济。即水枯之际。尚可开通支河。引汶水以渡。惟汛涨之时。奔流汹涌。北岸辄有泛滥冲决之虞。若仅高堤坚。捍御是论。虽为不可少之工程。尚非治本之计。查黄流泛滥。皆由下流淤塞。不能容纳消导所致。是宜开浚东河以下黄河淤浅之区。与利津铁门关外四十里淤阻之海口。以畅其入海之流。则顺轨可期。自不至为患矣。

一小轮船式样要兵商兼用。以期适用也。将来制造小轮船。宜双暗轮铁壳兵商兼用式样。以期无事运漕。有事调用。并拟每船兼造有机器跟剥一只。查海江辽阔。行剥大小皆宜。运河则河面窄狭。座较多。门仅阔二丈二尺。船面限于丈尺。船身本小。便于兵商兼用。然装米之外。不能多载客货。多趁搭客。而运河一通。轮船南北货物。沿途搭客。势必应接不暇。故宜兼造跟剥。多设客位。以便装载。平时祗须拖带以省煤费。若遇江湖坝水溜之处。亦可生火开轮。或拖或剥。相辅而行。免有阻滞。如是。则造船之资本既轻。又适于用。运河轮船。法制略尽于此矣。舵工水手概用华人。不准雇用洋人。

一免骇内地之见闻。别开罅隙。一以杜外人之经历。致启诪张。至船上起货起椗。及往来盘。俱用机器转移。取其省力而利便。事半而功倍也。

一制造机器宜斟酌变通。格外灵巧也。运河狭浅。坝较多。若机器大而河身小。则不但有难容之势。抑且多转折之碍。必须相度河道浅深。门阔狭。向外洋定造开挖内河之灵小机器。议立合同。如不合于用。说明包退包换。以期利器善事。费不浪掷也。

一拟请添设运河常关。照新关则例榷税。以补新关之绌也。运河既通轮船。南北搭装货物必多。内河货多。则海口货少。海口货少。洋关税项必减。而现在军国要需。半资关税。一朝减色。窒碍殊多。是以必须添设运河常关。以补新关之绌。然常关税则。所征甚轻。若照常关税则抽收。仍复无几。故又须援新关见百抽五之条。照章完纳。以期关市之征。有益无损。惟轮船运漕北上。装载货物。仍须遵照旧章。免予二成输税。如二成以外。及回空装载之货。概令纳税。不准遗漏丝毫。其所收税项。亦应照新关章程。以八成解部。二成留存。以备不虞之用。

一治河造船宜先筹款也。治河之费。拟请于各新关二成洋税项下。陆续借垫。或于有漕省分。按漕数先行拨借。以便将河道设法疏浚。一面制造小轮船。禀请派漕试运。以观厥成。

一海运渐归河运。拟请将所省运通剥费拨为治河经费也。查海运米石。由天津转运通州。每米一石。需剥船水脚银一钱六七分。毛米八合。食米一升一合五勺。合计每万石。应需水脚银一千六七百两。米一百九十五石。若用小轮船径运赴通。前二项俱可节省。若小轮船承运至百万石。则年可节省银十六七万两。米一万九千五百石。应请将此项节省经费。拨归河治项下。以还借垫之款。其银即与承运水脚银两。一并按数支发。无须另文领解。以归简便而省繁文。

一拟筹岁修运河经费以垂久远也。河运复。河道通。必须设有常经。筹定岁修经费。以便随时疏浚修筑。河道无淤塞之虞。堤无倒塌之虑。查海江轮船。装运货物之外。尚可搭趁客位。此项小轮船举行。既可通内地数省之商贾。又可免外洋艰险之风波。货物搭客。自必日见兴旺。拟于装货搭客水项下。由局照九五扣例。扣提河道经费。其河工坝一切夫役岁修经费。皆由此项开支。傥有要大工程。经费不敷。再行禀请于二成税项之下动拨。庶费有所出。永无废弛之患。

一试办河运。宜除去从前河运积习也。查河运经费。名目甚多。现既拟用小轮船。则在南受兑。在北交兑。并承运水二成免税一切。均应照近年招商局协运苏浙漕粮章程办理。即办漕省分。通坝正杂各项。均须奏咨立案。仿照海运成案办理。以归画一而杜弊端。

一小轮船装卸漕米地方。拟请设立公局也。轮船承运漕粮。一切交兑事宜。头绪纷繁。内应派人照料。拟请于轮船受兑之处。与通州交米之处。设立公局。专派员董经理其事。以昭慎重而有责成。

卷五十　户政二十二盐课一

　　前因时论二十五盐法　　　　　　
吴铤

自管仲谨正盐筴。其后遂以为法。以蜀广浙数州计之。不及两淮之半。而天下之赋。遂有藉乎盐而不可缺。盐法之行。一变于孔仅。再变于第五琦。孔仅之法。募民自给费。因官器作煮盐。官与牢盆。第五琦之法。就山海井近利之地置盐院。游民业盐者为亭户。免杂徭。盗鬻者论法。此皆与民争利而不烦扰者也。后世分界之法。略为变通。大率仿此。以地之近远。制行盐之法。各有方隅。不能相通。舟楫之费。既竭财于无谓。远运之劳。复扰民而不已。转输烦重。盐价腾贵。此其獘一也。盐官既多。则赋税之出入。递加耗羡。商贾之市籴。徒多烦扰。此其獘二也。地有近远。近者利用官盐。远者利用私盐。兴贩之徒。获利必厚。虽设巡捕之格。下缉私之令。终无以禁之。此其獘三也。盖盐筴之利。不归于上。则归于下。若严为之禁。厉为之防。设官以杜奸獘。限地以设盐课。徒耗财于无用之地。则于上下均有所损。刘晏以为设盐吏则州县扰。但于出盐之地置盐官。以收盐户所煮之盐。转鬻于商人。任其所之。去盐远者。则转官盐以贮之。故官获其利。而民不乏盐。军国之用。遂以饶给而有余。李雯以为盐之产于场。犹五谷之生于地。宜就场定额。一税之后。不问所之。则国与民两利。盖取晏之意而通之。其事尤简而易行。如是。则盐无公私之名。地无远近之别。设官既不必多。而巡捕之格亦无所用。此盐筴之法。可以行之历久而无獘也。

　　论盐一　　　
孙鼎臣

以天地自然之利利民。而国亦赖其利者。盐也。虽然。大利之中。大害伏焉。古之榷盐不一。官自煮之而自鬻之者。汉之武帝明帝。宋之艺祖。元之顺帝也。立官司而收其税者。陈之文帝。北魏之宣武。后周之文帝也。召商输银粟于京与边。给以所在盐者。宋之天圣。明之洪武也。商输银运司买引赴场支盐者。元之至大。明之宏治以后。与今制也。自汉至今。榷盐之法。随时损益。法之兴也愈繁。则獘之出也愈滋。善为法者。以民之利散之于民。制其出入。不务与民争利。而其利究归于国家。人第知厉禁之为禁。不知不禁之禁为无形也。知多取之为取。不知薄取之取为无穷也。宋咸平中。度支使梁鼎。请官自鬻解盐于边。内殿崇班杜承审言。往者鄜延环应仪渭等州禁青盐。令商入刍粟运解盐于边。直与青盐不远。是以蕃部青盐欲售而无从。今官运解盐。欲与内地同价。边民必入蕃贩盐。徼利而居者。亦乐其价廉与之市。是助寇而结民怨也。事乃已。其后河决运艰。增江淮两浙荆湖盐价。两浙转运使沈立言。本路盐课缗钱。岁增七十九万。官估高而私贩转炽。诚恤亭户。裁官估。令人得诣场取盐。则盐善而价平。人不冒禁私售。帝纳其言。而岁课视旧额倍增。元至大延佑间。盐一引增至钞一百五十贯。积而不售。明初开中之制。凡引准银八分。商贾少利厚。边粟不可胜食。夫禁蕃部之私。与禁内地之私。其难易可知。而宋之所以绝之者。惟在于平价增课以给用。人之所知也。乃官估裁而岁入转溢于旧。元之一百五十贯而不售。明之八分而边饟充。由是观之。榷盐利者。岂在严禁防而重征敛哉。夫谷与盐。皆民之所以生。而不可一日阙者也。五谷无地不生。盐亦无地不产。有天下者。制田为赋。五谷之籴粜未尝有禁。而盐独有官私之别。画之地以限之。又欲其流行而无壅。此于理则不顺。于情则不协。于势则不便。无怪乎法变事棼。心徒劳而政弥拙也。宋蔡京罢转般之法。囊括四方之钱。入都以为羡。令商输钱提举司。先至者增支以示劝。东南之盐利厚而商困矣。明之开中于边。本良法也。久之以商所应支之盐。别之为常股。为存积。倍存积之价。越次收支。存积行而常股滞。叶淇又从而变之。不输粟而输银。不于边而于运司。始之准八分而致一引者。益之至于数倍。虽骤增帑百万。而边储大坏。终明之世。竭天下之力备边。卒亡其国。淇之变开中。与京之废转般。其用意同也。京之先至增支。与存积之越次收支。其用意亦同也。罔天下之利。而巧为法以取盈。京既祸宋。淇亦祸明。传言与其有聚敛之臣。宁有盗臣。岂虚也哉。立天下之法。必要于简易。使其民易知而易从。后世盐法所以不行而滋獘者。太难与太繁之故也。原其意。非是无以笼其利而无遗。然至于格而不行。吾未见其利之安在也。其为计亦左矣。唐刘晏论盐法。谓官多则民扰。惟于出盐之乡置吏。及亭户收盐转鬻。任其所之。晏之言。非唐一代之法。百世之法也。仁哲之君。察民物之情。循天地之理。鉴古今之迹。因势利导而为之法。其必有道与。

　　论盐二　　　
孙鼎臣

治天下之獘。当求其獘之始终。得其所由生。与其所终极。去之而利自见。天下产盐之地。曰两淮。曰两浙。曰长芦。曰福建。曰广东。曰河东。曰甘肃。曰云南。曰四川。淮南岁引一百三十九万五千五百有十。课银五百八十余万两。淮北岁引二十九万六千九百八十有二。课银二十七万二千两有奇。两浙岁引八十万五千三百九十有七。课银二十九万两有奇。长芦岁引九十六万六千四十有六。课银一百五十六万两有奇。福建岁引五十四万五千六十有三。课银三十万二千六百两有奇。广东岁引八十一万四千五百有十。课银六十四万七千五百两有奇。河东岁引三十三万三千四百四十有二。课银五十八万一千六百两。甘肃花马池岁引七万二千六百八十有六。课银一万四千五百两有奇。云南无引。岁额以觔计者。三千九百四十二万七千一百。课银三十七万六千二百两有奇。四川无额。视一岁所售之数。请引于部而备余引。凡五千。盖盐课居天下财赋四之一。两淮最巨。其獘亦最甚。为盐之策者亦独繁。要其归。则缉私也。恤也。裕商也。为缉私之说者曰。天下无不食盐之人。生齿之息。今倍于昔。盐之售。反绌于昔。则病盐者实私盐也。彼塞则此通矣。其说诚是也。然私果安出乎。私之途非一。船私者。出于商船之船户。漕私者。出于回空之军船。邻私者。出于邻境之商。枭私者。出于所在之私贩。以其慓鸷也而谓之枭。功私者。出于商所捕得之私盐。而莫盛于商所自贩之私。商贿吏而以卤耗为名。溢于额引者倍。其售也先私而后官。私无课而官有课也。虽然。商之贩私。非商之故。课重使之然也。课之重。非课之故。吏黩使之然也。顺治初。始定纲数。淮南之引。一百四万二千三百九十。淮北二十二万九千一百二十有二。今淮南之引。增三十五万三千百有二十。淮北之引。增六万七千八十有六矣。引目既增。商未受盐而先输课。输课之外岁有贡。贡之数五十万。在公之费又七八十万。其间大工大师旅。则有加价。有加觔。商又辄献银以佐　国家之急。常一二百万。产盐之地。自场吏以上。行盐之地。自卒役以上至于文武之大吏。莫不有赂。而又责之贷钱船户以造船。出财募人以捕私。其为用之繁且广如是。定制。凡引课银八钱三分。及一两一钱七分。而商非银二三两不能运一引。其后向之二者增而四。三者增而五。鬻一纲之盐。纔得三百万。而所费殆二千万。欲毋贩私。得乎。故虽贩私而吏不问也。商私行而官引滞矣。总船私漕私邻私枭私之数。不敌商私。船私漕私私枭私。可以法戢。而商私不能禁。故缉私之说。掩耳盗钟之说也。

夫盐产于场。场不私鬻。私盐安出。禁之所贩之地。不若禁之所产之地。清其源而流自绝。于是有议稽火伏以禁场私者矣。火伏者。所以稽煮盐之数也。一为一。历一昼夜。一之得盐若干。有定数。起止皆场官监之。然诸场广袤数百里。火伏之时有先后。逐逐而视之。不能之势也。且夫计口授盐。度天下之丁。制为引之数。引之数有限。而盐之产恒有余。积有用之盐于无用之地。欲禁朝不及夕之丁。使毋私鬻。禁嗜利之商与枭。使毋私市。可乎。禁之。必收余盐以恤丁。丁有余力。场无余盐。私不缉自止。此缉私先恤之说也。虽然。是余盐者。委之无力之场商收之乎。委之积困之纲商收之乎。课逋帑绌。欲仰于官。而官又不能。故恤之说。亦画饼以止儿也。不收余盐。无以恤。不纾商力。则不能收余盐。然则裕商。其恤之本乎。于是榷盐之使。司计之臣。请蠲　玉贡矣。请免积逋矣。请带征滞课矣。请展纲限矣。请加价加觔而免其课矣。又有封轮散轮之法。以剂其盈虚。有借底马之法。以资其转运。凡所以为商计者无弗至。而商之困不苏。额入之课。累岁而可逋。官吏之费。依时而无爽。故裕商之说。亦朝三暮四之说也。原其所由始。而极其所终。其利獘之所在了然矣。往者陶文毅督两江。当淮北积獘之后。纲商尽散。乃更其法为民运。官给票而收其税。命曰票盐。行之而效。盖蠲一切之费。其税则视商运纔损三之一。而运盐者已获厚利。积年之滞盐顿空。亦宋沈立裁官估而岁额转增之证也。后十余年。淮南之商益困。陆监利以文毅为之而效也。如淮北之法行之。而纲法始尽坏。未几东南用兵。两淮之引地。戎马交驰。盐法益扫地无余。而獘亦随之荡然尽矣。数穷理极。向之钩带盘结。坚如锢山。纷如积丝。数十百年。　庙堂之上。劳心焦思以图之。闳识之士。竭智毕虑以谋之。扃而不可排。障而不可开者。一旦决去。如转石于千仞之冈而坠之渊也。虽人事为之。抑岂非天哉。

　　论盐三　　　　
孙鼎臣

往者亭林顾氏善刘晏之法。而称李雯之言。亭林之说。后人习闻之。举之达于　朝。谂于当事之吏胥而不行。则所谓盐利之不可兴。由于盐吏之不可罢也。当道光之九年。御史王赠芳尝以课归场请矣。襄平蒋相国与盐政福森驳之。越二年。华阳卓相国太仆寺卿梁中靖翰林侍讲学士顾纯又以是请。安化陶文毅驳之。今观其驳议之言。则虑场地之广而漏税也。户之贫而逋税也。盐之随税增价也。商之争竞居奇也。远地之不得盐也。场不能置库。而场官之辇运烦也。场官之职卑。而稽察不能周也。地之被灾而病税也。根窝裁而失业者多也。根窝之说。后卒裁之。亦无甚害。惧地之不能无灾。则制田赋者。亦岂能必天之无水旱哉。是数说者。皆未尝就其事之理而熟思之。为之法而详处之也。诚着为法。以场商之有亭池自煮盐者为盐户。予以执照编之册。其有亭池煮盐之丁愿为盐户者告官。一例予照编册。其贫无力以亭池鬻于富民而自为丁者听。命督抚举廉能州县官为场官。而优其品秩。税银之征解考成。视地丁钱粮例。运司总其成。余官皆罢。其税则。通核一岁旧征正课之数。与各场一岁产盐之数。均之而酌其中。每百斤定数若干。必画一。毋畸轻畸重。其旧征之杂项。勿计。盐户自煮盐。盐成。告官开市。场官稽其数而监其买卖。按所卖之盐。依税则纳银。税毕。官给税票。贩商运盐出场。关津验票而行。不问所贩之地。贩商不问何人。先于所在州县领照赴场买盐。无照者禁。州县每三月具其数。上之运司。盐之价。毋官定。税则必画一者。均轻重以绝趋避也。勿计羡者。有盐即有税。盐溢税亦溢。盐无所为余。则税无所羡也。许贫丁以亭池鬻之富民者。通贫富以重盐户。顺丁之情勿强也。举州县为场官者。吏选慎然后盐政清。刘晏用士人之意也。罢余官而总于运司者。一事权。塞利孔也。场官给税票者。利商旅。讥盗鬻也。贩盐必领照。而具其数上之运司者。稽匿漏。防侵欺也。盐无定价者。产有衰王。物有高下。市易之道。不可以法齐也。天下无无税之盐。而私贩不必缉。盐随出。税随入。逋课不必督。大商小贾。人人得出财自运盐。而盐无地不通。垄断不必虑。淡食不必忧。官少而费省。价轻而售易。盐之利尽归于场。不必优恤。而盐户自饶。不必厉禁多取。而岁入自倍。诸獘去。诸利兴。因利利民而国亦赖焉者此也。道光之初。纲法犹未甚坏。食盐之利者众。税征于场。国利民利商利。而官不与焉。故虽以襄平之忠。安化之才。不能不挠于众多之势。时之未至。虽贤者无所用其力欤。两淮之纲既废。引地之禁亦尽弛。东南民食之盐莫可究诘。其直不减于昔之纲盐。民不食贱。而国失数百万之课。利权旁落。皆中饱于奸民。盐法之更。宜莫便于此时矣。于是当事之吏。始思往者之言。谋征场税。而不立法。不择官。自咸丰五年至七年七月。税银止八万六千五百余两。偷漏侵渔。皆所不免。或者遂谓海滨随地为盐。不尽受场吏约束。势必设兵重刑。而彼亡命无不通盗。虽贤能有难制。且盐官之不能尽罢。犹河吏之不能尽裁。以为场税果不可行。信能从吾言。盐户立矣。犹有不受约束者乎。盐利尽归于场。犹有通盗鬻私者乎。定场官之考成而精其选。犹有侵欺者乎。传有之。疑事无成。建非常之原。而蹈常习故之见牵于中。以此而责成功也。难哉。

　　通论唐以后盐直贵贱　　　　　　　　
孙鼎臣

盐法至唐以后寖密。民食之贵贱。视榷课之轻重。治平之世。用以养民。则法均政平。而国亦不失其利。衰季之世。则禁令烦苛。而民常受其害。自唐以来。消息之故。可得而言也。唐天宝至德间。斗盐五觔纔十钱。至第五琦始变盐法。斗盐一百一十。是觔为钱二十也。刘晏继琦榷盐。天下盐利岁四十万缗。至大历时。已六百余万缗。德宗益务聚敛。相卢杞。用陈少游。斗盐增至三百七十。计之觔为钱五十。顺宗始减盐价。斗钱二百五十。河中两池盐斗钱三百。视天宝贵犹三十倍也。五代唐庄宗任孔谦为三司使。凡盐铛户。斗纳白米一斗五升。晋初令折钱收纳。海盐界岁收钱一千七万贯。城坊官自卖盐。乡村按户配食。依田税输钱。高祖知其病民。计户纳税。自一千至二百文为五等。听商人贩盐。民自卖食。时颇称便。出帝时。又令诸州税盐。过税觔七钱。住税觔十钱。盖按户出税之外。复征商矣。汉干佑中。青盐一石。抽税一千。盐一斗又加重焉。周广顺中。青盐一石。抽税八百。盐一斗。白盐一石。五百。盐五升。一盐二税。衰季之世。苛暴如此。宋平诸国。河北诸州所产曰课盐。京东河南两浙淮南福建广南六路所产曰末盐。亦皆五觔为斗。颗盐之直。觔自四十四至三十四钱。凡三等。末盐之直。觔至四十七至八钱。凡二十一等。至道三年。颗盐鬻钱七十二万八千余贯。末盐鬻钱一百六十三万三千余贯。祥符中。陕西转运使张象中言。两池当有遗利。望行条约。真宗曰。地利之阜至矣。过求增羡。虑有时而阙。不许。其后乃行盐钞之法。其法积盐于解池。积钱于京师。榷货务。积钞于陕西边诸郡。商以物斛至边。入中请钞以归。径请盐于解池。解盐通行地宽。有数倍之息。或请钱于京师。每钞六千二百。实时给予。以此贸易者众。蔡京始令商先输钱请钞。赴产盐郡授盐。先至者增支以示劝。售给纔通又变其法。名曰对带。季年又变对带为循环。已卖钞。未受盐。复更钞。既更钞。盐未给。复帖输钱。凡三输钱。始获一直之货。民无赀更钞。已输钱。悉干没。数十万之券。一夕为废物。朝为豪商。暮侪流。其法惟务罔民而已。而政和六年。以盐课通及四千万缗。官吏皆得进秩。其时京专任魏伯刍。用巧法。张虚数以诳人主。非其实也。南渡之初。军用竭。绍兴二年。四川总领赵开变盐法。置合同场收引税。觔输引钱二十五。土产税及增添约九钱四分。所过税钱七分。住税一钱。有半引别输提勘钱六十有六。其后又增贴输等钱。四川岁产盐约千余万觔。税至四百余万缗。而泰州海盐一监。支盐三十余万席。席一百十六觔。为钱六七百万缗。一州之盐。敌唐大历间举天下之数。宝佑元年。都省言。佑十二年。收趁盐茶等钱。一十一千八百一十五万六千八百三十三贯。今新额四千万贯。增一倍以上。有旨推赏。四年五月。以行在务场。比新额增九千一百七十三万五千九百一十二贯有奇。职事之人。视例推赏。后以为常。嗟乎。宋莫盛于元佑。其时末盐解盐并行。岁不过四百万缗。而南渡既失解池。盐利乃反十倍于昔。商民之困敝。主计之奸欺。可胜道哉。

元初盐直。每引中统钞十二贯。觔为钱三十。颇为廉平。至元十五年。定盐额。两浙运二十万引。岁课至中统钞二万四千八百六十余定。二十四年。桑哥为相。灭里虚张盐额。为四十五万引。仅办至三十四万八千余引。得中统钞一十一万八百七十余定。明年奏减为三十五万引。其初自十二贯增为十五贯。又自十五贯增为一定。至是岁办三十五万定矣。大德间。又增额十万引。增价十五贯。至大四年。又增十贯。续又增二十五贯。通为百贯。官价一觔。至钱二百五十。豪强商贾。乘时射利。又取五百文一觔。市间居肆。复徼三分之利。民持钞一贯。乃得盐一觔。贱亦不下八百。皇庆二年。又增两浙额盐一万引。延佑二年。又每引增价一定。通唐以来。盐之贵至是为极。明之开中。商输粟二斗五升。给盐一引。准银八分。商屯日开。边粟充积。石直银二钱。商利甚厚。而民食亦贱。叶淇建议。以为商之为利已泰。更其法。以银代粟。输之运司。银四钱一分。乃支一引。每引获八倍之利。骤增帑百万。而盐法遂坏。至嘉靖中。梁材为户部。欲复开中之旧。定两淮盐觔。每包五百五十觔。内以二百八十五觔为正引。价银五钱。以二百六十五觔为余盐。淮南价银六钱。淮北五钱。两浙正盐一引二百五十觔。价银三钱五分。余盐一引二百五十觔。嘉兴批验所银五钱。杭州绍兴批验所银四钱。温州批验所银二钱。山东长芦二百五觔为正引。长芦价二钱。山东一钱五分。二百二十五觔为余盐。长芦南掣盐所银三钱。北掣盐所三钱五分。山东三钱五分。以上正盐。皆报边开中。两淮两浙俱纳本色粮草。长芦山东听折价。而旧制卒不能复。总而论之。唐之刘晏。明之太祖。榷盐之法最善。而其直皆平。宋之政和用蔡京。绍兴用赵开。元之至元用桑哥灭里。则皆重为科敛。厉民以益国。而究不收其利。其法极敝。五代苟且之政。又无足言矣。开元不倚榷盐而国富。大历盐利仅六百万缗。已居岁赋之半。当时军国无乏。政和宣和之间盐利饶矣。而土木花石兵革耗之。用常不足。有国家者。立有常之制。而毋逞无艺之欲焉。有抚四海而患贫者哉。传曰。有德此有人。有人此有土。有土此有财。有财此有用。孔子曰。节用而爱人。能节用而后能爱人。能爱人然后能有财。后之言利者。盍亦求其本乎。

　　盐法议　　　
丁履恒

今日盐法之獘。在于官引滞销。私盐充斥。商力疲乏。课额多亏。穷窘之商。至于欲罢不能。而兴贩之徒。往往聚众滋事。大为地方生民扰害。揆厥所原。皆由行盐各分地界始。夫盐者。天地所产。以佐租税之入。裕国计而厚民生者也。普天率土。莫非臣民。盛世大同。初无此疆尔界。何为使什伯逐末之商。各占行盐地方。以为己业。名为官盐。实开私衅。昔人尝谓天下皆私盐。则天下皆官盐。又谓盐之产于场。犹谷之产于地。宜就场定额。一税之后。不问其所之。则国与民两利。唐刘晏为转运使。亦以为盐吏多则州县扰。但于出盐之乡置官。收盐户所煮之盐。转鬻于商人。任其所之。其去盐乡远者。转官盐于彼贮之。或商绝盐贵。则减价以鬻。谓之常平盐。官获其利。而民不乏盐。史称江淮盐利。始不过四十万缗。季年乃六百万缗。然则其效可矣。往者尝罢河东运使。归盐课于地丁。听民自便。所以行之数年重复设官者。缘所罢止河东一方。而毘连之直隶河南官商仍设。不免越境侵漏之獘故也。若各省尽撤官商。不分疆域。自无虑此。今请通计长芦山东两淮两浙广东五运使。河东福建四川广西甘肃云南贵州各盐道。年额应征正引课税银若干万两。均分于十九布政司额征地丁正耗钱粮内。按数摊征。其余引课税则。入于商人领告项内摊收。令各省运司盐道确查现年所销引目。与额征余引课税。以及加价帑利羡余规费。一应正杂款项。通盘核计。由户部议奏。定以中数。每领一引。应交领告银若干。令行盐之商。赴各该衙门照数纳银。告领官引。持赴产盐场。置买盐觔。仍令批验监掣等官。照例挚掣。印用某年月日照验戳记。将引截角放行。听便运赴各路销售。不必定以售价。但不得以此省官引。越赴他省买盐。亦不得以当年所领之引。迟至来年买运。本年领引。许于下年买运。再下一年。即为来年。关津盘查。以旧引为私论。所过关津。查明所运之盐。有引即为官。无引即为私。虽有引而系来年旧引亦为私。于引内印用盘验戳记。以杜旧引复运之獘。盐商姓名。仍于运使盐道衙门置册稽查。其曾经领引之商。告领新引。必将截角旧引缴销。凡缴旧引若干。准领新引若干。其未经领引之商。取具现商互结。即准入册告领。运司盐道于每年四月。将上年所销引目。及领告银数。造册申报该管盐政督抚题本奏销。仍将各商所缴截角旧引。随时汇解户部。再行请领新引。存库发商。其现在行运官商所有借过运本。领过帑本。及历年未完课利银两。先将各该商自置引地。报部窝价。按数扣除。如不足抵。则分限随引带交。其有不复领引行盐者。则查其家产赔补。其家产已尽者。即概予豁免。如此。则官私款项。俱归有。而行运地方。无分畛域。行盐之商。各自量力。可无疲乏欠课之累。民间食盐。随时定价。亦无居奇贵售之患。平日私贩之徒。既有本贩运。自无不愿纳告费。私商悉变为官商。行见官引畅销。告费充足。地方官既无督销盐课处分。又无巡缉私贩之扰。官与民与商交便。而　国用愈臻饶裕。非第盐法之善而已。宋仁宗从何鬲王嘉麟之议。罢给茶本钱。纵园户贸易。而官收租钱。与所在征算归榷货务。以偿边籴之费。遂以疏利源而宽民力。其诏书曰。历世之獘。一旦而除。着为常经。弗复更制。此说可通于盐课矣。试观米酒茶烟。皆生人日用必需之物。非皆当地所有。虽山僻小县。不闻有无米无酒无茶无烟之患。何独至于盐而疑焉。如果有商绝盐贵之地。则刘晏常平之法。犹可酌而行之。现在闽省各州县无商处所。大抵官为行运者也。

　　盐法议上　　
周济

盐法之不可废也。其粗在于利国。而其精在于安民。唐之初。两淮盐利数十万。及刘晏筦之。岁六百万。此利国之说。而非其精也。如但以利而已。则曷不征之产盐之地。曷不榷之所道之关津。曷不均之食盐之人。三者皆足以取利。三者并用之。利且不止于常额。其事较省。其獘较少。其利孔较宽而可恃。然而圣君贤相龂龂然不为之者。诚惜乎其所精也。盐者。取之于海而甚易。非如谷帛有树艺之勤。终岁之久也。易成故利厚。利召争。争召杀。杀召盗。不统之于少府。是海滨皆盗薮也。河滩江洲。岁有讼。大者至于杀人。而况滨海斥卤。无盖藏之露积哉。无赋则必争。有赋则必漏。赋所自起。漏即因之。断断然也。汉以来。归之官。其后官商半。我　朝度越前古。悉归商。官者。所以治人也。名之曰官。而任之商贾之事。汉史所以刺均输也。若夫商者。市井贱丈夫耳。鲜耻而嗜利。利苟集焉。则惟上之所使之。且夫利之所在。獘之薮而怨之府也。惟贱丈夫为能与獘相安。而与怨相贸。盐法之书。于商曰。以富厚而蒙鳏寡之惠。以燕安而被罪辜之名。职是故也。然则国家曷取乎贱丈夫而用之。曰。此深意之所寄也。今夫桀骜不驯之气。未尝一日不流行于天地之间。夫固必有所锺矣。唐虞之隆。尚有凶顽。苟无其权。虽乱弗肆。用世之大权。曰位曰财。位者。荣辱之所生。财者。聚散之所系。位专于上。财布于下。财之大积莫若盐。既不可以是辱吾治人之官。而又非士君子之所能为也。则与其委之凶顽之乱民。无宁委之贱丈夫焉。贱丈夫而获利。上可以佐非常之需。粉饰太平之盛。下则老疾幼孤有所赖。游食之士有所依。州县以上办公之费有所集。极其所至。不过奢侈踰制。自底于贫匮而止耳。夫奢侈者。一身之孽也。奢侈而所积散。散则百工杂伎。乘而瓜分之。固有所养也。苟大局之无损。则彼踣而此起耳。若使委利于凶顽之乱民。则其害岂待言而后明哉。是故我　朝之论盐法。曰商以裕课。曰缉私以疏引。皆其粗也。言其粗而精者固已括乎其中。

　　盐法议下　　
周济

成本者。盐法之原也。卖价者。盐法之委也。原委相权而盈亏见。盈则商聚。聚则纪纲法度秩秩然。否则商散。散而劫之以威。则愈散。此今日之势也。夫成本卖价者。运司所宜日计旬计月计岁计。且逆料其将然而豫为计者也。舍是则皆吏胥之事。曷贵乎运司。计之而有余。则优柔而取盈焉以佐国。计之而不足。则言之盐政。盐政为求其所以不足之故。因而补救之。或奏或咨。或饬行。或参处。一二大端举。而其末应矣。非是则曷贵乎盐政。是故盐政之局量。必宽且决于运司。运司之心计。必敏且密于商人。而后盐法治。问今日之成本。犹是志载之成本乎。百物皆贵。而独成本数十年不变乎。有以知其不然也。是必先求实在之成本。而后可以定卖价。问今日之卖价。犹是志载卖价乎。成本益增。而卖价顾能益减乎。曾不闻一言及之。是为无运司也。商之禀。自言其情而已。可否决之运司。运司所不能决。或虽决而恐其未当也。是以详之盐政。是盐之有政也。以盐政主政者也。若一切委之商禀。岂商所云云。其是非成败。固宜烛照数计。百不失一乎。是为无盐政也。愚谓今日讲求盐法。必先责运司以会计。如何则盈。如何则亏。如何则亏复为盈。不得委之于商。而听其自为。盐政总其大纲。以督率之。有所不通。则从而补救之。运司之精神注于商。盐政之精神注于枭。注于商故运利。注于枭故销利。运利故原不竭。销利故委不积。因原竟委。相维而不相阂。则得其体矣。

　　变盐法议　　
李祖陶

盐为天地自然之利。煮于海。晒于池。吸于井。皆可成盐。为民生必不可少之物。榷之以为军国之需。实足补田赋之所不及。故汉以来。善治财者。非必加派田亩。及若唐之闲架陌钱。宋之青苗市易也。大都取足于盐耳。然或处处张官设吏以牢笼之。则利不归于上。亦不及于下。而尽中饱于官与胥。故不若变盐法直卖与商。不必设官而上下有自然之利也。唐刘晏之为转运使也。专用榷盐法。充军国之用。时自许汝郑邓之西。皆食河东池盐。度支主之。汴滑唐蔡之东。皆食海盐。晏主之。晏以为盐吏多则州县扰。故但于出盐之乡置盐官。收盐户所煮之盐。转鬻于商人。任其所之。自余州县不复置官。其江岭闲去盐乡远者。转官盐于彼贮之。或商绝盐贵。则减价鬻之。官获其利。而民不乏盐。始江淮盐利不过四十万。季年乃六百万缗。由是国用充足。而民不困。顾亭林日知录。引松江李雯之论。谓盐产于场。犹谷之生于地。宜就场定额。一税之后。不问其所之。则国与民两利。此盖以天下皆私盐。即天下皆官盐也。谓其言凿凿可行。今日盐利之不兴。正以盐吏之不可罢也。且云行盐地分。有远近之不同。远于官而近于私。则民不得不买私盐。既买私盐。则兴贩之徒必多。于是盗贼盛而刑狱滋矣。予少居昆山常熟之闲。为两浙行盐地。而民闲多贩淮盐。自通州渡江。其色青黑。视官盐为善。及游太原。所食皆番盐。坚致精好。此地利之便。非国法之所能禁也。明知其不可禁。而设为巡捕之格。课以私盐之获。每季若干。为一定之额。此掩耳盗钟之政也。其言如此。亦可谓深切而着明矣。继此以来。贤士大夫以此说疏陈者。不可胜计。终不能行。至道光初年。陶文毅公总制两江。兼绾盐政。始本海阳李侍郎赞元之说。奏行票盐。然止行于淮北。而不行于淮南。淮南以食盐利者众。把持而阻遏者多也。然私盐愈多。官盐愈滞。课不足额。官疲而商亦疲。驯至湖北塘角火灾。汉岸盐船。被毁几尽。天变于上。人怨于下。虽欲不变其法。不可得矣。于是两江总督陆公建瀛。敬陈淮南盐务。恤灾必先兴利。兴利必先除獘。酌拟章程。恭折奏闻。大意谓淮南盐务之疲坏。实由口岸之不销。其不销之故。则在官价昂于私价。官本重于私本。而成本过重之故。又在银价日贵。浮费日增。为今之计。欲畅销必先敌私。欲敌私必先减价。欲减价必先轻本。欲轻本必先裁省浮费。摊减科则。窃谓今日大獘。莫大于利不归国。亦不归下。而归于中饱之人。淮南引地。首尾四省。仰食于盐者。官则文武印委等员。吏则大小衙门书役。以及商伙商厮商船。不可亿计。一议整顿。则必起而挠之。造谣挟党。恐吓挟诈。必使良法中止而后已。臣受恩深重。不敢以帑项正课。商民脂膏。为避诽谤养奸蠹之计。谨将淮南全局。通盘筹划。以裕课之法。为灾之方。酌议章程十条。云云。部议有准有驳。饬令覆奏。而卒从之。一时盐价大跌。一包之钱。几可得两包之盐。四野腾欢。额手颂　　圣天子恩膏。暨陆制军德意。东南数千里之地。如出一口。呜呼。可谓快矣。第按其章程。仍处处闲以官吏。与日知录所云不问其所之者不同。又大致仿票盐。而却不名票盐。大意谓票盐散不可稽核。此则操纵在手。可以自如也。然前人有言。凡立一法。必待其人而后行者。非良法也。必人人可行。而后可称良法。今法如陆公长在两江。尚能坚持不变。否则官吏乘闲。陋规裁者可复。少者可增。犹之漕运本有余米月粮。可供一切费用。乾隆年间即奏增脚钱数十文。今则暗增至数百文矣。且浮收勒折。习以为常。　朝廷虽明知之。而亦不以为怪也。天下事类皆如此。可胜叹哉。

　　积獘说　　　
王应孚

眉山苏氏辨奸论曰。凡事之不近人情者。鲜不为大奸慝。此即其人之行己者言之也。予则通其义于人臣之事君。而曰凡事之不近人情者。鲜不为大獘政。朝廷之上。执政之大臣。苟遇人有以不近人情之美举。渎主上之聪听。为蠹吏而乞恩者。不可不深察也。夫礼以待君子。而法以制小人。以小人而在官者。乃惯于骫法。而小人之尤者也。以千百小人共举一事。而以数小人数十小人之在官者奉行之。而谓此数小人数十小人数千百小人公而忘私。国而忘家。虽有饥饿乏绝。而和衷以济。不有毫厘之差。铢黍之失焉。则尤千古以来未之前闻者也。荀子曰。官人守数。君子养源。源不可不清。而数必不能画一。吕居仁官箴曰。公罪不可无。私罪不可有。有私罪必涉贪污。无公罪必流诈伪。盖天下有必不可有之獘。有必不能无之獘。以官师而纵吏役之骫法。以吏役而纵奸民之骫法。是之谓故犯。故犯者无赦。以其獘之不可有也。以官师而防吏役之骫法。而不能必绝无骫法之吏役。以吏役而防奸民之骫法。而不能必绝无骫法之奸民。是之谓积习。积习不易挽。斯其獘之不能无也。圣人之立法也。非不欲尽其獘而除之。而防微杜渐之中。时留有余之地。不为已甚之行。曰力防之已耳。苟犯吾法。严惩之已耳。盖人情之所不能免者。虽圣人亦不能一旦尽化其小人。而使为君子之所难也。夫积獘之区。盐与漕其尤甚矣。名其地曰场。言乎其地之广也。综其事曰运。言乎其行之远也。以极广之地。历行远之势。一旦入告我后曰。以千百小人共举之事。今以数小人数十小人之在官者奉行之。而无毫厘之差。铢黍之失矣。以千古以来不能无之獘。今一旦除而去之廓如矣。于是为是数小人之在官者。显然请于朝而冒厥赏。无论其乖政体也。而转瞬之间。数年之内。不至有数十万数百万之亏失而不止。吁。可危也。夫事虽多而操则约。五寸之矩。尽天下之方。人情者。吾心之矩也。朝廷之上。执政之大臣。苟遇此不近人情之事。则即以人情对镜之。而亟察其蒙蔽之端。切究其深心所寓。斯其伪不难立烛。其奸不难立破。而国家经费所关。亦不至亏失数十万数百万之多。而不可究诘矣。岂非为政之要务哉。

　　请更定盐法疏道光九年　　
监察御史王赠芳

奏为谨陈盐务经久之法。以除枭害而便民生。仰祈　　圣鉴事。窃惟盐者。天地所生以养民者也。盐法者。　国家所立以便民者也。我　朝盐法。计口以配引。分地以签商。俾民无转运之劳。课有均输之额。立法本为周备。乃行之既久。积獘日深。而两淮为尤甚。其致獘之由。补救之法。臣前折已详陈之。诚以疏引必在遴商。剔奸乃能裕课。惟清厘乎全局。可收效于目前。然祗为裕课计。则所以为民生计者。固有未尽也。何也。天下之利。不在国必在民。其实利在民。则国未有不利者也。今之盐利。不在国亦并不在民。而其利归于商。然商擅其利。而官吏争制其短长。则其费必重。商役财以结官吏。而擅其独市之利。则其价必昂。商以卤杂短称之盐。又经水贩子店之手。偷窃搀和。而民乃受之。价以递增而愈多。盐以递转而愈丑。于是枭徒乘机逐利。与商争权。小民出官盐之半价。得洁白之净盐。远于官而近于私。地利之所便。人情之所趋。固非严法竣刑之所能禁也。查淮盐引地最广。盐价最贵。而侵灌者亦最多。潞芦闽浙川粤之私。皆越境以充之。枭徒亦夹杂其中。而淮南北之枭。又私贩于场以灌腹内。其为首者。有大仗头副仗头之目。赀本多至数十万。大伙以数千计。小者二三百为。位枪矛刀鞭锤之器毕具。所过关隘。辄鸣钲施枪。衔尾飞渡。凡安徽之颍毫庐凤。江苏之徐邳。河南之南光。山东之曹州。湖北之襄阳。江西之南赣吉。红须教匪捻匪会匪。以及粮船水手。皆其党类。处处充斥。阻坏盐法。扰害地方。今闻江广等口岸存盐至二百余万引。按现在月销计之。须至道光十一年方可销竣。此私畅引滞之明证也。而兵役缉私者。于枭徒大伙。即有惧心。兼且利其规贿。私行卖放。转将肩挑背负之盐。向来不在禁例者。概行缉捕。以市德于商人。以邀功于上官。男女老弱。皆陷缧绁。情殊可悯。又况僻乡险隘。名虽淮盐引地。有终身未见淮盐者。其间私枭横行。夺淫掠。何所顾忌。呼号无路。隐忍吞声。同为　朝廷赤子。官商固公行夹带。私枭亦幸逃法网。惟此小民。官盐远莫能致。私盐又干厉禁。既受兵役扰累。兼被私枭凶横。民重困矣。其何以堪。夫天下有不产盐之地。无不食盐之人。伏查引额。定自　国初。承平积百八十余年。户口滋生。何啻十倍。而销数翻致短绌。岂天下有如许淡食之人乎。引盐尽数。不敷民食十分之一。盐不出于官。必出于私。势固然也。大凡止獘之道。贵治其源。百货之在天下自然流通无獘者。听民自为谋而不分官私也。盐有官必有私。有私盐。则官盐必壅滞而不行。臣愚以为欲除盐獘以便民生。莫若课归场。任户商贩自相交易。使与百货同流通于天下。应请由督抚盐政确查数。令以额盐余盐具报场官。场官查核籍记。比照引课。酌定额盐课数。均匀摊征。以余盐作为羡课。不论富商小贩。均得向户买盐。户即于售盐时纳课。以免拖欠追呼。听民随地运销。不分畛域。如是。则人人可以买盐。处处可以行盐。课无壅滞逋欠之虞。官无筹销堵缉之累。商人购运与否。均可听便。不致竭蹶误公。而数十万私枭。不禁自绝。且得货盐小贩。皆化而为良民。本轻利多。人自乐为。脚贩日广。盐价日贱。往时食贵之民。莫不有含哺鼓腹之乐。民利溥而民害尽除矣。

或谓户勾通民贩。恐卖盐之数以多报少。臣思向来煎余盐。所以匿报售私者。以商专其利。而与民两病也。今与民自相交易。民无虑高价而短称。无虑扣价而取赢。纳课之数甚轻。透漏之罪甚重。冒重罪而逃轻课。常情所不为也。况有火伏之法。可知出盐之数。稽查之责。专在场官。宜慎择廉能之员。设立火伏簿扇。查明各盘。以核煎实数。有定额。一一日夜煎盐一。有定觔。名曰火伏。令户五家互保。有隐漏者察出。本人与保人分别严惩驱逐。各场之课。以出盐旺澹之月。互相比较。按出盐。按盐计课。按课定限。按限批解运库。照州县地丁例。尽征尽解。如征解迟延。亏隐课项。即照州县例严参治罪。其着有成效者。优加鼓励。法令简肃。赏罚严明。则场积獘。一朝扫除矣。此法行。不惟额盐有课。余盐亦复多羡。统昔之官盐私盐。皆输　国课。较之行引课数。必当大有增加。臣伏念我　　皇上御极以来。轸念盐务疲乏。每次豁免。辄至数百余万。　　恩旨谆切。本不言利。但使商持引以销盐。官督商以办课。引足岁额。课清年款。而商与民安。枭不为民害。则成法具在。何敢妄请更张。无如法久獘深。不但　国课日亏。坐使小民重困。即令设法补救。取效目前。或能恤商裕课。难免枭炽民殃。若不及今改图。诚恐私枭得盐利则必拒捕。不得盐利。则必流为盗贼。迟之又久。其患不仅在盐务而在地方。臣不敢言兴利。窃愿为民除害。且不仅除一方之害。窃愿除天下之害也。惟臣所陈者。因淮纲关系甚巨。用敢特言其略。至直省行盐情形不同。原难概论。伏查各省盐务。有停颁引盐。听民自行煎卖者。有盐课改归地丁。听民自便者。有改为煎卖。民运民销者。有盐无引额。由小贩担负零卖者。或因枭盗日多。或因民食不足。或因课款逋欠。均经陆续请改章程。是各省盐务疲乏。亦复大略相同。而淮纲累深。未闻议改者。盖因商人欠帑至四千余万之多。应商人分年带纳。若不任商。则此项全归无。是以未敢轻议。臣思分年带纳。即在盐价之中。并非商人自出己赀。分三十纲。即须三十年。又展限者屡矣。年复一年。何所底止。且商日裕饶。或可续归旧款。今疲乏日甚。旧欠之外。难保其不新亏。积欠太多。带纳无期。此事势之必然者。任商而帑仍虚悬。征而课归实获。以今日之课。补昔时之商逋。且商人故业具在。仍可购盐运销。随时措缴。通盘筹划。似属有裨。伏乞　饬下直省督抚盐政。悉心酌议。详定章程。令一体遵行。经久无獘。商课改为场课。私盐尽属官盐。养民便民。奸宄潜消。斯诚以美利利天下。不言所利而利大者也。臣愚昧之见。是否有当。恭折奏闻。仰祈　　皇上圣鉴。

　　酌改盐务章程裕课便民疏咸丰元年　户部
  </div>
  <div class="pagination">
   <a href="皇朝经世文续编_page85.html">
    上一页
   </a>
   <span>
    ...
   </span>
   <a href="皇朝经世文续编_page81.html">
    81
   </a>
   <a href="皇朝经世文续编_page82.html">
    82
   </a>
   <a href="皇朝经世文续编_page83.html">
    83
   </a>
   <a href="皇朝经世文续编_page84.html">
    84
   </a>
   <a href="皇朝经世文续编_page85.html">
    85
   </a>
   <span class="current-page">
    86
   </span>
   <a href="皇朝经世文续编_page87.html">
    87
   </a>
   <a href="皇朝经世文续编_page88.html">
    88
   </a>
   <a href="皇朝经世文续编_page89.html">
    89
   </a>
   <a href="皇朝经世文续编_page90.html">
    90
   </a>
   <a href="皇朝经世文续编_page91.html">
    91
   </a>
   <span>
    ...
   </span>
   <a href="皇朝经世文续编_page87.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
