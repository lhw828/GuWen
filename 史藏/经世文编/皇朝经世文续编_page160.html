<!DOCTYPE html>
<html>
 <head>
  <meta charset="utf-8"/>
  <title>
   皇朝经世文续编 - 第 160 页/共 192 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文续编 - 第 160 页/共 192 页
  </h1>
  <div class="content">
   贼匪滋事。三载于兹。窜扰楚粤。陷府州县十余城。　　皇上命将出师。屡申　严旨。虽帑项支绌。而军需浩繁。已不下二千余万。任不可谓不专。兵不可谓不多。饷不可谓不裕。统兵大员。在事文武。岂尽无忠义之心。奋激之气。甘心挫衄。自取罪尤。而警报时闻。贼氛未息者。有故也。民病既亟。则民不恤官。兵心久乖。则兵不爱将。民不恤官。则团练不足恃也。兵不爱将。则营伍不足恃也。团练营伍。皆无可恃。虽使有险可扼。有城可守。如其委而去之何哉。为今之计。宜请　　皇上降罪己之诏以固人心。悬不次之赏以作士气。宽胁从之诛以散贼党。练精锐之卒以遏贼锋。请悉言其弊。与所以救其弊者。为我　　皇上陈之。夫州县为亲民之官。督抚有察吏之责。乃近来州县。地丁则加耗加平。漕粮则浮收勒折。清廉者尚视为应得之规。贪黩者更不免诛求之切。加以差徭之苛派。胥吏之把持。狱讼不决。则拖累经年。蠲贷　特恩。则侵蚀过半。上控批回。则以为健讼。京控交审。则半属消弥。鬻子卖妻。无所吁诉。颠连困苦。谁则闻知。一旦贼匪窜延。筹饷练丁。惟赖绅富。彼富户则取利操赢。绅衿或助官为虐。久为乡里侧目。贫户垂涎。素无恩义相联。安能守望相助。所以贼未至则众已离心。贼既至则转求快意。甚或乘机剽窃。消息潜通。虽曰莠民可诛。实则官吏驱迫。孟子所谓民今而后得反之。此之谓矣。闻贼困长沙柏叶铺九团之外。迁延观望。迨贼过河西。地方惨遭屠戮。乡民立起十五团。贼遂解围而去。向使贼徒狡狯。不事涂毒。长沙之事。亦未可知。常德府距贼较近。闻八月间办理团练。经十余日之久。仅得八十余人。团练之难。于斯可见。又况郴州桂阳皆系土匪向导。岳州失事。官出城外。火起城中。固由奸细潜藏。未必非民情涣散所致。所谓民不恤官。则团练不足恃也。承平日久。军政废弛。迁调无常。则将视官守为传舍。纪律不着。则兵视操练为具文。演演枪。不过声向联络。习阵习战。不过花法混场。徒壮观瞻。无裨实用。兵不识将意。将不识士情。供役使则鞭责频加。发粮饷则逐层克扣。下怨其上。已非一朝。所以无事则将虐其兵。有事则兵欺其将。夫兵岂不知临阵退缩。军法綦严。但以进死于敌。死在目前。退死于法。尚待查办。且一人先遁。百人随之。小队先遁。大队随之。军法虽重。岂可胜诛。又队伍既动。队长非因而败北。即死于敌人。败北则兵得借词。死敌则兵且称快。何者。将于兵素无拊循教训之恩。兵于将安得有护惜捍卫之意。所谓兵不爱将。则营伍不足恃也。今筹办防剿。仅曰扼要。夫险要之地。岂可不扼。但由粤至楚。路径崎岖。山川之险。有过此者乎。而贼由永州窜道州。如入无人之境。岳州背湖面江。三面临水。一面倚山。康熙年闲。逆藩吴三桂之势。百倍于今日之贼。我兵扼之岳州。三桂坐困。城郭之险。有过此者乎。今贼匪甫至。城已失陷。是知天时地利不如人和。民心宜固。士气宜作。而后贼党可得而散。贼锋可得而遏也。昔禹汤以罪己勃兴。楚庄以仁言动众。矧今饥渴。尤易为功。

凡百姓之颠沛流离。由守令之贪刻。兵丁之离心解体。由将弁之寡恩。守令将弁之失人。由督抚提镇之不职。督抚提镇之不职。由　任之未精。　特沛纶音。深自引咎。切责大吏。与之更新。务令上恩下逮。下情上通。使兵民知平日之疾苦。皆仰荷　　圣上之痌瘝。遐陬僻壤。邸报未能尽周。宜刊刻誊黄。行晓谕。唐臣陆贽有云。感人以言。其本已浅。言又不切。人谁怀。贽又云。悔过之意。不得不深。引咎之词。不得不尽。故当时诏书宣布。闻者感泣。矧我　国家深仁厚泽二百余年。人心有不感奋者乎。人心大振。则民与官相依为命。兵与将敌忾同仇。如子弟之卫父兄。手足之捍头目矣。军兴以来。奏保奏升已千百员。奋勇有功。固不乏人。瞻徇冒滥。亦所不免。庸碌之才儌幸一阶。足以隳将士之气。而奇特之士循例保举。不足激忠义之忱。承平时。督抚提镇。类多依资迁转。或未经历事变。目今打仗出力着有成效各员。若不早为拔擢。俾受调遣于庸懦之上司。安能尽其才猷。得其死力。邓绍良伤不避。省城赖以保全。仅邀加衔。博勒恭武弃城远遁。岳州因而失事。仅予革职。一面正法一面奏闻之　旨虽降。而军法犹未伸也。破格保举破格录用之　旨虽降。而资格固仍限也。今若特颁赏格。无论大小官员兵民人等。有能斩逆首。予以五等之荣。十万之赏。其余大小贼目。分别等差。斩若干。即邀重赏。或有才智超。成效可。特予大任。俾尽所长。则人才奋兴。而士气百倍矣。贼匪攻陷城邑。焚掠镇。迫胁良民。贼愈蔓延。良民之无身家者愈众。贼又不甚爱惜。每战驱之前行。或抑之在后以拒官兵。年来诸臣奏称杀数十人杀数百人杀千余人。皆非尽填贼也。多半此无身家之良民也。此曹动以万计。可尽杀乎。即可尽。亦非　　皇上如天之仁所忍出也。闻贼胁良民皆令蓄发。或于背面刺太平字。此辈一经蓄发刺字。自知罪无所逃。遂为贼致死。与官兵抗衡。今若宽其既往。予以自新。蓄发者准其薙发。刺字者更刺悔字。或者著名贼目。斩贼渠。率队来归。既已悔罪立功。既照所颁赏格。立予重赏。一体录用。使贼党自相疑忌。斯贼众易散。贼势易衰。至于调集兵丁。尤当精练。贼匪在粤。不及万人。兵勇云集。将及十万。贼窜湖南。更加征调。徒耗军饷。未见有功。而长沙守城得力者。仅镇筸兵八百名。兵不在多。其明验矣。今河南调兵约万余。若于中精选二三千名或千余名。认真教练。练其心志。使勿二三。练其胆气。使勿疑畏。练其耳目。使勿惶感。一队之卒。爱其一队之长。一营之兵。信其一营之将。然后讲求器械。规度战守。三省教匪滋事。武员得力莫如杨遇春。文员得力莫如刘清。闻其出阵。皆有亲兵数百。所向无前。今则将领到营。派拨兵丁。面貌尚不能识。安能性命相维乎。亡羊补牢。犹未为晚。失此不图。后将益惫。江西安徽水师。亦令一体挑选教练。务使防堵教练。两者相资。数月之后。劲旅得力。贼锋必挫矣。凡此数端。似儒生之常谈。实当今之切务。似迂缓之论。实救急之方。不思所以固人心作士气。而徒言进攻。犹驱市人而战也。不思所以散贼党遏贼锋。而徒言防剿。犹抱薪而救火也。　国家财用不足。早完一日军务。即少筹一日饷需。欲求节财之流。先求了事之人。欲求了事之人。先求能虑事之人。能虑事或未必能了事。未有不能虑事而能了事者也。诚得其人而任之。贼不足平。愚戆之言。干冒　宸严。不胜激切屏营之至。

　　请严定防剿章程疏咸丰二年　　　　　
曹登庸

窃广西军兴以来。糜饷劳师。已逾二载。以臣愚昧之见。非贼氛之难靖。实原在事文武疲玩因循。畏罪之心不敌其贪功之念。以至经年累月。生灵涂炭。　宵旰焦劳。若不严定防剿章程。何以肃军威而伸　　天讨。臣谨就管窥之见。恭拟八条。用资采纳。一功罪宜信赏必罚也。逆匪窜入湖南。岳州为两湖最要关隘。迭经　严谕。于岳州荆州各要隘。严密防剿。乃该郡各官。竟敢先行出城。该大臣等。亦竟毫无觉察。玩泄已极。仅行拏问严参。何以振军威而昭炯戒。嗣后逆匪窜扰之处。以痛加剿洗设法兜擒使其不能他窜者为上。保守城池者次之。大员有坐失机宜。及守土之背城出走者。立行正法。庶一鼓作气。而所向无前矣。一各处防堵宜严。而江南一带尤为紧要也。贼由武昌窜河南。山路崎岖。尚有数处险要可守。兼以琦善统带重兵前往。可保无虞。万一顺流而下。窜入江南一带。明年钱漕文报。事事为难。虽已有张熙宇恩长二员协同防堵。恐不足以当此重任。亟宜另行　简派重臣。添拨精兵前往。先几妥为布置。以专责成而严要隘。一军行宜严纪律也。向来大兵过处。约束稍有不严。沿途骚扰。其害不可胜言。　　皇上轸念黎元。饬带兵各员管束兵丁。州县办差亦毋得藉端滥派。体恤诚为周至。第恐该员等不能认真严查。则下情不能上达。止有密派妥员。不时于过兵左近地方密为察访。总以一律肃清。万民安堵。方为节制之师。一用人不可太拘流品。宜随地招募也。　国家承平已久。所在不乏秀良。而莠民闲出。如山东河南安徽等处。时有著名捻匪。不为我用。势将遁而为贼。宜开诚布公。赦其既往。厚其口粮。必能得其死力。化莠为良。强暴亦干城之选矣。一各处仓储宜着实核查。可藉助兵饷也。仓储之设。原以防饥馑。今当筹饷之际。幸各处年岁丰收。积储自应充裕。我兵所到。即可借附近州县仓储以发兵饷。既免飞挽之劳。实属糗粮之助。一乡城均宜认真团练以防土匪也。团练之法。以之御敌似难为力。如果地方官能与绅民同心协力。办理得宜。作其义勇之气。坚其守助之心。以防土匪之窃发。尚易为功。况团练认真。则土匪无所容。亦必化为壮勇矣。一军中文报宜核实也。近来外边折报粉饰多词。动曰杀毙多名。夺获器械多件。甚至不计其数。闲有损伤等语。累牍盈编。不可枚举。将以尊　国体。而国体之尊。不系乎此。抑恐惑人心。而人心之惑。因而滋甚。以后文报中。似此等浮泛套语。概宜　严饬禁止。以防含混。一广西军功议叙宜酌量撤销也。贼由广西窜扰湖南。广西文武诸臣。既不能先事豫防。又不能出奇制胜。迅埽妖氛。致令窜入楚境。而得奖叙者。纷纷不一。所以贼入湖南。该员等来不剿。去不追。甫解长沙之围。亦遂立请奖叙。而岳州竟以度外置之。何丧心昧良若是。以为贼至湖南。则与广西无涉。至湖北。则又与湖南无涉。相率效尤。何所底止。除湖南奖叙之请不准外。若不将广西军功议叙撤销。何以警将来而惩恶习。臣愚昧之见。是否有当。恭候圣裁。无任悚惶之至。

　　平贼事宜状上赛节相　　　　　　　　
姚莹

广西土箸民人。皆苗猺狪獞。不过十分之三。其七皆来自外省之客民。湖南最多。广东次之。贵州又次之。地瘠水迅。产米之外。不殖百货。男子嬉游。仰食于妇。妇人操作。健于男子。嬉游者多。故习为盗贼。而外盗亦因之而入。有土马外马之称。故治粤者。首重捕盗。近十年来大吏于缉捕。盗贼益多。复有奸民结盟拜会。聚集匪党。千百为。盗匪会匪。几于地。大吏惮于大举。苟且粉饰。于是匪徒日炽。始犹不过截河抽税。劫掠村墟。及徒党既众。又见官兵懦弱。遂抗官拒捕。入城戕官。会匪乘机。乃敢公然为逆矣。前二年。湖南匪徒雷在浩李沅发。皆延及广西。二逆伏诛。广西匪徒乃大举发。而广东之匪亦遥为应和。上年。陈亚溃一股虽平。而平乐庆远浔州思恩南宁太平诸府贼匪。分股众多。自向提军李周二制军到营。屡加惩创。盗渐见破散。而武宣之大股会匪。聚众万人其势尚炽。该匪自称后明。有洪秀泉者。称太平王。以广东花县人习天主教之冯云山为军师。曾三秀梁老四为左右将军。韦正为文官专理词讼。自牛排岭大黄江两次为官兵击败后。屯聚武宣之东乡。近日窜至象州之寺村中平北仗新墟等处。官兵围剿。尚未得手。而兵已久疲。又不能和睦。情涣散。不用命。故未见有功。今中堂以忠诚重望。仗钺临边。云霓之望。父母之怀。不克以喻。惟地形贼势。兵情民隐。或有未尽陈左右者。谨胪举数端。以效刍荛一得之愚。惟俯赐察览。采择行之。幸甚。

一曰收人心。自古成大事者以得人为本。欲得其力。先得其心。未有心悦诚服。而不出其力以从令者也。论者皆谓军令宜严。是诚然矣。然赏罚者驭众之大权不可任一时之喜怒。赏当其功。罚当其罪。则众服。否则怨谤。其心不服矣。何令之能从。督师周公忠毅果决。出于天性。而过于急暴。每有所闻。未加审察。而轻喜易怒。往往举发错误。事后知之必悔。悔则自责而谢过。明日复然。是以人怀恐惧。阳奉阴违。莫出力。愤兵将之不用命。则益怒。严参示威。而众心愈益不服。苟救其失。宜慎举动。赏罚审当。人心自然悦服矣。今宜先行犒师。以猪羊数百头。酒数百瓶。清暑辟瘟药数百料。遣人宣谕各营。以师旅日久疲苦。将领以下。加抚问。必雷动欢呼感悦。以为中堂爱我。而人心得矣。盖严急之后。易于见恩也。

二曰和将士。今岁以来。楚兵与黔兵不和。镇筸兵又与常德兵不和。兵与勇不和。东勇又与西勇不和。故上年向提军所至皆捷。而今年无功也。师克在和。未有不和而能克敌者。今宜以中堂手谕提镇诸将。从容晓譬大义。解其夙怨。令提镇转谕将备以下。庶可和睦各营。有事互相策应矣。

三曰简精壮。古人云。军事先谋。士必精壮。此言徒勇不能有功。徒众不能简练也。今西省额兵二万二千。分守各汛外。楚黔滇三省之兵。数已逾万。益以各处壮勇。又将数千。可谓众矣。然未经挑选。大抵精壮可用者。不过十之二三。率皆惰游之夫。勇于私。怯于临敌。是以少能杀贼。今宜先令各营。自行挑选。实在精壮奋勇者造册。派亲信大将。覆加挑选。厚以钱粮。以为头敌。每战更番迭进。而众兵继后。则奋勇争先。不至见敌辄走。不堪久战矣。

四曰治练勇。地方有事。必先团练。以本地之民。守本地之村庄城市。自顾身家。其心可固。虽未必皆能。勇敢得力。而多一团练。即少一股贼。亦可以助官兵之声势。否则为贼所用矣。盖地广贼多。不能处处以兵策应。而不应又无以为守。故必使民人自为守也。至于外省壮勇有剽悍可用者。亦宜募用。大抵以本地之团练。保守地方。以外省之壮勇。随营剿贼。二者皆不可少。特此等练勇。有事时固得其用。而事后散之甚难。又若辈多桀骜不驯。管带驾驭不得其人。易于滋事。事后散而无业。势必作贼。是在善其区处耳。

五曰先攻大贼。广西贼股众多。梧州庆远柳州平乐南宁太平思恩诸府。贼股众多。以堂名称者。不可胜举。或七八千人。或三四千人。或一二千人。今虽屡有破散。然屯聚尚多。又有东省廉州钦州肇庆来者。东省之匪。如凌十八刘八温大贺五。皆时来时去。然此等剿捕尚易为力。惟先在金田武宣现窜象州之会匪洪秀泉韦正等一大股。最为猖獗。其人众万余。心力颇齐。非诸匪之比。议者皆谓先去其易。后除其难。殊不知诸贼易办者。其股甚多。每一股非分兵勇二三千人不能办。兵分则力薄。今聚兵盈万。屯勇数千。仅可与大贼相持。不能决胜。若再分兵单弱。其何以御之。且各股贼。杀之不尽。余党必归并大股。是为渊驱鱼。非计之得也。故宜厚我兵力。先破此大贼。所谓擒贼先擒王也。然则盗其置之乎。曰非也。盗所在。皆有兵勇。特无多耳。盗之众者。如郁林博白一股。已有滇兵在其地矣。其次则南宁桂平近日有贼数千。俟新兵到后。分二三千人击之。而大兵则注意象州会匪。不日添调四川安徽湖北之兵。陆续必到。六月望闲。似可齐集。又　内帑饷银亦到。足食足兵。可为一鼓歼除之计。

六曰八面环攻。贼屯聚象州。内连武宣。自东乡新墟三里墟庙旺墟台村。以至寺村北仗新寨中平。数十里村庄。皆其巢穴。今之官兵所堵截者紫金山。滇兵在其东北界岭。楚兵在其正北马鞍山。黔兵在其西北象州。大营兵勇在其西。此四路者。彼已知之。有以备我矣。东路东南正南西南四路。我兵力不足。未之堵截。彼亦不之防备。宜及大兵齐集之时。探明路径。克期八路齐进攻之。彼八面受敌。猝不及防。破之必矣。此贼大股既破。其余贼心胆皆惊。然后分兵剿捕。势如破竹矣。

七曰各营将领不宜轻易更换。各省之兵。心力不一。惟本营将领。习知其兵长短喜怒之所在。临阵之时。兵将熟习。乃可收指臂之效。若骤易生手带领。兵不习将。将不习兵。必不可用。心手不调。安能行事。即如前日掣回秦周二镇。以乌都统代领黔兵。立为贼扑营而败。伤亡将备二十余员。兵二百余人。是其明证也。将来各营之兵。宜仍交本营将领管带。而以新到大将督之。则可矣。

八曰贼未穷蹙。不可轻言招抚。自古误国之人。皆主招抚。近代熊文灿陈奇瑜。其彰明较著者矣。然降兵降将。未尝不可立功。　本朝之用孔有德洪承畴黄梧施琅。非前明之降将乎。即明季之高杰李定国。皆降贼也。然必审我之兵力足以驭之乃可。未有我兵未振。而先事招抚者也。彼以为官兵无如贼何。而倚仗于我。则其心骄。虽降不为我用。多所需索。而不厌其求。则仍畔去耳。未有私憾于贼徒。贪吾之饵而受抚。一旦所欲不遂。则其心二矣。嗣后如我兵未大胜。贼未大败。必不可轻言招抚。自增肘腋之患。

九曰奖励有功。不可先其私人。赏罚者。用人之大权。赏罚公明。则众人心服而争先出力。赏罚偏私。则众心解体观望。莫用命。胜败之数。全在于此。自来主将皆有私人。或其所亲。或其所爱。打仗毫无出力。惟俟有胜仗奖励。则窜名其中。冒他人之功。以分其赏。此豪杰所以灰心。死士所以堕泪也。请示谕各营将领。报功务求确实。更加访问。众口一辞。然后登诸荐牍。傥有亲爱私人。冒功滥列。查出不但除名。且坐主将以欺妄之罪。如此。则人心悦服。出力者必多。而可胜敌也。

十曰团练出力不可不予鼓励。地方团练。即数百人。亦即有数百人之经费。号衣号旗器械火药鎗。其用不少。地方富足者易办。广西贫瘠。民闲少有富户。各村庄集举此事。众人鸠赀不易。西省民人捐费百金。即抵东省捐赀千金矣。现在各地方举行团练者不少。除贼所残破之地。人民逃亡未归。无可团练外。亦有地极贫苦。无能出赀举事者。不得不官为筹费。或官民各半。或量予津贴。并查各团练人数之多寡。是否整齐。令其造册报官。查验属实。即量其所练人数。酌予空头札付。分别赏给顶戴。生监赏给七八九品军功职衔。民人赏给千把外委顶戴。绅士奏请议叙。傥更立功。生监民人。准其咨部补官。绅士优擢。如此。则鼓舞欢忻。行之必众矣。

十事既备。更有六宜。谕饬诸将。严申约束。

一曰哨探宜明审。自古用兵。先求哨探。哨探者。探贼之情。与地之利。以为之防而设其备也。或明遣数十人往哨之。或暗使数人改装探之。盖山势险曲。或草树蒙翳。则察其有无伏兵。河水横截。则防其壅遏上流。乘我半济而决放。先之以探。继之以哨。然后大兵前进。是为万全。

二曰进战宜更番。贼每出战。皆令其人饮壮胆药酒。如闹杨花之类。故勇气十倍。有前无退。且分队而进。前战既疲。则以后队轮流接替。古之善战者。罔不如此。我兵何独不然。宜令诸将约定。每出战。必分左右翼。每翼皆分十排。第一排接战或有伤亡。则以第二排补缺。鸟枪五出。则以第二排接替。二排接战。则第三排如之。如此。兵力不致久疲。即不令饮酒亦可。恐其醉而凌乱误事也。或言山径险窄。安能张左右翼。殊不知窄径只可堵塞。不可以战。战则地稍宽矣。或平原。或田塍。必不止一路。即可分左右翼而进。兵势乃不孤单。谚云。单丝不成线。是也。

三曰诸军宜互相策应。自古行军。最忌孤军深入。我兵每队前进。既张左右翼矣。而尤须别路之军。互相策应。古人所以有犄角之军也。今宜申令诸将。每路皆分两军。一军为正。一军为应。一军之中。又分左右翼。此战彼应。所以张我之势。而分贼之锐也。

四曰驻宜声势联络。行军最忌中断。断则声息不通。彼此不能救援。宜令诸将营。相去或三里或五里。必有一营。前后左右。步步相接。则声势联络矣。

五曰枪宜及近施放。自来我兵之败。多由远望见贼。在一二里之外。即先放枪。相去甚远。不能伤中贼人。惟惧其前进而已。贼俟我火药铅弹渐尽。然后拥而来。我之枪已不可用。不得不弃之而走矣。又贼每以被胁之人当前诱我。俟我鎗热药尽。然后出其精锐。宜严申号令。使掌队者执旗。视贼行近百步之内。枪力可及。然后举旗。众兵分排放枪。乃能击贼而不致虚放。如贼不及百步内而妄放枪者斩。是为最要。鸟枪两排后。或闲用抬枪亦可。又军中大。袛以三百斤以下者为宜。轻便易于行用也。鸟枪抬枪既放两番。则放一。一过后。仍复用枪。

六曰抄截宜先事预防。贼与我军对敌。每出骁锐抄我后尾。或横截。我军往往为其挫。是必先事预防。一路军分三段。选精壮。每段以数十人当前。其第三段则令居后为殿。时备贼抄。如退军时。皆令后军先退。以前军为后军。始不凌乱。

　　与姚石甫廉访论粤事书　　　　　　　
孙鼎臣

五月十二日。徐毅甫自合肥以大集见教。因道阁下拳拳之意。阁下声绩。暴着中外。奉　命办贼。以忠勇之志。闳达之才。坐而筹之。贼不足平。某空疏无足为阁下知。然阁下有意其人。意将诱之使言。不敢不展布所怀。以塞盛意。窃以为粤贼之横。始误于玩泄。继误于张皇。去冬两帅并命。不画全局。操定算。遽议出师。半年来贼势如故。悠悠之谈。谓广西地皆贼。非调兵十万不敷剿办。夫贼众大抵乌合。其骁悍善战者不能多也。我能举事合宜。简练之兵。一可当百。兵不胜贼。由不明战守之方耳。贼众倏分倏合。我往来驰击。顾此失彼。是贼逸而我劳。贼东西奔窜。官兵惟事尾追。地利先为贼踞。追捕往往陷敌。武宣东乡之围。株守弥月。是贼主而我客。我号令不壹。兵将不为用。兵民不相能。贼合力并命。视死如归。是贼坚而我瑕。彼习知山川道路。党羽四散。我军进止。彼无不知。我向导不明。侦探不精。不知贼中虚实。是贼熟而我生。师久无功。坐此故也。为今之计。当力矫从前之失。合全局而通筹之。责兵以分地而战。责兵以分地而守。武宣东乡之团。并三帅之兵为一路。识者早料其无成。自来行兵。必为犄角之势。况贼势散漫。诸将议论不一。非分地而战。责成不专。今都统提镇统兵大员以十数。宜视贼众多寡。因山川形便。道里远近。分军数路。使之攻剿。功罪各不相假。则带兵者之心志专而才勇奋。所部之视听壹而号令齐。一路之贼。以一路之兵剿之。他路追贼踵至。合兵夹击。如是而战。始有专责矣。贼所过掳掠。无地非粮。所至裹胁。无人非贼。不能塞源截流。无以制贼之命。议守莫如团练。今团练不能御贼者何。州县残破。民无固志。一村议团。贼先攻此一村。团未立而贼已至。官兵不能救护。任贼蹂躏。故民畏贼而不敢团。其能团而足以自守者。又辄调之随营征剿。于是民不得团练之益。而官亦迄不能收坚壁清野之功。宜择贤守令拊循晓谕。富者出资。贫者出力。强者御敌。弱者供役。扼险要。谨瞭望。闲谍。远哨探。由一村及各村。由一县及各县。但责令各守本境。勿檄调随营。遇有堡寨被贼。官仍分兵救应。民知有官兵之援。无赴调之劳。必能踊跃从事。如是而守有专责矣。然后使数镇之兵。分部鵰剿。使贼进无所掠。退不能战。此反劳为逸反客为主反瑕为坚反生为熟之道也。自贼滋扰。城邑逃亡。田野荒废。民不得耕作者一年于兹。饥不得食。何暇议团。宜视被兵之区。奏请酌给口粮。谕居民乘时播种。不及春种者。补种晚稻杂粮。俟秋成察看情形。口粮再行停止。且耕且守。储偫裕则防御益坚。特恐大吏以本年通省钱粮已邀豁免。不敢复以为请。然　朝廷轸民疾苦。粤西尤切　宸廑。若能反复指陈。为民请命。必不靳此　恩施。此时若不早筹。无食者尽为贼诱。前贼未灭。后贼复起。权利害之轻重。不待智者而知矣。

湖南贵州与广西毗连之处。山路丛杂。会匪潜匿久矣。伏而未发。声息未尝不与贼通。若广西剿办得手。广东防堵严密。贼乘虚遁出。不于湖南。必于贵州。方今人情祗顾目前。调防员弁。徘徊境上。以为距贼尚远。贼未必至。兵勇不练。隘口不备。设遇冲突。必不能支。宜请　旨严饬楚黔守臣。不许稍有疏懈。贼中胁从既众。自当剿抚兼施。昨谢锡祥张国梁杀贼立功。已蒙　恩宥。并予优赏。博白之役。黄锦泗等亦相率投诚。蒙以为招抚机宜。倍难于攻剿。夫被掳之人可抚。误为贼诱之人可抚。临战逃归之人可抚。战败而穷蹙自投之人可抚。然安插防范。皆非易事。战守剿抚。相为循环。不守必不能战。不剿必不能抚。军兴一年。征调及数省。糜帑数百万。虽有小捷。贼未大创。而带兵者有介冑之劳。筹饷者忧度支之乏。诚恐持见不坚。假解散之名。行招抚之计。权宜罢兵。不为远图。则断乎其不可也。　九重南顾焦劳。文武诸臣莫不亟思蒇事。然此邦之乱。酝酿二十余年。以积久始发之祸。而欲克日平之。恐事势有所不能。责之愈急。祗足偾事。湘阴李公惟不敢以此情上闻。故但求速战而不暇筹全局。今上相视师。竭全力以制一隅。势成孤注。　国事至重。观听非轻。明定规模。申严赏罚。非今日督师之望而谁望哉。阁下手无重权。事不专制。然威名干略。固督师所深信而诚服者。必有嘉谋左右其间。无待浅人覶缕。然区区之心。窃有不能自已者。敢布其辞。惟鉴裁焉。

　　上吕方伯启　
胡林翼

奉到正月初九二月二十二日手谕。并功牌信报等件。感荷德意。奋励弥切。永安贼匪。于二月十六日乘夜全窜。前月二十七日。业将探报情形呈之臬宪。并致首府。定蒙钧鉴。昨又据探得该匪倾巢而出。十七日卯刻。揆帅始同向提军督兵收复州城。并将水豆莫村一带贼营烧毁。乌都统连夜驰往古树村跟踪追剿。定于十八日概行拔营前进。其窜往昭平作何举动。现有四次探卒在外。计本月可陆续回郡。前信言杀贼数千。贼匪始逸。系粤西官样文章。非实也。近日之兵将举动。令人发冲眦裂。非复情理所有。而粤界土匪颇多。兵久不胜。狡起戎心。所在匪徒。胆张气壮。不仅粤西大股可患。即小股亦然。粤中招致东勇。以救兵力之穷。然亦不能战。且有与贼通者。即战胜之后。数万骄悍之人。游惰日久。本业旷废。何以位置。又何以弭患未萌耶。况始终未曾一战。官兵技俩。久为此辈所觉。一旦军饷不继。祸乃方张。韩子云。征兵满万。不如召募数千。诚为至论。而林翼则谓召远方之惰民以充练。不如即本境之农民以自守。耳目习而地形之险要熟。利一也。性情朴而自保身家之念切。利二也。在官兵役。视国帑为应得之物。受恩而不知感。小民勤苦。得微利而感激出于至诚。武弁文吏。身列仕途。恩极则滥。即自以为应得之物。而士民之稍异庸流者。望顶戴官职如登天。驾驭而用之。破格以优之。其力自倍。利三也。富郑公言凶险之徒。读书应试无路。心常怏怏。因此遂生权谋。密相结煽。此辈散在民闲。实能始祸。要在得人而縻之。苏子瞻云。穷其党而去之。不如因其材而用之。明邱浚亦言。纷纷扰扰之徒。一无定志。所虑者粗知文义识古今者。在平时宜有以收拾之。观诸公之所论。虽未必尽切今日之务。而要之驾驭人才。即以销弭隐患。先为布置。得所生养。授以羁勒。范我驰驱。内蠹不生。外侮自息。故用士用民。实今日之先务。其利四也。乡民怯战。不仅长征远剿。情必不堪。即冲锋破敌。亦恐难恃。祗令自为守御。贼无阑入之势。民无裹胁之虞。粮食不遭劫掠。贼焰自可衰息。利五也。此中流弊。如敛钱报恨诸事。诚恐滋扰。然乡人之事。稍有私弊。易于上闻。不比受兵役之害。难于赴愬。窃恐粤事日难。非可旦夕奏效。养兵之计实为大蠹。从何整饬。尚乞早为筹度。即日专圻兼圻。当以此为报国之先务。昔张士诚以十八人踞高邮城。官兵数万围之。一旦脱去。今日之事。得毋类是。使贾太傅李伯纪当此。又不知如何论议矣。

　　与徐仲绅制军书　　　　　　　　　　
江忠源

忠源以愚昧效力戎行。周旋矢石锋镝之余。兵勇强怯之情形。事功迟速之机会。身所亲历。俱悉于心。窃谓医者之疗疾。知其症结。而后可施针砭之方。匠者之攻坚。辨其肤条。而后可施斧锯之用。苟有见于细微。宜尽言于钧座。逆匪滋事以来。窜扰三省。迁延两年。攻陷城池凡十余处。折伤兵勇无算。请饷至数千百万。非贼众而我寡。贼强而我弱。贼智而我愚也。其大弊有三。曰军法不严。曰军令不一。曰军心不齐。请一一陈之。何谓军法不严。法者。将之所以御众。使之出入生死而无敢违者也。将不能行法。是谓无将。兵不知畏法。是谓无兵。军兴以来。法玩极矣。就湖南事言之。全州以失援陷。而按兵者相仍。道州以弃城陷。而效尤者踵起。事机之失。所争豪厘。如蓑衣渡之战。贼锋已挫。宜连营河东。断贼右臂。道州之役。贼势本孤。宜分屯七里桥扼贼东窜。长沙之围。贼路俱穷。宜兵龙回潭土墙头。堵贼西溃之路。此皆利害昭然。屡请不报。道州双牌莲涛湾六十里之奇险。贼自入死路。而纵之使生。长沙驻兵四五万。围守有余。而开之使逸。士卒以逃死为长计。而临敌无心。州县以避贼为固然。而守城无坚志。所以然者。将兵御寇。皆提镇大员。权尊则意为趋避。位重则法难擅行。兵志曰。法行自贵。大帅持法以驭偏裨。而后能使偏裨奉法以治士卒。军营体制。士卒畏千把甚于提镇。为相管辖者密也。及其临战。则必提镇先退。而后参游从之。参游退而后都守从之。都守退而后千把从之。千把退而后士卒从之。窃以为军法之难立。由提镇太多之故。宜请宫保奏明撤退提镇。饬归各营。酌留一二老于戎事略习战守机宜者。以资弹压。副参以下。任事敢战之才。尚颇有之。酌其才能。专其委任。资位较轻。则奉檄不敢迁延。而军威肃。超擢方始。则临事易为感激。而军气张。然后申约束以励其心。明赏罚以作其气。壁垒一新。军情自壮。较之提镇拥虚名以相牵制者。为易收使任之功。又军兴日久。筹饷滋艰。提镇薪水夫费之需。皆视参游数倍。较其利病。实宜撤裁。此举既行。而后可立行其择将之术。大申其立法之权。法立则威行。威行则军利。古今不能易矣。何谓军令不一。军情移步换形。瞬息百变。胜负之机。闲不容发。古之名将。莫不亲历行闲。躬冒矢石。故能随机应变。所向有功。今大帅不在军中。距贼远者数百里。近亦八九十里。论地利。则图绘甫明。而险夷已易。论贼情。则侦探甫确。而虚实已殊。士卒之强弱。既非探访所能知。将弁之贤否。又因毁誉而多误。于是知其不可遥制也。于提镇之中另派总统。而其所总统者。亦系提镇。素习等夷。相狎易玩。强相箝制。用法易离。又况大帅出一令。每因不便于军中。而总统易之。总统出一令。又因不合于大帅。而大帅易之。加以驿递之迟滞。刻期为难。函札之往来。会意多误。又其甚者。总统之名加之镇将。则提军易致猜嫌。总统之名加之两人则号令尤多错误。名号既设。事势滋歧。

不独此也。军中积习。打仗则以败为胜。获胜则以小为大。杀贼则以少为多。大帅但据总统文报入奏。功过不明。赏罚因之失当。士卒因之解体。夫偏裨之帅。尚不易得。忠诚果毅。克胜统制者何人。戎行之士。竞思图功。言语趋跄。能济实用者何事。苟非亲历行闲。虽至明不能无所壅蔽。宜请执事驻军中。事权归一。号令自明。军营之耳目一新。将卒之精神一振。然后因地以制宜。量敌以决胜。得一大创之。贼必鸟兽散矣。何谓军心不齐。军中兵勇。皆　朝廷赤子。即皆大帅爪牙。故大帅必待之以至公。处之以至平。无亲疏远近之分。然后能收使指使臂之助。过无巨细。密卒亲兵。同严其罚。功无大小。微员疏弁。同厚其赏。若于所亲军稍有偏重之心。必至在营将士皆有离心之患。乌都统初到。即带黔兵。其后总统南路。微重黔兵。而云南湖北之兵退有后言。向提军初到。即带楚军。其后总统北路。微重楚军。而四川贵州之兵。人多觖望。匪直此也。徐大福一守备。赛节相偏重之。而一军哗然。谢继超一投效委员。向提军偏重之。而众志携贰。无他。士卒虽愚。偏能伺上人之意向。千把虽小。皆能持主将之短长。军中伍各有营。长各有将。一军胜则争起而攘功。一军败即按兵而自卫。甚至左进而右先退。以隐为参商。前行而后反却。以互相抵牾。若再加以畸轻畸重之心。则戈矛起于左右。议论歧于目前。诚恐日后曲为调停。反多难处之势。执事初到湖南。札饬在事文武破除积习。互为救援。亦欲众志成城。大变从前之故习也。而近日人言藉藉。谓执事偏重广东兵勇。以为必无是事。执事负天下之重望。明通公溥。谒见后。决其能协和诸将以成大功。而人言若此。或者言语之间。于广东兵勇微有奖励。希意旨者。遂从而附益之乎。伏愿执事怀大公之心。使新兵旧兵联为一体。士心既齐。士气必奋。庶得军卒之用。而收底定之功矣。至于散胁从以孤贼势。行反间以携贼党。连营接寨。制贼于负固之时。坚壁清野。困贼于奔流之际。前人成法具在。皆可仿而行之。而酌遣潮勇捷勇。以防异日腹心之患。尤今日之急务也。忠源一介庸愚。执事不以为不肖。留带壮勇。目击时事之艰难。心念报称之无术。揣情观变。非无机势之可乘。抚髀扪心。尚觉事端之足据。将平大难。先立壮猷。机宜已失于从前。变通必在贤者。智虑敢希乎一得。图报或助涓埃。区区之忱。伏惟采择。

　
卷九十四　兵政二十剿匪二

　　密陈贼势愈炽剿贼需人疏咸丰三年　　
云南巡抚吴振棫

窃臣等于本年正月十一日。准署湖广总督臣徐广缙咨称。武昌省城失陷。文武各官均已尽节。其抚藩臬道府县各印信。俱落贼手。恐贼人诡计百出。有诈伪行文事件。移知查察等情。臣等接阅之下。忧愤填膺。当食不能下咽。我　朝二百年来。　　　列圣深仁厚泽。洋溢寰区。即嘉庆初年。秦蜀楚三省教匪。滋蔓六七年。从无攻陷省城戕害巡抚大员之事。兹逆贼如此鸱张。人神共愤。灭亡当在旦夕。现在贼又奔窜何处。　钦差大臣如何督剿。云南地处僻远。臣等尚未得其详。惟自军兴以来。办理节节贻误。臣等每恭阅邸钞。及准军营公牍。参之各处探报。情形均多不符。大约报胜则少实多虚。市恩则有赏无罚。军纪不立。　国法已隳。将不畏法而畏贼。兵不畏法而畏战。大帅每以调兵益饷为诿延之计。营员即以奉令持重为自便之私。掩饰弥缝。贻误至于今日。生民涂炭。　宵旰殷忧。凡属臣工。莫不痛心疾首。急思殄此贼氛。苟稍有所见。何敢缄默不言。溯自咸丰元年。贼人窜入永安州城。弹丸一邑。我兵勇有数万之多。阅时已及半年。糜帑不下千万。未能损贼毫毛。仍纵贼结队整军而去。此大帅之调度乖方。前已奉　旨严谴。嗣是贼蹂躏湖南各州县。所向无前。其城守不力之文武各员。至今未闻谴戮一人。其追剿不力之大小将弁。至今亦未闻谴戮一人。尤甚者。当贼匪临城。弃城而逃之提督余万清。不于军前正法。乃虚拟一死罪。解送刑部。此事机之一误也。迨贼蚁聚长沙城外。所踞不过数里之地。所剩不过数千之贼。我兵练数万。毕集城外。各提镇将领。四面营。其时正值我　　皇上改易大帅。特命两广总督徐广缙署理两湖总督。作为　钦差大臣。中外欣欣。无不翘首跂足。谓贼可指日荡平。不料徐广缙于九月十六日自桂林起身。距长沙不半月程。迁延四十余日。至十一月初一日抵长沙。涂中又一无布置。以致此数十日中。长沙主帅无人。在事者祗能就城守之兵。保护危城。其城外营各客将。骄蹇者骄蹇。畏葸者畏葸。无一用命之人。亦复无命可用。故贼于我兵勇数十营盘中闲。从容搭成浮桥两座。无一人过而问者。十月十九夜。贼匪数千。携挈妇稚。乘舆骑马。从容渡浮桥而西。我数十营盘兵将如林。无一人醒而觉者。即觉亦无一人过而问者。贼已西窜宁乡益阳。徐广缙犹安坐湘潭。贼已由益阳林子口北窜岳州。徐广缙始敢行抵长沙。到处延挨。趄不进。全不计及兵贵神速之义。其先事派往截贼之广西提督福兴。逗遛湘乡。畏怯不前。任贼西窜。不敢阻遏。其临事派往追贼之提督衔向荣。甫至益阳。即打败仗。损将折兵。不敢再战。此事机之再误。而其误为尤大也。岳州城中。本有奉　特旨带兵在彼防堵之提督博勒恭武。又有湖北盐道王东槐。同驻城内。办理防堵。诚以岳州为湖南北咽喉。假使岳州不失。贼何能越而至武昌汉阳哉。

讵十一月初二日早晨。博勒恭武闻贼将至。即首先出城带兵而逃。盐道王东槐继之。岳州府巴陵县亦相率逃避。初三日午刻贼始至岳州。城大开。贼从容而入。此与开门迎降何异。并非力屈失守也。乃博勒恭武托言出城迎敌。御贼受伤。竟回武昌。试问博勒恭武系初二日出城。贼系初三日始到岳州。相距一日。不知所御何贼。从何处受伤。此其谎不待智者而知之。乃未将博勒恭武王东槐及岳州府巴陵县一并军前正法。犹令延缓幸生。实不足以昭警惧。夫博勒恭武等之胆敢弃城而逃者。狃于余万清之不死也。今博勒恭武等又不死矣。此事机之三误。而其误殆将不可收拾矣。现在贼匪已踞武昌汉阳二府城。地当南北之冲。驿路为之中梗。贼势益张。贼志益大。贼胆益横。其裹胁亦益众。三江豫蜀。邻省无不震惊。漕运铜铅。道途悉为艰阻。鹾纲关税。常赋亦因以潜亏。虽蒙我　　皇上特饬各邻省督抚派兵防堵。迎头截击。然路既水陆纷歧。窃恐防不胜防。贼或避坚趋瑕。更恐击无可击。剿办之难。较之贼匪未经窜过岳州以前。相去何啻倍蓰。臣等访询舆论。佥谓徐广缙此番大失人望。且已为贼所轻。深恐难了此事。仰维我　　皇上圣谟广运。黜陟用舍。自有权衡。臣等何敢侈口妄谈。窃以当此时事孔亟。再误三误。实不可更误矣。此非主帅得人。断不能迅扫邪氛。以安疆域。如勋臣宿将。　在有人。天下幸甚。否则如署河南巡抚臣琦善。心非甚纯。而才力赡足。威望素着。湖南巡抚臣张亮基。威望较轻。而饶有才略。实心为公。臣等愚昧之见。拟请　　皇上于此二人中择一人。授以　钦差大臣关防。不必兼办地方事务。专责以剿除贼匪。庶可期收成效。抑臣等更有请者。时既需才。用可破格。谨就臣等所素知者。举二人以备　采择。一为现任贵州黎平府知府胡林翼。一为现在军前带练之候补知府江忠源。均湖南人。两人才识胆略。均足以当重寄。其经济可以治军旅。其公忠可以激顽懦。其耐劳习苦可以愧厉诸将而率作士气。惟该员等分位尚卑。若仅留之军营差遣委用。仍不过与骄蹇畏葸之将领。分效驰驱。一傅众咻。终归无益。势非重其事权。不足以展其长而资其力。拟请　　皇上破格施恩。赏给二三品顶戴。作为帮办大臣。俾得同心协力。一意剿贼。庶几军威克振。而贼匪可以计日廓清也。臣等受　恩深重。目击时事如此。中夜旁皇。偶有所见。不敢不据实直陈。干渎　宸严。不胜悚惕之至。

　按是时滇督为仪征吴文节公文镕。仲云先生实主疏。与文节会衔陈请。疏上。文节遂移督湖广。先生擢滇督。胡江二公亦膺　特。不数年相继旄节。忠然致命遂志。而文忠缔造全鄂。卒成中兴元功。知人举善。实由此疏发之。所言三误。尤足证祸变之所由。于军事大有关系。厥后文节视师黄州。方待文忠援师合战。而遽遭倾忌。愤激捐躯。为可惜也。

　　将取真才兵归实用疏咸丰三年　　　　
鲍源深

窃以江南三城久未收复。皖省贼势甚张。独流一股又未能迅就殄灭。就现在之势而言。南路之贼势尚远。北路之贼势甚孤。似无足深虑。而实有大可虑者。畿辅之贼势。屡受惩创。未克歼除。以一股之余氛。困我兵之全力。万一南路之贼。再行北犯。何以待之。即不然。我之兵力疲弱。军饷空虚。天下皆知。万一畿辅河朔之地。另有觊觎起者。又何以待之。再不然。天下之物力不通。各省之捐输日竭。相持愈久。万一粮饷不继。兵渐溃散。更何以待之。此其患皆在人人意计之中。而惜无有出一策以匡救者也。溯自军兴以来。　朝廷命将征兵。亦几不遗余力。而迄无成功者。非兵不厚也。非将无人也。有将兵之材。或兵力太单。彼此不能兼顾。或兵权分寄。指挥未克裕如。而千万劲旅统非其人。反以有用之兵。置之无用之地。坐令良将无功。声威渐减。精兵不战。锐气日销。甚可惜也。夫处今日而取将士。岂必其具孙吴韬略。韩范谟猷。但其人素昔留心兵法。临事亲历戎行。既能与士卒同甘苦。而得其效死之心。复能以一身先士卒。而作其敢前之气。亦庶几收用兵实效。不徒负大帅虚名。今也用以督师之大臣。不问其知兵不知兵。但取名位尊崇者任之。夫名位尊崇之人。或以资格而荐列崇阶。或因他长而超跻显秩。岂必皆将帅才哉。昔汉高之任萧曹。不可谓非良相。而授以兵权者。乃在一军皆惊之韩信。无他。才有能有不能。不可强也。其人虽通儒。而不习医者。不能强使治病。其人虽良吏。而不知兵者。不能强使治军。　国事之安危所系。兆民之生死攸关。此何如事。而顾不问其知兵不知兵。徒取名位尊崇者任之。几何不偾厥事哉。赛尚阿陆建瀛等。其前鉴矣。今扬城久未收复。分股之贼。四出窜扰。论者辄罪琦善等拥兵坐视。纵寇殃民。以臣思之。琦善等受　恩深重。膺兹委任。断无有意稽延之理。特恐因分位自尊。上下暌隔。临事既不能亲身督战。平时又不能与共甘苦。将帅不得士卒之心。士卒不用将帅之命。以致老师糜饷。久无成功。则正所谓统兵非其人。反以有用之兵置之无用之地。甚可惜也。方今诸将帅中。能作士气而得兵心者。似无过向荣胜保江忠源三人。之三人者。　　皇上圣明灼见。特加超擢者也。士民之所仰望。贼众之所畏慑。方其初所向有功。至于日久而亦未能处处得手者。江忠源无兵权。向荣兵不足。胜保权不专。是以均未克尽其材耳。夫有才而使不能竟其用。与无才而强使之任其事。均足以误事机而贻患　国家。今敬请　　皇上为将取真才兵归实用之计。撤回琦善。以淮扬之兵并归向荣统领。责令克期收复扬城。进图金陵镇江。以清沿江各处之贼。撤回慧诚等。以淮徐之兵数千交江忠源兼带练勇。责令克期收复安庆。保固庐州。以清皖省各处之贼。至于静海独流贼匪。特江南之分股耳。有胜保为　钦差大臣。又以亲郡王督师。夫以王督师。此未可轻试者也。必一战成功。始足大伸　　天讨。傥久不蒇事。何以再振　国威。应请　令僧王仍专巡防之任。巩卫京城。而以僧王之兵并归胜保统领。责令克期收复静海。以清畿辅之贼。如是。则责有专属。庶可迅速奏功矣。

　　敬陈时务四条疏咸丰三年　　　　　　
许乃普

窃自逆匪滋事以来。随处剽掠。荼毒生灵。天地所不容。神人所共愤。臣伏见　　皇上忧勤惕厉。宵旰焦劳。每　召见廷臣。辄至日昃。凡在臣工。宜如何殚筹竭虑。以期稍裨　高深。谨就管见所及。酌举四条。恭呈　御览。一京城人心宜静镇也。逆匪伎俩。本属无能。第以统师大员。各拥重兵。迁延观望。以致贼势猖獗。蔓延各省。如此次窜扑汴城之匪。业经击退。刘家口贼船被击沈溺。可见要隘地方。如果加意防守。自可遏其奔窜之路。现在逆匪窜往朱仙镇中牟县等处。至安庆归德二城是否收复。外闲传阅邸抄。但见山东直隶急筹防堵。京城内外浚濠设兵。道路讹传。纷纷四起。应请明降　谕旨。安辑民心。一面　严饬带兵大员。激发天良。锐意进剿。傥有疏虞迟误。立即明正典刑。又如本月二十一日。奉　　上谕张芾奏九江失守因公出境各员请免置议等语着该部查核具奏钦此。臣伏查九江于正月十一日失守。乃迟至数月之久。请奏免议。民闲讹传九江又复失守。江西京官多告假出京。人心不无惶惑。嗣后遇有此等奏报。似应实填从前月日。方足以清眉目而免惊疑。至严拏奸细等事。尤宜不动声色。密为布置。庶不致闻风潜匿。总期于儆戒无虞之中。仍寓好整以暇之意。则众志坚定。讹言不生。即迁徙者亦不待禁而自无矣。一外省督抚带兵剿贼宜不分畛域也。查从前湖南湖北江西安徽江南等省。皆先期屡奉　谕旨。加意防堵。乃贼匪一至。闻风先溃。以致蔓延。是防堵多属虚文。已可概见。现在逆匪扰及豫省。与山东直隶处处接界。若但坐守本境。空言防堵。不特迟疑松懈。坐失机宜。万一贼匪猝至。必致惊惶无措。藉词退守。应请　　皇上严切责成山东直隶督抚。各带精兵。多设侦探。合力兜剿。如探悉逆匪蚁聚何处。无论本省邻省地面。但使确有贼踪。即速掩其不备。乘虚截击。必获全胜。又黄河随处宜防。本年五月初八值壬子破日。俗忌谓应防水患。现在都门时雨时旸。咸欣上稔。而东南两河距贼踪甚近。自当防其偷渡。尤须防其偷决。应请　旨密饬东河南河总督及查河大臣。实力稽查。分段防守。以专责成。万一稍有疏虞。作何治罪之处。亦应明定章程。俾在事各员咸知加意防范。至山西陕西与河南交界各处。固应分守要隘。并请　饬下各该督抚一体进兵。务令斩馘擒渠。仿照前人鵰剿之法。合力办理。则逆匪指日荡平矣。一贼踪偪近地方请将府县监狱重犯先行正法以免句结也。

闻逆匪每陷州县。辄开狱纵囚。派充牌刀手。此等重犯。本属亡命之徒。一旦出死入生。甘心从逆。每与官兵接仗。拚死向前。如广西之冯云山。广东之凌十八。皆系狱囚。幸逃显戮。遂致助逆鸱张。此次安徽滋事业经歼毙之陆遐龄。本安庆府监犯。正月闲贼陷安庆时。纵令滋扰庐凤一带。即现在窜扰河南之贼。闻亦多陆贼余党。若使蚤正典刑。何至任其豕突。残害无数生灵。应请将距贼较近之各府州县监犯。除情罪较轻者毋庸议外。其强抢重案及火器杀人在狱待决者。不必听候部覆。准其就地即行正法。如由臣部查核行文。不特时日有稽。且该处距贼远近情形。亦难悬揣。惟有仰恳　　皇上严饬该督抚。随时随地。酌量缓急。密饬各属妥速办理。仍一面正法。一面具奏。断不可狃于流俗积阴功之说。暂脱一重囚之命于旦夕。而致千百人之身家。遭其荼毒。似亦豫除逆党之一策也。一防剿经费应责令失事之带兵大员及督抚司道分成罚赔也。向来河工失事。均令在事人员分别摊赔。原以　国家经费有常。此等失事人员。漫不经心。虚糜帑项。若仅照例斥革。不足动其儆畏之心。转得遂其侵渔之计。嗣后奉　命防剿之统兵大臣及督抚司道。如果屡获胜仗。收复城池。或防堵严密。贼匪不能入境。准令开销经费。其防剿疏懈致贼窜扰者。照例治罪。仍请解部监追。分成着赔。以前广西湖南湖北及九江安庆金陵扬州等处失事各员。除已殉难者毋庸议外。其余皆有防剿之责。或迁延贻误。或遇贼即逃。皆属糜帑殃民。罪无可逭。即应援照河工旧章。将用过防剿经费。责令分别罚赔。至如何分成勒限完缴之处。请　旨饬部详查核议具奏。恭候　　圣裁。庶防剿各员。均知儆畏。而经费亦不致胥归无着矣。以上四条。臣为时务紧要起见。是否有当。伏乞　皇上训示。

　　湖北军务急要三事疏咸丰六年　　　　
胡林翼

臣查湖北军务不饬。已历五年。无论贼匪之多寡强弱。而闻警先惊。接仗即溃者。比比皆是。上下相蒙。恬不知耻。推求其故。则以将领不得其人。纪纲不立。而是非不明也。深思纪纲所以不立。是非所以不明之故。则误于使贪使诈之说。不知已先为贪诈所使。而曰吾能使贪使诈也。岂不谬哉。本省既无得力之兵将。而川楚河南勇目之黠桀者。纠合无赖。随营投效。以一报百。以百报千。冒领口粮。交绥即溃。所投不合。又顾之他。　国家之帑项。至为艰难。而徒以供无赖之欲壑。以此杀贼。犹北辙而南辕。势必不可至。遣散不得其方。则相聚为盗耳。此近三四年楚北募勇。之大患。其流毒将有不可思议者矣。古之治兵者。先求将而后选兵。今之言兵者。先招兵而并不择将。譬之振衣者。不提其领。结网者不挈其纲。是棼之也。将自毙矣。督臣官文上年受事以来。收集兵勇。力加整顿。得力尤在马队之忠勇。能使三军之士。风气为之一变。查有前任湖南臬司降补知府魁联。久任宝庆衡州岳州等处。捐解私囊。养士募勇。已历十年。其志趣公忠。迥非庸俗可及。经督臣官文派充总理营务。伉直明决。知无不言。厘剔弊端。独任劳怨。实为湖北军务必不可少之员。目下力疾从公。尚难羁以职守。惟马队及各营之精锐。必应迅速进取。而湖北本省。饷少勇多。冗杂不治。不戢自焚。后患方大。急应裁汰浮伪。炼精锐。可否　饬下魁联帮办湖北南北两岸水陆营务事宜。责成一例汰。该员曾任三品大员。应否　赏给三品卿衔。以重事权之处。伏候　　圣裁。非臣所敢擅请。至湖北绿营兵丁。怯懦若性。正额虚浮。军政营制。荡然无存。而其虚糜钱粮如故也。现署提督杨载福。才识严明。如可假以二年。必能整饬。惟东征事急。水师无可专委之员。容臣再行详思访举。另折奏闻。此为兵事急应整饬之要。武汉形势壮阔。自古用武之地。荆襄为南北之关键。而武汉为荆襄之咽喉。武汉有警。则邻疆震惊。南服均阻。控制无术。本根既摇。四年之中。武昌三陷。汉阳四陷。　国帑因而虚糜。民生因而凋敝。东南数省受害之烈。亦惟武汉为尤甚矣。昔周室征淮。师出江汉。晋代平吴。久谋荆襄。王浚造船。循江而下。陶侃之勋。镇守武昌。宋臣岳飞李纲之谋画岳鄂。均以此为高屋建瓴之势。控制长江。惟鄂为要。固东南一大都会矣。夫善者必扼其吭。善兵者必审其势。今于武汉设立重镇。则水陆东征之师。恃武汉为根本。大营有据险之势。军士无返顾之虞。军火米粮委输不绝。伤痍疾病休养得所。是则平吴之策。必在先保鄂郡矣。保鄂之不失。必须先固汉阳。盖汉阳为江汉总汇。武昌仅南岸一府。而汉阳则可通八府也。臣查历年湖北之失。在于汉阳并不设备。江面无一水师。下游小挫。贼遂长驱直入。束手待毙。莫可如何。前车之覆。殷鉴不远。应请于武汉设陆师八千人。水师二千人。此万余人者。日夜训练。则平时有藜藿不采之威。临事有折冲千里之势。本境乱民。随时征讨。固可消除隐慝。且东征之师。孤军下剿。 

善战者必伤。久役者必疲。伤病之人。留于军中。不仅误战。亦且误饷。若以武汉之防兵。更番替代。弥缝其阙。则士气常新。军行必利。至水师以为利器。声震。无半年不小修之船。亦无一年不大修之船。更番迭战。以武汉为归宿。则我兵常处其安而不处其危矣。或疑武汉两城。公廨私庐。百不存一。城周二十里。设守为难。臣愚以为非是。蚡冒蓝缕以启山林。卫文作都训农通商。是在行之以俭。训之以勤耳。苟此而不能守。去之他处何益。此武汉宜急设防练兵之要。湖北莠民之从贼者。以兴国崇阳通城通山大冶广济黄梅为最多。臣于臬司任内。由岳州驻崇阳一月。以保甲之法。勒令首户捆斩三千人。未及毕事。而驰往九江矣。兵至为民。贼来从逆。及今不治。终必为乱。治之之法。兵勇搜捕。不仅徒滋扰害。亦且事久无成。惟有保甲清查户族捆献分别斩释之法。然而牧令不得其人。则法不能行。害且滋甚。其已被贼扰之三十余州县。吏惰民骄。其未被贼扰之三十余州县。官仇民而民且仇官。夫吏治之不修。兵祸之所由起也。士气之不振。民心之所由变也。官吏之举动。为士民之所趋向。绅士之举动。又为愚民之所趋向。未有不养士而能致民。亦未有不察吏而能安民者。臣恐湖北之民。揭竿而起者。不必粤匪之再至。而将盗弄潢池矣。即如五年大熟。州县乃或报灾。经臣驳斥在案。六年大饥。州县转不报灾。又经臣迭次驳斥在案。以丰为歉。是病　国计。以歉为丰。是害民生。而终必害于　国计。又查积年以来。每遇歉岁。官吏私收。而　恩旨蠲缓者。实惠不及于民。则有所谓挖征名目。又有所谓急公名目。无一非蠹　国病民。饱丁胥之欲壑。而肥官吏之私囊。实堪发指。凡下与上交接之事。诿之幕友而官不问。凡官与民交接之事。诿之门丁而官不问。词讼案牍。病在积压。盗贼奸。弊在因循。夫州县之所谓小事。即百姓之大事。今日之所谓小贼。即异日之大贼。厝火积薪。更切隐忧。又如军饷浩繁。不能不取给于捐输牙帖厘金。以资小补。报捐则有踩堂贽见之费。牙帖则有勒索之费。厘金则有私设之费。其所缴于公者薄。其所取于民者厚。臣受事以来。迭次特参。均蒙　恩旨俞允。在　国自有刑章。在臣亦甘为怨府。惟深思利弊之原。劾贪非难。而求才为难。前者劾去。后者踵事而巧避其名。则其弊将有不可胜言者矣。且贼扰之地。官缺久悬。观望不前。所在皆是。臣愚以为必应严禁官场应酬陋习。与吏更始。崇尚敦朴。屏退浮华。行之数年。或可改观。人情固欲自便其私。上无所求。则下可自赡。责以廉洁而无辞。风尚必使先趋于正。大官所好。即吏所赡。不烦董戒而自变。目下情形。州县尚悬缺待人。可否　饬下部臣。暂勿拘臣文法资格。地方吏治。是臣专责。容臣次第清理。分别委署。如果试验有效。才具出众。即行奏请试署。以期实济而利民生。此吏治急应整饬之要。

以上三事。是湖北之先务。其余应办事宜。容臣随时奏请　恩训。刻下武汉甫经收复。人或以为已治已安矣。而臣之所忧方大。如以为已治已安。则前此固已收复二次矣。况江西腹内七府尚沦于贼。与四年之仅失九江者情形迥异。江西之腹内。均与武汉唇齿相依。旁轶横出。又不仅九江安庆为足虑也。未收复之先。事势极难。知文武尚有惧心。收复之后。布置尚易。恐文武均萌肆志。外省粉饰之习。久在　　圣明洞鉴。不揣愚昧。直陈于　　圣主之前。可否　饬下廷臣核议准行。理合缮折附驿以闻。伏乞　　皇上圣鉴训示。
  </div>
  <div class="pagination">
   <a href="皇朝经世文续编_page159.html">
    上一页
   </a>
   <span>
    ...
   </span>
   <a href="皇朝经世文续编_page155.html">
    155
   </a>
   <a href="皇朝经世文续编_page156.html">
    156
   </a>
   <a href="皇朝经世文续编_page157.html">
    157
   </a>
   <a href="皇朝经世文续编_page158.html">
    158
   </a>
   <a href="皇朝经世文续编_page159.html">
    159
   </a>
   <span class="current-page">
    160
   </span>
   <a href="皇朝经世文续编_page161.html">
    161
   </a>
   <a href="皇朝经世文续编_page162.html">
    162
   </a>
   <a href="皇朝经世文续编_page163.html">
    163
   </a>
   <a href="皇朝经世文续编_page164.html">
    164
   </a>
   <a href="皇朝经世文续编_page165.html">
    165
   </a>
   <span>
    ...
   </span>
   <a href="皇朝经世文续编_page161.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
