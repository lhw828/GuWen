<!DOCTYPE html>
<html>
<head>
    <meta charset="UTF-8">
    <title>皇朝经世文新编 - 第 74 页/共 101 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇朝经世文新编 - 第 74 页/共 101 页</h1>
    <div class="content">
第二十四　日本人在中国犯罪或逃亡负债者潜中国内地或潜匿中国臣民房屋或船上一经日本领事照请即将该犯交出中国人在中国犯罪或逃亡负债者潜匿在中国之日本民所住房屋或中国水面日本船上一经中国官照请日本官即将该犯交出

第二十五　按照中国与日本国现行各约章日本国家及臣民应得优例割除利益今特申明存之勿失又　大清国　大皇帝陛下已经或将来如有给予别国国家或臣民优例豁除利益日本国家及臣民亦一律享受

第二十六　此次所定税则及此约内关涉通商各条日后如有一国再欲重修由换约之日起以十年为限期满后须于六个月之内知照酌量更改若两国彼此均未声明更改则条税则仍照前办理复俟十年再行更改以后均照此限此式办理

第二十七　今两国欲照此次所立条约遵行须商定通商章程条规惟于未定以前应照中国与泰西各国现行章程条规与此约所订不相违背者两国一律遵办

第二十八　本条约缮写汉文日本文英文署名为定惟防以后有所办论两国全权大臣订明如将来汉文日本文有参差不符均以英文为准

第二十九　本条约两国　大皇帝批准后在北京迅速互换其互换日期由本日署名起至迟不逾三个月为此两国全权大臣署名盖印以昭信守

　光绪二十二年六月　　　　十一　　　　　　　　　　　　　　日
　明治二十九年七月　　　　廿一　　　　　　　　　　　　　　日

大清钦命全权大臣总理各国事务尚书户部左侍郎张　为照会事照得现订中日通商行船条约日本臣民应得优待利益均经详载惟中国商民如何办法屡经商论贵大臣以按照欧洲条约并无华民在外国一律优待之条本大臣举奥国条约相证贵大臣以奥国路远华民足迹不到故奥国肯注于约惟本大臣重核马关条有此次商约以欧洲各国条约为本美国本有一律优待之约贵大臣谓美非欧洲似也然则奥斯马加非欧洲帝国乎贵大臣若按照马关约办理以欧洲各国约章为本则奥国之约不能抹煞不算贵大臣屡言贵国家无不优待华人但不必分注约内贵大臣言必有信本大臣深加敬佩现在约大致已具惟中国商民商船来贵国者贵国究何以处之尚祈贵大臣查照历次会议问答迅赐见覆为荷须至照会者　右　照　会

大日本国钦差全权大臣正四位勋一等男爵林
　光绪贰拾贰年陆月拾壹日

大日本国钦差全权大臣男爵林　为照复事明治二十九年七月二十一日准接照称现在中日通商行船条约大致已具惟中国商民商船来者贵国究何以处之等因前来案查历次会议问答贵大臣屡以优待华人一节为言而本爵大臣不肯分注约内者我国近与欧美各国更改条约数年之内应开通国俾各该国人来居住从事生业此次中日约内若将优待华人一节一经分注时不可不照欧美各国人应得优例一律办理顾观贵国未开通国日本臣民除在通商口岸居住从事生业外其来内地者亦为条约所限制不甚自便彼此所享大形轻重且贵国向与别国订立通商条约虽有华民应得按照相待最优之国一律相待之条后因于该国内之益有所妨碍或与该国内或该国内一处地方之平安有所妨碍该国终立限制之条贵大臣当能记忆也若夫奥国华人稀到所有条约未可比照而论以上情节本爵大臣屡与贵大臣会议业已面告一切矣至其将贵国商民商船应如何办理之处苟非于国内之益或平安有所妨碍我政府务期公[允](充)而昭睦谊须至照复者　右　照　会

大清钦差全权大臣总理各国事务尚书衔户部左侍郎张

　明治贰拾玖年柒月贰拾壹日

大清钦差全权大臣总理各国事务尚书衔户部左侍郎张　为照会事案查马关约第八内开中国为保明认真实行约内所订各听充日本军队暂行占守山东省威海卫又于中国将本约所订第一第二两次赔交清通商行船条约亦经批准互换之后中国政府与日本政府确定周全妥善办法将通商口岸关税作为剩并息之抵押日本可允撤回军队等语两国自应照依办理今第一第二两次赔业经如期交清通商行船条约已经本大臣与贵大臣逐议定于六月十一日署名盖印订明至迟不逾三个月在北京互换一俟此次通商行船条约互换后中国政府自可与日本政府妥商剩及息如何交收以便撤回驻威海军队此系按照马关约办理应即备文照会贵大臣查照并祈见覆为荷须至照会者　右　照　会

大日本钦差全权大臣正四位勋一等男爵林
　光绪贰拾贰年陆月拾壹日

大日本国钦差全权大臣男爵林　为照覆事明治二十九年七月二十一日接准照称此次通商行船条约互换后中国自可与日本政府妥商剩及息如何交收以便撤回驻威军队等因前来案查此层其应如何办理之处马关条约载有明文除遵照外本爵大臣似勿庸赞一辞须至照覆者右　照　会

大清钦差全权大臣总理各国事务尚书衔户部左侍郎张
　明治贰拾玖年柒月贰拾壹日

大日本钦差全权大臣男爵林　为照会事日本经署名盖印之中日通商行船条约第九内开凡各货物日本臣民运进中国或由日本运进中国者又日本臣民由中国运出口或由中国运日本者均照中国与泰西各国现行各税则及税则章程办理等语所有日本蔘应按照美国蔘税则一律办理特此声明须至照会者　右　照　会

大清钦差全权大臣总理各国事务尚书衔户部左侍郎张

　明治贰拾玖年柒月贰拾壹日

大清钦差全权大臣总理各国事务尚书衔户部左侍郎张　为照覆事顷接来文内开日本经署名盖印之通商行船条约第九内开凡各货物日本臣民运进中国或由日本运进中国者又日本臣民由中国运出口或由中国运日本者均照中国与泰西各国现行各税则及税则章程办理等语所有日本蔘应按照美国蔘税则一律办理等语披阅之余本大臣并无异议特此备文声明可也须至照覆者　右　照　会

大日本国钦差全权大臣正四位勋一等男爵林
　光绪贰拾贰年陆月拾壹日

　日本林大臣说帖光绪二十二年四月二十六日

　自去冬十二月二十九号开议商约将阅半年尚无成议按马关条约日本臣民侨寓中国已得按照相待最优之国臣民一律相待是则商约不定于日人固无窒碍此显而易见者也然商约未定究非有裨于两国睦谊本大臣深怀此义极愿此约从速议成故于前交李大臣原稿之中曾酌改大半满谓必邀允诺不料贵大臣重加删驳至为歉然本大臣素愿以和衷共事终始不渝兹再就来稿细加酌量再三商议审时度势本国家能许让者本大臣于此次改稿一一允许若如此将就仍复见驳本大臣即万无再让之处惟有坚持此次拟稿必至罢议而后已矣此约成否在此一稿维贵大臣实图之至日本臣民在中国机器造货免抽厘税一节马关条约既准日人机器制造若尚须征收厘税断无不提及之理盖收税者即与机器制造原意权利背弃也是马关约第六应照本国家所立见解乃为妥协但审贵大臣词意贵国家于此一第见解殊此时既无从解释本大臣拟将此节于新约内不提一俟起有项目即按马关约应如何译解办理若贵大臣仍复坚持不允深恐此约成议无期尔时中国国家及中国臣民在日本者既无条约之权利自必诸多窒碍望细思之至马关约所载字句词意迟早总当商议办解则候案另商于中国似尚无碍若区区以抽税一层与此约合办则商约恐难成议利害相形尚望裁夺不胜切盼之至

　覆日本林大臣说帖光绪二十二年五月十四日

　四月二十六日贵大臣送来说帖并续改约稿阅悉一切贵大臣谓商约自去冬十二月二十九号即中历十一月十四日由李中堂开议将阅半载惟本大臣奉　命接办始于本年正月二十八日与贵大臣会议本大臣日行公事本极繁重早荷贵大臣涵鉴此次约稿又最紧要条目纷如既不敢轻率从事自难仓卒告成迭次会议逐详论烦征博引笔舌并劳固非托故延宕当亦贵大臣所鉴谅也兹幸彼此相让再三酌改仅逾三月大致已具亦不得谓之迟缓矣至在中国机器制造货物征收税项一节本大臣屡次与贵大臣面晤和衷商议以期妥筹善法今阅台牍贵国仍执前议必欲剔开另商意者本大臣历次面谈尚有未能详尽者乎查马关条约祗言内地运送税内地税钞课杂派以及在内地沾及寄存栈房之益耳至制造货离厂等税应否豁免一字未提如果可以免征断无不提明之理既不提及其为应征自无疑义且中国系自主之国原可任便妥定公平章程征收税项若虑中国将制造货税加重苛征使制造之权利化为乌有无乃以不公不平相待乎中国应征制造货之离厂税不过以抵所失洋货之进口税于就货抽税之间仍寓恤商惠[工](王)之意贵大臣拟将此于新约内不提又以马关条约字句词章迟早总当商议办解于中国无碍若区区以抽税一层与此约合办则商约恐难成议具纫贵大臣和平忠亮之雅惟是事关国课义重国权条约中既未让去然则中国分内所应为之事贵国政府当不见怪也各国商情所系有以征税为损者亦有以不征税为损者统俟晤教缕言之详阅此次改稿已较前稿通融此中仍有数尚须面商方能定议拟请贵大臣于本月十五日以后何日得暇酌定准期以便会议可也

　　请豁除旧禁招徕华民疏　　　　　　　　　　　　　
薛福成

奏为时势互殊例意已变拟请申明新章豁除旧禁以护商民而广招徕恭折仰祈　圣鉴事窃臣溯查　国朝顺治康熙年间始严海禁当时因郑成功父子窃据台湾窥犯江浙闽粤招诱平民胁为死党寇势滋蔓沿海骚动不能不创立禁例以大为之防凡闽人在番托故不归复偷渡私回者一经拿获即行正法厥后台湾既平务在与民休息不欲生事海外康熙五十六年禁止南洋贸易一案经九卿议定凡出洋久留者行文外国解回正法蒙　圣祖仁皇帝特恩令五十六年以前出洋之人俱准回原籍雍正六年奉　谕出洋之人陆续返棹而彼地存留不归者皆甘心异域违禁偷之人不准回籍钦此乾隆十四年复奉　高宗纯皇帝特谕将私噶罗巴充当甲必丹之陈怡老严加惩治货物入官大抵昔日海盗未歼邻交未订彼出洋之民禁之则可以孤寇党弭衅端不禁则虑其泄事机伤国体且承平之世地广而人不稠人散则土益旷深维至计首悬厉禁非苛待此出洋之民也时势为之也自道光二十二年以来陆续与东西洋诸国立约通商英国江宁和约第一条华英人民各住他国者必受保佑身家安全美国续约第五条中国与美国人民前各国或愿常住入籍或随时来总听其自便而秘鲁条约及古巴华工条亦于出洋华民郑重再三庇之惟恐不周筹之惟恐不至每于海外要地设领事官以保护之诚以今者火轮舟车无阻不通瀛环诸国固已近若户庭迩于几席势不能闭关独治且我　圣朝煦濡涵育逾二百年中国渐有人满之患遂不得不导佣工以扩生计开商路以阜财用顺民志以联声气张国势以尊体统盖海禁早弛风气大开一视同仁无间遐迩前例以不废而自废不删而自删非偏厚此出洋之民也时势为之也臣于光绪十七年　奉派道员黄遵宪为新嘉坡总领事官属令到任后详察流寓华民情形核实报兹据称南洋各岛华民不下百余万人约计沿海贸易落地产业所有利权欧洲阿剌伯巫来由人各居十之一而华人乃占十之七华人中如广琼惠嘉各籍约居七之二粤之潮洲闽之漳泉乃占七之五粤人多来自如潮人则去留各半闽人最称殷富惟土著多而流寓少皆置田园长子孙虽居外洋已百余年正朔服色仍守华风婚丧祭亦沿旧俗近年各省筹账筹防多捐巨竞邀　封衔翎顶以志荣幸观其拳拳本国之心知　圣泽之浃洽者深矣惟筹及归计则皆蹙额相告以为官长之查究胥吏之侵扰宗党邻里之讹索种种贻累不可胜言凡挟赀回国之人有指为逋盗者有斥为通番者有谓为偷运军火接济海盗者有谓其贩卖猪仔要结洋匪者有强取其箱箧肆行瓜分者有拆毁其屋宇不许建造者有伪造积年契券藉索逋欠者海外氓孤行孑立一遭诬陷控诉无门因是不欲回国间有以商贾至者不称英人则称荷人反倚势挟威干犯法纪地方有司莫敢谁何今欲扫除积弊必当大张晓谕申明旧例既停新章早定俾民间耳目一新庶有裨益盖黄遵宪体察既深见闻较熟故言之详切如此臣窃惟保富之法肇于周官怀远之谟陈于管子民性何常惟能安彼身家者是趋是附中国出洋之民数百万粤人以佣工为较多其俗虽贱视之尚能听其自便衣食之外颇积余财至今滨海郡县称稍殷阜未始不在乎此闽人多富商巨贾其俗则待之甚苛拒之过峻拥赀百万栖海外十无一还且华民非无依恋故土之思也国家亦本非行驱禁之政也特以约章初立之时未及广布明文家喻户晓遂使　累朝深仁意泽不下究化不远被奸胥劣绅且得窥其罅以滋扰累为渊驱鱼为丛驱爵甚非计也

夫英荷诸国招致华民开荒岛为巨埠是彼能借资于我也华民擅干才操利柄不思联为指臂又从而摈绝之是我不能借资于彼也及今而早为之图尚可收桑榆之[效](收)及今而不为之计必至忧杼柚之空查前督臣沈葆桢奏请将不准偷渡台湾旧例一概豁除曾奉　特旨俞允省具文裨实政莫善于此迄今海内交口称便出洋华民事同一律可否吁恳　天恩俯念民生凋敝　敕下总理各国事务衙门核议保护出洋华民良法并声明旧例已改以杜吏民诈扰之端由沿海各省督抚及出使大臣分途切实晓谕奉宣　德意俾众周知并准各口领事官访其平日声名素称良善核给护照如是则不事纷更不滋烦扰可以收将涣之人心可以振积玩之大局可以融中外之畛域可以通官民之隔阂怀旧国者源源而至细民无轻去其乡之心适乐土者熙熙而来　朝廷获藏富于民之益一旦有事缓急足倚枝荣本固厥效非浅所有拟请申明新章豁除旧禁以护商民而广招徕缘由理合恭折沥陈伏乞　皇上圣鉴训示谨　奏

　是疏于光绪十九年五月十六日由英伦使馆发递七月初十日奉

朱批该衙门议奏钦此总理衙门于八月初四日覆奏应如所请

敕下刑部将私出外境之例酌拟删改并由沿海督抚出示晓谕凡良善商民无论在洋久暂婚娶生息一概准由出使大臣或领事官给与护照任其回国治生置业与内地人民一律看待毋得仍前藉端讹索违者按律惩治奉

朱批依议钦此

　　　附陈派拨兵船保护商民片　　　　　　　　　　　　

薛福成

再臣闻流寓外洋华民以势孤气馁为他国人所轻侮西洋通例莫不派拨兵船保护商民俾旅居者增气以自壮近者中国海军各舰亦尝巡历新嘉坡诸埠华民喜色相庆以手加额谓为从前未有之光宠惟海军船数不多经费不裕势难分拨兵轮久驻海外华民集赀积少成多未尝不愿供给船费禀请酌派军舰稍张声势从前两广督臣张之洞曾议劝办此事未及就绪设令果有成效则海军省养船之费而有历练之资兵船无坐食之名而着保护之绩商贾佣工捐费不多颇沾利益使臣领事权力虽弱亦倚声援一举而数善备焉臣属总领事黄遵宪相机利导据称闽商未肯出力事难必成臣是以有招护华民之请华商有力者之在外埠商务之旺衰系之军实之强弱系之即西人亦视之颇重也理合附片密陈伏乞　圣鉴谨　奏

　　许巴西墨西哥立约招工说
今天下诸国人民之众中国第一英国第二俄国第三中国人数在四万万以外大约四倍于英五倍于俄余因考二千年来以汉平帝元世祖明神宗为户口最盛之世然户多不逾一千二三百万口多不过六千万以内而已　国朝康熙四十九年民数二千三百三十一万有乾隆五十七年民数三万七百四十六万有较之康熙年间已增十三倍之多道光二十八年会计天下民数除台湾未报外共得四万二千六百七十三万余人则阅时未六十年又增一万一千九百余万人矣自粤捻苗回各寇迭起弄兵潢池人数几耗一万万有奇迄今荡平之后又已休养二十余年户口颇复道光季年之盛余尝闻父老谈及乾隆中叶物产之丰谋生之易较之今日如在天上再追溯康熙初年物产之丰谋生之易则由乾隆年间视之又如在天上焉无他以昔供一人之衣食而今供二十人焉以昔居一人之庐舍而今居二十人焉即较之汉元明户口极盛之时又不啻析一人之用以供七八人之用我　圣清德威所暨罔间内外煦濡涵育泽及萌民生不见兵革户口蕃衍实中国数千年来所未有然生计之艰物力之竭亦由于此利病相倚丰耗相循有理所必至者矣今欲筹补苴之策谓中国地有遗利与则己山之坡水之浒暨海中沙田江中洲沚均已垦辟无余抑谓人有遗力与则中国人数众多人工之廉减于泰西诸国十倍竭一人终岁勤动之力不能仰事俯畜彼知力终不能自赡则益好逸恶劳或流为游手或佣为会匪者所在多有仓不实不知礼节衣食不足不知荣辱自然之势也窃尝横览方舆盱衡全局而得补偏救弊之术焉方今美洲初辟地广人稀招徕远氓不遗余力即如巴西墨西哥两国疆圉之广不亚中国十八行省其民数不能当中国二十分之一其地多神皋沃壤气候和平不异中国而旷土未垦勤于招致且无苛待远人之例诚乘此时与彼两国详议约章许其招纳华民或佣工或贸易或艺植或开矿设立领事官以保护而约束之并与订立专条彼既招我华民力垦荒土功成之后当始终优待毋许如美国设谋驱逐夫有官保护则遇事理论驳其苛例不至为远久所欺有官约束则随时教督阻其不法不至为远人所憎华民在此皆可买田宅长子孙或有数世不忘故土辇运余财输之中国者如此则合于古之王者有分土无分民之意且不啻于中国之外又辟一二中国之地以居吾民以养吾民也于以张国势厚民生纾内忧阜财用广声气一举而五善备焉救时之要莫切于此若夫欧洲人满之患渐似中国阿非利加一洲鸿荒未尽辟瘴气未尽除华民愿者尚寡美国有驱逐华民之政秘鲁一国及荷兰西班牙所属诸岛或迫之入籍或拘之为奴而澳大利亚一洲亦有薄待华民之意自当就其旧有之华民而保护之不必导之前也

　　致[伍](五)星使书　　　　　　　　　　　　　　　　　　　　
梁启超

去腊归自杭州省读留札谦牧恳切有逾寻常循诵再三感悚万状启超上循公议下迫贱事未能从行区区之情具详前覆想已尘览自惟庸陋靡所取裁顾承过爱谬采虚誉屈己相招待以殊礼下士之风昔贤所难在今日虽未克追陪然铭感之私靡时或忘窃闻之仁者赠人以言薄有所知敢贡诸左右以报盛意惟垂择焉美国之立国也以自保为主而不与物竞故交涉繁难之事较少于他国惟华工一端向者诸使臣咸束手焉今夫美者万国之客民所合而成国者也欧洲人挈族以者岁以亿万计其情形与吾华同等是客民也而彼之国会必歧而二之虽由吾国势之不振然亦不能尽为国势咎也乃者与日本定约约言日本旅华之民当从最优之国相待吾亦以是反索诸日本日人则曰华民之旅于他国者非上等人也非上等人而责吾待以上等之礼乌可行也此虽横逆之言而吾实无以难之矣今夫华工之在美者其始大率饥寒洊逼谋生无术濒死亡命迫而他逃无家室无产业未尝识字未尝读书未尝受教化起居饮食言语举动皆有蛮野之风故美人初年犹有令华工入美籍之请及其后也反从而禁之彼中人士至昌言谓宜圈限华人勿令与美族杂处恐其犷陋之俗传染全国呜呼吾之所以见轻见虐于他人者有自来矣后此者渐久渐众颇有致厚实蓄田庐长子孙者而未经教化也如故不识字不读书也如故孟子曰人而无教则近于禽兽以故华工集之处街道湫隘房屋秽溷[赌](睹)充斥械斗狼籍名曰贵种实同土番夫我既土番矣而欲人之不土番我何可得也故今日欲保华工必以教华民为第一义教之之法有六

一曰立　孔庙西国之人各奉一教则莫不尊事其教主崇丽其教堂七日休沐则咸聚其堂而顶礼而听讲虽其教之精粗得失不必论要之诱劝奖掖涵濡渐摩使人去暴就良去诈就忠其意至微其法至善今中国之人号称奉　圣教而农工商贾终身未登　夫子庙堂不知　圣教为何物故西人谓我为半教之国良不诬也今宜倡义劝捐凡华市繁盛之地皆设建　孔庙立主陈器使华工每值西人礼拜日咸诣堂赡仰拜谒并听讲　圣经大义然后安息则观感有资熏陶自易民日迁善而不知自西人此威仪沾此教泽亦当肃然起敬无敢相慢矣

二曰兴书院夫旅居既久渐有子弟无师可就无书可读幼而失教长而洋佣谬种流传永难自立今宜就各市镇创立书院义学由中土聘良师为教习而兼请西人以课西学授西文昔王文成在军中自编俗语歌诀口授军士以作其敌忾之气近曾文正亦用其法以授前敌及围城中人此教乡曲粗人莫善之良法也书院既立则宜令各教习篇定此种书专发明振兴中国保全种族之义及工作商业等理皆编成俗语以授之人手一编口碑载道自强之效油然生矣彼中各邑向有会馆而规条未善所延董事率皆不学无术诚能因其旧贯改作书院拟定课程奖劝后进毫不费力而补益良大西国最重文学苟华人旅彼者彬彬秩秩说礼敦诗惟彼西人敢侮予哉

三曰设报馆报馆之开风气裨国政夫人而知之矣西国无地不有无人不阅以报馆之多寡觇国势之强弱今旅美华工林总日加而报馆无一焉无惑乎吾民之闇于商理而昧于敌情也今宜设一华文报馆仿西国妇孺报之例专用俗语普劝华民以讲求工艺改革陋俗集大公司兴大商务乃心故国共御外侮等义又西国西文各报诋諆中国无所不至言过其实荧惑听闻故西人闻其说者轻我愈至而虐我益甚若能在彼中设一西文报辨其同诬昌言中国教化之善及其可以振兴之道俾知吾国之尚有人在则亦弭患无形之一术也

四曰扩善堂善堂之意昉自周官相赒相救谓之任近泰西诸国善举滋多吾粤好善此风亦盛省城之广济医院广仁善堂爱育善堂香港之东华医院澳门之镜湖医院常或至数十万首事诸人多为众信渐至一乡议院之基堂中宣讲　圣谕印刷善书救荒恤贫训婴治病教养兼行为益良大港澳两院至能渐收华民自治之权效可睹矣闻美国各埠近亦有此宜因其旧址普加劝厉益求扩充增定条规自相保护选有志之士以为讲生刻有用之籍以当善书闻彼中娼妓极盛受虐极苦每有西人见而不忍取以去又鸦片盛行为人厌恶凡此陋习皆由善堂设会禁止我既自爱人亦无辞兴可兴之利复已失之权事属善举则西人不至相疑局既渐成则华民得以自保非细故也

五曰联公会外洋华民多设私会各立名号其类非一不达时务者指为乱党窃窃忧之而无可如何其迂者乃多方设法思所以散之不知国之所以立者恃民情之固结而已东西洋诸强国无一国不有党无一人不入会未闻有以为病者岂不以固结之道莫善于此哉以故党会愈多者其国愈强俄英法美其较然也中国此义未明尚当思所以提倡之彼华工转徙异域其彼之立名目以相号召者大率为自相保护冀免凭陵或激念国耻誓众图报用心至苦陈义甚高亦人心不死天运未改之符验矣今宜因此机缘益加奖厉愚者导之使智散者合之使聚毋挫其气毋涣其心激以大义约以法程树海外之悍城助中原之犄角他日有事必有大收其用者

六曰劝工艺中国有远过于西人者一事曰华工耐劳而索价少西工惰作而索价昂此今日华工见逐之由而实他日吾华人所藉以制彼族之死命者也以华人之聪明智慧加以工价之贱操作之勤苟能学习西法深知其意自行设厂置机制造百物虽尽五洲工艺之利权而夺之不难矣华人之旅美者赁身为奴十居其九间有自主经商者大都贩运故乡衣物以供佣保之所求罕有集大股立大公司牟他人之利者非力之不逮殆未有明于商理达于艺学者以提倡之也为今之计莫如集股设立工艺学堂聘西人艺学师为教习选华工之子弟聪颖者以实之不足则招粤闽子弟愿学者由总署取凭送赴就学专习丹青雕刻油漆织作等类手工之事其各种大机器需本巨而成事难者姑从缓办三年之后即可大成则别招新班而使学成者散游于金山纽约等处或归中国以所得新法传之其人择其西人所喜用之物必需之件而专制之十年之间转相仿效彼中食用器物将皆取给于华工之手中国欲无富强不可得也彼区区之日本其手工制造用物玩物售于美国者岁值银至八百余万此亦工价贱而操作勤之所致也中国之贱且勤又过于日本乎凡此数端皆因势利导集事甚易及夫成就之后则大之为一国命脉之所系小之亦为华工生计之所资

至其措办之方亦有二要一曰与工相习而为所信与西人相浃而借其力彼土华工吾乡人居十之七八语言风俗皆可通晓其于相习固易易矣执事淹贯西学又久处香港为乡人所深知使命一下海外数百万黔首方将翘领企踵以望轺辙使推诚布公提倡大义则令如流水草偃风从何不集何事不成若其稍棘手者则公使在外国无自治其民之权凡百措施恐受牵掣不知所陈诸事与彼地方之公事一毫无涉不过助彼政府分其教养客民之劳非惟无损于彼且有大益焉但使与其执政交谊稍洽从容商办岂有执难美国为执事昔年游学之区彼中贤士大夫必多旧好言语相通不劳翻译情意易达商易行彼中善举极多义士林立或即延请美国名士提倡主持藉其治外之权革我锢积之弊匪直不忧阻阏虽劝令美廷岁拨常为教养华童之费可也故此荦荦数事责之他人必不能成求之执事必可立致然则执事此行乃天不欲绝此亿万生灵之命而假手以拯之也执事岂有意乎今夫美国之苦逐华人乃出于无赖工氓之所为耳其富户固大不欲也其政府固引为惭德也且有识之士方且嚣焉睊焉议其非也今日诚得其人因势利导不侵彼中地方有司丝毫之权而造我国商民无穷之福亦何惮而不为哉方今时事多艰外侮日亟朝廷扫除常格妙选精熟律法洞悉外情者而用执事执事膺特达之知受不次之擢感激知遇力图报称其联络邦交顾全国体必有深谋良虑以慰天下之望其必不欲循例奉公碌碌苟且蹈巧宦之陋习损海外之闻誉此固无待于鄙言矣顾区区之愚以为美使一职舍保全华工而外无他事可办华工一事合前陈数端办法无他策可图执事而不思报国不思立名则已苟其思之则惟此一举可以建不朽之业兴大局之利雪前此之国耻作海内之民气三年之内美境华工将戴执事如父母十年之后海内人士将服执事如神明此真豪杰立功名之时也启超学识既陋阅历更少于天下大事岂有所知既承雅爱待以国士颇竭数日夜之力图所以报命者窃谓悠悠万事惟此为大有大利而无小害有百易而无一难其试办条理颇经熟思限于尺素未能具陈若蒙采择更当胪举伏惟裁察

　　分别教案治本治标之计疏　　　　　　　　　　　　
</div>
    <div class="pagination">
<a href="皇朝经世文新编_page73.html">上一页</a><span>...</span><a href="皇朝经世文新编_page69.html">69</a><a href="皇朝经世文新编_page70.html">70</a><a href="皇朝经世文新编_page71.html">71</a><a href="皇朝经世文新编_page72.html">72</a><a href="皇朝经世文新编_page73.html">73</a><span class="current-page">74</span><a href="皇朝经世文新编_page75.html">75</a><a href="皇朝经世文新编_page76.html">76</a><a href="皇朝经世文新编_page77.html">77</a><a href="皇朝经世文新编_page78.html">78</a><a href="皇朝经世文新编_page79.html">79</a><span>...</span><a href="皇朝经世文新编_page75.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
