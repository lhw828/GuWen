<!DOCTYPE html>
<html>
 <head>
  <meta charset="utf-8"/>
  <title>
   皇明经世文编 - 第 115 页/共 172 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇明经世文编 - 第 115 页/共 172 页
  </h1>
  <div class="content">
   ○答两广舁殳石汀计招海寇【计招凤赋】
　　辱示凤贼事、凤贼为广帅所破走吕宋前闻闽人招之、巳入彀矣、近又有出洋之报、仆窃料此贼目前恐未可得。何者。闽广之人。皆欲要以为巳功。为闽人者。必将曰汝无止帚广。广中名为招抚。寔欲杀汝也。为广人者。亦必曰汝无止帚闽。闽中名为招抚。寔欲杀汝也故贼疑而不决。止帚汉止帚楚。莫知适从。反使狡贼得以其间而纳吾接济之人。求其必用之物。久之复开洋而去。何处觅踪。是我以招抚诱贼。而贼亦以招抚啖我。非计之得也。仆愿广中俱勿以招抚为名。但严兵以备之。禁海上人勿与接济。今公在广。料彼不敢辄肆。彼不得入广。必走闽。却令闽人招之。或可得也。闽广皆在疆域之内。但欲得贼耳。何必功出于巳乎。且掎之逐之。其功亦自有不容掩者。然仆所为必责之闽者。盖以此贼旧只于广中作贼。闽人未罹其毒。今使广人得之。不杀则无以泄地方之愤。杀之则广贼见听招者尚多。将令反侧者不安。若闽人得之。则杀之不为失信赦之不为失刑。且料贼之心。亦颇信闽而不信广也。惟公与金大参密计之。此所谓以与为取者也。梧州塩税事公所取一一精当、巳下所司议行、
　　○答蜀抚曾确庵计都蛮善后事【都蛮善后】
　　都蛮未平之先、蜀中士大夫求免其毒害而不可得、今既克复皆欲窥其土田而有之。此私情之难狥者也。众蛮残孽。当其降服之初。乘吾兵威。分北而散遣之。为力甚易。今巳一年余矣。彼既恋其故土。又曾许以抚怀。乃一旦欲别处之。祸萌当自此生矣。仍宜怀之以恩义。久任刘显以弹压之。数年之后。人情定帖。畏威怀惠。皆吾赤子矣。蜀人有倡为余党未尽之说者。皆欲利其土地耳。公宜熟计其便。毋狥人言。坐堕前功。
　　○答蓟镇吴环洲【计处长昂】
　　闻俺酋病甚、有如不起、则疆埸之事、不免又费一番经理、黄酋近日穷居塞外、动静何如、将来局面、当作何状、今宜预思所以处之之术、又属夷长昂三贡不入。屡在边外捉人挟赏。昨蓟人捕得其叔长秃。即欲斩以报功。仆闻即使人止之。令其借此以制伏长昂。若彼能服罪补贡。誓不再扰。亦即赦而弗诛。照旧抚赏。但长昂与青把都为婚。幸公示意青酋。令其传意长昂。输诚效顺。勿复作反。自取灭亡。盖蓟镇近日无赏。视昔不同。皆仆为之处画。其布诸物。皆美好堪用者。到即给赏。而边吏只畏法。贼情大小。必以上闻。得贼必杀。或启衅端。须得诸夷守约。彼此相安。则蓟患永纾。而西虏之贡市益坚矣。
　　○答三边总制论番情【制番】
　　石公前为宋御史所窘、迫于图功以解羣议、遂轻用勿询之谋、遽为掩袭之计、致损威伤重、殊可恨惋、大抵西之番族。广之猺獞。事体略同。狐鼠鼪鼬潜伏山乂林。穴居险阻非可以力胜者也制御之法。惟当选任谋勇将士。修险阻。明烽燧。责成近边熟番远为哨备厚其赏给。约朿沿边军人。无容勾引番人。交易图利。有警务先觉预备。奋勇追逐。必令挫折。则熟番皆畏威怀德。而生番自不敢犯。今不思以计胜之。而轻用不教之兵。深入崄岨之地。虽微二将之隙。亦鲜有不败者。此事在军门为近。抚台隔远。难于调度。可语石公、前事巳如此、今须慎重审发。不可以　严旨责成。人言旁指遂尔惶恐。复为轻动。目今天暑。艹木蒙密。道路崎岖。恐难进兵。总兵人马。亦不须西驻。枉费粮饷。且只守险设伏以待不虞责罪熟番。发其阴私。诱以厚赏。为我哨守。待秋冬水冻林疏然后相机进取或明出以示兵威。或掩袭以攻不备。必有奇道。乃可制胜。然但一创之以泄边人之愤足矣。固不能艹薙而兽芟之矣。闻番人恃茶以为命。须严土人通番之禁。使私茶不得出。则我得制其死命。至于番功之赏。不过数金。诚为太薄。今宜比照倭功例。稍厚其赏。庶人肯用命也。凡此皆书生遥度之言、未知果当机宜否、漫附以备采择焉、
　　○答河道徐凤竹【胶河】
　　胶河之可开、凡有心于国家者皆知之、及竟为浮议所阻者、其端有二、一则山东之人。畏兴大役。有科派之扰又恐漕渠一开。官民船只。乘便别行。则临清一带。商贩自稀。此昔年之说也。一则恐漕渠既开。粮运无阻。将轻视河患而不为之理。此近年之说也。凡此皆私巳之言。非公天下之虑也。今当决计行之。无事再勘。仆尝念此、惟以不得任事之人为虑、昨奉百川公书、公雅不辞劳、审尔大事济矣、巳即面奏于　上特以属公。前得山东抚台李公书、谓开泇河、不如疏胶河、意与公合、故宜会同、且委用属吏、量派夫役、亦必借其力以共济也、诸疏凿造船事宜及工费多寡俱俟公亲履其地、一一条奏、其河道官员钱粮等项俱绝不与之干涉。以破其弃河不治之说。庶浮言不兴。大工可就也。
　　○答两广督抚凌洋山【粤寇】
　　前闽中屡报凤贼为吕宋番人围困、何得突犯广中、据报贼形若溃乱奔止帚者、凤贼恐不在中、幸公细察之。若此贼果在。其众既散。必成擒矣。后有木夷山之功罗盘贼既巳奏闻。势不能巳、但须审计熟图之、昨部覆又推原题未尽之事、似亦可行、大约广中武备不可一日弛。与内不同。振军声。伐不服。以镇压蛮夷之心。有不能一付之安静者。惟公裁之、
　　○答河道吴自湖【治河】
　　淮扬之民、岁苦昏垫、　朝廷未尝一日忘、顾莫有任其事者、兹读大疏、明白洞彻、底绩可期、云梯关积沙甚高然湏即用河以刷之夫治水之道。未有不先下流者年来但讲治水。不求治海。虽费何益。但海口之淤。当必有因。似宜视水必趋之路。决其淤。流其窒。虽弃地勿惜。碍众勿顾庶几有成也。设官及留饷诸事、一一如教、属所司覆、惟公坚定而审图之、
　　○答应天巡抚【逓皇坟】
　　丈向移驻句容、议者咸以为多事、近更喜其安静、盖用度节。则里甲无征索之扰。趋谒省。则驿逓无供亿之繁故上下自相安耳。喜甚、今驿逓一事在东南不知何如、畿辅诸郡、十减六七、近来裁节驻逓便生他端乃知天下事必处之有道也行旅初觉不便。近来亦颇相安。若小民欢呼歌诵。则不啻管弦之咈溢矣且此项钱粮。贮积甚多。将来裕国足民。更不外索。即此一事余可类推。以今全盛之天下为国者肯一留意于此、时时修明　祖宗法度、精核吏治能否、由此富国富民兴礼义、明教化、和抚四夷、以建万世太平之业、诚反手耳大抵仆今所为、暂时虽若不便于流俗、而他日去位之后必有思我者、盖仆之愚、无有一毫为巳之心故耳、　祖坟事、嘉靖间王户侍亦曾疏请后竟以无据报罢、窃思此事在　圣祖时、巳属茫昧夫以　圣祖之永孝、岂遽忘其先世、殆必有不得于心者耳、今去二百余年。复何所凭而修复之。且此事不在疑似之间。如以为真。崔后渠有疏甚悉则非有司少牢之礼所能享之。又岂可以社属待之。如其非真。则此累累荒冢。祀之何为。仆尝以我　圣祖之不冐世族。不深求先世窃冥之迹。不讳言身世艰窘之状。皆神智达观。度越前代帝王远甚。今日之事。似只传疑可也。鄙见如此、惟高明裁之、
　　○答蓟辽总督方金湖【虏市】
　　近来东虏垂涎于贡市之利。阴与青酋交通。携市于宣府。而明扰辽左以求为市。故宣府之马岁增。而辽左之患日甚。职此故也。辽人素称忠义可用、然近亦罢敝、非用蓟人助之、不能支也、顾蓟镇隔阂三卫、出塞不便。又迫近陵京。防御为急。必斥堠严明。侦探的实。知贼向往。乃可出他道用奇以制之耳。此意前已屡语蓟人、尚未得策、承教当再中儆之、闻那吉给台吉俱亲至边。此来想彼亦有意。宜厚遇之。俺酋老矣。黄酋穷蹙无赖。知虏中用事将来得柄之人便可处置虏中之势。在此两人。须常与之气脉相通乃可。大约虏情只要涣之无令得合而巳
　　○答阅边郜文川【蓟镇兵事】
　　承别楮所评隲一一精当、比者古北口之事、特欲借此以儆惕人心、其实蓟镇属夷、捉人要赏、乘间为盗、自昔巳然、昨日竖子若不轻身出塞浪追、则亦无此丧败矣。蓟帅昨蒙严旨切责、足以示惩、江陵之保全戚将军至矣若举全镇防守之功、委无所损。数年以来。一矢不惊。内外安堵。此其功宁可诬乎。猫以辟鼠为上品。山有虎豹。藜藿不采。又不以搏噬为能也。似当以公初拟为当、若欲为之委曲除豁则可、云据近日鸦鹘属夷之事、虽若防御少疏、然举一镇修守却虏之劳、寔于功名未损、以此意措词、不知可否、惟高明裁之、大抵蓟镇之势。与他镇不同。戚之在蓟欲于修筑既成之后练兵数万出塞大创土蛮亦非欲以一守了事者其论功伐。亦当有异。盖此地原非边镇。切近陵寝。故在他镇以战为守此地以守为守在他镇以能杀贼为功而此地以贼不入为功其势居然也。至于调用南兵一节。实出于万不得巳。盖因往时议者咸极言延宁边兵入卫之苦。为之罢减四枝。蓟镇分区而守。罢一枝则一区失守。又不可弃地与贼。于是谭总督戚总兵。乃建言昔在浙中部曲尚多。素所练习者。可顶所罢之数。因以教练火器。整理车营。故不得巳而用之。今若以为虚费而无用。即当罢之。则宜思戍守不可缺人。不如练土著为当或仍复八卫边兵。或于本镇地方抽挅。不然　陵京重地。宁敢忽视之乎。此中事体其说甚长、统俟面悉、
　　○答总督张心斋【辽左兵事】
　　辱示虏情俱悉、公所以应之者、诚为得策矣、今全虏之祸。咸中于辽。连岁彼虽被创。我之士马物故。亦不少矣彼既愤耻、必欲一逞、今秋之事、殊为可虞、昨巳属意本兵、于贵镇兵食。比他镇尤当加意。临期若的知虏贼所向。当令蓟人助守宁前使公等得专备东方。如犯宁前。则东西夹击。再一创之。则彼破胆而不敢东窥矣。公幸时时谕意李帅。宁远善战而少持重大将贵能勇能怯。见可知难。乃可以建大功。勉之慎之。江陵之待□将如此不以为讳也今乃动云不与边将相通何哉为国任事之臣。仆视之如子弟。既奖率之。又宝爱之。惟恐伤也。惟公垂亮焉、
　　○答山西崔巡抚【计处俺酋】
　　叛人背华向夷、法当显戮以绝祸本、但所示二策、似俱未善、盖今之虏情。与昔不同。昔未臣服。故可用计处。今既为一家。凡事又当待之以信。谕之以理。何者欵贡曾与之约云。唋板升徒众既多。在虏巳久。许令照旧耕牧外。自纳贡以后。我不受彼之降虏。彼勿纳我之叛人。今彼纳叛非约也。宜令晓事通役明言索取之。云往年所与王约誓者云何。今闻有某人在彼其言云云。凡此等人。皆吾中国犯罪当死。及贫困不能自活者。乃逃往彼中。以脱罪乞生耳。其云云者。皆妖言不足听也。往嘉靖年间。有萧芹者。叛入虏中。自言有神术呪人人辄死。喝城城即崩。俺答信之。令人押之于边城。试令喝之。而其术无验。当是时。俺答方就大同乞贡。中国业巳许之。会边臣以此事闻。　世庙恶之。遂不许贡。后萧芹竟为逻者所得。枭首边关。此往事可鉴者也。今彼既与我一家。好恶同之。我之叛人。亦彼所恶万一此事闻之　朝廷。必以彼王为背盟。约纳叛人。王虽欲输诚欵。　朝廷亦将不信。而两家大事。从此坏矣。王如晓事。宜将此人及其党与执送军门。　朝廷必鉴王之诚欵。和好益坚。赐赉愈厚。何为纳此无用之人。听其妖妄之说。而坏巳成之功。失永久之利哉。彼闻此言。势必听从。即彼不从。我常持此以责让之。使曲在彼。则我之威信。亦无所失。量此么么。干得甚事。今板升之人。如此辈者。何啻千万。即索之而不得。亦恶足为轻重乎。彼虽犬羊。亦不可欺。用术以求之。或未必得。而彼反持此以诳我矣。惟高明裁之、大抵虏情不能保其无变。今中国之人。亲父子兄弟相约也。犹不能保其不负。况夷狄乎。在我兢兢自治。常若待敌。小小变动。勿遂惊惶劳攘。但当耐烦处之。随几应之。期令无大失而巳。若欲事事完全。人人守法。则是以中国之所不能者而责之夷狄也。有是理哉。此事似宜与军门熟计而行、万惟留意、
　　皇明经世文编卷之三百二十七终

《皇明经世文编》　（328～342）/五百八卷　（明）陈子龙等 选辑 
　　●皇明经世文编卷之三百二十八
　　华亭陈子龙卧子　徐孚远闇公　宋征璧尚木　顾开雍伟男选辑
　　徐桓鉴惠朗参阅
　　张文忠公集五（书）
　　张居正
　　◆书
　　答云南廵抚何莱山
　　答蓟辽总督
　　答甘肃廵抚侯掖川（计处套虏）
　　与张心斋
　　答河道吴自湖
　　答应天廵抚胡雅斋（均赋）
　　答蓟辽总督方金湖
　　答边镇廵抚
　　答宣大廵抚吴环洲（青酋）
　　答甘肃廵抚侯掖川（顺义事情）
　　答宣大廵抚吴环洲（宣大边情）
　　答甘肃廵抚侯掖川（俺酋西行）
　　答吴环洲
　　答福建廵抚耿楚侗谈王霸之辩
　　答两广刘凝斋言贼情军情民情
　　答宣大张廵抚
　　答应天廵抚胡雅斋（三吴蠲恤）
　　答蓟镇廵抚张崌来（史车二酋）
　　答福建廵抚耿楚侗言致理安民
　　答宣府总督郑范溪
　　答三边总督
　　答总兵戚南塘授击土蛮之策
　　答蓟辽总督张崌崃（虏情）
　　答总督张崌来计虏酋钤束其支属
　　答应天廵抚孙小溪言捕盗
　　答山东廵抚何来山
　　答宣大廵抚郑范溪
　　答苏松廵按曾公士楚言抚按职掌不同
　　答山东廵抚杨本庵
　　答三边总督郑范溪
　　答大同廵抚贾春宇计俺酋死言边事
　　答三边总督郑范溪计顺义袭封事
　　答廵抚萧云峰
　　答蓟镇郑范溪
　　○答云南廵抚何莱山【计处安酋】
　　所示安酋事、具见高识远猷　朝廷可逭南顾之忧矣、追念安酋庚午之事、本守臣处置失宜所致、及衅端巳构、遂欲调三省之兵、捐数十万之费以剿之、仆窃以为非计、乃选用阮沙城廵抚、授以五章之约、阮公幸用吾策、不用一卒、不费斗粮、而黠酋稽颡系组、纳质请罪、此巳事之明効也、夫土夷杂种。譬之狐鼠鼪鼬。据险为固。得其地不可耕也。得其人不可使也以　国初兵力之强。　高皇帝之威。岂不能画野而郡县之。势不可也。其种类忿争相杀。固其性然。又非可尽以汉法绳也。究观近年之事。皆起于不才武职。贪黩有司。及四方无籍奸徒。窜入其中者。激而构煽之。星星之火。遂至燎原。守土者又不深为地方长久之计轻信偏辞。遽为腾奏。小则构讼。大则用兵。驱无辜之民。置之锋镝。以为夷狄报仇。幸而胜。兵罢财费。将吏冐赏。于　国家无秋毫之益。不幸而败。三军暴骨。损威伤重。其祸又有不可胜言者。此巳事可鉴也。故仆以为制御土夷之道。惟在谨修内治。数语尽之矣廉察边吏毋令贪吏需索结怨起衅禁戢四方奸徒母令教唆播弄致生嫌隙镇之以威。示之以信。毋以小术欺诱之。但令遵奉约束。不废贡职而巳。此外不必过求。其中或有争忿相讼者两是而俱存之槩行会勘。亦毋轻为奏请。待其彼此相戕。胜负巳决。吾视其理直而为众所服者。因而抚之。理曲而为众所不悦者。因而除之。即疆场定矣。何致纷纷劳民动众。敝内以事外乎。南北夷虏之势不同。其处之之道亦异。管见如此、惟高明择之、
　　○答蓟辽总督【蓟辽边情】
　　贼至数万。则其患不在辽而在蓟、盖虏每入寇。亦必费本。辽左荒卤。人蓄萧疏。羣数万之众。驻荒陋之墟。掠野则得不偿失。攻城则非其所长。况当暑雨之辰。马疲弓解。驰骋复难。虏之入犯。求卤获耳。以若所为求若所欲虽至愚必不出于此矣。近来每于暑月。辄报十万二十万。旬日之间。复言出境。辽之守兵不过万贼若至二十万。则各处墩堡皆可踏平。彼复何畏而敛众以退乎。凡此不达事。理之言。仆所未解也。辽左数年虽颇有获。损失亦多蓟门十年以来。一矢不惊。军民安堵。较其绩效。孰少孰多。而论者于此则百计摧抑之。于彼则多方掩护之。昨该镇廵按遇虏仅以身免、今令蓟门有此事、则内外不知有多少劾疏矣、而彼中方盛张功伐以掩其事、廵按亦破胆结舌而不一言、如此尚为有公道乎、昨令本兵从公议行赏罚以服人心之旨、盖为此也、辽蓟皆公所辖、何亲何疏、　朝廷视之亦何轻何重、但赏罚功罪、须至公至平。人心乃服。人心服而后可责其用命也。辱公至厚、故敢直披其愚、亦勿令蓟门将士知之。恐生骄悍也。本兵新任、颇惑于昔年南兵坐食之言、传闻汹汹、遂谓将有所更置、仆知而譬晓之、彼乃深省、近来帖然无异、公与蓟门将帅。但一一务寔修守以为战备一切浮费繁文。悉从简革。台上戍卒。无事不许擅离尺寸。但能拒贼不入。即为大功。不必有所斩获。纷纷之议。仆自为之主持。无事疑虑。若空言无寔、一旦偾事、则　国法森严、区区亦不能终庇之、岳君巳属之铨部如拟升用
　　○答甘肃廵抚侯掖川【计处套虏】
　　套虏当未纳款时、不知曾往来内地否、若先曾往来而今款顺、反禁其往来、恐彼未肯服也、时宣大受□而西三边每以抢番为言故也夷虏彼此侵盗。乃其常态。今彼虽款顺。亦但能约其无为边患而巳若令缚其手足。不令西抢。恐彼亦未肯服也。顺则抚之。逆则绝之。在各镇自有机宜。不相牵制。昨宣府小酋作孽。巳即绝其贡赏。欲出师问罪。彼酋愳而罚治请赎。然后赏之。照旧许贡。此在宣大且然。况他镇乎。今后彼若往来经繇。边臣即宜收敛城守。使人问故。彼若以西抢为词。则与之约令速行。毋得恋住。恐传闻不的。　朝廷知之。以为汝有他意。致坏贡市大事。彼若顺从。则少加犒赏以怀之。若不听约束。故行恋住。则申明盟约以驱之。驱之不从。或又侵犯。则调兵以捣之谅彼往来。不过一二枝。众亦不过数千。未必各部皆如是也。顺者抚。逆者剿。逆而又顺则又抚之顺而又逆则又剿之临机观变。何常之有。至于虏众经过。或小有侵扰。此虽内地官军。犹不能一一遵守纪律。况夷性乎。且前巳赔赏。不必过求矣。本兵前覆邢道长疏、言之巳尽、顷大疏不过以邢有疏、恐他日责以不言耳、然部覆备矣、
　　○与张心斋【制御东西虏】
　　西虏俺答之求贡、自嘉靖十六七年始矣、我畏之而不敢许然当其时　庙堂失策、制御乖方、虽许之。未如今日之款顺也。比以那吉来降、归之以礼、彼遂感恩慕义执我叛人、复申前款、我乃因而许之盖机缘凑合。名义正大。故当时纷纷之议。皆以为不可许。仆独以为可。皆以盟约为不久。仆独保其无他。盖度彼既感吾放麑之恩。而又适惬其平生之愿。芳饵入口。不能自脱。夫事美成在久、恶成不及改、今东虏于我。非有平生恳款之素也非有那吉纳降之事也。非有执叛谢过之诚也。侵盗我内地。虔刘我人民。其迫胁无礼如此。堂堂　天朝。何畏于彼而曲狥之乎。且西虏以求之恳而后得之。故每自挟以为重今若轻许于东则彼亦将忽而狎视之九边皆安辽东独战我力专而成功易矣且一顺一逆提衡其间即兵机也他日且别有请乞以厚要于我启衅渝盟必自此始是威亵于东而惠竭于西也故在今日宜且故难之。以深钓其欲。而益坚西虏之心。异日者东虏之敢大举深入以西虏为之助也。今东虏有求而不获。则西虏以我之重之也。亦挟厚赏以自重必不从东虏矣虏不得西虏之助。则嫌隙愈构。大有纵横之术而其势愈孤。而吾以全力制之。纵彼侵盗。必不能为大患是我一举而树德于西耀威于东计无便于此者矣。昔人云自非圣人、外宁必有内忧、今　主上冲年　国家幸而无事、宴安鸩毒、将发于不虞、盍姑释此以为外惧乎。仆怀此意。未敢语人。兹因论及、敢略陈其槩、虽然、辽人病矣、语曰头痛治头、足痛治足、今虏祸方中于辽、辽以一镇当全虏之势。病在足之时矣。不急治之。且将为一身忧。辽人素称忠勇。但苦兵寡耳。然欲足兵必先足食。兵食既足。乃可言战。一战而胜。则东虏之气挫。而西虏之好益坚。此数世之利也。愿公熟虑之、
　　○答河道吴自湖【治河】
　　前奉华翰报高邮工完、时巳微闻淮扬水患、不减去岁矣夏巳如此、秋当何如、今但保高邮堤工不坏、犹足捍御灰石初合、即经冲啮、岂得无损、惟随宜补、葺、九坚一瑕、固不害为成功也、闻缙绅之言、河既从故道入海。淮又合于江。淮河分北而行。于地方亦甚便利。所可虑者。天妃以北。中间五六十之浅涸。有妨于运道。且鄙意谓挽淮逆上。其势为难。而上阳高宝之间。所不足者非水也。若就浅处别疏一道。或引水建闸以为运艘繇淮达河之路。即决板闸耶抑决高家堰耶而纵淮入江。以复乎孟氏之言。比之挽淮。为力似易。其河流自繇故道入海宜因其势而益导之。使河淮永不相合。则淮安从此可免昏垫。而于运道亦无所妨。但仆自来未经此地、不悉其曲折、独以意度如此、谩呈以备采择
　　○答应天廵抚胡雅斋【均赋】
　　辱华翰及别楮捧读数过不胜浣慰、盖吴中财赋之区、一向苦于赋役不均、豪右挠法、致使官民两困、仆甚患之、往属阳山公稍为经理、而人心玩愒日久、一旦骤绳以法、人遂不堪、谤议四起、然仆终不为动、任之愈力、今观公所措画、不吐不茹、式和厥中、积岁恃顽强梗、咸俯首祗奉约束、盖至是吴人始知有法。而阳山公之经理于始者。赖卒成之矣。虽然。此吴人之福。而彼不知也。夫富者怨之府。利者祸之胎。而人所以能守其富而众莫之敢攘者恃有　朝廷之法故耳彼不以法自捡。乃恃其富势而放利以敛怨。则人亦将不畏公法而挟怨以逞忿。是人也。在治世则王法之所不宥。在乱世。则大盗之所先窥。乌能长有其富乎。今能奉公守法。出其百一之蓄。以完积年之逋使追呼之吏。足绝于门巷。驯良之称。见旌于官府。繇是秉礼以持其势。循法以守其富。虽有金粟如山。莫之敢窥。终身乘坚策肥。泽流苗裔。其为利也。不亦厚乎。故仆以为此吴人之福。而彼不知也。夫婴儿不剃首则腹痛。不扌副痤则寖疾。而慈母之于爱子。必剃且扌副之者。忍于其所小苦。而成其所大快也。仆窃以彼中于执法之吏。当尸而祝之。而又何谤议为哉。况今明主在上、是非审核、即有流谤、适足以速祸而自毙耳、何能为、何能为、愿公益坚初志、以永肤功、
　　○答蓟辽总督方金湖【俺酋西行】
　　北虏贡议、公寔始之、盖八年于兹、而夷情愈顺、边鄙用宁、公今入朝、又克终其事矣、凡此大功、固宜铭之太常、垂之青史、岂特一时赖之而巳乎、虏酋西行既决。难以挽留。边人咸恐此酋既去。来年贡市。或不如初。不知虏人嗜利。观其会三镇之人。与之盟誓而去彼盖犹恐吾之有变。肯自渝负以失大利乎。要在边臣善加抚驭。毋自失信以起衅可也。但仆料老酋此去必不利。渠本无去意。但为切尽所迫。黾勉从之。诸部亦不乐行。众心不齐。战必不力。一也。自款贡以来。豢縻于中国之服食。志骄气惰。不足以当瓦剌新锐之虏。二也。南畏中国东畏土蛮。牵制内顾。势力自分。三也。其后果失利三者皆兵家所忌。故曰必败之道也。公试观之
　　○答边镇廵抚【边情】
　　虏众既败于西。复挫于东。自此以后。奉约束当益谨边患可少纾矣。但在我犹当坚守恩信。益务以德怀之。盖此虏虽弱。既巳附属。犹足为我外藩。若使瓦刺生虏得志。非中国之利也。其所定约法。至为简当。彼即不果西行。亦可循而勿改。今边镇所急。惟在广积贮。兴屯利。畜壮勇。休士力。以待他日之变。其它皆虚文耳。惟公加意焉、
　　○答宣大廵抚吴环洲【青酋】
　　近日蓟镇报长昂董忽力阻截各部贡马。要求增赏此必混同西虏。易马上谷。巳获重利。故不乐就喜峰之贡也。当时有马多不能给价之患如此宣府市马安得不多将来束虏既不许贡。则宣府市马。必当有处。不然恐难独支也。又报青酋与土蛮结谋入犯。皆属虚妄。月初青酋尚在宣府为市。何尝东行。比得大疏。言此酋市毕。将西赴俺答。众疑始释。方金湖公于东偏事不甚闇习、昨闻蓟众、即欲称兵讨罪、孤亟止之、言此事不足烦大兵。可以计取也。故拟　旨付彼中督抚处置、盖此等事大有关系。着数须是宽松。乃有转身地。太紧则难于收拾矣。青酋若有西行的信。望即示知、俺答部中、近有人回否、
　　○答甘肃廵抚侯掖川【顺义事情】
　　虏王乞番僧追贡事、巳属本兵议处、渠既系乌思藏一种。自难却谢。但止可照西番阐化诸王例。若欲如北虏贡马。则不可许也。顺义前在宣大亦曾馈孤以马匹弓矢、彼时止托督抚诸公以书谢之、量与回答、盖孤职在密迩。义不得与外夷相通。今承寄渠书。亦如宣大例。烦公为孤作一书答之。中间略说渠西行劳苦。既得见佛。宜遵守其训学好戒杀。竭忠尽力。为朝廷谨守疆场。享寿考太平之福不宜听后生妄为。自生苦恼。所言番人追贡事。此种僧人久失　朝贡本当绝之。兹因渠之请。乞特为允许。但止可照西番例从陕西入贡。若欲如虏王诸部落贡马等项则不可也。明春可即回巢住牧。自渠行后。西边部落。俱兢兢奉法。惟青把都一种。稍觉参差。以是渠宜早回约束诸部。坚守约束以终前功。亦不辜区区数年怀柔抚绥之意也。渠每年赏赐疋等物、内库俱一一送与孤看过。然后发行。渠安得知之、书中亦可略及此意、外仍希处蟒衣二疋、纻丝二疋、茶百斤、米面下程一分、以犒劳之、见渠书巳到也、有便、乞将寄去书稿并索渠收过礼物回文见教、余匆匆不悉、
　　○答宣大廵抚吴环洲【宣大边情】
　　辱示边情、一一领悉、虏酋尽纠诸部而西、此其意诚不可测、但土蛮与之暌离巳久。一旦举十万之众。与之同往。彼以何道而能驱使之耶。若果有此。必青酋所为。然亦未必能办十万也。此酋近日情状可恶。仍宜严切谕之。孤窃料顺义此行。纵有诸部之助。亦必取败。夷狄相攻。在我为利。但不如劝彼回巢。维持贡市。更为完善也。长昂事尊谕谓处之不可苛责太过以激变。尤不宜招来太早以起玩。公策之甚善。前巳示意彼中督抚。但广布文告以携其党而勿遽尔称兵以致不可收拾。严为之备。徐观其势而处之。犬羊嗜利畏威。终当入笠。鸣泉公亦有方略者、谅不致损威起侮也、承教当再为嘱之、
　　○答甘肃廵抚侯掖川【俺酋西行】
　　藏僧通贡授官给赏事、前启巳悉、僧衣图书等项、俱付差人赍上矣、俺酋折北于西伐。从此能卷锐以俟再举。策之上也。乃逞忿报复。以致部众离心。势穷力蹙。必致一败涂地而后巳。此天将亡胡之征也。请和西番。断不可许。回巢建寺一节。亦止可量助物料。工完　赐以名额。岂有堂堂　天朝。特为建寺而劝之回巢者乎。搃是两利而俱存之中国永无患矣凡此皆挟中国以为重而示威于瓦刺不可从也自今劝令回巢之言。亦不必太急。彼既丧败势不得归。然亦必归今在西海。不免为贵镇扰。公且耐烦处之。抚赏费用。巳属本兵议处。谅彼亦自不能久也。
　　○答吴环洲【青土二酋】
　　前上谷王公侦报虏情、言青酋为土蛮所掠、埶益衰弱、今岁市马、必不踰额、不谷即复书言犬羊之性。惟论强弱。不羞卑辱。强则炰烋。弱则屈服。虽身为奴隶而不耻。今顺义既失利于西。青酋失埶。此时蓟辽屡折土蛮而其强尚如此土蛮以力驱之。彼必不敢不从。则上谷之忧方始未可遂为安枕也。今闻青酋果卑词厚礼以求解于土蛮。此辈庸驽。安能自立。将来反复。其情叵测。须顺义归而约束之故今日之埶仍当怀来顺义以制土酋未可因其丧败而遂弃之也
　　○答福建廵抚耿楚侗谈王霸之辩【富强】
　　辱华翰并所梓纶简汇编惓惓以奉行　德意、安民生、饬军政为急、仰见公之高明。深达治体识时务者也、忆昔仆初入政府欲举行一二事、吴旺湖与人言曰、吾辈谓张公柄用当行帝王之道、今观其议论、不过富国强兵而巳、殊使人失望、仆闻而咲曰、旺湖过誉我矣。吾安能使国富兵强哉。孔子论政。开口便说足食足兵。舜命十二牧。曰食哉惟时。周公立政。其克诘尔戎兵。何尝不欲国之富且强哉。江陵每言近来士大夫落晚宋习套诚然后世学术不明。高谈无实。剽窃仁义。谓之王道。纔涉富强。便云霸术。不知王霸之辩。义利之间。在心不在迹。奚必仁义之为王。富强之为霸也。仆自秉政以来、除　密勿敷陈培养　冲德外、其播　命令者。寔不外此二事。令巳七八年矣。而闾里愁叹之声。尚犹未息。是时九边晏然内库充积后来五十年太平此基之矣仓卒意外之变。尚或难支。焉在其为富且强哉。公今不以仆为卑陋。而留心于此。诚生民之福也。第须一一核实考成。乃可有效。若徒腾之文告而巳。实意且化为虚文矣。何如、议留入觐正官及澄汰县令二疏、俱属所司覆行、丈田一事、揆之人情、必云不便、但此中未闻有阻议者。或有之亦不敢闻于仆之耳。苟利　社稷。死生以之。仆比来唯守此二言。虽以此蒙垢致怨。而于　国家寔为少禆。愿公之自信而无畏于浮言也。
　　○答两广刘凝斋言贼情军情民情【五岭事情】
　　罗旁自擅不讨之日久矣。往大征之举。擒斩以数万计。不可谓之无功。但此中猺贼不能为害。为害者。狼贼耳。猺山而蠢。狼流来无根。黠而好乱。大兵一临。猺□走于狼。即窜穴中嚎木杪。官兵搜而歼之。无敢抗臂。故所杀者。皆猺贼也。山深菁密。逸刀漏网者。安得尽无。及大兵既退。下令招降。则狼贼又听招而来。或诈作流户。愿受一廛。或托言亡命。惧而归死。有司不察。慨行容纳。彼乃啸其徒侣。缮其故巢。又知我防守单弱。大役难再。逞其故态扰我新民。故今日之为乱者。盖狼贼非猺贼也。此贼情之大较也。至于浙福之兵。皆浮募无籍之徒。利于征剿。惮于防守。征剿则有卤获之利。功成有升赏之荣。而贼众又弱而易攻。非南倭北虏以血战而得之者。故官兵无不乐于用兵。贼平之后。株守穷荒。升斗之粟。不足以糊口。一有失事。罪且不测。故防守之兵无不利于人之为盗甚者身自为贼矣。岭表之盗每多内地人为之接济鸟尽弓藏、兔死犬饥、故诸将士多张大贼埶者。亦未可尽以为然也。此军情之大较也。夫天下未有一举百当。绝无后艰者。譬彼芟艹。铦鉏既过。根芽再萌。惟旋生旋除之耳。嘉隆之间。广中处处皆盗。议者谓岭表非我版图矣。不谷违众而用殷司徒凌司马。数年之间稍觉宁定。然二公承大乱之后。辟除艹莱。开通径路。急在除贼救民而巳。其中宁无有缺而不备。粗而不精者。今日正赖补苴塞漏以终成其功尔。殷之顽民。以衣冠之旧族。处畿邑之近地。犹世历三纪。人更三哲而后能变。况蛮荒榛菁之区。猿狖鼪鼬之类。可责之一旦服吾之教令哉。甲冑之士。喜言征讨。闾阎之间。又苦调发。惟公熟计而审图之。五岭以南。尽以付公。不从中制。或以威服。或以德怀。在公必有胜算。敢献瞽言。惟高明择焉。
　　○答宣大张廵抚【长昂】
　　长昂黠虏不臣久矣。　朝廷本欲声罪致讨。但以禽兽畜之。故每事包容。今若悔罪真切。输诚效款。亦许自新。贡马不必勒令尽补旧逋。盖虏之所利者赏。我之所重者非贡也。若情在要挟。无悔惧之实。则闭关以绝之。严兵以伺其间。出奇以捣之。威行而后可用恩也。惟深图之、
　　○答应天廵抚胡雅斋【三吴蠲恤】
  </div>
  <div class="pagination">
   <a href="皇明经世文编_page114.html">
    上一页
   </a>
   <span>
    ...
   </span>
   <a href="皇明经世文编_page110.html">
    110
   </a>
   <a href="皇明经世文编_page111.html">
    111
   </a>
   <a href="皇明经世文编_page112.html">
    112
   </a>
   <a href="皇明经世文编_page113.html">
    113
   </a>
   <a href="皇明经世文编_page114.html">
    114
   </a>
   <span class="current-page">
    115
   </span>
   <a href="皇明经世文编_page116.html">
    116
   </a>
   <a href="皇明经世文编_page117.html">
    117
   </a>
   <a href="皇明经世文编_page118.html">
    118
   </a>
   <a href="皇明经世文编_page119.html">
    119
   </a>
   <a href="皇明经世文编_page120.html">
    120
   </a>
   <span>
    ...
   </span>
   <a href="皇明经世文编_page116.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
