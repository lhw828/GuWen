<!DOCTYPE html>
<html>
<head>
    <meta charset="UTF-8">
    <title>皇明经世文编 - 第 162 页/共 172 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇明经世文编 - 第 162 页/共 172 页</h1>
    <div class="content">　　议召宿儒以修律历疏【律历】
　　据易州道兵备副使刘洪谟呈称职待罪紫关、得读原任陕西按察使邢云路所著古今律历考、即欲上闻、嗣于邸报中、读礼部日食月食时刻有差贰疏、首举邢云路、令摅所见、与钦天监官考订差讹、翘首咨取焂忽逾年、杳未有闻、职读邢廉宪近拟会场律历策一道、内言羲和既没、二官失职、六历不正、末流转乖、不独落下闳京房刘歆僧一行不足道也、即邵尧夫所推崇之扬雄、亦为谵语、于汉末得一刘洪、于胜国得一郭守敬、尤惜未详未精、其独得之见、则云天动物也。宜随时测。不宜执法齐。测历自有术。入于神妙而难言。及言所以正历之道。则曰太一数是也。一生二。二生三。为员为方。员变方。方变员。生生化化。变易无穷。天周日周。率繇兹测。职再四详读、得其大旨如此、尤亲造其庭、面聆语言、更觉明晰、真历家所不逮、羲和可无愧者、因思境内有此人材、知历最精、测日月交食、较钦天监术尤不差、倘不及今耳目聪明、身体康徤之日、亟求取用、岂订历之时、尚可缓待与岂明历之人、尚可多逢与、又据安肃县知县寇光裕申称原任陕西按察司按察使邢云路、潜心历数、三十余年、所著有古今律历考、太一书等篇、皆治历之法、业巳传世、人人共见共服矣、职复历查、自万历三十九年五月内、礼部题为遵旨条陈修改事宜、查据弘治十一年、令访取山林隐逸之士、及致仕退闲等项官吏生儒军民人等、有能精通天文等术者、试中取用、今有素以历学名家、如原任陕西按察司按察使邢云路、所当酌量、注改京堂衘、俾之统理修历一事、专任责成、凡钦天监官生充修历人数者、皆听督率等因具题、四十一年九月内、职阅邸报见礼科姚给事中条陈内云、大典有五而历居其一、谓历为当代授时之书、宜延访精历之人、未通籍者为之劝驾巳通籍者以专职、足以经纬天地、震动妖灾、今照九月十五夜望、适值月食、本官以法测天布筭月食真数、以较钦天监行文亏复之期、时刻更点、钦天监俱失之、后天月食分秒、钦天监失之于少、此尤的足为订历之一明证、巳刻成书、职因考古史云、帝王之治天下、以历数为先、儒者之通天人、至历数而止、大哉言乎、故尧舜命羲和、舜察玑衡、其钦天授时如此其重也、国家百务俱兴、惟历独缺、亟宜修改、不可缓时、职目覩贤才、敢泄泄然视为末务而不亟为推举耶、申详到臣、该臣议照、易称天垂象见吉凶、观乎天文以察时变、书曰历象日月星辰、敬授民时、考定星历、其所从来远矣、七曜皆有常度、其晕蚀疾余犯守飞流、至不可胜诘、说者曰或　皇灵降临、示谴以戒下或王化有亏、感达于天人、感应之际、甚可畏也、前代设有历官起消息。正闰余。以信民明神。诚重之矣。近世学士家律历之书。绝口不谈。而司天者又推筭不精。即月食时刻。亦至差错。此无他以株守胜国郭守敬之说误之也臣等今读邢云路所著、古今律历考等书、网罗数千载之旧闻、而断以巳意、参伍错综曲尽其变、抉千古未尽之秘藏、成千古未备之奇书、若不及时起用以竟其长、则一代律历、实为缺典、而绝地通天之儒、亦几于虚生矣、伏乞敕下礼部、再加查议施行、其有裨于大典、岂浅鲜哉、
　　为藩封议留营军挽舟疏【福王挽船军大】
　　据天津道兵备右参政景昉呈、照得福王之国、明春举行、所需夫役、难以数计、查得藩封旧例。合用人夫数至三万一千余名。故事当考皆系各州县计丁派拨。近因灾祲频仍。小民困苦。当此大典。重役何堪。今议将两营军士。共五千九百九十二名。比照修城事例。留津以应福王之国。庶大典不悞。而灾民少苏。查得上次潞王之国。用过拽船等项人夫。共三万九百九十七名。俱在所属州县卫所人丁内。每十丁派夫一名应役。九丁帮贴工食。以一月为期。连本身共银八钱。仍派雇摆队并差拨马。共一千匹。青衣夫一千名。每夫马一名匹。派给雇值艹料工食银二两一钱。今遇福王之国、前项夫马、亦应照前、在于军民户丁内派取应用。缘道属地方、连罹水旱虫灾、军民困惫巳极、今岁复被洪涛渰没、穷苦愈甚、嗷嗷待哺之民、方且议蠲议赈、其接王合用夫马、万难仍旧全派于民、是以议派召募以安灾黎、但计合用人夫数踰三万有奇、人数众多、惟恐临时难以募及、未免悞事、及照先年修理天津城垣、曾蒙各院题留营军两年、免行赴蓟、在津做工、即今福王之国。关系重大比之修城事体。轻重自别。缓急悬殊。似应亟为请留、以济然眉之急、今查天津左营军士三千名、系来春在津防汛、循照旧例仅足护送三运王船、及修补河岸牵路之用、所据天津右营军士二千九百九十余名、系来春轮赴蓟镇修防、委应暂留以济时艰、合无将天津右营军士、暂免赴蓟、留津拽船、其各属应派募人夫、照数减除、则小民受赐、重典亦光矣等因呈详到臣、议照福王经临天津、舳舻千只、流七百余里、夹岸牵维之夫、非三万有奇不可、载在藩封册籍中。班班可考也。往例于瀛海郡军民内按丁坐派、所从来矣、第连年迭罹灾祲、去岁洪涛异常、小民逃亡者、项背相望、又何忍重困以力役之征也、该道议留右营军士、不惟藉以挽舟、可少恤民困、而三军环卫、亦可以壮藩王之行色矣、伏乞敕下兵部查议施行、
　　紏劾税珰抗诏罔利疏【税珰】
　　臣见通湾税监张烨、相继两疏、皆为奉诏减免额税而发、其意实在争诏书之所巳蠲。以恣溪壑之欲也。两奉　明旨、一则严催直隶顺天等处。并长芦运盐等司节年拖欠额税、一则严督七处行盐地方等处、照数征解、臣细玩两疏、言盐税也。而忽强附于广和店租。言店租也。而忽插入乎七处盐税。本欲追逋欠也。而佯为之请停请豁。词语错杂无序。转换不常。原其意不过为藏头露尾之计。肆其虎噬狼贪耳。臣若不条分缕析、恐无以破其奸而塞其口矣、请先言恩诏、而后从烨疏一一折之可乎、本年四月内钦奉恩诏一欵、一各省直灾伤之处、自四十一年以前、有该抚按勘奏部内除京边起运、及请帑外、其余应蠲应折应赈等项事宜、俱照部覆、用昭优恤、又一欵一各运司浮课除三十四年免过外、惟河东两浙进盐长芦过路落地生熟盐等税、困累商民、各该廵盐御史具奏及本部题覆过者、俱准蠲免、今以运司之申报、户部之咨文、质之恩诏之条欵、其曰、长芦运司、年有带征、广和店、并道口小滩过盐税正耗银四千九百四两有奇、此正恩诏所谓过路落地生熟盐税。一槩尽蠲者也。烨乃故抗诏书。强附三分减一之额税。希图复征。此其背诏欺　君。朦胧妄奏。罪之当磔者一也。其曰七处行盐地方赴店验水程、原系通湾官店旧规、夫七处行塩地方。长芦运司巳有带征塩税四千余两矣。烨乃另立名色、强逼商人赴监投验水程、每引逼勒税银一钱二分、此系张烨以酷刑逼五纲商人牛冲汉等。而额外攫攘者也。岂非重迭小税乎。正恩诏所谓过路落地生熟盐税一槩蠲免者也。以恩诏之所蠲者。妄引盐臣会议。百计摭拾。欲为复征。此其背诏欺　君。朦胧妄奏。罪之当磔者二也。其曰顺天真定大名三府、共欠税银三万五千余两、顺天欠与否、臣不及知、查臣属真定府、原欠三十四五六年分、该臣重收挂欠税银八百九十八两三钱九分、大名府原欠三十七年分税银三千一百五十八两八钱、烨独不见户部之题覆、与恩诏之特蠲乎、因去岁畿南水灾异常、饿莩盈野、臣具疏议留一年额税以备赈并请蠲真定大名二府积欠税银以苏民、该部覆云、其税监银两、半属进内长物、在内帑十余年来、所积不知几千百万此区区六万九千余两、进之祗资朽蠹、留之可苏民生、如真定大名积欠税银。皆因迭罹灾伤。居民悬罄。商贾里足不前。税监之为地方重害者正以税额不足必责之郡邑赔派故也以致无繇抽取耳。若必欲取盈。非责之有司设处。必派之里甲包赔。当此民穷财尽之秋。又必不得之数也。何如蠲之尚可以通商贾苏民困乎。恩诏谓省直灾伤之处。抚按勘奏到部。应蠲应赈等项。俱照部覆。今以部覆则如彼。以恩诏则如此。臣巳行道移文该监知会久矣。烨佯为不知。以诏赦所巳蠲巳留之税。槩指为拖欠。思重征以饱欲。此其背诏欺　君。朦胧妄奏。罪之当磔者三也。更可恨者、谓五里店弘仁桥、乃货物盛行之地、若撤一处、臣不敢一朝居、是以悻悻求去、要挟　君父、阻挠诏赦、犯天下之大不韪而不顾者也、尚可谓有人臣礼乎、嗟乎、间架手实之名。千载以为耻。今天下自貂珰抽税以来。筭鸡豚。竞刀锥。甚至与菜佣乞儿。争蝇头之微利。剜肉吸髓。令天下嚣然丧其乐生之心。视间架手实名更丑而祸更烈矣我　皇上一旦追念　圣母慈恩、特颁遗诏、以圣母遗诏立言所据者正大可以折服此辈尽天下额税特减三分之一、若近京重迭小税。若长芦运司过路等税。若部覆积欠之税。一槩尽为蠲免。恩诏一布、中外欢声如雷、说者以为此轮台之诏也、太史书之、天下传之、足为中兴之美译矣、柰之何烨奏一入、一抔之土未干、久颁之诏顿改、复者复、催者催、岂真以堂堂全盛之朝。甘为商贾之行耶。岂真以千古绝伦之孝。竟忘　圣母之遗言耶。葢缘奸珰乘孝顺之后。何醉饱之隙。进甘美之言。肆吞噬之计。遂不觉其中之深而信之笃也。伏乞　皇上大奋干断、将张烨立赐撤回、仍数以背诏妄奏之罪、明正典刑、　皇上之孝恩为益光矣、
　　请豁重迭小税疏【重迭小税】
　　据天津道兵备右参政景昉呈据故城县申称、查得二贤祠之税、每年该银一千四百四十两、原系征收南来短载船税、及查各船俱自临清起脚、即临清所过者。船数不多。皆在彼处钞关报税。征银巳完。方得开放北行。至故城县二贤祠。路经止一百余里。若再征税。苦累不堪。此二贤祠税银委系零星重迭。应照恩诏豁免、又据献县申称、本县原无单桥之税、于万历三十四年始有、其事止是罔民而取言之令人失笑初商人不知仍经过此地以故岁足额数及为税珰所苦。或不愿行商者有之。不愿出途者有之。寻以有司代税珰。而征数务责满品。徒招染指之疑。竟不可得矣。且思本府原有天津大税。单桥正零星重迭之小税也。烦扰不堪。况县近神京。脗合应免之例。呈详到臣、看得河间一府、地瘠民贫、额税二万五千有奇、敲骨吸髓久矣、夫民不堪命也。况乎一衣带水五关相望而设即独流泊头之特免。单家郑口之稍减。却归并于天津一关。名虽减免。其实额税未尝亏分毫也。税繁则商困。商困则来者稀。必欲取盈其额。纵严刑督责。祗驱之掉臂而去耳。一旦恩诏自天而下、商民欢若更生、曰吾曹今得复见天日矣、当此之时。若应并者不并。应豁者不豁。朝廷浩荡之德意谓何。可令遏抑而不鬯也。伏乞敕下户部、再加复议施行、
　　藩盐改支违制疏【福塩】
　　题为藩盐改支长芦、违背　祖制、蠹坏盐法、垦乞　圣明、收回成命、改支河东、以维国计、以杜乱萌事、福藩掣盐两淮一节、举朝以为不可、伏阙力争而　天听弥高、识者忧之、谓天下从此多事矣、不谓顷于户部李汝华覆疏中、奉　圣旨、福王所请两淮食盐、今岁盐巳登舟、着遵旨拨运完备、巳后年分、准照潞王事例、改支长芦食盐、典宝高朝、不谙事体、致生事端、着承奉司启王、即行撤回、严加惩戒、钦此、夫以举朝所力争而不可几幸者、纶音忽从天而下、臣未尝不叹服　大圣人转圜之懿、而深惜其改掣之犹有遗议也、　祖制亲王食盐止三百引。每引重二百斤。视分封之地食盐何方即于行盐之运司支取限制森然。毫不敢僣差。非徒昭节俭。亦以杜凌越。虑至深矣、言河东塩美以启圣心善于措□河东之盐。晶莹如玉。甘美甲于天下。舍河东而支两淮。岂福王之意哉。此正左右垂涎淮盐数倍于河东。居为奇货。故荧惑　王听。即屑越　祖制而不暇反顾也。一旦改掣。谁谓不快公论。然不改于众所共请之河东。而竟改于意料所不及之长芦。其故不可晓。岂　明旨所谓不便于两淮者。独便于长芦。长芦之商民何辜。乃代两淮以当刀爼也乎。高朝一入两淮。横行无忌、挥斥官盐而夺商盐、擅拆官船而抢民船、种种不法状、即蔑　明旨、扞文网、少不挂意、淮商不即为虀粉者幸耳、今朝虽撤回、臣恐宦立贪狠、葢其天性、去一高朝、而百千高朝售矣、淮固　祖宗汤沐邑。　皇上不忍其蹂躝而撤之。沧瀛距神京咫尺。实国家根本重地。岂堪此辈鱼肉。万一后来者复修高朝故事。凭倚城社。招纳亡命。飞扬跋扈。以一引挟带数十百引。以一船挟带数十百船。首尾相衘。轴轳千里。龙旗之下。翼虎纵横。当之者焦。触之者碎。岂惟伍纲商人。痛遭荼毒。无一寸行盐之地将恐塩徒啸聚。一呼响应。更有艹泽大奸雄。如残唐盐徒指王仙芝辈也。崛起其中。为所欲为。盐臣牟志夔所谓扬旌内指。不四日而抵阙下。真识天下之利害者也。　皇上聪明天纵。岂不知改支长芦之害。甚于两淮。突然旨从中出。得无曰有潞王改支旧例乎。夫潞王开邸于卫辉正长芦行盐之地改之为有名若洛阳旧食盐河东者也舍附近之河东而支纡远之长芦坏　祖宗之典章。开边疆之大衅。此其害犹之乎两淮。而大奸大盗。一旦延之于卧榻之侧。卒有不测。正所谓胡越起于辇下。而羌夷接轸也。岂不危哉。伏乞　皇上收回成命照潞王食盐例。就近改从河东支取如此。庶长芦无辜之商可脱涂炭之苦。而河东行盐之地。亦免凌夺之患矣。
　　为灾民再请蠲赈兼议铸钱疏【蠲赈铸钱】
　　题为畿南灾祲迭至、饿莩堪怜、危乱可虞、再恳　圣明、破格停赈、以活民命、以保治安事、今岁畿南半年不雨、赤地千里、臣于七月曾具疏报闻、嗣是甘霖大沛、秋禾稍茂、少可以餬口、不谓天降鞠凶、大旱之后、蝗蝻氷雹、霜露之灾、辐凑一时、秋禾麦芽、极目成空、嗷嗷饥民、哭声震动天地、父老相传、以为此数十年来所未有之灾祲也、臣目击迭灾、再为具疏、凡饥民枵腹待毙之苦情、瞋目语难之乱形、两疏备陈于　皇上、意谓必有浩荡之恩、且蠲且赈、立起沟中之瘠、孰意其竟不然耶、臣初疏部覆仅给平粜米十万石、次疏且留中不报矣、同一重灾耳、同一为民请命耳、在顺天除发平粜米十万之外。尚有赈米七万石。此臣属所莫敢几望也。在山东亦除发平粜米十万之外。复留存贮税并臣清税银约十余万两。此又臣属所莫敢几望也。夫畿南与顺永山东。错壤而居。灾祲亦略相当。顾特赈独靳于畿南。岂以畿南饥民。啸聚刼夺。少逊于顺永。而立旗称王刼库焚狱之乱。畿南或不至此。可遂置于度外乎。且无论大赉不均。有隘天地之量。如此则因事补苴恩威不出于上然乱者与而不乱者不与挟者与而不挟者不与朝廷之上以此举动示人何异教猱升木。教盗胠箧。是授人以太阿而倒持其柄也。不几以国为戏乎。况畿南愁苦无聊之人。蠢蠢思动。乱形亦岌岌大可畏矣。七月间畿南畿北之民露宿于黄河之浒者。不下数万人。今皆窜伏于长垣南乐等县村落中。而盐山庆云交河诸处。山东流移亦复络绎不绝。望门投止。见于盐山交河庆云之揭报者甚悉。而天津道景参政又以静海葛沽东民流聚五六千人见告矣。嗟此哀鸿。以席为屋。以稗为食。皇皇朝不谋夕。将槁项海滨。终焉而巳乎。抑辍耕太息以俟时也。万一有艹泽大奸雄。乘饥民之势。逞狐鸣之奸。如王仙芝起于长垣。张角起于冀州。奋臂一呼。天下响应。国家之安危。未可知也。彼时纵大发帑金。急停征租。民不见德。亦莫肯为我用也。虽悔亦无及矣。言及于此。臣心胆俱寒。臣不得巳。摉括仓庾。议赈议煑权救目前。第仓庾有限。而饥民之待哺者无穷。即如流移食粥者。反多于土著不与。坐视其死而不救。忍亦甚矣。宁不见笑于富青州。与之则庾糈几何。鬼运无术。恐巧妇亦不能为无米之炊也。臣诚不知所以处此矣。为今之计。惟有仰恳朝廷。大沛慱济之泽。以救此一方灾黎而巳。或曰、太仓如洗、九边告匮、当此时而议停征、独不为司计者虑乎、此正臣所以为司计虑也、方今茕茕饥民、日啖草子树皮以充饥、寻且析骨而爨易子而食矣、谁无人心、忍加捶楚、万一严刑催并。非死即逃。不则尽驱而为盗耳。是上虽不停民亦将自停孰若停于今。犹望输于后之为得也。且军国之需。臣亦尝筹之矣。臣闻自昔谭理财者。贡赋之外。率多铸山煮海。以富擅一时。太公立九府圜法尚矣。如吴王濞管子刘晏刘巴诸人。史不绝书。今独不可仿而行乎。顷盐法户部条议甚悉、无庸再计、惟是铸钱一节。古人往往用之、以济军兴。救凶荒、实今日对证之药石、不可不急讲也、或多设坑冶以广其铸。或遣官市铜于聚铜之地。或遣官监铸于产铜之山。或择通敏精悍廉勤之士以董其役或京边兼收银钱以通其滞。勿以铅锡耕钱之色泽。勿以轻薄损钱之体制。勿以金钱实奸商之漏巵。勿以大计听道旁之聚讼。毅然独断独行。不出数年。刀布山积。太仓充盈。遇有水旱。　皇上特下蠲租之诏。庶小民无穷愁之苦。九边免匮乏之虞。而朝廷亦晏然坐享安富之福矣
　　皇明经世文编卷四百七十三终
　　皇明经世文编卷之四百七十四
　　华亭徐孚远闇公　宋征璧尚木　陈子龙卧子　李雯舒章选辑
　　蔡枞季直参阅
　　两淮盐政疏理成编一（附户部题行十议疏　议）
　　袁世振
　　附户部题行十议疏
　　附户部题行十议疏
　　附户部题行十议疏【户部十议】
　　户部尚书李汝华等、题为复　祖制、行正盐、大疏边内二商之壅、以急拯边储敝坏事、山东清吏司案呈国家财赋、所称盐法居半者、葢岁计所入、止四百万、半属民赋、其半则取给于盐策、两淮岁解六十八万有奇、长芦十八万、山东八万、两浙十五万、福建二万、广东二万、云南三万八千、各有奇、除河东十二万、及川陕盐课、虽不解太仓、并其银数实共该盐课银二百四十余万两、又各边商所中塩粮银、淮浙芦东、共该银六十余万两、总塩课塩粮二项、并旧额新添计之、实有二百余万之数、每岁完不缺额、庶合民赋牵补边计、犹少二十余万、乃今竟何如也、两淮塩课、停压两年有半、巳少银一百七十余万有奇、今岁又复愆期、时逾秋仲、而上解方至、则下解必更踰越、是将又压半年矣、合三年则欠二百余万矣、又加云南额解、执留二十余年、少银七十余万、此皆举朝能知之能言之者、至于九边塩粮、因淮塩壅滞、引难售卖、缺额尤多、以停压年分言之、今四十四年、总查完数、则四十三年以前、各镇所中塩粮、皆应全完、永平一镇塩引银仅四千两、其报完稽考簿、如期缴到、宁夏祗缴至三十六年、欠八年、延绥虽缴至三十九年、中有三十六七八等年未到、加后四年、共欠七年、固原缴至二十二年、欠十一年、宣府辽东、俱缴至四十年、欠三年、甘肃大同山西神池等堡、俱缴至四十一年、欠二年、蓟州缴至四十二年、欠一年、以各镇额数扣其欠数、实共欠塩粮银二百三十余万。其所欠虽曰压年渐完、实则层累而逋耳、又以克减斗头言之、十数年来、自各阉行浮课、壅正塩、边引不售、边商赔累、拘囚刑迸、其额粮竟不能完、除压年所欠、即有完者、每年告减斗头、四六交纳、其实未经半收、通同该仓、虚出关钞、据各镇所申、仓弊如海、甘死不更、则何有半数入仓也、即有半入、姑以十年计之、巳亏边饷三百余万、合压年虗减、十余年来、共损塩粮五百余万、此惟边臣能知之、时为苦请、而举朝所未必尽知者、总塩课塩粮、所亏国计、遂至七百余万矣、推原所自、悉由关弁、倚借浮课、肆行大塩、遗祸至今、尚蔓延而未巳也、计内帑淮塩、所入不过一百二十万有奇耳、乃令国计亏至七百余万、目今巳后、尚未可知、然则中涓竭泽、其于国家、利耶害耶、夫往者巳不可追矣、乃见今壅阻之祸、势切然眉、何以救之、救之则莫有急于两淮者、葢九边塩法之坏、因于两淮。各运司塩引之阻、亦并受累于两淮。据节年各边镇督抚司道、咨揭申呈、葢未有不深愤淮塩之壅、贻害边储、因请本部亟为浚导者、今边商贫巳彻骨、急巳滨死、上着不完、至于拘刷屯余、屯余不足、至以仓钞抵饷、顷大同五路、商人刘尚质等、告称粉骨碎身、所济几何、哀求本部设法通理两淮塩政、山西镇商人赵一鹤等、告称本镇一十八万塩粮、今经四载、尚未完纳、商命殆尽、军需无输、哀求本部疏理塩法、责令两淮新旧均行、宣府镇商人徐恕等、拘其不售仓钞赴部投告、极备两淮塩法坏极、引目壅积不售、家产赔尽、无路可逃、只得将往淮上所卖不售仓钞寄库、哀缓比追新粮、仍求本部设法疏通、超活蚁命、凡今九边万商、赴部诉告者、无不抢地呼天、拊膺泣血、且谓及今不清、终无望清之日、尽推不理、谁为疏理之人、嗟夫边商之怨望极矣、国计之蠹耗深矣、此岂尽两淮之咎哉、弊习相沿、从来巳久、日深月锢、改辙为难、边穷不能控腹、腹急不暇顾边、惟本部兼提边腹、是宜超然洞观、荡然更始、庶令下流浚而上源通、内商既济、边商自苏、塩法其犹可几而理乎、理之此其时矣、葢两淮是时商借库借、并处其穷、故今上解迟至、日敝一日、使不及今料理、边卒呼庚、谁复假贷、毋亦自损宝藏、持钵向人耶、顷因请帑、奉　旨从长计议、窃念国家长久大计、莫过塩法、傥及今设法疏通两商均利即往时逋欠犹可渐次追补然则今日权度边计利害、不容须臾缓图者、诚莫急于两淮之塩政矣、案呈到部、看得今日塩法敝坏、其祸先中于九边、溃决之势、良宜亟挽、闻今两淮疏引、设为新旧均行之法、似亦兼为边商、但所谓新引之行、尚在八年之前、则边商不沾其惠也、葢自四十三年巳前、边中仓勘、悉巳贱值、投之囤户矣、岂有穷商在淮需次、然则淮上之疏边引、不过囤户巧借边商之名、以自为疏耳、故近日边商哀控、更有甚于往日者臣为此事蒿目经年、似有一得、大凡立法不因于　祖制、即权宜终碍于经常、近来淮上塩法、屡变屡更、竟无坚决者、惟务束缚完解、而不务追复宪章、故法废弊滋、壅积日甚、内商之旧引。既不能行。边商之新钞更何所用。臣因思塩法转运。亦犹民赋催科、　祖制无不尽善、葢以正征兼赋带征、民事所以易终也、以正引兼行积引、塩政所以不治也、今者淮塩日壅、苦不独贻之边商、即内商之苦、更有甚焉、傥不亟疗内商、即欲疏边引、何策乎、所幸浮课巳去、如人病根巳拔、是乃粱肉充养之时、而非药石攻疾之时、正不必过为一切之法以束缚之、祗复往规、正行正导、将每年边钞、随至随掣、新引获利、商困顿苏、所谓遵先王之法而过者、未之有也、至于兼疏积引、尤有成法、葢我朝塩法自正德迄今、凡三压而今为甚、正德末年权阉占窝、淮塩大壅、至嘉靖初年、为小塩之法以疏之。嘉靖末年、鄢懋卿增行引三十五万、淮塩复大壅、至隆庆初年、庞尚用鸟仿小塩之法以疏之。迄今十余年来、珰课横行、淮塩复益大壅、谓亦宜仿小塩之法、师其意以疏之。臣兹不揣、窃谓今日两淮塩法、须以急救二商为主、以急复　祖制为经、以正行见引附疏积引为题目、以预关引目。改行小塩、仿前人巳事为方略、预关引目、所以行新引也、改行小塩、所以疏积引也、见行正引、而带疏积引、如见征正赋、而带征夙逋、所以复　祖制也、　祖制复而二商苏矣。二商苏而国计举矣。葢新引之利、人人所攘臂而争趋焉者、惟是旧引日积、无法疏通、则并新引之利而捐之。今有法于此令得新引之厚息。而又并沾旧引之微赀。人其舍诸。葢旧引新引、皆以一商合并而行、其亏本者少、而其获利者多、故积壅渐疏、而新课无套搭之忧仓钞盛行、而边引无不售之叹也。臣与司属博采旁谘、考今宪古、葢讲求者累岁于兹、以为今日两淮疏理之法、无踰此者、是为万历四十五年塩法议十篇。恭具书册、进呈御览、前三篇即行正引疏积引之法也、其后七篇、皆塩官要节、辅前法而行者也、伏乞圣明俯赐裁定、敕下臣部速行、国计不至大坏矣、或谓为治不在多言、顾力行何如、一塩法而十篇谆复、无过渎乎、曰行须简易、说必详明。数十年鹾政不讲久矣、使我　祖宗简易良法、尽付湮沉。臣窃悼焉、以是不惜繁词、上渎　君父、下告专司、虽千万言语、其要不过一言以蔽之、曰正行见引、附疏积引而巳、此我　祖宗典制万世不易之经也、即补偏救弊、时有变通、而此制终不可改、岂不易简、岂为难行、自是而平场塩之价、自是而酌行法之叙、自是而折衷淆乱、风励塩官、自是而禁私贩、行食塩、议处停压之课、无非求所以复祖制之旧。要平准之归、惟就中或另有吃紧机局、的确情形、臣闻见未必全真、推行未必尽利、则所赖廵塩御史、及督按诸臣、不妨润色剪裁、同心共济、以务底于塩法之正、不必策之尽自我也。适当边计敝坏至极、臣谨呕心具议、曷任激切待命之至、等因万历四十四年、十月二十七日本部尚书李等具题十一月初五日、奉　圣旨、这所奏行正引、疏积引诸议、深于塩法有裨、着各该衙门、着实遵行、务使商困渐苏、边储永赖、议留览、钦此、
　　议
　　盐法议一
　　塩法议二
　　盐法议三
　　塩法议四
　　盐法议一【此一条论积引之弊与宜行见引大】
　　万历四十五年以两淮塩法敝坏而袁公以部郎改两淮疏理塩法副使以道臣体行事非运司之旧也十议者是时部中所议即公为司官日所条上者也
　　夫理盐法如人治病、语云急则治其标、缓则治其本、今两淮塩政、内商边商、皆极困重惫、而边商尤甚、以事势观之、则诚急矣、然而浮课既去、病原巳拔、虽有积滞、自可徐为疏导、正是缓则治本之症、今不务正本清源、而惟攻积引之是务、何异沉疔将起、而日服芒硝、将终不可捄药矣、何谓治本、国初塩策、商人率田塞下、边中开支、飞挽云集、此甚盛际、不可复矣、巳而边内、虽分为两商跫蹷实相为依附。边引随到随卖。内塩随支随掣。所行者即见年之引。而边商无守候之艰。所掣者即见年之塩。而内商无壅积之困。此所谓塩法之经常。国计之根本也。迨至近年以来、阻滞日甚、敝套相沿、即如行引一节、边商执仓勘到运司矣。守至何年而后起纸关引。引到司矣。榜派搭单矣。守至何年而后得价。展转羁延。河清难俟。袁公为疏理专治囤户之奸使不得为两商之蠹即用此议也不得不贱。跌其值而投引于囤户此边商之苦也至于内商掣塩。常压十载。一朝序及。实搭比严。又不得不倍其值而收引于囤户此内商之苦也总此一纸引耳。买者常逾于一两。卖者苦不得二钱。利归于囤户。而害及于两商。岂非法之未善。使人得操缓急以为高下耶。夫边商受害。则边仓之上纳。徒费严刑。内商受害。则搭单之比迸。日烦棰楚。商病则国病。而边计日廪廪矣。当事者岂不欲行见年额引耶特以压掣数多故因循至此耳此其病在不行见年之额引。而专行积年之壅引。何谓见年之额引。每岁边商所中常股存积。共七十万五千一百八十引是巳。何谓积年之壅引。自存积火烧渰消工本诸多名色。横行横压。日壅日甚。或称几百几十几单。或称几百几千万引。入海算沙。茫无确数者是巳。虽其所壅之引。原不在逐年额引之外。非不欲速之行也。但壅积既多。须疏导有法袁疏理在淮所行正以见年额引为主臣谓以行见引为主附积引而渐疏之则通利有期。若以行积引为主。累见引而日壅之。则弊薮无尽。嗟此塩政、永绝疏通之望矣、请先言积引之弊、而徐及行见引之法可乎、葢行积引。则虑新引之不售。行积引以偿商价用套搭以应国课二事并举官民俱病故不得不套严套搭又虑新课之不完。故不得不预征。所谓银征于八九年前。塩掣于八九年后。预征之谓也。夫至于八九年后虽有利息尽归赔累矣查嘉靖末年称引壅矣、然犹止五百万、而都御史庞尚用鸟为小塩之法以疏之、今称壅至八百余万、尚不亟为设法疏通、而祗倚套搭、以苟目前、年复一年。套上加套膏血有尽、预借何休、是徒抱积薪之叹也、贫者力难报单。并旧引而不掣。富者勉图掣旧。恨新债之日增。或质引目以纳余银。或罄田庐以实单口。甚有子承父套。弟承兄套。父子兄弟不相保。而皆以命殉者。是长为饮恨之囮也。夫政平而商贾趋焉。乃不愿藏于其市。而设为一切之法以束缚之。于是上以套缚下以套应抵验秪属虚文。插单遂为故事。巧诈丛生。夹带无算。是名为弊窦之招也。且淮商所纳于太仓者。每年止六十万有奇之正数耳。尚有停压而无羡征。若使买见年引回。即谓之征见年余银。实固不加。而名则甚正。今以压掣之故。至开预借之名。在上者以常赋而为乞贷则不雅。在下者以乞贷而受敲朴则不甘。是大拂惟正之经也。夫套搭之说、本令实买、至于租引抵验例巳成弊、又至于明搭虗单、弊乃为例、所谓虗单者、止据商人报名入单上纳余银、而买引补单在后、初时亦谓既系预征。恐难并举。姑暂缓之。而非令其终不买也。乃各商乘此。久不补空。徒为占窝。故谓边引之壅。动至数百万不售者。职此虗搭之故耳。近虽查验实搭。而所重在征余银则所轻在买边引是岐为秦越之观也。当此极敝之时。而欲求疏通之术臣以为非行见引不可。欲行见引。非附积引而渐销之不可。此所谓缓则治本之说也。或曰两淮岁掣十二单。额行九十万引。今若以行见引为主。即占引七十万五千有奇矣。后止附行积引十九万有奇。尚望有疏通之日耶。曰每岁行塩、终不敢越九十万之数、并除七十万五千有奇见引、一切俱照常规支掣、不敢分毫、越格者、戒纷更也、其余附行积引、虽亦不越十九万有奇之数、然稍仿庞都御史小塩兼引之法、则可行三十八万九千六百四十引矣、此通固滞也、行之不过十年旧引尽销。而每年见额七十万五千一百八十引。一切皆仍旧贯。无增损焉。无变易焉。曩所谓边引随到随卖。内塩随支随掣。两商均利。国计充盈。可立见于今日。此缓则治本之效也。且今两淮所称积引、动至五六百万、或七八百万、臣以为决无如许之多、葢弊引参半耳、何以明之、每岁边中不过七十万引、乃两淮例掣有九十万引、自十数年来、单壅掣稀、每年即少数单、淮北常有三单、淮南常有六单、七十万额数所少无几、即谓淮南尚有五四三二单时、然近年巳行八单、以八单抵二三、以六单抵三四、截长补短极少亦常有五单。则十年以来。于七十万正数中。每年止少行八万余引。十年不过少行八十余万引耳况浮引之行。岁止八万。正与少数相当合以停压两年有半。未行正引。又不过一百七八十万耳。摠之惟有二百五六十万。不为虚数。况各边引尚有旷岁未中者。则何以壅积至七八百万之多也顷据塩法道臣申呈本部、谓细查上元江宁等六县食塩引目、自万历二十二年起、至四十年止、共积有未缴老引九万七千二百七十二引不行运销、由此推之。则所谓七八百万积引者。毋亦多此类耶。此皆单法纠缠阶之为厉。故力行见引、附疏积单、庶几不烦套搭而边引自无不售不假预征为积滞从此渐消、实为塩法之王道。所为缓则治本之说、大略如此
　　塩法议二【此一条论正行见引之法】
　　今闻两淮之疏引也、新旧兼行、裁省套搭之半、渐销旧引之积其于正行见引、附疏积引之意。不谋而合、顾其间更有须商确者在焉何也、今淮上所谓新旧兼行者旧引断自三十二年是矣、乃新引则断自三十六年、是皆囤户所收之引而非边商见到之引也盖自四十三年以前。边中仓勘。多以贱值投之囤户。与边商无涉矣故今欲肇自四十五年。复　祖制行正塩。必以行见引为主。而行见引必以四十四年所到边钞为正。今冬到淮。即获实价。免其守候。早得回边所虑者惟是仓勘不便填卖因未知实数故仓勘不便填也。则有预关引目之一策焉。此策一行。能使仓勘到淮。即为新引。不苦边商守候。不令囤户贱收而贵卖。一举而边商内商。两获其利诚塩法之一肯綮也。查得万历十九年、南京户部尚书张西铭、条陈预关引目、以免边商守候之艰本部覆行巡塩御史周孔教等酌议、以为甚便、覆奉钦依、巳经行各运提司运者运司也提者提举司也呈明按塩衙门、每岁差官径赴南京户部、预先关刷一年引目、发司收贮、候九边商人上纳塩粮巳完。投到勘合。即便给发见在引目。听其下场支塩。免其守候。此法可谓至善、然竟不能行者、何也、彼时但欲速边商中引之利。而未复见年行引之法。引既不行于见年则虽预先关到引目内商竟不承买夫亦何益之有。故预关引目。必力行见引。而后承买自速。欲行见引。必须关引目。而后支掣不羁。此实相须以为用耳。每年两淮开中边塩七十万五千一百八十引。此所谓见引也。今欲正行见引。即从四十五年为始。预于四十四年冬、该运司遵奉钦依呈明巡塩御史、差官径往南京关刷丙辰年引目到司收贮、俟今四十四年、边商纳完近年塩粮、中过额引投到勘合、照依到司次序、该司即将见在引目、逐填姓名年月、照例三等顺逆榜派给发边商、卖与内商下场支塩、法令初行。或边商未必即到。该司查明四十五年。应该行引内商的名。预征引价贮库。俟边商随到随给。不必与内商亲手贸易可也。其引价准、照仓勘原额大轻之、以五钱五分为率、夫以见引。而更减于仓勘之价。则利在内商。售仓勘而即同见引之速。则利在边商。两商均利。而囤户无所操缓急之权。此所谓正行见引之说也。若夫行见引之商。则又外于积引之旧商。以旧商纳新引新旧相补苦乐同之则为行法之平脱非旧商。则见引乃为超掣。神奸出而钻营。大利大害。反为塩法之蠹。前塩臣设为新单。祈免套搭。祗因行新单一商而行旧单者又一商痛痒既不相关。迟速自生计较。于是终格不行。亦法未尽善耳。运司于部文到日。即查积引旧商共有几何名数。挨顺积压年月序次。刊为一册。以巳纳余银。巳买边引者为先。其纳余银未买边引者次之。册中商名、止许用一的名、不许混用即名顶名种种诡冐、每年淮南仍行八单。每单亦仍以八万五千引为率。但内以六万六千一百二十八数行见年正引以一万八千八百七十二数。行压年积引。其积引又仿小塩兼引之法。恐积自变量多难消故分为两小引以消之则一引而行二引。倍为三万七千七百四十四引。每年编单、悉照刊册先后顺序审定、即以三万七千七百四十四旧引之商。为六万六千一百二十八见引之商。此一单见引之数。八之则为五十二万九千二十四。是淮南一岁正引之额数也。此一单旧数一万八千八百七十二。八之则为十五万九百七十六。是淮南一岁附单之额数也。合之则为六十八万。是淮南一岁八单之额数也。往时搭单之法、如去年行仪字七百八十九单、为七百六十七单所套、七百六十七单、又为七百三十九单所套、凡单内有消乏事故、或奸巧贿脱者、单口各定、难于那补、故每年借库银十余万、竟难追偿而司库渐空今照刊册编审人到即为佥点、傥有事故。即移压册后。亦谁肯有规脱压年者乎。则正课定足。而库藏可永无那借矣。此其小者、至于历来套招、如束湿薪、昔日素封、尽成乏买、若岁行见引、又何搭单套借之足忧乎、惟是余银之数、淮南六十八万引。除十五万有奇行旧引外。祗有五十三万稍缩。系征新课。若止照旧七钱。虽加割没。尚未足六十万两额解之数。似非八钱不可者。虽征八钱。视近年淮南所征余银至一两二钱五分不足。又加借二钱孰多。诸商自能晰此矣。又近年加带银五万六千两、边饷所需、难议停止、仍淮南每引带盐十斤、征银五分、淮北带盐二十斤、征银一钱、俱照旧行、无庸别议、或曰淮上谆谆以销边引为说、而本部独谓与边商无涉者、其详可得闻欤曰、往者边内二商。相为一体。近者藩篱巳析。分为两家。每年边中仓勘。尽为囤户所收其囤户即内商之有力者其收价仅一钱有零。甚有往边贱收。价尤不过七八分而止。葢屯余军士所得。以抵月银之钞。虽卖价极薄。犹愈覆瓿。边商安得不极困欤故今淮上以三十六年为新引。实自买自卖。为一家温饱计耳。于边商何涉也。今欲急救边商。湏令边商实沾引价。欲令实沾。决无越年。稍停一年。即不可待矣。彼四十四以前所中仓勘。能枵腹忍饥待至四十五年而后卖乎。况繇今之法。虽待至五十年。尚有未卖者。故淮上以三十六年为新引。诚未悉边商之苦耳。又两淮谓边商停引在淮需次者、尚有十之二三、亦未免为内商条议所误、推究至此、见引之行、岂容一日少缓乎哉、
　　盐法议三【此一条论附疏积引之法】
　　夫见引行矣、祖制盐法、复见于今日、所裨益良至巨矣顾行一单见引。壅一单积引。况十二单之内。止余十九万有奇之数。以疏壅滞。则所谓旧引之积。动以数百万计者。何以销之。于是有庞都御史小盐之法焉、则旧引可疏、无妨于见引之利、必诸商之所乐从者也、葢庞都御史因嘉靖末年、加增工本盐三十五万引、以致停积宿引五百有余万、乃权宜酌处、为疏通之术、比照嘉靖初年事例、改大包为小盐、每引止四百八十五斤、淮南纳余银五钱二分、淮北纳余银三钱七分三厘、淮南每单八万五千引、加增为十万四千引、淮北五万五千引、加增为七万引、每年视常额多销引二十一万有奇、一则宽恤商人。一则疏通引日。此法于销引得矣。然那移旧则、稍属纷更、况轻减盐斤、则水商不服、因而增加盐价、则地方生扰、所以虽奉钦依、而竟未之能行、葢法虽善而有未尽善者存、是在酌量用之耳、夫两淮岁掣十二单、既行九十万引矣、内除七十万五千一百八十引不可增减一引者谓之正行见引、其余十九万四千八百二十引、当以小盐之法、剖而分之、则倍行引三十八万九千六百四十引矣、葢今见行盐、则每包重五百七十斤。与水商开价得银三两二钱。每银一两。买盐一百七十八斤。此刊定例也。若少一斤。必无以服水商之心。因少斤而欲加毫厘之价于地方。决至贻地方之害。皆不可行者。今以大包五百七十斤为凖。再加盐一百四十二斤。则为一百七十八斤者四。可以得价四两。剖行二引。每引重三百五十六斤。各得价二两虽行二引。而包索赈济过坝挑河诸项。俱止作一引行以省其费。费既大省。尚亦有利哉。附行旧引在商亦无罔利之心尚不至折阅而可以免累则自乐从矣即使此二引未必有利。然免其边引套搭径许正行见引四张不足。亦三张有余。此三四引者。既减其边引之价。缩见引为仓勘。又减其余银之数。缩一两四钱五分为八钱又减其场盐之价。行运司遵近议查核场灶十年所报未支之盐。严督上仓。除正支外。余悉官卖与商为买补。则虽欲踊贵不可得者集此诸减以超掣见引所得巳为不赀而况两淮盐法从此行大直道。绝无留难。尽解套缚。绝无系累、毋论数年之后。积壅尽疏。为利百倍即今一亏而两利人未有不乐从者故一引而行两引所以为疏也两引而仍一引之行所以为省也虽倍行引三十八万有奇。而终不失十九万四千八百二十引之数。所以为因也。虽倍行十九万四千余引。总不过多盐四万余引。所以为销引计也。改引而不改斤。所以为水商计也。此仿改小盐附疏积引以辅行见引之法也。该运司既将积引之商。照纳余银。买边引年月。序次刊定成册矣。至每年预关见引到司。即照此册查拨。每旧引一张。许行见引二张。约以三十八万有奇之旧引。配七十万五千有奇之见引。一旧二新。在淮南稍未足。在淮北则有余。该司编搭、务极均匀、毋致偏多偏少、每年拨完、即备将新旧配数先行报部、以便查核、其积引之见壅者、亦刊定一册、查从何年月日壅积未卖、今引见在何人名下、挨次顺编、不许钻营紊乱、据此二册编单买引、其所谓仪字几百几十几单、准字几百几十几单、一切葛藤务从裁截可也、或曰淮南今行新旧兼行之法、巳免套搭之苦、虽旧引一半二八抵验、犹仍实搭而免追、预征诸商亦既遵行矣、一法立、一弊生、则今新旧兼行之说、毋增蛇足之见乎、曰不然、新旧兼行、其名虽一、然行之有三种不同、行新引者一商。行旧引者又一商。是前盐臣之兼行也新旧合为一商南北岐为二致。是今淮上之兼行也若臣今所议兼行之法。则异于是。彼前盐臣之兼行。今淮上巳稍更易之矣。然淮上之兼行。南北异致。殊非画一。就淮南论以六十八万引、剖而二之、半行新引、半行旧引、幸免预征、似亦有利矣、然旧引二八套验。仍费买引之价。新引断自三十六年。无救边商之急。且正价八钱。余银一两四钱五分。牵制繁重。未称简便。法既郁而不畅商终困而不纾。若臣今所议疏积引则行积引而巳不复有套搭之费也。行新引。则正价五钱五分。余银八钱而巳。不复需正引八钱五分。及余银一两四钱五分之多也。况两旧引行三新引有余。又不止一新一旧之相兼也。严禁场塩设法减价。又不复三钱一桶之贵也。新引以见到仓勘为主。又无复奸囤操权之害也。此其利害。皦然明白。或又曰。此于销边引得矣、惟是引塩定价三两二钱、商人犹谓亏本、今改小塩、卖价二两、诸商必另增一番条议、谓　朝廷预借本四百余万、今每引减价至此、岂堪赔累耶、曰、当存积之行、不过六万余引即合并诸项浮课、每年不过增行一单之数、然当其时。动碍四五单塩。甚至有两年而后得一京掣者。此何以故。诸奸商筑打大包。每一引而行八九引之塩。每一年而暗夺二三年之课。此其利在商耶。在国耶。至今国课停压两年有半。商引壅积数百余万皆诸商自作之孽、而动以预征、尤怨　朝廷。若谓此为预征、即今所征、方在四十二年春季、压近三岁、是压征而非预征甚明也。臣查塩法条例、正德五年、该臣部题商人领到引目、一千引以上者五年、一千引以下三年、止许限内行用、过限者尽数没官、正所以杜将来之奸伪。防见引之梗塞也。今诸商压掣之引。有过限十数年者。安知非江南老引类欤。今不甚亏母钱足矣。其息则取之见引。非全无利也。试与今淮上新旧兼行之法相挈而论、其旧塩一包、得价三两二钱、今部行得价四两、但以劈为二引、多引价及余银、共一两三四钱耳、除杂费无增外。又多卖银八钱。又不令套买边引。今淮上虽行旧引三十四万。然仍用二八抵验之法。则仍套买边引二十七万有零。今尽豁之。别于食塩中派销矣、若夫新引超掣之利。尤有难于殚述者。淮上引价八钱五分。视部行五钱五分孰多。余银一两四钱五分。视部行八钱孰多。塩价每桶三钱。视部行新法严禁孰多。若能行见引废套搭则可以常行无弊套搭不除终为苟且日前此正论也况今淮上所行。秪为免诸商套搭。而套搭又不能免。终属权宜。非塩法正经也。率此而行。终无倒断。臣部今既挽塩法而归之正。则套搭不除而自解。商利不期而自倍。或又曰、淮南壅滞、用此法疏之是矣、若今淮北行塩通利则仍旧贯、不亦可乎、曰为此说者。但知北商之未苦。而未暇一体于边商也。但知北课之易征。而不知塩法之均敝也。此言鲁保在淮致塩法大坏也当阉课横行、淮南如毁、故法坏而商亦穷、若淮北则未甚燎原、虽商赀相保、而正法亦巳大坏、况淮北之商。尤与淮南不同。一窝则父子兄弟相守。一行塩之地。则姻娅亲戚相据。自十数年来。北虽亦有预征。而不同于南之预征。南从称贷中出而北从倍息中出也。南则搭单买引。而北则不须搭买。贱收仓勘此内商之利而边之害也其引从仓勘贱收。不同于南见引费价也。故为北商者家日温而谋日固。往往至边贱收仓勘而边商日益削矣。其称买囤户引至一两外者。诈也。若果一两一二钱买引。今减至五钱。有不争趋者乎。况臣部所奉　祖制以行塩者、惟有法之一字而巳、行于南、不行于北。尚可谓之法乎、今淮上见北商额课易征。遂听其自相帮夹。仍习套规。不买边引。不顾正法。终非可久之道。且北商亦未有以行见引之利告之者、若使之见引之利、其亟于遵　祖制、行正塩、将若赤子之恋乳哺矣、淮北岁行引四单、每单五万五千、共引二十二万、内见引十七万六千一百五十四道、附行积引四万三千八百四十六道、以小塩之法剖之、为八万七千六百九十二引、以八万有奇之积引。行十七万有奇之见引、是以一旧引而行二超掣之新引。视淮南更为有余者。利莫厚焉北商何苦而不乐从乎。且查每年加罚之利。常重于淮北。而稍宽于淮南。葢塩臣苦正课不足。不得不择其偏肥者补之。然终无以服其心。曰代边商受罚也。谓二十个月前。引尚在边商之手。不得为大违限。何以甘罚二钱。是引引违限。人人受罚也。夫不服其心而强罚之。亦非正法。课果不足。不若照淮南例除旧额外每引明加一钱。淮南以七而加八。淮北以五而加六免其套搭预征之害。彼亦何苦而不乐从乎即六十万之额、再有未足、加以割没、及江南六县余银、庶亦不远矣、
　　塩法议四【此一条议平场塩之价】
　　每岁行正附引百余万。诚为三商均利之法。所虑者惟场塩踊贵。有当亟为议处者、葢十年以前。甚苦塩贱而病灶。近十年以来。又苦塩贵而病商。往一桶重一百五十斤者。为价仅七八分。近渐增至三钱。每一引须火塩五桶。则去价一两五钱。又去正余价并包索赈济挑河诸项杂费难以毛举。及卖与水商。仅得价三两二钱。必至亏本。如是而多责之行正附塩引难矣。近闻两淮病商脂之竭、愤仓塩之空、极力清核、改减价值、诚为疏通根本、然而奸灶未必乐从也、臣广询愽采、葢有五事之当议焉、一曰核仓塩、两淮岁额塩七十万五千一百八十引。除开豁逃亡及改征折色外、实征本上仓塩三十七万三千二百余引耳、视之岁额。仅仅强半。以若干艹荡、办若干引塩、以待商支、奚啻足矣、乃单塩停滞十余年未掣、各场额塩、亦停下十余年未支、及至关支、辄称无塩、每千引或给四五百引、或以不堪物货抵偿、商恐违限、不得不贵买以足榜派之数、有唾手以任总灶负骗耳、窃谓三十场额课、年年报完、报则有塩。支则无塩。不知此十余年额课之积。毕竟顿于何地乎。葢场官也。总催也灶户也。吏胥也。尽以场塩鬻之私贩。无一登于廪者。而分司官又与若辈巧为欺蔽、虽有查盘、祗循故事、今所望于塩臣、严督三分司官、查核仓塩、按其十余年来所报完数、从何年起、至何年止、未经商支巳入仓者几何、未上仓几何、务要清核明白、一一设法追完、尽入仓廒、以俟榜派之商、随到随支、其所征入之课、或至充楝、即为平价、卖作商人火塩、既省上仓耗费、又免久堆消折、而价以二钱一引为率、贮司以给轮年支商、如是则价无腾踊而灶无积骗此诚苏商要务也、葢此塩虽曰灶逋。实奸总干没为多。一遇查盘。则借廪那丈。遇商支放。则重复征收。贫灶受无穷之害。支商受无塩之苦。彼分司官苟非絜巳奉公、宽严剂量、亦难以一旦取盈矣、是在廵方者一查行之、严其殿最、庶祛仓蠹以实仓塩、诚平价第一义也其二曰、禁越场。以三十场所煎办之塩、供各商关支买补、充然有余、曷至踊贵三四倍于曩日、惟是　祖制三等榜派。支买各有定场。于此场支正塩。即于此场买火塩。乃近年以来。羣三十场支塩之商而并聚于富安安丰梁垜何垜东台五场。场塩虽欲不贵。其可得乎。彼二十五场者。岂不以塩为业。而正塩则仅支折价。火塩则委弃莫收。如去岁通州分司所申庙湾一场、东南北三仓积塩至七百余堆。巳榜派者不肯赴支。未榜派者营求不派。欲不卖之私贩。其可得乎。以彼五场塩价之腾踊。至此二十五场私贩之横溢。私贩溢则正塩不得不壅。此微贱则彼不得不征贵。乃问其所以舍此而趋彼者。何故。则曰道里便也。道里便则脚价省此商人所以凑于五场也夫塩听于法。岂狥商情之便利而弃此二十五场之斤卤。尽听私鬻耶。曰运河深也。夫掣挚有挑河之价征贮在司。本宜时淤时浚。况三十六年疏浚之后。逐议工。逐工议人。定人分地。每岁委查照名挑浚、着为定例、臣部覆奉钦依商灶永赖何不查例疏通、致为支运梗耶、曰人情习熟也、谓宜断以榜派场分为据。派在某场者。正塩火塩俱不许越场支买。越必法若榜派之时。必须照前院事规。不许预先买求及派后告改。每月支放完日、呈院查考、违者必重法诚使榜派官及三分司官。精明振作。饬法抑情。了此易易耳。所当议者在此不然虽严法禁断人心亦终不服惟是地有远近则利有重轻前院议将三十场分别远近。近者照旧数支买塩斤。次远者每引量加商塩十五斤。远者不足以病商。而反足以增利。诚便而可行者。夫使诸商散买于三十场。而不羣聚于富安五场。何踊贵之足虑哉。诚平价第一义也。其三曰、护商赀、商人所以专趋富安等五场者。微独以道里便也亦以地迩人稠。怀赀无虑。若余则除淮北五场外。尚有二十场。滨海人稀。萑苻多警。厚亡之恐。谁肯赴者窃谓各镇标商输税几何。尚有沿途护送。要以通行旅耳。矧淮商岁供百万之课。乃驱之不测之乡。以逐蝇头之利。即越场有禁。其谁听之。故欲诸商遍赴各场。须逐场密为护送。为获送计。各场灶勇。与水陆营兵各卫军快哨廵非乏也。于凡要害地方。连营分布以相犄角。每营以三十人为率。择一哨长统之。每营仅隔二三里许。务使声援相及。营卒更番。半游奕而半居守。以其游奕之半。夹卫商舟以行。而以其居守之半。时张应援之势。如有失事、营哨必惩、并严督地方捕官。贼在必获、则地方永靖、赀本无虞、二十场不必驱之而自赴。五场塩价。不必抑之而自轻。诚平价第一义也。其四曰、穷弊源、夫三十场草荡之地。自淮南起吕四距庙湾。凡二十五场。绵亘八百六十一里。淮北起萱渎距徐渎浦。凡五场。绵亘四百有五里。每年煎办塩斤。不知几何。而所供正课。止三十七万三千二百余引耳。尚逋欠不与商支。则余塩尽归何处。以朝廷煑海之利。而悉付奸人橐中装。可恨也万历二年、臣部覆御史王琢玉题、谓禁捕私贩、固当严于经过关津尤当穷于产塩处所凡私贩塩斤。决无越三十场外。自为烧煮者。总是各场灶丁。苦正塩之不买火塩。明通私贩。违禁盗卖。该场官攒与分司官知情故纵、踵习为常、此禁不严、虽经由地方百方廵缉、终难断绝、葢不正其本源、而徒防其末流耳、塩引式中、明载捉获私塩。仍须追究是何场分所卖塩货。依律拟绞。国制森然。竟格不行。何也。合行巡塩御史通行两淮管塩官员、务要常加密访、但有灶户私卖塩斤、查照引式、及节年题行事例、严行处断、如行塩地方、获有塩犯、务要根究来历、原系某场某灶转卖、的系何官攒通同容隐、审究明白、一体重治、则塩不泄于私贩。自不得不售于正商。诚平价第一义也。其五曰、禁垦荡、　祖制草荡每场若干顷、皆禁之以长草煎塩、而近乃渐垦之以开田积谷、谷之利岂不倍蓗于草、顾有所甚急焉者、善乎前塩臣之言曰、荡即产金。金不能烧灰淋卤。租即充帑。帑不能煎卤成塩。语云利不百、不变法、乃今贪富豪三厘之租。卖　祖宗百年之荡。皆运司及三分司官图升租之利给帖争先。征银恐后。场官分管批文起解。在三分司各有十处庄田。在运司则有三十处庄田。此两淮运司所以贤者视为惧府、不肖者目为奇货、自前塩臣上疏清理、臣部覆奉　钦依、所委副使张鸣鹗等三臣查丈、要见三十场地方旧额草荡若干、见今开垦成田若干、升科征租、自何年为始、租纳何处、运司查明另、项收贮解部济边、毋得朦胧隐匿、以滋奸弊、仍造青册送部查考、迄今十余年矣、竟无一字报部、据彼疏中庙湾一场、巳开九万九千二百余亩、又三十六年、查出草堰一场、东西南北四团、并四十总开垦逃亡草荡十万亩有奇、则三十场可知矣。今又越十年。则所垦又不知几何矣。开垦日多。草荡日促。草无从出。塩将何办。彼豪灶方毕力于农亩。塩虽欲不踊贵得乎。是在塩臣严核请禁、庶草、日蕃、而塩场办诚平价第一义也。合此五者以平价、价万万无不平者、其于行正附引百余万、何塩贵之足忧乎、
　　皇明经世文编卷四百七十四终

《皇明经世文编》　（475～488）/五百八卷　（明）陈子龙等 选辑 
　　皇明经世文编卷之四百七十五
　　华亭徐孚远闇公　宋征璧尚木　陈子龙卧子　李雯舒章选辑
　　蔡枞季直参阅
　　两淮盐政编二（议）
　　袁世振
　　议
　　盐法议五
　　盐法议六
　　盐法议七
　　盐法议五【此一条论行塩次第及厘弊要窾】
　　问欲行今法次第当何如、曰惟刊定积引名册为第一义。其次则刊定边引名册。其次则节清商贿以速掣挚。其次则严禁月利以速运卖。其次则查刷所书之弊以公派口岸文册。而行塩之事毕矣。乃预关南京引目预行南京户部改铸引板、尤为急务、此行法之次第也、葢预关引目。非但为边商。边商携仓钞到淮。倘即有引目填给分卖固善。恐一时引目未即关到。则运司先将库银给发边商。早得回边。速办下次塩粮。断不可以引目未到。使之需次穷旅。致悞国课然则仓钞可以速售。固不俟预关引目之至矣。而预关引目。则全为内商行本年之正塩而设。葢内商欲行本年之正塩。而不得本年之正引。则何所据以行塩。如明年行四十五年见塩。则须得四十四年见引。今审各边商所中未卖引。见在手中。未卸与囤户者。大约止有四十余万。则又皆三十九年至四十三年仓钞耳。安所得四十四年钞勘。以为关引之地耶。所以谓之预关者。其肯綮全在于此。该运司奉钦依到日、且据各边商手中仓钞未投、卖与囤户者、自三十九年至四十三年四十余万引、先将库银。每引五钱五分。先与边商库银者使其仓勘一至不待守候可以得利不至为内商囤户乘急而贱取之则边商不困而边储亦有赖矣给与边商回边。以五钱办正课。以五分为脚费。虽绝无利息。此时且急于解悬。俟行五六年后。内商获利。然后渐加引价。加至六钱五分。如曩日所定仓钞价数即止。再不必加以重内商之困。且令书商钻占囤户垂涎以夺边商之利也。引价既给。仍先于该库备价起纸速往南京关到丙辰年一年引目到司。照新刊积引名册。派与内商下场支塩。仍即追引价及纸价补还该库。其引背务将借用某年仓钞填注明白。倘各边商见钞足用则巳。如不足七十万五千一百八十引额数。则将囤户之引。照刊册序次拨卖、以足额数。此明年一年法令初行。姑且齐其不齐。以至于齐。不得不尔。若四十六年行引。则预令各边商皆中四十五年仓钞。务足七十万五千一百八十引之数。该司预关引目预征引价。皆断自本年为始。不得有一引之参差。乃为复　祖制行塩本意耳。其四十四年巳前未中塩粮。各饷司及运司俱清查明白。挨年顺序。刊一逋欠名册。俟五六年边价渐加。仍照各边所欠分数。如民赋带征二分。至积引疏通之后。即将此引序行。以补淮上停压两年有半之课。此一举而两得之者。若南京户部引格模糊、从来巳久、年号漫难、捡核追铳、徒为故事、人皆谓每年改刻木板为便不知　祖制原系铜版。未敢易而为木。但如各衙门印刓改铸之例、今请　旨明白、即行南京将各运司铜踌引版年久朦糊不明、尽行改铸以新耳目、自明年为始、所行者系今年之引、另刻一木戮横列万历丙辰年两淮运司塩引十一大字、打于引头、其引纸比旧稍长半寸、以便戳印、戳完足数即毁之、每年如此改刻、但改木戳而不改铜版、引上仍用部堂及部司二印显明辨、后面多留余纸、令各衙门逐节填注、某字号勘合、边商某人中到、某年某项塩引、某官榜派、某字号榜簿内商某人承买、某年月日下场支塩、某年月日到桥上堆、某官验放、某月日过关抵所某官掣挚、水商某人成交解捆、某官督捆、某月日江浦京掣、某官查验、某月日领水程至某省、某口岸发卖某月日到某府州县投验、某月日某府州县追缴讫、俱要逐行指顶大字、开写明白、此则一封之中。次第了然。一引之中。月日毕载。老引弊引。何从搀插。虽稍费纸笔。其实大省侵蠹。所关疏理、甚非渺小、若往日旧引字样胡涂、不可识认、纸复浇薄、印且无文、以致投验之时、毋论场官廵捡、莫能别其真赝、故引版新式不可不更纸张坚厚、不可惜费、此皆预关引目中头绪也何谓刊定积引名册为第一义、葢既令以一旧引行二新引。倘各商所积旧引。不先严核。则积弊滋蔓。清绝无期。夫旧引之不可致诘久矣。其根实始于单法。夫所谓仪字七百几十几单、淮字三百几十几单者、虽有巧历。无得而稽焉。往行套搭。则不得不用单法。前单套后单。后单搭前单。单□各定。则贿消者难于拨补。于是受借库之窘。事绪繁多则影冐者巧于负蘙。于是丛老引之奸。层迭预征则取偿者。缓邀月利。于是慢行塩之令。弊端无尽。皆自单法贻之。今既行新引。则套搭可以不用矣。套搭不用则单法可以尽绝矣。惟淮南每单以八万五千为数、淮北每单以五万五千为数仍旧不改、若某单套某单、某单搭某单、一切刬去、另刊新册、查两淮商人所积旧引、审其巳纳余银、巳完引价者、列于册前、止纳余银。未买边引者次之、逐张清查、果无别弊、然后挨年顺序大字宽行、明白开列、只许用一的名赵甲钱乙、不许用即名诡名冐名顶名之类、即引巳质当、只用原名、以便临期佥点派自庶无诡弊、一商不得越次一引不得紊序、淮南自为一册、淮北自为一册。于刊册时。即审各商有无消乏。如果系消乏。力不能买新引完新课。则压于册后。俟积引疏通尽完。亦许序掣不令付流水也。此册既定、每年运司预关引目到、司据册编佥、自无搀越、从来额数、每年中引七十万五千一百八十引淮南常行五十二万九千二十四引淮北常行十七万六千一百五十六引、近例行九十万、分为十二单、今仍据此分单、淮南八单、每年共该行引六十八万、以新引五十二万九千二十四引佥点旧引十五万九百七十六引、共足六十八万之数分而为八、每单该旧引一万八千八百七十二引、新引六万六千一百二十八引、共八万五千引为一单数、其旧引以改行小塩之法剖之、则一万八千八百七十二引、加倍佥点应照刊册次序、每单实点旧引三万七千七百四十四、而派新引六万六千一百二十八、与之搭配兼行、单单皆然、此淮南之定数也淮北四单、每年共该行引二十二万、以新引十七万六千一百五十六引、佥点旧引四万三千八百四十四引、共足二十二万之数、分而为四、每单该旧引一万九百六十一、新引四万四千三十九、共五万五千引为一单数、其旧引以改行小塩之法剖之、则以一万九百六十一加倍佥点应照刊册次序实点旧引二万一千九百二十二而派新引四万四千三十九与之搭配兼行、单单皆然此淮北之定数也。此册一定。则奸诡易清凡插单加额之弊。贿消借库之弊。躲买边引之弊。一切刬绝。此刊定积引名册。为宜首加之意者也。至刊定边引名册尤有不可缓者、葢今日两淮边引。有巳投卖与囤户者。有尚在边商手中者。自边囤不分。近日两淮所行新引。皆囤户之引以一钱七八分收之。卖银八钱五分边商巳为侧目。乃中出新引见求以一钱七八分售买。而又不可得。各边食塩粮日匮一日。微独二商受害即九边亦受囤户之害矣其实为囤户者。无甚大罪也。诸所收买边引可遂追没乎。该运司亦尽查出。挨年顺序。另刊一册。凡内商之行旧引也。有纳过余银巳买边引者。即自行引掣塩。其有纳余银而未买边引者与夫淮扬二府食塩买引。则挨年顺序买此引支塩掣运。此引之价。一槩以四钱为则。葢囤户之获利厚矣虽守支不为不久。但令子钱倍蓰而足矣。不得与见在边商手中者正价五钱外加五分脚费同例。边商虽外加五分。岂足偿使费乎。此册一定。庶乎边商卖新引。囤户卖旧引。各自分途。了然易见其边商新引。年行一年。不必复入此册。以增缠绕。是刊定边引名册。亦行塩之要节也。此后则以速掣为要。欲速掣挚。非清商贿不可者。奸商罔利。全在阻掣。自分引而后。节节有贿节节有弊。即一榜派也。视场分之远近肥瘠。为各商之行求去取。今榜派既有专官。即奸书不得恣派。派毕赴场。三分司及各场官严紧督催灶户。不得拖骗正塩。商人不得多筑大包。速运出场。早抵桥坝。既到桥坝矣。不许贿桥坝吏书。以单次未满为延。既呈单矣。不许贿运司吏书。将底马故捱不申。既呈底马。不许将厂塩故捱不捆。塩既捆矣。掣既完矣。不许将引目送司逗遛不领。似此行塩则如流水矣盖速则国课易足而奸弊不生前单既尽后单随下前单掣完后单随掣掣毕即便解捆捆完即使装连倘在京掣稍迟责在解捆解捆稍迟。责任掣塩掣塩稍迟。责在放关。放关稍迟。责在放桥。到桥到坝稍迟。则又责在三分司之与场官。各有职守。互相规责。此在塩法御史严为惩警。不少假借。然后能清商贿以速掣挚。法行如流。而国课不滞矣。然掣挚所以不速者。全由水内二商约纳月利。故运卖迟而单额欠耳。葢水商自仪所开价后。巳定内商堆塩矣。然尚未掣挚解捆也。使内商能速掣交与。岂不两便。乃水商窥探行塩地方塩贱。不欲运去。恐价值一时难增。直通内商使缓。待江广等处地方塩价踊贵。然后运去。且许以月纳利息。内商岂不乐从。故堆塩少有者。无复运足之期。未过桥坝者。无复急运之念。直至水商信到。而后急急运所听掣解捆。使人人前此能以此急急解捆之心。早交水商。则单额何至壅滞乎。故痛惩月利。则前此而掣挚自速。后此而运卖不迟。为行塩之一吃紧也。至于口岸文册、司鹾之官、从来漫不加意、近查各运司行塩数目。有绝大首县、止行三四百引者、有弹丸小县、反行三四千引者、本部方据销缴、以定考成、不伦如此参罚何施、如两淮运司口岸册、大抵解捆官听凭塩所积滑书手、通同水商。任意择地。其塩可多行之处或以官护私塩而不肯往于是求少派以自便其塩。不可多行之处或以土俗淳懦而争为趋于是任多派以病民。且夫户口之登耗。商情之趋避。惟本地方官知之。彼解捆官。即未必皆不肖。安能尽知远方事。莫若以口岸之多寡。付之彼中之塩道。塩道取原定之成额。查其该属某处。许大幅员。而塩引反少。某处壤地褊小。而塩引反多。行该府州县务要剂量地宜。裒多益寡。责取各商认状、存县具结申道、道申塩院、院行两淮塩道、发解捆官、按此编次口岸文册行各省直、则据其所认之数即可责其所销之数此后水程违限。销引踰期。该道按季提取吏书严比。摘其逋额之甚者。解院赴比。然后以考成之法。随其后则各该有司。不得以偏多偏寡。归怨分派。参罚公平而销缴自无不速矣。虽然、肃法清贿。诸商之隐疾虽消而加罚割没。鹾政之骈枝宜省。加罚割没不过以厘弊而官司因此以借补国课非设法之平也葢此二者原非有意厉商。不过因正课稍诎。借此裨助耳。今诸商惫极。倘额课巳足。则科算违限。情亦可矜。每引加罚二钱。务当其罪、勿槩科罚可也、割没常取盈十万余两。商人预度不免。益恣夹带。与其厚割没以益私塩孰若取正单以通额课则如十五年明旨依拟轻减可也。如是则商病全苏、官课恒足矣、
　　盐法议六【此一条论采酌边内诸商条议务归平允】
　　且夫法制既敝、则议论丛生议论丛生、而法制因之愈敝矣、今自淮塩壅阻、在上则欲增、在下则欲减、在内商则欲行旧引。在边商则欲行新引。在囤户则欲假边商新引之名。而操内商旧引之利。试列陈其槩焉、何谓在上则欲增也。御史杨选之言曰、两淮商人正引岁七十万兼之收买余塩、葢每岁一百四十万小引耳、然灶荡物力、岁可办塩三百万引、自商人收买之外。未闻有停蓄坐待消化者也。即每岁擒获私塩、亦必卖与民间、夫以三百万引之余塩。加以七十万引之正课。年年用尽。则两淮行塩地方。岁食葢三百七十万引矣。而顾止以一百四十万小引为岁行。岂非官塩行五分之一。而私塩行五分之四哉。詹事霍韬、亦谓两淮行塩地方、南尽江楚、西抵河南东尽东海、地方数千里。人民亿万家。岁仰食只七十万引饔餮安所取足乎。无怪乎私塩横溢。而塩价踊贵也此皆谓引塩数少。欲尽去私塩。增行官引。言可征信者。故近岁淮南虽极壅滞。然自正额八单外。闻其夹带。尚犹不下八单。然则两淮单引。非必不可增明矣故近议欲解套搭。有为加斤之说者欲于每引五百七十斤外。再加带塩一百五斤。卖银八钱有奇。以完额课。免套搭。此亦酌量出产之多。与行塩之广。而为此论。顾审以今日之势。又有不得不为之剂量于其间者、所谓在上则欲增如此、何谓在下则欲减也、往岁奸商夹带盛行、单掣稀少、故套搭虽苦。犹可坐邀月利。今淮南行八单。则掣挚稍密。益以夹带。行之江楚。则塩稍多而价稍贱矣于是率而倡为减单减斤之说。为减单之说者曰、八单征解、从来旧规、但失去南贑等府、仍行八单、故塩贱不售、今宜改每岁止掣六单、又每塩一斤、宜令江广定价一分、庶乎易行、即少掣塩一十七万引、似于课额不敷但每引余银七钱之外、再加征二钱三分、则以六单之名、而得八单之课、不忧缺额矣、顾行引无边囤之分、二商鲜利赖之实、减掣虽便、贵卖何堪、未见其可也、为减斤之说者曰、法行八单、单数不可减也、其惟减斤乎、每岁淮南务行旧引二单、新引六单、须足八单之数、旧二单共十七万引、照旧每引以五百七十斤为率、惟新六单五十一万引、每引减作四百斤、加带十斤、每引减去塩一百六十斤、其余银则仍旧七钱、共该三十五万七千两、加淮北十三万两、食塩余银三万两、新旧八单、割没约十万两、共得银六十一万七千两、而额课裕如矣其所费本、每引余银并加带共七钱五分、又买新引三钱五分、并买塩包索割没诸项约银九钱五分、共成本二两零五分、捆塩四百一十斤、过所卖与水商、每两以一百七十八斤算、凡得价二两三钱、除本外、每引获息二钱五分、自谓率此而行、则八单无壅、三商均利矣、然塩以法称、谓轨于正路、不以权宜隳　祖制、操以平衡、不以方便启私窦、每年边中引七十万五千一百八十引、引随到随卖、塩随运随掣、所谓　祖制也、塩法虽坏。倘一禀成宪。消息而行。决不大敝至此。数十年来。凡套单也。预征也。虚搭实搭也。新旧兼行也。皆所谓权宜苟且之法。法愈变而弊愈滋。皆由去　祖制远耳。今减斤之说。倘亦所谓苟且之法非耶。其意之所主。秪图塩少则便于夹带而巳若夫割裂宪章。使良法日隳。损削边价。使塩粮日诎。侈言割没。使私筑有藉。减塩踊值。使民食滋艰。皆所不暇顾矣。又有欲减作四百五十斤者、其说每两、仪真定价一百四十斤、合成旧规、每引塩卖银三两二钱二分之数、每小包塩解成六斤六两合成、今每引塩解七十包之数、江广定价每包塩六分六厘、合为一分一斤塩之数、不必加增余银、不必六单行塩、而国课可办、套搭可免矣、此说削塩大轻、增值太重、于国法人情、通属未便、与前减单减斤之说、法虽不同、机智则一、然审今日之势、亦有不容不察其情而采用之者、所谓在下则欲减如此、何谓在内商则欲行旧引也。其言曰、　朝廷预借商银四百余万、今不言借而言征、惟征之一字。可以行法。故执敲朴以鞭笞之、预征于十年之前、又套搭于十年之后、惨刑血比、总为岁解、岁解不足、势必责逃亡于见在、横征不巳、将复驱见在为逃亡、其所以兔脱未能者。惟陈陈旧引。为祖父积累之艰。倘得蚤为销掣。掉臂而去如远坑穽耳。其专欲旧引之亟行者势也。但欲行旧引。则不顾新引。明为虗搭而不问仓勘。任情减价而罔惜边储。此其视边商不啻秦越。则其挟私之可恨者也。何谓在边商则欲行新引也、边商之困、至今而极矣、往岁携仓勘至两淮、卸之囤户、尚卖银二三钱、今求一钱七八分而不可得、于是有抱空纸回京。投之部堂者。有相率哭愬部堂弥留岁月。不敢回边者。恐回边则又拘比次年塩粮。严刑楚毒苦倍重囚。此皆由新引不售耳倘新引可售。即得凑办下次国课。刑迸可苏。则欲新引之亟行者势也。但欲行新引则不顾旧引。终日执庞都御史刊碑为说。彼边引之价虽勒三等。要须旧引可掣。仓钞方疏。今旧塩壅积而哓哓以八钱九钱之价责之。此其视内商。不啻寇雠。则其挟私之可恨者也。何谓在囤户则欲假边商新引之名。而操内商旧引之利。囤户者积边商之引乘急射利。以一钱七八分收之。至守支巳足。而内商仍出八钱五分买之。近两淮新旧兼行。动谓新引为边商苏困其实祗为囤户倍息耳今四十四年八月。审各边镇商人本年尚未开中一引。其四十三年以前。直至三十九。各边仓钞止、约有四十万。未得卖与囤户。尚在边商之手。此正边商之新引也臣所谓见行正引者。行此引耳。然臣初意本谓四十五年行引。即以今四十四年所中七十万五千一百八十引谓之新引。今各边压欠不完。即四十三年惟大同一镇全完。以前年分。或完或欠。缺额甚多。总欲恤边商不使利归于囤户不得不权以见在边商手中者为新引葢法令初行。不能齐一。且据见在者行之。该司预关丙辰年引目到司。引背注明系某商中某年仓钞。暂抵四十四年引目。另造一册登记明白以便后日查行补中。此亦权宜之法耳。其实欲行臣法。务令画一。今年往矣当断自四十五年为始。令各边商所中淮塩七十万五千一百八十引。当年务要全完。以便四十六年行掣。此如民赋。正征其四十四年以前所欠未中引钞。令各边饷司查其的数。另造一册呈部。又令两淮运司将四十四年以前各边商未到仓勘。亦查一的数。另造一册呈部。务与饷司相合。此如民赋积欠。今当困惫之极。难遽同民赋带征。姑俟五六年后。此法渐为疏通。两商均利则于边引五钱五分之外。渐加至六钱五分。使其稍沾利息。然后如民赋。照各镇所欠分数。每年带征二分。俟内商积引疏尽。即将此引接续行掣。征解余银。以补两淮停压两年有半之数。其每年正引七十万五千一百八十引。务于行引前一年责令各边商全完不得少一引也如是则正征带征。顿渐有绪。商既不苦。国课亦完。若如近年囤户专利之弊。贱收边引。而边商困。厚索内价。而内商困。又动假边商名目陈告疏通。即司鹾之官。亦为其所困。而不知孰为边孰为囤。商病莫瘳。国课愈压。夫朝廷良法。自不料理。而使囤户专利。且至贻害无穷。此岂可不亟为之易辙哉、以上诸项。人情愿欲。各自不同。如臣正行见引附疏积引之法。似亦可谓变而通之。与时宜之矣。何以言之、每年行九十万正单。此外绝无所加。虽知其塩之可增。而不欲过增。以为商厉也。是善得增之意也正引照常每引五百七十斤。惟积引十九万四千八百二十斤。每引加盐一百四十二斤。剖行二引。积之则增四万引有奇。此非多溢额外。是明知商之欲减。而不敢过减以为地方病也。是善得减之意也内商欲行旧引矣。今淮南虽行旧引三十四万。而不免于套搭臣今令两淮行旧引三十八万九千六百四十引。而套搭尽除。又令超掣新引七十万五千一百八十引。而获息过倍。是通内商之情也边商欲卖新引矣。今淮南虽行新引三十四万。然皆囤户之引非边商之引臣今以在边商手中者为新引。从今以后着为令甲。凡内商明年行掣。必买各边镇今年新中仓勘。则边引速售。边粮不亏。是通边商之情也至于边商破产业以中正引。内商破产业以纳余银。而囤户独操奇赢之利。似应追引贮司。序发内商。减价掣塩。姑念去本虽微。守支亦久。准卖价四钱。凡内商行旧塩与淮扬二府行食塩。埃年买则序买囤户之引。其边商新中额引。则令内商买行新塩。囤户不得搀越阻坏塩法。此在运司之官。分别严明。边囤无滥。庶免边商陈愬。贻祸塞庾。此通囤户之情也在于行法初心。可谓无遗憾矣。顾再有略须审订者。其增减塩斤之说乎。葢诸法纷纷。所以未尽善者。惟舍　祖制以就权宜。故久之无有不弊耳。臣今之法。正行见引七十万五千一百八十引。此　祖制也。附行积引十九万四千八百二十引。凑成九十万为十二单。此定例也。至如塩斤之稍有增减。众论不同。不妨畧为推敲。务求平准。虽因时损益。而本法卒不可易。葢岁行十二单九十万引。每引以五百七十斤为率今为疏其积滞。而加塩四万八千五百三十四引零六十斤。此不过如曩者标塩数耳。倘司鹾者力搜夹带。严禁私贩。岂此四万余引。遂为涨溢于地方乎。胡为行塩之商但利于减不利于增也胡今之纷纷陈说者但有减法无有增法也则又反复思之。其意主于塩少。便于夹带。不必言矣。但减单者宁愿九钱三分纳余银。减斤者宁愿视常价减卖九钱而仍愿纳余银七钱。其情亦微有可谅者。兹姑与之稍议减焉。每岁正塩七十万五千一百八十引。每引五百七十斤。卖价三两二钱。此旧则也。今俯采舆议。姑减价二钱。止卖三两。每包许减塩三十六斤。止重五百三十四斤。共减塩二千五百三十八万三千八百八十八斤。以每引五百七十斤计之。共减引四万四千五百五十引零三百八十斤。所行积引十九万四千八百二十引。剖而二之。而每引加塩一百四十二斤。以五百七十斤计之。该加引四万八千五百三十四引零六十斤。今以所减销其所加则与每年单塩斤数相符差多引千计耳虽谓之无加可也。如欲再减。则每引价银再减二钱。亦可每包止卖二两八钱。其塩又减三十六斤。每包止重四百九十八斤。则视每年单塩斤数。又减二千五百三十八万三千八百八十八斤。又减引四万四千五百五十引零三百八十斤虽谓之大减可也又据塩法道臣疏引议中、谓九十万引外、有江南上元江宁等六县每岁额行食塩四万二千四百二十八引、每引纳余银七钱、例不解京、则是两淮九十万额塩外。每岁又多行此匹万余引之塩矣。臣查三十六年、两淮塩法事宜中、刊定江南六县食塩引目、原在七十万五千一百八十引额数之内、臣巳于食塩议中改正入于正额、余塩亦凑正数解京、则两淮诸商。不独岁增余银二万九千六百九十两有零。抑且每年单数。又减塩四万二千四百二十八引矣。虽谓之减而又减可也。减至于此亦云极矣。虽余塩之银。淮南八钱。淮北六钱。正引之价。槩定五钱五分。如前所议。不因减塩而少。但彼减单者。欲减至十七万引。减斤者欲减至十四万三千一百五十余引然后满其所愿。恐江楚地方塩少骤贵。而奸商坐邀月利。则于鹾政因而大损。未必不自此减塩基之。泥彼期减十四万有奇。而臣三减至十三万有奇。俯就人情。揆度事势。葢万万无不可行矣。姑俟积引尽疏其塩与价复仍旧贯。不可易也。或又谓彼减斤之说、其旧引止愿行二单而足二单不过十七万引、即尚除淮北在外、亦何必行三十八万九千六百四十引、而后为疏滞之法也耶如此则旧引合淮南北、但行本数十九万四千八百二十引足矣、不必剖为二分、其塩亦只照旧包五百七十斤可矣其每引加塩一百四十二斤、亦不必用、如此则又减塩四万八千五百三十四引有零、岂不于商情甚便乎、曰不然、　祖制之废久矣。必积引早疏。而后宪章全复。所以行小引正欲疏积滞以名销之非以寔销之也若不用小引则十年不能尽销必待二十年矣上下均利如今小盐之法。每年行积引几四十万庶十年之间旧者尽通。新者不滞。二商咸赖。国计渐充。倘如众言之淆乱。不为据法而折衷。苟利目前。终无了日。若依臣前议、则价贯仍旧、邀利既厚、况及早疏通、十年之后、每岁止行超掣正引而无滞压积引、不但永为国利、亦永为诸商之利也、又况此法以旧为主。旧引多行、则沾新引之利者速而普。旧引少行。则前者有早收之息。后者怀濡滞之嗟此尤不可不为之虑者。此审订塩斤之说也。或谓塩价既减四钱而余银仍旧八钱、毋乃非平乎、曰、近审商人之情、但得减塩、不辞减价、如减斤之说、费本二两零五分、即减卖至二两三、谓可获息二钱五分、今但令以五钱五分买新引、比三钱五分多二钱、以八钱纳余银、比七钱五分多五分、共多费本二钱五分、而塩价卖二两八钱、则比二两三钱、更多五钱矣、此外加带五分、每年须酌量割没多少、并余银八钱、倘足六十五万六千之数则加带即在八钱之内可也、倘不足、即再加银五分而十斤之塩、亦不必加矣、彼谓卖价二两三钱、可以获息二钱五分、今卖二两八钱、即又多去五分、尚可获息四钱五分、此皆曲体商情、非以巳意增减之者也、又淮南之商、谓南北一体、何余塩价银在南七钱、在北五钱、今卖与水商。南则折本甚多。而北则获利数倍。谓宜一例上纳余银、不知此项分别南北、起自何时、大抵正余之价、随时加减、原无定额、如淮南余塩之价、近加征至一两四钱五分、苦极矣、此亦岂载在典制者乎、
　　盐法议七【此一条论运司各官宜择人】
　　今塩法所由废坏。若穷源论之。皆行塩法之官也。倘行塩法之官。本清心以行俭政。彼商灶安有不奉法者。故国家所取于塩课者有限而塩官所取于商贿者甚苛自榜派下场。筑包搭单。掣挚解捆。倾宝借库。以至京掣。处处无非买嘱。事事皆须侈费所费愈侈。则取偿愈巧。商弊愈滋。宦橐愈肥。而鹾政愈坏。可为痛哭者此也。谨以运司用人急务、宜更始风励之说、详与主爵者商焉、今夫塩课居国计之半。与民赋并重。司民赋者迁擢行取。一无所碍。独奈何司塩课者。一筦榷务。便属污曹。春间计吏。六运司之长。察处与挂议者六人。同副而下又无论矣。此果苛求之耶。若以赃污法论处犹轻耳。是何长民者之多贤。而司榷者之尽不肖耶。朝廷之事。礼教刑名钱谷甲兵。事体虽别责任则同。唐宋名臣。如程异裴休吕夷简范仲淹辈。无论其它即袁疏理以部郎建议特简任之到未朞年而塩政焕然可观则用人之効也铨司必以劣处之人作塩司吾不知其何心也无不起家转运。表着勋庸。乃今时士夫一当钱谷之司。歉然若有所凂。而待之者亦曰某为善士。勿以是累之。夫钱谷果能累人哉方今边储匮竭。闾井枵虗。财为邦本。立政在人。正当选用英杰。责成综理。使官有迁转之慕。人怀向进之思。亟图收拾。犹虞其晚。况今各运司所领财赋。惟两淮甲于天下。塩课七十万。塩粮亦七十万。共一百四十万。为九边额饷。而岁修漕河塩河赈济等银二十万。贸易场塩四十万是皆经由运司各官之手。此其平准盈缩。关系宗社安危奈何以污浊视也。查近年诸运司迁除运使。有不以滋议知府。及豪华任子为之者几人耶。查同副分判。有不以物望轻微者迁之。及善营赀郎补之者几人耶。年来运使至分司多官。除添注迁谪外有能以善状闻。以资叙擢者又几人耶。是当迁补之始。巳预枳其前进之途。人不为名则为利阿堵在前劣处在后。如是而责之自拔难矣。今以两淮运司言之、毋论僚属场官、六十余员。具瞻攸系、即本司吏书皂快诸役、数十百人、淮南北豪商奸灶积牙狡狯数千百人、积弊如海、千头万绪、莫可究诘、此非有刚介之操。练达之士。岂能于纷纭狡窟之中。而卓然料理之当哉。往御史戴金请敕行吏部。今后两淮运司员缺。或于名望知府。先举擢用。或于各部郎中。越级超迁。则朝廷待之者既踰常格。而彼受之者益励初心。僚佐有所视效。豪猾无所售奸。裕商足国。端不外此。即近时条画。亦屡有简才望。隆体貌。优迁擢。诸议历历在案。臣以为此官于系甚重。当两淮运使员缺之时。铨除者深念朝廷二百万钱粮。经由此地。稍破常格。加意简用。宜如戴金越级超迁之议。葢运使官阶三品。本为崇秩。但人情厌薄。匪朝伊夕。倘仍旧阶。虽称优以体貌。终不能行。莫若于升转之时。越级选授。如郎中有宪副俸者。即超升参政兼运使衔以劝励之。其在外转。即简宪副有声望者改升参政兼运使衔。另加专敕一道。俾厘夙蠹疏理塩法。庶官阶既异。耳目一新。体貌全照监司。展布自无挠阻。俟廉干着声、考有成迹、查照三品升迁、或晋京卿、或擢藩臬之长、亦有往例可更仆数者、倘不其然、而府县得以凭陵、司道忌为踰猎、事有掣肘之虞、官无超擢之望、自非患失干没、有不掉臂以去者鲜矣、此运使之当议者一也、以本司同副判官言之、朝廷建官、设参置伍、矧列繁署、讵有冗员、该司之事伙矣、其大者无如掣捆征解掣挚、掣挚之事不委运司而委府佐县正者以运司之官为不可任也既使之为塩官而又别委他官则运司诚赘旒矣何不高其选而重责之使名实相副耶多在秋冬、难以刻期取齐、委官多用别府佐贰县正、动淹数旬、离局废职、且天池一泓之水。盘剥千艘。巳掣之空船。苦于重围而不得出。未掣之重船。急于抵岸而不得入。前官到所。则责后单之越次而驱之下。后官到所。则愤前单之轧巳而争之先。彼此竞掣。往往成嫌。何若于佐贰之中。简用一人。专驻解捆厅以司掣务。不论何单塩船。亦不拘多寡只数。但一到所。随报随掣。则不惟河道常通而无壅塞之苦抑且易于捡察而弭夹带之奸况冠绅无越塩之思。共事泯嚣凌之气。计莫便焉。顾岂可令碌碌者处之耶。又征解一节。有多索秤头之弊。有通同钻铪之弊。有轻减成色之弊。每解正额三十万两。每锭五十两零五钱。今到太仓率皆轻减。克削甚多。尽属浮沉。祗盈溪壑。国储冐其名实。边土怨入骨髓。且消乏借库。尤多受贿。从未比征。听其展转支吾。迨至解期迫促。仍复借库。今解又借十万矣。借日益增库日益减。不知何所底止。此又岂可令碌碌者任之耶。该司事务。既属丛沓。各官佐理。宜蕳才贤。由今之道。无变今之俗。而能奏成效者鲜矣。此本司同副各官之当议者二也。以三分司运判言之、淮南二十五场、绵亘八百六十余里、淮北五场、绵亘四百有五里、三十场舆地廓远。几当三大郡。而以三运判总理之。其间查理草荡。修举仓廪。催征塩课。则有督储之责。整饬兵备。操练灶勇。防御塩盗。则有清军之责。修明保甲。讥察奸细。禁遏私贩。则有缉捕之责。照丁拨夫。修浚塩河。疏通塩运。则有水利之责。督察场官。剔刷吏弊。问理词讼。清查盘金敝。禁伏暴总。摘发隐蠹。则有明刑之责。此其事体繁重。虽领以俊才。犹惧不胜。乃以赀郎任子及官箴巳玷者处之。欲令不猫鼠商灶。蝇狗膻逐。庸可冀乎。此三分司运判之当议者三也。先年吏部三原王尚书、囚见各运司政弊丛多、若用此言运司其可为清流乎题准以二甲进士选副使。三甲选判官。及杂以考选前列举人铨补。三年查有成积曾经荐举。或节年考语俱优者。如此□擢当时则可于今未见优异也宜以馆职及台省处之副使比照知州推升各部员外郎。判官比照知县推升各部主事。一时人皆自奋。各运司称为得人。今此例之不行久矣。虽有欲策励之人。而未蒙异常之擢。则亦终归于不振。又都御史庞尚用鸟疏请慎选塩官一欵、惓惓于运使之缺。固当慎重注授其同知运副判官。悉于正途内择其敏达廉正者。酌议选除。通行申饬。久任超迁责成。其有不称者。即为官择人。早为更置。不得以赀郎任子厕溷其间。此两议者。非有更张。难为破格。以见破格之非难且如兵马司从来不用正途。自近日题用。遂有以能官升部者。即臣部诸税关。额课多者五六万。少不过一二万。犹必择才而使深虞陨坠。岂以两淮运司二百余万钱粮出产之地。欲令会计盈缩。平凖贸易。使下不失商灶之心。上不损边储之备。所关系何如其重也。而乃沿习近例。尽授鄙劣。兴言至此、能无悼心、伏乞　陛下垂察安危大机、敕行吏部选用运司官员、运使官必如御史戴金越级超迁之议。运同以甲科廉正有望者迁之、运副运判用二三甲进士及考选前列举人授之。俟有成绩升擢超等。运使即内转、或擢藩臬之长、运同升司道善郡、运副判升部属、如声实卓异。仍照例行取。以风髦俊。如此、庶人心激劝、不自污凂、塩政中兴、舍是别无他策矣、
　　皇明经世文编卷四百七十五终
　　皇明经世文编卷之四百七十六
　　华亭徐孚远闇公　宋征璧尚木　陈子龙卧子　李雯舒章选辑
　　蔡枞季直参阅
　　两淮盐政编三（议　揭）
　　袁世振
　　议
　　盐法议八
　　塩法议九
　　塩法议十
　　盐法议八【此一条论禁私塩之法】
　　唐至中叶、诸盐场多为藩镇所据、刘宴料理盐法、祗用两淮一运司之地。其初至也、盐利岁纔四十万缗、其后乃至六百余万缗、宫闱服御、军国馈饷、百官禄俸、皆仰给焉、说者谓三代之取民也、贡赋而巳、山海之利、乃天地所生以利民、有四海之大者、租赋遍天下、欲资国用、利亦多端、胡区区于一盐立法以专之、尽利以取之、如宴之为、自非剥削灶户、折阅商贾何以得盐利如此之多、岂天地生物养民之意哉、吁、此文学言耳、汉文学愿罢盐铁官、无与民争利、我朝边储专倚塩策乃是弘羊之余利也桑弘羊难以为此国家大业。所以置四夷。安边足用之本。佐百姓之急。奉军旅之费。不可废也。夫世儒辄斥弘羊。似此数言。千古不易。葢天地之利。田畴山泽。各居其半。元勰谓圣人敛山泽之货。正所以宽田畴之赋若尽弛盐禁以予民。必倍加民贼而后可。后世民赋之征。已倍于古。若复不以盐法佐之。民无类矣。且夫弛盐禁。果为民利乎。立法流布。尚虑争驰。若无经制。豪夺竞起。贼民擅煑海之利。闾井无息肩之期。故与其捐之以养祸乱。孰若取之以宽民力。然古今以来。惟宴取盐利。能若彼之多者。岂真掊克商灶。如世儒所云哉。夫商灶利害与国家共之者也商灶不足。国孰与足。欲利国而先害及于商灶。拙亦甚矣。此后世浅计所不为。而谓宴为之乎。夫宴善操利权者也。要不过严为厉禁。使私贩屏绝。故商灶之盐。无不尽疏。岁课之入。无不尽利。真所谓国家大业也。如今日两淮盐法。纔行五分之一。而私贩实夺其五分之四。倘能尽取以佐国计。其所得岂独少于宴哉。故今虽设法为三商疏壅。而私禁不严。壅终不可疏。而鹾政终难与理耳。然则何以严之。统其要领惟有二端。一则申明盐法以信考成。一则申饬严禁以重专责而巳。今之谈鹾政者。孰不云禁私贩。为首务。顾人皆知私贩之害官盐。官盐所以不行。而不知行官盐者之纵私贩所以愈炽耳。凡今天下号称良有司者。皆以盗为害民。故穷法捕缉。则有盗不入境者矣。又皆以私盐为利民。故废法弛禁。有私盐不入其境者谁乎。彼非尽沽是爱民之名也。国计远而民情近。图其近者。则忘其远者。此皆为行盐地方有司官言也故不暇为军民捍卫计长久。而但以商民贫富分彼此。曰。吾不为商。但为民耳。于是官望愈清。则束商愈急。或不令官盐入境。或不消官引一张。或故意减值。或辄加棰楚。或参疏将出。而托申盐无拨到。或追缴目引。而不顾穷商赀本。或议包课数十金。而亏正课千百。或捕缉大伙有证。而以诈骗反坐。或开厂以停私盐。或虗比以了故事。虽近立盐法考成。何曾妨其升满。而盐法道臣。见其官望之卓然。且迎而相许。安能出一语诘问耶。大抵盐法二字。从来未讲。一行作吏。率皆惘然。即其视廵盐御史。若骈拇耳。而廵盐之莅之也。亦多行直指激扬事。查盘访拏。鲜究盐蠹。复　命举劾。不据销引。所从来非一日矣。欲救此弊。所赖廵盐按臣。一莅任时。即将盐法始终申明。昭揭。遍示按属行盐地方。谓　祖宗监于前代。设立盐法。非为商贾益富计也。从来立国。足食足兵兵出力以卫民。民馈食以养兵。今日民力竭矣。国初犹有屯田可赡边旅。自屯田湮没。全赖盐课。与民赋共。岁入四百万。尽以饷边。犹不免脱巾之患。当此时而欲弛盐禁。是重厉民也故盐法与民赋平分国课则销盐引与征民赋兼重考成今民赋之考成举矣。而盐法考成。尚未尽行。自是申明以后。各按属府州县有司官务要一体商民、毋分秦越、凡巳前阻商亏课坚执成心。自今更始、毋蹈前辙、查得条例一款、久经准行事例。各省府州县掌印官、派卖引盐、如一万引缴到不及六千六百六十引。一千引。不及六百六十引。三百引。不及二百引。径自提问。一万引。缴到不及三千三百三十引。一千不及三百三十引、三百引。不及一百引。参问降调。一引不缴。即系纵容私贩。阻滞官塩。坐以罢软罢黜。如果引目尽销。以贤能论。廵塩御史、查该旌擢参问者、具奏施行、又一欵、各省地方郡县辽邈独以塩法道一人兼督。势难必行。查得各府皆有守廵各道。分驻一方。就令将部内州县各从近地方、管各府州县、设立循环文簿。每季开商人运到塩引若干。如商人不到。有何缘由。明开以便查议每季终。将原薄并截角文引。赍送各该道。验其引目。分别功罪。其完及几分。遵照先题事理。上半年于六月终。下半年于十二月终。听廵塩御史将原簿查取、参酌具题劝惩、若守廵坐视迁延、漫无甄别者、一体参究等因、各塩法守廵、及该坐道、如遇各商投到水程、验明之日、即照口岸文册、速发各府各州县掌印官、即具由径报廵塩御史、称于某年月日蒙某道府派发商塩若干巳到、遵照督卖、如此逓报。则商人无所宛转。而盗卖之弊自绝日后缴引不及数各府州县亦难以商人未到为词矣如该地方有势家仆隶颐指恶党、塩到则恐吓商人、不令发卖、希图日久贱收自卖、敢有如此、明系阻挠各官实时惩究照依时价、督令地方承买、尤见本官不挠权贵力量、廵塩御史宜行亟录俟半年后该道将卖过引塩、查核完欠分数、春秋二季呈报塩院以凭参酌举劾、该道与有相成之义未可谓条例中一体参究为虗文也其余各运司照此通行、如此、则塩法大明于天下人人知与民赋同科塩政考于本部人人知与逋赋同罚又何患私塩不缉而官引不销也耶。夫治法生于治人地方各官。人人知重塩法。则捕缉私塩。自有百方。譬如捕盗。岂有成法。似乎申饬塩禁。亦可以无事矣。今欲申严私禁、事虽详备、乃要旨所在、亦惟谨防其源、而重其责于塩法道臣而已、葢私盐亦多端矣。顾要之不越三种。其自两淮出者。有夹带之私塩。有兴贩之私塩。其蔓延于两淮行塩地方者。则有浙福川广之私塩。是诸私塩。来非天降。必各有出产从来之处所谓作奸之源也。治其源则易为力。截其流。则难为功。如夹带之私塩。既已出场矣。则掣挚一关固其甚要者。迩来大塩既绝。虽无一引带五六千斤。如曩日奸商所为。然据去岁塩法道书册中。尚有商人员耀三百一十六引。每引多八十三斤。又三百一十二引。每引多七十五斤。共多塩四万九千九百二十八斤。类筭可作正塩八十七引有奇即一引以例千万引。即一商以例千万商。积弊相沿。固难顿改。委掣之官。向多钻营。本其来意。祗图膏润。事权到手。轻重任情。今欲痛革此弊。须简委添注甲科官。专驻解捆厅及河北所。矢公掣挚。庶厘夙蠹。且令万商岁省贿掣数万金。安心遵宪。毋致犯科。诚今日所亟为振刷者但与其摘发于既掣之后。曷若预防杜于未掣之先葢商人执引下场支塩。必验以场官。此为旧例。近各支塩。绝不将引目投场司。径与厂夫指引任意筑买大包。场官全不与知。即分司官亦不与闻则官可无设矣。此后各商支塩、先将引目赴场官处投验、场官遵例、置立循环文簿、填写到场日期查明自变量登填至出场日、亦赴场官登簿、印打新戳、查明无弊、呈报分司庶前途桥坝、方作官盐、如有不然、至掣所查出弊塩、则商人以夹带坐罪厂夫以窝囤抵法、灶户以私卖惩奸、场官以扶同拟罚、而该分司官、亦逐次纪过、重则参论、如此则正本清源、为力较易此所谓防夹带之源者也、如兴贩之私塩在两淮稽察防御之法未尝不周且密矣、淮北则有草湾磨港赤岸清河等八关、淮南则有三江大河周桥仪等诸营、并白塔宜陵海堰狼山等处廵司、而府州县卫所又各设有捕塩员役、宜乎私塩绝迹矣然亡命之夫、千百为群、湖海之雄、五合六聚、杀伤官捕、而未有巳也、总由淮南江河四达、淮北平原千里土舆辽旷。水陆浩涣向来法制懈弛。御遏无策。以故廵兵虗设。反为私塩护送资也。宜参酌各场灶勇、与水陆营兵、各卫军快名数、于凡要害地方。连营分布。互相犄角。每营以三十人为率。择一哨长统之。编次甲乙。如乙营获功则甲营治罪癸营获功则九营皆罪每营仅隔二三里务使声援相及。营卒更番。半游奕而半居守。则声势壮而纪律严。谁复肯以锱铢蹈重罪者。葢尝计之。两邑相距。大都百余里。而水陆要津。不过五六处。悉兵勇充逻卒。毋虑人不足也。有功必赏。有罪必惩毋虑气不奋也。虽然。此亦截流法耳若穷源治之。凡私贩之塩皆自场出。彼其买场塩也。朝贸而夕即可售售必倍。则不难增价以饵灶。及其卖塩也。朝售而夕复可贸。贸必倍则不难减价以速化。增价饵灶。则奸灶不乐售商而乐售于私。以故火塩之价日腾而商困。减价速化。则民间不乐食官塩。而乐食私塩。以故水商之利日薄。而商益困。此私卖之多。为害不小。况复有窝囤之家。预储以待。而接济以往。安得不纵横水陆。私塩遍地也。然私卖必由私煎、待其煎而后禁其卖抑末矣。查淮志所载。都御史蓝章奏设团煎之法。每一场分几团。一团分几户。轮流煎办以纳丁塩。此外多煎之数。名曰勤灶。许卖商人凑补掣挚。但不在本场煎办者即是私塩。就便拿问。奈何近年以来。豪灶有私立十数灶者。七八灶者。私煎私贩。各无忌惮合无今后但有不在团分煎办。私立灶者。就便拿问。从重照例问遣。如此行之。私塩有不屏迹者否矣。此所谓防兴贩之源者也。此两者皆就出产处严杜其源、若浙福川广之私塩。皆如此塞源固善。但巳蔓延于两淮行塩地方、则又当自从来之处、论塞源之法、如江西广塩由峡江而下。流入新喻新淦清江丰城。并侵入上高高安等处此峡江为之弊源也福塩以五福杉关南城泸溪等为弊源而侵占建昌一府并侵入崇仁东乡等县浙塩以安仁德兴浮梁为弊源而流入鄱阳余千万年等县。至于粮船座船及货船卤水虾酱等船。夹带私塩。则又由湖口。而达吴城。柘林谢埠抚城等处。此源不杜。塩何以行。湖广私塩。比江西较少。惟川塩自夷陵以下。乃楚蜀咽喉。原设有牛口南逻南津三关。特置廵司把总。兵快哨船廵缉、又置横江铁索。以遏其舟。所谓扼其坑而塞其源者。法亦密矣。若句容高溧阳溧水诸县食塩。过石拍湖出乌龙桥。越贩太安宁池等府。以致四府原额日减。灵虹奸商告买老引塩。卸卖凤阳十八州县而凤阳一府正塩俱壅。官课难销。职此之由。各省直行塩正官。宜于各私盐从入处所。严督廵役。着实缉捕。此所谓防各省直私贩之源者也。诚能如此截流防源。私塩庶乎可禁矣。
　　塩法议九【此一条议复淮扬二府食塩旧额】
　　我朝典制行塩。各有定额、率由稍愆、即至不可收拾隆万之间、理塩、法者、莫不以庞尚鹏为称首、然多务权宜而违　祖制、虽暂疏于一时、终起衅于后日、其它如套搭抵验、内商宿怨、厚增引价、边商见德、德怨不同、总为壅滞之囮、兹且无暇深论、姑以淮扬二府食塩论之、淮安府额该行塩三万六千余引。扬州府额该行塩三万引。此　祖制也。旧例俱系各州县佥报铺户。在于仪淮二所架下分买。掣过单塩。装赴本州岛岛县拆卖。隆庆二年、该总理塩法都御史庞尚鹏、因据铺户诉称官塩价贵、私塩价贱、小民图便买食、铺户累并不堪、遂将二府额盐、题请改派湖广江西并直隶庐凤池太等府带卖讫、夫官塩价贵。累并铺户。此敝在行法者。非敝在法也。稍一变而通之。自当疏理。顾尽将二府额塩。不行一引。毋乃惩噎而废食乎。是淮扬之废旧额。尽食私塩。非制也。自尚鹏始也。至隆庆六年、廵塩御史张守约、虑民间尽食私塩、殊非法纪、于扬州府派塩五千引、淮安府派塩三千引、佥报铺户、尽支场塩、然稽掣未严、多捆滋弊、自是以后、更改不常、或支场塩、或抽单塩、每府减为一千余引、而仍一引不行、或两府复八千引之旧、而民间称便、夫以两府之地。幅员数千里。人民亿万家。每府止行一千余引。非法也。即两府共行八千引。亦非法也。独以迫近海场。私塩遍地禁绝之法稍与外省不同岂可将典制额塩弁髦废之。从来塩臣条议此事、疏颇繁多惟万历十三年、蔡时鼎塩法渐弊之疏、内议食塩一款、甚得变通之宜、可以行官塩、复　祖制、近时塩臣多采用之、即两府小民、亦人人愿食官塩、思用时鼎之策、而无如时套拘牵、捕役勒害也、何也、时鼎疏中、大畧谓两府地广民稠。尽食私塩非法但令铺户买下单塩、其价既高、而私塩价贱、贸易不行、于是铺户有破产以包赔者、葢商贾为利而来。必不可抑之使减价以卖。闾阎择价而食。亦不能强之使增价以买不得巳而令其亏赔者。惟有铺户而巳。每一佥报、百弊丛生、富豪势要、接踵而请托、奸书猾吏、假手而脱漏、至留以应役者、皆中下孤弱之户、每塩一引、赔银一两有余、故历年以来、每州县派引百余者、只买三四引、三四百引者、只买十余引、徒有卖引塩之名。而无消积引之实。乃以滋铺户之扰。益私贩之利、长捕役之奸、臣旦夕计虑、无如一转移之间、使淮扬之民、舍守支之重值者而尽食出场之少费者最为合乎人情。便于事体。于是详立矢见则。备行各属佥报铺户。先令备完价银。前赴运司买引。亲自下场关支。装运出场。不必随单赴掣。即令放桥坝委官总摄其事。亦如掣塩之法。一体秤验。凡遇铺户纳完余银。验有库收。方与掣放。纳完割没。方准开行。仍于每引量加斤数。使其所卖。足偿所费。此时鼎二府食塩之议、臣部为之覆奉　钦依者、即句溧四县食塩、旧买仪真架下单塩、价高不行、尽食浙塩、致亏淮课、时鼎亦为比照、淮扬事例、加斤减值、刊立矢见则、迄今遵行、惟淮扬二府、纷更不齐、常致扞格、今竟不销官引一张、岂以数千里大郡。废法若此。任鹾政者、固不能辞其责、而摊官引于各省直、使私贩纵横则庞都御史实作之俑也、自庞尚鹏摊撒之后、或称行八千引、或称行三四千引、其实一引未之能行、则今欲骤增多引、彼奸宄之徒、不曰议复于旧额、反谓创始于新增、合宜开列款目、条析请　旨、以便遵守、一曰酌自变量、夫塩何为而称法也、凡事予之以法、即不狥乎人情、而无有不玩、若尚鹏摊淮扬之引、即予之以非法矣、则数万固不能行、即数千亦不能行、又何怪其然者、今欲严禁私贩、改行官引、大修塩政。则二府虽近塩场。亦岂塩法不通之地。如句溧四县。虽近浙塩。处置得宜。官塩常通。今照四县之法。修明二府塩政、决无不可以复旧额者。遵照旧额。淮安府行三万六千引、扬州府行三万引、共六万六千引、使其调剂有方振刷得体、如彼句溧四县、私塩自无不革、官引自无不行、若必假以宽政、狥以时情虽欲行一引不能矣、一曰议买引、从来二府与江南四县之塩、惟利于食塩。而不利于单塩。但地方各官。虑食塩在单塩之外。别买引目。则食课在单课之外。别有征解是以单塩食塩。沿革不常。今议别无征解。第一意调停食塩、令其常行无弊、本部决无加征之理、惟是买引一节、未容紊乱、葢每年额引七十万五千一百八十引、既于正行见引中用之矣、其附疏积引、又各买有边引、或见买囤户之引矣、今淮扬二府、新行六万六千引、买于何处、惟彼囤户所积边引甚多。该运司既巳查明刊册次序发卖。每年先尽内商未买边引者买之。次令淮扬二府买六万六千余引。则又销积滞之一端矣凡囤户引价、一以四钱为率、不必如边引五钱五分也、其江南句溧六县、食塩之引、查塩法事宜中、巳在七十万五千一百八十引内、照旧买新引、赴场支塩、无容别议、一曰议余银、该道谓江南六县、食塩四二千四百二十八引、每引纳余银七钱、共该银二万九千六百九十两、有零、例不解京、专贮司库、以备岁买仓钞之用、及查事宜矢见则、六县食塩之引、原在七十万五千一百八十引额数内、则此引宜买边商新引、此引余银、宜凑六十万正数解京、庶乎额引之外、不另多增四万余引、正塩之内、又可减行四万余引之塩、亦恤内商之一大端也、惟淮扬二府、新行六万余引、其引既不在额引之内、则其余银、不必例解、如令例解、是加增于六十万外矣、据道臣谓余银引价比之单塩、俱减三分之一、夫见引之价八钱五分、今减至四钱、不止三分之一、则引价轻矣、淮南余银七钱、今议减去一钱、以六钱为凖、合正余价不过一两、而塩包斤重、则比照句溧四县、酌地远近为增多少、其卖塩之价。务与私塩相等。毋致偏重毫厘。使奸贩因而搀夺。酌量每包减值以卖。得价几何。备值以买。为费几何。务令有利息而无亏赔。又严禁势豪之占窝、痛怯市棍之挟害、则正引决无不疏、余银决无拖欠者、此项余银。却听专贮司库。以备买仓钞之用。边商一到。速给回边。即复追完内商引价。补足司库。循环不绝。以苏边困。此长久之策也。一曰革功迹、今淮扬二府各州县不食官塩。而尽食功迹塩夫功迹即私塩之别名也其为塩政大蠹有万万不可复行者。葢所谓功迹者。自其屡获私塩。足塩斤起数者言也。然必大行官塩。而后可辨其孰为官。孰为私。摘发其私者擒拿入官。方可谓之功迹若不行官塩。而曰本县尽食功迹塩。不知功迹从何得来。此尤与于私塩之甚者既在捕役为功之首必在小民为怨之丛罪之魁今尽裁革功迹名色。悉令各州县买卖官塩计口授食、庶人人知　朝廷不弃此两郡于法外、大小均安、共食官塩、谁复罹捕兵吓诈荼毒之苦、且灶有剩塩。尽得售于官商。何致积而不得散。甘心私贩私卖。自取败亡之祸者。故革功迹。行官塩。为利大矣一曰严稽掣、往御史张守约惩私塩之非法、议令佥报铺户、领引下场、关支食塩、法非不善、但稽掣之法未备、遂至多捆大包、重复影射、无所止极、况又追收之令不严、复使拖欠引价、侵没余银、终难征完、于是后之人、以食塩为戒、复行单塩、单塩之价买之则倍于场塩。卖之则六七倍于私塩。私塩必不可禁。而官引必不可疏。职是故耳且单塩之夹带可禁食塩之夹带独不可禁耶江南六县食塩。抽掣夹带。稽查影射。至今行之。何独江北不可。谓宜查照时鼎前疏、备行各属、佥报铺户、先令备完价银、前赴运司、遵照刊册、序买边引、每引价银以四钱为率、亲自下场关支、装运出场、不必随单赴掣、即今放桥坝委官总摄其事、亦如掣塩之法、一体秤验、凡遇铺户纳完余银、每引皆以六钱为率、验有库收、方与掣放、纳完割没、方准开行、仍于每引、比照江南六县、量加斤数、使其所卖足偿本外、均有利息、人岂有不踊跃乐趋者、且先纳引价。然后给引。先纳余银。然后验放。则拖欠侵没之弊既革。过桥坝委官。严于秤掣。则大包影射之奸自无所容。此惟悉照时鼎往矢见、节节加严、自然行如流水、自今部文到日、该塩法道臣查照旧额、坚持必行、葢前议兵哨连营、则私塩绝矣、今复议革功迹议严夹带则一切弊塩、俱无所从出矣、弊塩无所从出则两府军民。将淡食乎。虽欲不趋官塩。不可得者。要惟调剂得宜、佥报有法、使铺户不苦亏赔、小民不病重价、则官塩之行、非独为国计、亦重民瘼也
　　塩法议十【此一条议处停压之课】
　　且夫损上益下为益、损下益上为损、此易之明训也臣今所谓正行见引、附疏积引之法、葢损上益下之道、请详言其故可乎、葢自大盐滋弊以来、实惟尔奸商乘机壅阻、以致掣卖不前、停压正课、今遂压过两年有半矣、此两年有半之边饷、皆臣部设法那凑、勉强支撑、姑俟两淮压课到日、又补前缺、是以年年题差即中、或卿寺官一员、往淮催督者、督其所压之课耳。顾臣反复思之、课至两年有半、连加带实逋太仓正额银一百七十余万两、今淮商疲敝如此、果能尽补所压课否耶、非不欲每岁多趱半年、然须行十六单而后可、非不欲每岁如民赋各带征二分、然须力能增三十万而后可、此皆万不可行、故臣念以为与其急之而终不可了、不若宽之而后尚有济、请从四十五年为始、既行四十四年见引。则所征所解。即为四十四年正课。商以本年为完欠。官视本年为参罚事体宽舒。利息倍起。此臣仰奉　皇上休养之仁、力迈　祖宗经国之制、苟可益下、无妨损上者也、今淮商喜行新引者、愿纳余银一两之外、淮上恐臣部有闻或致加课、是何言欤、但使塩法相维于可久、不从此益增敝坏、堂堂天府、何致患贫而用桑孔心计为、若夫所压两年有半、额解正课、臣益大为宽处、直至积引尽销之后、渐次补行、每年行十九万四千八百二十引、共九十万、仍足十二万数、其所行引目、则用今边商旷岁未中之引、各边饷司、查该镇边商积年未中塩粮几何、自四十四年以前。造册填数报部、该运司亦造一册报部、务与相同、其明岁四十五年、行今岁丙辰年引、未有本年仓钞者、清查借用几何、系何年塩务要填注引背、及造册登报明白、俟边商引价稍加、责令逐年补中二分、以待行用、俱要清楚查记。毋得混漏一引、此该司职业所系、廵塩御史、凭此殿最、慎无忽畧、葢积引既销。将用此引征补压课。傥漏报一引、则少一引正余之价。混插一引。则紊一引应行之叙。又安可不慎重乎。此引补中。则边商逐年所欠塩粮。不致终逋。此引既行。则内商巳前停压塩课。不致缺额。此于国计不无少裨。而于裕商极为宽远。俟一百七十万逋课尽完之后。即与结绝。每年但行额引。不复加添。总之以损上益下为策。是易之明训也。
　　揭
　　奸囤擅利权揭
　　奸囤擅利权揭【奸囤擅利】
　　原任户部郎中、今升疏理两淮塩法道山东按察司副使袁世振谨揭为淮囤每岁巧夺国课一百数十万、宜及此时返利权以归　朝廷事、职世振备查先乍石楚阳先生故事、亦以山东副使管运司事、与职升官正同、而竟不得其用、葢人以运长日之。难于展布故也。初部册十议中、尚未见石公原案、故祗拟加秩管事、及见后来鲜终、乃知事宜虑始、于是备悉酌议上请、所以奖藉于职者、固甚优、所以责望于职者、尤甚厚、自奉　特遣道臣疏理之旨、而　主恩弥重、臣惧弥深矣、今敢复有他诿哉、顾惟囤户一节、乃疏理首着、其间难处之情、有不得不一陈梗槩者、或谓处奸顽之法、从容以和、不宜骤与之较、此理诚然、切思奸顽二字、宜亦有辨、今两淮囤户、非顽民、乃奸民也、其所攘夺者、天下第一财利之权、　天子不得与之争多少、其所挟持者、天下第一稳便之术、国课不得与之较盈亏、其所假借者、天下第一巧诈之谈、智士不暇与之辨是非、葢国家每岁所取于两淮者。余塩不过六十万。正塩不过三十五万。而囤户每岁所取于两淮者。卖正引之价。淮南六十八万引。每引以八钱五分为率。淮北二十二万引。每引以一两三钱为率。岁卖九十万引。则巧赚国课银。八十六万。四千两矣。又加以淮上良商。套搭预征。刑拷无措。只得将纳过余银小票。卖与囤户。每千两止卖银一二百两听其行塩。近日淮商上疏可证。此项取利无筭。每年又巧赚国课银。奚啻数十万两。此视国课孰多孰少。岂非攘夺天下第一利权耶。且国课费无限刑并。尚有停压逋欠。而彼之囤边引也。必使之告而后买彼之收余塩小票也必使之百方哀恳而后售凡每岁攘夺厚利。皆乘两商极惫之时。求而受之。赍而送之。不费一毫追并之力。而坐倾　国家一百数十万边饷之利。此岂非天下第一稳便之术。国课不得与之较盈亏者耶。语云十万可以通神。袁疏理欲处置囤户恐其肆为流言掣肘行事故上此揭岂有每岁攘夺国课一百数十万、而不费数十万金、安排布置、驱神使鬼、巧图蒙蔽者耶、近年来、淮上明见塩法之敝。欲解套搭。而竟不能解者。有为之操纵者也。欲行新引。而竟为旧引所夺者。有为之掩饰者也。顷部议行之。两淮内商边商。皆不远数。千里来。举手加额。或上疏。或具呈。惟恐部法不行。惟恐囤户挠阻。则部法岂厉两商者哉。而人从淮上来。即亦有谓部法不可行者。则有为之关说者也。近又倡为复三府之说遍布上下、顷本部巳力为发明、大抵一年不复、则且攘夺国家利权一年、十年不复、则且攘夺国家利权十年事本甚明而其说甚巧、故虽有明智之士、练达之才骤闻羣哄、不免移情、岂暇与之辨是非耶。职将　陛辞行矣、本欲详具一疏、为　皇、上陈之、犹恐赫然震怒洗涤一番不免大损元气一番、即如往者大塩诸奸、倾家丧命、固其自取、然斵削巳甚、至今两淮元气未复故职反复深念、惟望此辈幡然悔悟、毅然改图思国家安边之利、不可以匹夫久擅、痛二商皮骨之尽不可以血牙穷龁、如是、则彼既归化。职何成心。所收仓钞。职仍与之序卖也。所买余银小票。职仍与之序行也。其后塩法龙御史具疏上疏理功迹云道臣在部条陈十议及后受事又能不执前前议以通融之才济其操持之法即此揭数语大意也倘更有良策。不必解套搭而人心悦从。不必行新引。而国商兼裕。超出乎部议之外。通利于上下之间。职仍为之虗受也。缘职此行。期于疏塩法。不期于行臆见。期于培两商。不期于锄囤户。此职素心、实是如此、故近日淮商秦晋。吴昭庆等。上疏、为塩法疏通有机、奸囤阻挠可虑、科抄到部、久宜题覆然姑缓之者、仰体　皇上留神塩政。恐追筭前利祸将不测。此职之恤囤户。何啻恤两商也。而无奈诸囤方且蓄养天下神奸为之主文、为之结纳于请、只图　朝廷法坏只害二商困极、巧布流言、阴肆蛊毒、则塩法终难料理、九塞从此震摇、揆厥所由、罪无别诿、不知当此时诸奸囤。将欲持阿堵何往耶。谈至于此、亦可以豁然自反矣、此辈诚能自反而　朝廷塩法立疏矣、
　　皇明经世文编卷四百七十六终
　　皇明经世文编卷之四百七十七
　　华亭徐孚远闇公　陈子龙卧子　宋征璧上木　李雯舒章选辑
　　蔡枞季直参阅
　　两淮盐政编四（说　书）
　　袁世振
　　说
　　纲册凡例
　　疏理略说
　　纲册凡例
　　有人从淮上来云袁疏理十纲之法至今尚行虽大槩不同而其意犹存
　　为更定纲册派行新旧引法、以沛　皇恩、以广部议、永永通商裕国事、照得塩法敝坏。两淮与九边相表里。其原皆始于套搭。套搭所以不能除者。其原皆由于不行见中之新引。祗行久套之积引。加以正引余课。与场塩之价。日踊一日。又加以支掣苛敛。衙门积蠹之费。日甚一日。内商焉得而不困。内商困。边商何从而售引。于是边仓岁匮。内课频压。塩法之坏。于今极矣。乃至廑天子宵旰、司计焦劳、特下十议拯之、其大旨以正行见引、附锁积引为主。惟正行见引。而边商之新钞即售。内商之套搭即解。此疏通塩法之大致也。又为减去正引之价。槩以五钱五分为率。减去余塩之价。槩以八钱为率。并大减场塩之价轻省如此。如从膏火中而沃以清凉之水。众商有不愿遵部议者。岂复有人心者哉。然自本道入境以来、虚心博访、人人而就问之、节节而细绎之、似犹觉万商情境、尚更有大苦者、哽咽于胸膈之间、而不能吐也、其以一旧引超掣三新引之故乎、葢部议所以念商者至熟。惟信以超掣为人之所乐趋。只患其少。不知超掣实人之所乐趋。祗苦其多耳。幦如醇酒十瓮而令二三人饮之醉欲死矣如令数十人饮之。既不苦于甚醉。而又可以田易怀。不亦快乎。今查淮南红字簿中纳过余银之数、凡三十一单、该有二百六十余万引、内除消乏银者、纳六十余万引、其实数仅有二百两稍缩耳、本道刳心极虑、为众商设为纲法、遵照塩院红字簿、挨资顺序、刊定一册、分为十纲。每纲扣定。纳过余银者。整二十万引。以圣德超千古。皇风扇九围十字编为册号特年以一纲行旧引九纲行新引行旧引者、止于收旧引本息。而不令有新引拖累之苦。行新引者。止于速新引超掣。而更不贻旧引套搭之害。两不相涉。各得其利。如今丁巳年为第一圣字纲。应行旧引之年。止令行本纲二十万旧引。不令行新引一张。其新引派于淮南者。凡四十八万六千五百九十六引。却分派与九纲共行之。又加以挂掣附纲十余万引。每正纲筭派新引五万一千二百引。附纲筭派新引二十万五千六百引。葢此纲法乃十议之外至淮亲定者当时无不便之即巡方之疏及该部所覆皆止帚功于建立十纲法也是在向也以四十八万有零新引而责行于二十万旧引之商今也以四十八万有零新引而散行于二百余万超掣之商其在佥点之中者既不苦于力量之难支其在佥点之外者又不苦于冷坐而难待至明年戊午年为第二德字纲。应行旧引之年。亦止令行旧引。不行新引。却令第三超字纲以至第一圣字九纲。及附纲。照窝数派行新引。己未以后。俱照此行。从此以往。行至丙寅凡九年。而旧引尽凈。即挂掣之引。是年亦尽。却令渐加新引。以补淮北暂停新引之数。此十字纲册。自今刊定以后。即留与众商永永百年。据为商本。每年照册上旧数。派行新引。其册上无名者。又谁得钻入而与之争骛哉。此法至轻便。至明白。至公普。至饶益。利无不收。弊无不除。不待行之数年。而即今塩法。巳一日豁然大通矣。若行于数年之后。不但岁额无停。可以渐为增加。即运司库中。亦从此大有余积矣。昔人论行塩法。惟刘晏知取予。谓知所以取民不怨。知所以予民不乏也。今两淮数十年来。所以征商者。稍急之而怨讟业至、稍缓之而匮缺多虞。取予之谓何今连日来以此法与大众相商。每年正课边价所费不赀。岂有怨乎。曰无怨也。且无不踊跃欢呼。情愿急于终事。昔求脱去而不得者。今惟恐窝本之有失也。况行旧者得旧引之利行新引者得新引之利即往时挂掣补库。皆入纲次第行塩。无一人不沾　朝廷恩泽者。予无遗矣。而六十与加带之课。未尝减也。俟数年之后。旧引尽净。而且可尽复旧额行也。尽复旧额。而边引尤可以速售。塞下之粟。非但无减。且可渐增而益也斟酌于取予。而庶免于怨乏。宁敢托空言巳哉。葢户口可以伪增。而缗钱不可虚饰。每年征解。不知费几许敲朴。破几许桁杨。然犹不免于借库。倘时下开征。复由今之道。无变今之俗。虽诛求愈急。酷拷愈严。徒速之窜匿耳。何以疏理为。自纲法立而后　皇恩沛。自纲法立而后部议行。自纲法立而后　祖制复。自纲法立而后正引通。自纲法立而后积引销。自纲法立而后边引售。自纲法立而后套搭解。自纲法立而后弊薮清。自纲法立而后借库止。自纲法立而后消乏裕。自纲法立而后插单绝。自纲法立而后停压补。自纲法立而后刑罚省。自纲法立而后元气培。自纲法立而后京掣时。自纲法立而后场塩贱。自纲法立而后人情乐输。自纲法立而后倾宝无弊。自纲法立而后衙蠹敛手。自纲法立而后逃亡复至。自纲法立而后挂掣可苏。自纲法立而后司库渐盈。总之自纲法立而后国计可充也
　　疏理略说
　　两淮塩法之坏、人皆知之、而不知病根坐在何处。故渐渐乎以为不可捄药也、独不肖谓尚可为者、葢略知病根所在、全因血脉壅滞四字为厉耳、如人一身、自泥丸至涌泉、荣卫流田易、何病之有、八边中引。为塩法初起之地。如人之首。行至两淮如腹。又行至各省直如四肢。近年边商中引钞。携至两淮。不售于内商。而售于奸囤。如人顶中气脉。不达于元海。而偏注于肩背。为痈为赘。于是塞粟空虚。淮□一百四十万引七十万为边上开中七十万为余银解部故此云中引七十万之塩法坏矣后云余银十七万之塩法坏矣而每岁中引七十万之塩法坏矣。及内商苦于套搭。十年之间。纳银三次。而尚不得行塩一次。每塩一引。纳余课一两四钱五分。买正引淮南九钱二分。淮北一两三钱。买火塩一两五钱。又船脚掣挚诸费不下一两。凡费银共五六两。方得掣塩一引。而令遵定价三两二钱。卖与水商。其可得乎。故近来淮商贸易。非观望江广踊贵之极。则常作奸堆积厚邀月利。所谓作奸堆积厚邀月利者葢内商纳价多而卖与水商反亏正价水商发塩之后即当按期行卖销引又值尽贱之时亦不肯行塩也必待江广地方旧塩既尽塩价腾贵然后与内商交易以前月分则水商出息与内商内商收水商月利以补额偿水商伺地方塩贵以取余利如此则国课所以日致稽缓至于久压而行塩之地又受责值之苦也而不肯亟赴京掣。以故江广连年塩价遂至二三钱一小包者。葢内商权子母而难于亏本耳。即乙卯之贱。曾至五六分是强之也、而非通之也是年水商遂散。反为征贵之囮则两淮之塩。恒以积滞为常。如人腹中气脉。不达于手足。而停住于肠胄。为蛊为胀。于是岁课停压。而每岁余银七十万之塩法坏矣。往因鲁保行大塩岁课止压两年有半。至丁巳年。司库空虚。淮商逃散。部以十议挽之、兼用不肖奉勑印疏理。而当局者反谓部议蹙商、苛征益缓、乃部堂忧国之深、谓今岁余银、每岁两解六月为上解十二月为下解即完上解。决不能完下解。合前且停压三年矣、奈之何、奈之何、是岁不肖抵扬、则巳在秋冬间、两淮上解余课、纔入太仓、二三残商、又征加带、征补库、征下解套搭余银、如人病且死、反亟亟以重担之、徒益之疾、此虽仓扁、殆未易厝手者、不肖乃呕心蒿目、设为纲法以解套搭之毒。以通部议之穷。不意百年锢疾、豁尔顷消、人心趋附、灌输恐后、旬日间、便征银三十四万解入太仓、以补下解停压之课。又倒转疏理一年、将上解套搭余银还商、借库六万还司、而后戊午内商始得全行一年薪塩边商始得全卖一年新钞葢旬日之间。补还下解停压余课。已出部中责望之外。而倒疏之用。能令新法早行一年又不在勑旨所严督之中。是时塩台尚未履任、惟不肖一人、孤掌独拍、有遽难以告人者、及塩台下车、百弊具厘、严约相警、新疏题而纲法举、功令着而奸吏惩、两淮塩法、行如流水、夫然后新引年销一年。而边商七十万仓钞。纔至淮扬即得与内商手贸易卖银四十万。又办下次粮艹巳经卖过两次。而无卸囤不售之患则塩法之在九边者。从是始得疏通而不滞矣。又两淮内商。行新引者。有超掣之利。行旧引者。解套搭之苦。每岁二解。余课银共七十万金。七十万者乃解部之类所谓余银也人人争先输纳。两年来解过三次。并倒疏为四次。今目前又在起征。商情跃然。则塩法之在两淮者。从是始得疏通而不滞矣。且地方塩踊。由于京掣之不定。京掣不定。由于塩本之耗费。今余银改一两四钱五分为八钱。引价改一两三钱与九钱二分为五钱五分。火塩改一两五钱为五钱。诸掣挚开炉多费。又洗削尽净。每塩一引。不过费本二两四五钱。而令以三两卖与水商。每引尚有五六钱之息诸商何苦而不遵京掣之定期乎。掣塩至地方。塩台严示初到许卖七分三厘。残塩许卖八分。虽不甚贱。然　朝廷之旧贷未偿。边商之新钞湏售。不得不稍稍减斤。以为销导二引之计。倘其不然。而强勒以贱。彼有褁足而去耳。然则目前良法。此七八分五六分者乃言食塩地户所卖之价也舍七八分无以救二三钱之踊。苐稍捱过七年。积引全消。则塩斤既重。非如今之减息。塩本又轻。不似往日之耗费。虽欲不五六分亦不可得如是则塩法之在各省直者从此始得疏通而不滞矣。自九边达两淮又达各省直。商利均平。血脉流贯。既不贻偏重之害。自不生壅滞之端。率此而行。自丁巳起至丙寅止。丙寅而后商利愈倍。岁课愈增。国家固得以大道生财。而泉流目达。即自丁巳迄今。商利巳通。岁课巳足。两淮亦不必以套搭缚商。而财源自浚。故丁巳戊午巳未三年之间。入太仓者一百七十万。加以搜括解过六万。二次边商鬻新钞者。共八十万。两淮塩政。亦庶几称不壅耶葢自不肖入版曹。总理塩法、以迨于今、七八年之间、为此一事、废寝食、呕心血、仅仅博此小通、而鼯技穷矣、彼神囤躭躭、日夜谋市积引、则法立弊生。将来又不知从何处坏起。忧时者宜加具只眼。毋堕深奸。贻祸军国可也。
　　书
　　上李桂亭司徒
　　再上李桂亭司徒
　　复王肖干边储
　　与商等轩
　　复龙塩台第三书
　　复楚中论塩价公书
　　与白公祖
　　上李桂亭司徒【塩法】
　　职此行虽蒙　主上特遣、实由台台简拔、倘疏理不效、非但为财计之忧、抑大为用人之累、受命以来、朝夕饮氷思为淮商解套搭、除苛政、设一简便可常继而行之法至九月二十二日、入境受事、又以扬郡修葺旧署、封砌未完、不便防范、乃沿途料理塩务、渐次吊查诸卷、及有商人陆续远接、备悉咨询、至天长县住三日、极目蒿思、偶得一纲册之法、葢部议正行见引、附疏积引、必如此而后三商均利。　祖制可复、此万世不可易者、惟以一旧引行三新引。非不有利。奈穷商无本耳。于是污吏奸囤、借此阻挠、倘职不来、部议竟画饼矣、秋间原运同所解之银、依旧套搭、众商巳在烈火中、又加以三征并急、酷拷备至、如火益热商人远来赴诉、皆欲逃窜、葢征法既巳不善。征官尤复加虐。所谓三征者。征加带。征补库。征下解套搭之银也。职以十月十二日、方抵维扬乃出示悉罢三以纲法与大众相商、则言未脱口、万商翕然称便职乃入别署唤集书筭百余人、封钥牢固、将塩院红字簿纳过余银为主。又集剞劂一百一十人、专委冯通判监刻、十日内可成矣、两淮共有三十一本大册繁重、俟刻成端差报部、兹将册头凡例刻为小册附邮呈览、犹恐人情难料、辄为唐突、将蹈妄言之罪、直至十一月初四日开征、尽革夙弊、委两厅官暂于本道卷蓬檐下东西分收、用天平秤兑、往时谓之开炉、弊端甚多。解入太仓银锭。止有五十两。便筭五十两零五钱。然商人每锭多费银二三两。今以部颁五十两五钱。大法较定。锭锭对针。商大省费。不许银匠于运司开炉。止令商纲商纪自交。绝无分文添头。即有少几分者。令银匠大锭凿口灌补。仍复打平。其大锭又不用高边。便于偷剪。俱用厚边矮锭。只此征收一节、不知令商人省费多少、上解原运同苛酷之甚、诸商恨入骨髓、凡诸运司之官、无非屠伯乳虎、视商人为奇货、塩法焉得而不坏、今年上解、仍用单法套搭、商困益甚、职从今日便用纲法、将丁巳年塩法、为疏理之始、此时征银、只用一半、了今年之下解、将一半还上解、套搭疲商、人情鼓舞、非止一端、倘再用套搭、决又停压、如依此法常行、每年六十万正额、并加带五万六千两、分毫不少、至九年后、便可增国课五七万两、九边粮艹、可渐增二十余万、且今运司库中。即目每年可积银七八万两。葢以仓塩补库七八万。合淮扬两府食塩四万。纵征不全。可得七八万两。此皆着实不虚。十年之后。便可积银七八十万。倘边警告急但须一纸取用。何须贷冏寺水衡金钱为。俟将库藏清楚、另造一循环册、每年报部、以便稽查多寡、
　　再上李桂亭司徒【塩法】
　　职临反、接到部札催下解余银、姑免上解解官参罚、部议正月到扬、上解开征、绝不遵部法佥商、仍用套搭五十四等单、套七十五等单、七十五单、套九十五等单、今套至八百零一单矣。谓之父子孙三套。而后可以行塩一次。巳前淮商甚富、尚可勉强、十数年来困极矣、每年全靠借库、库中有银数十百万。全因套借而穷。借库之银。只五十两一锭、其零数五钱、便是解官截去、又套搭极便于吏书、征官作弊、百方科索、年来法愈敝、商愈穷、征官何尝有一人不满载而去也、倘今解复仍前去、必尽深藏远举、末如之何、每年上解、犹稍易征、直至下解、方借库凑数、而今年上解巳借库矣。运司官苟且了一半事、而将难了之局、漫贻疏理、葢万万不料旬日间、弦辙顿改而开征一日、收银十万如此之速也、今解输银之商、虽非上解输银之商、而淮商止数百余家、内亦多有上解输银者、偿其已完之数、清其应纳之银、割截补凑、头绪稍繁、又以三院交临、动淹旬月、以是不得即日发解、非如往者商不乐输、大费追比也、职至此将及一月。未尝呵叱商人一语。而子来趋事。绝无间然从来淮商不肯正身见官。止顾比棍搪抵。恐其受刑故耳。自职来。人人出见。事事披陈。每愬昔苦、辙为痛苦流涕。谓许多年卧不帖席。食不下咽。不今日一朝见此唐虞世界也。职何以得此。惟善收拾奸弊而已。部议亦袁疏理为部郎时所上然千闻不如一见故既到淮上又立纲法以济十议之所不足葢部议虽善。若不设为纲法。则梗塞而不能行。纲法虽善。若必尽除奸弊。则穷疲而不能举。部议之善。全在疏积引以行正引。然以正引七十万。而责行于二十余万之积引。梗矣。今以二十八纲。三百余万之积引。而行七十万之正引。何难之有。然每纲之中。往往有纳银数千两。而竟无一人承认者葢皆卖票而脱去耳其人虽去而其票固在富商手中向皆藏匿。惟恐官家执此套搭余银。今解其套搭。令凡买有余银小票者。尽许出而超掣新塩。此大有利事。谁不乐从此示出而投花名手本愿纳银者众矣初部议不许用即名然亦权法为清汰旧引之计耳又往时有插单之弊。葢贿买纳银本年超掣。行塩者。数满而不能掣。谓之逾额。此亦甚多。纲法立。则了然易见。然以其弊而除之。则彼既亏本。我亦减窝。何若听其行塩之两便也。又曩所谓囤户者。非异人。皆各纲中有力内商耳乘法坏而囤引。其骗国课多矣。若以法处之。彼亦何辞。然每纲去此辈数人。余皆疲乏穷商耳。故职一槩抚而用之。方职初至、此辈甚为廪廪、巳而见职相忘、彼亦相忘、开征之初。惟此辈完银最多。巳上三项。皆塩法弊蠹。倘一毫风厉作念、何难搜涤尽凈、然海翁易虑鸥鸟飞去而国事终不可为矣、书云、尔无忿疾于顽必有忍其乃有济、所谓收拾奸弊、以通部议之变者、旬日光景、实是如此、
</div>
    <div class="pagination">
<a href="皇明经世文编_page161.html">上一页</a><span>...</span><a href="皇明经世文编_page157.html">157</a><a href="皇明经世文编_page158.html">158</a><a href="皇明经世文编_page159.html">159</a><a href="皇明经世文编_page160.html">160</a><a href="皇明经世文编_page161.html">161</a><span class="current-page">162</span><a href="皇明经世文编_page163.html">163</a><a href="皇明经世文编_page164.html">164</a><a href="皇明经世文编_page165.html">165</a><a href="皇明经世文编_page166.html">166</a><a href="皇明经世文编_page167.html">167</a><span>...</span><a href="皇明经世文编_page163.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
