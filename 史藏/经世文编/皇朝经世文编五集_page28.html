<!DOCTYPE html>
<html>
 <head>
  <meta charset="utf-8"/>
  <title>
   皇朝经世文编五集 - 第 28 页/共 36 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文编五集 - 第 28 页/共 36 页
  </h1>
  <div class="content">
   [论曰俄之鲸吞蚕食诸国以自广大虽由兵力抑亦有权谋焉或尊其教门以诱之或结为婚姻以伺之或通其权贵以胁之以此道墟人国者匪一姓矣波兰既内政不修积弱滋甚家有狐鼠乃欲倚虎狼以自壮乃至择肉以食始相顾失色无可为计谥为至愚不亦宜哉大地兵气日结日深好仁之士倡为公法学冀以大义遏强暴扶弱微余观俄布奥三国结无道之约出无名之师瞷然取二十四万里之地而瓜分之诸国袖手莫敢谁何乌所谓公法者乎不图自强而欲庇大国之宇下藉他人之保护呜呼则足以速其亡而已今夫邻俄之国若瑞典若丹麦其地其民未有以逾于波兰而至今岿然尚存然则波兰者其亦自亡而非俄之亡之也]
　　过波兰记　　　
译国民新报西十一月廿二
本报馆主笔某游历欧洲现在征途过波兰废墟偶坐车上染翰作记远送于本馆曰呜呼波兰今日大局已去方其盛时版图恢广实出现时法国之右矣传云昔陀纽务河边有兄弟三人在焉伯曰鲁西仲曰查克叔曰礼克有灵鹫导兄弟各移其居鲁西往俄查克之伯很美亚而礼克到波兰遂为该国之始祖历数代至九世纪礼克之王统绝矣其后或国民相议立王或贵族交立互争权柄各不相下弊风渐炽至十六世纪戴法五很利第三世即王位自是国本渐动且日士笃宗教大行国中而希腊教徒为其所虐逼害太甚诉于俄国请其保护俄国遂开干涉波兰之端自是之后与波民开端启衅几无止时俄国雄志利用此术矣而波兰内以争宗派之异同争贵族之势权外以俄人土耳其人鞑靼人国势陵夷衰颓莫挽当俄皇亚历山米波威地之时夺波国太纽务河以东各地然波犹一独立之国也方千八世纪中叶波兰乱机纷扰无能统治俄皇伽挫林二世常蓄雄心窃有所谋值波兰宗派之争以千七百七十二年与普鲁士共谋分割波兰越九十三年又相与割夺波兰之地当是之时波兰义士哥斯秋士哥率志士与抗而势力不敌至九十五年为诸强国所分割而波遂全亡矣俄夺国土最广奥国得人口稠密之地而普鲁士得商业最盛之要府呜呼邦家之亡每始于请援外国波国之亡惨不忍说俄人素蓄此等机智今之引外强为援者可知所寒心也普鲁士既得波兰旧都而欲移改其风俗拮据苦心未能酬志及法皇拿破仑侵欧洲之时大变境界然不久而复其旧矣当一千八百三十年波人欲脱俄国之轭而思背叛焉俄人严镇压伏禁波人用土语废其大学波人怨泣深恨彻骨越千八百六十二年波兰又乱最为剧大俄欲征兵丁于波波人恶之故有斯乱也举国皆为乱徒而西欧诸国亦为波人悲焉然无援之者波人明知难操胜算而犹抗俄人以为杀俄一人犹是所以忠国也越至六十四年春为俄人所亡置守土官治此墟国而于其法衙官衙学校等处禁用波语而悉习俄音波国旧日语言不得复用俄人盖欲移其风俗也波兰之人性质慧敏黑瞳短躯似东洋各国人物长于音乐语言及器机等妇女最为秀丽然亡国余民累累如失路之人妇女之徒目见俄军肥马轻裘双肩生风则以得作其室家为一生之志愿矣夫涵养生民志气在襁褓之中者实为妇女之天职也然其志想既已如此何怪其亡国覆社为人奴隶而牛奔马驱于行路哉吁此亡国疆域昔时广大居法国之上今入俄属者犹有八百二十五万生民而其国语且不得用于应酬谈论嗟嗟岂无有一二志士生于此间而发奋慷慨者乎何为其腼然也噫波兰今为俄国捕吏之役耳昔日王宫今为捕吏所屯旧时政厅今为总捕之署满目荒凉波人无暇自悲而使行客踯躅长途涕泪满臆波国何以一至于此乎曰波兰贵族大官尝虐抑农民农民不堪讴歌俄国新政而不悔也悲夫新政之苛如此则旧时之猛政亦可想见矣抑农民者国之本也为国者可不思哉余过波兰之旧都而见俄所施设始知捕吏之尊彼五洲列国苟欲弄威福于苍生之上者曷弗去之波兰为其捕吏也
　　电新法　
译法国报
驻雷伯息格之美国领事奉政府之命饬令查报德国新造用电气耕田之法旋据称新造电既甚合用又较节省等语查耕田用水气之力已三十年于兹而近得电气耕田之法较之用水气又胜一筹以其既便宜又轻巧又易动加之机器发出之力又能行之较远故也兹请将电约略言之电系耕田两头各配耒一副使所耙之槽耙至尽头管人但换坐对面之位以免转之难沿耙之槽安一炼条用三地锚在田之两头拉紧起锚时但转锚之机杆锚即从地内取出再一运动即迁至第二槽锚已安置如前再到炼之端头即抬起向他边再将电气倒转即向对面矣此时炼已通在之下面用能转动之柄将炼轧住拉及炼条使复运动及回来已将炼横放备耙第三槽也轮来回运动由管车人经理甚易毋庸离座其全副机器需用之人仅一管炉人一管车人一副手耳所有电箱另装一车其运动电箱内电气所需之力无论何种带轮之汽机或用水力亦可自八匹至十二匹马力复有电线二根将电箱之电气运至上之电机其线分段用轮阁起免致与地磨擦也上之机受电而动使拉住炼环之轮随之转动也凡耕田不多用小两头各配二耒每耒之前有一锄以备掘土之用无论地如何结实即有土块亦能掘槽至十寸或十一寸深亦配有松土机器此器配在锄后能松土自十四寸至十五寸深但并不将土翻起若所种之田广大则须用之二头各配四锄十点钟之久能结实田地八亩至九寸二分四深价每亩一元二角九分若用牛每亩须费二元七角四分云

时务分类文编卷二十九
　养民　机器
　　养民　
陈次亮
近今百载泰西各国农工商旅百废具兴上下孜孜然不遗余力或疑诸国僻居海外人户无多故以机器代人工用能日臻富庶若中国则人满为患土地之所产不足以养贫民资生利用之源专恃手足筋骸之力故机器制造之法在泰西则可在中国则不可在海疆则可在内地则不可此言似是而实非也各国之属地及美国巴西秘鲁新造诸邦腹地人民良为少至如英伦三岛大不越中国一省而民数三千万有奇比利时瑞士二国大不过中国二府而民数各千数百万有奇虽江淛湘鄂之闲未能比其繁庶外如德法诸国皆人稠地狭恃工商之利易米麦以养生自机器大兴而一人之工足给十人之食富人出赀立厂而贫民之工作者辄数千人富民之获利一二分而止而贫民之工资增至倍蓰什伯而未已焉故机器之兴专以为贫民计也夫中华为万国之首则天人之钦瞩而保爱之者亦异于列邦变不虚生功不虚立其损我者其益我者也其祸我者其福我者也三代以前利用厚生法良意美地力不足以自养其祸实始于暴秦户口加多而土地不加辟西汉则有赤眉铜马之祸东汉则有黄巾李郭之晋之后有六朝唐之末有五代宋元明之季流寇蔓延本朝前有教匪后有粤捻皆伏尸百万流血千里即幸而精兵名将逐次荡平而人命之伤残已不可胜计矣夫贪生恶死者人之情也乃横览古今及数十年数百年而辄一乱者岂民情之好乱哉庶而不富富而不教民穷财尽游惰充斥救死不赡而乱端起矣维我列圣深仁厚泽大德曰生版图生齿之蕃开辟以来所未有天乃恻然悯之特辟二道焉以补君相图维之所不及新旧金山南洋各岛什九皆旷土也使行者出洋谋生而尾闾泄矣九州岛万国贸迁有无制造所成销售弥广使居者入厂工作而食货饶矣今论者知出外佣工之有益独于内地兴利诸事深闭固拒若将浼焉是知二五而不知十也且禁华人之自制而不禁洋货之来万一他日事变所开西人于内地广驶舟车大兴制造华人喜其物艳其富贪其工赀之饶裕将使贫民百万附他人丛爵渊鱼何堪设想即能永远禁锢而生机日窒变故日纷不为土崩终为瓦解及事端既兆归咎于气数之适然夫为政而不能养民民穷而至于为盗谁司民牧顾束手而不为之所乎因利而利虽休勿休政贵因时道宜通变圣人复起不易斯言矣
　　教养　
陈次亮
天生民而立之君国家之设官以为民也三代以上之为治也君臣上下汲汲然以教养为先务治天下如国治其国如家井里桑麻教之树畜养民之政若此其详也庠序学校申以孝悌教民之事如此其备也至秦而后咈百姓以从己之欲以天下奉一人患其富而得众也而务贫之患其智而生事也而务愚之患其强而为乱也而务弱之先王教民养民之方去之惟恐不尽谓今而后莫予毒也已恣睢暴戾曾不旋踵而亡炎汉既兴宽法省禁师黄老之清静以与民更始而古人之良法美意无一存焉者矣自是以后循良之治旷世一逢条告之颁虚文徒具当世所称能吏竞以催科折狱为长偶有尽心民事者则上官掎之同僚笑之众庶疑之不入考成不登荐牍掣其肘必溃于成而后已不肖者专揣缺分之肥瘠以图饱私囊其贤者亦第求案牍之清厘以规避处分于设官为民之本意上下泰然久已忘之而且习之矣或曰治民之道廉静不扰而已教养奚为者而不知民情可与乐成难与图始近而不能远私而不能公非不知勤四体而分五谷也水利沟渠备旱备潦非一人一家之力所能为者无以董之则废而不修矣非不知贵礼义而尊圣贤也僻壤穷乡见闻孤陋或中人之产无力延师者不有以倡之则废而不学矣此所以饥馑洊臻流亡载道颛蒙愚昧刑罚滋多者无他故焉教养之道失焉耳又补助无方卤莽灭裂之患滋而土田瘠山泽无禁斧斤网罟之时失而物力殚[民习游惰读法悬书之不讲而盗贼多士有秀良亲师取友]之无资而贤才少工师贫匮而器用苦窳商贾蠢愚而货财(民习游惰读法悬书之不讲而盗贼多士有秀良亲师取友)日绌不教不养以贫中国愚中国弱中国暴秦之祸深矣远矣烈矣酷矣蔑以加矣谓宜详稽古制参以自古迄今养民教民之法分门别类明着为令饬各省牧令实力奉行借以厉民肥己者加等治罪三年大计列入考成仅仅折狱催科止能免过也必有教养之实政始得登卓异之章虚应故事者以违制论传曰上有好者下必甚焉君子之德风小人之德草并心壹志持以十年而人才不日多民生不日富国势[不]日强者未之有也
　　论用机器之法须明其理然后能知[其]利弊
从来有机事者必有机心西人百工技艺每出机心以机器代人力虽资本较巨而取效速获利厚故泰西各国莫不尚焉轮船有机利于水火车有机利于陆枪炮有机水雷有机电报电灯有[机]于战守浚河挖泥有机锯木截铁有机镕冶铸炼有机造纸作炼糖磨面有机缫丝轧花纺纱织布莫不有机凡利人日用者皆于机责其效焉近年以来中国仿行西法一应机器逐渐兴举开办之初心延西人为之师在西人习其事未必人人明其理如仆所身亲目睹有可举以告人者约略言之光绪初元倭人以琉球难民之故称兵于台湾之打狗琅峤时宫保沈文肃为台防大臣闽中亦戒严整顿防务特设水雷局招聪学生二十人延英教习柏专敬授诸生电报水雷各法仆适就该局支应兼教之席柏教习常演放水雷于江中或试验电气水雷信子凡电气水雷必用树胶二条接连电池使一推力阳电直达信子一吸力阴电由信子回电返池机乍一按而电气透至信子之端白金丝桥炸药处信即燃而电发矣一日柏教习欲减其一以为电亦可达殊不知电气有去无来则失循环之理非阴阳交感之道信即不燃仆因谓之曰宜仍用两使电有归路方能如法燃启试之果然癸未甲申之间两广办理越南边防赶造广西一带电监工大员为余澄甫观察王锦堂军门斯时军书旁午昕夕趱工总广州局务者为[周](用)少逸观察仆则留局差遣查电自广东省城经肇庆循梧州溯浔横南宁而达龙州以速军报未至梧州有封川江口水一度江水千里来源发自湘境势甚湍急而越南龙州之水云南百色之水桂林柳州诸江之水均经梧州府境而(匚倠)于江口并流趋赴东省以达于海按江口水急沙溜加以上流山洪时发竹树塞江而下推压水未及两旬断二次经洋匠马生葛莱生先后修竣葛匠修毕来省调赴闽工仆尝进言于周君曰闻封川江口水势甚急溯江而上数里两岸有山每岸各添电杆数十根改水为飞度免时断时修之虑周君韪之商于葛葛曰此次甫经余手修妥甚属稳固意不欲行周据情于督办盛杏荪观察电饬葛匠务速照改免阻军报于是命仆偕同葛匠带齐杆料驰赴江口改及仆等抵江口之前一夕水已第三次又断矣葛亦深为讶异乃相与相度地势于北岸半山立杆南岸江口地势较低用七丈长杆江面一里有余用七号电横江飞过江中往来船只桅帆亦无所自改之后至今未有损断无[阻](限)电报以上二则足征西人习其事未必人人明其理也
又两广地近热带雷电之气猛于北方霹雳往往一声劈坏电杆三五七根至十余根不等仆于是推上海制造局高囱用铁条引电免被雷击又西式楼房三四层高者亦用铁三露出屋顶以引电之意谓宜于电杆逐根相间钉电一条名曰避雷针上出杆顶五寸下入地尺余不与磁碗传电之相则逢雷雨交作之时空中电气散漫迸流随针入地而电杆不致击毁矣以此言于周君周君商总局而用之此法始行于两广今则各省电杆一例用避雷针岁省换杆费诚不少也如此等类又当随时相机变通者也推之别项机器习其事尤贵明其理高明者当不以鄙言为河汉也电报铁路有关国家军政其权不便全授诸商所以定为官商合办其它机器如缫丝造纸广东之顺德澳门佛山等处皆商人自办上海缫丝仅有洋商创办而轧花纺纱织布或官商合办或华商集股兴办近复有洋商亦拟集股开办而甬江之湾头轧花机器则创自华商绅富今又增设纺纱机器无非推广机器之利权延西人为总管机器之师又延通晓西语者为传话又欲延识洋文而略知机器者为之副然轧花机器名色较少而纺纱机器目繁多必须得一识洋文而明白机器名目者为机器库房执事则知某件属某用专司收发之事则有条不紊矣又须派一二识洋文洋话年少力壮者随西人安设机器及运用等事使知西人调度之法久之熟能生巧可代西人之任矣而其要尤贵有能察理之人将各种机器如何安设如何连贯如何运用自安机之日起至开工纺纱成工之日止逐日按照西人布置一切之法详细登记汇为成书又复推究其汽力之大小运动之迟速出货之精粗快慢考其理而分别记之精益求精庶与大局有裨此遗貌取神不仅求貌似之良法也而西人用机之蕴毕宣彼虽欲隐秘其诀以傲我可无虑矣又闻该局与所延西师订立合同十二年并派十二三龄幼童十余人赴外洋机器厂学习诸法俟学有成收回听用洵称虑周藻密法良而意美矣童而习之其周中规折中矩即使登造极亦祗成其为洋匠而已而于机器所以然之理仍未必其果明也必也先求粗通中国文理子弟年在十六至二十岁为度派赴外洋机器学堂学算法学画图学机器制造及运用之法此上乘功夫一经学成则机举之能事已尽然后收回局中以供职使恢恢乎游刃有余矣当局董事诸公未审有曾见及于此否迩闻纱局外洋所购机器运到不日即将开办适与友人论及妄为局外之谈而拉杂记之如此
　　造就人才与制器利用同原论　　　
甘溪瘦腰生稿
衣吾知其为身谋也履吾知其为足谋也水之有舟陆之有车吾知其为任重致远谋也西国之衣之履之舟车制虽微有不同然而各适其用则无乎不同也取西国之衣履舟车以中国制度稍为变通之亦未尝不适而用西学何独不然衣履舟车其小焉者也人苟有身而能不与衣谋有足而能不与履谋有任重致远之事而能不与舟车谋始可以鄙夷西学何也今天下一通商之天下亦一战争之天下通商之所需者制造之学开矿之学其大端也否则不合用战争之所需者阵图之学测量之学其大端也否则亦不合用人第辨所学之合用与否可已何得因其为西学而遂异视之耶今试就浅而易见者论之市间通行曰洋纱曰洋布曰报时表报时钟以及一切淫巧奇丽诸玩具既已通商即不能因其为西制而禁绝之而士君子亦未尝因其为西制而唾弃之盖以其适于用也因适用之故而[销](锁)路日广中国亦遂有仿而行之者各物虽由西法脱胎而来其适用则与西制无异但见其获利而已未见其受害也我纵不仿制民间日用咸取诸西国不成一绝大漏乎卓识者有鉴于此因小以及大遂有矿务制造织布电线各局之设过其门者但实其规模宏远而不知其几费经营其创建之初何尝无人焉从而掣其肘迄乎大功底定又但见其获利不见其受害前此之作梗者今且降其心以相从此又何哉诚以各局之日起有功皆适乎用云尔仆曩谓制艺误人实因制艺不适用耳何尝谓圣经贤传皆当束诸高阁论者不察遂有疑仆言之过激者夫通经所以致用为问今之长于制艺者其果能通一经否制艺之兴经传判若两途其相去不可以道里计又制艺之孰优孰劣亦属惟凭功深养到而彼牛鬼蛇神者获隽不知凡几幸而举于乡矣幸而春闱又捷矣莫不自以为投时利诩诩然口与心商谓某也于制艺于诗赋于卷折类皆揣摩有独得之秘苟有用我出其绪余已足震世而骇俗安是侈然心足自问不知当居何等及乎朝考之后遂有内用外用词林三途其内用之归部属者仍须从新学习部务其外用归知县者仍须从新学习吏治下至胥吏不得挟曩昔之制艺诗赋卷折以傲之成名必在中年前此之心血消磨终归无用后此之年华有限而衣食之谋又将起而耗其有为之心志而泯泯者遂没世矣其得入词林者长安居大不易意在得差试差不能丰收六年得试差一次尚恐不敷旅费学差非大力者负之以趋不能如愿以偿尝见有十年不得一差金尽裘敝不得已就数金之教读馆者近遂有前五科老翰林请以知府外用之某某又有由部属考取军机榜下不愿入词林改归原班仆之谱兄某此君本科会魁覆试一等二名殿试二甲三名词林可称左券竟弃而不取词林之不足重或亦变通科举之兆欤由翰林而外放道府总在二十年以外部员外放亦如之既外放矣任内一切多非素习不得不[仰](抑)仗幕友间有力图振作者而其年已老旁观从而计其生平由生监而举人而进士而或词林而或部属而或道而或府所历之境如梦如幻又从而考其所学由考卷而墨卷而诗赋卷[折](慑)而部务而吏治所学之[艺](所)又杂而不纯此其人无益于国家也明矣无益于国家是为无用人也
欲成一有用之人必自幼学始必自幼学不习制艺始用以告布天下之凡为父兄者其子弟十五以前读经读史以明训诂之原揽治忽之要为[主](王)十六至二十此五年中或专习一经或习外国字文或习测量或习地理或习阵图或习制造或习部务或习吏治五年必须习成一艺不得浮慕浅尝不得夸多斗靡二十岁以前最有用之心力庶几不至虚耗或者曰子既以适用之学勉人力劝人废制艺而习外国文字习测量习地理习阵图习制造习部务习吏治使天下之人之习今而后悉如吾子所期望岂不甚善其如不合于应试何不合于应试是亦无用之学也仆闻之首肯者再于是为之默而筹妄为议因下一转语曰制艺可废科举不可废其说云何拟请嗣后科举稍为变通旧制改为两头各就所学者试以三题二策题五一史学二商务三备荒四圜法五田赋中式之后凡习西学者派各书院各学堂充当教习三科后准充作乡会试同考官各局总办以及出洋随员总理衙门章京均于此其选其习本国部务者则分部习本国吏治者则外用其经学专门名家者则入词林不必论其书法之佳否至升迁之法则较前设法疏通之临场申明怀挟之禁以期拔取真才赴部投卷时例得声明所习何艺或兼习某艺注明卷面似此不过稍变成法而拔一人得一人之用利赖实非浅鲜至于武试之弓箭刀石亦不合用有请易以枪炮者与仆意[见](公)相同仆更有请者习武各童宜先练军籍或归海军或归陆营任人自择延明师为之教习必须所习有成始由营帅给以文凭试赴平日与兵丁一律操练三年一科额仍其旧有事之秋即择其识艺俱优者派充千百总诸职纵仓卒成军亦与一无可恃者有别又复为之限制不在海军出身不得充战舰管带不在陆营出身不得充陆军统领制度既定不患天下不就我范围各省书院书馆亦必靡然从风蒸蒸日上以仆论之中国人民心思才力原不弱于西人更自半世青灯频年康了而朝考夕稽披吟不辍者好学之笃于此见一班即就吾粤而言一先生坐拥皋比或数千余人或数百人或数十人谓之大馆文风之盛超轶前代倘兼习西学不出十年必有可观纵不驾西人而上之亦足聊固吾圉际此时事孔棘立说者总须实事求是不宜泥古虚言无裨实用甚无谓也停捐例罢厘金确是正本清源之论仆岂不知但现在库支绌既不能于捐例厘金之外为国家别创一筹饷之法停[捐](损)罢厘不如姑从其缓留作后图孔子圣之时者也抑又闻之识时务者为豪杰时之为义大矣哉再者此次急于议和实因旅顺威海先后失守北洋无险可恃海军战舰又片帆不返倭寇势将扰我　神京犯我南洋维时都城戒严亦已数月兵连祸结殆无了期　皇上民命悯兵凶于是不得已而下议和之诏今和局粗定规复海军自是要图昨仆以此为言幕客某闻而色变谓前此浪掷千百万帑金前车不远一误岂宜再误滔滔清辩实四□座仆默然久之俟其辞毕微叩以战争者天下之常局王公设险以守其国自古已然今一蹶[之](壬)后不思再举既不设海军则炮台亦可不筑何异开门揖盗推而制造矿务织布电线各局无一而非西学逞其雄论凡已成者均无不可裁更无论已成未扩之铁路矣持论虽别有见地其如不合用何客无以应仆亦拂袖而入虽然规复海军固是要图苟不变通科举造就人才他日有利器无用人客言不幸而中一再今日谓西学必不可行者皆有所借口此后遂无一人敢再以[改]()习西学之说进而吾道其孤矣念及此不觉心冷如[冰](水)为之掷笔三叹
　　英人论机器不宜进中国
某白人函后即以白人二字署名故照书来函论进口制造机器之弊兹特照录于下
领事派扣君意见最远所言殊为可信近在太母士报中所著中国度支论经伦敦东方报摘录已在第七册报中照译矣末节所言尤足见其虑之远思之深忠心之诚也商务公所所派之特特君如能细辨派君所论不顾一己之私心而为一国之公利则余有厚望于特君矣
其论末节曰英商初闻总加进口税之法必以利少弊多视之实则除疋头进口应另拟妥章免被中国本地纺织之布所困外其余不必过虑云云此即保护英国工业之意亦即保护英国工业之要领也中国现拟将所有纺织局制成之货概按价值百抽十一层特君奉有不能允从之命殊为可叹若能允从不特无害并有大益于英国所织疋头惜上海西商爱国之心已为金价昂贵而灭尽其所争之进口机器无非因中国工价较廉利己而损英国之工人耳此等股东但求私囊充饱至中国之税则整顿与否尤非所计也昔上海西商争请中国务须准将机器进口余统盘合算每以此请为浅见欧格纳公使卸任回国时道出申江亦谓机器进口恐非西国之福也
英国所养水陆各军专为扩充及保护工业起见所费不赀今若以我英向来制造之物而令人皆能制造以夺我利是自作孽也机器固准进口矣其如无人工进口何中国工价之廉其为害于亚美利加及奥大利亚各处非尽人知之乎噫私心利己之辈或未知其所行将有大害于英国工业及其知也再欲补救恐已晚矣
自中国开设厂局以来意国各厂所有工人歇业者以百计况西商在中国设厂章程尚未妥定及其既定恐中国官办各厂已着先鞭而夺进口各货之利此尤不可不预为筹及者也西商现欲在中国自行制造所有从前辩论中国官局所织之布有害于英国疋头之处兹则绝不提及抑知中国多织一疋即我国少销一疋销路既阻出货必减将来船行受亏姑置不论我国所有各厂不久已将停闭致工人无处营生也
今为保护工业起见宜于中国拟加税则值百抽十之议先行允从我愿议院工业委员从速计议不然则德国制作货物夺英人之利者英人深以为患岂华人所制货物独不足为英患乎兹有一事请申说之足征余言之不诬此次机器准进口至中国者实日本代各国所得之利益而日人并未在中开设厂局推原其意以日人与其在他国设厂为他国所控制不若在本国开厂自行制作之为愈也其意甚善其忠君爱国之心尤可嘉也
　按西人之妒我兴机器以夺彼利其言如此而中国人犹有以机器为不当兴者岂欲保护西商之利权耶噫
　　驳英人论机器不宜进中国
英人某君来函驳某白人所论机器进口之弊兹特照录于左
上月二十九日贵报所登某白人请特特君及各英商于纺织局一事务须不顾私心而为公利一函观其前后所论大旨以中国多织布一疋即英国少销布一疋是以英人若能不求利己而损本国之工人未始非英国工业之幸也所论如是其不实处已可概见今试申辩明白以开该白人茅塞之心也
凡述一事无论白人黑人必先知此事之实情方可论说而信中述及中国现拟将所有纺织局制成之货概按价值百抽十一层特君奉有不能允从之命等语该白人若再稍加访必自知其言之谬矣特君此次北上专为条约应得之厘金利益并请中国于开设之厂局应抽之税务须中西一律不得厚此薄彼有碍厂局盛行之势特君此行仅为斯耳此层该白人所访不确姑置不论其所论东方英人若不与兰甘斯夏工人争利则工业保矣英人即不与之争利其能保他国之人亦如是乎日本纺纱工业共设厂七十处岂能为英人而停工乎印度一国他属之印度姑置不论即英属之印度亦岂能不与我工人争利乎至我向制之货物今令人皆能制造以夺我利等语尤为不解当今之时非机器非争利不行矣无论制造何物必以人地两宜之国获利最多此定论也虽至白之人不得易我言矣再为保护英国工业计宜于中国拟加税则值百抽十之议先行允从等语中国所制货物固已重税保我之工业矣其如日本及东方他国所制之货物何假使英人果不在中国开设厂局人人不敢急于求富惟此事有利可图讵能阻止华人设局开厂乎
英人于将定棉花章程若不从中取利他国人未必能不争先取胜英人所以致富者争贸易中应得之利耳白人岂犹未之知耶且兰甘斯夏工人既系英民虽情形稍改必有所以营生者也
日本在上海设厂之意业已中止一层白人误之又误矣日本未尝不知上海设厂获利之厚即思举办但因俄国动静究竟如何尚未深悉通商条约亦未议定目前受官长约束暂不开设今特君所供之差其有关系于我者即有关系于日人果能办妥如愿以偿日人仿行意中事也
　　教民　
陈次亮
尝取西书而读之矣虽所见有浅深所译有工拙而均有至赜之数至之仪[显](以)之[情](位)至微之理其庸陋恶劣一无可观者则教书而巳矣阅旧约新约诸编知西教源流实根于墨子[摩](任)西者墨翟之转音也出埃及者避秦之事也是知爱人如己即尚同兼爱之心也七日拜天即天志法仪之论也衣衾略即节用节葬之规也壁垒精坚即备突备梯之指也经说上下为光学重学之宗句读旁行乃西语西文之祖其天堂地狱一说本非命明鬼诸篇乃窃释氏诸余以震惊流俗而充其无父之量不惮自弃其宗亲盖墨氏见距于圣门转徙迁流而入西域其抱器长往者遂挟中国之典章文物以俱行也比年法国藉护教为名乘隙以阴谋人国如越南马达加斯加者举国皆教民法人振臂一呼乱者四起其于欧洲及中国亦犹是耳惟中国圣教昌明流萤爝火之光见太阳而自息下乔木而入幽谷稍有知识者所不为彼所得者皆顽钝无耻之徒借以为逋逃之薮其牧师神甫又复不问是非曲为庇护遂使朝野上下闻声畏恶望影讥弹其党恶也益坚其蓄怒也愈甚而各省教堂之案遂往往败溃决裂而不可胜穷清斯濯缨浊斯濯足矣自取之也故通商者西人之智也传教者西人之愚也欲假传教以蛊中国则尤愚之愚也彼教王亦知之矣其言曰中国教民未归法国保护之前数溢百万自法以护教之故动以兵威相挟致教民之数骤减五十万人乃议何国教人即归何国保护法亦自以教事开衅德人地蹙王禽改为民主各国悉教人之害并严定限制禁其滋事侵权教王之都城意大利乘机规复防闲稽察迹等拘囚教焰之衰如此而中国官吏犹以昔日之教民视之是何异畏虎豹者见其鞹而神惊魄悚也宜汇查诸国限制之法斟酌情势择善而从约而举之有四事焉一入教之民应稽碻数教堂教产何地何名二日后入教者应先报所在官吏以便保护三教堂之内谣诼繁兴应纵外人游观并由官吏查察则疑谤自息四遇有词讼之事教民应与凡民一律毋许擅用西礼致为众怨所归以上四端杜渐防微良有深意而地方官吏碻知其数亦可思患预防免致事变既成办理诸形棘手所谓击中则首尾俱应者也至于人心之向背教务之兴衰有莫之为而为莫之致而致者彼泰西诸国之君臣固亦不能强制其民矣而中国神灵首出之邦教化盛行之地而能以威驱势强不齐者而使之齐哉横逆之来理遣情谕彼嚣张偾事与畏葸无能者均未识因物因心之妙用尔
　　教民　
汤蛰仙
西教之入中国者罗马旧教曰天主教堂设十字架传教者偁神父路得新教曰耶苏教不设十字架传教者偁牧师礼拜宣讲以财为饵大致相同盖其源一天主教也论者或疾之已甚谓其烈于洪水猛兽乃泰西布之间谍为中国附骨之痈疽箸谕以辟之揭帖以诟之此其心不可为不苦而其识则浅也或言之太易谓传教多法人可请各国劝之沮之毋滋蔓于中土既可省洋商之供亿又可裁兵船之保护岁且节帑数百万而中外可永保通商之局此其愿不可为不奢而其时则未也天主教法为多传教于中者各国亦不少天主耶苏虽微异而传教以与我鉏铻则无异且在泰西则民教或分至中国则西人之视教士亦族类也狐兔之谊西人闻之熟矣辟之诟之是唾沫而思拒猛虎劝之沮之直与狐谋皮其可得乎窃以为泰西之有教士亦犹中国之见有老佛回回焉耳泰西本无我五帝三王周孔相传之教则教其所教也固宜若中国则修道为教如日中天老佛回回既不足攘斥吾教天主耶苏岂遂足攘斥吾教也哉然竟以为不足攘斥吾教而漫无限断坐视溃决则亦不可夫中国不知及其涓涓而塞之明季之人之咎亦数为之也今则既成江河矣康熙八年但许西人在京师自行其教不得传于中国直省开堂者有禁雍干嘉迭申厉禁洎道光二十二年与英约于江宁有保护传教一款是为弛禁之滥觞然止保护传教者未尝保护习教者也二十五年耆英督两广为法人请在海口设天主堂华人入教者听之是为入教之张本然但在海口未尝及内地也咸丰八年法约第十三款凡入内地传教之人地方官务宜厚待保护凡中国人愿崇信天主教而循规蹈矩者毫无查禁是为习教之护符然止不禁习教而规矩者未尝并习教而不规矩者亦不禁也同治九年刑部删去传教治罪旧例而续纂新例大书特书之曰凡奉天主教之人其会同礼拜诵经等事概听其便皆免查禁于是堤防大溃而中国二十三行省皆将有教士之车辙马而自总署以迄州县之吏疲于奔命矣夫载之于约不得已也即听其便亦听焉可矣纂之为例是亦不可以已乎传习既日多一日猜忌必日甚一日教堂之案层见出恐波澜腾沸正无已时也查同治十年总署与各国使臣商办传教章程八条实缮固堤防之策惜为美使所驳也或以条款多而难行则第六条尤当务之急可仍以此专条商之各国使臣令各饬其教士将所有中国习教之人一一胪列姓名籍贯年貌三代生业随时造送各领事就近转送各州县以备无事时查考以便有事时保护阳托保护之名阴收稽核之实托其名则吾说易投收其实则厥流渐息光绪元年总署覆美公使有云民教不和之故皆因教堂中人不安本分倚势凌人及至滋事又每欺蔽教士及值事官以致积怨成仇往往激成巨案然则习教[者]不特不利于中国即于教士亦大有所不利焉就使中国无清查之议各公使亦宜为教士谋之于预盖中国少知自好者势必不肯入彀习教者非奸民即无赖教士口虽不言心则洞若观火矣中国之疑而忌之者莫不曰诱污妇女迷拐幼孩符咒蛊惑穵目剖心吾知教士或不至出此然敢信习教者必不出此乎即教士其能信习教者亦必不出此乎
中国旧有白莲无为等教以同财同色诱人种种作恶本其惯技教士兼收并蓄唯恐有不入教之人从未有不得入教之人礼中国之所谴聚中国之所以传教而薮逋逃以习教而犯不韪是直教士授之刃以杀人而复甘为之抵偿恐亦失天主耶苏之初恉矣亦何怪吾民之普天共愤欲剚刃于教士之腹以一报之哉夫教士之豢习教者月数金而已非能尽教民而豢之也无业之人何恶不作教士且可于编查之时严侦察之方有如光绪二年皖南案惑众之白会清温州案谋逆之施鸿鳌其人举而白之于官俾我中国无智愚贤不肖皆家喻户晓于西教之郑重分明如此则民教永永相安既为教士防无形波累亦为中国女省无数葛藤不过一纸墨之费一手足之劳于教士有大益而无所小损在各公使谅不容执以为不可否则动辄寻仇必至民教两亏而止津案澳案两亏之尤者可鉴也且按列国岁计政要表各国教民之数朗若列眉其传天主教于中国者光绪十三年西报法四百人意八十七人比利时日斯巴尼亚皆二十九人德十四人共五百五十九人传耶苏教于中国者今十五年西报英四百九十八人美二百四十五人德与他国立会者四十九人自立会者四人各国立会者四十一人共八百三十七人彼之教民岁可数计而我之教民茫未有知无论各省保甲故事徒行即为民为教按图可索而查之自我不如查之自彼无可推诿诚欲悉其底蕴策无便于此者一由教士造送清册从此习教者遇事发觉即可按图索骥无复仍前匿之讲堂纵之海外之弊故由中国州县查造不如教士查造之事半功倍已习者藉查以约束未习者因查而疑沮不禁之禁也而縻之久而安焉数十百年后中国亦不过于佛老回教而外多一西教名目已耳张皇胡为者雍正八年可闽浙总督觉罗满保之奏安置传教者于澳门彻天主堂为公廨同治九年德法之战法彻前护罗马教主之兵自助意遂袭而都之德名相必士麻克力扼教徒屡檄各国一体裁抑法人本教主之虎伥也光绪二年西报载法自更立民政其议院深恶教人视德相加严教士之焰将少息矣以天意人事论之我五帝三王周孔相传之教必有中外同文鬯垓埏之一日若就目前而谋补牢其于教士则谨守条约申明谕旨推诚接礼与之相忘于江湖庶民教略有交涉易于商办中有娴于富强之略者并可引以为楚材晋用姑俟接替有人罢谢未晚其于教民上策则教之养之以清其源下策则唯以清查为什一之补捄贸贸者徒欲恃一鼓之气而遽思人其人庐其居适以集泰西之矢上诒[朝](期)廷以西顾之忧而已
时务分类文编卷三十
　事
　　为伍星使期效说　
五羊爱余生
伍秩庸京卿特授使美日秘巴各国钦差大臣此以才结主知非如他人之幸进者也以才擢用即当以才见长苏味道之模棱切莫沾染夫中国时势循至今日可谓难言矣凡有交涉之端诸多难言之隐稍涉强项即起嫌疑盖积弱之余易为外人轻忽明知曲在彼而直在我亦不敢与争不得已而曲全便涉将就倘习以为例国势尚可问耶然则与之抗乎又自审力弱也然则与之绝乎又恐转生事端也诚如是则右绌左支何以为计非齐楚之会是郑卫之成耳夫不遇盘根错节无以别利器伍星使于此可以见才焉其术维何则内不失己外不失人得其持平折冲樽俎是也好事与怕事同一滋事之阶均非长策伍星使深于阅历于泰西律例烂熟于胸中非躁进之徒仅得皮毛即诩诩然称为通达洋务者在本港署巡理府之日已见一斑听理民案舆论翕然西人不以为私华人不以为恝其心公也当为律师时尝有与之因讼务而争辩者胜负或所常有比署府篆未尝介怀不闻于此稍雪夙恨其量宏也不以有所藉手即安于小就毅然北游遂为傅相所赏识其识远也心公则无所偏阿量宏则有所容纳识远则得所折衷以此出使于外邦其过人远矣泰西各国互争雄长而卒能相安无事共守太平之局者何哉盖为公法所拘故不敢先为戎首耳倘于嫌隙将开之际本公法之立意按例与争以为可则事在必行以为否则气已先夺中国即不武或可戢强邻欺藐之心所恐者似是而非为人所屈则不敢辩驳自馁以曲就之向者事事依循或至裂悉坐此弊而伍星使则固熟于例者少年读律壮为大状师阐微抉精已窥堂奥脱有疑难之事龃龉之端必能按例与言戢干戈而敦坛玷邦交之固可先事预言昔子产治郑四十年不被兵革岂有异术哉殆因善于为命而子羽又有辩才故强者不敢欺愿与通好小国且能如是堂堂大国朔固正周室未衰者乎伍星使能不靳其才善于审反必能知彼知己早为弥缝夫中国虽大可有为而事事转落人后自嘉道已降为外人所侮者口不忍道笔不能穷兵力人谋均不可恃所恃者行人有词例不可废耳得伍星使而谨持之前事后师桑隅冀补抵任之后须将华人被虐于土人之苦解其倒悬急为调剂免伤国体夫同是作客耳乃彼之客我者则极力保护即游历内地亦预禁子民务使相安以为柔远而我之客彼者则坐以争食之罪既破其屋复戕其生惨酷情形孰有过于古巴之乱者而中国之使臣领事俱付诸无可如何使易其事以行将恐泰西轮船环集东海西人之一庐一舍犹要赔赏华人之性命资财曾粪土之不若揆诸情理未见其平想伍星使习见熟闻当亦有感于心而为之变通其道也计此次出使之缺有三而伍星使独当此任殆　朝廷知吾籍赤子在外受困者以是为最故使之为福星欤伍星使之体国为心当默喻此意兹者事权已属自可措施经纶裕于平时功德及于海外仆不禁代为旅于外国者慰曰华人之有起色当于伍星使此行之
　按伍星使向随李傅相在北洋历辨洋务要差于一切睦邻修好之道久已洞若观火此次秉节出洋必能辑睦邦交增辉坛玷右为五羊爱余生来稿论中期效星使之意既殷则责望星使之心亦甚重圣人云使于四方不辱君命星使勉乎哉
　　英文宜通行地球说
格致家新有所搜罗必以其本国文字记之自以为不忘本而不知适足以自误也近时文字人向以为用英法德三国语言当无往而不通晓而不知此犹不足备用也意希荷俄奥等国文字中颇有可讲究之学问包藏于其间而此种学问惟通晓方言者能得之惠尔斯英国西省扶持其应废而不用之本国土语为有识者屏诸教化之外爱尔兰人有勉强西南各省地方官用该岛土语者诸如此类不一而足各国方言遂互有异而以一人之知识习各国之语言未有不徒费工夫而毫无实际者也欲除此病惟有于本国土语之外加习通行之语言所谓通行之语言如昔之希腊文如后之拉丁文又如较为近时办交涉所用之法文而天下通行之语言尤为当今之急数年之前馥兰迫一千八百七十九年有名希雷忧者造一地球通行之文谓之馥兰迫文其法最简希君于十年之内着馥兰迫文法书所用语言凡二十种新闻纸用馥兰迫文者亦二十种并有以此文书商务信札及发电报之用此文嗣经禁止于是乎兴夫一国之语言即一国之权势所倚赖英国官无可无不可虽未能有鉴于此而英国商务事业远大颇有挤出他国语言使不得通行于地球之势考西半球之美国不独通行英语即日至美国各口之洋人无论籍隶何国非先通晓英语不可若于美国外再就英国各处新疆所用之英语言之习说英语之处其广可知乃天下通商之语言及各国交接之语言何未早以英文为主兴念及此洵可异也虽然国中之商务及国势之富足其加添迟速将来若仍能如当今情形则英文终必为天下通行之语言意中事也
按英文之所以不行者英国官场及腐儒自阻之也凡遇可用英语之处任其自然坐失机宜譬如在埃及不用英文而以法文阿剌伯文代之查埃及先有美国人教读之学校加以英国商务之畅旺埃及本已通行英文嗣后改习法文实英之办交涉人使然也而五十年内法在埃及之势就衰将见以法文行于埃及实非计之得者也又按英文之窒碍不得通行于地球者其病在拼法而腐儒于考试之时尤必严行讲究其无音字及不合理之拼法使无漏字之误不亦甚乎然则其必效阿赛克秘得门秘得门于一千八百九十年时前后着缩字法书一百五十种英美各国访事人用秘得门缩字法记事者十有九五其法与法德意荷日本及西班牙各国语言最宜现在地球各国用秘得门缩字法者不下五十万人之缩字法欤曰殊不必也若文人学士但能于拼法稍加变易删减拼法中无音之字其庶几乎不然则平民中有语言文字不合拼法者纵之使然而不以为俗则英文拼法即不能字字有音而于拼法之理庶几近乎再拼法果准宽则东西两半球已通晓英语之人乐从宽之法者其数必能过半考古时希腊于寻常文字复加以字音轻重之撇画记号英文曷不仿照此法而更张之尝闻有英吉利人游于爱尔兰省因不谙人名字音之轻重以致言语不通病在无字音轻重之记号也然则曷不于屈劳基达人名于爱雷人名各字加以一撇以别字音之轻重亦曷不于寻常脱夫西语韧也及伯雷克西语瘟疫也各字加以重音之记号不然则照最简最便之法仿而行之在于文法书前篇注讲一节使易解说亦无不可所虑者言者谆谆听者藐藐官及文人仍置若罔闻耳而美国国中无论何国之人均用英文英国若不以简便之法更张而改弦之恐美将自为之也
　　论莺粟始末弊端
小亚西亚亚洲之土耳其之栽洋药也始于罗马大一统时由商贩至沿印度洋各国销售考诸汉勃雷所著药书足窥涯嗣又由回回带至东方按[阿](河)剌比人在麦好麦回回教祖时商务行之已远书中所载似非无因惟格兰伯劳士德人晓华语八百五年随俄使至中国界被阻中止查得著名之止痛曰细里阿该者即是洋药西历(一千)六百六十七年中国已有之为希腊国所进贡者回回教与希腊教人素来积不相能进贡使臣必与回教为敌者考甘伦希腊古医名药书所载之渥诺依爱高司一字意解毒药即医被毒物咬伤之药所谓毒物即蛇虫与四足物也是用洋药制成所谓细里阿该者自希腊始嗣后布斯亦制之国中市朝制药材者或在街中或在铺内将干苦洋药以手牵磨成粉和糖使合口味即此止痛药也然则唐书第五页一百九十八篇所载六百六十七年有洋人以药进贡殆此药欤果尔则进贡之非阿剌比使臣实希腊使臣也
洋药盛行于中国在希腊使臣来华之后又千一百年富者食之为害犹浅贫者吸之则合家衣食之资尽供一人口腹之欲但瘾已成不容不吸是以恶洋药者莫如吸食之人然洋药遗害尤有甚于此者也此害发于不觉华人未尝留意今则潜吞药自尽者日见其多亟当设法以阻止之欧洲出售毒药本有限制中国零售洋药事同一律亦应定章以示限制
中国户口太繁贫窭迫人不知凡几困苦忧伤遽萌短见潜吞洋烟指不胜屈父吸烟累其子夫吸烟累其妻烟瘾已成虽生如死服自尽者有之家中寒素夫妻反目仰无以事俯无以畜前顾茫茫吞烟毙命者又有之年幼女孩受人虐待因而吞烟者亦复不少其中买良为娼为祸尤烈苏州某甲专买女孩教习筝琶逼令为娼一日不知何故甲怒偏责其女其中三女忿不欲生私得洋药煎汤各饮二杯及至发觉二人虽得救复生一竟毒发身死此三女孩年约十岁迩来镇江吞烟之案亦层见出该处绅士有鉴于此尝拟条陈凡购洋烟非二人偕往烟店不准出[售又](洋反)吸烟人购烟非带烟灰以示有瘾之据不准与之交易大旨如此联名请镇江道出示照行道接后饬府县复矣盖吞烟自尽之多由于卖烟漫无限制确无疑义为上者果能出示定限未始无补救于万一也
　　治始于道路说　　　
新会梁启超撰
入其鄙而熇秽芜蕞蔡莽螫刺入其都而水土恶尘薶恶沮洳瀸漏湫土于如鼠壤则虽騃稚之必曰此岛夷野猺可谓闭化之国也已入其鄙而旷敞夷达隧轨修洁入其都而平逵九达车可方轨土阆之环落渠之写轩廓整葺奕然而理则虽騃稚之必曰此名都理邦可谓开化之国也已是未尝见其风俗之漓也民智之浚塞也物产之殷窳也条教之隆秕也然而瞩于其墟游观其闾市遂信其人功之无精英工儒之无魁桀百室万货之呰败法礼政治之弛靡号而夷之曰僝陋之国若是者何也曰卉木之腴瘁必形于枝叶气体之充惫必贡于支面道路者固国之枝叶支面也安有叶萎面而不知其木瘁体惫者哉抑又闻之巧秝之起于点风化之开基于切近夫以目之所睹足之所履气息之所吸触出入之所趋步自王公贵人以至于甿隶无日不驰履于其间其所谓切近者虽室闼庭户不是过矣室[闼](闾)庭户芜渍秽壅虽有疲懦犹力起而粪除之其有习居门沓冗而不以为恶者其长老必从而诟谇之外人必从而诽诋之曰是不治之败家也而独于室闼户庭之稍远者则任其芜积秽壅因缘濡染虑不动于耳目切近之地弛废犹且如此是尚得曰国有人乎夫僻鄙宵壤物力凋敝或不任其整治耳中国固文明之古国而人数四万万余又地球所谓殷庶之邦也然而城会之间猥狭湫滞毂击口央咽不能旋踵且其粪秽之所积腥膻之所萃污垢敝物之所丛集弃遏蒸郁动如山阜又其甚者垤穴踦泞涂渗濡三市之衢猥积瓦砾是亦何以异于物力凋敝之宵壤乎然犹可诿曰省会之逖远也若夫京师内地是固　天子宅中之境所谓首善之区也是固辇毂之下而百官诸侯王所趋侍鳞萃者也然其道涂荒芜几如沙漠大风扬播污薶昼晦积秽没踝渟潦妨毂白昼大途之中甚且粪溺以为便臭毒所郁蒸为瘴疠每一夏暑毙者乃不知几十万人此固行路之所掩鼻外人之所悼心矣而其重卿巨公与夫分司而守此土者熟视无固恬而不怪此蒙所为大惑不解者也夫彼之漠然于此者非必乐而安之也特以为琐碎龌龊之事不足为虑经国大猷不在是耳
然吾闻治国者之言矣匠人营国中之道经涂九轨环涂七轨野涂五轨必不使之湫隘也野庐达国道于四畿必不使之隔绝也比郊及野宿息井树必不使之荒废也舟车般车互而行之必不使之壅塞也合方掌达津梁必不使之陷败也禁驰骋禁径踰必不使之扰乱也季春开通必不使之障碍也以时平易必不使之洼踦也雨毕而除必不使之潦污也体国经野亟亟于此何尝轻而缓之哉抑又闻之古史氏矣殷人之制弃灰公道则断其手周人之制列树立鄙以表道夫利民之事岂无大于是者而古帝哲后则必龂龂以此为急务使古人而皆愚人也则可古人而少知治体者乌可轻而缓之哉蜀犬古先哲王之急此也泰西新政非显著富强之效者哉其修道之制也宽廓涂轨以张偪滞高中卑旁以流潦渍甃水通沟以涤污垢日加轮碾以平颇仄车人异道以达壅塞激水浇洒以荡氛薶而复然电灯以烛之逻巡捕以之禁弃粪秽以洁之其街道之制亦可谓精且密矣夫古今相去千余年而泰西新政曾无少异于古王之旧制岂非有国者之所急必不能遗此切线之最近者哉西人之通商我国者其租界之道路整洁亦犹是矣吾人之游览之者莫不叹其政治之修废弛之举而与吾相切者反靳然置之是何异喜赁居者之洁治廊庑而堂室垢杂乃坐视而无术抑何不引前制邻政而观之也无具甚矣且彼所谓坐视无术者亦曰工重难任款大难筹耳夫因人心之所乐兴民生之大利事至易行也分土而理各修所治责至易专也中国贫民穷饿谋生艰苦即以修路之费为养民之资以工代赈效至易收也禁弃积秽令至易行也时一葺理后至易继也且国家亦尝岁拨内币百数十万以修道矣然中饱吏胥因循粉饰日掷黄金于虚牝孰若一为更始实收前民利用之益而尽去梗咽污秽疠疫之害哉夫有此大利关于国体虽勉强筹划犹当为之况修路本有常款省数年之虚费而已足者乎荀子曰凡事利多而害少则为之商君曰利不十不变法有百倍之利而更无一害夫亦何惮而久不为也挽粟调兵通商利运振灾察吏开风气通有无铁路之利亦既知之言之筹巨款而专办之矣而反于此近民要图习不加察有数款诿难筹办无亦见远而遗近乎远法商周之旧制近采泰西之新政内豁壅污之积弊外免邻国之恶诮民生以利国体以尊政治以修富强以基一举而数善备固未有切近便易于此者也书曰王道荡荡又曰王道平平盖信乎王道之必先如此然后有以着荡平之化也
　　仓储　
陈次亮
水旱天灾也所以救之者人事也古之时耕三余一耕九余三以三十年之通制国用堤防沟洫备之于先储峙粮糗恤之于后是故发棠既请氛潜销岁有丰凶而民无流散者诚有其道焉自汉以降常平义仓社仓之法规制綦详救灾恤邻宛存古意国家折衷今古爱养黎元整顿仓储岁岁增益而于北省尤所究心良以水利久湮转输非便北人愚惰不识盖藏乐岁丰收粒米狼戾及偶逢饥馑则束手待毙或流离转徙散之四方非备豫于平时不足以恤灾御患也粤捻之变沦城陷邑所过荡然旧日仓储概遭焚劫自晋豫大旱以至山东顺直迭次水灾议赈议蠲几成故事上则截漕发帑至再而三下则查户劝捐有加无已惠则惠矣然悬隔千里转运艰难已毙之民宁能复活使每邑有数万石之米以立救饥民则曲突徙薪所全尤大何至一省告歉四海骚然哉且天变无定期而正供有常额受者无实济而施者有倦容万一弩末难穿鞭长莫及则他日灾民百万填渠溢壑生理遂穷言念及兹何堪设想论救荒于今日铁路实为要图而议论既已难调财力亦苦不足无已则规复常平社仓之遗制以暂救目前乎夫北省之地力厚厚则树获易丰也北方之地气燥燥则收储可久也经理之核实则官不如绅散放之得宜则银不如米建仓之地当视户口之多寡而酌予变通告籴之资可提赈款之赢余而量为补助且鼠微物也犹知积粟以御冬蜂微虫也尚识采花以酿蜜岂斯人灵智反逊昆虫并宜劝谕民闲思患预防各谋蓄积丰则虑歉饱则虑饥乐岁红陈勿加狼籍仓箱充实牖户绸缪使闾阎有三岁之储则朝廷无一朝之患矣或曰仓储之说似正实迂所谓老生常谈者非耶而不知方无古今中病则验射无巧拙中鹄则神比年筹赈募捐艰矣瘁矣水旱偏灾事所恒有不筹一善后之良法则呼庚吁癸长此安穷济众博施尧舜犹病矣以积储为经而纬之以水利以仓廪为主而辅之以轮车正本清源裒多益寡中原万里虽终古无灾可也
　　和籴　
陈次亮
三代以前吴楚荆蛮之地耳北方物产殷富壤土膏腴家给而人足无所为仰给东南也迄商君变法秦并天下洊经丧乱地力渐瘠人庶渐贫汉兴漕山东之粟以给关中然中原犹富庶也自刘石构乱历十六国魏齐周隋二百余载中原文献渡江而南荆扬益三州水利农田转存古意北省流离兵火丧生圣哲遗规埽地几尽唐乃始漕江淮之粟以济关洛宋亦浚汴渠漕荆扬之米以赡开封元明以还海运河运循生迭起劳费糜弊以迄于今万里馈粮婴儿待哺海舶则忧漂失河道则苦沙淤设官数百员役夫数十万综计一石之米费银十七八两而始达京师漕仓匪百弊丛集及至给发俸饷陈红朽腐可食不可食者参半售诸米肆仅值一金夫以国家费十七八金之物而其用止一金以一金可购之物而仍株守旧法不惮费十七八金以艰苦垫隘而致之劳孰过焉拙孰甚焉弊孰深焉自商局既开轮舶通行改为海运虽有费失每石不足十金其胜于河运也无待再计决矣或者犹曲为之说必欲使朝廷虚糜帑金得不偿费且长留此数十万运夫游手无业以中原倒行逆施是诚何意以管见揆之不惟河运万不必复即海运亦可不必吏行也夫元明之君臣孜孜然汲汲然穷天下之力建官设兵以更番督运者岂好劳哉徒以官府上下仰给南漕惟恐其偶有不达耳今轮舟转运绝迹飞行山东抵津一日奉天[二](工)日江苏三日浙四日闽五日粤六日无分昼夜不畏风涛电信飞[驰](地)刻期可达时势迁变如此而仍拘守元明旧制安常习故徒饱官吏而弊国家甚无谓也根本至计自当以畿东水利为要图即使费巨工繁不能骤举可先将南漕轻赍等项统改折色解赴京师而综计每岁所需平价在津采买或亦以渐变之每年改折二十万石期以五载尽减南漕内而仓场外而漕运各官酌留一二员自余一律裁撤每岁所省当亦不下千万金偶有凶年或值兵事尽可先期电饬采买运京消息灵通必无羁阻至于粮食店肆抬价居奇在前日或[间](问)有之于今海道通行电音四达但有锱铢之利不五日而富商大贾云集津门矣何必患寡患贫窃窃然私忧过计乎或又疑仓匪漕举系贫民无可谋生必将为乱独不思咸同之际停运殆将十年此项匪徒固亦帖然无事也伊古以来未有徇奸民一己之私图而挠国家百年之大计者也
　　游历　
陈次亮
今之世一维新之宇宙也古之言天者占星揆日岁实岁差不及百年辄多乖舛今有地球自转之说始知行星百数均绕太阳而目所见之恒星皆日也于是古法尽废千秋疑窦一旦豁然日至历元不差累黍此天文之新志也古人望洋向若辄云海与天通方丈蓬莱转相傅会今则五洲鼎立万岛星罗轮舶往来有如户闼开方计里了然掌上之纹乃至南北洋古人迹不到之区亦能凿险缒幽穷其究竟此地理之新图也古之时搜神纪异侈语仙灵夸诞荒唐本无足据今则轮舟铁道俨缩地之神方电报气球即补天之秘术一灯如月光照百城二气转轮力逾万马以至快枪巨铁舰鱼雷无坚不摧无远弗届权侔造化功夺鬼神此人事之新法也古人取五行百产以利用宜民以云天无弃材地无遗利则未也今则轻养炭气考原质之所成水土木金悉化分之何自耳目无偶遗之物山川无不泄之藏动植飞潜察形声之变异金石骨角化朽腐为神奇订山经地志之开格物致知之学此物产之新理也此外精思奇器日异月新亹亹深深未知所极迹其灵奇变化疑于鬼斧神工及徐而察之则高以下基洪由纤起浅尝深造均有阶级之可寻极人巧代天工广地利尽物性此岂海外小夷所能为乎然则孰为之曰天为之天欲辟一万国大通之局而道里悠远山川闲之非此不足以捷往来资日用也更新之气运天实开之而谓人能遏之哉惟中国局乎旧闻坐受其敝抚膺扼腕徒托空言即有明智之人熟察情形变通尽利未几而疑众谤争集矢于其身自怙前非不惩后患议论之淆杂家国之安危系此矣谓宜明谕近支王公及中外大臣有能比迹张骞乘楂海外者官给资斧许其自陈预由总署照会列邦送迎接待回华后阅历有得量材器使予以事权其有壮志华年愿留学习者亦助其费至四品以下文武员弁有欲出洋游历者先由官长考验如果学识通敏亦准给予资惟须计日往还示限制如愿留学习并给半费随时由使署稽察以广裁成当日俄王微服至英亲入海军习业三载回国而后水师雄武颉顽泰西日本东瀛小国耳通商五十年而制器练兵卓著富强之效者岂其才智远过华人哉由其国亲王大臣游历各邦具有心得嗣后综绾枢要并心一志百废具兴是以西人敬之而华人畏之也必嚣嚣然曰我大国也彼小国也既不能令又不受命刻舟胶柱不思改图他日必有先受其祸者故公忠体国之君子不可以不知天
　　虞衡　
陈次亮
盖闻九官分职益作朕虞周道如砥其直如矢三代以上沟洫桥梁街衢道路之事无不有官焉掌之即所谓虞人者也夫烝民之性自利自私仅顾目前不知远计非官为董率其必不能整而齐之经而理之也审矣今日驿传水利亦有兼官然文具空存未有能举其职者以致京省内外芜莱满目埃尘蔽天杠梁废弛沟渠湮塞邱墟芜杂如旷古未经开辟者然至若一之市四达之衢偪仄熏蒸酿为疾疫旱则风沙卷地潦则泥淖载途城邑类然北方尤甚非所以肃中邦之体制壮万国之观瞻也且夫虞政之修与不修即商务之兴废所由亦国势之盛衰所系矣泰西各国街衢整洁涂径平夷日月修治罔敢废坠宾有如归之乐民无致疾之因严肃清明宛存古意其旅于中国者亦依其国制设立工局整理洁清坦然秩然荡荡翼翼其旁之中国城镇虽复肩摩毂击人物殷阗而广狭平陂未免相形见绌者古制沦亡无专官以隶之故也西人谓修路一事于商情之向背地面之兴衰隐相维系每于海滨广漠自辟一途未及数年商旅纷来自成邑落而道旁之地亩骤贵至数千百金林木蔚然气象一变乃知泰西今制决为三古遗规不能守后世因循苟且之风坐令远人腾笑也宜稽往昔虞衡之职兼考近时颓废之由参酌中西权衡今古设官督理就地筹捐专派一工部侍郎主持其事街道以京师为主而后渐及于军州涂路以冲要为先而后渐达于荒僻区以支干别以山原审其重轻权其缓急而桥梁沟洫堤防林木一切便民之政均得会同牧令处置而经营之斯通商铁路之初基即水利驿传之实效也旧有之官半为当事侵渔宜着落追偿以为根本有所不足酌取于商民涓滴归公敷用为度自时厥后岁月增修筑路之基应以电报所行为准纵横经纬绘画测量步章亥以无差涉关河而不阻则积习之颓靡胥变而新猷之敷布非难矣或曰道涂险艰以限戎马之足也因而修之患将愈亟可奈何不知天子有道守在四夷当日粤捻横行何尝以险远岖山钦稍阻往来之迹窞己之门庭以御盗贼愚者不为矣民情之所不便他日必有便之者慎毋窘步迂行予后人以口实也
　　赛会　
陈次亮
西人之心计工矣其维持商务也至矣其始莫亟于开博览之会所以开其先也其继也莫要于减出口之征所以持其后也夫天下人之才力聪明其不能不有差等也久矣上焉者独具智巧自辟町畦变化神奇宜民利用生而知之者也中焉者亦趋亦步效法前人规矩准绳范围不过学而知之者也下焉者则顽惷无知自安愚弱贪饕慵惰鹿豕与游是人役也今中国泰西日本滔滔者大率多中人耳彼南洋印度非洲诸种族则下愚也然上焉者穷思极虑其心劳矣中焉者继长增高其事逸矣博览云者互证参观以耳目代心思之用是使民逸获之由也五洲之风土各别万邦之物产攸殊万宝五金六谷百果及草木鸟兽羽毛齿革之属邱陵川谷蠉飞蠕动之伦寒带温带热带之所宜山人泽人海人之所得旁搜博采荟萃于一堂因而审其良楛别其美恶时其弃取决其从违一物不知儒者所耻多能博学遂以成名使古圣人有知当亦引为大快也今日万方和会四海大同以有易无裒多益寡罄山川之宝藏天地不能閟其光广亿兆之见闻圣哲不得私其学易世而后新者皆故变者皆常窒者皆通分者皆合百姓日用焉而不知举世习见焉而不为怪矣故曰天也泰西博览之会五载十载辄一举行商务振兴不遗余力日本亦仿立农桑工艺诸会讲明而切究之国势日强民生日富中国丝茶之利尽为他国攘夺以归而罂粟之花于内地海防制造讲求五十载仍须倚仗洋人狼狈相依若瞽之有相不有以转移而变化之恐知之匪艰行之维艰后之视今亦犹今之视昔耳宜详考各国立会之制先于沪汉等埠筹试行农桑矿务等会以劝民间俟东省铁路既成则于天津购地造屋综集中西设一博览会九重亲以重其事中外之金石古玩名画法书以及山海之珍奇工作之器物均可入会购者议价观者取资立会之费预筹专会散后储为博物院备后人考镜之资嗣后逐渐推行数岁一举以开风气以拓利源至各省赛会迎神虽亦乡傩遗意然作为无益动肇争端何如以此易之使斯民有取法之资薄海无久遗之利也今之论者动以奇技淫巧诋斥泰西而朝野上下之间所用者触目皆西人之物不禁不作仰给于人力尽财殚坐以[待](侍)毙堂堂大国为日本所窃笑焉抑独何哉
　　编审　
陈次亮
今天下之大患一游民而已矣书曰民惟邦本本固邦宁周礼大司徒掌建邦土地之图与其人民之数以佐王安扰邦国古圣王之治天下也必先知版图户口之实数以时其消息而剂其盈虚斯教养之所由兴亦贡赋之所自出吾夫子所以式负版者而后世编审之事起焉三代而后爱养斯民之政放失无存赋役征徭烦苛贪虐而编审一法遂为积弊之所丛本朝意主恤民并丁于地司农版籍日久就湮于是无地之民大半皆惰民也游民也即皆弃民也国家不复科征官吏不加收恤一听其自生自灭自去自来无复有过而问者或死于疾疫或转于沟渠或鬻于僧尼或流于盗贼迨至积重难返刑戮滋多桀黠者乘之而斩木揭竿之事起矣然后大张挞伐草薙而禽狝之虽不旋踵而已报荡平而伏尸百万流血千里者皆不教不养之穷民也天道好生忍乎不忍乃肃清未久而游民之熙来攘往又复盈千累万更仆难稽散勇会匪乘机构煽江湖伏莽比及数十年生齿愈蕃其患有不堪设想者即幸而弥缝无事他日敌国伺衅出百万金雇募而教练之投以利兵置之前敌所向尚有坚城哉内忧外患可为寒心者矣防之之法莫善于保甲莫要于垦荒开矿通商惠工广设善堂增建学校而正本清源之至计尤以编审户口为要图必碻知其受病之原而后能筹施治之法也谓宜详考中西编审之制权衡参酌明定章程与保甲并行颁之天下始于通商各埠而渐及于内地诸城将有业无业之民细为分晰有业者所操何业能否自赡身家无业者年岁若干家口若干作何生理有何技艺该管官吏每岁稽查然后因地制宜兴养立教劝以工作给以闲荒隶之矿产之官领以虞衡之长就其所素习用其所易能董之以贤才课之以事业生之者众食之者寡为之者疾用之者舒斯周官王制之精亦治国平天下之宏纲巨旨也惟是民性本愚而民情好逸堂廉之分隔而胥役之弊多非合天下之大行保甲设乡官聚而稽之劝而导之整之齐之纲之纪之经之理之欲其范围而不过曲成而不遗也得乎其为之也非一手足之烈其成之也非一朝夕之功当国家闲暇之时作牖户绸缪之计养痈贻患佳兵不祥爱人学道之君子当有以防之于先而毖之于后也
　　善堂　
陈次亮
天下有穷民焉老而无妻曰鳏老而无夫曰寡老而无子曰独幼而无父曰孤文王发政施仁必先斯四者此外聋瞽废疾痴騃痿躄之民待食于人不能自养天地之大犹有所憾非惟中国为然也通古今达内外一而已矣是王政之始也圣功之终也古帝王之所繇为天地立心为生民立命者也自睦任之典废而贫穷乏绝之患多直省间有善堂而杯水车薪迄何以济措施无具董劝无方三古遗规澌灭尽矣彼泰西诸国之善举法良意美规制精详有必应仿而行之者厥有八事一曰施医院院中男女异室衣衾饮食药饵皆备更设图画器玩以娱乐之病愈之时舁送别室调理安善乃听其归中堂罗列证治诸方备学医者之考察每院医人数百病者数千经费充盈捐诸绅富一曰育婴堂男女自初生至七八岁皆可留养每房十六榻二褟相一为乳媪一卧婴儿衣食起居无不精洁及四五岁即使识字读书教以技能由粗而精渐开智虑既冠后量材授事皆能自赡身家其费半出民捐半提官总管司事体恤周详多有富室婴孩亦托堂中教养者一曰义学堂贫民子弟自五岁以上皆令入塾读书并习工商之事弃而不学者罪其父母或有旷废则其师严督之至再至三改而后已更有富人自制练船招致贫民学习驾驶设立监督期限二年分派商船充当水手一曰养老院英国京城计千有三百所分处男妇之穷老而无告者衣履完善饮馔适宜或尚能工作缝纫给以器物制而售之半本人半充院费经费亦官民共任之国君时一临观以昭郑重一曰老儒会国有寒士宿儒虑其就食为耻地方官吏继粟继肉致诸其居一曰绣花局世家妇女家道中落茕独无依居以邃室深堂课以织作纺绣官为货之男子擅入者有厉禁一曰养废疾院房舍整洁聚聋哑瘫痪者读书其中就其所能教以工作一曰养瞽[堂](当)堂皆盲者而习工艺亦能读书所得工资均存备本人之用以上数者举大凡中国之通邑大都闲存古意以云爱人如己忧国如家规制精详一无流弊则概乎其未之有闻也宜由出使诸臣别类分门详加翻译然后参酌定制一律颁行牧令入之考成经费筹诸本地人之好善谁不如我上有好者下必甚焉此聪明睿知之圣人所以参天而赞地也
　　旅人　
陈次亮
传曰国以民为本民以食为天我有民而不能自养之而使之乞食他邦羁身异域已大非先王敬天爱民之本意矣况今日出洋谋生之众多至数百万人其去也漫无稽查其归也转加以禁锢如秦越人之肥瘠漠然不加喜戚于心堕溷飘茵莫知其极是弃民也弃民者不仁孰甚焉粤之前督有见于此尝派员游历议增设领事以慰安之而美日秘之使臣畏难苟安不知大体辄谓华人生长其地已无内向之心兼受制西人虽有官司将成虚设自有此奏而当日之良法美意举属空言矣夫威令之不行非一朝一夕之故矣今日之事如追放豚既入其苙又从而招之招之而不至民之罪也逆亿其不至而竟置不招则国家之过也比闻海外华民伏腊婚丧仍遵国制入彼籍者寥寥无人偶见汉官威仪拍手欢迎争先恐后富人子弟均读书应举以一至京国为荣及帖报泥金则父母国人交相喜慰迩来畿东水患前后捐赈至数百万金各省派员远道劝捐争得头衔以相夸耀民情如此而谓其食毛践土已忘本朝焉谁其信之夫财者人之所惜而习近忘远者人之情也敌之国势方张我之海军不至所设领事又未必皆忠信明决足以取重远人而议者辄先以就地筹款为词欲剥彼之私囊以充公用日后形格势禁其能否保护尚未可知而目下之虚糜固已补疮而剜肉夫亦何怪其然也此其闲有微权焉先着焉无他稽其往护其来结以恩孚以信而已矣父母之于子也家居者视若泛常耳及其服贾四方则远送于门倚闾而望戒其行李慎以风霜岂薄于彼而厚于此哉出与处之不同也今我之民拐贩而去既不能防护于先挟赀而归或更且摧残于后爱民如子之谓何矣宜于香港澳门及各商埠设立总局稽查保护出洋商民愿出谋生者入局报名官给船费与所往之国订立合同量扣工资议定年限如有疾病年老或久假思归力难自脱准随在具呈领事知照各局代整归其怀挟重资欲归故里入境后诣局报明给以护照令所在官吏加意扶持有侵凌诈索者重治其罪庶远适异国不忧资斧之艰复归故乡得享田园之乐其现在各岛为工为商亦宜考其生计之盈虚察其风俗之美恶审其户口联其性情禁其奢淫除其疾苦而后四海喁喁然向风慕义官司可以增设而政教可以渐行也
　　渔团　
陈次亮
当法越肇衅之初当事有劝办渔团之议或乃铺张扬厉一若师船不足深恃惟此沿海渔人百万狎习风涛四面环攻出其不意足以为制胜克敌之方者议论虽多卒无端绪迁延数月而和议成矣续有悉外邦之事势熟海上之情形者谓溟渤风潮雷轰霆击人力至此而穷西人巨坚船以铁网鱼雷快枪电灯相辅昕夕严备行驶如飞智勇无所施追击不能及泰山压卵当之则糜兵法曰置之死地而后生尚有可生之望耳既已决不能生又安能概责之以死也故渔团一事以备寻常海盗或可收铅刀一割之功而非所论于今日之海军泰西之强敌也之二说者皆是也而皆非也夫渔团者当编查于平日而不能取办于临时当以防奸细绝接济禁登岸为功而不能倚以为御侮攻坚之用何以言之彼渔人者皆中国之民也其畏死贪利之心亦与常人等耳平日置诸度外一旦有事遽欲编之卒伍置之前敌驱之于枪林弹雨之中虽黄金满前白刃在后犹有畏避不遑者岂区区一纸公文遂能作其忠义之气乎然渔人虽贱固犹中国之民也乃任其流荡而罔归漫散而无纪存亡众寡莫悉端倪合天下万邦亦未有粗阔略如中国者何怪其通匪济贼惟利是趋不知自爱也宜令沿海各省略仿保甲查办渔团选立正人以为之长妥筹经费慎选贤员购备枪刀督率训练阅操既毕缴械于官为首之人给以月饷海波帖妥各自谋生及兵事已开则纠集壮丁驻守其地仍拨帑恩恤以结其心庶令下如流水之归不至临事张皇徒增惊扰矣泰西各国相距七万里调一兵之费需数百金恒以利餂贫民冲冒锋刃无知赤子受其指嗾自蹈死亡今教练而稽查之则诱胁之端可绝以防奸宄一也海舶薪粮虽备而新蔬淡水必购诸陆地之居人查禁既严则取携非便以绝接济二也中国百产具备无假外求故封禁口门不足以困我惟海疆万里口岸繁多处处设防兵力有所不及相持既久彼将登岸攻城渔团伺便焚船以绝归路跋前疐后必有戒心以禁登岸三也此三者皆就彼之所能以补陆师海军之不足若辈生长海澨日久岂无杰出之才乘隙立功以取富贵者苟遽责以忘身殉国冒险冲锋则舟舰之大小悬殊器械之良楛倍蓰势力之强弱天渊性命鸿毛轻于一掷即重赏之下亦未必果有勇夫也况持斗酒豚蹄而祝篝车之并满哉故渔团者可恃而不可恃不可恃而可恃者也不思利而思害不以战而以守不用短而用长于器使因材之道思过半矣
　　自立　
陈次亮
迩来中国整顿海防当道之用心亦可谓勤且挚矣福建之船政始于前北洋之海军踵兴于后各省机器制造之局水师武备之堂铁舰水雷快枪巨肇开船坞广筑台亦步亦趋应有尽有此强兵之实效也近日使命往来见闻愈拓知工商二事实泰西立国之本原于是轮船商局江海通行电报公司水陆联接开煤炼铁织布纺纱部拨二百万金为东省铁道岁需之费此富国之初基也惟是官商各局仿效西法而综理一切统用西人绝不思教养华人以渐收其权利夫日本东瀛小国耳通商卅载乃举西人之所能者而尽能之举华人之所不能者而皆能之堂堂中国有器无人遂将蹈印度波斯土耳其之覆辙异日之隐忧深患正渺然未知所终也今之论者辄谓华人贪诈脆弱不若西人之坚忍而有恒上下翕然诎此而[伸](以)彼夫华人不可用遂可长用西人乎他日有事彼西人者果能力保其无他乎不可解已今华人之喜谈洋务者大率轻薄嗜利忘厥本来而读书明理之人或夷然其不屑以我之下驷敌彼之上驷其不及焉宜也于此而遂谓中国竟无上驷焉谬也宜于沿海诸埠广设工艺学堂选募聪颖纯正之生童分门学习其南北洋海军招商铁政织布纺纱及官商制造各局均宜抽拨专自立学堂教练人材以储异日之用至商务一事西人工于心计讲求整顿已历多年其防之也周而虑之也密惟壤地褊小产物渐稀中国百宝歕盈閟而未泄祗须求其在我开矿殖货通商惠工出我什一之藏已足给其求而养其欲所谓自开其源者此也洋货物美价廉实利闾阎之日用人情所便虽神圣不能挽回苟由内地官商购机自制官为保护减税以敌其来则西人服用奢华大利终为我夺所谓自节其流者此也惟是国于天地必有与立通古今达内外无信不立无义不行今中国上下之闲相疑相遁非一朝一夕之故其所由来者渐矣为民牧者自居于不信之地而欲民之信我焉不得也彼此不相信而求事之有济焉亦不可得也是故好大喜功无益也钩深致远无为也教育英才转移风会疏通壅蔽保护商民则丰财和众之规为即外治内安之枢纽求之于大本大原之地要之于至简至易之归夫亦曰反求诸己而已矣
　　审机　
陈次亮
居今日而言洋务其在我者曰务本而已矣其在人者曰审机而已矣如善奕者有先着焉争之则胜否则败得之则安否则危中国数十年来其失之也屡矣而事变将成辄有天幸有天津一案而法主遭擒有伊犁一役而俄王被刺有马江一战而法将孤拔伤亡事不相谋而机乃巧合冥漠之内若有阴为主持者不可谓非天之独厚于中国也惟是事会之来讵有终极人力不可不尽天功不可屡贪夫同利则相争同害则相救者情也故公法者言理而非以言势也言公而非以言私也言常而非以言变也苟有可伺之隙可乘之便则敌固要重利即友邦亦启戎心如五国助土攻俄其名甚美而伯灵之约俄割其北英德奥意割其南遂使土在欧洲无复寸土法越事起局外义无偏助而英灭缅甸日扰朝鲜乘人于危公义安在所谓同利则相争者也俄人蚕食鲸吞贪饕无厌傅之以法翼虎而飞英在南洋屡让商埠以交欢于德巨文岛西藏之事以兵力所已据而甘让之中朝者彼环顾欧亚二洲他日之大援舍中德无能为役耳此所谓同害则相救者也泰西之所长者政中国之所长者教道与器别体与用殊互相观摩互资补救窃意西人忠信明决实为立国之原而三纲不明五伦攸斁则他日乱机之所伏即衰象之所由成也夫君为臣纲古有明训西人倡自主之说置君如奕其贤者尚守前规不肖者人思自取若巴西诸国彼此相攻大乱方滋隐忧未艾此无君臣之伦者不足以致太平也尧典曰克明峻德以亲九族中国敬宗尊祖永保云礽西人父子兄弟之闲不相收恤故贸迁各埠者数传而后不自知为谁氏之子孙未及百年已多淆杂此无父子兄弟之伦者不足以存种族也孟子曰不孝有三无后为大乾坤定位夫为妻纲西人重女轻男贫者不能娶兼畏室家之累绝不以无后萦怀刻虽生齿蕃昌日久终将衰歇此无夫妇之伦者不足以广似续也之二者其事尚远而自由之说此倡彼和流弊已深独俄君屡濒于危毅然不为所动虑他日欧洲变乱俄人乘隙并兼则饷足兵精既灭泰西必窥中国元太祖之已事可为寒心者矣幸英德虑远思深力屏此论既开议院稍戢民心倡联邦合从之谋为曲突徙薪之计兵法曰知己知彼百战百胜智者见远于未萌明者避危于无形当雄角立之秋稍有短长立分优绌不有高世之才绝人之识用法而不泥于法制人而不制于人则刚柔轻重之闲必有豪厘而千里者茫茫天壤同志何人旷代人豪于今有几此鲁女杞人之忧所由扼腕怃心而不能已已
　　圣道　　
陈次亮
书曰天佑下民作之君作之师自开辟以来神灵首出而作之君者黄帝是已其持世约二千五百年今中国四万万之民皆高阳氏之苗裔也厥后尧舜禹汤文武圣哲代兴南朔东西畏神服教饮和食德至于春秋之季而诸侯力政相攻天下泯泯棼棼日趋于乱天于其时生一孔子以布衣而作之师则古昔称先王祖述宪章而垂为教法与及门三千之士七十子之徒删诗书订礼乐系易象修春秋虽西狩获麟阨穷终老而大成至圣天下宗之由孔子而来至于今亦二千有余岁矣然后地球万国光气大通象数西行复归中国言淆乱急待折衷必将有圣人焉合黄帝孔子为一人所为政教同源君师合德者巍巍翼翼炳炳磷磷其为期当亦不远也西医花之安者德之耶稣教人也居粤东四十年于中国圣人之书熟读深思碻有心得尝谓天下之最大者三教天主天方及儒教是已其徒皆万万人其行皆数万里其意则皆劝人为善而已矣然天主有旧教有新教教内教外判若鸿沟袒庇同人抵排异己争教而战杀人盈城天方教之用心尤为狼戾惟中国孔圣人之教至大至公不迎不距有责备贤者之说虽文章冠世不能逃清议之严愚夫愚妇目不识丁偶有一节之长益将赞叹歌而不能自已是教内教外无分也夫立教以便人也今不惟不便而已逞一朝之忿亡其身以及亲上逆天心下残人命窃意五百年后圣教将行于地球而天主天方终将歇绝衰微而不能自振也彼教人也而其言如此窃尝纵横宇宙上下古今而深思其故矣中国之道教印度之释教日本之神道教此亚洲之教也阿剌伯之回教泰西之火教天主耶稣希腊各教此欧洲之教也皆有体而无用或有己而无人甚则倚势作威权侔人主如耶稣基督则祸及其身谟罕默特则行不义杀不辜弒君而夺位若老庄释氏之属则又游心方外使上弃其国下弃其家率天下于虚无寂灭之中而人类或几乎熄矣夫圣人之心天心也圣人之道天道也惟我孔圣人之教与人无患与世无争奄有众长而不稍沦于空寂得之则治失之则乱并包万善而不稍假夫威权无始终无成毁无边际无端倪天而不欲万国之民永生并育长治久安则亦已耳苟天道好生人心思治则舍我中国之圣教无由也宜及此时上下[同心](司以)修明学校博[采](宋)泰西制器尚象之理强兵富国之原使天下万世之人不得议其迂[疏](政)而寡效[精粗](古大)一贯本末同归则我黄帝之子孙孔门之弟子将方行于四海充塞于两闲成古今大一统之闳规创亿万斯年同文同轨同伦之盛业也懿与休哉拭目而俟之矣

时务分类文编卷三十一
　策议类
  </div>
  <div class="pagination">
   <a href="皇朝经世文编五集_page27.html">
    上一页
   </a>
   <span>
    ...
   </span>
   <a href="皇朝经世文编五集_page23.html">
    23
   </a>
   <a href="皇朝经世文编五集_page24.html">
    24
   </a>
   <a href="皇朝经世文编五集_page25.html">
    25
   </a>
   <a href="皇朝经世文编五集_page26.html">
    26
   </a>
   <a href="皇朝经世文编五集_page27.html">
    27
   </a>
   <span class="current-page">
    28
   </span>
   <a href="皇朝经世文编五集_page29.html">
    29
   </a>
   <a href="皇朝经世文编五集_page30.html">
    30
   </a>
   <a href="皇朝经世文编五集_page31.html">
    31
   </a>
   <a href="皇朝经世文编五集_page32.html">
    32
   </a>
   <a href="皇朝经世文编五集_page33.html">
    33
   </a>
   <span>
    ...
   </span>
   <a href="皇朝经世文编五集_page29.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
