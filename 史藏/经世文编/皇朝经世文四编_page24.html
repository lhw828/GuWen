<!DOCTYPE html>
<html>
 <head>
  <meta charset="utf-8"/>
  <title>
   皇朝经世文四编 - 第 24 页/共 29 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文四编 - 第 24 页/共 29 页
  </h1>
  <div class="content">
   京师为古幽蓟地畿辅共八府左环沧海右拥太行北枕居庸南襟河济所谓天府之国与关中相颉顽汴洛江左不及也古自黄帝都涿鹿后辽金元明建都于今之顺天本朝因之实据形势之胜江南为古扬州地辖十四府江甯为吴晋宋齐梁陈六朝及南塘旧都明祖亦创业于此以大江为南北之限古今恃为天险地跨中原瓜联数省十四府以淮安控扼天下南北之冲尤为重镇而江苏松常财赋固居天下之半焉山东为古青兖地辖六府外引江淮内包辽海西面以临中原而川陆孔道毕会于德州故西境为馈运通衢其临清固南北咽项也曲阜为神农氏少昊氏之故都云山西为古翼州地辖四府平阳即尧舜禹故都其地塞固其兵劲悍昔人谓王不得王霸不得霸有由来也陕西为古雍州地辖八府山河四塞神皋奥区形胜角天下周秦汉西魏后周隋唐皆都焉昔人称为天府之国河南为古豫州地辖八府河南府即成周故郡东汉晋后魏隋因之偃师即亳帝喾商汤盘庚都焉开封即汴梁梁唐晋汉周五代及宋都焉自古言形胜者以之次关陕浙江为古扬州地辖十一府诚巨区也省地为南宋故都全省形势连岗西属大海东蟠议守御者尤于海防为急江西为古扬州地辖十三府当吴越楚闽两粤之交四方每以为安危轻重焉湖广为古荆州地辖十五府大江中贯五溪外错于以雄视诸州势匪小弱四川为古梁州地辖九州剑阁表云栈之固瞿塘扼巴峡之流山水襟束自相藩篱自蜀汉建都成都往往为雄割据中原兵不易西向以地饶而险扼备也福建为古闽越地辖九州海抱东南山阻西北封壤虽[蹙](戚)扼险有余我朝拓地直抵台湾则又不同往昔矣广东为古百粤地辖十府五岭之外号为乐土当西粤孔道重镇实为要区广西为古百粤地辖十二府东控海岭右扼蛮荒地杂民猺接壤交趾门户保障诚不可忽也云南为古梁州徼外地辖十三府崇冈山激涧萦纡地称饶沃而险要为最贵州为古西南夷罗施鬼国地辖十府山箐峭深土无货殖贵阳省会即与苗猺咫尺最称荒陋王公设险所当亟讲也总而言之天下大势譬人之一身京师犹元首也蓟门辽阳上谷云朔犹肩背也河渠犹咽喉也伊洛湘汉江淮之间犹腹心也齐鲁秦晋犹左右手也闽蜀犹腋也交广滇蜀犹足也肩背欲其厚咽喉欲其通腹心欲其实左右手腋欲其强足无戾盩相承而奉元首以听命于心而营卫淮注焉然后形胜充畅而外邪不奸也治天下者其盍据形势以抚此无疆之土哉
形势论
吴铤
吾观天下形势之要有二曰战曰守直隶北以辽东为关键西以大同为枢纽南以大名为门户三者足以扼天下之咽喉而制其命湖北以襄阳为门户襄阳失则湖北不可以守然论天下之势则以荆州为重以襄阳为守不若以荆州为战至武昌则又南扼乎江淮之险河南南以开封为门户北以邺为门户而洛阳居其中皆四达之区战则足以争天下之势守则三分五裂而无如何此利于战者也四川天险之国财粟又足以资之然其势能入而不能出非得陕西不能据西北之上流非得两湖不能据东南之上流故宜于守江南据三江之险为财赋之所自出然与其防江不如防淮防江不足以制上流之侵轶防淮则以徐州寿州为重镇狭而易固此利于守者也陕西以殽函为门户据西北之上流若得四川汉中则又据东南之上流进可以与中原争退可以扼其险而守之此利于战与守者也要之天下之形势非战则不能守非守亦不能战如是而已吾观诸史所载兵事必因历代形势考其沿革然后知其险易之异形攻守之异量进退之异变了然可以锥指而得则形势之所在又有赖于沿革焉夫形势之险易固无不胜之道亦无不胜之术守成迹则同事而异功构新法则异事而同过缓则势已失而难复急则势未合而难分故势在人则以用奇破之势在己则以用坚持之百变而动中其会一成而不滞于用是又则通形势者之自知也已
守迁说
何曰愈
自古修建城池者所以备非常卫民生也然亦必须藉民力以为固何者盖国家经费有常额兵无多以四川省会言之军督提三标额兵不过五六千名郡城不过三四百名及二三百名守扞已形单弱至如州县驻防者兵多不过十余名少则数名而已城虽小而雉堞数千以数人站垛安在其能御暴乎是以必借资民力民虽劳乌可已也劳之正所以保其身家子女玉帛也且守城之道未战而胜者有五寇远涉而来足茧履穿筋力疲乏我养其全锋以逸待劳胜之之道一也仰攻者难俯击者易寇虽有炮火可恃我亦有炮火之利我有城郭之卫寇无城郭之蔽我从高击下以有蔽击无蔽其损伤必多胜之之道二也彼为反叛之民以逆犯顺我奉天子灵威为生民扞患堂堂之阵正正之旗代天行诛以顺击逆胜之之道三也兵法云千里馈士有饥色彼跋涉山川负粮裹餱势必无多其所恃者因粮于民我坚壁清野以俟之使掳掠无所安能枵腹而与我旷日相持胜之之道四也我有高城深池之险我欲战彼不知所守我欲守彼不得而战操纵在我胜之之道五也我有此胜道五何为而不守乃播迁以避之乎或曰我得此五胜可坐而胜敌耶抑更有策也曰善哉问乎虽有此五胜安可恃乎守城之法御攻之具登坛必究武备全书洴澼百金方纪效新书乡守辑要诸书言之已详当先讲求精孰始免临事张皇而其大要而在峙粮刍筹库贮安辑贫穷搜诘奸宄召募壮士备器械修楼橹严号令信赏罚激忠义一众志搤险要多侦候谨防御勤警禁喧譁与众同甘苦随机应变出奇制胜不为诈诱不为强怵毋轻出战毋妄追袭非操必胜之权毋得轻举妄动待其懈出奇兵以击之斯乃守城之要策也粮足械备则民心固库储充则奖抚有资贫民安奸宄绝则无萧墙之患号令严赏罚信则众用命忠义明众志一则上下力并险要搤则寇有所顾忌侦候多则敌情预知防御谨警勤则无仓卒之虞諠譁息则民志定甘苦共则士乐死应变出奇则足以破贼立功昔田单守即墨赵襄子守晋阳刘錡守顺昌朱燮元守成都皆以寡胜众以弱破强胥是道也若闻警张皇各谋迁徙真为夫下愚也夫离百年之乡土抛先人之垄墓客寄异乡或舍城池之坚固而就乡间之砦堡纷纷逃窜捆载囊橐襁属道途奸民见之而生心土匪乘间而掠是寇未至而先已被祸矣不闻安庆九江扬州镇江凤阳滁州诸郡绅民移徙者多为土匪杀戮攘夺乎此前车不远亦足为鉴已惟广西桂林湖南长沙官民一心相与坚守卒皆保全又明季张李之乱毒天下所至邱墟卢忠烈备兵大名时教民筑堡自卫保全甚众嗣抚郧阳教民并村立寨筑守如前郧民知大名之效踊跃奉行屹然遂成巨镇贼不敢犯夫一砦尚能自守城池乎寇本穷民耳非有贲育之勇孙吴之智战胜攻取之能也彼能杀人我亦能杀彼何所畏而流离播迁以避之任其横行而垂手乞命乎且我能往彼亦能往贼侦知迁移所聚富户必多子女玉帛益广其垂涎力攻又必然之理也是欲避患而反招患也是则守与迁之利害判然矣可不猛省城居者安于城乡居者安于砦力图守固众志成城虽有强寇安能肆其毒螫矧兹乌合之众哉果能各振懦弱之气既得克保身家复得忠义豪杰之誉兼邀朝廷爵赏之荣岂不美哉近闻成都士民闻有河南归德之警家播迁者纷纷予深悲其失策因作是说以破其惑如听斯言修尔戈砺尔矛共敌忾同仇则西蜀地方幸甚西蜀生民幸甚
筑隘记
何庆元
古者国有重险城郭沟池树渠守内山林川谷邱陵守外凡造都邑必周知其四境之阻因其山川达其道路治其固与其守法民皆有职焉国有故则籓塞阻路止行者官司与其属率地之众庶守之昼三夜三鼜虽有卒然之警民安堵寇罔获蹂躏其备豫也桂为楚檄南偪粤东邻豫章西北接兴东壤重山峙其外壁立环市巍亿万雉因其间窳凹者稍辟焉才可通往来委折峭险狭踰彭门四境率如是道光二十一年辛丑予来罕斯土会粤氛奉檄戒备先严保甲清宄慝乃率耆老搢绅循省吾圉凡途之入粤者与粤之道他途可达桂者必穷之底于界佥曰天险也属两山而垣之门启闭略如潼梅诸关制山不可属者墩之堞其上无山卡焉则守者逸待劳利且万世于是计亩捐资遴能督绩甃石墁灰高厚视城墉费白金几二千役毕额以名上其事于各宪凡为隘八墩一卡一正南曰太平隘两山夹途出于隘门下入粤之仁化距县治四十里而近距仁化界十五里而遥乘垣望可数十里内有隙地可容百人不百武有水泉山旧曰蜡岭坳以太平堡在其内故命之太平太平隘之右十里曰城溪隘形势道里如太平乘垣望可见十里内有隙地可容二三百人数十武有水田山旧曰风门坳以城溪围限其外故命城溪城溪隘之右二十里曰龙虎隘形势如城溪下行入粤之乐昌距县治六十里而遥距乐昌界五里而近乘垣望可见数里内有隙地容数十人百不武有水泉山旧曰分界岭以龙虎团在其内故命之龙虎西南曰延寿隘形势如龙虎下行入乐昌距县治六十里而遥距乐昌界十里而近乘垣望可见十里内有隙地容百人水泉远筑隘苦汲坎其旁得泉出不竭事蒇泉涸今其山坎故在旧曰头坳以延寿团在其内故命之延寿正西曰镇安隘形势如南下行道文明司入粤之乐昌距县治五十里而遥距乐昌界三十里而近来垣望可见二十里内有隙地容百人不数武有水泉溢初筑上庄桥水患徙于此山旧曰百丈岭以文明司限其外文明本镇安故命之镇安东南曰东岭隘形势如南西下行道东岭入粤之仁化距县治七十里而遥距仁化界十五里而近乘垣望可见十里内有隙地容百十人不数武有水泉山旧曰轮子坳以东岭限其外故命之东岭正东曰集龙隘形势如南西下行道集龙入江西之崇义距县治四十里而遥距崇义界三十里而近乘垣望可见十里内有隙地容百十人不百武有水泉隘初筑丰洲亭艰守徙于此山旧曰花岭坳以集龙团限其外故命之集龙东北曰永丰隘其势如南西下行入崇义距县治六十里而遥距崇义界五里而近乘垣望可见二十里内有隙地容千百人不百武有水泉山旧曰牛子塘以永丰团在内故命之永丰太平东岭之间有九曲岭道峻削艰上下仅容一人行无两山夹故墩于其颠墩受二十人水泉近距县治四十里而近距仁化界二十里而遥集龙隘之右三十里偪崇义界曰百石邱地平衍旧无卡今增焉距县治七十里而遥其小路闲于各隘而不利修筑者七南曰竹里坳带角岭马蹟岭久茅江东曰黄土岭坑西曰姜阳洞其西北路之达兴东可筑而未及筑者五西曰筑篙岭江顾峡北曰入寮坳寒岭头樟溪坳有事时皆当量寘防守毋易视守隘之人自保甲出就其乡户编壮勇择机警为众服者统之籍于官时纠几焉禁令赏罚必明必信守隘之资富民量产出财粟而立廉能者司出入罔侵欺罔妄费人乃用命守隘之器鸟枪石为上弓弩次之戈矛又次之先时相度地势于太平隘得断碑文剥蚀略可辨识者九十七字无年月不知是何朝代也其辞约曰郴桂门扃两山夹耸天生扼要桂邑黎庶昔年被贼本镇亲勘桂之四境捐资命匠永定关隘奠安内地扞卫外侮厥后兴土掘地又得古隘遗址于隘所石俨然昔人先得我心益以证此举之非矣自今以始时涂既修次舍有其举之莫敢废是存乎后之守是土与密迩是隘者矣申画郊圻慎固封守独予责也哉因搨其碑附案而详记颠委以俟来者
剿匪
严办土匪以靖地方疏
曾国藩
正月初九日准湖南巡抚咨称咸丰二年十二月三十日奉上谕湖南筹办拨兵募勇各事宜即着责成张亮基潘铎会同在藉侍郎曾国藩妥为办理钦此又于二月初一日准署理湖南巡抚咨称咸丰三年正月初三日奉上谕朕思除莠即以安良即有会匪地方亦莠民少而良民多封疆大吏惟当翦除百恶即可保卫善良所有浏阳攸县各处匪徒即着该署督抚等认真查办并着会同在藉侍郎曾国藩体察地方情形应如何设法团练以资保卫之处悉心妥办理等因钦此仰见皇上南顾焦虑无时或纾去年臣初至省城抚臣张亮基调拨湖南外营兵一千名招募湘乡练勇一千名来省防御至正月初间粤匪东窜武昌业已收复长沙即可解严署督臣张亮基署抚臣潘铎皆与臣商所有留省之云南河南各兵即行分别撤回新招旧募之勇亦即分别裁汰共留兵勇三千余人已足以资防守即间有土匪窃发亦足以资剿办至于团练一事臣前摺略陈大概曾言捐钱歛费之难近来博采舆论体察民情知乡团有多费钱文者亦有不必多费钱文者并村结寨筑墙建碉多制器械广延教师招募壮士常操技艺此多费钱文民不乐从者也不并村落不立碉堡居虽星散闻声相救不制旗帜不募勇士农夫牧竖皆为健卒耰锄竹木皆为兵器此不必多费钱文民所乐从者也多费钱文者不免于扰累地方然以之御粤匪则仍不足不必多费钱文者虽未能大壮声势然以之防土匪则已有余今粤匪全数东下各县乡团专以查拏土匪为主臣是以剀切晓谕令其异居同心互相联络不多费钱不甚劳力以冀百姓之鼓舞而听从湖南会匪之多人所共知去年粤逆入楚凡入添弟会者大半附之而去然尚有余孽未尽此外又有所谓串子会红黑会半边钱会一股香会名目繁多往往成结党啸聚山谷如东南之衡水郴桂西南之庆靖州万山丛薄尤为匪徒卵育之区缘近年有司亦深知会匪之不可遏特不欲其祸自我而发相与掩饰弥缝以苟且一日之安积数十年应办不办之案而任其延宕积数十年应杀之人而任其横行遂以酿成目前之巨寇今乡里无赖之民嚣然而不靖彼见夫往年命案盗案之首犯常消摇于法外又见夫近年粤匪土匪之肆行皆猖獗而莫制遂以为法律不足凭官长不足畏也平居造作谣言煽惑人心白日抢毫无忌惮若非严刑峻法痛加诛戮必无以折其不逞之志而销其逆乱之萌臣之愚见欲纯用重典以鉏强暴但愿良民有安生之日即臣身得残忍严酷之名所不敢辞但愿通省无不破之案即剿办有棘手万难之处亦不敢辞署督臣张亮基署抚臣潘铎皆思严厉整顿力挽颓风时时相与筹商誓当尽除湖南大小各会匪涤瑕去垢埽荡廓清不敢稍留余孽以贻乎君父之忧其匪徒较多之地如东南之衡永郴桂臣当往衡州驻数月就近查办西南之靖各属臣当往庆驻数月就近查办所至常带兵勇数百文武数员以资剿捕之用联络本地之乡团使之多觅眼线堵截要隘以一方之善良治一方之匪类可期无巢不破无犯不擒此臣拟办会匪之大概情形也至于教匪盗匪与会匪事同一律三者之外又有平日之痞匪与近时新出之游匪何谓游匪逃兵逃勇奔窜而返无资可归无营可投沿途逗留随处抢掠此游匪之一种也粤寇蹂躏之区财物罄空室庐焚毁弱者则乞丐近地强者则转徙他乡或乃会聚丑类随从掠此游匪之一种也粤寇蹂躏之所常有游手数千随之而行或假充长夫或假冒余丁混杂于买卖街中偷窃于支应局内迨大营既远展转流落到处滋扰此游匪之又一种也臣现在省城办理街团于此三种游匪尤认真查拏遇有形可疑曾经抢掠盟者即用巡抚令旗恭请王命立行正法臣寓馆设审案局派委妥员二人拏获匪徒立予严讯即寻常痞匪如奸胥役讼师光棍之类亦加倍严惩不复拘泥成例概以宽厚为心当此有事之秋强弱相吞大小相侵不诛锄其刁悍害民者则善良终无聊生之日不敢不威猛救时以求于地方有益
条陈剿苗匪说
韩超
经书何儒不读用以为文好丑各殊者切题与不切题也古方何医不记用以疗病生死不同者切证与不切证也兵法何将不知用以临敌胜负各歧者切时势与不切时势也方今会匪鸱张土寇蜂起粤楚杌陧不安而黔地恶苗遂亦欲因风纵火非速加惩创祸固不可胜言非妥为安排乱又乌知所底是在即贼与我之时势熟筹而审处焉耳苗耐饥渴劳苦寒暑无所畏避行止轻便无行李背负饭包大可供数日食上下峻捷若猿猱又习用火器从禽逐兽日以为常曲左臂架枪其发多中此其所长也性多疑忌贪利无阵法疑则易以多方忌则易诳以鬼神巫师贪则易钓以饵乌合而无阵法则易制以节制之师此其所短也至我员弁兵练胆薄技疏不谙战阵遇敌则退后论功则争先有短而无长方诸干隆嘉庆间已远不相及何论国初然则当此之时处此之势将剿苗匪其何道之从乎谨即管见胪陈十四条敬陈左右
一明赏罚有功而不赏有罪而不罚固非有功而使无功者受其赏有罪而使无罪者受其罚尤非甚至有功而反受罚有罪而反受赏是非颠倒更不足以服人心惟赏罚当乎功罪则赏一人而三军劝罚一人而三军畏乃知所趋避焉耳
一谨约信鼓之而弗前金之而莫退呼之而不至限之而故违虽韩白孙吴不能操算矣夫收信之效在临事而致信之效在平时平时不轻下令有令则不更不苟相期有期则必践古人千金徙木三日去原约信不爽毫厘三军所以用命也
一勤操练近今弁兵怯懦见贼即逃虽有不逃亦未闻直前杀贼此固由志卑气弱亦自顾无保身杀敌之能不得不苟且图免耳则操练安可不勤乎然尤贵因地制宜也昔秦再雄铁甲渡水傅重庵提重登山皆度地练兵所向无敌今将剿匪于黔省多山之地我兵技艺行阵必切多山之地为之方有实用荦确之径难登故身宜轻也峦巘之间多碍故阵宜疏也如此则将勇兵强战胜攻取矣
一简趫捷苗跋山如履平地汉人弗若也一旦相角逐则彼急我迟彼暇我忙优绌分而雌雄判矣此宜用沙囊之法练习升高陟远简其趫捷者别为一军或用以邀击或用以跟追或用以绕道别出此剿苗匪之必不可少者
一选员弁一将岂能独理则协理之文员武弁在所必需虽然软熟者不可用谀者不可用胸无实际大言欺人者更不可用选其反乎此者则庶乎其近焉耳
一择士民官来自远于苗境之山川风土未克周知岂知士民之生于斯长于此哉此宜择其有才能而心地可靠者不分汉夷使之力军前以供指臂之用
一严保团保甲团练最为守御之规近年大宪已三令五申特患奉令不力耳严以督之未行者咸能遵依已行者益加振作村村自守不独难于裹胁从贼者稀抑且积以糗粮呼庚者易能各出乡兵随处截杀其有裨于剿匪更为何如哉
一精间谍善用兵者凡敌境之险夷敌众之多寡敌意之趋避敌党之离合敌将之性情嗜好莫不灼知故能批却导应手而解然而甚难其人也必其沈密勇敢又有妻孥之系然后予以厚赀俾混入贼中以察悉其纤微若能不用汉而用苗不用民而用贼则言语相通气类相投更有得力耳
一务分攻苗性迟疑不我分兵以乱其耳目则方寸益淆苗性专一不歧我分兵以致其纷纭则气力必懈至于力不能支或且溃围四处集散亡以再肆狂氛又当空阙一方层层密伏使之聚而歼旃也
一防伏自来苗匪跳梁其兵法有二埋伏与夤夜斫营而已我军行走宜翼以搜伏之军战胜追逐宜用戚南塘防伏之法至每夜伏路与了望者尤宜加意
一勿妄杀为贼者诛余人不问若波及无辜甚或欲绝其种类奸人得以煽动必至蔓延
一勿轻抚人心思乱已久加以迩来粤楚不靖更思效尤其真正为贼者未至十分穷蹙而遽抚之以博好生之名且或以为易了之计则祸心未死转瞬复张此宜痛剿靡遗方足杜萌芽而昭鉴哉
一急捕亡剿办得手之余其着名恶匪必有漏网逃匿者傥以党与既散了然无复可虞窃恐不数月间又将招集其徒再图举事此宜迅速搜穷罪人斯得而后不虑其复然也
一缓撤兵兵事费用浩繁早撤一日则省俭一日所以既得胜仗便思抽撤贼势将次平靖便思全撤后来之熄而复炽军需亦不赀未之计也试思一篑未成乃不肯及时竣工致令全山颓圯再思平地为之果孰逸孰劳孰省孰费乎此其宜于缓撤也审矣
此十四条自严保团以上从己作事自精间谍以下从彼着想皆切时势以筹之者也而操练间谍二条尤为紧要诚能不中沮于事机不旁挠于议精心果力彻始彻终于剿办苗匪何有哉
平定捻匪策
程祖植
自来流寇之起也或困于饥寒或激于残暴不过赤子之弄兵潢池而捻匪不然也原于习俗之凶顽成于发贼之挑动始犹聚之则为盗贼散之则为农商近则分队立帅显与官军为敌于是时也无论贼不可抚即抚亦不受恶得不筹所以扑灭之方哉窃闻兵形象水水因地而制流兵因众而制胜是故平捻匪之法与平贼发不同何则发贼之长技在据其穷计亦即在据其得势在分其失策亦即在分据则我虽艰于收复而实便于聚歼分则我虽困于备多而彼亦因而力弱若捻匪则流而不据合而不分也流则奔突无常使我疲于奔命合则人众势盛我时有兵单之患又况发贼长于攻捻则不攻而乱窜发贼所恃者步捻则所恃者马其势又各有不同者哉然而贼匪之形不同而我之尾追而未能逆击徒逐而未能多杀者其失则同此其所以寇愈扑而愈炽也今就捻匪情形略筹方略则曰厚兵力[曰]择地利(曰)曰选轻兵曰筹饷糈曰分贼势曰刺贼眼而已矣昔王翦伐楚请兵六十万人漠高祖困项羽必俟三十万师之至非王翦之怯汉高之不能战也多寡之数强弱之所以分即胜负之算所由判捻匪虽非楚项之比然歼大寇则必大举审其形势也某地建镇某地设防何处出何处置伏分其责任也谁攻击谁守御谁应援谁犄角谁迎其头谁披其腹谁扼其尾务使我军八方齐集四面兜围照应处处严密皖攻急不得溃入齐齐攻急不得溃入豫豫攻急不得溃入楚使如釜底之鱼无路逃脱庶有可歼之机若不急举大兵为一劳永逸之计恐官军惊于东而匪驰于西匪躏于前而官军蹂于后师老财匮民穷变起明季张李之祸可为前鉴所谓厚兵力者此也今夫陷虎者必以阱罝兔者必以罗善兵者必置贼于死地何以异此昔陈瑜困李自成于汉中车箱峡正可聚而歼旃乃以专主招抚纵贼出峡遂至燎原贼在深山密箐则易坐困在平原旷野则易狂奔制狂奔之贼不制之可坐困之地是犹欲遏洪水之流而不筑堤也况兵法步利于险骑利于易匪之狂奔以骑而任其处于利地何以制之昔杨武陵计驱贼入川委蜀为壑今似宜傚其意于皖楚豫齐四省择一可设阱张罗之地或诱或踪或驱使彼投吾计中设坚围坐制之用奇兵雕剿之务使既入不得复出或可克期荡平所谓择地利此也捻匪行走趫捷若飞官军虽穷力追之每苦势不能及迨官军至匪已饱扬去矣善用用兵者匿己所短而夺彼所长今似另宜置选锋挑选营中急足善行之卒别为一军又或匪系何种人即募其相类者以相制凡冲锋破敌追奔逐北以此军当之若壮健有余轻捷不足者置为后队以为正兵之用如此则夺其所长非惟使匪不得优游休息以养精蓄锐且有迎头者以截其前更可收前后夹攻之效而逼胁圩寨荼毒闾阎之患亦有所不敢逞矣所谓选轻兵者此也匪因粮于民无地无民即无地无粮官军之粮必须转运是以每多濡滞今似宜于将用兵之地预择便利险要陆通挽水通舟者置仓其地就附近郡邑给公平市价采买储积其中官军之至随地支给至若所置选锋与匪追逐之候宜仿古法如牛脯炒油之类先期制造行军之际以此给之虽奔驰千里无枵腹之虞所谓筹饷糈者此也制贼之法贼利在分我必诱之使合贼利在合我必诱之使分昔人灭寇之法或招抚贼将使为吾用或诳惑贼党使自相攻此分其党也或乘贼行之际以奇兵劲旅冲其中间截为数股或探贼散掠之时伺其分出急以轻兵掩袭使分者不得复合庶彼力以分而弱不至如横流之不可御夫治寇犹之治水昔禹之治水分为九河以水势太盛不得不分其流以杀其势耳所谓分贼势者此也匪马肥捷一日可行二百里官军当其前则不能遏其冲逐其后则不能追其匪常以此制胜此其眼也从而制之则彼废矣夫马可陷之使毙可毒之使尽可诱之使来可骇之使奔可饵之使不能用可拒之使不得逞古法具在择其便于行者使而用之则敌骑庶或可制所谓刺贼眼者此也第赵充国曰百闻不如一见兵难遥度生未亲履行间又未读诸路文报兵情贼势讵能得乎要领但痛盗贼之侵侮我国家涂炭我人民草茅发愤私心计画如此谨陈之以俟裁择
论川匪亟宜剿办
天下之患除之于几先易除之于事后难除之于初发之际易除之于方炽之日难当包藏祸心阴图不轨之始于此而即有深识远虑者破其机谋察其虚实费一手一足之劳烦一兵一役之力搜而捕之可使渠魁授首而胁从者瓦解消地方得安然无恙生民皆稳受其福此策之上者也即不能先事预防致令此辈结党会盟斩木揭竿盘踞一隅视杀人越货为常事以抗官拒捕为得计扰害商民梗塞道路迹其恣睢暴戾似亦有一发不可收拾之势然众止数百多则数千兵革未必坚利也粮饷未必多也快枪巨炮高城深池未必战可守也果能遣一良将率一旅劲兵围而诛之捣穴庭亦甚易易何至祸势猖狂蔓延日久令人望寇氛之恶而叹剿办之难哉四川大足县土匪余蛮子之教也本处前接重庆官场之来信谓余匪于数年前已与教民滋事酿成巨案经大宪奏闻悬赏购缉迄未成擒时绾县篆者为桂大令天培以缉捕不易遣人密与议和一面报病故含糊塞责朦详消案以致遂有今日之事先是驻渝法国领事照会川东道任观察及早拿办已经首县购线拿获解至荣昌被匪党千余突出回余遂深怒积怨掳去法国华司铎复至四乡抢割教民所种禾稻嗣因其羽党用度不继分投四川向名富户索借数十金或数百金不等任观察遂派铜梁廪生彭春台明经等十余人前往议和而彭又不善措辞被余刀伤肩背狼狈逃回时护督宪文制军亦以匪巢拘有法国教士恐一经用兵或被戕害反酿巨祸因又委吴观察往商和议令将教士先行释回以免法人口实终以余匪要挟四款事不克成自是而后遂县及州府属之内江县所有各教堂遂相继被毁又闻余匪将上窜云贵直赴广西与容县土匪互相联络统观前后各情然后知当日玩寇者之养祸烈也夫近来教堂之案时有所闻莫不严行惩办当余匪发难之初一经上达天聪地方官果能实力搜捕重赏之下必有勇夫束手成禽指日可待斩其头以谢教士散其党以杜祸基除恶务尽理固宜然乃桂大令弥缝掩饰致令死灰复燃试叩以养痈成患之罪当亦有喙莫辞也迨本年余又犯案县署某家丁奋其智勇将余拘获于斯时也果能多派兵役沿途拥护彼匪党虽多当亦不敢动手何至有中途回之事论者皆以当时王柳堂大令派差不慎为咎夫派差不慎固王大令之咎也然匪众至千余人即使多派差役亦非所敌安能与之抗衡哉且余匪党羽之多肆恶之甚官长耳岂无闻见而不先请兵剿办何也今教士被矣田禾被刈矣匪焰披猖几有不可遏抑之势而官兵犹寂无举动不闻竭力剿灭者何不知利害若此耶夫官之治匪犹医之治病也今虽祸势已亟尚不至溃散裂不急投以峻攻之剂坐令元气大伤则不可救药矣乃彼恃法教士以为挟制冀得肆其阴谋而官长亦恐不利于法教士竟至不敢进兵然则必将与之议和乎余匪不允我便听其所为付之无可如何乎噫豺豸良之性难驯不至势蹙时穷安肯帖然就范自来招降之术必先制以兵力然后可收其心余匪何独不然哉昔楚汉纷争项羽太公以招高祖且曰不往则烹而高祖有分羹之请而项羽卒不敢逞其杀戮之心权术所行所谓置之死地而后生也余匪方挟教士以为负隅之计吾知即以兵临之而亦不敢加罪于教士即不幸教士或有不测我苟能将匪党痛加剿洗亦可为之报怨雪恨法人不难共谅此心若仍悠悠忽忽恐匪类愈聚愈多办理益将棘手而况广西土匪有下窜湖南之信若与川匪联成一气其势更盛祸将噬脐故为今之计宜先阻西匪外窜之路绝川匪勾煽之谋不惜万户侯之赏以购余匪之头庶几祸可稍戢乎语曰星星之火可以燎原涓涓不塞将成江河以目前匪势而论急起直追犹恐不及奈何当事者尚不借箸筹及耶
论会匪
未乱易治也已乱已治也有乱之萌无乱之形是谓将乱将乱难治夫所谓将乱者何也今日之会匪是也溯自赭寇倡乱蹂躏几天下旗绿各营将惰兵疲闻警先逃望风屡溃办贼者知其不足深恃于是翻然变计募勇成军上下一心训练得法十余年之积寇藉以次第荡平安然无事剿回匪亦皆得力于招募之兵而国家所设额兵曾无功绩之可纪迨乎妖氛荡尽海宇乂安朝廷无此巨以养数十万之雄兵其不得不大加裁汰者迫于势也年力壮强之人方其应募而来杀敌致果奋不顾身屡保官阶辉煌翎顶方自以为扬眉吐气不料一旦裁撤置散投闲既不屑从事耕耘为农夫以没世又不能略权子母与商贾逐什一之利文墨非其所长医卜非其所习江湖落魄年复一年餬口无资栖身无地其流而为匪者情也亦势也党羽既多声气遂广大江南北几于随处皆有然犹不敢公然揭竿而起者良以老成宿将坐镇其间昔日恩深足以感人威望足以服人若辈遂有所顾忌而不敢猝发然其党羽绵绵延延势同蔓草星星之火可以燎原涓涓不塞将成江河此审时度势之君子所以深思熟虑而不敢以轻心掉之者也读沈仲帅所奏江皖会匪互相勾结约期起事潜谋不轨先后拿获首要各犯分别讯明照章惩办一摺而不觉旷然思凛然惧矣其案首逆周子意前在军营充当勇丁厥后因犯事斥革回籍游荡度日自称哥老会大头目纠党至数百人之多分散各处四出勾结授以旗号口号有人入会给以小旗一面在路遇见同伙暗述口号彼此知照又有谢海山者自称军师能知过去未来事并造怪诞不经之说藉以煽惑人心而其党散布各处者甚至有九千岁唐国公白袍将军等名目约定日期图谋不轨若不先期破获及早擒渠使彼得以应期起事负嵎抗拒窃恐内地奸民被其造言煽惑不免蠢然思动万山丛杂之中逃匪窜匿深藏不出发兵攻剿未易得手此诚可虑之事而幸也因周子意抢夺民女致被唐英才首告遂将各犯先后擒获诚可谓天夺其魄矣虽然前事之失后事之鋻此案因匪党机谋泄露文武员弁迅速密捕得以擒获首恶解散胁从然恐他处会匪潜结党羽阴谋不轨如周子意者谅亦不少待其乘机起事而始仓皇剿办无论迅速扑灭与否尚未可知即能迅速扑灭而事机之险已属间不容发则何如弭乱于未形消祸于未萌之为愈也沈仲师于派兵之时一面饬属严查保甲夫保甲之法行则匪类不得容身良民自可安枕而卧故严查保甲实为弭盗之良法然匪党不得存身于此处或不免潜踪于彼处即使各处皆办保甲而稽查或有不严丑类未能尽绝将欲化莠为良不害于国而反有益于国者莫如举行练军垦荒二事兴办垦荒则曩日污莱不难一变而为沃壤无论种植谷蔬种植树木种植烟叶皆可得其自然之利果能招募有方办理得法自可化无业之游民作耦耕之亚旅兴办练军则枭雄之辈皆将闻风而至愿隶军籍效命疆场以立尺寸之功国家既得爪牙之助疆圉自无桴鼓之惊而于老弱者则汰之留在民间亦不复能为非作歹似此一转移间害去而利多事半而功倍夫何惮而不行方今国家整顿边防已于东三省办理练军垦荒二事然西北边陲荒地之未经垦辟者尚复不少扼要之处虽已设有重兵然与俄罗斯壤地相接鲸吞蚕食在在堪虞似宜多练数枝劲旅藉以资守御而壮声威诸公居中驭外弭盗安边当必有计及于此者抑更有说焉年来饥馑频仍老弱填沟壑少壮转四方议蠲议赈几于日不暇给欲为一举两全之计莫如以工代赈是故练军垦荒可以消纳游民以工代赈可以安顿难民二者毕举则祸乱可弭于无形伏莽潜消于不觉丰穰共庆鸡犬晏然岂非薄海苍生之厚幸也哉
论治匪便法
人烟稠密之处每多宵小潜伏曾有西友谈及伦敦巴黎斯灵华盛顿与夫各国大埠贫人最多匪人亦最多盖居人一多即品类不齐良莠不一即如上海之地自成通商马头以来洋场十里虽未见其扩而大之而先时旷野之地今日悉变而为舍宇而且借天不借地竟有楼房高至数层者闻美国都城多高楼有至十三层者上海将来当必步其后尘房屋愈造而愈多人烟愈居而愈密匪类愈聚而愈盛抢掠愈出而愈众往年每至冬令风雪交加之际或冷雨载途则有宵小伏于冷街僻巷乘间攫物追之不及捕之无踪至于今则年不届乎寒冬地非当乎幽僻时不至乎昏暮若辈已纷出扰人如昨报所载西华德路有抢攫妇女首饰之事小菜场附近又有抢攫西人帽子之事至于西人恨深切齿欲思手枪以防匪人噫此等情形尚复成何世界耶说者谓官府不能严查密访之故然洋场上设有巡捕不时逻不但大街白日即地为深巷时已深宵犹且腰灯手棍蹀躞不已窃以为若辈何敢肆逞而乃公然有此岂此等地方捕所不到乎抑捕之威竟不足以惧若辈耶夫此等匪徒其实可恶然或拘拿到官按律惩办究不能科以死罪租界谳员其权较轻不过枷责而止而此等匪徒则本属亡命不以枷责为意今日责之明日仍犯之明日枷之后日又犯之直可以枷不胜枷责不胜责将又何法以处之因念西国有监禁几时罚作苦差之法中国大可仿而行之中国刑律本有军罪徒罪军罪以路之远近为重轻徒罪以时之久暂为高下军罪之极重者以足四千里极边烟瘴为最徒罪则满徒三年此二者颇与西法可以参用今若援此例以治若辈凡有此等匪徒获案之后不仅以枷责了事而判令罚充苦差所谓苦差者亦不过工作而已以一人而管十人二十人系以缧絏从旁督率如工部局之法则不过多用监押之人而匪徒则必渐为歛倘其罪有轻重则亦可参用军徒之例或由近以及远或由暂以至久若此者非但可以使若辈有所顾忌而不敢肆且于国家正事大有裨益即就上海而论浚河修桥铺路开井以及制造局所用一切小工每日凡需若干人若罚令罪人充当此等差使则官中可省雇工之资但需给以饭食监押之人虽不免稍有所增而其所省多矣推而至于他处何处无工作何处不需工人若参以军徒之法弟其等差由近以及其远则变通之法更自无穷为应罚之人开其恩为应动之工节其用匪人悉成为工人则宵小之萌也日见其小工人皆取给于罪人斯工程亦可以较紧于官则可以节用于民则可以禁暴于地方则可以使之安枕高卧从容游行而不至遭意外之失其利正不止一二端而已焉但不知官府有此变通办法否上宪准其如此变通办理否如其能之则岂特若辈之歛已哉古之人有言涓涓不息将成江河星星不灭必将燎原此时之乘机攫物者安知不为将来之明火抢者乎人之以无所惮而益壮人之心以无所制而益粗若就此时严以惩之则既有所惮更有所制又何敢再罹法网然则此一法也非所以厉民实所以救民吾知关心民瘼之上宪怀痌在抱之心存除暴安良之意以雷霆为教以雨露为恩必将熟思审处为之独任仔肩请命于朝变通其例俾得有所遵守不至动形掣肘则于民于国于官于工咸有裨益又何惮而不为哉非然者但执治乱国用重典之说而无一策以济之恐慈善者必至不敢有所措施卤莽者或且激成他事不特伤天地之和而且来苛酷之谤刑官无后江黄蓼六不祀忽诸正不得谓火烈民畏而一于用猛为足以致治平也有心世道者当不河汉于余言也夫
敉盗策
西友喟然而叹曰嗟乎哉香港一隅经西人数十载经营始得市繁盛商买舶其密如林奈何时势迁流至今日而竟成为盗之巢穴哉予曰何谓也西友曰粤省盗风甚炽掠之案层叠如山甚至白昼操刀掳人勒赎官役苟认真追捕则即逃至香港藉以藏身犹忆予在粤时闻有某巨商之子被盗掠去已历一年窃以为早已被戕断无生还之望矣一日忽有投书者言尔子在香港某处可速以巨金赎之迟则将膏我刃毋后悔商乃舁金而往访知盗巢所在向盗首商议再三以三千五百金赎之而返又澳门某姓家生有一女年甫及笄父母钟爱逾恒虽掌中珠不啻也一日忽有以彩舆逆者鼓乐喧闻旗锣济楚滨相念催妆诗迄强抢女纳舆内如飞而去不知所之父母惶急异常四出追访有知者谓早经寇盗所迤逦至香港匿诸窟穴中所以伪作娶亲者盖藉免旁人追逐也噫盗贼之胆如此其豪盗贼之谋如此其狡然则我人即安坐在家亦恐萧墙祸起诚何必出门惘惘始歌行路之难哉顾犹曰此第之于岸上非之于船中也虽已掠物掳人犹未杀人越货也至前报所纪南澳轮船被事则尤令人胆战心惊矣当南澳由港启行赴汕头时有盗五六十人扮作良民附之而去斯时船上人固未知其为盗即搭客亦无从识破行踪不料方在乘风破浪之时而胡哨一声戈矛顿起分投把守任意蒐罗船主等人中弹而毙救命小艇一律洞穿然后逼令掌火者转轮而回从容逸去呜呼噫嘻此真目无王法罪不容诛者哉本月初三日江广轮船将由香港开往广东有中国马快等在船缉见有男女十一名口行李中各枪刃明系盗党乃发电音至省及船抵埠即有捕盗官兵上船缉捕先后拘获四男一女鞫出盗名姓乃得一一就擒我不敢谓诸盗即行南澳轮船者然安见行南澳轮船者必不在此诸盗之内香港之多盗贼于此已可见一斑矣予曰绿林豪客到处有之兹于香港独见其多是何故欤西友曰香港系英人所辖华官不得而治之每有盗在华境掠取赀财恐遭拘捉则多向香港匿迹以为漏网之鱼华官知其然也派委员往告英官拘拿归案而所派者皆微员末秩不得专权盗遂延请状师与之抗辨状师受盗之骗到堂伸辩口若悬河委员苟无口才则惟有任彼雄谈守我木讷以致盗党十有八九巧脱罪名亦何怪视香港为安乐之窝日渐于兹啸聚乎顾欲防轮船之盗我则有一法焉向来轮船之价尚昂生意既佳照顾之人必众虽有盗贼亦无敢肆行无忌杀频仍近则人皆以趋利为心争设公司招徕生意船价日渐减跌获利殊难不得已将水手等人大为沙汰照顾既难周到盗遂有隙可乘其党愈多其祸愈大富商巨贾难保不视轮船为畏途相与裹足不前不愿附坐公司生息不将由此而大受其亏乎仆则劝各公司酌加船价多雇照料之人派外国水手之膂力过人者分执刀枪梭各处严为防备昕夕不休则盗贼不敢生心搭客自可安心稳坐矣抑香港赌风之盛甲于通商各埠头其为赌也类皆广厦高堂曲房邃室输赢之钜一掷千金达旦通宵流连忘返门外规模宏阔装作总会之形以故捕房之赌禁虽严捕不敢轻易往捉若辈明目张胆忌惮全无彼明火执杖之流安见不混入其中恃赌首为之保护赢则互相娱乐输则再肆恣睢苟能厉禁高悬犯者必究举赌场赌窟一扫而空则盗党无所容身不亦易于破获乎
盛京将军增祺府尹玉恒奏报东边一带堵剿贼匪情形摺
奏为东边各属大股贼匪迭经兵团及俄军分路堵剿连次获胜余匪逃散并分别收抚地方渐臻安靖商民均各归业情形恭摺驰陈仰祈圣鉴事窃前次股匪刘弹子杨玉麟屡被俄军击败分路逃窜及俄军撤回匪党李口克叭张桂林等又复分扰海龙厅新宾堡等处迭经该处总管等派兵剿办歼匪多名暨俄军续往兴京通化一带进剿各情形均经奴才等于四月二十八日先行奏报在案方是时匪首李口克叭等因在海龙厅被创后勾合刘弹子大股万余人又往报复四月二十一日贼前队至横道河子当有镇东军营官刘书及哨官唐敬师等各率所部四百余人迎敌连挫其锋是晚贼队大至刘书受伤我军贼随乘势逼城火光烛天炮声震地我军守埤不满千人该总管依凌阿等奋力抵御正危急间有义勇军管带冯佩均率三百余人冲入重围于是各军勇气百倍复出城迎战所向披靡贼匪死伤无算适营官连璧等亦由东路赶到该总管等即令会合冯佩均暨常玉顺等四路夹攻贼乃大败四散奔逃是役也血战两日夜毙贼千余名获枪数百杆马匹旗帜甚伙并擒伪统领孙振东等就军前正法而北路俄军之续进者至是亦抵该厅矣其南路俄军续进兴京后匪首张桂林及其党林七乃旁窜怀仁代理县事检马鸿章遣兵围御之于蚊子沟败绩贼随于四月二十三日入县城肆其搜掠而去二十七日窜沙尖子遇团练迎击张桂林回通沟向练长王懋忠寻仇林七自率悍党数百人南窜二十九日至泡子沿地方营官李寿朋率队百余名与战众寡不敌该匪于是日突入宽甸县城知县兰维烜猝不及防遂出走衙署被焚林七之凶焰益炽先是奴才等以俄军此次续进系专注通化一路即虑及该处山深林密路路可通一经旁决势必蔓延费手当经分饬各该地方官一体严加防范嗣于宽甸告急复饬东边道荣森统带林长青迅即催队协防并派将程维新传谕辽阳练长徐桢刻即挑带得力团丁一千名驰往凤凰安东一带以资防剿旋又添派翼长瑞禄营官张国庆等马步各队驰赴苇子峪碱厂以扼该匪西窜之路是时俄提督闻信亦由辽阳平调拨马步炮队分向凤凰城岫岩州两路进发而林七陷宽甸时统带林长青方进九连城防窜安东林七旋趋凤凰城时该道荣森所部晋字五营皆在各处分当饬营官周玉麟带队赴台沟岭迎击周玉麟本无赖徒曩随雷正绾军流落于安东境与林七相稔遽与之合倒戈以攻营官杜长青等皆溃败炮亦为贼所夺初周玉麟出队后当遣骑报小捷该道不之觉贼大队入城该道及城守尉同知各官皆仓皇退至甜水站五月初五日贼据凤凰城初六日贼首郑兰亭绰号老君炉率数十人复乘夜雨潜至安东县勾土匪开封狱时夜深雨大贼多寡莫能辨官商民因之逃避一空安东大东沟大孤山皆水陆商贾凑集之区当林七窜宽甸各商民等已有戒心或将货物移置船中故一闻警信便即纷逃此贼匪窜扰东边各属商民之逃避大概情形也谨具摺奏闻伏乞皇上圣鉴谨奏
皇朝经世文四编卷四十兵政
邮政
议办邮政摺光绪二十二年二月初七日议附赫总税务司开办邮政章程
奏为遵旨议办邮政由海关现设邮递推广并与各国联会以便商民而收利权恭摺仰祈圣鉴事臣衙门准署南洋大臣张之洞咨钞拟请设立邮政请饬议章程一片光绪二十一年十二月初三日钦奉电传谕旨邮政一节业经总署筹议粗有头绪矣钦此钦遵仰见圣主周恤商旅通志类情之至意查原奏内称泰西各国邮政重同铁路特设大臣综理取资甚微获利甚钜权有统一商民并利近来英法美德日本在上海及各口设局实备万国通例曾经南洋大臣曾国荃据道员薛福成委员李圭税务司葛显礼等往复条议咨由总理衙门饬总税务司赫德详议谓此举裕国便民为办得到之事至关税所办邮递因与国家所设体制不同故推广每多窒碍现复与葛显礼面加筹议知其情形熟悉各关税务司熟谙办法者当亦不乏请饬总理衙门转饬赫德妥议章程开办即推行沿江沿海各省及内地水陆各路务令各国将所设信局全撤并与各国联会彼此传递文函等语臣等查光绪二年间赫德国议滇案请设送信官局为邮政发端之始经臣衙门函商北洋大臣李鸿章于四年间覆请拟开设天津京城烟台牛庄上海五处略仿泰西邮政办法交赫德管理嗣因各国纷纷在上海暨各口设立邮局虑夺华民生计九年间值德国使臣巴兰德来请派员赴会十一年曾国荃咨称州同李圭条陈邮政利益各节并据海关税务司葛显礼申称香港英监督有愿将上海英局改归华关自办之语经臣衙门先后饬据江海关道总税务司筹议咨行南北洋大臣查核十六年三月劄行赫德以所拟办法既于民局无损即就通商各口推广办理拟俟办有规模再行请旨定设此该大臣张之洞所称各税关试办邮递之权舆也臣等复查海江海各关道来禀每谓税关邮局未经奏定外人得以藉口十八年冬赫德亦以数年来创办艰难若再不奏请设立官邮政局恐将另生枝节十九年五月迭接李鸿章刘坤一咨据江海关道聂缉槼禀称上海英美工部局现拟增设各口信局异日中国再议推广必更维艰各等语是原奏所称体制不同推广每多窒碍为洞见症结之论至各国通行岁收钜帑一节考泰西邮政自干隆初年普国始议代民经理统以大臣位齐卿贰各国以为上下交便仿而效之光绪十九年葛显礼呈送万国邮政条例联约者六十余国大端以先购图记纸粘贴信面送局以抵信资其费每封口信重五钱者取银四分道远酌加其取资既微又有定期而无遗折百货腾跌万里起居随时迳达至有事时并可查禁敌国私函诚如原奏所称权有统一为利商利民即为利国之要政也
又查十八年以美国一国邮局清单一岁所收银圆至六十四兆二十万九千四百九十元之多张之洞所举英国收数当中银三四千万两尚系约略之辞利侔铁路诚不为虚且西国邮政与电局相辅以火车轮船为递送近年法国设立公司轮船十艘统名曰信船遇口停泊信包未到不得开椗其郑重如此中国工商旅居新旧金山檀香山新加坡槟榔屿古巴秘鲁者不下数百万人据李圭禀称该工等有一纸家书十年不达者缘邮会有扣阻无约国文函之例也中国邮政若行即以获资置备轮船出洋藉递信以流通商货其挽回利权所关尤钜臣等博访周谘知为当务之急爰于十九年劄饬赫德详加讨论是否确与小民生计无碍上年六月至十二月复与该总税务司面商屡屡先后据其递到四项章程计四十四臣等详加披阅大致厘然自应及时开办相应请旨敕下臣衙门转饬总税务司赫德专司其事仍由臣衙门总其成略如各口新关规制即照赫德现拟章程定期开办应制单纸亦由赫德一手经理遇有应行酌改增之处随时呈由臣衙门核定期于有利无弊至赫德原呈内称万国联约邮政公会系在瑞士国应备照会寄由出使大臣转交该国执政大臣为入会之据自可援万国通例转告各国将在华所设信局一律撤回按咸丰八年俄约寄光绪十二年法约本载明两国公文信件互相递送中国既经入会开局各国当无从藉口以上所议如蒙俞允即由臣衙门钦遵分别咨议劄饬办理俟办有头绪即推行内地水陆各路期兴办一面咨行沿江沿海及内地各直省将军督抚知照届期即将简要办法饬地方州县晓谕商民咸知利便凡有民局仍旧开设不夺小民之利并准赴官局报明领单照章帮同递送与各电相为表里其江海轮船及将来铁路所通处所应如何交寄文信由该总税务司按结申报臣衙门办理邮政局岁入暨开支目由总税务司按结申报臣衙门会核奏报所有遵议推广海关邮递开设官局并与各国联合缘由理合专摺具陈赫德所议章程条另具清单恭呈御览伏乞皇上圣鉴训示谨奏奉朱批依议钦此
议覆邮政事宜摺附邮政局章程解释
总署
奏为遵旨议覆恭摺仰祈圣鉴事窃臣衙门光绪二十三年二月十六日准军机处钞交御史徐道焜奏各海关附设邮政局所议章程须防流弊姑举二事以例其余一带信之太严也中国托人带信习以为常今搜出一信罚银五十两船上搜出一信罚银五百两万一有内地船户商民未知禁令忽然搜出则虽罄囊橐荡身家不足以偿罚金是便民者转以扰民此应更正者一也一寄报之费太重也日报以广见闻外国销行最畅寄报之费多不过每纸一文今局中所定寄报之费中国纸每张五厘外国纸每张一分其值与报费相等是阻报馆销行之路即阻华人阅报之机此应更正者二也二事虽小颇有关系拟请旨饬下总署议定通行等因奉旨该衙门议奏钦此又于光绪二十三年二月十六日准军机处钞交两广总督谭钟麟奏邮政局琐碎烦苛众怨沸腾无裨饷需徒伤政体查邮政局章程皆外国之[法]每信一函重二钱五分取银二分原为不多然重至二钱六分则取四分层累递加以至七钱二分局中称量未必悉准细民不皆携秤以往轻重高下每至龃龉且以钱折银价有参差商人计较锱铢争竞喧呶所不免其尤甚者在于苛罚商民书信来往或专人投递或附信行汇寄原听其便今则一函漏报罚银五十两倘信内带有物件罚银五百两罚不归公而归私故局中人役专以[搜]刮为利客商所带箱笼必倾筐倒箧逐件穷搜税务司以一外洋人歛怨于众万一事起仓卒地方官无从保护此不可不深虑也且邮政局所入亦甚微查粤海四关自正月初一至月底止共收信资一千五百余万圆七折合库平银一千零数十两除补水一成每月尚不及千两综计一年一万一千余两合无仰恳天恩将邮政局一体裁撤等因奉朱批该衙门议奏钦此又臣衙门近接闽浙总督边泉电称据浙江温处道邮政不准信带银洋有碍小民生计嫌不便上海招商局轮船恐干苛罚公件亦不准收又秤用洋码民皆不谙人心惶惶请电总理衙门转饬总税务司核议速电各口免生事端等情邮政琐屑烦苛商民胥怨严搜重罚尤为纷扰可否奏撤抑宽定章程等语臣等查邮政一事有裨饷源外洋各国行之已久臣等再四考求时阅数年始行奏办因邮政书信往来各国甚多事关中外交涉请饬令总税务司赫德参酌试办惟创办之初各口商民于章程详细多未通晓人言啧啧诚如该御史该督等所陈各节亟应设法变通以顺舆情而免滋事当经臣衙门一再饬令总税务司悉心妥议办法务令有利无弊以期经久可行兹据该总税务司申覆罚一节乃专防商民船只私带邮政局应寄信件实无饬令局中厮役搜查旅客之事如有为朋友便带书信或专人投递信件尽可随意由水陆各途行走断不至阻滞盘诘寄费一节俟行之一年后若查有应减应加自可酌改至两广总督所称邮局章程皆外国之法殊属不然盖中国邮局宜分为两端故所定之章程半系遵守联约各国之公法半系仿照现有民局之规条参核订定其所定寄费原不为多至谓以钱折银不免争竞喧呶查各项交易此等折合情事势所不免非待邮局开办始有之正因欲免喧呶故早经酌示兑换一定之准数如以银交易须付若干分以钱交易须付若干枚如此清算何能争竞
又谓局中人役专以搜括为利所带箱笼必倾筐倒箧逐件穷搜一节夫罚办乃各处办公均有之事不但邮局为然即以邮局而论所罚亦非轻率如有为朋友便带信件乃为搜私货系于邮政未设之先即有之事曾有华洋商人报运行李书籍原应放行因先有眼线密报经海关查出洋药手枪绸缎等情故此章未便更改至谓邮政局所入甚微一节查邮政局于开办之首月即收有此数行之既久始能收有钜中国之邮局计议多年始奏奉谕旨允行且已知会各国未便中废惟粤省与香港澳门附近情事与他口有别应酌定专章以期因地制直已派总办邮政之税务司葛显礼前往香港参酌粤省情形通融酌拟专章至闽浙总督电称邮政不准信带银洋一节查汇寄银之事邮局现时虽未兴办然统共章程内已列有此条本年夏间即可举行至谓招商轮船不收公件尽可将公件或迳交邮局寄递或交文报局转由邮政局代送均无不可至谓秤用洋码民皆不便查当时特将洋码若干合中国秤码若干于章程内详细载明似不难谙悉邮政局系奉旨开办之件总税务司未敢擅拟裁撤惟章程渐将琢磨尽善共为耐性遵行期在终底于成等因臣等查该总税务司申覆各节尚属实在情形然事当创办不厌详求制贵因时宜期尽善如所称以钱折银及秤用洋码等事早经酌定准数详载章程商民易谙自不至窒碍难行至寄报及汇银两层既据申称随时酌办自应毋庸置议惟罚搜查两端颇有关系既据申称罚系专指包揽书信汇总代寄者而言若为朋友便带书信或专人投递信件并无阻滞其拆验箱笼乃关吏搜查私货之故非为信件亟应妥定办法逐申明俾众共知庶浮言永息此事可底于成应由臣衙门饬令该总税务司酌定简明办法刊刻报单张贴各口岸设局处所并散给各口各处信件及寄信之人务令家喻户晓人人咸知利便并饬令各口税务司认真经理不准邮政役人等藉端滋扰庶几推行尽利要举不致坐废半途矣所有臣等遵议缘由恭摺复陈伏乞皇上圣鉴谨奏
邮政局章程解释附
一明信片即不封口信每张收洋银一分封口信每件计重二四六钱以下收洋银二四六分余类推每洋一分合京当十钱五枚外省足制钱十枚寄外洋信酌加
一章程内有商民擅自代寄信件者每件罚银五十两轮船行主船主水手搭客违章代寄信函者每次罚银五百两系专指私带邮政局应寄之信而言如有人为朋友便带书信或专人投递信件仅可随意由水陆各途行走断不致阻滞盘诘一搜查一节本局实无饬令役人等搜查旅客之事如有不肖关胥及假冒役婪索等弊许受害人赴关喊告至商民私带违章漏税货物经海关搜罚者与邮政局无干
裁驿站议
大清会典载凡置邮视道途远近冲僻适中设驿邮递之事州县官及驿丞掌之以司道总其成尝考西北之地平原旷野无所阻隔递送公文多用马东南之地河道繁多例设水驿如江苏安徽浙江湖北湖南四川广东广西等省水路四通八达均设船以供差使通二十一行省计之国家岁耗银三百余万两夫所以不惜巨赀而设此驿站者原以奏牍公文俱归递送欲使之从速而不至失误也乃日久弊生而竟为地方官之利薮每州县冲繁者其驿费多或万余金其次五六千金其僻静无驿州县亦有千余金及六七百金不等此项费用归入留支项下州县官得缺时必先探诣驿费之多少其多者则为之欣然色喜焉大利既归之州县故驿中所畜之马类多老弱疲病且管理马号者有幕友有仆人于干草料豆等物又节节扣至马夫而无可于是减其饲俾不得饱故驿站之马类多疲乏不能行走至递送公文本不得迟延误事例载凡铺兵递送公文昼夜须行三百里稽留三刻笞二十每三刻加一等罪止笞五十其公文到铺不问角数多少铺司须要随即附籍遣兵递送不许等待后来文书违者铺司笞二十立法之初非不虑周藻宓然今之州县每接上站文书递至下坫者止给马夫钱数百文或数十文管理马号之幕友家丁以于中可以取利也于是将文书任意延搁并至数起始遣一马夫送之故往往有数百里内文书竟迟至十余日始到者夫驿递之迟误其情固甚可恶然平心论之所递之事亦未必尽系紧要凡官家室平安之报友朋通问之缄大书投递二字即付驿递送执笔人昔曾幕游直隶尝见某道员以往来贺节贺寿之例信而竟用五百里排单者按例载地方官驿官将寻常文报违例滥差擅由马上飞递者降三级调用上司庇失察分别议处夫公文而寻常者尚不得马上飞递而往来贺节贺寿之例信乎马上飞递且不可而五百里排单乎以国家有限之帑项既饱州县官私囊复递无足轻重之例信亦何贵此驿站为乎尝查泰西各国其初递送公文信件亦如中国驿站之制嗣因费多而不便于民于是创设邮政局领以大臣位侪卿贰公私咸便之其进蒸蒸日上就英一国而论每年邮部所入除用费外计赢余英金一百数十万磅其利亦可谓厚矣今中国通商各口邮政已经开办似宜推广其法凡通都大邑僻壤遐陬设立分局一切公文信件俱归递送如此则每岁可省驿站三百万之耗费而收邮部数百万之赢余一转移间即见成效亦何惮而不为哉顾或曰驿站之设由来已久合天下计之恃此衣食者数十万人今一旦裁之惧激而生变在昔明季因裁驿站盗贼起酿成流寇之祸往事匪遥宜为殷鉴且京外各官因公来往京师例须乘驿设删去驿站诸多窒碍则谨应之曰非常之事原黎民所惧惟有卓识定力者始不为人言所惑在昔招商局之行轮船河运之变为海运以及京津铁路之兴办无识者皆曾以夺小民生计必致激变为词多方阻挠及今大利既获始闭口无言盖迂腐谬戾之辈实不足与谭国是也至虑及京外各官之乘驿尤为不达时势之言盖官员往来其行李之繁多仆从之赫每至一县车马之类任意需索其余供亿之繁亦动数百金若照例文所载凡出使人员应乘驿船驿马数外多乘一船一马者杖八十若应乘驴而乘马及应乘中等下等马而勒要上等马者杖七十驿官容情应付者减犯人罪一等倘或照此办理吾恐杖之不胜杖而罪之不胜罪矣掩耳盗铃之举亦何益哉要之驿站者国家之漏而州县官之大利也今帑藏日绌司农仰屋而嗟言利之臣又纷纷然为罗雀掘鼠之举则何如省此可省之以利国而利民也哉
救火*或作火政
救灾新说
救灾犹救火也以一杯之水救舆薪之火于事安能有济必也源头活水汨汨其来挹注靡穷灌溉立则火自熄矣救灾犹救自尽也所争者祗在须臾之顷所系者不过瞬息之微其势不得不竭力以图之乘机以赴之若迟徊焉审顾焉再三劈画而后从事则已索彼于枯鱼之肆矣今夏顺直山左同时被灾或因山洪猝发一时不及宣泄或因河水盛涨缺口不及抢筑遂致田园庐舍悉没于巨浸之中老幼妻孥暂避于树林之上流离琐尾之情形真足使铁人下泪木偶伤心顾论被灾之轻重则顺直山左大略相同而论救灾之缓急则顺直在所当先山左不妨稍后何以言之顺直近在畿辅言山川形势则为天下之奥区论根本相维则为皇居之拱卫今也阳侯肆虐大地陆沈呼号之声或闻于帝座仳离之状或达于睿观若不速为振抚使千百万无告之灾民出水火而登席殊非为国爱民之道也去年江浙两省猝遇奇灾朝廷立发帑银截留漕米谕令封疆大吏核实散放毋任吏胥侵蚀中饱重视南服也如此此次顺直被灾我侪小民岂可不仰体圣天子抚育黎元之意踊跃输将俾辇毂之下民情安谧扶元气于既伤之后延残喘于转徙之余若与山左相提并论固不能无先后缓急之分矣迩者言官屡上封事有以招商运米为请者于是芜湖上海等处米禁大弛轮舶运米北上帆樯相望畿辅民食自无虞其不给有以推广振捐章程为请者交部核议酌量通变减成收捐以期踊跃业将推广章程颁发各省设局收捐绅商士庶苟能上体天地好生之德君相育物之仁自必慷慨解囊施当其厄正不独翎顶辉煌足为宗族交游光宠而已也又有建以工代振之说者唐山铁路拟接至山海关之没沟营以便东三省转饷运兵之用近日李傅相接奉海军译署各咨文委员查勘并无窒目下赶办测量拟俟秋后灾民云集时择吉兴工以工代振似此办理诚于筑路振饥两有裨益有劝京员助赈者凡王公大臣文员七品以上武职五品以上概于本年应支秋季俸米分别提助赈捐由仓另提汇存以备拨赈庶于大小官员所亏无几而于灾民所益良多惟此事户部尚未核议定夺凡若此者用意不可谓不深设法不可谓不广然官赈虽已举办无如灾区甚广普为难满目哀鸿嗷嗷待哺转瞬严冬啼饥者又转而为号寒给求养欲仍不得不借助于义赈沪上筹赈各公所屡以巨汇解灾区此虽由于经劝者之得法然亦由助赈者急公好义不吝解推所致窃谓世间最便宜事无过于助赈过此机会虽其活人手济世心肠亦苦无从施展今夫珍错满前肥甘餍口饮宴非不欢也一念夫饥肠辘辘宛转垂毙欲觅树皮草根而不得者则我之珍错肥甘亦不忍下咽矣文绣章身绫罗被体衣服非不丽也一念夫鹑衣百结捉襟见肘若遇风雪天寒势必呼号待毙则我之文绣绫罗亦不忍侈矣细旃广厦曲槛洞房居处非不适也一念夫朝东暮西迁徙靡定上无片瓦之蔽下无立锥之地则我之广厦洞房亦不忍坐享矣妻妾贤慧儿孙众多天伦之乐也一念夫离乡背井骨肉分离鬻女卖孩悲伤欲绝易地以观设身以处则恻隐之心自不觉油然而生矣富家大族苟能如此存心则纳粟捐金自必争先恐后此外农工商贾亦可视力量之厚薄酌量施助多一分赈即多救一人性命可以种福可以禳灾可以免疫疠可以保身家天道昭彰报施不爽世间最便宜事诚未有过于助赈者也助顺直赈捐好义急公一举而备二善诗云邦畿千里惟民所止诸君子北望神京其亦有恻然动念者乎则即以此说为嚆矢也可
慎火篇
火之宜慎畴不知之凡所以防火者几几乎无日不言即火政诸书亦几几乎可以汗牛可以充栋至于今日而谈及慎火见之者不将疑为无聊之极思乎顾官府每至冬令必使人荷大牌鸣锣以于城厢内外无日不然无岁不然其所以号于众者亦不过小心火烛四字火烈民畏固属常情而日用所必需又不能舍而远之则又乌得而不加慎秋高物燥失慎最多延烧最易又乌得不言即如前两日钟声报警者接连两次一在虹口一在引翔港又一在西门内此正履霜坚之渐不可不防于预者也夫上海之火政亦云修矣西人救火最为认真最为出力一遇火警立即出龙虽闻报以至启行不若外洋诸水龙之神速而水龙一到奋勇当先竭力浇灌祝融氏竟不能大肆威虐观于西人救火不但尽力而且尽心并不欲华人之从旁助力彼岂果有恶于华人哉岂恐华人之分其功哉盖以华人救火之法不及西人则同在火不但无益于救火或反有于救火以故不欲华人与其事顾西人水龙各会所用亦多华人则苟能从西人而习之华人亦未尝不可用吾知西人少而华人多将来必将使华人熟知救火之法以资臂助则救火之人愈多而火更无从肆虐矣且上海之水龙非仅一种而已有所谓火龙者有所谓药水龙者种种不一而于救火则无不灵妙自来水龙头遍地皆是偶有某处走水即就近火之龙头上套入皮带持向火头浇注无异于瀑布飞泉银河倒泻火力虽猛亦无不摧故自有此自来水以来上海虽不免于火而究不至于大火如前此小东门外之一片焦土今无有也夫上海之于防火诸法如是其周且至以视他处断断乎不能望其项背然则又有何说以慎火乎虽然上海之火政固毫无缺憾矣然皆于已火而救之非未火而慎之也火至业已成灾则虽立时扑灭而所伤已多何如慎之于先勿令肇祸乃为先官府之令人荷牌警众正是此意特以故事虚行自人视之直以为毫无实济此又深负官长之苦心者也然荷牌警众虽足以提撕警觉究不过托之空言而其所以小心之故仍秘而不宣故人或以为无所用之曲突徙薪之计其不讲也久矣慎火之道贵乎各家自慎所谓守望相助者犹就临事而论非言未事而防也上海人多地狭居家者往往二三椽住屋后面即为灶间天井又逼窄不能容物或有购办柴草者多横置灶间设遇不测为害最酷且上海地方通行火油火油之为物用固便价亦相宜而独易于引火洋十里居家店铺谁不用之纵有保险之灯亦卒不能防患倘一不慎失手打翻洋溢满地即满地燃此最误事如以为火油之害如此一律屏而不用则又断不能行惟有于用之之时为防之之计而已闻火油之性最易延烧独以稻柴灰撒上立即灭熄日前某戏园初开时约计园内各房所用火油之灯不下百十盏曾与经理人言令其多备稻柴灰于凡有火油灯之处皆预置少许并告知诸人用法庶几有备无患余家中亦然日前偶至东公和某妓院坐未定火油灯扑翻火随油燃几成大祸适旁有炉急令取炉中灰洒上随手而熄不仅稻柴灰即柴灰炭灰亦可用也此法屡试屡验较之用盐尤为便捷灵应惜乎人皆习而忽之平时不肯预备仓卒无从急救以致星星之火立致燎原良可慨焉又有戏台上放烟火最易肇祸前者曾论及之今兹秋尽冬来转瞬新春各戏馆将预定焰火花爆等物以为来年之用窃愿良司牧早为禁止以杜其萌此则尤为思患预防之善计爱民者必不河汉余言矣
修火政说
嗟乎天灾流行国家代有何沪上之民不困于水不困于旱不困于刀兵而独罹此祝融氏之浩哉他处火警不恒有或数年而一见焉或数月而一见焉独沪上则司空见惯习以为常报警之钟时闻于耳畔被毁之户密比若繁星然从未有如上月二十八日南市之甚者是日之火自傍晚六点三刻焚至将晓三点钟时起大东门外大马头迄十六铺桥左近失赀以百万计毁屋至数千椽火后过之惟见瓦砾盈途雾眯目呼号痛哭惨入心脾呜呼噫嘻何祝融氏之忍心竟更甚于水旱刀兵诸哉在大行号富绅民虽耗家资尚可望桑榆之补独此小本营生之辈肩挑背负之徒以及泛宅浮家趁生涯于水面者无衣无食露宿风餐困苦流离疮痍满眼欲行乞而赧于启口欲忍饥而残喘难延有心人一念慈祥不忍目其转于沟壑因制成小启遍告同人量力输捐酌为佽助在燃眉之急固可救矣而灾祸频仍猝不及备不有以善其后将何以使民皆安枕不复闻嘻嘻出出之声乎无已试为之献荛焉一在练习水龙今者洋龙盛行其救火之灵胜于旧制锡水龙数倍人皆知其然也于是集资购置以备不虞自官衙公局以迄各业各善堂分道扬镳不下数十架每岁祗分龙之日集校演试以程技艺之高卑顾凡事以愈链而愈精平日不链习精良临事不无慌乱试观西人之入救火会者每日黎明时节必舁水龙而出链习准头日出而回依旧各事其事今宜师其法日链一次必不能则或三日一链或五日一链庶几日臻嫺熟用时可得手应心乎一曰展宽街道闻上海每逢火警后重建房屋必退进三尺俾得街道宽舒然虽有是言未必见诸实事今宜悉心整顿凡有重建之屋官须亲自丈量责令让进若干使路途一律宽广庶日后不幸遇火水龙得行驶自如或曰重建者固可让宽矣独不能使各巷各街一律兴工退进数尺乎曰是不能今欲将完善之屋概行拆除在官固防患于未然而颛愚无知有不訾为厉民之政者乎惟趁重建时将路展庶几屋主地主皆无怨言多一宽之街即遇火时少一掣肘之患矣一曰装设自来水租界中向无自来水火之来也其患无穷昔年小东门外之灾焚至竟日其所失几与目前南市无殊自自来水肇兴而一遇火立时飞洒从无牵连滋蔓焚毁数十家数百家者南市城箱时有人议及此事而格于成法终不得行今宜一洗因循速为装设庶平日居民皆得饮和食德免致日吸污秽之水疾病丛生遇火更易于救援不致酿成巨祸在不知时务者每谓沪上处黄浦之胜水从海入汨汨滔滔不知惟潮涨时则然耳潮退则沟浍涸然必至束手无策则亦何惮而不集资兴创成此巨工耶而我所尤为注意者则在中西人不存畛域之见每观华人常深怨西人分疆画界地在租界之外则火灾猝起不肯前往救援西人则以为华人情性不同每遇拆屋等情势必出而阻止若欲禁其搬物乱窜尤不乐从与其到而右绌左支不如袖手旁观之为愈甚且事后万一互相龃龉涉讼公庭官苟偏听华人反使西人理不得直是以甘心退让不乐干预其间耳然观此次聂仲芳观察一经商请西人同出力救火会中人即驱水龙南向踊跃从事得以转危为安不复蔓延至十六铺可见西人之意原无所私此后苟开诚布公一听西人之指挥号令则西人既安居沪上已历多年岂有漠然不相关如秦人视越人之肥瘠者至此外建公墙拆茅舍储公以备振恤慎火烛以保平安一切善后事宜谅牧民者自能诰诫鲰生识微见小不能为之缕陈已
置缸不如开井说
防火之策以储水为第一义盖虽有极精极巧之水龙而或无水之可引则龙亦虚设今之洋龙其式不一而精益求精古所罕见目下近省远省以及偏州僻县无不购制以备不虞若本埠则更考究其在洋为西人所自备者无论矣即城厢内外各衙署善堂以及巡防局皆效法而讲求焉惟城河之中潮至则有水潮退则无水无水之时干涸见底可以行人倘遇祝融肆虐其时适值落潮往往无水可取虽诸龙毕集束手鲜策官民忧之于是有建议分设太平水桶太平水缸之策水桶创于前令尹叶顾之明府取其价廉而工省也然木质易于朽腐不能持久故今已尽废无存水缸创于前道宪冯竹儒观察率属捐廉期购办相度地势分设城厢平时则用木盖以备关锁冬令则投硫磺以免冰冻意美法良一时称善然而终岁需人经营年久仍虞破碎又限于地面多置则行人且十缸之水亦不足供一龙之用紧要关头常虞易竭尽美未能尽善此今令尹莫善征明府所以有开井之举焉夫一井之水可抵百缸之用而开一井之费不过抵得购买十缸之资且井养不穷常年可资汲饮临用不忧渴竭冬寒无冰冻之虑官民无守护之劳一井二井固不占夫地方即十井八井相连开凿仿照洋之制浚于冲衢之中而用铁盖石板以掩之既不占地仍可行人平时则王道坦坦王道平平遇患则取之不尽用之不竭他处或虞地高土厚须寻泉源而本埠则入地三尺所在皆水可称极便夫居于水乡而反忧缺水岂天意哉人谋不臧耳惟愚人惑于风水之说动则拘泥或以门前为不宜或以屋后为不利以故不能按方多浚就地广开然昨报城内公井之数计新开者二十有一旧浚者九十有三亦不可谓不伙矣此等功德百世利赖较之助赈晋豫有过之无不及而人特习而不察耳目下东南门外十六铺地方又有捐置水缸二百口之举计费用六百元是遵奉前冯观察之意其为救灾恤患意实堪嘉倘以十元一井之费计之则此六百元者可开于六十口即历六十年六百年可以长存也劝捐之法宜将出资人姓氏镌于井栏之上以彰其德如是则人人奋兴或一人独捐一井矣或数人共捐一井矣所费不过数十文而姓氏常存历久不泯矣如此善事实而有征较之水缸破损之时哑然无声不但数年之后人不得知即目前循行缸口井亦无从知为谁氏之资岂不大相迳庭哉故凡为地方兴办公事总宜务其大者远者切勿因陋就简仅顾眼前便欣欣然自以为得计其不见哂于有识者亦几希矣
皇朝经世文四编卷四十一刑政
刑政
刑论
蒋彤
三代以上礼与刑合故礼行而刑措而民相乐趋于圣贤三代以下礼与刑离故礼坏而刑繁而民无所措其手足譬今有坦途于此昭然为愚不肖所共乃为之深沟钜壑以承其下执行人而诰之曰必慎谨而步趋毋陨越于中以自绝而人未有不耸然以从者也有深沟钜壑而后可禁人之横行径踰有昭然坦途之可由则横行径踰自殒于深沟钜壑中而后可以无所恨礼之与刑犹是也然而古之圣人略于刑而详于礼隐于刑而着于礼理狱不必繁其官法律不必着于书圣人曰吾显有礼以导民又显设刑以防民是不以先生长者之道待天下而使之内丧其廉耻也且民亦将勃然曰上之为此具是以盗贼虑我而不以圣贤期我也是古唐虞之时礼乐分二官而兵刑为一职钦恤之意君臣相与私论于庙堂之上而礼则集瑞方修饰发挥无旷岁五服三居略设其科而礼则黼黻絺绣致详于衣服之闲至于夏商之季成周之时刑稍繁矣大至于众弃微至于圜土悬之象魏布之闾阎深切着明之于有司百职事似乎法令滋章矣而盗贼戢而百姓安者何也其刑不而礼愈详刑不隐而礼弥着其制刑也即议礼之精微也其用刑也即用礼之准绳也三千三百无体之刑三刺八辟无刑之礼故二帝三代刑之繁简不同而同归于措以有礼在故也礼既亡矣则制刑之繁与简用刑之严与宽举不足以安天下其繁且严也贼民命剥元气有人心者皆知其不可其简且宽也亲戚有罪而不问大臣失事而不诛民之极恶大罪一切弥缝而与之轻典是非圣人之所为忠厚是乃末世之所为纵肆也忠厚之至则从容于道德餍饫于仁义迁善远罪而不自知纵肆之至则明不足发奸法不可制暴将逆芽乱萌而不可止胜广之刑发于狭隘酷烈之朝未必不伏于因循丛[脞](腔)之世也然则将严刑乎曰严刑而无礼是速其祸而已矣孔子曰礼乐不兴则刑罚不中曰能以礼让为国乎何有有国者三复斯言则三代上之所以治且安三代下之所以乱且亡者不烦言而解矣
平刑议
善哉司马迁之言曰法令者治之具而非制治清浊之源也顾专以此为临民之具则武健严酷必致激而生变而天下不治因其非致治之本而并此废之则民又无所警惧敢冒不韪而天下愈不可治二者将安取衷哉圣人忧之为之设司寇之职立五刑之典意谓我之所不敢一日废刑者正愿天下无一人蹈刑也书有之曰罪疑惟轻又曰与其杀不辜失不经惟用心如此故法律不若后世之烦而邪辟独较后世为少时至今日言德礼者迂矣讲教化者穷矣居官者为地方除害又非严刑峻法不为功矣然而盗贼充[斥](充)匪类横行大而刀金屈时有所闻小而箠楚日不绝试一若甘与刑法相寻而无从生其愧悔者无他不予以向善之途又不于犯法之所以然而深考之也孟子谓民无恒产因无恒心而放僻邪侈易陷乎罪似欲民为善但为之制产足矣而不知古之时人心敦厚非饥寒至于万不得已断不肯犯法网也今则贫贱者固多为恶富贵者亦何独不然识者究其致此之由谓有可以风土见者有可于品类见者亦有可于年纪见者有可于时侯见者何谓可于土风见夫北方风气刚劲南方风气柔弱使不问刚劲柔弱之不同而概以一法治之则刚劲者愈激愈厉而强悍于无可束柔弱者愈变愈而阴险至于无可窥此刑之所以须各视其风土也何谓可于(小)品类见夫人之争恒以利君子之争恒以名使息小人之争而不予以利息君子之争而不全其名则愈欲息愈不能息可以不争而益不得不争此刑之所以贵各视其品类也何谓可于年纪见孔子曰血气方刚戒之在斗是好勇斗狠之事恒出于中年之人使无以平其血气而专以强力压之譬诸热症投以药遏得住则热退而病愈遏不住则火炎而病剧此刑之所以必视其年纪也何谓可于时侯见语云逸则思故小人闲居为不善居终日则好行小慧为上者欲使民不善不为莫若使民不得暇时即间有不能不暇者尤必终于斯时严为之防此刑之所当审其时侯也有如上海一埠人民之多不下数百万南至闽粤北至燕赵无不杂处其间则风之不同可想矣冠盖往来商贾出入富者坐拥资财贫者辄思撄窃或良或莠迭起环生则品类之不齐可想矣而且道路之车夫局厂之工匠及一切养仆隶以劳力为度日计者大抵以二十上四十以下则年纪方盛而精力之壮强可知矣又七日一礼拜六则发给工资为次日停工之用酒馆茶寮随处可到嫖娼听戏亦所不禁而肇祸之事遂于是日为最多则时侯之闲暇其为害可知矣凡此皆犯法之尤易而治民者当加意防范也乃今观于英法两公堂对簿之人不绝于目判断之语不绝于口敲扑之声不绝于耳枷号之徒不绝于途其于除暴去莠之道亦可谓不遗余力矣而何以惩者自惩犯者仍犯古人所谓刑期无刑者今几刑不胜刑且不啻以刑召刑询如是之不畏刑即使刑上加刑庸有裨乎夫天下事不得其理而为之则徒劳而无功得其理而为之则事半而功倍果使用刑者能抉其病根所在而斟酌以善治之虽不能化行俗美而犯刑者或可少减乎
慎刑说
尝读周易旅之象辞曰山上有火旅君子以明慎用刑而不留狱良以狱者民命之所关一有不慎贻误非细故明必出之以慎而不明者乎周道既衰秦用苛法汉祖入关告谕与民约法三章如出水火而登席然法度未备不足以持久远厥后张苍造律令仍大半用秦法说者谓汉家之制王霸杂用非虚语也三代下循吏莫如汉而酷吏亦莫过于汉作法于其弊犹贪使三代盛王之法不复行于后世者讵非汉之咎哉自汉以降惟唐律较善明律实宗之我朝大清律即因明律斟酌尽善凡断罪之科有七曰凌迟也斩也绞也军流也徒也杖也笞也至询拷之刑载在令甲者惟竹板戒尺之类至大盗匪徒狡展不承者始用夹棍此外皆为非刑法所禁用即夹棍亦不得轻用所谓三木之下何求勿得惟恐以严刑拷问而失入人罪也伏读大清律卷三十七刑律断狱类辩明枉条例内载一凡处人犯有临刑时呼者奏闻覆鞫如审明实有冤抑立为申雪将原审官奏照律治罪如系妄行翻异冀延显戮而原犯斩罪仍即处斩外如原犯狡罪者亦改为斩罪即行正法盖因惜生畏死人之常情其始迫于刑责自行诬服聊以免一时痛苦迨至处之期顷刻身家不保未有不哀痛切呼号乞命者虽此中[不无](无不)刁狡之徒妄思翻异以延显戮而立法之意则不因刁徒妄翻而并置实有抑之良民于不顾所以内外行刑官于临刑呼人犯例得奏闻覆鞫审其虚实分别办理者所以重人命而慎刑章也皖臬于本月初八日接到刑部钉封当饬府县于各监提出男犯三名女犯一口至臬辕如法捆绑男系盗案女属奸情有两盗面上刺字年皆半百又有犯年约廿五六身体魁伟谈笑自若云系来安县要案首犯惟女犯年过花信貌亦平常当绑时犹向诸役跪拜哀求救命及至绑毕大呼枉系屈打承招一路号咷痛哭见者颇为怜惜由县尊吴明府及某都戎等督率兵丁将诸犯押至北门外斩女犯陵迟当将一男犯首级用木笼盛解犯事地方示众女犯凌迟之刑既重于盗犯假令情真罪当似应俯首就戮今乃于捆绑之时一若骇出意外而向诸役跪求救命又若不知若辈非能操生死之权者愚懦闺娃殊凶很妇所云屈打承招或非虚语且无论其语之虚实业已临行呼则当暂缓行刑援例覆鞫而乃不闻有是是何故耶犹忆光绪初年河南盗犯临刑呼一案厥后平反疆吏因之罢职其事迄今未逾数载殷鉴不远讵宜蹈之西人每谓中国刑讯之案未能得实不若西国之法案犯祗凭证据以及状师辩驳从未有用刑拷问者以中国声明文物之邦奈何操切若此不知中国帝王立法之初意固未尝大意于西国也试读周礼秋官之职尚书吕刑之篇皆悱恻绵其难其慎夫岂以刑鞫为能者孔子曰听讼我犹人也必也使无讼乎又曰片言可以折狱者其由也欤曾子曰上失其道民散久矣如得其情则哀矜而弗喜圣贤之旨又何尝一涉于刑鞫哉自汉张汤唐周兴来俊臣之徒作俑无后偕厉至今近世命盗各案往往屡翻异此中情实正不易知要在当事者以明慎为心弗参私见焉可耳
论刑律宽严异同
刑期于无刑民乎中尧舜之制也非佞折狱惟良折狱吕刑之意也大司寇以两造禁民讼小司寇以五声听狱讼周官之法也夏有禹刑商有汤刑周有九刑刑罚者所以佐礼乐之不及律例者所以定刑罚之准绳考之前史萧何造律九章律之名盖始此叔孙通益以十八篇武帝时张汤作越官律二十七篇赵禹作朝律六条共前凡死罪事比至一万三千余条文日益繁而罪同论异之弊生宣帝乃寘廷尉四人以平之其近古而便人者惟成帝一人而已应邵删定汉仪凡二百五十篇魏初马融郑元诸儒各为章句凡十余家断罪所用凡二万六千余条文帝更定新章十八篇明帝则用郑氏章句晋初令羊祜杜元凯诸人就汉九章而增之分条三百六十自汉以来皆有赎刑至南北朝则专以赎矣盖自梁武帝创其始也是时王亮等定律二十条制刑十五等皆以议赎为主周制大例宣帝更撰刑书名曰刑经圣制而残忍之过彰矣唐高祖尽除苛法约法十二条后增至五十三条太宗于古死刑去其半存七百条为格开元时渐增至三千五百余条大抵唐抵刑书有四一曰律二曰令三曰格四曰式令者尊卑贵贱之等数国家之制度也格者百官有司所常行也格者所常守之法也其有所违而入于罪戾者则断之于律宋元丰又改律为其说曰禁于未然之谓禁于已然之谓令设于此以待彼之至谓之格设于此而使彼效之谓之式而律则存乎之谓盖自汉而后求于刑者甚详讲于律者甚精而于先王行期无刑之意或少微矣古来慎刑之主若汉高祖令疑狱皆谳帝帝令理狱务宽文帝除肉刑成帝议减死宣帝置廷尉四人以平狱讼而事于宣室梁武帝令三官蔡断枉直陈霸先令三公录察狱唐太宗奏必五覆宋太宗亲录系囚明太祖戒谕宪臣无得滥刑钦之恤心尚可想也我朝承明旧制以律立法以例审情比事属辞慎之又慎而且宽仁义下减等矜疑禁天下于未然登一世于仁寿至矣哉莫可尚矣今夫律一定而不变例与时而更张故法不贵于多而贵于当狱不贵于善听而贵于不留夫矜智巧以为聪明持姑息以惠奸慝张栻为宋发也失入则无辜而失出为大罪刘德威为唐发也深者护公名平者多后患路温舒为汉发也虽然昔人为尚德缓刑书上于孝宣严刻之时所以为善若在元成便非所宜可见刑罚无轻无重与时而迁重典中典轻典地而准若徒以始息为养奸正不如以精严为惩恶此盐铁论所谓世不患无法而患无必行之法也仁人在位无大奸大恶不致刑律失当世所以见忠贞也若国家当疑危震撼八方多事之秋文不能运筹帷幄武不能命战徒使丧师失地国人交唾朝旨违问百口不承岁駸寻尚稽显戮此何罪也而犹主汉高辈慎刑之意窃刑恐律亦自此而穷将何以诛天下不法之人而杜天下不肖之口也哉今之执三尺法者盍斟酌此宽严异同之故而还三代之遗制也
罪疑惟轻说
裕谦
余恶夫曲法者之长恶也乃作救生不救死之论以正之又为宽纵辨以申之既而有疑狱余为从轻拟之客有笑于座者曰是宽乎是纵乎抑何以异于救生不救死余曰是非所谓宽尤非所谓纵盖疑也其情暖而难明其迹似而未真以为不杀人欤则其情与迹皆疑于杀人疑于杀人而出之吾无以质死者以为杀人欤则其情与迹皆疑于不杀人疑于不杀人而入之吾无以质生者故轻之然而不得谓为宽何也夫宥过无大盖必有以信其过之大而无疑虽大而宥之则刑不滥故为宽夫刑故无小盖必有以信其故之小而无疑即小而刑之则刑亦不滥故亦为宽若夫情真罪当而曲脱之则是明知其杀人而故纵之也故宽与纵皆非疑之谓也经曰罪疑惟轻而释之曰与其杀不辜失不经盖圣人之慎也慎而名之曰失盖不敢托于宽正恐其流于纵也曰然则何以异于救生不救死之说曰吾惟救生者故不敢重其罪抑惟救死者故未尝脱其罪是于生与死两平也曰若是则凡犯法者皆将譸张为幻以溷有司之聪明而天下之疑狱滋繁而皆从而轻之则奸宄将无所不至毋乃非惟明克允之旨乎余曰不然夫譸张为幻者特设为可疑而非真有可疑者也吾准之以情惩之以迹曲为尽之旁为证之则其疑必破故曰明明则出入无所遁然而圣人不敢矜其明以天下固自有不可明之事也有杀人之情无杀人之迹则疑有杀人之迹无杀人之情疑有所仇而杀之有所图而杀之有所猜嫌忌妒而杀之皆情也而未尝实见其杀之则疑或殴杀之或金刃杀之或药物水火杀之或昏夜杀之或山僻野外杀之或谋主使人杀之皆迹也而殴之伤或轻不足以致死金刀之伤最久踰辜限而死药物水火之伤或未见其所用药物水火之情状昏夜山野指为盗杀而或未尝失财指为仇杀而其仇或不止于所指之人或所指之人容貌辞气皆非能杀人之人指为谋主而其人或愚拙不足以为谋主则疑至于远年之案证据尽亡远省之案形势莫则无所不疑疑者不可得而明者也于此而欲矜其明正恐死者不得昭雪之天而生者且入黑暗之地故圣人特着之于经曰罪疑惟轻疑非明也而有以通明之穷轻非宽也而有以妙宽之用其视救生不救死之故纵人罪岂同量哉客无以对因书以识之
救生不救死论
民之生一也乐生而恶死情之所同也之生而致死之仁者所不忍为也然而圣人制刑或取生人而致之死非杀人也杀其杀人者也书曰欲并生哉彼杀人者既逆其情而不与生者并生则执法者必据其情而使与死者并死故曰杀人者死法之至平也而有司曰吾将有以救之杀人者于法必死两死也而一既死一尚生既死者吾不得而救之尚生者吾不可以不救駮之曰生与死雠也生者不死则死者不服救其生者何以谢死者则将应之曰均吾民也使死者未死吾固当并救之不幸既死吾无以施吾救吾戚焉而尚生者又死于吾手是再杀吾民也吾乌得而弗救曰何以救之曰吾将于腕下救之彼犯死法不能自匿其必死之情吾据其实而声之则无救吾略为减省之移其重以就其轻则可救且吾非以贿纵之非以私庇之非以有所干请而徇之非以有所瞻顾迎合畏避而为之则吾心固可质之幽明而无愧而救雀救蚁犹获善报吾救人于死则阴德亦大矣吾何惮而不为而救生不救死之说遂至相习成风或官倡之幕和之或幕倡之官从之牢不可破殊不知圣人制刑之心固将胥天下而生之也凡有血气皆有争心使杀人者得不死则强者皆思逞其力而弱者无生理黠者皆思逞其谋而愚者无生理是以圣人制之于法使天下皆知其不可犯虽有凶悍狡狯之民皆将自爱其死而后鞫人谋人得举天下而胥匡以生所谓刑期于无刑也今取圣人之法而阳奉之阴坏之则圣人之仁术已穷而害理为已甚且夫死与生其情一也子曰未知生焉知死言死生无二理也故死者之含甚于生者之求脱当其遭遇凶人而致之死其宛转毒虐迫切痛楚之状固有天地所不忍视鬼神所不忍闻者彼其魂厉魄沈痛九幽以待官长之昭雪而有司曰吾不救死呜呼戾气之郁结如此而有不酿为殃咎者乎又其亲戚骨肉若父若子若夫若妻痛心疾首以赴愬于官长而有司曰吾不救死使其慈父孝子鳏夫寡妇喷血切齿以坐视仇人之冤脱而不得冲其胸而刃之而有不呼天抢地以干神祗之震怒者乎夫有司者奉法者也我皇上钦恤执中慎重人命四方刑罪由各地方官审转定拟通详达部部院大臣又复致其聪明悉其忠爱反覆推勘必使毫发无憾而后上呈天鉴傥有一线可生之路皆得仰邀浩荡之恩而至于情真罪当法无可宽则必明正典刑以彰国宪辟以止辟仁之至也地方官固当奉扬圣化深明律意慎断狱情毋枉毋纵以臻忠厚之至如一切杂案愚民误触法网无杀人之事而有拟死之条者哀矜其情委宛其事立义于法中而施仁于法外使其惩恶有地迁善有门诚盛德之事也若夫逆理逞凶处心肆恶阳暴之横人理灭绝阴贼之险鬼道譸张自当明惩其实显断以威秉其至公一惩百戒庶几所杀者少所生者众仁之妙用也何至隐其真情饰为疑案不恤死者之苦而屈其所当伸不论生者之凶而爱其所当恶于情为不平于理为不顺于居心为作伪于事上为不忠犹欲以救生为阴德不亦傎乎夫州县为定案根基情节既改察甚难看在庸碌之手牵强附会尚或留其罅隙在能干之员弥缝完固更复无可吹求凶人得计相与效尤而庶狱繁矣尸亲失志上诉不已而巨案兴矣屈一枉死之鬼而相缘而死者一多救一幸生之人而所累之生者尤众幸而事寝孽已难逭于冥诛设或案翻咎且上连于大吏每览覆辙之由深为叹惜因不禁慷慨激发愿与二三同志者之知好生之理者当以为何如也按此篇当指谋故杀而言若杀出于无心秋审时衡情定谳苟有一线生机慎勿主刻核之论也
律例
慎重刑章疏
胡庆源
窃惟京师入夏以来雨泽稀少迭奉谕旨饬部清厘庶狱并屡诏皇上亲诣行礼虔诚申祷久应渥沛甘霖乃雨虽时有而未能深透农民望泽仍殷城市疫气闲发旱象将成势甚可虑臣窃以为天心下应人心民命上通帝眷此必有默相感召者查刑部近年屡定新章其切中时要者固多而未能持平者亦所不免仍宜斟酌尽善以期宽严得中谨就臣管见所及四条敬为皇上陈之一盗案从严盗源宜清也前因盗风日炽将抢各犯照强盗本律不分首从皆拟斩决法已重矣乃新章又将强盗自首一条定以五日限期限外即不准首臣愚以为塞其流不如清其源也查例载伤人首盗自首及闻拏投首者拟斩候未伤人之首盗自首及投首者分别拟军至未伤人之伙盗自首者照律免罪闻拏投首者拟徒又盗首伤人逃逸若能捕获他盗解首者拟徒等语例意周密所以解胁从而予以自新也如五日外即不准首势将从恶不悛驱归盗薮而不知反矣且其中亦有被胁同行分赃塞口尚非甘心为盗者可比如能不拘期限随时准首以符旧制则纠约不至过多缉可期得力而盗风自息矣古人告密之法当不外乎此也一洋药之禁开犯案罪名宜革也查洋药现在收税除官与兵不准吸食犯仍治罪外其应余听其买卖自便可也如系漏税私货自当治以漏税之罪今创为三十六家之限除三十六家之外虽非私货亦不得卖是朝廷立法特为奸商固垄断之计甚不可解又烟馆照窝赌例犯则满徒房屋入官若谓恐其窝匪殊不知窝匪自有窝匪之重罪今贩卖数百斤者既准其公然列肆矣而贩卖此零星数文者乃有满徒之罪揆诸情理何以喻民且因此获罪者甚多而踵而为之仍复不少徒使胥吏蠹役讹诈包庇无所不至臣以为急宜革者此也一赦款太宽宜量为区别也赦典固朝廷宽大之恩然亦有不可滥施者查同治元年恩诏妇女犯罪无关十恶其一切死罪虽谋故亦予援免臣愚以为刑罚不可失之严亦不宜失之宽故重情惨酷殆无人理今一概免之是活一穷凶极恶之人致抱屈幽魂含冤莫诉其戾气不散亦足酿为水旱疠疫之灾夫杀犹谓其无必欲杀人之心可以稍从宽典若谋故直使其遂怙恶不悛之念未免有累深仁宜明定章程以示区别一囹圄未清而章程宜定也汉臣曹参有言慎无扰吾狱市诚以狱者民命之所系也京师五方杂处狱讼繁多而刑部南北监岁恒桎梏淩虐以死以及扣囚粮使饥而死是故残民命也然其弊必不能革者盖提牢之权太轻而处分又太重稍一认真禁卒则舞弊以逐其官使之罢职而去易如反掌官之黜陟听命于禁卒之手故禁卒有所挟制为非而官不敢问臣愚以为宜宽提牢之处分而严定禁卒之罪名则囹圄之积弊可清而民命可保以此感召祥和当捷于影响矣以上四条臣为慎重刑章起见如蒙饬部妥议施行庶几宽严得中仰副我皇上期于无刑至意将见沴厉全消而和甘立至矣
请饬刑部增改条例疏
王宪成
窃惟明刑所以弼教立法贵乎持平查刑部每届纂修条例之年增删出入必逐条厘正务期宽严协中轻重得所兹当修例之时有应行参酌者谨以臣愚见所及胪陈四条伏候圣裁一辨理盗犯新章宜稍加区别也查旧章寻常盗之案分别法无可贷情有可原将法无可贷者正法情有可原者发遣此系雍正五年九卿遵旨定议纂入成例历久奉行钦惟世宗宪皇帝刚健神武政贵严肃岂不念稍存宽宥近于姑息养奸盖于法外施曲贷之仁而于法中严必诛之律意至深也近来辇毂重地屡有明火抢之案朝廷因时制宜不得不绳以重典惟比年以来京外拏获盗犯不分首从悉予骈诛其中岂无迫于饥寒被人诱胁者原其情节实可哀矜伏读历次谕旨用兵省分被胁从逆之犯许以自新仰见皇太后皇上好生之德洽于民心所以逆众投诚渠魁授首盖德化若是之速也伏查盗伙犯迫于饥寒被人诱胁并无凶恶情状者较之被胁从逆之犯情事尤为可悯若不定以等差概从斩决似不足以昭一视同仁之意况情有可原者例应发遣亦非纵释有罪也窃思办理盗案其为首者固应以得财不得财为重轻为从者则应以伤人不伤人为区别除例载杀人放火等各项大盗及马江洋大盗老瓜贼俱照定例办理外其余盗之案如得财又伤人自应照章从重不论首从一并斩决如得财而未伤人为首者依律斩决其为从之犯审系迫于饥寒被人诱胁在外了望接者仍照旧例分晰声明办理并严定承审官将正犯曲为开脱处分如此稍为变通则法无可贷者不得幸逃显戮而情有可原者亦不至概罹重诛用刑益昭明慎矣一办理绰号人犯尚未允协也查着名棍徒扰害历经严拏重办在案近来步军统领衙门将素有绰号之人俱目为棍徒拏送刑部其中有情罪尚轻者刑部以其素有绰号从重将该犯依棍徒拟军例或并无不法重情亦比照棍徒拟减徒罪臣伏思绰号系属空言扰害必求实据如该犯为害闾阎即无绰号者亦安得不谓之棍徒如无扰害实迹又岂可凭一绰号遽作重罪且绰号每出于他人之口设使刁徒与人有隙故为起一绰号即不难从而倾陷之甚至状貌丑陋性情戆拙皆可因此得名又何足为棍徒之据查例载凡凶恶棍徒屡次生事行凶无故扰害良人确有实据者发极边足四千里安置如并无凶恶实迹偶然挟诈逞凶者仍照所犯之罪本律本例定拟不得滥引此例等语是例文剖析甚明应请嗣后遇有绰号人犯但尚问其罪犯轻重各依本律本例科断不得因有绰号率行从重问拟庶不致稍有抑矣一亲老留养之条宜准例推也查例载军犯徒犯未经发配以前告称祖父母父母老病应侍及其母系属孀妇守节二十年家无以次成丁者俱准存留养亲或到案时非例应留养之人迨成招时其祖父母父母已成老疾兄弟子侄死亡者亦准声请留养等语详绎例意非以正犯之罪有可宽实不忍其亲之独无依特加矜恤此盖盛朝之旷典也臣思外遣军流各犯非恭逢恩诏例不查办其有发配时非例应留养之人到配后数年或十余年其祖父母父母已成老疾其母系属孀妇守节二十年家无以次成丁侍养者在该犯永远放流原属罪所应得独念其亲同一独无依其子到配有年不得与未经发配随案声请之犯一体邀恩留养未免向隅拟请嗣后外遣军流徒犯犯案时非例应留养之人到配后数年或十余年该犯之祖父母父母已成老疾其母系属孀妇守节已二十年家无以次成丁侍养者亦照未发配时亲已老疾之例准该犯之祖父母父母在本籍呈报由地方官查明核其情节准留养者取给报部行知该犯配所如并无为匪不法情事准其释回留养以此量为推广则我国家鍚类推仁之意益觉无微不至矣一军流人犯到配后其年老笃疾者宜随时查办也查律载年七十以上及笃疾犯流以下收赎又犯罪时未老疾事发时老疾者依老疾论各等语未犯罪时未老疾事发时老疾者尚得以老疾收赎则发配时未老疾到配后老疾者办理似宜画一且徒犯在徒年限内老疾例准收赎则流犯罪类推若谓徒犯罪轻流犯罪重然流罪以下律俱准老疾收赎矣老疾在未发配以前准其收赎老疾在既发配以后即不可收赎似未足以持平可否饬下各直省督抚将军每届年终查办一次除常赦所不原及在配复行为匪等犯不准收赎外如有到配年已七十或已成笃疾者一体援以老疾收赎之例准其收赎或径行释回则所以曲全老疾者仍不背乎律义也以上四条臣为慎重刑章起见可否饬下刑部核议并于此次该部纂修条例内酌为增改伏乞圣鉴
法宜宽严互用疏
廷
窃臣幼读书曰辟以止辟又曰罪疑惟轻每疑二语宽严之相悖长而深绎其意乃叹圣人宽严相济当严者不敢轻宽但有可宽者亦不忍一于严诚义之尽仁之至也刑部前拟李金木罪未允奉旨议处仰见朝廷明刑弼教刑期无刑之至意而臣窃有过虑者恐内外理刑此前多过于宽此后又严流于过严矣臣今年补少詹事得与会议秋审各省招册拟实之犯数已不少而刑部改实复有四十一起窃讶其多欲与签商因夙不谙刑律未敢以臆见妄议致弛国法夫朝廷立法不可不严不严则民生玩而朝廷用法不妨于宽不宽无以大好生之德故杀杀不同也而杀改实每曰近故夫近者疑词也疑其故而杀之不几罪疑惟重乎窃贼拒捕重罪也然有虽拒而未杀人者有虽杀人而非其致命别有正凶者止以死罪示戒可也遂并拒捕杀人者骈诛之不几异罪同罚乎其余可类推矣且夫愚民亦大可悯矣三代下良有司有几人哉平日既未尽教养之道民一旦罹于法又不能殚心以鞫之贪酷者枉法自利庸懦无能者复惟幕友吏役之是听文致定谳以合例案所具供招皆幕友[锻]()链周内之词强罪人押之耳岂真出于罪人之心与口乎试观各省供招无不大同小异者岂罪人所犯果皆雷同乎执此以入人死罪纸上情罪固真且当矣彼赭衣而流血于市者果甘心否耶汉路温舒所云奏当之成虽咎繇听之犹以为死有余辜者此也朝宽仁忠厚远过汉唐二追三五伏乞皇太后皇上仰体上天好生之心施法外之仁各省勾到本上详加披览其情真罪当无可疑者固不可姑息幸宽罪之微有可疑与夫罪虽重而无可原之中尚有可原之情者加恩酌量多予免勾可失不经不可杀不辜以广皇仁而重民命宽严互用廷臣执法之严与朝廷用法之宽不惟不相悖而且相济乃于辟以止辟罪疑惟轻之训交无所违并乞饬下刑部及各疆吏此后审拟罪囚不可有意轻纵亦不可有意苛求用期明允尤当严察州县虚怀听断录取实供无任幕友吏役舞弊否则内外见过于宽之获谴遂相率尚严以冀免咎将蹈汉代治狱之吏皆欲人死之积习恐天下大辟岁多一岁又安能止哉臣自幼诵儒书不习申韩之说忝与会议秋谳之列用敢上渎圣聪迂阔之见未必有合律度用献刍荛之言是否有当伏乞圣裁
论律法
吴铤
古之立法第论其大者而损益调剂属于人不以着之于律后世之法论其一端推之千百端而不止论其一事推之千百事而不止论其一言推之千百言而不止画一明备举纤委毫黍而无一不具可谓烦且重矣唐宋罢肉刑不用第事鞭扑如是则法轻矣而吾谓烦且重者何也盖用法之具则轻而所以立法之意则烦且重也一举手不当则有刑一举足不当则有刑一举耳目不当则有刑如是则民安所措其身一人之身自耳目以至手足而入于法者常八九不独小人君子亦有一或不当刑辄及之孔子曰君子怀刑盖谓此也先王严以待天下之君子宽以待天下之小人故立法一以中人为准今之法不论其为何人而一以君子之道待之君子不得于什一而为中人与小人者以什九数强天下之中人小人而俱为君子犹是盲而欲知黑白之情聋而欲审清浊之声也必不可得矣刑一人天下孰不可刑天下无不可刑之人而人皆有可刑之法从而诛之是残也且有不可胜诛黠者巧为之避愚者轻为之犯如是则天下之民不乱于避法则乱于犯法矣犯法者多不能不有所纵舍则诛不必诛不必则法弛而民玩而玩之所及者无几矣法之烦且重也固期于必行也及其敝不至于无法不止予谓立法惟依旧律一以中人为准情罪俱重者仍之情罪俱轻者删之法轻而情重者酌之如是则法轻矣法轻则民宽民宽则诛必夫诛必非独罚罪也又使未诛者畏惧未诛者畏惧是刑一人而一国之人皆劝也国奚为而不治今之议者皆曰法一轻则吏易为奸夫法烦且重则上下轩轾皆可以求诸法而无不得吏之易为奸岂必独在法之轻也哉三代时仲春会男女奔者不禁夫死听其嫁由今而论之则固不合于理道之言也而先王且着为法而不改其故可思也矣
士人[宜](官)通律例说
读书与读律显分两途今将执芸窗伏案之儒尽舍孔孟而习申韩不特如方圆枘凿之不相能且将助刀笔家以作奸犯法苟非丧心狂病之辈焉敢侈口而为是言不知今日之书生即他年之循吏使一旦荣膺科第出身加民而仍手一卷高头讲章孜孜焉专心帖括虽极仁恕如刁民何则必重币甘词延聘刑名幕友朝批夕览清理词讼幸遇幕友之矩步规行者或尚可心腹任之不忧偾事设误任一有才无行者见东主不知事许任意妄为贿赂公行是非颠倒三年任满代有人在幕友去而之他贪囊已满而官则糊涂之名已着白白受人笑骂讥嘲噫曾谓高坐堂皇者而可不明律例乎曾谓欲明律例而可不于为士之日留心乎乃今则大不其然当其读书则惟知八股而已五言八韵而已有能作律赋策问者同人已交相骇异诧为淹雅宏通使以语律法若何例案若何则长厚者必目为迂浅躁之流且更詈其引诱后生导之舞文弄法彼其人不幸而埋沈蓬颗终老一衿无毁无誉原可汶汶以没世使置身通显端拱琴堂而民情譸张变端百出虚虚实实一望迷漫试问能举四书五经以相折服乎常有人自命为精通律例大言不惭一日有人控龟子欠钱者即拍案大叱曰尔既犯斩首之罪尚敢赖人钱财乎龟子骇极叩头若崩角然原告亦不知所措其人曾见例载凡伙众开诱取妇人子女藏匿勒卖事发者不分良人奴婢已卖未卖审系开情真为首照光棍例拟斩立为从改发云贵两广瘴地方充军北人呼娼寮为子遂认开设妓馆者应科以斩之刑也殊不知开即囤尸谓聚众诱人妇女囤匿在家勒索赎回不赎则另行出卖此其罪大恶极自应与强盗同科观审系实情四字便觉详明使果系开设娼寮则尽人皆知何须审系实情始行科断耶无知妄作诚可笑已又有一人年少登乙榜出为县令每事刚愎自用好作聪明见例有妇女犯奸去衣受杖之语每讯奸案必令赤条条一丝不挂当众笞臀致妇女忍恨含羞自尽者不知凡几后其人殁于任所妻女异乡流落致有不忍道不忍闻者殊不知例于去衣之下注明留二字是即法不容恕亦必隔裤笞责以示创惩堂堂邑宰之庭乌可令妇女赤身露体哉时有愤事子在坐奋袂而起曰有是哉彼曾读律例者尚且有时会致成笑谈若今之所谓干员大抵粗识之无不通文理律例二字尚不知点画若何安望其能融会贯通毫无背谬试观乘火抢物之案历来书不胜书在旁观推测之词咸谓较强盗更为凶恶而问官惟以笞责荷枷了事从未加以严刑意者人所疑为厥罪甚重者于例果应轻恕乎呜呼噫嘻牖下小儒乌能测为民父母者之深意乎顺时子闻之曰噫何二君之迂而且腐也今日之所谓能员惟解洋语稍通洋文而已轻薄少年日沈酣于酒地花天不知天地为何物苟能与西人酢应对上宪即特垂青眼附列剡章未及数年倏已印累绶又安望其潜心律例听讼无私即有欲作好官细心研究者而碍于情面往往左右为难是无托情者据理断之有请托者则杜法徇私招摇撞骗之流见官既肯听人说情则请托愈多凡事皆强官以枉法虽有律例夫亦安所用之子欲普劝士人读书而兼读律其言虽正其道难行予请将大清律例全编置诸案头俾子子孙孙永宝用可也何必引坏好人家子弟使之迂腐不通哉则应之曰诺
答西友问律
  </div>
  <div class="pagination">
   <a href="皇朝经世文四编_page23.html">
    上一页
   </a>
   <span>
    ...
   </span>
   <a href="皇朝经世文四编_page19.html">
    19
   </a>
   <a href="皇朝经世文四编_page20.html">
    20
   </a>
   <a href="皇朝经世文四编_page21.html">
    21
   </a>
   <a href="皇朝经世文四编_page22.html">
    22
   </a>
   <a href="皇朝经世文四编_page23.html">
    23
   </a>
   <span class="current-page">
    24
   </span>
   <a href="皇朝经世文四编_page25.html">
    25
   </a>
   <a href="皇朝经世文四编_page26.html">
    26
   </a>
   <a href="皇朝经世文四编_page27.html">
    27
   </a>
   <a href="皇朝经世文四编_page28.html">
    28
   </a>
   <a href="皇朝经世文四编_page29.html">
    29
   </a>
   <a href="皇朝经世文四编_page25.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
