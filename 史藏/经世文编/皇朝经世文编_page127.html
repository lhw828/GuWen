<!DOCTYPE html>
<html>
 <head>
  <meta charset="utf-8"/>
  <title>
   皇朝经世文编 - 第 127 页/共 219 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文编 - 第 127 页/共 219 页
  </h1>
  <div class="content">
   奏为通筹漕河全局。酌量变通。应请暂雇海船。以分滞运。酌折额漕。以资治河。为一劳永逸长治久安之计。仰祈　　干断。　　议施行事。窃查上年江南御黄坝。堵筑稍迟。致洪泽湖受涨决口。清水溃泻。新漕迫临。不得已而为借黄济运之计。近日恭聆　　天语。渡黄之船。仅一千七百余只。黄水又复停淤。后帮已多阻滞。则全漕不能抵通。势所必致。宋臣程颢云。治道从事而言。若救之则须变。大变之大益。小变之小益。事至今日。未有不当决然变计者矣。然已经渡黄之船。如何催挽。速令回空。浅阻船只。及尾帮江广漕粮。如何设法改运。高宝运河。如何得以疏浚。将来重运。如何不致滞碍。是宜预筹统计。策出万全。甚非可以苟且目前。致将来补苴无术也。臣受　　恩深重。职司所关。昼夜焦思。不敢隐默。谨就臣管见所及。与成案可援。似有裨漕河者。请为皇上陈之。

一已渡黄之船。宜亟严饬催挽。设法卸运。速令回空也。清水现既浅弱。黄水又值消落。沙停淤厚。运河旱阻者。几数十里。若不及早回空。则黄水愈灌愈淤。势难飞渡。以一千七百余只停留不归之船。人众食空。必难安静。且黄河以北。从无军船经冬历春之事。此时头进帮船。已入东境。应由山东巡抚。严饬沿途文武员弁。并力催趱。不许片刻停泊。并饬运河道宣泄湖水。相机灌送。一面飞饬有泉各州县。实力疏浚。源源贯注。专委泉河厅亲往履勘。不任稍形短涸。一俟出闸。即由直隶总督飞提到坝。交卸回空。然臣揣度情形。犹恐缓不及待。祇有沿途驳运回空较速。查嘉庆十四年。东豫二省。回空漕船。曾有再运截留北仓米石之案。本年豫东二省漕船。将次兑竣回空。应令毋庸归次。即令迎头南下。将北来头进帮船米石装载。代运抵通。其豫省本年应运所碾米石。应令暂缓归运。一并接运南粮。又查山东闸河内外。额设官剥船三百只。民剥船三百只。原备全漕拨用。此时北上船仅一千七百余只。拨用甚宽。或可分出此项剥船若干只。于出闸后代拨运通。又杨村拨船二千余只。亦可分提至闸口外。接拨代运。仍饬原运旗丁。押通交兑。其接兑之船。应给行月折耗等项银米。均应按定装载米数程途照例核给。即于截卸之船。扣出银米内拨给。总期及早回空。得以渡黄归次为准。

一高宝一带浅阻之船所载米石。宜令迅速起剥。尽数运通也。查本年江苏出运船二千数百只。浙江出运船约千余只。江安出运船六百五十余只。此时除已渡黄船一千七百余只。在后各帮尚多。如实系早经进口。滞搁淤浅之船。抽退不出。似舍剥运之外。别无善策。查乾隆嘉庆年间成案。或截拨近省平粜。或即截留淮扬各属存贮。或分给回空漕船。责令来年带交。此时既已无须赈粜。而州县存贮。易滋抛漏。明岁漕运尚属未定。亦难仿照。惟有剥运一策。淮安一带。现今淤浅。粮船所带划船。谅已剥运。闻旱路三里。水路二三十里。至八九十里不等。每米一石。挑剥席片等。约费银二三钱。浅阻等帮。计船约千余只。共米百余万石。计需银三四十万两。所费尚不甚巨。查黄河口额设剥船七百五十只。本年两江总督奏留备用。江西湖南代造直隶官剥船四百六十只。此项剥船。尽可备拨。如再不敷。仍可就近雇船备用。惟寻常官剥民剥船只。受载不过二百余石。舱小无篷。仅恃席片遮。易于渗湿偷漏。闻山东等省。向有民间运粮船只。土名西河牛之类。腹大受多。楼篷俱备。此种最宜雇用长运。抑或即由豫东二省接运一次。务期酌量输转。使浅阻之米。尽数北来。勿再迟延。惟雇用民船。例价较减。地方官向有赔累。必致畏缩。雇募不力。应由该抚转饬各州县。将雇用实价。详请开销。亦不得勒派民船。致滋扰累。所有各船交替换载。应扣应给银米等项。应责成押运员弁。随时核定详报。免致日久轇轕。再思高宝挑剥之时。适值伏夏。南方暴雨不时。箩筐肩挑。小船分剥。势难躲避风雨。米石稍沾潮湿。则以后剥运换载。必致发变无用。此为挑剥时第一紧要关系。尤应严饬督办各员。妥为设法筹备。不令致有潮湿。方为尽善。至跟接进口。尚未浅搁之船。无论何帮。概行抽退。转由镇江运赴黄浦。并归海运。以省盘剥。

一江广等帮及江口一带未经浅搁之船径。宜雇用海船运津也。海运行于元代。六十余年。至明永乐间。会通河成。其法始废。而明臣邱浚。犹谓会通河如人之咽喉。一日食不下咽。事即可虑。因有河海并运之议。嘉庆九年。给事中萧芝奏请采买海运案内。浙江巡抚阮元覆奏。亦称如万不得已而行。祇可量分额漕改为海运。可见彼时亦议及此。上年御史查元偁又有上海商船买米运京之请。经该省督抚奏称有妨民食。遂置不议由。臣今日论之。窃谓全漕悉由海运则不可。而商船未尝不可分载也。江苏买米。海运则不可。而额漕未尝不可暂赍也。请言其四难。更陈其四善。　国家河运已数百年。一百改由海运。无论一切章程。难以骤议。第以数百万　　天庾之重。忽轻试于素不相习之风涛。物议人情。易滋惶虑。此一难也。官运必置船。置船必设官。费既不赀。船岂猝办。元代得习知水线之人。因以委任。现今既难其人。而大洋出没。又岂官府号令所能约束。此二难也。江河挽运。风火等事。在在不免。沿途员弁。星罗碁布。而该丁等尚或假饰捏报。海中岛屿繁多。风色不一。既难连帮。何从稽察。倘更有放洋之失。谁执其咎。此三难也。图海运之便捷。河工必致疏懈。挑挖疏浚必不力。渐成淤塞。百余年之成功。数千里之水利。一旦失之。后欲河运。不复可得。此四难也。全漕似未可轻试。海运屡有成议。而臣窃以为暂雇商船分运漕粮则不虑此。闻上海沙船有三千余号。大船可载三千石。小船可载千五百石。多系通州海门土著富民所造。立有会馆。保载牙行。通货往来。并不押载。从无欺骗等情。关东一岁数至。沙线风信。是所熟悉。不致歧误。此一善也。雇船海运。无须制船之费。若令分载米石。应给脚价。仍可即于短运帮船之内。划出给与。不需多费。此二善也。上海船商以北行为放空。以南行为正载。海船装带南货。不能满载。往往取草泥石块压船。今令赴津之船。每船酌准七分装粮。三分带货。给与脚价。免征货税。自必踊跃从事。而暂行仍可即止。此三善也。闽粤南洋。或有海氛。而由吴淞口迤北。北洋沙礁水浅。南洋鸟船。断不能入。从无他虑。且该商等所得运费。与贸易之利相等。又经官取保结。必无意外之失。此四善也。有是四善。而无四难。孰便于此。议者犹以风涛为虑。查江广境内。如洞庭湖鄱阳湖长江俱称险阻。历年军船。多有漂溺情事。不独海洋为险。且海洋节岁贸易之船。何以不闻淌失。而上年台湾米船。又何以安稳抵津。虽有数船遇风。驶至吴淞口岸。并非漂没。是其明证。又以风信靡常守候不定为词。向来海船由上海至天津。风利七八日可到。至迟不过旬月。从无阻滞。较之河运。迅速倍蓰。又谓盐水盐风易至霉变。上年所运台米。受湿者不及百分之一。今已先行开放。领米旗分。咸以为完洁。况南粮坚实。远胜台米。且载运不过旬日。为时不久。何至遽形蒸变。应请由两江总督江苏巡抚。转饬上海道。于上海口岸。传齐各商行。谕知雇船出运。每官粮漕斛一石。应给运价若干。并准折耗米若干。取具互保甘结。呈明存案。陆续兑开。江广等帮。共船九百八十余只。米约一百万石。内外两月之间。计可兑竣。即令该商等出具领运米数清单。承认交兑。其抵津时。应请于仓场侍郎二人中。分一人前往兑收。严禁经纪人等。不得稍有需索等弊。俾该商等不致苦累。以肃政体。再由杨村剥船。拨运赴通。其应给该商银两。应先于上海给领一半。其余一半。俟交兑后。核明运米数目。按照补给。即于江苏直隶酌款垫给。再由部拨归款。并严禁胥吏。克扣中饱等弊。务令实数归商。不致该商裹足不前。该商等奉行妥速。应请照上年台商运米之案。择其尤为出力者。酌予职衔。以示鼓励。至江广帮船身重大。恐未能由丹阳运河运至海口。即饬将江浙等帮。已经截卸之船。于出瓜洲口时。交兑替运。抑或雇船剥运。总在该督抚察看情形。妥协办理。如果行之有效。将来全漕运京时。酌分百余万石交商代运。未必非漕运中并行不悖之一策也。

一明年请暂停河运。将本年新征漕粮。酌分海运。余悉征收折色。以之治河。兼可治淮治湖。而永利漕运也。查利运必先治河。而河漕则断难兼治。现在高宝运河。亟须大加挑挖。况洪泽湖屡经黄水灌入。湖底逐渐淤高。将来必不能多蓄清水。刷黄济运。关系甚大。即山东微山等湖。亦为闸河蓄泄要区。近闻亦多淤垫。虽每岁有冬挑之例。而为时甚暂。疏浚仍浅。所以每逢漕船进闸。均需拨运。是湖河俱宜预为熟筹。以资永利。若非暂停河运。宽以岁月。断不能专心并力。湖河通治。为一劳永逸之计。是以康熙年间停运治河。行之久有成效。为百世不易之理。而今日在工诸臣。未有以此申请者。以未知京通仓贮情形。则不敢议停河运。以大工费用浩繁。则不敢议通治湖河。且现当河漕两碍之际。更不敢议置漕而治河也。臣查京通各仓。现贮米石。为数有余。本年奉天河南。碾买米石。亦陆续可到。加以新漕已渡黄者。约一百二三十万石。其余浙江江安江广各帮。或剥运。或海运。必令抵通。豫东漕粮。仍可照常征运。则仓贮已属充裕。若于本年新粮内。尽江苏浙江附近海口各州县。征收本色米一百万石。或一百五十万石。交兑漕船。运至黄浦。仍由商船海运抵津。拨运交仓。则　　天庾更属充盈。其余江苏各州县。及有漕各省。概念折色。约计不下七八百万两。在百姓仍属维正之供。未尝少加。而于工需大有裨益。本年冬季。即可开征。陆续起解。亦无缓不济急之虞。在民间得存此项米石。日食亦裕。惟州县折征漕粮。每米一石。应征银若干。应俟秋成时。由该督抚察看粮价情形。核定数目。奏明办理。并由该藩司将奏定折色银数。出示通谕。各地方暂行折征。并严饬各州县。照数征解司库。汇解工次。如有加征勒掯等弊。立即严参惩办。至停运旗丁等。仍照减运年分。津贴成案办理。其篙舵水手。皆系无业之民。道光二年。江浙两省。系由各地方官。查明籍贯。每人酌给盘费制钱二三千文。备文押递回籍。由本籍出具收管各结。并晓谕暂令归农。办有成案。本人折征省分。即于本年各帮归次时。应由该督抚转饬查照办理。计一州县应兑之船。多者百余只。少者数十只。每船十人。以每名制钱三千计算。每县至多不过需银三千余两。冬漕既系折色。各州县即将每年应给各帮兑运杂费。以之安插此项人等。尚有节省。惟谕令各帮俟明岁冬漕开兑时。仍听此项人等到次帮运。不必另易生手。致起争端。此一年中。河运既停。计节省运费各项银七十二万余两。米二十二万余石。足敷海船运脚。而征收折色银两。即可全济工需。费用既足。岁月亦宽。不特江南湖河可治。即东省湖河。均可一律疏浚。应于本年漕船办竣后。由该河督等。预筹湖河全局。次第兴工。实力趱办。务使河漕并治。永资利赖。

一酌雇海船装运。督办高宝剥运。催趱东境挽运。宜　　钦派大员督理也。现在淮安一带。驻札漕运总督一员。南河总督一员。两江总督一员。江督总理地方事件。河督专司全河。漕务均系兼辖。惟漕督职司漕务。向来押运尾帮北上。今既高宝阻滞。黄河以北。声气恐不能通。其由江南东境。直抵通州。亘一二千里。虽有山东巡抚。直隶总督。而相距较远。实有鞭长莫及之势。且淮安夫挑船剥。东境趱运交替。以及上海筹办。商船载运。均系权宜办理。尤须因时变通。道府各员。恐亦未敢专政。应请　　钦派公正通达大员。协同该管督抚会议妥办。于海口河道。上下往来。不时稽察。庶责成专而策应灵矣。

以上各条。据臣愚昧之见。通盘核计。如此办理。滞漕既可北来。河道乃克专治。减运费以为海船之脚价而不致疲商。折粮价以为疏浚之工需而毋庸筹。目前得权宜之便。将来有永赖之安。今日之计。似系不可缓者。势值万难。未可稍事指泥。必须破除成例。酌量变通。于事方克有济。若徒畏难苟安。总以仰仗　　圣主洪福。遂毕乃事。则其弊必至不可收拾而不止。实非臣之所敢知也。谨沥血诚。仰祈　　皇上圣鉴训示。

　　再筹海运折漕章程疏道光五年　
协办大学士户部尚书英和

奏为再陈雇商分运。及折漕治河。变通章程。以期尽善无弊。仰祈　　圣鉴事。窃查本年河道淤塞。漕运阻滞。仰　　圣怀。宵旰焦劳。无微不至。臣受　　恩深重。具有天良。竭虑殚思。不敢隐默。已将酌量变通。漕河并治情形。于前折内缕陈。仰蒙　圣明洞鉴。惟暂雇商船。及酌折额漕条内。尚有未经备述者。再为　　皇上陈之。窃惟臣前议暂雇商船海运者。诚以河道既阻。重运中停。河漕不能兼顾。惟有暂停河运以治河。雇募海船以利运。虽一时之权宜。实目前之急务。舍此别无良策。舆论亦属佥同。而在事诸臣。初议未敢及此者。固以风涛之险。盗贼之虞。在在可虑。且旗丁运官等。素未经历海道。恐其未能押运。似属难行。以臣拟测。其故皆不系此。特以事属创行。万有一失。物论不能不归咎于定议之人。且事后恐有赔累。办理不善。商情易至沸腾。更惧身为怨府。臣思凡事有利即有弊。任事者但当兴利而杜弊。不可恐有弊而废事。其间斟酌尽善。惟在当事者之权衡。安能因噎而废食。上年高堰决口。淹溺村庄。仰蒙　　圣恩轸恤。无非苏民困。惜民力。以培养元气。夫东南为财赋之区。频年间有歉薄。本年清口过船。多夫牵挽。至今起剥。尚有滞漕二百万石。船运车挽。日需数万人。竣事尚须数月以后。堤堰挑挖各工。用力尚无底止。固属计工给价。然以细民力作于寒暑风雨之中。疾疫不时。耕种或辍。未得稍休。其所以劳民力者至矣。亟当留其有余。纡其劳而用之。夫以滞漕全行盘坝剥运。则民力劳而帑费不省。暂雇海船分运。则民力逸而生气益舒。现据江省先后咨送本年二三月内覆奏各折到部。仰见　　圣谕煌煌。垂询恺切。而诸臣覆奏始终含混。无一着实之语。筹议已及半年。计仍不出剥运者。其故有二。

一则虑商船到津难以交卸也。素闻旗丁历来运漕。到通交卸时。经纪等皆资其津贴。而商情良懦。向不习见官吏。[已](己)多畏缩。一旦闻令代运代交。必增疑虑。臣以为如明岁雇募商船海运。应令两江总督江苏巡抚。专委一二廉洁干员。先期于上海地方。传齐商行船户。剀切谕明。每官粮一石。给运脚银若干。净照漕斛兑交。无论正耗及二五耗米。均按漕斛计数实兑。即令该委员监兑。按船给发各商实运米数执照。仍照臣前议取具各商承运米数甘结。并令存委员手。严禁胥吏等。不得与商船交涉滋弊。兑清后。仍令该委员亲身押运。抵津时。分出仓场侍郎一人。并派臣部堂官一人。同赴天津。按照官给执照米数。漕斛兑收。如有经纪刁难勒掯。准该委员咨送仓场。并分咨户部衙门。从严惩办。一切交兑事宜。由该委员一手承办。经纪人等。不得向商船过问。其应给商船脚价银两。每漕粮一石。需银七钱。向闻该处行用。以制钱七十文为一钱。按折核计。每石只须银四钱一二分。是海运之脚价甚廉。断不可稍有克扣。应亦由该委员具结承领。亲交该商等按数实收。庶需索之弊可除。而商情踊跃偕来也。一则海运既行。恐漕运员弁及旗丁水手人等难以安插也。有漕省分。办漕各员。各有所司。而漕标尤其专职。一旦暂停河运。前项人等。似属无所司事。不知商运既行。漕粮衙门。差务自简。费用自节。而例定养廉俸工等项。仍可照常支给。况当河湖通治。大工需人孔多。漕标员弁。或可暂行酌拣数员。拨归河标。听候差委。员弁既不致闲散。而工次亦可多收得人之助。似属两有裨益。且一俟湖河普治之后。员弁等仍可照常河运。永无阻滞。以视现在之办运吃力。劳逸迥殊。其津贴旗丁。按照减歇之例。办理安插。舵工水手人等。援照江浙成案。给与盘费归籍之处。臣已于前折内声叙矣。

夫海运之说。由来已久。查有元一代。全由海运。初岁运四万石。后增至三百余万石。其道里远近。载在元史甚悉。明初河海并运。永乐十年以后。会通河成。始由河运。然犹三年海运一次。宏治间邱浚奏请于无事时通海运故道。与河漕并行。一旦河漕少有滞塞。此不来而彼至。嘉靖间胡槚请通海运。以佐河漕之急。他如梁梦龙王宗沐等。疏述海道里数。不一而足。所言均班班可考。我　朝雍正年间。蓝鼎元亦奏称今之海道。已为坦途。舟航安稳。与内河如一辙。海运在今日。确乎可行等语。是彼时已有此论。嘉庆年间。诸臣所请者。更不乏人。然犹需造船设官。雇觅熟悉海线之人。故其时以为费巨势难。因辍其议。此时雇商带运。为费既省。仍可暂行即止。而经历海洋。更如轻车熟路。利运便捷。莫过于此。何不可行之有。但臣更有请者。海运虽无意外之虑。而防御尤须计出万全。应当上海交兑之时。由该督抚等先期咨照浙江提镇水师营。出哨招宝陈钱一带地方。江南提镇水师营。出哨大小洋山。会于马迹。山东镇臣出哨成山十岛。会于鹰游门。以资弹压护送。不独海洋永靖。即商船偶有失风等事。亦可藉以稽查。似觉更为周密。至酌折额漕一节。说者以为百姓完粮日久。似难遽行改折。且此次改收折色。亦恐百姓嗣后皆援案不肯完纳本色。多有窒碍。查漕运前书内载凡漕粮题准改折。将该府州县应征改折米数。及酌定价值。刊示晓谕。不遵者指参。又漕粮遇有改折。其随漕轻赍席木赠截等项。例应按数折征。又起运漕粮正米一石。例有耗米。并给军行月赠耗等米。如遇改折。一例按照时价折征。又漕粮改折。只许按价征收。如仍借兑漕为名。滥行科索者。即行参处各等语。载在册籍。各省皆知。又查额漕折色。顺治康熙雍正乾隆年间。均经行之有案。而江苏之清河阜宁宿迁桃源海州沐阳赣榆嘉定宝山九州岛县。安徽之宁国太平旌德英山四县。江西之泸溪一县。湖北之通山当阳通城三县。河南之祥符等州县。均因距水次窵远。奉准永远征收折色。官为采办兑运。久经遵行各在案。其征收折色银两。乾隆年以前。多系因灾改折。其折价多不逾二两。至各省永远征收折色者。系按照月报粮价。加以牙行运脚折耗等项。其折价则自三两数钱。至四两数钱不等。悉归民户摊征。此系历年报部成案。并非创始。且于惟正之供。未曾加增。臣伏思明岁通治湖河。不得不暂停河运。故臣前议。除豫东照常征运外。江浙漕粮。暂雇商船海运一百万石。或一百五十万石。增益仓庾。其余各省应征漕粮。为数孔多。既不能全缓带征。而各州县仓廒无多。亦未便令征存暂贮。惟有将此项米石。按照时价。暂收折色。以济工需。毋庸另行筹。实为目前一举两得之计。惟在该上司善于奉行。既不病官。尤不累民。以归妥协。至改收折色。酌照市价。由该督抚奏定。藩司出示晓谕。不许科索。其折征期限。应请稍宽。漕既改折。地方粮石充裕。势难克期出粜。易银上兑。若必令如限完银。未免迫促。所有此次征收折色。应请自本年十月开征起。至次年四月止。勒限扫数全完。不准丝毫拖欠。如此则期限既宽。民力自裕。工需亦可无误。其随漕轻赍席木赠截等项。亦应折征。并数汇解。协济工需。如各州县仍借兑漕为名。滥行科征。抑或于此次折征时。欲豫留将来勒折地步。于奏定折价之外。加重苛派。该督抚立即从重参处。勿稍姑容。以上二条。总在各督抚实心实力。勿计一己之利害。而忘　国家缓急之要图。勿徇属吏之私情。而失当时权宜之至计。应仍请旨下各督抚。速议施行。臣愚昧之见。谨缮折再陈。恭祈　　圣鉴训示。

　　驳议盘运章程疏道光五年　
协办大学士户部尚书英和

奉　　上谕孙玉庭等。奏酌议漕粮盘坝接运章程。并请拨经费一折。着照所请。准其将江苏藩库现存银十八万两。安徽藩库现存银三十万两。两淮运库现存应还江苏安徽三处藩库银二十四万两。就近动拨。其广东省筹备南河工需银三十万两。现已起解在途。亦准其就近截留。以济要需。钦此。并办运大学士孙玉庭等原奏一折。抄出到部。臣等伏查治河所以济运。利运必先通河。此为不易之理。而其机宜关键。尤在先事预筹。差以毫厘。失之千里。最不可忽。本年借黄济运。原属办过成案。第上年清水泄尽。与嘉庆年间清水稍弱。旋可蓄放。情形不同。故议者早以后进重船。不能渡黄为虑。兹据该督等。奏称军船磨浅艰涩。须筹盘坝接运。现在未渡黄军船。计浙江二十一帮。江广一十九帮。约计接运漕米。总以二百万石为率。江苏各州县。及豫东两省。封雇各船。陆续解到。其应修道路。搭建马头。并预备米袋席片。人夫车辆。计算共约需银一百二十余万两。较之海运尚属节省。并可免意外之虞等语。查本年出运漕船。共计四千七百余只。经该督等奏准。令各省飞催开兑。于夏初次第挽入瓜仪口内。首进帮船。已属起剥磨浅。彼时亟当预为筹计。将后进帮船即截留江口以外。由盘坝起剥。或由雇船海运两者之中。择其能于钱粮节省。丁民不致苦累者。酌行其一。或以浅滞之船起剥。而后进重船。全由海运。方为尽善。乃该督等不预筹于后帮甫抵瓜仪之前。而定计于重船磨浅艰涩之后。虽欲不行盘运。亦不可得。以致多糜脚价。至一百二十万两之多。而暑热之中。日役数万人。挽载抗卸。抛撒折耗。更复不免。而该督等。犹谓较之海运。尚属节省。臣等请为核计。上海商船。雇运载米。每石闻需脚价。七折制钱七钱。即[已](己)无不踊跃。每石合银不过四钱三分。以二百万石核计。共需银八十余万两。较盘运已少银四十万两。即谓由镇江至黄浦口。计程数站。另须雇船运兑。似亦毋需银四十万两。况该督等自去年十二月以来。先后五次。共请拨银四百三十九万两。内除堵筑高堰决口一项开销。其余多系增倍堤岸。盘剥漕石之用。而嗣后挑淤之费。恐尚不止此数。臣等闻上海商船。往来奉天天津。贩运麦豆。一岁数至。百不失一。外洋[已](己)与内河无异。若复出示晓谕。按照时价。给与运费。每船贮米七成。仍准带货三成。经过关口。免其纳税。如果妥速到津。照例给赏顶戴。严禁吏胥经纪人等。不相交涉。该商孰不乐从。乃该省大吏。游移迟误。日久不办。以致吏胥人等。趁此羁留船只。该商等转生疑畏。即不得不出钱求放。迨至商船暂时放驶。而委员往验河边。见船只无多。即借口以为推卸地步。是该省决意盘运不欲海运。并非海运之真不可行也。为今之计。总宜预筹办法以为明岁漕运之计。惟现在清口淤高。里河垫塞。事关河漕非细。究竟作何筹议。何时得以兴工。工需若干。本年既属后时。明岁安可再误。应请　　饬下该督等。妥议章程。奏请办理。毋再失时。至所请拨截银内。广东一。系奏明解部。此时既经截留。应毋庸议。但嗣后遇各省解部。及关税实存银两。应令该督等。不得截拨。以实内帑而重要需。其该督等。另单约议盘运章程十条。臣等公同查阅。多有未尽确实之处。谨按各条。分款指陈。恭请　　圣裁。　一滞漕二百万石。据称须雇船三千余只。乃敷装运。俱运至天津北仓交收。一应费用。事竣报销等语。查雇用船数既多。需费甚巨。必须将滞漕全数运通。乃可称为事竣。该督等何以祇议运至天津。截卸北仓。查天津北仓。共廒四十八座。仅能贮米四十万石。从前截卸北仓之案。系因偶逢军船来迟。米数亦不甚多。是以令暂卸北仓。以便迅速回空。受兑新漕。此次既雇用内河民船。非军船必须回空者可比。尽可全数运通。何以祇令交卸北仓。是虽船多费巨。仍属未能竣事。将来复须由北仓转运通州。其费用更需添出。为数亦复不少。而仓中出入。必有折耗。且该仓断不能容二百万石之多。应令径运抵通。以省轇轕而归简省。又议酌给商船食米津贴。惟各帮有无余米。可供津贴。现饬各粮道通盘筹议。若不能津贴食米。即于每石运脚之外。折银三分等语。查此次在后不能渡黄各帮。漕粮既议盘剥。军船回空较早。食用自省。所领行月等项银米。自应按计未行程途划出。以抵此项津贴商船食米之用。应令转饬核算扣给。务期随时应用。不得多销正项。

一漕米过坝脚费。据称自清江高头起卸。至黄河水口受载。雇用小船小车扛夫等项脚费。每石需银二分八厘。事后报销等语。查高头至黄河水口。并未声明多少里数。船载车挽人扛。价必不一。何以每石皆须二分八厘。如遇风雨作何料理。途次作何稽查。能否不致颠抗狼籍。将来能否竟不折耗。零星搬运。计日可盘米若干石。何时即可盘竣。此系为盘运第一紧要关键。何得仅以事竣科算为词。概不声叙明。　一雇到各船给与坐粮。据称日给银八分。事竣报销。山东河南。其雇用未到以前。由该省开报。其江省雇到。未受载之船。亦照此支给等语。查此项坐粮本属浮费。且以二百余万滞漕。各船轮次受载。尚须时日。则坐粮计数。当亦不少。即议按名给发。如何能使各船勿冒勿漏。自应分晰声叙。核定章程。　一各项须用器具。广为置备。据称随时添补。难以预定。事竣报销等语。查既系盘运。米袋席片绳索竹牌等项。自所必需。但为物甚微。而需用甚烦。稽查难周。则数宜核实。其如何限制稽查。不致浮冒开销之处。亦应议及预核。　一垫筑车路。添挖小河。据称请照河工之例。事竣报销等语。查高头至黄河口。道路远近。马头宽长丈尺。及汰黄堤内。积水挑渠宽深若干。为数易见。亦应核计。据实入奏。以便将来奏销时。按照核覆。　一设立分局。据称将库平折实。发给船价。平余扣存支销等语。查发给船价。各项置备物料。自应按照曹平分给。其平余一项。各局支用。仍饬作正项开销。总之滞漕全由盘运。多费脚价则病帑。易船押运则病丁。多雇驳船则病民。折耗米石则病漕。该督等不早为通盘筹计。及至事无如何。更不能不用前次所驳不行之下策。以至自相矛盾。但既行驳运。则清口如何交卸。风雨如何隐蔽。脚价如何实及商民。漕粮如何不至折耗。盘坝究属何时可竣。全船约计何时到通。转瞬大汛经临。作何预备。自当备筹妥议。上慰　　宵旰焦劳。乃折单十条。无非声明开销地步。至于应办事宜。则全未据议及。据称运米二百万石。约需银一百二十万两。以臣等计算。盘坝各费。及雇船运脚。已需银九十二万余两。其置备器具。挑挖小河。以及沿途雇用民夫。并山东河南江南开销未受载以前之食米。事后奏销尚多。不知所谓节省者何在。今据该督等。奏称需银一百二十万两。恭请　　下该督等。撙节支用。如有多余。按数解缴。断不得再有增益。又称内河连船前进。克期可到。不致意外有失。应令督剥押运各员。认真稽察防范。毋令潮湿折耗。致干参处分赔。再臣等更有请者。盘坝接运固已多糜帑项折耗漕粮。而民夫竭蹶于力作。商丁疲惫于差徭。清口之运道既淤。黄水之河身益垫。疏通之费待筹于后时。溃决之虞方深于目下。此尤近今刻不可缓之图。似应统计妥筹。以收补救之效。未可临时周章。以请帑开销为事。应并请　　下该督等。将臣等指陈。逐款妥议。另行具奏。毋漏毋隐。臣等为河漕大局。均关紧要。且臣部职司度支。将来该督等题销钱粮。尤当核实办理。谨为河漕起见。是否有当。伏乞　圣鉴训示。

　　覆奏海运疏道光五年　
河南巡抚程祖洛

蒙　发下协办大学士英和奏折一件。臣详加阅看。大意以暂雇海船。以分滞运。酌折额漕。以济工需。而其切要。则河漕断难兼治一语。实为至当不易之论。海运之说。不行已久。臣从未悉江浙海口情形。不敢妄议。惟臣同乡贩运茶叶赴京暨关东售卖。向系装至江苏上海县。雇觅沙船运送。闻其船式。与粮船相似。而坚实过之。船户水手。素习海洋水性。兼能预知风信。每船押送客商。不过一人。开洋后。其行泊悉听之船户。每年正二月雇船。则二三月出口。五月雇船。则小暑前出口。遇西南风始行开洋。驶至东境海面。俟有东南风。即可直达天津。速则六七日。或八九日。迟亦月余。秋风一起。即难行走。近年因浒墅关短税。始行饬禁。商民至今犹以为未便。又有籍隶锦州服官豫省之员。亦言关东船商。每年装运豆石。赴江南售卖。习以为常。行走直同内河。似未有商运可行。而官粮转不能行者。至借黄济运。内河受淤。势所必致。而黄流既已分泄。溜缓沙停。海口亦必淤塞。上游愈形滞重。现在豫省有河各厅。探量水势。较之上年。已高至四五六尺不等。非由水长。实因河身淤垫所致。本年借黄之举。其病已见明年。新漕岂可复蹈前辙。自应暂停河运。方可河湖并治。臣愚以为议借黄者。原为济运。今则两月之久。已渡军船。仅止一千七百余只。未渡者。尚有三之二。现距夏至不过十余日。即使每日穷昼夜之力。能催趱数十只。或百余只。计未渡之船尚多。总须另议剥运。且河北多一重运之船。将来回空。即多一停滞之累。而御黄坝迟堵一日。则坝之内外河身。均多淤一日。转瞬大汛将届。下壅上溃。其害何可胜言。为今之计。似宜急饬堵御黄坝。专心筹议剥运海运。趁大汛未届以前。一月之内。俾江南河臣。专治河务。疏浚海口。或尚可补救于万一。若犹以多渡一只漕船为有裨益为词。则河误而漕仍不能全济。臣实未见其可也。又英和议豫省碾运通米船只。饬令剥运南粮一节。查豫省初运通米十万石。分为两帮起运。现在头帮业已开行。二帮亦已装载。计到通须在七月。如交卸后再赴东省。剥运漕粮。恐属不及。且此项船只。多系天津盐船。一经交卸。即须接办秋运芦盐赴豫。民食攸关。难以停待。此一节似可毋庸置议。臣管见所及。不揣冒昧。合附陈明。

　　覆奏海河并运疏道光五年　
江苏巡抚陶澍

窃惟我　　皇上念河漕。勤劬宵旰。属在臣工。孰不感凛交增。臣渥蒙　　简畀。调任江苏。为钱粮最重之区。当河漕棘手之际。发踪所由。责无旁贷。更何敢迁就游移。致滋贻误。窃以为漕米关系　国家根本计。而治河即所以治漕。上年洪湖决口。一泻无余。其始祇因堵坝稍迟。遂致诸事牵掣。及今岁而借黄不足。继以开挑。开挑不足。继以驳船。驳船不已。继以车运。现在时日已迫。而漕米之在淮南者。尚有一百数十万石。劳劳半载。竭蹶倍形。然则变通之方。奚可以不豫也。查海运之法。自元逮明。行之有效。止以阅时既久。章程难复。协办大学士臣英和。前折所陈四难之说。言之甚详。然全漕由海运则不可。而商船未尝不可分载。臣细阅英和条议。诚识时之要着。目前筹运之策。无踰于此。自属可行。惟现交秋令。西北风多。船行不便。止可预为布置。以运新漕。其章程一切。则折内所举。照斛兑交。官给运脚。及派委大员赴津兑收各条。均极周密。臣甫苏境。与督漕诸臣。尚未晤面。倘条款犹有未尽。自当随时妥商办理。以期行之有益。至折漕一事。向值歉岁。偶一行之。或山区米少。离水次太远之地。意在便民。为　朝廷格外之恩。今若遍行各属。则格碍甚多。所难者尤在银无所出。米为民间所自有。而银则不能尽有。惟待于谷米之粜售。漕米改征折色。即与地丁无异。以江苏一省言之。额漕几及二百万。倘以百万征米由海运。而百万折色。约计应折银二三百万。平时一百数十万之丁地。分为上忙下忙。官有惰征之处分。民有抗粮之责罚。犹且催征不前。积为民欠。矧于数月之内。顿加逾倍之正银。势必谷贱伤农。有粜无售。比户需银而银不可得。闾阎之气骚矣。况一省之漕。或征或折。办理参差。尤多掣肘。窃意漕米折色。他省情形不一。若江苏则势在难行。至停运治河。一劳永逸。最为上策。惟在去冬洪湖初决时。行之则甚易。此时石工将竣。蓄水渐深。沙泥在底。挑挖难施。如微山湖则现在本能蓄水。又未便涸泄其水以施挑挖也。至于漕运渡黄吃紧。惟在御黄坝一处。其余工段。均不与运道相连。不必停运。而始能兴工。况京师万方辐辏。漕米而外。需用甚多。若停运一年。将南方之货物不至。北方之枣豆难消。物情殊多不便。是折色与停运二者。均有不可行也。窃思来岁当以海河并运为宜。广招商船。分作两次装载。计可运米百五六十万石。其余仍由运河而行。秋冬之间。即由河臣派员。将运河挑挖深通。俾资顺利。计来春湖水益增。自可引导济运。不至如借黄之累矣。大抵专办海运。则恐商船之不足。专办河运。又恐清水之难恃。惟有两者相辅而行。可期无误全漕。且米运既分。则运道舒而治河亦易。于　天储仍可扩充。揆之有备无患之道。更属相宜。所有臣遵　　旨筹议河漕大概情形。谨据实分别。可行不可行。恭折覆奏。伏乞　　皇上圣鉴训示。再海运系暂时试行。将来河道全通。自应仍由河运。万一浅阻。亦事所时有。应请仿照唐代转运之法。于沿河沿淮一带。建置仓廒。遇有阻滞。暂为存贮。俟水足时。或由驳船载运。或由原船次年搭运。即使存贮稍久。而距京较近。缓急究有可恃。惟建仓之初。所费颇多。但以搬运各策计之。其所费差足相等。而仓廒历久尚在。其利较长。似亦转漕之一法。可以济运道之穷。缘奉　　谕旨。此外有可利漕济运者。各抒所见。谨就臣管见所及。附片具陈。

　　复魏制府询海运书　
魏源

海运之事。其所利者有三。国计也。民生也。海商也所不利之人有三。海关税侩也。天津仓胥也。屯弁运丁也。而此三者之人所挟海为难。使人不敢行者亦有三。曰风涛也。盗贼也。霉湿也。所挠海为难。使人不能行者亦有三。曰商船雇价也。仓胥勒索也。漕丁安置也。必洞悉夫海之情形与人之情伪。且权衡时势之缓急。而后知无难行。无不可行。且不得不行。某自二月中旬。蒙示　　廷寄。命筹海运以来。宵旦讨论。寝食筹度。征之属吏。质之滨洋人士。诹之海客畸民。众难解驳。愈推愈审。万举万全。更无疑义。敢以贡之大人执事。元代创行海运。十年而道三变。明王宗沐亦以海道不熟。失风鹰游门而罢。今则海禁大开。百三十余年。辽海东吴若咫尺。朝洋暮岛如内地。则道不待访也。元初造平底海船六十艘。运四万六千石。其后船岁增造。费且无算。今上海沙船。及浙江蜑船三不像船。并天津卫船。自千石以至三千石者。不下二千号。皆坚完可用。通算每船载米千余石。一运即可二百余万石。两运而全漕可毕。若止运苏松常镇之粮。更绰有余裕。则船不待造也。元初以开河卫军。及水手数万。供海运。并招海盗以长其群。若今江浙船商。皆上海崇明等处土著富民。出入重洋。无由侵漏。每岁关货往来。曾无估客监载。从未欺爽。何况漕粮。各效子来之忱。无烦监运之吏。则丁不别募也。本年二月始议海运。其时公私津贴。已给旗丁。不能不出于动帑。明年海运。即以旗丁领项。移为沙船雇值。则费不别筹也。或谓其不可行者则曰盗贼。不知海盗皆闽浙南洋。水深多岛。易以出没。船锐底深。谓之鸟船。北洋水浅多礁。非船平底。熟沙线者不能行。故南洋之盗。不敢越吴淞而北。今南洋尚无盗贼。何况北洋。此无可疑一矣。或又谓其不可行者则曰风涛。不知大洋风飓。率在秋冬。若春夏东南风。有顺利。无暴险。商贾以财为命。既不难蹈不测。出万全。岂有海若效灵。独厚于商船。而险于粮舶。且遭风搁浅。斫桅松舱。即秋冬亦仅千百之一二。何况春夏。其无可疑又一矣。或又谓其不可行者则曰霉湿。夫运河经数月抵通。积久蒸热。米或黯坏。而沙船抵津。则不过旬日。若谓盐风易霉变。盐水易潮湿。则最畏盐风。宜莫如茉莉珠兰柔脆之花。见水立胀者。宜莫如豆麦。皆岁由沙船载之而北。运之而南。盐风盐水。不坏花豆。而独坏米。庸有是理。北洋风寒。非似南洋风暖。而海船舱底有夹板。舷旁有水槽。其下有水孔。水从槽入。即从孔出。舱中从无潮湿。此无可疑又一矣。然使运道畅通。粮艘无阻。固可不行。今则运河淤塞日深。清口倒灌已甚。河身淤垫已高。舍海由河。万难飞渡。此不可不行者也。然使太仓充裕。陈陈相因。尚可不行。今则辇毂仰食孔亟。天庾正供有常。一岁停运。势所难支。此不可不行者也。然使别有他策。舍水可陆。亦可不行。今则漕运之弊。公私骚然。国病于费帑。漕病于耗粮。官病于督催。丁病于易舟卸载。民病于派车派船。舍逸即劳。利害相万。此不可不行者也。　国家建都西北。仰给东南。唯资咽喉一线。岂惟河梗可虑。抑亦人事难齐。忠国者贵未雨绸缪之防。远识者存别开旁门之论。机会适逢。发端自上。因熟乘便。天人佥同。

夫集事固在于谋。而成事必在于断。此时切要关键。以两言蔽之曰。上海天津两地。得其人则能行。不得其人则不能行。海船南载于吴淞。而北卸于天津。两地为出口入口之总汇。实海运成始成终之枢要。苟上海关不得其人。则船数可以多报少。商情可使乐转畏。雇值可使省反昂。天津收兑。不得其人。则米之干净者可潮湿。石之赢余者可不足。船之回空者可延滞。上海牙行以货税为庄佃。天津仓胥以运丁为奇货。海运行则关必免税。丁不交米。两处之利薮皆空。其肯甘心。故创议之始。出全力以显难之者。必上海关之人。既行之后。阴挠之使弃前功畏再试者。必天津通仓之人也。此外尚有屯弁运军。亦以行海废漕为不利。然此时弁丁即欲运而不能。将来河道通行。即漕运复旧。而暂停一年。尚有漕项银米。可以安置。不致十分为难。即天津通仓。亦属既行以后之事。虑尚可缓。且原奏有临时别简大臣驻津弹压稽察之议。自可无虑。惟海关系总雇沙船之地。首宜核实。即如二月间委员查勘。据税牙朦混之词。以关石大于漕石一倍有半者。变为仅倍。以一两四钱之为六三串折实漕石银三钱六厘者。变为每石实银七钱。较民间时价不止加倍。故今议海运。不询之商船。而询之上海关。所谓欲为千金之裘。而与狐谋其皮也。使当时照定时价。动帑无多。际此南风司令。江浙漕米。业已抵津矣。辱承垂询。义无缄默。其中条件。尚多胶轕。统俟议定。录状呈览。伏望随时疏示不宣。

　　进呈海运图疏　
陶澍

窃照苏松常镇太五府州额漕。因河运阻滞。改由上海沙船运赴天津。现已办有成局。依次开行。臣伏思海运与河道。原相表里。禹贡载扬州贡赋沿海达淮。冀州夹右碣石入海。即海运之始。秦唐虽亦偶行。其道难稽。明则由胶莱内河。转般登州。实为劳费。惟元代海运最久。然至元十九年。初次运米。仅止四万三千石。明年始抵直沽。行之六七年。犹岁祇运米三四十万不等。旋因其路险恶。另开生道。运米渐多。海船畏浅不畏深。畏礁不畏风。而畏浅尤甚于礁。明人沿求道。非礁即浅。无怪其难。自不若元代所开生道。即今沙船所行为最善。查元明入海之道。或由刘河转廖角沙。或由黄河口至鹰游门。今俱壅塞。惟吴淞口。至十一路为宜。而由此运米入海。实刱自今年。臣因初次试行。即须装米一百五六十万。倍蓰从前。不敢不倍加慎重。每遇熟习海洋之人。详加询问。证以纪载。得其径道。至于大洋浩瀚。本无畔岸。虽舟人定之以更香。验之以水色。格之以针盘。究难确指其道里数目。惟有就西岸对出之州县汛地比照核计。不相径庭。其小岛微屿。亦难尽载。谨摘叙大凡。略分段落。并绘图贴说。恭呈　　御览。

第一段。海船自上海县黄浦口岸。东行五十里。出吴淞口入洋。绕行宝山县之复宝沙。迤至崇明县之新开河。计一百一十里。又七十里。至十。是为内洋。十可泊船为候风放洋之所。崇明县地。

第二段。自十开行。即属外洋。东迤一百八十里。至畲山。一名蛇山。又名南槎山。系荒礁。上无居民不可泊。但能寄椗。为东出大洋之标准。苏松镇所辖。

第三段。自畲山驶入大洋。向正北微偏东行。至通州吕泗场对出之洋面。约二百余里。水深十丈。可寄椗。从此以北。入黑水大洋。至大洋梢对出之洋面。约一百四十里。系狼山镇右营所辖。又北如皋县对出之洋面起至黄沙洋港对出之洋面。约二百六十里。又北泰州对出之洋面起至黄家港对出之洋面。约二百二十里。系狼山镇掘港营所辖。又北至龙港对出之洋面。约二百里。又北至射阳湖对出之洋面。约一百二十里。系盐城营所辖。又北至黄河口对出之洋面。约一百二十里。系庙湾营所辖。黄河口稍南有沙埂五条。船行遇东风。则虑浅搁。宜避之。又北至安东县灌河口对出之洋面。约九十里。系佃湖营所辖。又北至海州赣榆县鹰游门对出之洋面。约一百八十里。系东海营所辖。计自畲山大洋以北起至鹰游门对出之洋面止。约共一千五六百里。统归狼山镇汛地。凡舟行过畲山。即四顾汪洋。无岛可依。行船用罗盘格定方向。转针向北略东行。如东南风则针头偏东一个字。如西南风则针用子午。查江南畲山与山东铁槎山南北遥对。谓之南槎北槎。行船应用子午正针。因江境云梯关外迤东有大沙一道。自西向东。接涨甚远。暗伏海中。恐东风过旺。船行落西。是以针头必须偏东一个字。避过暗沙。再换正针。此沙径东北积为沙埂。舟人呼为沙头山。若船行过于偏东。一直上北。便见高丽诸山。故将近大沙时。仍须偏西。始能对成山一带也。

第四段。行过鹰游门对出之洋面。往北即山东日照县界。山东水师南洋汛所辖。又北至文登县之铁槎山。一名北槎山。自畲山至此。始见岛屿。又北至文登县之马头嘴。入东洋汛界。经由苏山岛靖海卫。及荣城县之石岛。养鱼池。石岛居民稠密。可泊。惟岛门东南向。春时乘风易入难出。自鹰游门至石岛。约六百余里。大洋中虽舵工以针盘定方。向犹须常用水托。水托者以铅为坠。用绳系之。探水取则也。每五尺为一托。查十开船试水。自十托至二十托上下。行过畲山试水。均在三十托上下。顺风二日余。均系黑水。再试至十托上下。即知船到大沙洋面。行过大沙。试水渐深。至五十托上下。视水绿色。则系山东洋面。顺风再一日。试水二十托上下。水仍绿色。遥望北槎及石岛一带山头。隐隐可见。再行半日。即至石岛洋面。此商船赴北一定针路也。

第五段。自石岛至俚岛洋面。约一百六十里。俚岛至成山洋面。约一百四十里。俱荣城县地。为南北扼要之所。可泊。水绿色。针盘仍用子午。略偏东。从成山转头。改针向西。略北入北洋汛界。至文登县之刘公岛。约一百余里。又西至威海卫。一百余里。又西至福山县之芝罘岛。一百余里。又北至蓬莱县之庙岛。二百余里。以上自石岛起至庙岛止。约共九百余里。芝罘岛西北一带。有暗礁。船行偏东以避之。又庙岛之东。有常山头浅滩宜避。试水在十五六托至二十托不等。船至庙岛。以东南风为大顺。计东省洋面。一百零五岛。中有二十五岛。为海道要地。而庙岛尤大。可以停泊。

第六段。自庙岛过掖县小石岛。即入直隶天津海口。约九百里。针对大西偏北。沿途试水。在十四五托。再试水至六托上下。水黄色。水底软泥。即可抛锚。候潮进口。约计天津海口。逆流挽纤。一百八十余里。即抵天津东关外。

以上海程。计自吴淞口出十。东向大洋至畲山。北向铁槎山历成山。西转芝罘岛。稍北抵天津。总计水程四千余里。伏查我　朝自康熙年间。开海禁以来。商船往还关东天津等处。习以为常。凡驾驶之技。趋向之方。靡不渐推渐准。愈久愈精。是海运虽属试行。海船实所习惯。而春夏之时。东南风多。行走尤为顺利。臣谨就见闻所及。胪陈大概。伏祈　　皇上圣鉴。

　　勘覆胶莱河疏雍正三年　
内阁学士何国宗

查升任吏部尚书朱轼。开具胶莱运河节略。内称嘉靖十一年御史方远宜。亲历海滨。汇为图说上之。疏言淮河之北岸。一里名支家河。安东县至海州路也。自支家河至涟河海口。共三百八十里。既出涟河口。由海道历赣榆县至安东卫。即山东界。由安东卫过石臼所灵山所夏河所。遂至胶州瞭头营。入麻湾口。共二百八十里。俱循海壖而行。一入麻湾口。其中止有马家湾为陆路。此则须以畚锸开浚。然只五里。由此经平度州。以至莱州所属之海仓口。俱小河。共二百七十里。自海仓口入大洋。便直抵直沽口。至天津卫。凡泛海只四百里。风顺半日可达等语。臣等会勘得淮水出清口与黄河合。经安东县城南。东流入海。方远宜所称支家河在淮河北岸。固即黄河之北岸也。查安东县志书。载县西十五里有支家河。今已淤塞。无迹可寻。土人亦鲜有知者。惟有盐河一道。上自中河之盐河闸。分运河之余流。至王营坝口。分为二支。东为中盐河。西为西盐河。至安东县北新安镇。合而为一。又东北复分为二。东流为五丈河。径入海。北流则会涟河至恬风渡入海。现今淮北盐船。由此转运。自盐河闸至恬风渡出海口。计程三百余里。应即为方远宜所称自支家河至涟河海口之故道也。既出涟河口。由海州历赣榆县境。至山东安东卫。虽系海道。而大洋隔于云台鹰游诸山之外。自安东卫岚头山口。始入海程。经灵山卫至淮子口。亦俱沿海壖而行。自淮子口经灵浮两山之间。入麻湾口。即为胶莱新河。浮山之西。有陈薛二岛。石礁林立。甚为险阻。薛岛之西十里许。有平岗曰马家壕。南北几五里。元人凿之。遇石而罢。明嘉靖十六年。海防副使王献凿开马家壕石渠。一千三百余步。直抵麻湾。即方远宜所称马家湾也。一入麻湾。由把浪庙经胶州平度高密昌邑诸境。至掖县海仓口出海。计程二百八十二里。中分八闸。距麻湾口二十里为陈村闸。又北三十里为吴家口闸。又三十里为窝铺闸。吴家口窝铺之间。地势最高。名分水岭。为南北分流之脊。窝铺闸以北二十五里为亭口闸。又三十里为周家闸。又三十里为玉皇庙闸。又三十里为杨家圈闸。又三十里为新河闸。又三十里为海仓闸。又二十七里至海口。以上各闸。俱创自元人。至今沿河仍袭旧名。而闸座俱皆湮废。查明时议开胶莱新河。其说有二。一则欲自分水岭深加开穵。使河底与海口相平。南北河口各建一闸。每日潮方至时。则开闸纳潮。船可乘潮而入。潮将退时。则闭闸蓄水。船可通行而出。一则欲自分水岭开通河渠。修复闸座。广引来源。设立水柜。按启闭蓄泄之法。以资挽运。二说俱似近理。今臣等细加测量。分水岭以南。比麻湾口高二丈二尺。以北。比新河闸高一丈八尺八寸。又将分水岭试为开穵。虽有碙石糜沙。尚可挑浚。惟是南海口潮水止至陈村闸。北海口潮水止至新河闸。则两潮之隔不相通者中有二百余里。若欲南北通流。必须渐次开凿。深至二丈二三尺。况朔望大潮。深不过四五尺。余日小潮。深不过三四尺。潮落之后。仅深一二尺。即于河口建闸。而欲自变量尺随长随落之水。通二百余里之流。恐不能济。且麻湾以南。水底皆系石块。海仓以北。一望壅沙。故麻湾口海仓口虽可通潮。而商船渔艇。绝无停泊。若欲将海口一开浚。而潮汐日至。工力难施。此通潮之不足恃也。再查分水岭。地当水脊。所恃为分水之源者。仅平度州之白河。来源既微。又无泉流可引。雨多则水涨喷沙。雨少则全河干涩。陈村闸下。虽有姑尤河会流。而其地已近麻湾。顺流南下。亦于运道无济。分水岭北有胶河。自胶州之铁橛山发源。流至高密县东。与五龙河张鲁河陂水会。至亭口闸下入新河北流。水源稍盛。中有百脉湖。地势卑洼。周围百余里。若束堤蓄水。以为水柜。犹可开引。使其南北分行。然一河一湖。又无泉源输助。欲以济二百八十余里之运道。势必不能。此蓄泄之不足恃也。考胶莱通运之议。创自元人。乃开之数年而即罢。明时屡试而终不行。良亦职此。若夫由河达海。更造船只。以及开穵。劳费不赀。又其余事。至于来往商船。现惟泊于赣榆县之青口。及胶州之淮子口。要皆滨海水深之处。不肯乘潮深入。恐致浅搁。纵使开通胶河。而海口淤浅如故。难以通行。亦于客商无所裨益。惟两岸民田陂水。俱藉此河宣泄。今抚臣照依升任平度州州同温文桂条奏。以民力疏浚。每人按日给米一升。[已](己)足通流泄水。若转漕通商。势所不能。似可无庸再议。

　　海运全案序　
魏源

道光四年冬。淮决高堰。竭运河。　　天子深维海与渎相消息。畴咨夹右故道。维时辅臣力赞。大府佥同。而臣长龄适藩南服。绾海国漕贡。乃襄议。乃筹费。乃遴员。乃集粟。乃召舟。僚属辑力。文武顜心。其明年遂航海。致百五十万石京师。六年夏。既蒇事。佥曰。是役也。国便民便商便官便河便漕便。千古未有。于是作而言曰。时之未至。虽圣人不能先天以开人。行海运必今日。其诸至创而至因者乎。古之帝者。不尽负海而都。或负海都矣。而海道未通。海氛未靖。海商海舶未备。虽欲藉海。用海无自。故三代有贡道无漕运。汉唐有漕运无海运。元明海运矣。而有官运无商运。其以海代河。商代官。必待我道光五年。乘天时人事至顺而行之。故无风涛盗贼黦湿之疑也。无募丁造舟访道之费且劳也。乘天时人事交迫而行之渎告灾非海无由也。官告竭非商不为功也。乘百余年海禁之久开。与台洋十万米之已试而行之。其事若无难。其理至易见也。然犹先迟之以借黄。重迟之以转般。不可谓不慎。然微　　宸断枢赞之必不可已。群议阴阳。犹将眩以关价之折实。劫以通仓之胥勒。难以屯丁之安置。不可谓不格。成事何易。任事何难。易曰。夫干。天下之至健也。德行恒易以知险。夫坤。天下之至顺也。德行恒简以知阻。又曰穷则变。变则通。神而化之。使民宜之。故知法不易简者不足以宜。民非夷艰险而勇变通者亦不能以易简。以海运之逸济河运之劳。而谓治河必停漕。无是也。以海运之变通漕运之穷。而谓治漕必病河。无是也。有百年之计。有焦然不终日之计。今者官与民为难。丁与官为难。仓与丁为难。而人心习俗嚣于下。黄与淮为难。漕与河为难。而财力　国计耗于上。凿枘沸潏。未知所届。中流一壶。夫岂无在。或者欲以苏松二府之漕。岁由海运为常而改小江。广之重艘以利漕。变通目前之河道以利黄。　　大圣人端拱穆清。揽群策。执参伍。探万物之本原而斟之。王路奚患不荡。王道奚患不平。老子曰。大道甚夷而民好径。非海难人而人难海。非漕难人而人难漕。本是推之。万事可知也。不难于祛百载之积患。而难于祛人心之积利。反是正之。百废可举也。敝不极不更。时不至不乘。正其原。顺而循。补其末。逆而棼。苟非其人。功不虚创。事不虚因。其以海运为之椎轮。

　　道光丙戌海运记　
魏源

传曰。有始有卒者。其惟圣人乎。又曰。凡民可与乐成。难与图始。观于道光五年海运之事。讵不信哉。　国家宅京西北。转漕东南。舍元袭明。以河易海。虽康熙嘉庆中。以河患屡议海运屡不决。若夫行之于仓卒之余。试之以百六十余万之粟。抵太仓。而民不知役。　国不知费。天下见其行之孔易矣。抑知其谋之孔周。天下见其不疾而速。不行而至矣。抑知其发之甚微。关之甚巨。幸以小臣遭际奔走。始终其事。亲　　明明穆穆。都俞咨访。贯周万虑。岳牧佥同。不有所述。使后世仅见与元代招盗造舟募丁访道劳费者比。即不然。亦仅谓一时权宜备缓急。罔关利　国利民久远大计。奚以见我　　圣神举事。一备百费。至简易。可久大永永与天地无极。用敢拜手而为之记。初。四年冬。高堰决。运道梗。中外争言济漕之策。或主借黄。或主盘坝。发言盈廷。莫适所从。天牖　　帝心。有开必先。则有首咨海运之　　诏。群疑朋兴。葸沓苟安。匪曰风飓。则曰盗贼。匪曰霉湿。则曰侵耗。造募则曰劳费。招雇则曰价巨。以暨屯军之闲散。通仓之勒索。河防之弛废。争先为难。百议一喙。坐失事机。自春徂夏。既而借黄盘坝皆病。　　天子喟然念东南民力之不支。是用畴咨于左右辅弼之臣。于是协办大学士臣英和奏言治道久则穷。穷必变。小变之小益。大变之大益。未有数百年不敝且变者。　国家承平日久。海不扬波。航东吴至辽海者。昼夜往反如内地。今以商运决海运。则风飓不足疑。盗贼不足虞。霉湿侵耗不足患也。以商运代官运。则舟不待造。丁不待募。价不更筹也。至于屯军之安置存乎人。仓胥之稽察存乎人。河务之张弛存乎人。矧借黄既病盘坝。又病不变通。将何策之出。臣以为无如海运便。　　诏仍下有漕各省大吏议。于是臣琦善自山东移督两江。臣陶澍自安徽移抚江苏。咸请以苏松常镇太仓四府一州之粟。全由海运。　　诏曰可。是秋臣陶澍暨江苏布政使臣贺长龄。先后至上海。招集商艘。宣　　上德意。许免税。许优价。许奖励。闻风攗集。子来恐后。爰设海运总局于上海。以川沙同知臣李景峄。苏州府督粮同知臣俞德渊董之。与道府各臣共襄其事。又遣道府丞倅先赍案册。及经费十余万。由陆赴北。与直隶执事官。各设局于天津。而　　钦差理藩院尚书臣穆彰阿为验米大臣。会同仓场侍郎驻天津。与直隶督臣共筹收兑事宜。于是南北并举。纲挈目张。至于誓水师。壮声势。以联络其间者。则江南提督。苏松镇狼山镇总兵。自吴淞会哨至鹰游门。山东登莱镇总兵。自鹰游门会哨至庙岛。直隶天津镇总兵。自庙岛会哨至直沽口。章程既定。明年正月抚臣亲莅海上。提纲挈领。部先后。申号令。各州县剥运之米。衔尾而至。鳞次而兑。浃旬得百三十余万为首运。余三十余万归次运。告祭　风神　海神　天后。集长年三老犒酒食银牌而遣之。万艘讙。江澄海明。旌旗动。鼋龙踊跃。由崇明十而东。绕出千里长沙。踰旬毕至。回空再运。迄五月两运告竣。勺粒无损。视河运之粟。莹洁过倍。津通之人。觏未曾有。先后　　诏奖任事各臣有差。

是役也。其优于元代海运者有三因。曰。因海用海。因商用商。因舟用舟。承二百载海禁大开。水程之险易。风汛之迟速。驾驶之趋避。愈历愈熟。行所无事。知北洋不患深而患浅。故用平底沙船以适之。知海船不畏浪而畏礁。故直放大洋以避之。知风飓险于秋冬。平于春夏。故乘东南风令以行之。因利乘便。事半功百。而元代所未有也。其优于河运者有四利。利　国。利民。利官。利商。河运有剥浅费。过闸费。过淮费。屯官费。催攒费。通仓费。故上既出百余万漕项。以治其公。下复出百余万帮费。以治其私。兹则不由内地。不经层饱。故运米百六十余万。而费止百四十万金。用公则私可大裁。用私则公可全省。实用实销。三省其二。而河运所未有也。其行之也则有三要。曰招商雇舟。曰在南兑米。曰在北交米。其招商雇舟如之何。曰沙船载米。自五百石以上。二千石以下。计四府一州之粟。需船千五百六十有二号。石给直银四钱。每船赛神银四两。犒赏三两。天津挖泥压空钱一千。每百石垫舱芦席银一两三四钱有差。每米一石。白粮给耗一斗。糙粮给耗八升。每船载货二分。免其税。凡受雇之船。限十一月集上海候兑。过迟者罚。是为运之始要。其在南兑米如之何。曰沙船齐泊黄浦江。按各县先至之粮。以次派之。某船即给某县之旗以为号。各县剥运至。则监兑官率船商以铁斛较其斛。验米官呈米粮道以验其米。仿河运之例。船各封样米一斗。令呈天津以验其符合。复截给三联执照。一存局。一给船户。一移天津收米官。以稽其真伪。随兑随放。至崇明十。候东南风齐进。是为运之中要。其在北交米如之何。曰沙船至天津口。由直沽河泝流百八十里。纤挽而至天津东门。停泊待验。如在洋遇风斫桅松舱者。依漕船失风例。奏请豁免。其它故缺坏者。以耗米补之。再不足者。责其偿。其领运万石以上者。赏以级。到津验米后。兑交剥船。即与沙船无涉。其余米收买。货物免税。仍给三联执照。如上海之例。是为运之终要。此皆本年试行海运之已事也。如将复行垂永制则如之何。曰。尚宜筹尽善者亦有三焉。创行之始。商情观望。愿载货而不尽载米。及交卸速而受直厚。知载米利赢于载货。则宜一运毕而无烦再运。而一要无余憾矣。止上海牙人赴北之行。定商艘到津停泊之界。稽山东各岛逗留以免滞。买天津挖泥官地以防争。纤令自雇以免勒索。旗缴再用以省糜费。则次要无遗憾矣。其由津运通之剥船二千。中途难免侵耗。宜令通仓各胥。于天津收米具结后。即令押剥运通。再有损湿。惟各胥是问。则三要无遗憾矣。至于法久弊生。因时制变。则神而宜之。存乎其人。

　　海运全案跋　
魏源

今之谭海运者。咸谓以变通河道之穷。河道通则无所用之。此但为运道言。而未为漕事言也。抑但可为江西湖广之漕言。而未可为江苏之漕言也。江广赋轻而船重。抵淮迟。汛涨辄虞堵闭。故言漕事则易。而运道则难。江苏赋重而船轻。抵淮早。汛前尚可筹渡。故言运道则易。而漕事则难。然江广之船。去河远。去海尤远。终不能不以运道之通塞为利弊。若江苏之船。去河近。去海尤近。并不以运道之通塞为利弊。臣守土官。所职司者漕耳。请端言漕事。苏松常镇太仓四府一州之漕。赋额几半天下。而其每岁例给旗丁之运费。则为银三十六万九千九百两。为米四十一万一千八百九十三石。计米折价直银九十三万六千七百五十九两。共计给丁银米二项。为银百二十九万五千七百五十八两。上之出于　国帑者如此。而下之所以津贴帮船者。殆不啻再倍过之。通计公私所费。几数两而致一石。官非乐为给也。民非乐为出也。丁非尽饱厚利也。军船行数千里之运河。过浅过闸有费。督运催攒有费。淮安通坝验米又有费。亦知其所从出乎。出于彼者必取于此。而公私名实之不符。有所赢者必有所绌。而良莠强弱之不平。吏治何由而清。民气何由而靖。惟海运则粮百六十三万三千余石。而计费仅百四十万。抵漕项银米之数。所溢无几。而帮船之浮费。丝毫无有焉。诚使决而行之。永垂定制。不经闸河。不饱重壑。则但动漕项正帑。[已](己)足办公。举百余年丁费之重累。一旦释然如沉之去体。岂非东南一大快幸事哉。彼谓变通济运者。所益固在　国计。而调剂漕务。则所益尤在民生。　　圣人举事。无一不根柢于民依。而善乘夫时势。故举一事而百顺从之。以是知儳然不终日之中。必无易简良法。而事之可久可大者。必出于行所无事也。海运之利。非河运比。　本朝之海运。又非前代比。江苏之海运。又非他省比。而苏松等属之海运。又非他府比。诚欲事半而功倍。一劳而永逸。百全而无弊。人心风俗日益厚。吏治日益盛。　国计日益裕。必由是也。无他术也。若夫谋议之始末。设施之纲目。前序后记备矣。不复及云。

　
卷四十九户政二十四盐课上

　　行盐日知录　
顾炎武

松江李雯论盐之产于场。犹五谷之生于地。宜就场定额。一税之后。不问其所之。则国与民两利。又曰天下皆私盐。则天下皆官盐也。此论凿凿可行。邱仲深大学衍义补。言复海运。而引杜子美诗。云帆转辽海。稻来东吴为证。余之盐法。亦引子美诗云。蜀麻吴盐自古通。又曰风渺吴蜀。舟通盐麻。又曰蜀麻久不来。吴盐拥荆门。若如今日之法。各有行盐地界。吴盐安得至蜀哉。人人诵杜诗。而不知此故事。所云诵诗三百。授之以政不达者也。

洪武三年。山西行省。言大同粮储。自陵县长芦运至太和岭。路远费重。若令商人于大同仓入米一石。太原仓入米一石三斗者。俱准盐一引。引二百斤。商人鬻毕。即以原给引自赴所在官司缴之。如此。则转输之费省。而军储充矣。从之。此中盐之法所自始。

唐刘晏为转运使。专用榷盐法。充军国之用。时自许汝郑邓之西。皆食河东池盐。度支主之。汴渭唐蔡之东。皆食海盐。晏主之。晏以为盐吏多则县扰。故但于出盐之乡置盐官。收盐户所煮之盐。转鬻于商人。任其所之。自余州县不复置官。其江岭间去盐乡远者。转官盐于彼贮之。或商绝盐贵。则减价鬻之。谓之常平盐。官获其利。而民不乏盐。始江淮盐利。不过四十万缗。季年乃六百万缗。由是国用充足。而民不困弊。今日盐利之不可兴。正以盐吏之不可罢。读史者可以慨然有省矣。行盐地分有远近之不同。远于官而近于私。则民不得不买私盐。既买私盐。则兴贩之徒必兴。于是乎盗贼多而刑狱滋矣。宋史言江西之虔州。地连广南。而福建之汀州。亦与虔接。虔盐弗善。汀故不产盐。二州民多盗贩广南盐以射利。又言虔州官盐自淮南运致卤湿恶轻不及斤而价至四十七钱岭南盐贩入虔以斤半当一斤纯白不卖钱二十以故虔人尽食岭南盐虔州即今赣州府宋时屡议不定今卒食广东盐每岁秋冬。田事纔毕。恒数十百为。持甲兵旗鼓。往来虔汀漳潮循梅惠广八州之地。所至人谷帛。掠人妇女。与巡捕吏卒格。或至杀伤。则起为盗。依阻险要。捕不能得。或赦其罪招之。元末之张士诚。以盐徒而盗据吴会。其小小兴贩。虽太平之世。未尝绝也。余少居昆山常熟之间。为两浙行盐地。而民间多贩淮盐。自通州渡江。其色青黑。视官盐为善。及游大同。所食皆蕃盐。坚致精好。此地利之便。非国法之所能禁也。明知其不能禁。而设为巡捕之格。课以私盐之获。每季若干。为一定之额。此掩耳盗铃之政也。宋嘉佑中。著作佐郎何鬲三班奉职王嘉麟。上书请罢给茶本钱。纵园户贸易。而官收租钱。与所在征算归榷货务以偿边籴之费。可以疏利源而宽民力。仁宗从之。其诏书曰。历世之敝。一旦以除。着为经常。弗复更制。以是虽当王安石之时。而于茶法未有所变。其说可通之于盐课者也。
  </div>
  <div class="pagination">
   <a href="皇朝经世文编_page126.html">
    上一页
   </a>
   <span>
    ...
   </span>
   <a href="皇朝经世文编_page122.html">
    122
   </a>
   <a href="皇朝经世文编_page123.html">
    123
   </a>
   <a href="皇朝经世文编_page124.html">
    124
   </a>
   <a href="皇朝经世文编_page125.html">
    125
   </a>
   <a href="皇朝经世文编_page126.html">
    126
   </a>
   <span class="current-page">
    127
   </span>
   <a href="皇朝经世文编_page128.html">
    128
   </a>
   <a href="皇朝经世文编_page129.html">
    129
   </a>
   <a href="皇朝经世文编_page130.html">
    130
   </a>
   <a href="皇朝经世文编_page131.html">
    131
   </a>
   <a href="皇朝经世文编_page132.html">
    132
   </a>
   <span>
    ...
   </span>
   <a href="皇朝经世文编_page128.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
