<!DOCTYPE html>
<html>
<head>
    <meta charset="UTF-8">
    <title>皇朝经世文统编 - 第 77 页/共 287 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇朝经世文统编 - 第 77 页/共 287 页</h1>
    <div class="content">张之洞

再上年七月潮州府属韩江水涨冲海阳饶平澄海三县堤岸浅损田庐当经潮州道府筹损银三千两及时赈抚臣覆饬司筹拨银五千两委员驰往勘办工赈业经会同督抚臣奏明在案该处近海水消迅速田庐并未久淹尚无大碍惟三县堤岸冲甚广经该属绅董在籍福建补用知府郭廷集等筹议集兴修估计海阳县属秋溪尧里等乡堤基修费银五万余两饶平县属隆都等乡堤基修费银一万五千余两澄海县属洪桥等乡堤基修费银七万二千七百余两而海阳南堤自郡安之安南庙起至龙都长桥止计长八千一百余丈保障三县捍卫麻城冲计数十处若仅略事补苴终属敷衍之计必须一律加高培厚庶可收一劳永逸之功估计全堤修费约需银一十六万余两此次绅民集议原拟自行筹捐前将发去官款银五千两分拨海阳澄海各二千两饶平一千两为之倡率小民自卫身家踊跃争先已集资十万八千余两尚短银四万余两力难再筹竞赴该道府呈恳发助工困查上年海阳县绅富海防捐输已捐未缴之银尚有一万余两经该道府禀请将此项如数催收即发此作津贴项堤工之用其余不敷之数再劝股户竭力题捐其澄海县属之洪桥乡堤岸民间筹捐不敷亦拟将该县绅富欠缴海防捐项二千六百余两催收拨用当经臣批饬照办查署潮州镇中军游击方厘情形熟悉素能联络绅董因饬该游击及该府县分派委员督工赶办统计三属赈抚修筑之费除民捐不计外上年由司所发之系在沙田海防捐输项下拨银五千两兹催收绅富海防捐拨给银一万二千六百余两共银一万七千六百余两均随时交发各该属绅耆领出汇同民捐自行经理支用其绅富捐催缴不齐应由民间自行筹捐足数现据该道府禀报饶平澄海各堤均已告成惟海阳南堤工程较巨趁此秋晴并力赶筑亦即陆续竣工查潮郡素称殷实该处堤工向系民捐民办此次因上年水势过激冲太多迫近郡城急须修筑巩固需费浩繁又适当广肇两府被灾之时　赐金筹工赈兼施该属绅民同时呼吁未便概从膜致置涉偏枯且所劝皆系捐以之补助民堤尚属相尚应请并免造册报销节据署惠潮嘉道益龄潮州府知府朱丙寿会同署潮州镇总兵戴朝佐禀报饬据广东布政使高崇基会同善后局司道核明具详请　奏前来臣复核无异除咨明户工二部外理合附片奏陈

　　量行沟洫之利　　　　　
陈斌

十一者取民之中制也汉三十取一唐宋或二十或三十以取一但轻于三代而顾不如三代之民之乐者以三代田必分授而有沟洫之利其民也三代沟洫之利其小者民自为也其大者官所为也沟洫所起之土即以为道路沟洫所通之水即以备旱潦大雨时行泄而出之田不忧潦也越有小旱激而灌之苗不忧槁也故沟洫者万世之利也后世议之虑其弃地之多而寔无有也一井之步约百有八十丈其为沟畛者八尺而已矣一成之步约万有八千丈其为洫与涂者九积十有四丈四尺而已矣通计所弃之地二百分之一而弱也今更新为之必有虑其事之难成者则更非甚难之事也斌观甽田之法一尺之甽二尺之遂即耕而即成者也今苏湖之田九月种麦必为田轮两轮中间深广二尺其平阔之乡万轮鳞接整齐均一弥月悉成古之遂径岂有异乎设计其五年而为沟浍则合八家之力而先治一横沟田首之步之为百八十丈者家出三人就地筑土二日而毕矣明年以八家之力再治洫广深三沟其长十之料工计日三日而半七日而毕矣又明年以八百家之力为浍广深三洫其长百沟料工计日一旬而半三旬而毕矣即以三旬之功分责三岁其就必矣及功之俱成民甽田以为利一岁之中家修其遂众治其沟洫官督民而浚其浍有小水旱可以无饥十分之饥可救其五故曰沟洫之利万世者也此古之所以不惜于区区之弃地而亦未尝畏其难成者也

百姓一夫失业则饥十日失谷则殍此宜其家自为生人自为力矣乃百姓终岁垦田而仍饥以殍者此必其所不能自为者也一则以岁之不时一则以沟洫之不治也岁之不时人所莫能为也沟洫之不治农民莫能为官可齐其力而为之也其不为也谓其至重而不敢举至烦而莫之任也窃观秦汉以下之言限田名田者既以夺富民而兴怨讟已无复置其议矣而魏孝文均田之令其还受亩分之法远历北齐北周以至李唐行之且数百年此何以能然其沟洫之利随时随地无不可兴者而又何以不能哉时无大水旱则坐视为不必为及水旱至而拯恤不遑又万万无可为者加以民食之盈绌必数年而后见国家之利病必数年而后见事无近功官无严课故吾民之饥饱死生一听命于不可知之岁而曾无十一之妨百一之救也斌谓救荒无善策为沟洫于未荒之时此豫救之策也即为沟洫于救荒之时使饥民即功而就食此一救而两救之策也然而土异形人异习按方尺之图动十万之众如汉武帝之轻用方士坐广厦之内度溪谷之外如王安石之欲田梁山泊者则固不可为也即春议经界秋议遣使如宋天禧之提刑典狱并领劝农之职而仍无纤毫之益于民者亦名美而不足恃也故为沟洫必访求于乡耆里长而总其事于郡守责其成于县令分其任于县丞主簿则亲而不扰久而必成今集四境之耆长体访以人情地势有酌见其可兴沟洫之利者丞主簿一相度焉而公酌之县令令再相度焉准里计日具图以请于郡而作其功有废地可以沟通者则募其旁近失田之夫为之官助以不足田成而授其人五年而起科亩十而当一有沟洫其田业为永利者则以任本业之人民寔其田官均其力春夏作五日秋作十日冬作二旬丞簿亲董之令一作一视先成者籍而存于官其未成者簿志之至来岁续而毕焉民田一顷听沟池半亩十顷五亩令不当沟涂之道者转偿其邻田田不及顷则任力而不听田二十亩以下者贳其力蓄泄之利两邑共之则郡守责其两令令或代去则交其簿于受代之人凡县令置农田课郡守察之其阻成功及借名生扰者黜

古扬州之田下下今苏湖之田之赋固上上也自唐肃代之世转稻东吴至宋南朝至元明漕运俱大半取给于是此孔安国所谓田下赋上而人功修者也苏湖之民善为水田春收豆麦秋收禾稻中年之入概得三石而北方之种地者乃不能半之则以无为水田者也凡谷之种禾稻倍入种稻之田水田又倍昔时关中邺下之渠蜀郡之江荆之芍陂扬之七门三堰本废田也而亩收数锺民赖以饶得水之效也西北土性高燥宜麦宜梁所在低平之田即为下产以其非梁麦之性而雨泽一过水无所注故也诚为其守令者能勤行相度分年规地仿沟洫之意备蓄泄以为水田种禾稻以佐晚熟则高地之水四注而为害者必转以为利矣且为沟洫非古之凿空求水利者比也以民之田兴民之利不遣使不起徒不招流户视其大小功力随作随成有小水旱此丰而彼歉则近之人必有请其法而自为之者忽忧事之难于虑始也斌窃观有水之处皆可为田故浙闽江淮间冈岭之上有泉源可灌者为山田江湖之旁有淤泥可围者为圩田若于西北依平之田量为沟洫夫岂有山田圩田之难哉通其变使民不倦此利一兴匪独散金钱转粟米损此益彼之数也其在于古求代田区田之法其在于今用水车水盘之制合乎地势信于民情为之有成事可经久此朱子以经界为五十年之利者是也

　　请减谷价兴水利疏乾隆十二年　　　　　
御史赵青藜

我　　皇上轸念民依以所在谷值昂贵再三求审盈绌之理裕流通之源特颁谕　　旨令暂停省采买及捐监收米之例酌缓急而藏富于民犹且　渊衷若谷大学士九卿详议臣窃以为今日谷价之贵寔由于渐积使然其骤贵也或因岁歉或因采买而及其采买既过歉岁复熟价非不稍减然以视从前未贵时之原价固已略浮其值矣如此经三五次起落三五次浮积而视原价固已大相悬绝矣日贵一日年贵一年习以成常谁肯率先以减者现在官粜定例适足为商贾居之藉查定例大荒减价一钱中荒五分寻常出易即不准减此无论商屯把持胥役需索而库平库色民不胜其诛求也造册给票照票给米民不胜其守候也任发任领以官为政米之良否民不得而拣择也又粜米之数人不得过五斗即以极减之一钱计之为银不过五分此五分者足敌其诛求乎足偿其守候乎民无所利观望不前而官欲速其售商乃得通胥役以巧行其屯谷之昂贵愈成牢不可破之局奉行之不善所当急议通变者此也臣愚以为宜酌改定例不妨多减以创率先之路破积贵之局而议者必曰徒以利奸屯也不知减价既多则民之趋买者必众趋既众则其自为稽察者必严商屯必无所容其掩饬而受　国家浩荡之泽者莫非待哺之民矣乃议者或曰减多粜多如缺仓额何而臣愚以为减粜而价平价平而粜谷之项即可就本地秋收时买补不忧其缺也抑臣更有请者臣查雍正年间直隶营田水利每岁谷入不下数十万石比年以来几成故事渐就废弛以致谷入多不如前臣甚惜之臣请　　谕令直隶督臣查明从前营田处所就现在已成田亩造一清册从长经理应修复者修复应兴举者兴举总以属之州县及统辖之道府分别劝惩无喜事无畏难宽为之期而务收实效焉虽水利事宜非臣之明所能详悉而营成一处得一处之益营成一亩亦得一亩之益考禹贡扬州之域田惟下下荆州之域田惟下中今所称产米乡者乃在湖广江西二省是寍非西北之水失其道而地失其利之明乎且西北佃田广种薄收人以顷计所以然者以水潦难齐而工本恐弃于无用也诚兴水利以善蓄泄使旱干水溢不得为灾则深耕易耨而佃人且以亩计至多亦以亩之十计是一顷之地可多容六七佃户失业之民可渐驱以归于农而游手者寡矣再查直隶一省旗民居多若任业主以董庄头任庄头以率散佃其为力尤易而为法尤简至于大工力难责之同人者令地方官详明督抚估计请　帑兴修以所入租谷按年扣还第恐畏难而奉行不寔耳古来大工大役多以行所无事而成以本地官劝本地民兴本地水利即有会同之处而以效役之民视之犹其本地父母不患不听故臣以为属之州县及统辖之道府而已足也至一切规画营田定例应有可遵特其多差官役往来道路则臣所谓喜事之适以滋扰而大不可者也臣请　　皇上广集众议断自宸衷一意举行纵无近功之可图寔为万世所利赖水滋灌溉而土壤膏沃谷入丰盈久之即东南挽运可省何至谷价昂贵上烦　　圣虑若止暂停省采买收捐监谷保无谷不加贵足矣欲减价就平臣有以知其不能微特臣而已即定议之大臣恐亦不能保其必减也何者积渐之势已成难可卒返耳且监谷既停将来遇有需谷之处乃向近采买价必加昂而旋停旋买抑岂我　　皇上从长妥计之　　谕旨哉理财足民无过开源节流之道而增粜减籴依然良法美意之初虽减价以粜御史李清芳以上请曾臣业经议驳而第以官粜不减则谷价终不得而平价不平则终无以仰慰　　宵旰之忧勤又何敢以驳议佥同遂缄为默不披沥愚忱于　　圣明之前也 

　　井利说　　　　　
王心敬

或问丰川氏曰水利为救旱第一义然如旱日之久则江且落河且竭渊泉亦且微而涸将取水之路不且穷乎水路穷而生民之旱饥将何济欤丰川氏曰不然不见吾夫子系易之辞有曰井养而不穷耶则如掘井一法正可通于江河渊泉之穷而寔补于天道雨泽之缺吾生陕西未能遍行天下而如河南湖广江南北则足迹尝及之山西顺天山东则尝闻之大约北省难井之地惟豫省之西南境地势高亢者井灌多难至山东直隶则可井者且当不止一半特以地广民稀小民但恃天为生畏于劳苦而历来当事亦畏于草昧经营故荒岁率听诸天坐待流离死亡耳惟山西则民稠地狭为生艰难其人习于俭勤故井利甲于诸省然亦罕遇召父杜母为监司故井处终不及旷土之多至如吾陕之西安凤翔二府则西安渭水以南诸邑十五六皆可井而民习于惰少知其利独富平蒲城二邑井利颇盛如流渠米原等乡有掘泉深至六丈外以资汲灌者甚或用砖包砌工费三四十金用辘轳四架而灌者故每值旱荒时二邑流离死亡者独少凤翔九属水利可资处又多于西安而弃置未讲者亦且视西安为多夫天道六十年必有一大水旱三十年必有数小水旱即十年中旱歉亦必一二值惟地下之水泉终无竭理若按可井之地立掘井之法则实利可及于百世今计其规制之详则首在视村堡人丁多寡之数次视地势高下浅深之宜又次计成井取水难易省费之详又次必先事豫备不至缓时以失事机而紧要则在乡约村村得人而大纲纽则在太守贤明寔心寔力严饬州县信赏必罚丝毫不以假借也何以言首视人丁村堡多寡之数也凡乏河泉之乡而欲兴井利必计丁成井大约男丁五口必须一圆井灌地五亩十口则须二圆井灌地十亩若人丁二十口外得一水车方井用水车取水然后可充一岁之养而无窘急之忧井若不称人数即所产不敷人用虽欲不流离死亡其可得乎此所谓必视人口之多寡以成井也何以必视高下浅深之宜也地势高则为井深而成井难地势下则为井浅而成井易然又有虽高而不带沙石成井反易地下而多有沙石成井反难者故地势所宜次辨也何以又须计地之成井难易取水省费之详也成井难者其费重成井易者其费省井取水难者其费重取水易者其费轻费省则可按其地而量助以官谷费重则可种其费而多借以仓粮乡约系本地之人必知村中人家之贫富砌匠系久作之人必悉其工料之情寔但得乡约井匠计估不爽官吏勤查而细酌之然后价少而事举无意外之隐奸耳故成井与取水之难易宜次计也何以又言必先事预备也凡近河近泉近泽一二里间水可引到之处则襄江水车制可用至如井深二丈以上则山陕汲井之车无不可用但井须砖石包砌工费颇多不预为之计使一切井工器具豫成于春间倘如夏后骤旱田苗资水将何及乎惟砖料先备则临时一井数日可完虽水面降落泉泉不易竭故曰必先事豫备也何以言乡约要紧在得人而尤在太守饬州县信赏必罚也乡约不得人官吏岂能一一亲视虽上司悉心筹划而承行尽属虚文且即乡约得人下不尊服动辄掣肘亦岂能成就此一大事乎然非太守刻意巡察州县畏法奚得一郡举无废事不致玩愒苟且乎故曰在乡约得人而尤在太守尽心也

至如细计工程辨物料筹费用察举废别勤惰而定赏罚尤须切情合宜无令大工之中沮功罪之卒淆则又成事之资藉奏绩之机缄耳吾又细计其详凡为井之地大约四五丈以前可以得水之地皆可井然用辘轳则易而用水车则难水车之井浅深须在三丈上下且即地中不带沙石而亦必用砖包砌统计工程井浅非七八金不办井深非十金以上不办而此一水车亦非十金不办然既成之后则深井亦可灌二十余亩浅井且可灌三四十亩但使粪灌及时耘耔工勤即此一井岁中所获竟可百石少亦七八十石夫费二三十金而荒年收百石所值孰多诚使相地度力或地段宽长丁口众多一家而开两三井又如地段窄短人丁寡少或数家而共为一大井此则用水车之井虽难而不可忽也至于小井则不须砖砌即工匠不过数钱器具不过一金可办若地中带沙须砖砌者一切工费亦止在三五金外然一井可及五亩但得工勤岁可得谷十四五石更加精勤二十四五石可得也夫费三五金而于荒年收谷十四五石甚至二十余石所值孰多且即八口之家便可度生而有余是则用辘轳之井尤不可忽也又如居近南山之乡井可用石代砖者则一乡通力载取至其所用之档木井架水车辘轳等木则乡中寺观之木可借用者借之富家之所蓄与其或地之所产则乡约评价或借官谷立偿或乡约作保亦偿以秋后之谷此亦乡之善人所乐为也太守先差的当人员稽察各乡之举废仍时乘马巡行属邑务必一周再周且即携带酒肴凡勤而如法者立加赏劝惰者立加责惩其待乡约亦必一体加以荣辱而如州县官之宜奖宜戒更必毫不得假焉总之要一郡之内村村大小之井相间而成户户备旱之具无有不豫凡工费不足者皆乡约通融酌剂或禀官借谷或保借于村中即于秋成责其计谷之价用加二之息一一尽还而此外如高地难井石田绝水之乡与夫寡妇孤儿单丁独户僧尼流客师巫乐工或有人而无田或有田而无丁或有田有人而无食用之资皆须乡约悉心计处禀官施行不使一人一家不同其利岂非王政之大者哉

　乾隆二年陕西巡抚臣崔纪言陕西平原八百余里农作率皆待泽于天旱即策手无策窃思凿井灌田一法实可补雨雨泽之缺臣籍居蒲州习见其利思为广行除延安榆林二府邠鹿绥德三州所属地高土厚不能凿井外西安同州凤翔汉中四府并渭南九州岛县地势低下或一二丈或三四丈即可得水渭北二十里州县地势高仰亦不过四五丈六七丈得水但有力家可劝谕开凿贫民寔难勉强垦将地丁耗羡银两借给贫民资凿井费分三年完缴再凿井耕田民力瘁与河泉自然水利者不同请免以水田升科得　　旨允行又疏言陕省水利莫如龙洞渠在秦为郑渠汉为白渠宋迄元明或名丰利或名王御史新渠或名广惠或名通济上承泾水中受诸泉利赖甚溥自雍正五年督臣岳锺琪动帑兴修泾阳醴泉三原高林四县咸资灌溉奈未定岁修之法又因泾涨入渠泥沙涨阏诸泉从渠岸泛出石罅渗漏经前抚臣硕色咨部修浚但现在龙洞泉北入泾不南入渠其筛珠琼珠以下诸泉虽南流奈渠身渗漏亦多入泾若不将龙洞及诸渠泥沙淘尽不但不能引泾即龙洞泉亦不下达最要若莫于龙洞内筑石埧以纳众泉不使入泾龙洞南岸石堤应加高以防浊水溢塞又水磨桥大王桥上下各泉亦应于泉旁筑埧收入渠内请设水夫三十名供启闭锸版之役俱允行明年三月以纪于陕西水利办理未善改湖南巡抚十五年陕西巡抚陈宏谋言关中之地平原土厚虽有河道岸高难引凿井灌田实为救旱良法臣谕属劝导凡以己资开井者地方官验明奖励无力者给社谷常平谷作工本报闻

　　通查井泉檄　　　　　
陈宏谋

耕田凿井农功并重井养不穷着之于经陕西地方平原高阜河渠无多间有河道岸高河低难资汲灌偶尔缺雨便受旱灾乾隆二年崔前院曾通行开井西同凤汉四府干邠商兴四州共册报开成井三万二千九百余眼开而未成填塞者数亦约相同其中有民自出资开凿者有借官工本开凿分年缴还者祇因当时各属奉行未善或操之太急不论地高土下或勉强开凿有明知开凿无益而粉饬相欺者后因一二处之不可闻遂尔动色相戒咸谓陕省开井无益殊非持平之论本都院前次莅陕见鄠县王丰川先生所著井利说甚为明切悉心体访井利可兴凡一望青户繁盛者皆属有井之地崔院任内所开之井年来已受其利曾令行各属巡历乡村劝民开井甚多去冬今春雨雪稀少夏禾受旱令冬属分别开报惟旧有井泉之地夏收皆厚无井之地收成皆薄即小民有临时掘井灌溉者亦尚免于受旱则有井无井利害较然凿凿不爽此外可以开井而未开之地亦正不少正在通行檄查据咸阳臧令禀称今年现开井七百一十眼灌溉大得其利华州华阴亦然大概渭河以南开井皆易渭河以北高原山坡不能开井其余平地开井稍难然穿至数丈未有不及泉者除延榆绥鹿四属难议开凿外其余各府州难易不同必须将新井旧井多寡如何井泉深浅若何通查明白方可相机劝导分别筹办仰司官吏即便转行西同凤汉干邠商兴等属除民间住房汲饮之井毋庸查开外其灌溉田亩桑园之井查照折式开明送阅其未开井之处泉水深浅如何开井难易若何内有寔不可开之处亦既声明如开一井约需费若干逐一声明径报本都院查考以凭酌夺止须传令乡保将本处之井开一草单约新旧深浅数目该州县汇折送事期简易不得苛细驳查亦不必出差往查致未开井而先有一番纷扰也覆到之日如何渐次举行本都院自有筹酌该州县不得揣摩随口混覆亦不得惧累故作阻难也

　　劝民间开沟除潦示道光二年　　　　　
充沂曹道贺长龄

照得地之有水犹人身之有血脉也血脉壅滞则病必及其身水道不通则地必受其害此一定之理夫人而知之者东省连年被水而今岁尤甚本道虽有经莅任而蒿目困苦深恻于怀推求其故总由沟洫不修河道不浚以致众水失归泛滥为害而沟洫之所以不修河道之所以不浚固由地方官不善经理要亦尔小民贪近利而忘远害之故也夫有地必有地主各就其地之所在开挖沟渠既不费财且亦不甚费力而乡愚无知有地必种断不肯舍此尺寸之土以为疏通水道之地一遇雨多之年水无所归一片汪洋不但此尺寸之土一无所获并所谓良田者亦受其害夫既受其害矣似宜翻然改图开挖沟渠以为未雨绸缪之计乃贪恋此小利迷而不悟希冀于来岁之雨水或不多及至来岁而其害如故或且加甚焉年复一年田亩皆沦于巨浸嗟我小民衣食无出其何以堪此也兹特札饬各州县督率各庄里长劝导尔民各以己力开挑沟洫一曰田沟就本庄地亩间段开之其应间隔若干亩可开一沟应令州县相度筹议二曰界沟于两姓田亩交界之处开之其每沟宽深若干尺亦俟州县相度筹议此二者不特水大之时足资分纳即偶逢旱涸亦可为灌溉之需且于彼此地界藉为疆画尤永除侵占之弊是偶用尔等之力于一时寔为尔等田亩无穷之利也至于往来道路旧有濠沟大半湮塞积水之后车马不通亦应各就旧迹深挖是曰路沟即以濠内挑取之土填垫道路路愈高则沟愈深不但免水淹浸而往来车马亦不能阑入田亩蹂践禾稼而濠水深足地亩亦收滋润之功是既便于行旅复益于民尤为一举两利也至各州县境内旧有河道虽经多年湮塞而河形犹存桥梁尚在可见从前本有河流只因尔等愚民贪顾小利往往私行侵占开[垦](恳)播种以致愈久愈塞亦应各自开挖以资宣泄尔小民各宜自计长久及早办理毋致积水受害受悔无及尤不得贪顾小利忘行阻挠本道志在必行尔等切勿观望要知本道之意实为利尔起见非以病尔也

　　请水利责成佐贰疏乾隆六年　　　　　
江西巡抚院陈宏谋

窃维耕凿乃衣食之源而水利实农田要务江西一省所属郡县非滨江带湖即环山逼岭近湖之地势与水平民间筑有圩堤闸埧以资捍卫地以内之民田庐舍火万家每遇水发全仗圩堤闸坝周围坚固始保无虞一有冲漫均遭淹害此以圩堤闸坝防水之害者也近山之地高下畸零开垦田地既防之为患又苦灌溉之无资惟有修砌陂塘堰圳水至可资防御水少可资灌溉此又以陂塘堰圳防水之害而即资水之利者也江西水利大段不外此二者而年岁之丰歉亦即关系于二者矣向例于农隙时抚臣行令地方各官将旧筑圩堤派夫修葺年底将完固缘由通造册报部存案止就南昌瑞州临江饶州南康九江赣州等府所属之十有余县年年报部有案者汇册开报而近山逼岭地方一切陂塘堰圳均不在开报勘修之例即此数府中除所报圩堤而外亦尚有续修未修之圩堤闸坝总因地方官向无承修保固之责视为泛常并不亲勘督修其间民力之勤惰出夫之多寡圩堤之坚否地方官既未亲临查勘无人督率奸顽田户每推诿不前不但应修而未修者延挨观望即已经派修者亦不过虚堆浮土掩饰一时随修随倾难资捍御以致骤遭大水尺土不保全圩受淹一处冲决阖境受害现据士民以民间情愿修圩筑圳请官督修主持以免阻挠等词纷纷具呈则江省之圩堤堰圳夫力虽出于民督率不可无官也明矣臣查地方县令身膺民社水利农田本其专责但每年农功毕后正值征漕开讼之时势难亲身前往各乡勘修而各乡应修之处无官为之督率未免心力不齐强弱不一动多阻挠争执控告不休之事惟各县均有县丞一官本属开曹并无专管职掌原应佐理县务此等圩堤堰圳乃民生要务正宜委令办理臣莅藩司任时正届农隙之时曾经详明通饬各属委令县丞各员分头勘修但系一时详行之事若不定以责成永远遵守仍致始勤终怠难收寔效臣请将江西一省县丞均加水利衔凡有修筑圩堤闸坝陂塘堰圳等项工程俱专责各该县县丞查勘督修间有并无县丞之属即委典史巡检各案本管地段查勘督修每年九月以后农隙之时各该县丞等官轻骑减从亲诣各乡确勘将应修圩等项查照向例督率圩长民夫合力修筑薄者培之卑者增之圩长徇私怠玩田户恃强抗违者该委员即可就近分别惩治统限岁底修竣造册移县该县察寔加具印结转申汇册报部查核其有向无圩堤等项查勘情形或应筑堤建闸或应修砌塘圳等类及向曾筑有工程或年久坍塌过甚者亦即督令该地民夫合力修筑如工程浩大关系永远水利而民力不支难以派修者应请循照从前奏明事例动支盐规充公银两给发兴修各该员三年之内果皆寔力督修并无被水等事遇有保举升用将承办水利如何列入事实奖荐以示鼓励倘有扶同饰以及借端需索扰累乡民等弊分别参究自此之后除猝遇异常大水非人力能施毋容议外如止寻常雨水而有圩有埧田地工程修筑不坚致有漫受淹者将各该委员及知县一并题参分别议处如此则责成既专修筑以时各官咸知境内有不容玩视之工程小民亦知境内有不容推诿之工程上下官民交相劝勉水利兴而农田得收寔效矣

　　札吴翥堂观察　　　　　
蒋士铨

仆奉先太安人舟行离省垣六十里酷热甚洎赵家围水曲就树阴小憩时豆棚中乡人杂坐语无伦次其老人嗟叹声尤苦仆倾听之壮者曰久雨坏圩天灾也而人祸随之至此老者曰田以圩为郭郭崩则岁入而据之有田者切肤之痛也苟可施畚锸则完筑恐后功令督责奚取焉今每埴圩坏则大吏委官督筑所委者皆琐琐下僚苟求锱铢不知政体之人至则令爪牙锁拿田主迫促于水中修筑随筑随崩既莫救已淹之稻复加毒受害之人于是出差役之钱出买松之钱苟违之则锒铛满室妇女逃窜布帛菽粟鸡犬瓜壶一空是隶卒而盗贼也于是撤屋以馆之醵钱以养之使逍遥乎河上醉饱于田家或五六旬十旬坐待水退圩成而去其饕者朝饔夕飧鸡豚鱼酒横索无餍至两月之久如某户因供给委员而鬻田破家者上官不知也究之圩坏则田主必修水退则诸圩共筑农以田为命岂有坐视其圩之坏甘心委产于巨浸者乎甚至仇家乘隙行贿倾陷弊害丛生不可思议是委员查圩督修之害断宜永为裁禁也

　前篇方言督圩不可无官此篇复力言官督修圩之害信乎有治人无治法也故爱民者以察吏为第一义

　　捐助新安渑池水利银两业已开工试办并拟章程请示禀　　　　　
金福曾

窃绅等在新安查赈见涧水萦流长县境东西七八十里虽非巨川而自发源渑池东流入洛中间小水之入于涧者凡二十有五夏秋暴雨盛涨数丈常时则涓流不绝蜿蜒如带其南北两岸沿滩地亩宽狭不等每逢山衔抱水流环转之处皆可开渠灌地水高地低天然形势纯是土工则用力甚易若乱石推迭挑浚较难或高岸拦阻必得穴地通渠或山环绕间须沿山疏凿则施工更费旧时废渠遗迹在在皆有绅等因即会商河南府朱守偕往勘视西自铁门东至磁涧原有龙涧庙头两渠上年大旱之时该处村庄竟不被灾已有明效此外可以引水开渠者如尤彰羊镇上桃源嶡山等处尚多而总以青龙寨一渠为最大工费亦较巨绅等议定捐银二千两由府谕派本地绅董会同局友分段估工先行试办已于三月初二日开工现届春雨稀少麦田干旱如赶紧集夫开浚一月之中先有一二处工竣便可引灌麦地至沿河高岸渠水所不能及者查现有旧井不少大都缺少水车器具已由绅等嘱令绅董告知各该业佃赴局报明代为购办水车水斗等器具分别给领并由局觅到工匠仿做南省水车为沿河车戽之用将来并拟逐村给发如有可续添之处一并查勘估开以资车灌惟是涧水来源不旺虽有各小水会合入涧下流稍形舒畅而每开一渠究属灌地有限且恐开渠过多更或不敷灌溉倘遇涧水瀑涨渠道又易于淤塞此中蓄泄之法再当讲求办理再渑水池源更小现拟另捐银一千两如能酌开渠工或多开沿河井利之处即当逐一勘估举办但期办一分有一分之利施之目前更得以工代赈之意谨会同朱守酌议章程数则开折呈送再者新渑渠井工程所费不多询之本地农民据称向时旱地每亩收麦二斗如得水灌两次加之粪多可收四五斗不等每斗四十八斤每顷约二百千文秋收尚不在内核之经费所须每开一水渠不过一二百千文至少亦可灌地二三顷竟不止十倍之利以故近日甫经开辨人情即十分踊跃

　　渠工井利章程

一工费不可过省也往时开渠引水凡得沾水利之地皆须借资民力今议灾荒之后本寓以工代赈之意无论本处村庄或外来农民一体佣雇应给土方工价酌中估给固不能概从宽滥亦断不肯过事节省以示体恤

一水利不淮垄断也往时每遇天旱上流有渠之处就河中筑堰将水截断专注本渠以至下流无水可灌争讼之端亦由此起今议傍渠筑堰必须中开一洞但能束水缓流而不准全行筑断以期上下流通均沾水利

一秋麦宜酌抽储备也此次工程既全不借资民力每年麦秋收获必须议定每亩酌抽数升由本庄公正矜耆会同经理先尽挑渠挖废之地偿其租仔次提作逐年岁修之用有余则存充本地社仓遇有灾歉即为本庄贫户备赈仍逐年报县存案备查

一开井可不论砖土也往时开井砖井或百千数十千文土井不过十千八千文今在涧河近岸掘土不过数丈即可得水如旧有砖井坍废尽可赴局请验明修浚若现开之井或砖或土听民自便其费由局给发总不过十千文为率若须再添工费应令本户自行承贴庶有限制且新渑土性坚结祇须井面砌砖已可经久溉用大率通行土井至每年秋麦收粮亦应酌定抽存若干以充社仓公用岁修仍应归本户承管井为一家私利渠为众户公同原应分别定章也

　　东淀水道清理完竣疏光绪十一年　　　　　
李鸿章

窃查东淀为大清等河尾闾蓄泄之区关系至重前因附近乡民逐渐侵种百数十年来竟已占去大半丛芦密苇弥望无涯不特难容多水即淀中旧有河道亦因而淤垫重烦官挑挖淀既节节壅滞上游各河遂泛滥为灾必须及时清理惟侵种之地相沿已久愚民不知例禁或辗转价买衣食所资亦未便一律禁绝经臣派委分发直隶候补道金福曾会同天津道督饬沿淀霸州文安大城静海四州县妥细斟酌勘办议定章程四条　一曰定界址凡有碍水道及现在水深数尺尚有淀形之处应留出以资蓄水永远不准裁苇垦种其中有完纳苇课水泊等粮者查明奏请豁免若稍碍水道而又被淤壅骤难收回者令于地中多开沟渠使水至仍有流贯　一曰设船淀中须藉船衩夫涝泥挖浅凡碍水之芦苇茭草随时芟刈以期日久见功应就所收租息多寡以定船数　一曰议租息凡不甚碍水地道亩有粮额者就粮核地照旧完纳无粮者从轻议租上等以每亩三分为率次则递减惟淀中涨涸无定无庸升科此后若碍水道仍应停租免种让地于水所收租息即作船经费　一曰均差徭淀地皆在水滨升科尚且不便何差徭乃州县苛派书役需索大户则隐射激免尽累贫民应体察分别裁减均平以昭公允曾于光绪八年正月会同府尹具奏奉　旨知道了钦此咨行钦遵在案嗣据该道金福曾会同前署天津道胡燏棻现任天津道万培因清理完竣绘图造册详请奏咨前来臣查东淀有碍水道之地已据次逐细履勘凡水势较深尚有淀形可验者自静海高家三分地西南边起至柳行地东北边止共长三千八百八十弓自大口子地东南边起至高家四分地西北边止共上宽一千二百四十八弓自大王家地西北边起至杨家地东南边止共中宽一千五百六弓自中亭堤起至隔口堤止共下宽二百八十四弓方圆合二十七八里即留以蓄水明立界石永远不准侵种违即严惩界内有民间无粮之地及王府地亩本无粮赋均让于水外计为水所占民粮地一百四十顷十九亩八分二厘八毫额羡租地十亩五分四厘应征正耗银两另行查明取具册结请征其无甚碍水处所业经占[垦](恳)之地水小之年仍准垦种照章分别开挖沟渠并由船流通水道内除原有粮额者就粮核地外文明文安县无粮地五百一顷五十四亩八分五厘三毫大城县无粮地十三顷霸州无粮地九顷五十三亩二分静海县无粮地三百五十五顷九亩六分丈霸地处上游收成较厚每年每亩征租息银三分大城静海地热低洼收成较薄每年每亩征租息银一分五厘计文安县应征银一千五百四两六钱四分五厘六毫大城县应征银十九两五钱霸州应征银二十八两五钱九分六厘静海县应征银五百三十两三钱九分四厘四州县共丈出无粮地八百七十九顷六十七亩六分五厘三毫共议征租息银二千八十六两一钱三分六厘六毫自光绪九年起按照此数令该四州县分上下两忙分收解充船经费前议设船六十只衩夫一百二十名由该道等督饬委员经理系自八年办起暂令衩夫自备船只每船连衩夫两名日给船价工食津钱九百文每年三月开工九月停止如遇水势消涨随时变通办理所有支用目及开工停止日期按年进册报部此项淀地租息中稔之年照常征收若值灾歉应将被水失收之地勘明段落顷亩照安州东北地淀成案分别豁减缓征其每年征收银数是否全完应于次年项目造册咨销无庸附入八项旗租之后以归简便而示区别九十十一等年租息曾饬按期开征惟九年因灾议停十年十一年亦有停缓之处一俟此次定案后即饬将各年用过船经费分年补造送部沿淀村庄各项无名徭役私费概行革除河工剥船等差徭亦分别酌减不准官役丝毫浮派大户隐射取巧以恤贫民除将清册图说咨送户部外所有清理东淀水道完竣缘由理合会同兼管顺天府府尹臣毕道远顺天府府尹臣沈秉成恭折具陈
 
　 

卷二十二　地舆部七　河工

　　全河备考　　　　　
叶方恒

从古治水称神禹禹治水首黄河黄河自昆仑发源万里而来禹导之自积石龙门特其入中国之始以为肇端非如后人必追穷河源好博而不适于用也由积石东北而南计三千里至龙门为西河龙门在冀州吕梁山石势崇竦其流激震禹治其北凿龙门分杀其势西因其回流之性而导之又南至华阴在陕之华阴县自南而东至底柱在河南陕州之三门山又东经孟津河南府孟津县过洛汭巩县至于大邳为大名府浚县临河之山北过洚水为真定冀州北枯降渠至于大陆属中山郡今真定邢赵深三州之地北分其势播为九河复同聚一处而为逆河以入于海其故道皆在河间沧州南皮东光庆云献县山东平原海丰由宁津吴桥南皮诸处直达东海是为禹之故道禹之载河高地以入海自河阴始河阴以西之故道终古不失以东入海之故道后世一失而泛滥南下四出于冀豫充徐之区其势不可胜穷矣周定王五年河徙蛤砾始失故道汉文帝时决酸枣东溃金堤在河南延津荥阳诸县至大名清丰一带延亘千里武帝时溢平原属德州徙顿邱今清丰县又决濮阳瓠子口开河界注巨野即大野属济宁州通淮泗河始与淮通尚未入淮也元帝时决馆陶旧属大名今属临清汉灵鸣犊口今高唐州旧属清河郡成帝时决东郡金堤决平原溢渤海清河高唐州一带信都今冀州界唐元宗时决博州今东昌溢魏州今大名冀州五代时决郓州今郓城县博之扬刘今东平之东阿县扬刘镇滑之鱼池宋太祖时决东平之竹村开封之阳武大名之灵河澶渊太宗时决温县荥泽顿邱泛于澶濮曹济诸州东南流至彭城界即今徐州入于淮自此为河入淮之始真宗时决郓及武定州寻溢滑澶濮曹郓诸邑州浮于徐济而东入淮仁宗时开州馆陶神宗时冀州枣强大名州邑一合南清河以入淮一合北清河以入海南渡后河上流诸郡为金所据独受河患其亡也始自开封北卫州决而入涡河南直寿亳蒙城怀远之间元初决卫辉之新乡开封之阳武杞县之蒲口荥泽之塔海庄归德封邱诸界其时专议疏塞而已自至元二十六年开会通河以通运道而河遂与运相终始矣至元以前河自为河治之犹易至元以后河即兼运治河必先保运故治之较难至正初河决白茅金堤等处濒河郡邑皆罹水患水势北侵安山沿入会通河延袤济南河间将坏两漕司盐场用都漕运使贾鲁言挽河使东行以复故道五月功成命翰林学士欧阳元制平河碑文并作河防记其法制工用为世取法

明洪武元年河决曹州双河口二十五年河决原武会通河淤河自洪武中决阳武东经开封城北五里又南行至项城经颍上东至寿州正阳镇全入于淮故道遂淤至永乐时岁为决徙修筑堤防民困国弊至九年决益甚议浚黄河故道尚书宋礼加浚会通河用老人白英计改从南旺分水遏之北合漳卫遏泗南入沂淮其北道魏家湾与土河相连开二小河以泄之有沟渠于卫东北岸通黄河可直至海丰者如旧其南道在南旺之北者开新河自汶上袁家口左徙三十里至寿张之沙湾接旧河以免陆运之艰侍郎金纯导河支流从汴城金龙口至塌场仍合会通以入淮漕事定于是运必借黄欲通运不得不先治黄也正统十三年河决新城漫流山东经曹濮冲张秋溃沙湾东堤夺济汶入海路以去诸水俱泄坏民庐无算景泰三年又大决沙湾近河地皆没翰林侍讲徐有贞承命以都御史往治之作制水之月臿疏水之渠而河流之旁出不顺者则堰之水遂不东冲沙湾更北出而济漕渠之涸宏治三年决阳武河自原武中牟分流为三其大者切近汴堤西北隅合沁河泛阳武封邱祥符陈留县兰阳仪封考城曹县宁睢归虞永夏砀萧而下徐淮以入于海其次者横流封邱之于家集决孙家口漫长垣曹濮郓城阳谷寿张东昌至临清下卫河延患于德沧青县静海天津始入于海又其次者自中牟南下尉氏虽稍成川不通舟楫至其故道自汴城西南杏花营入涡河者则淤淀矣侍郎白昂治之河北徙去汴城三十里金龙决口自淤昂乃筑北堤以防张秋之冲激卫诸郡之泛滥导南河自原武中牟下南顿至颍州由涂山达于凤阳故道合淮以入海又于东平州戴家庙及德州之南一带多凿里河每河口各建减水以节运河之水盈则泄之海而东德沧之患纾缩则蓄之河而漕艘商舶之行利随河修堤二千余里随堤植柳百万余株又浚莱芜诸泉二百八十余以济漕河南塞决口三十六疏月河十余使由河入汴汴入睢睢入泗泗入淮以达于海又以河南入淮非正道恐不能容复自鱼台历德州吴桥修古河堤自东平北至兴济凿小河十二道引水入大清河及古黄河以入海宏治五年决张秋入漕河与汶水合佥都御史刘大夏治之谓宜疏治上流黄陵冈孙家渡工方兴而复决张秋东堤百丈漕舟一经决口挽力数倍稍失手辄覆溺时讹言沸腾疑河不可治应复元海运大夏于西岸稍南凿月河长三里许引舟次第岁运不失及冬水落始为塞决计乃亲行相视溃决之源于孙家渡口开七十余里浚祥符四府营淤河二十余里以达淮疏贾鲁旧河四十余里由曹县粮道口出徐州运河支流既分水势渐杀为筑两长堤蹙水南下由徐淮故道自武陵属之砀沛凡三百六十里曰太行堤自金龙口抵小宋渠凡百六十里曰新堤又以两堤绵远河或失守必复至张秋为漕患相地于旧决之南一里许为减水坝以杀冲啮自春徂夏张秋之决塞赐名安平镇

正德四年河决曹单八年复决黄陵冈嘉靖六年决曹单城武杨家口冲鸡鸣台阻运尤甚下廷臣议刑部尚书胡世宁疏言河自经汴以来新旧分疏六道皆入漕河而总南入于淮今闻诸道皆塞止存沛县一道当因故道而分疏之若运道则宜于昭阳湖东岸独山新安社等处择其土坚无石之处另开新河一道南接留城北接沙河口二处旧河应止百四十里隔出昭阳湖在外以为河流散漫之区是则所谓不与水争地者七年复决徐沛漕渠不通诏举才干大臣治之众推都御史盛应期奉命单车就道亲诣相度乃请疏赵皮寨以杀河势导之亳泗归宿以入淮别开昭阳湖左新渠一百四十余里以通漕垂成谤兴诏罢役夺职嘉靖十二年河决亳泗归宿等处淤济宁至徐沛数百里运道命刘天和督浚时议纷纭或谓别引黄河便或谓浚漕河便天和躬亲相度自赵皮寨东流故道淤一百二十余里而至梁靖又自梁靖岔河口东流故道淤二百七十余里始至谷亭遂定计用浚河扒浚南旺淤浅以免盘剥筑曹单长堤以防冲决植柳株以护堤岸浚月河以备霖潦建减水以司蓄泄置顺水坝以束漫流运道暂复十九年河决睢州野鸡冈经过入淮二洪大涸命侍郎王以旗督理以旗特言所资河者以济运也河今南徙第疏山东诸泉入之洪沛以南障之堤如会通河制运即通矣于是开李景高支河一道引水出徐济洪八月而成三十一年决房村三十七年河北徙新集淤而为陆者二百五十余里视故道高三丈有奇河分流弱离为十一河南山东徐邳皆苦之四十四年河决以南京刑部尚书朱衡佥都御史潘季驯协治之既至舟行树杪力无所施得邹县章时鸾新渠规度遂开新渠旧渠之东湖曰昭阳河从西来汇之其势遂绝渠而左故旧渠不可复而新渠在湖之东河即横决得湖而止乃决策往庐于河畔抚循十万众与同甘苦明年新渠成南阳至留城百四十里疏旧渠留城至境山五十三里隆庆元年开广秦沟以通运道先是河决沛县议者欲复古道从事于新集郭贯楼诸处上源衡言上源之议可罢惟广开秦沟使下流通行修筑长堤以防奔溃乃凿旧渠深广之为二十坝十二堤三万五千二百八十丈石堤三十里旱则资以济漕潦则泄之昭阳湖运道尽通是名夏镇河于是河专由秦沟入洪夏五月山水骤涨冲坍薛河石坝坏艘议复哗然给谏吴时来言旧河不必议惟新河所受上源山水宜疏浚仍诏衡区处遂经理挑筑薛河沙河各支河堤坝以资蓄泄运道俱由新河矣

隆庆三年河水溢自清河抵淮安城西淤者三十余里决方信二坝出海平地水深丈余应湖堤崩坏山东莒郯诸处水溢从沂河直河入邳州山东巡抚洪朝选疏言黄河出口之处必多然后可容其万里远来之势请开支河以为宣泄利导之方四年河决邳州自睢宁白浪浅至宿迁小河口淤百八十里溺死漕卒千人失米二十万石总督翁大立言迩来黄河之患不在河南山东丰沛而专在徐邳故先欲开泇口河以远河势开萧县河以杀河流诏令大立躬自相度条其利害以闻复上疏言治邳河阏阻之策有三一开泇河一就新冲一复古道五年河决双沟南北十一口枝流既散干流遂微乃淤自匙头湾八十里而南变又极矣议者欲弃干河而行舟于曲头集大枝间冬初水落则干已平沙而枝复阻浅遂欲弃黄河运而纷纷及于胶河海运乃复起潘季驯开匙头湾塞十二口大疏八十里故道渐复已而以漕舟坏被劾去六年河决邳州运道阻朱衡于茶城南北筑两堤以防河水之出入北堤自磨脐沟迄邳州之直河南堤自离林铺迄宿(西舛)之小河口各延袤三百七十里运艘束于河流设军民守之河流乃安万历元年黄河水平先是运道多梗户科贾三近小试海运至山东即墨县福岛异常风雨坏粮船七只哨船三只漂没粮米五千石淹死运丁五名随罢海运重行河运二年黄河沙淤海口决房村傅希挚议开泇河不果行三年河从崔镇等口北决淮从高家堰东决徐邳以下至淮南北漂没千里总漕吴桂芳上言淮扬洪潦万民号泣由滨海港岁久道堙入海惟恃云梯一径至海拥横流尽成泥溢盐安高宝遂不可收拾矣国家转运惟知急漕而不暇急民故朝廷设官亦主治河而不知治海请另设一官专疏海道讲求快捷方式如草湾湖等及老黄河皆趋海不必专事云梯为便又上言今日之河云梯关塞而不通高家堰通而不塞两者为病高堰决则淮水东黄水随蹑其后清口塞而堰内皆住址陆地其泄不及清口之半故泗州之水并聚矣塞高堰所以通清口而泄泗州之水也又高堰塞黄浦上淤则黄浦之工自易黄浦既塞则兴盐城田地尽出自兹两河横流涓滴皆由正道千里之内民业可安海口河身日见深刷亦可免壅溃之患矣六年复起潘季驯时高堰崔镇决口犹然未塞运道阻梗议者谓诸决口当勿塞别开支河杀水而浚海口以通之季驯则谓海口潮汐往来随浚随淤惟导河以归之海则导河即以浚海而导河未易以人力惟慎固堤防使无旁决水入地益深则治防即以导河也若令河决上流固宜用疏今下流之决但欲其疾赴海而害祛岂必疏哉于是筑堤堰自徐抵淮六百余里南北两堤淮水毕趋清口会大河入海二口不浚得通十五年会常居敬踏勘黄河时河漫流开封封邱县及东明长堤等处礼科王士性言宜复河故道居敬谓故道难复议开柴家营支河寻诸决口皆塞而淤者复疏十六年复起潘季驯督理河道十九年泗大水淮泛起高于城溺人无算季驯上言人欲弃旧为新臣谓故道必不可失人欲支分以杀其势臣谓浊流必不可分霖雨水涨久当自消季驯三仕三已一以求故道筑堤束水借水冲沙为主是年有条议河道疏一放水淤平内地一接筑遥堤一增支渠大堤一增砌石堤一浚河避湖诸事并于运道民生有利

二十三年泗水为患总河杨一魁疏言分黄导淮明年开桃源黄坝新河自黄家嘴起至五灌口止分泄黄水入海以抑黄强辟清口沙七里建武家墩泾河泄淮水由永济河达泾下射阳湖入海又建高良涧减水石子婴沟周家桥减水石泄淮水一由岔河下泾一由草子湖宝应湖下子婴沟俱通广洋湖入海二十五年河大决单县之黄堌口溢于夏邑永城经宿之符离桥出宿迁新河口入大河二洪告涸杨一魁大挑李吉口以挽黄流谓黄堌口深渊难塞议浚小浮桥筑小河口功成东利运寻久旱运河而河又决义安东坝一魁乃议浚黄堌口及上归湾活嘴以受黄水救小浮桥泗上之涸因绘河图上言小浮桥股引之水李吉口未断之流已足济运以汶泗沂之水建节宣运道自裕何必殚力决塞以回全河而用之哉三十年于黄家口涨冲鱼单丰沛三十一年特用李化龙行淮徐凤泗间得前所开泇河遗迹喟然兴叹遂专力浚成之于是运艘通行昔称过洪今称过淮为出险矣按开泇之议始自隆庆年间中丞翁大立万历三年中丞傅希挚建议详明未得允行二十年中丞舒应龙于韩家庄引湖水注之泇始启厥绪二十六年中丞刘东星凿侯家湾梁城通泇口遂可行舟然总未能通达至是始共赞成出奇道以避至险迄今运道无阻开泇之功亦伟哉然东南之漕自清江浦出口由清河溯桃源经宿迁从董沟口入骆马湖而抵泇河尚有一百八十里假道于黄河虽河伯安澜不受其害不可谓非黄与运究相终始也天启六年总河李从心以运舟过宿迁浅刘口磨儿庄等处一船挽拽夫以百计一夫工费动以数钱穷旗典鬻以偿官夫人力与水争衡拽缆中断前船横下后船互相磕撞官储民命须臾归之逝波风急浪高竟日不能移一舟前阻后压千艘等待乃自马颊口起下至陈瑶沟止另挑一河计程六十七里运船改从陈口诸溜远避公私帮拽之费遂省漂荡磕撞之虞亦遂以杜崇祯八年骆马湖淤泇河运道中阻总河刘荣嗣自宿迁至徐州别凿新河分黄水注之通运计二百余里费五十万其凿处皆河故道尺计下皆沙挑掘成河沙落河坎数四引黄注之沙随水下为浅为明年漕至骆马湖之淤适平仍专行泇河荣嗣被逮然骆马湖间淤此河亦可行舟其功不容尽泯　国朝顺治七年荆隆朱源塞口决直趋沙湾运堤冲溃挟汶水由盐河东奔入海顺治八年总河杨方兴塞之顺治九年大王庙口决沙湾复溃冲断运道方兴修筑堤岸又自西岸湖边起至八里庙河边止开引河一道长五百丈至顺治十三年工始告成张秋为黄河下流其决于明世者正统十三年徐有贞治之宏治五年刘大夏治之皆费极浩繁工极艰难防御之法周矣然至是三岁再见不重可虑哉总之漕运一河泇河以南之势自不得不借黄以达淮而河以内苟一近黄未有不受其害者故避之务远防之务至即使黄流水大不得已为减水之策亦止疏之于南不敢逼之于北矣 

　　论贾让治河奏　　　　　
靳辅

贾让治河三策潘季驯尝论之矣惜其论之未畅且上策徙民一议但曰民可徙四百万之国储将安适乎又曰宋元以前未行漕之时贾让不与水争地诚为上策其言亦未尽也今试即徙民言之考西汉冀州部所统甚广又河自龙门底柱东北入海若卫辉大名彰德一带何处非当水冲者约计其民当不下数千万户闻治河以安民未闻徙民以避河也即欲徙民吾不知让将徙此数千百万之民于何地也且河流不常倏东倏西倏南倏北使河东北入冀吾徙冀州之民以避之倘河更东而兖南而徐而豫吾亦将尽徙之民徐豫之民而避之乎使河患果必不可治当水冲之民孰肯知陷溺而不避亦必将不待命而自徙又何待让之策之也哉故曰让之策可言而不可行者也夫河流既不常即今日徙民以避之放河北流不过数十年百年未有不徙者在大禹神功之所治仅四百年而商已五迁其国都以避河患至周定王时河已南徙安得一徙冀州之民放河入海便千载无患果尔则是让之知反过于禹也耶至于多开漕渠便民灌溉变瘠卤为沃壤诚善策也然开渠之说止可行于运河之清水不可行于黄河之浊流清水弱而易引浊流强而难御也惟有坚筑径二三尺小石涵洞以通其流而近则又畏河之冲必须于数里之外为之然河善淤自古记之通河引灌虽极卑洼之地一过而平再过而高不出数年且深谷为陵若岁岁开挑出自国则为费不赀出自民则民力势有所不能故即不惜帑金多为涵洞其利无过五六年得仅偿费耳安得曰兴利除害支数百岁耶夫河自荥泽而东势愈大而土愈松一遇伏秋出漕泛溢若无堤防束之于两崖之中以驶其流而刷其沙彼安肯滔滔顺轨惟海之是趋故自有此河即有此堤防之制以辅相天地之不及何以征之禹治冀州首曰既载壶口治梁及歧次即曰既修太原至于岳阳蔡氏注曰修因鲧之功而修之当时鲧筑堤以障帝都其功未成故禹因而修之其后功成又纪之曰九泽既陂蔡氏注曰修陂障亦堤也又今浚县尚有鲧堤然则堤防之作实始于唐虞之时而让乃以为近始战国谓之下策不亦诞耶古人传世之言有可言而亦可行者如陆贽之奏议元稹之均田图是也有言之甚可听而行之必不能者贾让之论治河是也夫让之三策已垂之千七百年无有非之者明邱浚至称之为古今治河无出此策今臣独创论而辟之世必竞起而驳臣之谬且嗤臣之妄者第治河大事也深恐后世之耳食者不察其失而前人以误后人后之人又复以之误后之人故不得不悉举而指摘之虽然其所云疆理土田必遗川泽之分使秋水得有所休息左右游波宽缓而不迫数语则善矣

　　论贾鲁治河　　　　　
靳辅

昔贾鲁治河用沈舟之法人皆称之明万历间佥事俞汝为奏议以为塞决简便之用无如此者臣窃尝疑之夫河底浅深坦陷不一惟草柳性柔一经压挤则周遭充满故塞决必用埽而沈之深浅坦陷不一之湍流则埽今以至平之舟底根透溜之患必有不俟终日而见者若沈舟之后仍用埽工继之则所费不□何如专用埽之便而省然以鲁之才其成功如是必非孟浪姑试之人因于至正河防记沉思寻绎者累日恍然知鲁之沈舟以代坝而逼水非以塞决而合龙也彼时故河业已通流但决河势大水流多于故河十之八又适当秋涨洄漩湍急埽不能下又其上逼水三堤短弱而势不支恐埽行一迟水尽涌决决则故河复淤前功尽堕因急沈舟为坝以逼之所谓抢救也故前则曰鲁乃精思障水入故河之方后则曰船堤之后草埽三道并举此并举之三道乃加筑前短弱之三堤也迨至船埽四堤并就河势南流然后塞决耳不然鲁于九月七日沈舟而龙口之合何以直至十一月十一日耶虽然臣以鲁于是役也有三忌焉鲁自受命以及回朝仅逾半载昏晓百刻役夫分番无少间断不恤民力一也筑堤塞决正值伏秋用功于河流暴涨之[后](候)不审天时二也废农冒暑聚十数万军民于一路不念国家隐忧三也鲁惟上恃其君相之信任下恃其强敏果敢之才气力排议犯三忌以成功以治河则有余以之体国则不足元史因石人一眼之事竟坐以亡元之罪则过矣夫石人一眼之谣是亦大泽中篝火狐鸣之类殆韩山童李芝麻等所为耳然则元之亡即不因鲁毋乃火将燃而投之燧耶

　　禹贡锥指论河
禹酾二渠自黎阳宿胥口始一北流为大河一东流为漯川周定王五年河徙自宿胥口东行漯川其大河故渎则至长寿津与漯别行而东北入海其经流自宿胥口徙流至成平合漳水复归禹河旧至章武入海今直隶静海天津汉武帝元光三年河决濮阳瓠子则东南注巨野通淮泗而北渎之流微漯川之水涸及武帝塞宣防导河北行二渠则正流全归北渎余波仍为漯川此自定王五年至西汉末河所行之地也成帝建始四年河平三年两决皆从平原至济南千乘入海河势骎骎向东至王莽始建国三年河决魏郡泛清河以东数郡而北渎遂空直至后汉明帝永平十二年诏曰自汴渠决败六十余岁河自平帝之世行汴渠东南入淮亦行济渎东北入海与后世南北清河之分派几相类岁月逾甚荥阳以下正流渐微至后汉永平则莽时陶决口亦必淤浅故王景治河修渠筑堤自荥阳东至千乘海口千余里河汴分流遂从漯川导河至东武阳始合王莽故道此东汉以后大河之所行也武帝雄才大略使欲尽复禹河故道当亦无难而难于讨论仅执北渎为禹河及哀平之世人始有知禹河之所经者贾让请决黎阳遮害亭放河使北入海王横请徙河缘西山足乘高地而东北入海意皆欲复禹河故道就其利便者为之不暇远图耳史称景凿山阜截沟涧防遏冲要疏决壅滞十里立一水门费以百亿计财力之充裕若是向使讲求禹河故道而复之则河流归北汴济不劳而治功施到今五代以降溃溢横决之祸可以免矣惜乎其不及此也河虽徙自周定王时而东光以下至章武入海犹是徒骇之故道至王莽时始改从千乘入海而景遂因之禹荡然无存君子于此有遗憾焉

贾让议决黎阳遮害亭放河使北入海曰大汉方制万里岂与水争咫尺之地让欲复禹河故道故曰遵古圣之法定山川之位此功一立千载无患非谓任河之所向虽横流失道亦弃地予之也李寻解光云因其自决可且勿塞以观水势关并云河决曹卫之闲南北不过百八十里可空此地勿以为官亭民室则其言稍涉孟浪矣永平中议修汴渠或以为河流入汴幽冀蒙利故十三年诏述其言曰左堤强则右堤伤左右皆强则下方伤宜任水势所之使人随高而处公家息壅塞之费百姓无陷溺之患此即李寻解光关并之说也宋神宗之所以语宰执者意亦如此愚谓斯言不善用之则为害匪细夫故道难复而新河所行颇得地宜两崖完固势不能远泛滥如贾让所云西薄大山东薄金堤者任其所之可也若平地横流则急宜修塞使归故道苟任其所之则豫青徐数州之地皆为糜烂之区矣所争岂仅万里中之咫尺而已哉若田蚡利鄃邑之岁收劝武帝勿塞谷永党于王氏成帝时河决言修政以应之则灾变自除以阴为元成墓之计此盘庚所谓聒聒起信险肤胥动以浮言者也
</div>
    <div class="pagination">
<a href="皇朝经世文统编_page76.html">上一页</a><span>...</span><a href="皇朝经世文统编_page72.html">72</a><a href="皇朝经世文统编_page73.html">73</a><a href="皇朝经世文统编_page74.html">74</a><a href="皇朝经世文统编_page75.html">75</a><a href="皇朝经世文统编_page76.html">76</a><span class="current-page">77</span><a href="皇朝经世文统编_page78.html">78</a><a href="皇朝经世文统编_page79.html">79</a><a href="皇朝经世文统编_page80.html">80</a><a href="皇朝经世文统编_page81.html">81</a><a href="皇朝经世文统编_page82.html">82</a><span>...</span><a href="皇朝经世文统编_page78.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
