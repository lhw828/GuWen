<!DOCTYPE html>
<html>
 <head>
  <meta charset="utf-8"/>
  <title>
   皇朝经世文编五集 - 第 22 页/共 36 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文编五集 - 第 22 页/共 36 页
  </h1>
  <div class="content">
   户部议　奏各省摊派筹还洋折并附片
户部谨　奏为常年应还俄法英德两项借款数巨期促亟应预筹办法以免临时贻误恭折仰祈　　圣鉴事窃查近时新增岁出之款首以俄法英德两项借款为大宗俄法借款计一年共应还本息二千一百十五万四千七百五十二佛郎现在佛郎合银时价核算约需银五百余万两一年分二期付还一期还息约需银一百八九十万两一期还本息约需银三百一二十万两皆半年为一期英德借款计一年共还本息九十六万六千九百五十二磅照现在金磅时价核算约需银六百数十万两一年分十二期付还每期还本息约需银五十余万两皆一月为期二者岁共需银一千二百万两上下益以所借汇丰克萨及华商等款本息袁世凯宋庆董福祥魏光焘等军饷干则岁增出款已不下二千万两　国家财赋出入皆有常经欲开源而源不能骤开欲节流而流亦不能骤节其将何以应之此非各省关与臣部分任其难不可查汇丰克萨及华商等款本息袁世凯等军饷干与俄法英德二款本息同关紧要而俄法英德二款为数甚巨为期尤促若不预为筹定则一月一付之五十万两转瞬即临即半年一付之一百八九十万或三百一二十万两亦非期能办臣等昼夜焦思万不得已计惟有先将俄法英德二款本息由臣部库与各省及各海关分别认还庶几犹足集事拟以每年应还俄法英德二款作为一千二百万计算先尽部库旧有之西征洋款改为加放俸饷一款并新筹之盐斤加价一款及应提之广东闱姓捐输一款三款内银二百万两作抵外下余一千万两派令各海关分认五百万两各省司库分认五百万两量其物力定以等差开具清单恭呈　　御览请　旨饬下各省将军督抚查照臣部单开分认数目于各省所收地丁盐课盐厘货厘杂税及各海关所收洋税洋药税厘项下除常年应解京饷东北边防经费甘肃新饷筹备饷需加放俸饷加复俸饷旗兵加饷固本京饷备荒经费内务府经费税务司经费本关经费出使经费等项仍照常分别批解留支外其余无论何款俱准酌量提划各照分认数目按期解交江海关道汇总付还俄法英德两款本息明知各省库储均非充裕而款巨期促不得不预令分认以免临时贻误该督抚等公忠夙抱自当分任其难共维大局不得推诿如各将军督抚司道按期照数解清拟照筹解甘肃新饷成案按年由臣部汇总　奏请奖至此外汇丰等款本息并袁世凯等军饷干应由臣部另行筹办合并声明所有每年应还俄法英德两款本息数巨期促拟由部库及各省关分别认还缘由理合恭折具陈伏乞　　皇上圣鉴训示谨　奏请　旨
谨将俄法英德两款每年应还本息约银一千二百万两内俄法一款约银五百一十万两英德一款约银六百九十万两今由臣部指拨盐斤加价加放俸饷广东闱姓捐输三项共二百万两内应分还俄法英德两款各一百万两摊派各省地丁厘金等项共银五百万两以二百零五万两作为认还俄法之款以二百九十五万两作为认还英德之款摊派各海关洋税洋药税厘共银五百万两以二百零五万两作为认还俄法之款以二百九十五万两作为认还英德之款所有常年指拨摊派细数分别开列清单恭呈　　御览
一俄法一款应还本息每年约银五百一十万两由盐斤加价项下指拨
　长芦四万两　山东一万两　河南三万两　四川十五万两　广东五万两
　浙江六万两
淮南四岸共十三万两由某岸应解若干应由两江总督核定
　河东三万两　湖北川盐六万两
由西征洋款改为加放俸饷项下指拨
　浙江五万两　福建五万两　湖北五万两　广东五万两
由广东闱姓捐输项下指拨
　闱姓捐输二十四万两
以上共拨银一百万两内闱姓捐输一项系臣部上年九月奏准解部充饷行知在案应令该省照此次指拨之数分别提解其各省盐斤加价及加放俸饷除此次指拨外下余之款仍解部库
由各省地丁盐课盐厘货厘杂税等项下指拨
　广东二十四万两　江苏二十万两　　四川二十万两　　湖北十六万两
　河南十四万两　　浙江十六万两　　直隶十二万两　　山东十二万两
　山西十二万两　　安徽十二万两　　江西十万两　　　湖南十万两
　福建十万两　　　陕西十万两　　　广西七万两
由各海关洋税洋药税厘项下摊派
　江海关四十万两　粤海关卅六万两　闽海关十六万两　浙海关十六万两
　镇江关廿二万两　九江关十八万两　江汉关十六万两　宜昌关八万两
　重庆关四万两　　蒙自关四万两　　瓯海关四万两　　津海关十二万两
　东海关三万两　　山海关四万两　　芜湖关二万两
以上指拨并摊派共银五百一十万两查本年应还俄法息款十月间系第三期应令各省关照臣部指拨摊派之数各按四成于九月内解赴江海关道交纳嗣后每年分作二次于三月解交六成九月解交四成不得稍有延欠并令江海关道将收到某省某关款项随时电达臣部备查
一英德一款应还本息每年约银六百九十万两由盐斤加价项下指拨
　长芦四万两　河东三万两　广东五万两　山东一万两　四川十五万两
　浙江六万两
淮南四岸共十三万两由某岸应解若干应由两江总督核定
　河南三万两　湖北川盐六万两
由西征洋款改为加放俸饷项下指拨
　浙江五万两　福建五万两　湖北五万两　广东五万两
由广东闱姓捐输项下指拨
　闱姓捐输二十四万两
由各省地丁盐课盐厘货厘杂税等款项下指拨
　广东三十八万两　江苏三十二万两　四川三十二万两　浙江二十二万两
　湖北二十二万两　河南十九万两　　直隶十七万两　　山东十七万两
　山西十七万两　　安徽十七万两　　江西十四万两　　湖南十四万两
　福建十四万两　　陕西十二万两　　广西八万两
由各海关洋税洋药税厘项下摊派
　江海关六十万两　粤海关五十二万两　闽海关廿四万两　浙海关廿四万两
　镇江关卅二万两　九江关廿六万两　　江汉关廿四万两　芜湖关四万两
　宜昌关十二万两　重庆关八万两　　　津海关十八万两　东海关五万两
　山海关六万两
以上指拨摊派共银六百九十万两查本年应还英德本息其期甚迫应令各省关照臣部指拨摊派之数先分一半务以六月间解到江海关道其余一半银匀分二次八月间解到一半十月间一律解清嗣后每年匀分四次于二五八冬四个月解赴江海关道交纳不得稍有延欠并令江海关道将收到某省某关款项随时电达臣部备查
再朝鲜一役饟军购械合天下全力以供之仅得无误今又派令各省关分仍应还俄法英德两项借款每年一千万两计各海关岁入洋税洋药税除常年留支起解外尚有盈余可以抵此五百万两之数而各省地丁盐课盐厘货厘杂税则仅敷留支起解之用一旦令其摊派认五百万两巨款未免无米之炊然天下财赋出于各省藩运各库者数倍于各海关若均能仰体时艰早为设法力除中饱严汰冗费则筹此数百万两似尚不致十分为难是以臣部迭议整顿赋税裁减兵勇冀得及时补苴又以偿款太巨沥陈万难筹措情形请　饬各省将军督抚通盘筹划如有可兴之利可裁之费于国有益于民无损勿畏繁难勿避嫌怨勿拘成法务令各抒所见奏候　　圣明采择均经钦奉　　谕旨允行而各省覆奏率多空文鲜有实济即按照臣部所拟条目举行一二而亦大半截留本省应用终致有名无实然则此三十余年内之还款其将何所取给哉且无论三十余年也即以本年而论英德一款本息计七月八月共三期每期各需银一百十余万两九月至十二月共四期每期各需银五十余万两俄法一款十月间为第三期亦需银一百八九十万两共约需银七八百万两转瞬即陆续届期既无余款可拨又无闲款可挪臣部又将何以应之哉盖此次借款实从古所未闻即臣部办法亦出于万不得已惟有酌量各省岁入之多寡定为分认之等差俾各省赶紧设法竭力通融以上纾　　宵旰之忧劳下应强邻之诺责庶几不失大信不误邦交天下幸甚所有臣部拟定各省分认俄法英德两款情形理合附片　陈明伏乞　　圣鉴谨　奏
　　国债　
汤蛰仙
闻之西士曰国债愈多则民心愈固是以泰西各国莫不有千百十兆磅之债其下议院为富民总汇猝有急需计日可集以上下之浃洽于平日者有素也富如英吉利同治十三年时尚有国债七百八十四兆九十四万二千一百三磅岁需利银二十六兆八十万四千八百五十三磅见列国岁计政要其财力未尝不可清完而仍留此有余不尽非以债为国与民所相维相系者哉中国岁入七千数百万无事时仅供岁出一遘变故募兵筹饟便有淅矛炊剑之叹不得不息借洋债以捄然眉无论闭籴可危也即随借随应而泰西近用金磅借时以金折银偿时以银折金层层贴耗较子利反加几倍洋债之利岁不过四五厘而过手者必居闲播弄暗增至岁七八九厘以遂其烹分之计日朘月削漏以成嗟乎此直饮酖止渴耳今将于平日就华地息借商款以开国债风气而吾民之信朝廷每不如其信商号大小商号之设其就近必有以银存放生息之人独至明诏息借而吾民反深闭固拒非民之无良敢于不信朝廷特不信官与吏耳夫在上方授刍牧于官吏而吾民以为虐我则疾首蹙頞恨不得一反于有司其肯以锱铢所积者寄食于狼虎之口哉诚改官库为官号试借国债所有出入可以不经官吏民知号商之较可恃也必有踊跃输将以资两利者是亦筹备缓亟收回中国利权之一大宗也
　　官号　
汤蛰仙
国家维正之供出入必于库有库必有官有官必有吏一款之出入解有费收有费发有费平有费批回有费一费偶阙色有宝纹松江之优劣平有库京漕湘规津各省之重轻扣减抑高下留难无所不至管解领解者其于库中人殆不敢以正眼视其入库之项款目多前后套搭即令臾蓲布王戎持筹亟切无稽核司库者知此覆之未易抉也他物贝换暗地剥削堂司各官明知之而不欲明言之盖个中人皆有例入虽王旦亦以美珠箝口矣内而大臣外而委员非不届期盘查而盘查之宽严仍视例入之厚薄岂无一二实事求是不名一钱者势不能以一手一足罄库中所存而逐件检校仍由左右者为耳目而财神初无不灵之时嗟乎以至重要之地而弊漏不可究诘若此此尚可以终日哉今请自内部以至州县所有官库悉改为官号彻去司库之官若吏招殷商任其事其集股而成者听恐商或外强而中干也须验其实在所积本银若干数一商承乏必以其地殷商数家联环保结稍有亏耗唯保商是问方给凭照以库权委之得商人周转于官与民之闲收解平色均有定章有大市无所用其伎俩出入若干款一钉一孔皆商乎取之并可女省盘查之故事官库之积弊庶几摧陷廓清乎试观捐输例开京外捐生不愿赴库上兑反托各号代捐非以部库欺人开销任意各号稔悉章程部库无抑勒故捐生趋之若市而号商转得居闲以沾其余润改库为号亦此意而已
近时闽广津沪各海关所有征解税款均由号商出入有官银号之目大可推广此制计于朝廷有大利五向来度支专款储积非因公支发例不得动借分文而耆利之员句结市侩暗挹公帑私权子母以自封殖亦未必一一实储在库也官号既改随时随数不妨通融存放市面既觉流通生息胥帚公项利如刀布如布流如泉其利一中国铸钱在京曰宝源局曰宝泉局堂司皆以为利窟糜费多而裨益少各省钱局举废不一官钱不广故私铸益腾窃谓京外各局一律裁彻予官号以鼓铸之权由商自行料理不以官与开销既减钱路自宽以商察民较为切实私销盗铸不戢自清其利二墨西哥银钱每圆重七钱三分必杂铜质八九分而后声光俱足通行内地者数十年漏如恒河沙数近广东福建等省议由官铸官铸之费决不如商铸之精不如责令官号自购机器铸造上镌满汉文以示国制每圆重一两对开者五钱不必铸一钱半钱者转嫌碎分两既有一定平色庶免纷歧一两中可杂铜质几及一钱获利不可訾算该号必乐于事其利三钞币即前代交子会子之制泰西盛行之中国独怵为秕政何以京外各商号银票钱票布满市中以司农之会计不如市侩之经营非以官令民畏而商与民亲乎可额定钞币之数分按各官号成本减等搭用完粮输税发饟一律通行如支见钱官号见票即付行之既久商民之视钞币较银钱为简而易行争相宝用其利四泰西遇贸易有赢余者例税若干成官号既各擅一隅之利权日积月累岁计有余可仿西例就各号赢余计成收税自部库至州县其改为官号者不下二千家岁税必成巨款国用大可挹注其利五大弊可除大利可兴直兼周之泉府汉之平准而一之岂若宋之均输市易厉民自养特小人务财用所为邪比闻某大僚奏请在京开设华德银行请之者但计一隅之利尚未合全局以通筹沮之者但计一时之害而不熟商情之肯綮甚矣非常之功必待非常之人也或谓改库为号以商代官殊失政体彼筦子之齐也且以女闾聚商至毒流万世而不顾以非富则不能强也若以官号为失政体岂各库种种舞弊蠹国病民转为之得政体乎呜呼安得如筦子者而与之策富强哉
　　银货问答　　　
日本东京古城贞吉译西捷报
美国人士以银货为现时握要之图议论汹汹不可遏抑纽约扑士打报馆窥当路诸公意见设为问答之词撮其要旨译录如左
问主银党论者宗旨所在何如曰银价贱落制钱为之减色谓国家铸造之金银钱因而物价益贱落此盖主银党之人所据以为口实者也现在美国政府废银币而专用金币故行使之银数甚减银之价值贱落物之价值亦由此贱落故主银党持此议以驳主金党也　问铸钱而供给所需用亦有减乎曰不然凡物于此有所需用必赖彼之有所供给制钱亦然　问然则于其事实何如曰以美国实情观之供制钱之日有增加昭昭明矣据千八百六十一年统计美国制钱为四亿四千二百十万二千四百七十七元而在千八百七十二年多至七亿三千八百三十万九千五百四十九元又据大藏省公示本年七月一日所实存之数为十五亿五千百五十八万四千二百八十三元　问制钱增加现情如何曰以本年比千八百六十年已增加二倍四分又比千八百七十二年已增加一倍一厘也　问以何方法能证明之乎曰以每日所现存之人口总数除同日所行使之制钱总数得人与钱之平均数也　问其所得之数若干曰美国通行制钱据千八百六十年七月一日计算人口一名约有十四元六仙在千八百七十二年七月一日则一人约有十八元七十仙而在本年七月一日则一人有二十一元三十五仙之多矣　问美国情形或然然通地球各国恐于制钱有减色也曰决不然盖亦有增加之焉　问其证据如何曰据新产出之金块统计也　问然则新产金额可得闻乎曰凭造币局总理报告以为据盖自千八百七十三年至千八百九十四年地球所产出金块总计实二十五亿二千六百八十三万四千九百元云　问金块新产出额有增乎抑有减乎曰其增加之迅速也可无论矣　问然则其数约若干曰据千八百七十三年统计地球金块产出额九千六百二十万元千八百八十年一亿六百四十三万六千八百元千八百九十年一亿一千八百八十四万九千元虽千八百九十五年统计尚未明确必约一亿九千九百五十万余元也　问由是观之果何所为也曰为地球货币之增加故以每年所增加之金块比前二十三年足见增加两倍以上也　问产金之数现时虽有增加之势恐将来亦有衰减也曰不然如亚美利加澳洲南亚非利加等矿学家肯辍业乎将来产出谅必出于今日之上无疑也　问虽然为以银块不为制钱故于供给每年所增加之金属制钱得无或阻碍乎曰不然　问其理由如何曰据千八百七十三年统计地球上金块产出九千六百二十万元而银块产出八千百八十万元即合计一亿七千八百万元然据千八百九十五年即昨年统计金块产出一亿九千九百五十万元左右矣亦可以见其于供给制钱无阻碍也　问木那咱时产金数出于今日之上碻否曰不然　问然则当时产金之数约若干曰自千八百五十六年至千八百六十年统计地球产金每岁约一亿三千四百八万三千元产银约三千七百六十一万八千元合计一亿七千百七十万一千元比诸客岁千八百九十五年产金额多至二千七百八十万元也　问然则主银党之论谓自停止行使银钱致货币供给渐觉缩乏果何谓也曰是全坐一大谬见试合环球之情形而论又合美国之现情而论可知其说之谬也
问虽然自小麦下至各种农产物其价皆贱落岂非实事乎曰然　问然则其理安在曰无他环球皆以农业为重以增其收获出产既多价自贱落也　问农业畎亩之增加如何曰自千八百七十二年以来至今南北亚美利加及亚细亚增加农业地畎亩为前古所未有也　问目下贩卖小麦有相竞之势何故也曰为年开销路于四方多争上于市之故也　问于何国市为最伙乎曰英国哉通地球购买者十之八九必仰谷类之供给于英国市也　问其贩卖额约几许曰据英国所销流者统计其输进小麦而又输出之者实为五千五百二十六万千九百二十四含多尔威多一含多尔威多当日本十三贯六百目比诸前数年见其增加亦莫大焉　问何产小麦之多至此也曰由于印度俄国乌桓圭西方等产谷地增转运之便利也　问于北美国亦如斯增加乎曰增加日见其益　问其额约若干曰据千八百七十五年统计美国产小麦地有二千六百三十八万千五百十二遏哥至千八百九十一年则增至三千九百九十一万六千八百九十七遏哥即实增加十之五也而千八百七十五年所产出为二亿九千二百十三万六千不士耶一不士耶当日本一斗八升千八百九十一年产六亿一千一百七十八万不士耶如前千八百九十五年大减农业且有凶荒之叹而犹且产出四亿六千七百十万不士耶矣　问独小麦有增加乎曰余谷类亦有增加焉　问敢请举其例曰在千八百七十一年美国开垦地三千四百九万千百三十七遏哥至千八百九十一年得七千六百二十万四千五百十五遏哥又以前年所产出谷类比诸千八百七十五年以前实当二倍以上耕作燕麦地及其产额亦二倍于千八百七十一年以来又以千八百九十四年所产棉花比千八百八十七年以前所产出实增加十之五也　问如斯情形则致谷类及棉花落价亦不可免之数乎曰然凡物产之竞售也与衣类器具书籍钢铁轨条小针等类之落价亦同一理也　问然则当此时自由铸造银钱谓民间有银块输之国家由国家为之铸造银币也利于耕作谷类者不亦大乎曰不见其然也　问其理何在曰银钱之数增加而谷价亦觉腾贵凡百物价亦因之腾贵于农夫等不见利益则必望银钱之不增也　问主银党之论亦尝统计实数以定权衡乎曰未见其有所据也　问然则无精确之论又曷能主张其说乎曰苟欲论此事宜援引制钱及产物而统计之斯为可据耳主银论者则不然宗旨之误盖在此也　问然则主张主银党之说者何故不出于此途乎曰彼其意盖恐援据此说即为所驳诘无以自申其议犹值寇兵而资盗粮也　问能有谓以右统计之说为非者乎曰必无怀疑于其间者也虽彼主张主银党之说者亦必深服是说也盖所言统计之法据美国大藏省农务省及统计局所公示之报告并造币局总理之报告及英国商务局报告逐一综核亦足以昭信矣美国本有主金主银二党今当国者主金党也此论亦主金党所撰故袒金而抑银于主银党论议之长处亦不复述及特阅之可以知金银消长之故欧美贸易之情形故译登于报

时务分类文编卷二十
　船政　轮船　公司
　　各国船政　　　kwanado整理
译汉塞尔所著列国岁计
自一千八百九十五年七月初一日起至九十六年六月三十日止各国注册轮船帆船凡一百吨及一百吨以上者计三万三百六十八艘合二十五兆十万七千六百三十二吨其中轮船居一万三千二百五十六艘计十六兆八十八万七千九百七十一吨帆船居一万七千一百十二艘计八兆二十一万九千六百六十一吨
英国造船数目○九十四年英国新造入水之船除兵船不计外共计六百十四艘合一兆四万六千五百八吨其中轮船五百九十四艘计九十六万四千九百二十六吨帆船六十五艘计八万一千五百八十二吨英国自用者百分中几八十七分其造船所需之料百分中钢居九十八分六铁居一分四原文一分二似误今校改轮船用铁造成者祗二艘一计一千九百吨一计一千二百吨此外皆渔船每艘无过三百五十吨者帆船用钢造者百分中居九十七分九用铁造者祗二分一原文五厘似误九十四年所造船之吨数比九十三年实多二十一万吨其中轮船吨数加添尤多九十二年所造各船百分中帆船居二十四分九十三年仅十四分九十四年不及八分也
帆船减少缘由○商务清淡之时用帆船载货似比轮船合算因非急于待用之货用帆船迟迟转运但当栈房之用其益处亦有过于轮船者且其益处尚不止此以其装载货物需时甚久每非数礼拜不可贸易场中因此又得以买空而做期头生意况造价及行船之价又比轮船便宜乃帆船虽有此等益处终不及轮船之美轮船行驶之法各国随时整顿致帆船载货之价遂不能如前此之贱于轮船矣货之由帆船载运者现已年减一年英国与澳大利亚与滩斯美尼与纽西兰各岛往来贸易从前全用帆船以当时轮船用煤太多载货获利甚微耳现在帆船所做之生意皆轮船所不屑为者也中国印度日本缅甸新加坡等处与英国往来货物皆取道苏彝士河均用轮船英国进口货物由帆船承办者其在美洲之沿太平洋各处及南阿美利加之东南沿海各处乎即此数处间亦有用轮船装载者帆船数目太多用场太少不觉空闲推其故大帆船比轮船失事更易因大帆船比中号之船驾驶尤难故大帆船保险需费亦格外巨大乃当今水甚贱非大帆船又难获利讵知帆船愈大驾驶亦愈难虽配有气机备在海面转动风帆锚炼之用无风时可使行驶以代风篷有风时可抵风力免吹近岸其如不能补救于万一何至装煤装五谷各帆船因货过重遭险尤多也
商船可代兵轮之用　英法德美各国凡有轮船公司造行走海洋轮船能于军务时改作快兵船者政府必从丰给予津贴以示鼓励英国海部船单上所有商轮遵照海部章程而造者甚多此等商轮均能装配军器虽未与政府订立合同说明情愿听候国家调用譬如华利恩得尔轮船公司政府曾欲给予定银公司虽[不受](有皮)仍将其所造之船不独遵照海部定章并有比海部定章尤相宜者以备改[作兵](其有)轮之用其近造轮船名屋否之法最易改作兵轮且贮煤最多若每点钟行十八海里半能连驶一万四千海里若每点钟行十海里能连驶一百三十天无须[另](吊)行装煤该船载重六千九百十吨马力一万匹
小快轮　近来小轮之行走内河海峡并滨海各处以及短程途者速率大加整顿其中数艘有事之时用作探船最称合宜此等小轮有明轮有暗轮之分每点钟能行十九海里或十九海里以上有行英格伦及欧洲各国有行英格兰及阿尔兰及海峡各岛亦有行苏格脱及阿尔兰各处之间者其中每点钟行二十一海里者凡六艘行二十海里者七艘行十九海里者十七艘近有某公司与政府新订合同在于好雷黑及根思打之间往来带书信照此合同该公司尚须添造双轮轮船四艘船身须比现在所有各船尤大往返带信尤速盖至迟须行二十二海里也
海洋轮船将来速率　俄国政府在英国牙洛厂新造一灭鱼雷船名粟壳尔者观其试验之效即可知轮船行驶速率将来尚能复加该船经官试验时每点钟行三十海里有奇凡欲加船速率必须讲究二法曰福斯屈兰夫曰应调斯屈兰夫用此以加煤火之力及生发之热气耳其用福斯屈兰夫之法以锅房用相宜之门关闭使天气不得由其门而入锅之火炉所需天气由能转动之风扇将天气从船面煽入锅房既入之后锅房内之天气压力自比在船面之天气压力更大入气若干可用滚水涨力表测量所入之天气欲从锅房腾出非经过炉垫不可过炉垫时以其压力较重使炉内天气顿加炉内之煤遂发火愈猛发热气水气遂愈多也其用应调斯屈兰夫之法则开锅房放入天气将风扇放在烟筒根内因风扇转动不息近烟筒之根有几分遂成无天气之空处转动风扇原为将炉内热气向上经过烟筒与天气一并驱出如此一驱使锅房之气经过炉垫拉进烟筒通至外面一路腾出较速也
　按此篇原文列表甚详因篇幅太狭不能全录容后续译
　　陈侍御璧请整顿船政折　kwanado整理
陈璧
奏为船政整顿伊始敬陈管见以备　采择恭折仰祈　圣鉴事窃臣前奏请另简专员规复船政仰蒙　圣明洞鉴近日敬闻　命福州将军裕禄兼充船政大臣　朝廷知人善任以榷税之官兼将作之选工程款项并责诸裕禄观成可指日待矣然臣有不能已于言者泰西以水师为命源水师以船政为根本外国幅员不及中国二三行省制造之厂林立养厂养船之费君臣上下并力任之中国沿海万[余里](三以)所占海面最广左宗棠沈葆桢议创福建船政实海防第一要着自由德国购镇远定远数船归后侵蚀虚冒无有发其覆者且照例有异常劳绩保案将校无搴旗斩将之功坐致专阃委员无经商服贾之劳立成巨富蝇营狗苟倾轧成风势不诋毁船政使师船尽出于购买不止也岂知船政所制之寰泰镜清开济较南洋之南琛南瑞为优已见诸刘坤一之奏船政新制之平远钢甲较北洋定购之致靖经来式不甚远费且大减大东沟之役并驾齐驱屡受巨弹船身并未损裂谓自制之船不足以任战岂平情之论哉今　朝廷以船政委裕禄若以裕禄为　国勋旧休戚相关必能任怨任劳力顾大局然使以筹款专责将军而户部总理衙门便可不问则海关一出一入各有指拨即使按月五万旧案扫解于制造铁甲一年一船之用犹恐不敷况其力顾京饷及新派洋款考成解数断不能足则船政属之将军与属之总督何以异乎沈葆桢在船政前后十年廉以持己严以率属取厂中一草一木者立案军法令行禁止其取材多用士人成必获信赏人无异念咸有竞心臣居同里闬实亲见之亦中外所备闻而无异词者也盖以船政关系重大非他省机器等局可比不以军法从事则整齐画一之规模不立不多用士人则官习气删除不净老成规画用意至为深远自英将琅威理回国北洋海军之操演虚自出洋局之监督撤船政学生之肄业废工用濩落消息阻绝解款日蹙成船日稀良可惜也
夫上海制造局以道员管理每年造炮数尊江海关二成洋税按月划济岁约百万船政以专派大员责成制造师船解款又不及十之二三无米为炊在事虽锐意翻新其可得耶应请　饬户部及总理衙门于三五年之间每年筹的款二百万两交船政大臣为制船开矿之用并由总理衙门照会德国外部由该国国家代中国精选洋总监工一员洋匠数员矿师两三员立定合同来华交裕禄委用限定每年成船若干得矿若干即以此为船政大臣之考成数年之后成船可敷海军之用矿产可济船工之穷纵使一时无可筹划多借洋款一气呵成未为失算裕禄任安徽巡抚湖广总督甚有政声将军衙门旗务极简且有副都统同城足以助理所管海关各口多在沿海一带船政离省水程五十里往返不便前此督臣兼管每月工仅一二次驻工之员奔走承尤多旷职则此次裕禄之兼办船政非移驻署中亲督率不可甲申之役穆图善出驻长门敌船恐塞出路不敢登陆以迫船厂是其明证闽省海口重山嶂波流纡折若两岸炮台得力水陆控制得地敌船断难飞越船厂既属深藏新成之罗星塔船坞尤占形便一切新式铁甲出入俱属相宜尽可自制是为船政计将军应专驻船政为控制海防稽税务计将军亦应移驻船政也抑臣更有请者船政员绅薪水本不甚优虽属在官无异寒士而海关处脂膏之地在事员役积习相沿由来已久虽将军正己率属一时亦骤难转移应请　饬下该大臣查照旧案遴选官绅士人分执其事勿得参用海关员役致坏风气所有督催工程验收料物支发款项稽查工课皆按开厂初年成法而加密焉在事官绅人等滥竽者革逐舞弊者治罪弁役盗窃官物者立时以军法从事俾人心知儆耳目一新将军任满之日应如何　特加委任使奏全功则　朝廷自有权衡非微臣所敢妄拟总之以船政责成裕禄者为　朝廷破格用人之异数不得视为将军照例应得之兼差筹船政款项为中外臣工之公职非裕禄一人之私责则船政幸甚大局幸甚臣为海防根本起见理合具折沥陈伏乞　圣鉴训示施行谨　奏
　　轮船　kwanado整理
陈次亮
轮舟铁路电信火器银行五事孰为之天为之也天以是宏大一统之规为四海会同之法物也异日者陆皆铁路水皆轮舟火器以诘兵戍电信以通文报银行以便旅人而后山海失其阻深道里忘其险远城郭之高坚不足恃疆界之畛域不必分天下之人顺天者存逆天者亡先天者兴后天者废而今而后虽百世可知也中国蠡测管窥不知通变内江外海既纵各国以行轮而独于本国之民深闭固拒禁其制造驶行跬步之闲千里悬隔风涛颠险覆溺时闻商货不通生机将绝而通商各埠则行旅辐凑便捷灵通一彼一此之间劳逸安危殊霄壤民闲共知轮舶之利屡请试行而当事迂拘屡加斥驳龂龂然曰畏敌国之效尤也虑贫民之失利也夫物各有主理之所在西人不能强争有旷土焉我终弃而不耕则客民至矣今虑客民之侵占预禁土著之耕耘伊古以来安有是理夫轮船所达则商务骤兴贫民随事可以谋生何必概操舟楫轮舶之侧小舟如蚁失业者何人今内河固未行轮也然而市肆萧条帆樯寥落禁止之有益于贫民者安在至沿海各埠则闽粤商贾暗制轮船挂外国之章旗纳他人之税钞为丛驱雀为渊驱鱼若惟恐华人不贫而西人不富也者当法越有事之际商局轮船虑法兵截诡寄他人华商例禁行轮局外不能偏助以致援台一举支绌万分若泰西各邦偶有兵事则商民轮舶理应报国家转饷征兵一呼可集我之支绌如彼彼之利便如此而无事之日既阏阓阓之利源有事之时复误朝廷之大计迂疏固执徒苦吾民此何为者也谓宜明谕天下准中国商民自制轮舶行驶内河以及外海所在官吏查系华民给与凭单量征船钞经过关卡静候稽查偶有风鹤之惊遵章报国家暂停贸易至内河行轮乃中国自有利权嗣后无论何国概不得借口游历援例驶行否则滋生事端中国不能任保护之责如此分别办理既以广华民之利赖即以杜异族之觊觎江湖之险阻胥平物产之流通无滞上国计下顺人心即或外患内忧致烦兵力可随处拘集商舶载兵飞达刻日荡平既收转运之功复省养船之费便孰便于此者若之何胶柱刻舟因噎废食显损大局隐益西人终蹈援台之覆辙也
　　呈请开办江西内河轮船公牍　kwanado整理
邹凌瀚
具呈江西在籍绅士分部行走郎中邹凌瀚举人邹凌沅等为援案呈请承办江西九江内河等处小火轮船疏通土货拖带船只力争先着以维商局以保利权恳求宪台批准立案事窃维通商以来轮船畅行各省内河尚严禁约乃自海口有事新定约章准令机器制造土货通行各省则内河轮船此时我不争先创办日后彼将次第举行待漏之日多恐补牢而无及近日恭闻　上谕饬令江浙等省购置小火轮船于内河运货以收利权仰见　庙算周详莫名感服现在江南业已遵　旨速办承宪台批准在案江西地处上游号称腹地上有滩河沙淤之阻下有鄱湖风涛之虞阻滞守风动经旬月或逢巨浪船货俱伤百物滞销商务无色揆厥所由实在于此而土货所出若瓷器若茶叶若夏布若纸张若煤铁实为大宗而瓷器茶叶尤为彼族所重租界虽非其所议仿造难保其不来制造既成必嫌阻滞既嫌阻滞轮船必行待彼之轮船既行则我之商务益棘矣今绅等目击时艰冀维商局谨拟援照江南成案试办小火轮船六艘自吉安至吴城为浅水轮船二艘自吴城而九江为深水轮船二艘自九江至饶州为深水轮船二艘停泊之处各立马头并设公局以备稽查详细条目另见章程其中汽机之迅速商贩之畅销行旅之便往来余利之助饷糈以及救生赈行兵运饷凡诸利益久在荩筹况已江南有案尤可不须缕述惟是江西通省绅士请行船事经数次若非事洽舆情何以一再不已前承德前抚宪批准卒至中止未行大约坚持旧说者谓害有数端绅等利未敢言请言其无害试为大人一详陈之
所谓害者不过曰民船失业也河道碍行也厘金减色也船关无着也外人效尤也不知小轮船之设利在拖带搭客不能多载运货岂容大装而民船行驶实畏风波往往船坐食而绝粮货后期而失利若有轮船拖带则昔一月而两今浃旬而十转出口之货既速入口之货必多销旺则利通物聚则利厚民船载货应益增多孰得孰失岂待烦言若谓内河狭曲碰撞堪虞则苏杭类多小河何以畅行无碍且官轮行驶多年未尝稍有蹉跌商轮关系成本尤当行以小心乃为过当之疑恐非平心之论至于江省卡厘最为繁密祇缘港之歧因防偷漏之弊若有拖轮则行驶迅速势难中停于上载时验货给票收厘于卸载处收票复验以防隐匿无丁役中饱之嫌省分局浪销之费事简则易理用少则取赢更涓滴之归公何减色之足虑若谓关榷则更无妨九江既为停泊之所关吏即可测量之时行轮之往来有期胥役之候查尤易且船经拖带每月可上下多回则逐次输钞关税必顿增十倍惟求批示关宪饬令毋得稽留酌定停轮时刻明立章程在案则公私两得而通行不滞矣至患外人之效尤更非今日之通论制货既有定约行轮将在意中必待卧榻之睡酣始议改弦而易辙洋旗一扬万卡无声商因依百弊滋出其时驱之不能分之不可公家则厘税两失民船则勒掯取赢高下从心谁为定限何若先事图维使彼无利可牟废然思返故论者虑外人之入室绅等怵他人之我先也凡此数端管见所及实有利而无害且宜速而勿迟应请援照江南成案批准施行至于事属创办或有不便于官民商旅之处自应随时变通补救以期无负　圣谕保全利权之至意除呈江西抚宪外理合沥情剀陈并详拟简明章程十三条粘单呈核伏候钧批训示遵行实为德便
署理两江督宪张批　据请援照江南成案试办火轮船系为鬯销土货利便商旅起见已经本部堂奏请准其开办矣至所拟章程以余利一半充饷货物报厘两头两收于起卸两处完厘后查验放行至用机器开挖河道各节应明江西藩司九江关道详候西抚部院酌核办理仰江西布政司转饬遵照并录报西抚部院暨候批示缴章并发刻日呈缴
　　俄拟设太平洋轮船公司　kwanado整理
译日本西字捷报
俄人素怀雄志欲通铁路于西伯利亚之广野汲汲匪懈已多历年所矣意谓此铁路虽落成若太平洋航业落在他人之手则吾志不得伸也乃拟设轮船公司不惜苦心计划矣黑龙州报者俄黑龙沿道总督府所恃以为利器之新报也其载录之本论云我西伯利亚铁路工事将近告成欲使该铁路大展其鸿图谋画计策盖为目前之急务以俄国外交而论该铁路能密接东西之离隔矣何则自欧洲中央至亚细亚东部当销费四五十日惟由此铁路则十余日足矣况又减旅客之费也既减时日又减旅赀则自欧洲寄至亚细亚之物不用迂道苏彝士河而必由此铁路其余货物亦可知已然则该路竣工凡地球各国之交涉与商务为其所波及决非鲜推现时各国航海业务情形将来波及最大者莫如日本与中国也接之国惟中国与日本行旅来货物聚散莫不由此铁路且该处地方自兴工以来日新月盛形势异于曩昔则日后之事可类推耳黑龙江沿道一带地方距俄京甚远且僻在北方不毛之地故天不惠以物产常仰给于近诸国又人口甚少端藉四方劳工之来餬口者然人口日渐增长物产困乏益不得不仰给于四方也情事如斯故西伯利亚铁路之利便不止沿道一带与太平洋岸诸地也何者西自欧洲中原起东至太平洋东岸止有中华日本诸国之丰富在焉欲联络此等富人而全其便利不如定期开航业于太平洋也苟此业未兴则俄国交际与西伯利亚地方之利亦未可谓完成也夫我俄虽设义勇舰队然该舰队亦别有任务其经营航路非独在于就黑龙江沿岸等处连结中华日本而在于连络阿得斯可伊与俄京也然则当今之时振兴太平洋轮船公司岂容已哉
现来乏剌氐倭斯托克即绥芬河口前[数期报]译作乌拉几窝士笃古误至中国及日本而连络交通者惟有一日本轮船公司耳该公司组织之法确得其宜船舶亦美丽坚固两个礼拜开行一次自神户至我乏港另又三个礼拜开行一次自长崎经由上海至香港今在太平洋面俄之近境与海上交通者已落在外人之手是使外人称雄于海上也苟如此而遂中止西伯利亚铁路之前程实为可忧也其于政策姑置勿论商务一端将奈之何使外人恣意蹂夺我通商贸易之利昭然在目岂容缄默而已哉宜速立所以应之之道握太平洋航业于我手里与西伯利亚铁路相须而成收完全之利是为至要耳不然则握西伯利亚铁路之利者不在俄人而必在外人是我俄应夺航海之利于太平洋岸要埠可无论已然干事有先后之分则宜在西伯利亚铁路最关系之埠头先开航业矣兴办之法当使西伯利亚铁路搬价低廉又能神速转运以杜绝他人竞势之念欧洲货物由该铁路聚于乏港而散之东洋诸国亦贵神速其要埠之与此相关者实为中国与日本诸港是我俄宜向日本及中国先兴航业也请详言其焉曰自乏港至上海为第一此处航路自乏港经由日本长崎此间六百八十海里至上海此间四百六十海里航路程千百四十海里即合来核计为二千二百八十海里今试假算轮船驶力每一点钟能驶十五海里每次往来要销费六昼夜半不加算碇泊之时若加以中路寄泊海港销时约一昼夜及到港起货休泊约三昼夜当需十二昼夜日后必须扩张航路也又要自香港至广东自香港至广东为九十海里所销时刻约五六点钟足矣曰自上海至汉口为第二此间约九百俄里汉口一带之地产茶甚巨若与中国政府订结专约以搬运该货则获利必大且沿道有南京九江等要府数万华民来往如织搭载此等行客亦所利不也曰黄海沿岸为第三此航路自乏港起经由元山釜山长崎仁川牛庄天津大沽芝罘上海等诸埠头往复约五千海里航此海路除休航时犹要三百三十四点钟即为十四昼夜也若加以在各埠休航之时约费三十日此航路之利一在连络乏港与北京之通道一在连络乏港与[芝](之)罘又使上海联结日韩诸港我俄国面太平洋诸地日渐繁盛当经库页岛至黑龙江口尼可赖夫士克此间约九百海里须要八日夜或十二昼夜也来往乏港与中国各埠口间约如斯而已其在日本则长崎当我要冲然该岛为往来俄中必寄船之处故姑以自乏港经箱馆至横滨为第一函馆距乏港约四百二十五海里又距横滨为五百四十海里即自乏港至横滨为九百七十海里来往此间轮船驶力每时十五海里则当要百三十点钟且加以休泊各港之时当销约十一昼夜盖此航路之利在连络乏港与东京也又自乏港由下关至神户为第二此航路约八百五十海里销费时刻与第一航路相似又以自尼可赖夫士克至在鞑靼海峡诸港为第三此航路亦与前二者同抑来往日俄轮船出入海口时须照美国轮船开行日期一个礼拜一次为最合宜也
轮船航路不过如上所言而已然宜用何种轮船及若干艘亦当预筹焉乏港至上海每一个礼拜一次开行来往要销十二昼夜故有轮船二艘则足以办理矣若有三艘更扩张航路于香港亦无阻碍自上海至汉口本不用驶力迅速而屡繁开行次数也先备轮船一艘一上一下待轮船益多乃渐增开行之次数亦未为迟也航行黄海沿岸当销三十日故每一月开行一次待轮船增加而扩张航路于黑龙江口尼可赖夫士克是为最要也又自乏港至上海必寄泊轮船于长崎故航日本诸港用轮船一艘并两个礼拜开行一次也一自乏港往长崎而至上海一自乏港经箱馆而至横滨故每一礼拜实有交通东京之便若待日后每个礼拜开行一次则一个礼拜间即能交通日本枢要之都府也夫欲开行此等航路其轮船吨数客房等类取法于来往黑海诸港轮船公司所管轮船则甚为妥善惟日本海及黄海风波颇激故须一千五百吨以上轮船乃为合用耳抑本公司所管轮船于清洁与驶力及娱乐乘客虽未能骤驾夫外国轮船亦不可让人以独步除此之外又宜立绝顶利便以转运货物旅客也其法如何曰来往欧亚之间乘客及货物必运费极廉与不取价一般苟不如此则恶能制胜于外国轮船公司哉又发来往凭单使上下便宜沿路诸驿易于办事不问其自何处埠头何处府邑发至俄京来往单便准其送货物焉又现在乏港无一修洁客栈足休止旅客者故当于上下汽车或上下轮船之际使得任意安留轮船房内又轮船开行在海中时日长短必取准于外国轮船公司庶无迟缓不便之弊余早知我俄太平洋轮船公司航务与西伯利亚铁路工业创办之初均不见有利必损失不也然欲得利益自非制外国轮船公司而夺其既得利权恶能见我俄公司之利哉[西](四)伯利亚铁路渐近筑成乏港位置亦将为地球要冲外国赀本亦将鳞集此地意不出二三十年乏港繁华倍于今日乏港不独当日本航路之冲而为近邻诸埠口之中枢则日后将有许多公司兴办相与竞势争强昭昭明矣今俄国兴一大轮船公司豫占地步以养异日之势岂不伟乎所论可否姑置勿计至其以东邦为梦寐俄国年来之雄图存焉者也西伯利亚铁路干线至乏港止其支线亦将至旅顺大连湾等枢要之地而止西伯利亚一带荒烟断草无人往焉然于此境设置一大铁路俄人之志本非为谋小利也盖为国家之雄图计故为此耳读此本论最足见俄人之素志岂得云烟过眼视之乎亦可以知所警矣
　　小轮　kwanado整理
汤蛰仙
甚矣招商局之坐失绝大利权而不察也但知与西人分江海之利而并不就内河筹自擅之利岂非目能见千里而不自见其睫者哉江海各埠与怡和太古鼎立而三尚有麦边禅臣等行羊其间其利权之收回者固多溢出者仍不少也查各国条约外国船只如私自驶入中国不通商口岸即将船货一并入官领事不准包庇同治三年曾有亨里依文洋行之啰伶小轮私往苏州另有鲁林旗昌光绪二年始并归招商局费礼查等行小轮或搭客到苏或装银至产棉花湖丝等处均有江海关援约沮止照会各领事转饬各洋商嗣后不得用小轮私入内地有案可见小轮之利西人垂涎已久幸格于成例不能反汗而争不解商局何以货于地也如虑成本不应接不暇可就近招商包办而岁挹其所余利之所在趋之若鹜各处内河思行小轮者颇多均苦难于始今由商局请各省督抚酌定口岸以商承揽凡事有局维持无不乐于从事包定成数或先缴半价或估产抵押众擎易举操纵在我直可坐享其成商船梭织往[来未](夹吞)便夺其生业可明定章程只准拖带不准自行装无论何号商船或客或货由小轮为之拖带有不愿带者听计三四十匹马力小轮每艘需八百金可带大号商船四五艘较商船鼓棹扬帆速尚倍之人情莫不乘便而捷其不愿kwanado整理付带者亦仅矣小轮收商船之利商船仍收客货之利有益无害而生业畅矣转运便捷水减省而贸易盛矣除去支销所赢必巨而饷需裨矣零星行驶绕越偷漏在所不免一小轮不能擅便遇卡停轮节节稽征而厘税旺矣行驶既速船又成帮而盗警免矣且商船逆风涷雨则止潮汛入夜则止一借小轮之力昕夕趱行豪无留滞而覆溺稀矣东南各省多由善后局或筹防局官置小轮省或三四艘或七八艘窃谓均可并归商局如有必应官差即由商局拨轮递送有差便于稽考无差免于坐食所有文报皆由小轮递节节灵通凡沿江海各州县驿站酌予裁彻并递民间信件以为邮政之权舆皆足因小轮之利而有利于小轮请借前箸为商局筹之天津为一路一自北运河达通州南粮剥船可彻也一自南运河达德州豫东漕粮可也自德州而济宁令河运抵济宁交卸则回空便剥浅女省也铁门关海口将塞不能由海入河自济宁一至泲南之泺口一越陶城埠至河南遇河工时可资转运料物也镇江为一路一渡扬子而上至清江浦由湖而里下河可达也一过鄱湖而江西一过洞庭而湖南一自汉口而襄樊若铁路既开则绾毂中原路为之干而小轮即为枝叶可也上海为一路一往苏州等处一自嘉兴往杭州彼捆载而来此贿迁而去出其涂者众也广东为一路一下游往香港一上游往梧州一潮州上惠嘉而汀以转潮桥之盐一汕头翦海角而揭普潮一带逐于末者多也以上四路除剥济宁之漕运豫东之米挽海运之粮转潮桥之盐余皆留为商船地步而以载客为主或曰商船虑失业粮盐等船独无虑失业乎然昔有执此以尼海运者今不闻水手之滋扰也潮桥之盐船一隅耳夫何能为其利分而计之则有限合而计之则大宗裨补库款办理海防均可挹注于此近来广东乡间渡船半用小轮互市较早风气已开如再以琐屑而忽之以烦难而止之各省或有桀黠之徒请之于官略缴其地公费自行设小轮垄断此利商局欲议仿行则已望尘弗及勒令停止则又呼应不灵呜呼有此大利西人留以与商局商局顾因循而坐失焉岂不重可惜哉
　　公司　kwanado整理
陈次亮
货殖传曰太上因之其次利道之其次教诲之其次整齐之最下者与之争今天下之民纷纷然皆争利者也争而不善用其争以致大利之源尽为外人所夺则上之所为整齐教诲而利道之者未得其道耳泰西公司之法托始于西班牙四百载以前其国人探索南北美洲泛海西行远逾万里一人一家之力有所不足君主资以兵力助以帑金通国之人亦各出私囊同襄盛举嗣开辟新地务农殖货利赖无穷西班牙当日之富强甲于天下葡萄牙英吉利踵之于后乃开南洋万岛非洲澳洲东达中华西连印度商途所及兵舶随之教会继之兼弱攻昧取乱侮亡兵饷所资率倚公司之力而通商用兵传教三事俨如环之无端及印度并入于英遂卓然为欧西之首国盖疆界攸分非通而不得入道里过远非公司不能行而用兵传教之余意主于逆取而顺守履霜坚冰至木必先腐而后虫生之英之纵横四海也非一朝一夕之故其所由来者渐矣风之积也不厚则其负大翼也无力水之积也不厚则其负大舟也无力长袖善舞多财善贾然则公司一事乃富国强兵之实际亦长驾远驭之宏规也中国局守旧闻兢兢以言利为戒沿海各埠大权概授于西人比来设立商轮电报等公司行之渐有成效第规模狭小未能远达重洋商部既开利权渐复然后将丝茶及大宗货物合官民之力精心擘画纠集公司南洋西洋寖推寖广出九州岛之物产供万国之取求收已去之金钱保将来之商局夫南洋者西人之外府也所以储材蓄势凭陵上国之权舆也我之商力兵锋及于南洋各岛彼海外诸国将惴惴然顾畏不遑不必埽穴禽渠而已足招怀远矣苟因循颓废漠不关心小民自利自私安知大局排挤倾轧损己益人西人之公司今已龙断于海疆久且纵横于内地彼之民日富我之民日贫彼之商益强我之商益弱恐不待兵刃既接而胜负得失之数已有霄壤之相悬者通商以来五十载矣彼越南缅甸波斯印度之民入中国者皆役属西人无一富商大贾利权一失生计遂穷既误先几徒贻后悔国亡家破犬马终身然后知商务盛衰之枢即邦国兴亡之券也黍离麦秀心折骨悲彼中国乾隆以前亦祗沿海通商一埠耳诸国之君臣方然自大拘守成法鄙薄外人又安知未及百年遽有今日哉噫伤已

时务分类文编卷二十一
　官书局　报馆
　　都城官书局开设缘由　
京都官书局报
学会报馆在西国已成习俗在中国则为创见是以开办之始动遭疑阻去年京师设立强学会于城南之孙公园为诸京官讲求时务之地已而改为强学书局业已购置书器开刷报章旋于十二月间由御史杨崇伊奏请封禁已而言官多有上疏争之者而御史胡孚宸一疏尤为婉转闿切奉　　旨交译署议奏旋覆奏请径由官办理正月十七日奉　　上谕总理衙门奏新设官书局请派大臣管理一折孙家鼐管理钦此此盖我　　皇上至圣至明洞知时务一道非讲习则不明非聚以讲习则不能得其要领兹将都城传抄总署覆奏一通照录于后俾有志时事者得所观览焉
　总理衙门谨　奏为遵　　旨议奏仰祈　　圣鉴事光绪二十一年十二月二十二日准军机处钞交御史胡孚宸奏书局有益人才请　　饬筹议以裨时局一折军机大臣面奉　　谕旨总理各国事务衙门议奏钦此钦遵到臣衙门查原奏内称京师近日设有强学书局经御史杨崇伊奏请封禁在　　朝廷预防流弊立意至为深远惟局中所储藏讲习者首在　　　列圣圣训及各种政书兼售同文上海制造局所刻西学诸书绘印舆图置备仪器意在流通秘要图书考验格致精蕴所需费用皆系捐资集股绝无迫索情事所刻章程尚无疵谬此次封禁不过防其流弊并非禁其向学倘能广选才贤观摩取善此日多一读书之士即他日多一报　　国之人收效似非浅鲜请　　旨饬下总署及礼部各衙门悉心筹议官立书局选刻中西各种图籍任人纵观随时购买并将总署所购洋报选译印行以扩闻见或在海军旧署开办经理既善流弊自除庶于　　国家作育人才挽回时局之本心不相刺谬等因臣等维国势之强弱视乎人才人才之盛衰系乎学校古者家塾党庠州序国学自诸侯以达王畿莫不建学大而德行道艺细而名物象数综贯靡遗是以人才日盛近世学者往往避实骛虚舍难就易视西人一技之长一能之擅或斥为异学或诧为新奇不知西人之学无不以算学为括西算之三角与中算之勾股理无异同周髀经曰圜出于方又曰方数为典以方出圜言圜之不可御而驭之以方西人三角八之法实基于此余若天学化学气学光学电学重学矿学兵学法学声学医学文字制造等学皆见中国载籍试取管墨关列淮南诸书以类求之根原具在可知西学者中国固有之学西人踵而行之所谓礼失而求诸野耳泰西教育人才之道计有三事曰学校曰新闻报馆曰书籍馆英法德俄各国学校之盛或二三万所或六七万所生徒率皆二三十万人美国学校多至十七万余所生徒几及千万人学校费用自三四千万至八千余万不等率由国家及生徒各出其半各国富强之基实本于是是庶政由人才而理人才由学术而成固有明效大验该御史请将强学书局改归官办自系为讲求实学培养人才起见臣等公同商酌拟援照八旗官学之例建立官书局　　钦派大臣一二员管理聘订通晓中西学问之洋人为教习常川住局专司选译书籍各国新报及指受各种西学并酌派司事译官收掌书籍印售各国新报统由管理大臣总其成司事专司稽察所需经费由总理衙门于出使经费项下每月提拨银一千两以备购置图籍仪器各国新闻纸及教习司事翻译薪水等用核实散放年终由臣衙门奏销毋庸招股集赀设不敷用再由臣衙门设法筹措如有慕义之士愿捐巨款或捐书籍准由司事呈明管理大臣酌定核收至建设学舍地方或假官房或租民宅取足教习各官起居之地兼为士大夫入观书之所因地制宜妥筹布置该御史所请就海军旧署开办之处应毋庸议如蒙　　允再由管理大臣详定章程定期开设再该书局现既奏明择地另设其强学书局原屋应行文该地面官饬令屋主领回以清界限所有臣等遵议缘由理合恭折具陈伏乞　　皇上圣鉴训示遵行谨　奏
　　官书局奏开办章程
  </div>
  <div class="pagination">
   <a href="皇朝经世文编五集_page21.html">
    上一页
   </a>
   <span>
    ...
   </span>
   <a href="皇朝经世文编五集_page17.html">
    17
   </a>
   <a href="皇朝经世文编五集_page18.html">
    18
   </a>
   <a href="皇朝经世文编五集_page19.html">
    19
   </a>
   <a href="皇朝经世文编五集_page20.html">
    20
   </a>
   <a href="皇朝经世文编五集_page21.html">
    21
   </a>
   <span class="current-page">
    22
   </span>
   <a href="皇朝经世文编五集_page23.html">
    23
   </a>
   <a href="皇朝经世文编五集_page24.html">
    24
   </a>
   <a href="皇朝经世文编五集_page25.html">
    25
   </a>
   <a href="皇朝经世文编五集_page26.html">
    26
   </a>
   <a href="皇朝经世文编五集_page27.html">
    27
   </a>
   <span>
    ...
   </span>
   <a href="皇朝经世文编五集_page23.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
