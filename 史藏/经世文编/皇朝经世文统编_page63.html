<!DOCTYPE html>
<html>
<head>
    <meta charset="UTF-8">
    <title>皇朝经世文统编 - 第 63 页/共 287 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇朝经世文统编 - 第 63 页/共 287 页</h1>
    <div class="content">陈炽

天道善变者也地道不变者也人道应变者也乃有地隔数万里时阅数千年人分数十种而运会所值形势所成一东一西若合符节者何哉岂天道亦穷于变乎始而终终而复始者天运也盛而衰衰而复盛者地运也合而分分而复合者国运也然则天也地也人也亦运而已矣中国之与欧洲各国交涉也自俄罗斯始而先有南怀仁利玛窦等挟仪器东来以天算见重中国道光之季五口通商各国出利坚船以兵威相胁当日之智士即知泰西各国不足为患为害中国者独俄罗斯至以俄比战国之秦中外明哲无异辞者通商六十年来与中国为难者英法日本而已德美俄奥无闻焉几疑昔日之言不验矣然英法为难者因越缅壤土毘连也日本则同洲邻敌之国也德美奥义无相连之属地自商务教案外他无所争惟俄人接壤比邻自黑龙江以迄西藏长至三万余里而敦盘玉帛从未以细故失和岂俄人之情敦信义笃邦交果异于欧洲诸国哉黑海之战英法诸国助土攻俄后乃限禁俄船不许出君士但丁海峡锐气既挫蓄养需时西顾方劳东封遂缓犹之五国摈秦之举秦兵不敢出函谷关者十五年也此其类秦者一也西向不得志始决计改道而东然中亚细亚诸部落皆土耳其之属国劲悍好斗骑队尤所擅长后顾增忧岂遑远土倚英援不能灭土惟有渐翦其羽翼以自固其藩篱得寸则俄之寸也得尺则俄之尺也得其地不足以富得其人则足以强此俄所以西扼波斯南侵阿富汗东抵中国新疆尽收敖睪基发诸回部以扫除东道犹之秦人闭关谢客灭国五十遂霸西戎且取蜀以为外府也此其类秦者二也秦并六国之时大势既成灭国夺地惟利是视无理可言故各国斥以虎狼詈以无道而当其始固卑礼厚币甘言以事人者也以东帝奉齐以兄弟约楚交欢赵魏结好韩燕俄人欧亚联交措词各极其微妙使欧亚各国之君相阴入玄中此其类秦者三也秦地北邻胡貉西界戎南连庸蜀皆有沙漠山谷之阻东面以争中原如虎负嵎莫敢撄其锋者俄地背负北海雄据两洲南向以临天下攻人则易人之攻之也则难此其类秦者四也秦自孝公以来继体之君皆阴狠沈鸷祖孙父子一德一心休兵息民坐致强大不与山东诸国争王争霸以自竭其力自弊其财俄自大彼得至今家法相传坚忍如一兼弱攻昧取乱侮亡见利则趋见害则避外如迟缓内实坚完此其类秦者五也秦民好武小戎驷铁女子知兵怯于私斗而勇于公战俄人地处极北本古时用武之区举国皆兵尽人乐战此其类秦者六也战国时天下诸侯奢靡相尚子女玉帛士气久衰惟秦僻处西陲举国惟知耕战俄人无多商务国饶米麦贩运欧洲有事之时不必仰求于外此其类秦者七也秦自商君着令表章信义法制严明俄王彼得游历欧洲仿行新法齐整画一无复拘挛虽国人意气飞扬亦有私党而奉公守法上下无二心此其类秦者八也韩最近秦为各国之屏蔽韩不灭不能窥中原韩既灭即各国俱非秦敌矣今亚洲之高丽欧洲之土耳其即东西两韩也此其类秦者九也秦所畏者各国之合从耳使各国不相猜忌合力保韩秦人虽强安能越境而攻他国乃各国弃韩不保转以献媚于秦自因小嫌互相攻击致韩地尽为秦割六国先后灭亡夫英法助土保大局也今日本贪目前之利不知联中以保高已纵令俄人虎兕出柙矣法人结俄以仇英德犹秦欲灭魏先与赵和秦将破燕先止齐援而齐赵信之唇亡齿寒行将自及矣此其类秦者十也

夫俄之与秦遥遥旷世而君臣上下定谋设策其相类至于如此岂战国一书亦如鸡林贾人流传海外哉非也地势使然而人事不得不然即天运亦若有不期然而然者而幸也机兆虽萌祸端尚伏泰西各国君相不乏雄才大之人使均如当日助土拒俄同心御侮则东海西海自当永保太平耳无如法蹶普兴全局一变奥义联合尚可支持然大势已将岌岌矣自中败于日高丽附俄英人袖手旁观甘让俄人已先着大东洋情势危险异常遂与当日六国弃韩如出一辙夫前事之不忘后事之师也前车之已覆后车之鉴也欧洲各国前无所师其不知鉴焉宜矣独怪中国通人智士知哀六国而不知情事之相同知畏强秦而转引虎狼以自卫甚矣哉其愚不可及也彼日本者亦当日同文之国也国策一书岂其未见而甘为戎首招彼强邻席未安屏藩已失正恐他日祸机所发患气所乘与中国只有后先并无彼此沈迷不反覆辙相寻今与古如一邱之貉耳呜乎岂非天哉

　　论俄国不能混一亚东　　　　　
徐勤

今有富家巨室豪于一隅其宫室非不丽奂也其家具非不充牣也其土田僮仆非不溥遍而伙繁也然父子有相彝之戚兄弟伤阋墙之争夫妇占反目之咎乖戾之气萃于厥室萧墙之祸匪可终日智者瞰之知其势力虽大外观虽耀可立败也惟国亦然俄国土地之广民数之多兵力之强固天下之豪哉然君民不和上下不信志暌背内讧屡蠢本源之患腹心之疾其亦富家巨室之续耳寡识之子不深维其终始不抉别其本要雷同相从随声是非以为继周之言实归于嬴氏亡秦之谶终属于楚人所谓叶公嗜龙毛皮空袭嵇康搏象而目俱非者也今拟或说设为九难条而辨之使经世之议或有所折衷焉

环球之国凡五十余其国势之大幅员之远为天下所畏惧而莫敢抗衡者英俄中美四国是也然俄地跨两洲土地相接形势独擅控制东西非若通商之国之形势辽散也二百余年议院不开威权无限政由君出非若民主之国之权无独专也彼德之后悉变国俗厥势汹汹莫之敢撄亦非若衰弱之国之见侮他人也故大国虽四而握天下之形胜居天下之最强以立于不败之地者其惟俄乎此地势之可畏者一

列国并立竞尚武事英国之水师德国之陆师所谓甲于天下者也然属地广而分驻多国势零散不能聚合战舰虽多不足敌也土地狭而属岛少介于俄法四战之地陆兵虽强无所用也若夫俄则陆地最广口岸最少水师之力专矣东方衰弱强敌寡少陆军之势胜矣战舰则二百二十余艘额兵则二百二十五万马兵则一十四万握波罗的海之口而诸国不敢入守黑海峡之约而诸国莫敢废屯重兵于海参崴开铁路于东三省借胶州之地以筑船澳窥旅顺之险而建炮台据欧亚之险固乘天下之利便藉甲兵之众多诚俄国之所独而万国之所无也此强兵之可畏者二

中国以无与国而衰土耳其以无外交而削列国之世盟约至重德意奥相联而大势自成南美洲合美而小国可立俄国之地东西二万里有鞭长莫及之势有尾大不掉之患专力于西则东方之利权失注意于东则西陲之根本动若非结西邻之强法释西顾之隐忧则东西相制孤立无偶根本未立外患未宁其亦一中国土耳其而已岂易为力哉然而其心甚狡其谋甚险其势甚汹彼德之约世守而勿失也连横之术操之而极熟也窥丹墨之孤立则立约以固之而波罗的海之口安矣窥德法之不睦则厚意以结之而欧洲之势散矣修玉帛之好成胶漆之投虽秦晋之合英日之交德奥意之盟方之于兹岂有过之此联法之可畏者三

昔明季之世葡荷诸国擅航海之术开东方之道立互市之场定通商之约而富甲欧土矣英国继之遍外地据印度取南洋割香港通长江握水道之险要夺诸国之利权商务之盛为诸国冠俄国局守西隅地多寒苦工艺未兴商业未广口岸未辟东方商务仅百分之二耳海权不得而并也海利不得而沾也此俄之无可如何于英也于是舍旧而图新弃短而从长易海而图陆移西而就东开二万里之铁路操欧亚之重权牵全球之大局三年之间奇工告竣九日之暂由西达东塞而通矣迟而速矣弱而强矣贫而富矣昔之制俄于海者今须制俄于陆矣昔之防俄于西者今须防俄于东矣制之无可制防之无可防诸国劳而俄独逸诸国忧而俄独喜呜呼亚洲之局尚可问哉尚可问哉此铁路之可畏者四

华盛顿民主之变而美得自主之权亚比西尼之战而意有乞盟之辱何则越国而鄙远疲师而远袭劳逸之势悬绝主客之形顿异此英意之莫敢与争者也向使中俄有鸿沟之界河汉之殊东球西球之域南极北极之异则四邻强敌列国鼎峙律以国势则大都而偶国也按以公法则平等而均势也铁路虽成兵力虽强其亦聊固吾圉自捍藩篱而已天下之势未可动列国之衅未可启欧亚之土地未可并也无如中俄之地实逼处此疆域相接犬牙交错结唇齿相连之势成辅车相倚之忧铁路之冲适当于东省蚕食之志尤注于中东呜呼西域回部之亡黑龙外兴之割租界口岸之辟其余事耳此势迫之可畏者五

暹罗自治而法英莫敢取也高丽自立而俄日莫敢夺也希腊塞尔维亚门的内哥诸小国之自主而土耳其亦莫敢争也中国挠败之余其孱弱之形困苦之状不能骤至富强也斯固然矣向使不误于庸臣不惑于左右不震摄于强邻不求助于一国踵诸邦之成例守天下之公法而万国保护之则互相牵制相视莫发俄虽包藏祸心狡焉思逞其安能侵掠我土地挠执我权柄乎即能侵掠我土地挠执我权柄亦安能犯天下之不讳背天下之公律以动天下之兵以乱天下之局而为不测之事逞并包之术乎何图宗旨乖谬大错已铸密约纷传成为俄属晋武之纵刘渊后晋之约契丹赵宋之和金人兴亡所关古今同慨夫泰西之经营窥伺已数十年矣运兵縻饷已亿万兆矣恫喝要挟已千百事矣然不过割其属国开其口岸索其赔款减其税则夺其利权定其传教由其自主而已而中国无恙也而全局未动也数十国之英德法日未生心也四万万冠带缙绅之氓未离志也乃不费一矢不伤一镞不折一兵不耗一饷不出一舰不遣一使徒建何袁召贼之策妄进谯周献蜀之谋此则拱手而让之彼则唾手而得之此则摇尾而乞怜之彼则谈笑而顺受之甘受愚弄而不知甘为藩属而不耻甘蹈非洲印度土耳其之覆辙而不悟二十朝相传之国祚从此而危四千年神明杰出之伦从此而绝诸圣贤美备之教从此而亡廿三省沃腴之土从此而陷呜呼千载之恨普天之愤庸臣之谋误国之罪岂有涯哉此密约之可畏者六

项籍战于荥阳而韩彭承其后楚所以亡也拿破仑战于俄京而英意袭其都法所以败也俄若用全国之力倾举国之兵而注意于东也吾恐诸国藉间而起承虚而来出其不意攻其不备首尾有不顾之忧腹背有受敌之虑徒糜兵饷徒危士庶徒损器械徒蹈尼古路亚力山德之故事而已然而俄已图之久而计之巧矣所以迟而未动伏而未发者正为此耳其有事于亚洲也必不自东方始也唆希腊忌里之众联阿米尼亚之党激土国之乱动欧洲之局使诸国有切近之灾牵累之变顾此失彼之患东缚西束之苦咸急目前未遑东顾坐受欺侮莫敢与争然后统率陆兵长驱直进据东三省之地而扼天下之吭指挥水师纵横南北据长江之险以当天下之冲南夺南洋之岛东挫日本之悍则天下之鹿将死于俄手而一统之权亦将操于俄君矣中国无如何也欧洲亦无如何也此乱土之谋之可畏者七

且夫俄之所以不得志于西者以英德意奥之强制之也若夫东方之国中国则求保护矣高丽则求主政矣区区日本变法未久国本未定财力未充器械未精商务未盛陆军之兵额未足海军之势力未厚统辖之土地未广新得之台湾未治岂能与俄相伯仲而敢于颉颃哉故得高丽而不敢私夺辽东而不敢取劾罢战而不敢不从定和约而不敢不守事势之显然强弱之已著者也孟子曰小固不可以敌大寡固不可以敌众弱固不可以敌强传曰牛虽瘠偾于豚上其谁不死俄日之谓乎此无敌之可畏者八

亚齐小岛也荷兰攻之十稔而不下高丽小国也日本得之甚易而不取非洲黑种之愚民也欧洲瓜分二十年而反侧之心未靖何则第压以力匪慰厥心强而逼之弗我安也乃者倡仗义之举而复我东都藉联结之情而[代](待)筹赔款立孔子之庙于俄京以收众望伪捐纳于沪上而集流亡上而公卿之贵中而师儒之智下而乡曲之愚莫不引领系命俛首推心托宇下而求庇借一而为氓以保其家室以存其身命矣岂复知　国恩之深重亡国之哀惨机谋之不测强暴之不可近哉夫庚申之役则訿英矣甲申之役则疾法矣甲午之役则怒日矣至于俄独不为之诟谇不为之疑惧不为之防患而日思所以尊之重之亲之信之企望之戴之呜呼中国之害比昔日而更烈也俄国之利比诸国而更厚也而时势如此人心如此是何俄之幸而诸国之不幸乎此人心之可畏者九

释之曰九畏之说子诚辩矣论诚巧矣厥理厥势似知其梗概矣哓之民迂谬之士其藉为口实奉为至言而罔有异同矣然究未考夫古今中外之故洞夫列国强弱之政悉夫民心趋向之由窥夫五十年交涉之隐似是而非似辩而伪似实而虚似理而乱之言耳夫黑海之峡所谓天险者也而土不守矣兴安之岭所以间中俄者也而吾弗土矣瑞丹比荷之国冲介于强邻墨秘巴智之邦岿然于西美百余年来威顿之法行弭兵之会立争夺相杀之祸少衰平等自由之理讲虽形势未便土地不广犹可国也若夫俄国之土袤广无垠户口寂寥荒而不治西伯利亚一部伤于兽者每年至二万六千余人土田之芜秽林麓之阻深与新疆西藏之属非澳南洋之岛相等埒耳不自理而治人不近务而远谋不内图而外取有是理耶此地势之不可畏者一也

智伯以屡胜而亡苻坚以至强而败马基顿运一于欧洲而再传沦替拿破仑行霸于西土而卒为亡虏土耳其陆师第一水师第三而日就危亡学校未兴国本未立穷兵黩武驱民于死未有不覆亡者也方今地运转变民智大启文教萌兴士农工商其卒伍也穷理格物其韬钤也学会议院其营垒也美国以二万五千之兵而立瑞士以文学弱小之国而存希腊以声明文物之旧而复至远之炮至坚之舰至利之兵至强之卒至捷之路适足以自伤其民自乱其国而已印度之氓非洲之奴西域之回部非不好战而乐死也非不锐悍而勇敢也而衰弱至此此强兵之不可畏者二也

传曰古者不盟结言而退记曰谟诰不及五帝盟誓不及三王质子不及五霸列国并立互相猜忌盟誓约章未可恃也法之在欧洲也德结不解之仇英怀埃及之怨内成孤立之形外无援助之国欲联意奥之强而德意奥三国之合未易离也欲联西班牙土耳其之大而二国之弱未能助也欲联丹荷比瑞之众而诸国之小不可敌也欲联南北美洲之民而合众之国弗与外事莫我从也于是触天下之忌讳犯天下之大难订莫逆之交情为犄角之形势万国挠之而弗阻英国讪之而弗恤天下危之而弗惧智者愚之而弗耻路费之弗充也则筹巨款以济之辽东之未还也则遗水师以助之呜呼交诚厚矣谊诚笃矣无识之士咸以为至诚之心虽百折而不回守约之坚虽万变而不渝矣且夫助纣为虐之谋如虎附翼之计唇寒齿亡之忧邻厚君薄之义法岂不知之深而虑之熟哉其亟于爱俄者非爱俄也其乐乎助俄者非助俄也盖所以制强英报德仇倾埃及窥东方保利权而强国体者也设事变一起战祸孔亟英日相约而攻俄东德意奥相联而攻俄西吾恐法亦置之度外按兵弗动坐观成败以图自存而已岂复能遣水陆之兵助亿兆之款以济其急而救其危如铁路辽东之故事耶此联法之不可畏者三也

安南之路则抵龙州矣缅甸之路则达云南矣印度之路则及西藏矣其运饷之便非钝于俄也调兵之速非迟于俄也取中国地土之易非难于俄也[德]涎黄河之险英窥长江之利日扼南北洋之冲奥意葡丹荷比之国亦磨牙涎舌思分其余故铁路之成适速天下之乱启诸国之争耳岂能成逆取顺守之势大混齐六合之统哉此铁路之不可畏者四也

嘉庆十二年而轮舟出道光十年而铁路兴道光十七年而电杆立化濡滞于利便变壅塞于通达缩万里于咫尺速旬月于旦暮泰西诸国因是而兴觅外土悉通五洲荷兰至小之国而半有南洋英国三岛之区而地八域盖大地既通日趋于一东西之球犹比邻耳五种之氓犹伯仲耳五十之国犹一统耳南北之极犹同方耳岂有远近之殊通塞之辨水陆之阻疆域之限哉暹罗安南失而逼我广西矣南掌缅甸失而邻我云南矣南洋诸岛失而洞我门户矣高丽琉球台湾失而狎我东南矣羽翼之剪将及于腹心一统之形且沦于公地此势迫之不可畏者五也

且夫木修于林风必摧之行高于人众必非之中国二十三行省之土地四万万之众庶天时地利之和暖物产矿质之繁盛故天下诸国思欲瓜分之而同享其利也向使中俄之约实为子虚二国之交未能固结而各自为谋之心得陇望蜀之志不因是而稍绝也精练之甲兵坚固之战舰不因是而勿来也口岸之通津山川之塞要不因是而撤弃也经营之商业均沾之利益不因是而衰息也乃者日人之割台湾澎湖法人之据云南土司德人之开天津英人之通梧洲其争先恐后之心得尺入寸之计岂非彰明较着之验欤夫波斯阿富汗土耳其诸国亦曾与俄有密约之立矣而诸国之地犹未尽并于俄也此密约之不可畏者六也

土国之积弱已数十年矣欧洲之保护亦已数十年矣咸丰三年俄皇尼古路攻之而不能灭也光绪三年俄皇亚力山德第一攻之而不能取也夫以二皇之英数十万之众持数年之久其志力不可谓不坚且锐矣犹不能拒英法而攘夺之墟土国而郡县之复分其势于东方而有兼顾之劳乎且俄能分兵以乱土欧洲独不能分其力以争东方哉此乱土之谋之不足畏者七也

日本自改纪后三十余年政事尽变工商之业智慧于西人国势之强等列于第二陆兵则踵毛奇之法而诸国莫强也器械则苗也理之鎗而诸国莫巧也水师则快捷之船而诸国莫及也战舰之重二十万墩泰西驻东之船所莫敌也头等之生徒几千余人与英之上等学校罔分轩轾也高丽虽弃犹干预其政权辽东虽还犹责难于总署西伯利之路则私测之珲春之险则竞窥之亟营台湾以固其圉速增战舰以争其势三年之间台湾已定水师已足器械已备而后事生不测联合强英为先发制人之举为猛着一鞭之计复辽东之地塞珲春之口拒南洋之津定中原之乱俄路未成运挽不易战舰西来劳师疲弊无屯煤取水之地无修船治械之澳有迫不及待之形有进退维谷之势其奈之何哉此无敌之不可畏者八也

吾闻之先正之言曰诸国不足患可患者俄耳今不幸而言中此固我中国所痛心疾首而恐惶无地者也俄之灭回部也绝科举之路其取分兰也禁行习之教残僇之惨酷于金元压[制](掣)之严苛于秦政逐犹太之种于欧东黜路德之徒于境外害民乱教莫此为尤孔庙之立儒服之易教习之聘捐纳之开皆不逞之徒蛊惑之说以动人心以乱天下耳岂实录耶教不自存而冀尊于外域国不自立而望治于他人种不自保而幸托于异类呜呼岂不谓愚人哉岂不谓忍人哉独不见高丽之叛教乎日本之毁庙乎台湾之废主乎安南之逃儒乎世之君子其思为子舆之好辩石介之操戈乎抑甘为孔门之伯寮程子之邢恕异教之犹大耶此人心之不可畏者九也

职是之故其不能混一亚东也亦固然矣虽然此皆标末之微恙非要害之大病也诸国之通病非俄国之独患也书曰民为邦本本固邦孟子曰天时不如地利地利不如人和欧洲自议政院立君民共主上下一心政俗丕变用致富强故英国有变政之徒法国有共和之政德国有强国之会日本有维新之党咸能与国为体而休戚相关者也若夫霸道虐民威权无限议院弗立私利其国以至天怒于上鬼瞰于堂士愤于庠商怒于场农怨于乡女诅于房希利尼之徒党流布于中国亚力山德之命祚既陷于不测藉加冠之庆典而逞其诡谋窥新皇之出游而泄其义愤一独夫孤立于上数民贼辅翼于下而百千万亿义愤之民侧目于外行步坐卧处处皆危机也贵贱上下人人皆敌国也吁岂不险哉岂不畏哉夫敌国外患交相倾忌非足虑也举国兆民识字者寡非足患也土地广大荒而不治非足惜也好大喜功国债累重非足忧也惟君虽杀弒而愚制之术尤工志汹横而辟土之心独切决裂之形期于旦暮鱼烂之祸即在须臾有后羿距河之变抱蔡仲行权之忧等春秋之梁亡踵暴秦之覆辙此所谓病中骨髓百脉败溃扁鹊秦缓所望而大惧者也奚其混一地球为哉今之策俄者多矣然皆不揣其本而齐其末不探其内而言其外岂非蔽目而辨五色塞耳而听八音坐而语瀛稗裸壤而夸衮冕者耶言之累牍岂足当者吾今为一言以蔽之曰乱天下者必俄也定天下者必美也审时之士盍亦思之

　　俄国外政策史　　　　　
俄人斯哥利哥布斯奚附

论日本　东方有一帝国曰日本其皇帝本具英迈之大器君临四千万之民庶鼓舞振作变更国法恰似我国彼得皇帝临一万万人之上于是欧洲到处新报称赏日皇经国济民之伟烈不已焉听者亦以为真然而不见一人有怀怪异之见也虽然以余观之未必尽然也余尝游日本乃知其文化所由来非近时之事矣夫当彼得皇帝之时我国犹未尽脱野蛮之习也若日本近时之文明则非于近时实夙进于文明之域加以今皇施设得宜故发扬此文明耳日本往日之文明与欧洲之日之文明有异本存一种之恣态风度虽往往不免趋于虚诞之域亦以学习外国文明之化为甚亟也彼如艺学技能等被及人士之间洵堪叹赏日本久已锁国不与外国交其国自有一种国风而美粹所蕴藏焉且其政策以锁国为第一义故朝廷之政策常博洽渊涵于民心民心敬仰皇家皇家一系连绵已二千五百余年国内封建诸侯诸侯养士数千百人而其美术学问亦隆隆然盛兴于其间矣诸侯之士臣有专权而诸侯保护焉士臣亦敬服诸侯每重志节士气炽甚二千余年间未尝为外国陵辱其与外国相见于疆惟有前后二次耳其人民未知奴隶为何物唯纳贡税极少因其生于国中故生意亦极便近三百年以来物价涨落无定民人亦渐殷众农桑于是渐开生产足以养其民故未有殖民于异境之事也日本岛之一半未全开垦恰如待日后增多人口之秋而遗留此等未垦之土矣故一言以蔽之日本国中衣食足用不必仰给于外国也往时长崎一埠与荷兰通商然辟地甚微殆胜于不通商耳距今前五十年美国人初访得此桃源之津而后欧人至日横夺其美货取其珍宝而殉其欲利并拟垄断通商之利当此之时日本有内讧之变四方人士谋更变改法而外难屡起于其间遂不能锁国而峻拒外人之来遂准贪婪之无厌欧人公开通商之门户门户洞开外人纷进日本恐为外人侵夺其利于是颇有警戒之意然外交衅端初起交涉日见频繁日人果得而等之利乎意者虽日本初窥知欧洲文明之化而至形而下之事必有更甚焉改其服而穿狭袖之洋服何便之有不自饮其醇酒而饮美国酸味之酒何美味之有翫弄照像好爱新奇何妙趣之有日本攘攘熙熙娱乐己国之美粹久矣上下优和谋生本易贫富之度不甚差异开国通商之要果安在哉试观欧洲诸国劳工日贫不能谋生富者益富而贫者无所告愬于是始有殖民于外国之议殖民者即移民也移民即拟求货物之销路于外国也日欧利害之不同如此而已然日人好就彼多害之途抑何心也若夫日人欲觏得欧洲文明之机器则虽锁国之日亦无于为此也日本既与欧洲诸国相通即订通商条约欧洲商船接踵而至利其关税之廉贱频卖货物于日人而日人富有赀财故购欧货其多任彼输来则辄购之而不悟其弊将伏于日后也不待数年而日人渐贫金币四散于海外而国内穷苦然政府犹縻巨赀盛购武器鎗炮于欧洲频学欧洲兵法已变更军队未知日人何意出于此途也初日本与欧洲交通其所输出之物金块最多美术品次焉日本美术之精巧洵为地球之逸品然欧人老猾瞒蔽日人能以廉价购得高贵之品故于今日欲观日本之宝物珍器已不可复得然则日货流出于开口之初可知耳日本自与西洋交通物价颇涨下民苦贫叹声频起农家之困獘更甚于是千八百七十三年大隈大藏大臣减地租六分之一又稽查国内田地更课税于未曾抽税之田而增添其财用矣政府虽立此财务之策而至购兵鎗于海内则仍旧依然而未尝停止国帑日以匮乏由是发行纸币以弥缝一时未及数年而其獘亦杂出银币与纸币之差价日甚一日遂至银一圆纔当纸币六十仙民人嚣然不靖谷价腾涨物议骚然是日本前十余年之情形寔致然也然日本政治家谓日本文明不亚西洋则移西洋之文明于日本固无难也唯当变更政国之际自不免小有纷乱古今东西各国皆然则钱市行情物价高涨岂足系念哉自谓能收变政之功也

日本心醉欧洲文化者流常辄云凡一国人民生于地球之上则其所行自当高明正大一视同仁且天下之变无极故其所行亦益纷如唯通方之士可以收美果于其间此言甚善唯人民生于地球本当知止于至善之处故与地球同则不可不留意于其间今日本文明大进风气之开非复前日之可比至拟移植欧洲文明之骨髓于其地则必不能也日本犹俄国以现情一意谋更改善法而已故极言之而则日本务摹拟欧洲之文明者矣然初僭文明人之名称而入日本国者则为英美及犹太等之无赖于此等流辈乃地球中以诈伪骗瞒为业者也则焉得目此等人为代表欧洲文明者哉不特不能为代表欧洲文明之人寔不过为在东方殖民地之奴隶耳日本人士之性质清廉淡泊崇尚义道其上流人士则志气凛然笃于义侠之心不惜死以殉名誉彼欧洲机智者流进入其间纵横谋策唯夺其利耳意者彼等有何学以教日本人乎又果有何所扶植乎静观彼等所为之迹则唯贻不忍言之秽事耳试详举之日本政府尝有欲募集外债之志伦敦一银行闻知此事即简派人员往日本托英国公使设巧计以应其募以便日本政府该人员乃托言于左右云须给谢银洋我遂夺银六万镑而去又日本有筑铁路之议即代管其工事故管理者总为欧洲人所销倍于欧洲路之费如此之类不暇枚举欧洲机智者流所侍日本者大概如此是用一种骗瞒之术而夺其利者矣不谓之诈伪则将以何为诈伪乎

日本既废封建之制度而政府更给以禄于诸侯藩臣每岁经费不永为政府财库之累当此之时民间风气大开或有提倡泰西进步之宗旨者或有开刊新报而各言其志以抗议政府之所施设者现在千八百七十九年新报之数通行国中至有二百三十六种然赞成政府之议论者甚齐以宜建设代议院之论催偪政府又各处地方时有政党崛起间或为诡激之论至其最甚者或有类欧洲社会党之见直言肆行恬不为怪谓代议院未兴所以政府多因循姑息而弊政丛生也日皇于千八百八十一年发诏豫告其臣民曰后十年始开代议院千八百八十九年二月十一日发布宪法颁新制度于民人准参政于议院于是日本文明更有进境日本已发布宪法其臣民叹喜雀跃举国若狂然得失并存其代议制度亦不能无弊突有三大政党崛兴互相竞强当是之时政府有更变外国条约之议经营颇力然三党互相发议甲论乙驳靡有底止外务大臣井上伯见其志难成而条约不能更变即有挂冠之意遂辞职而去大隈伯入阁以袭其后一变交涉之方法与各国折冲准外人杂居内地又准高等法院用外人之律而除去外人自治其民之权乃忽为二大政党所反驳痛击大隈伯亦知议不可成众论难犯然犹与德俄美等政府更订条约物议骚然民心将变内阁大臣中亦有不赞其议者于是急促山县伯自欧洲回国以理处大局未几忽有狂士特作弹以狙掷大隈伯伯遂缺其一足幸得不死青木子代大隈伯为外务大臣山县伯为总理大臣而更变条约之议遂姑停止诸政党亦久闻寂无声矣自是之后内阁亦屡更其大臣千八百九十三年伊藤伯为总理大臣井上伯为内务大臣而陆奥氏为外务大臣越明年有中日之役人呼曰硝内阁谓其与中国相见于硝弹雨之间也中日之间久有扞格而郁而不发者数年中国常轻视日本而不知其国日进文明故有中日之役当战事起于两国之间西人皆谓胜败之势已定日人本多爱国之念视华人之瘼视其国家者相去远甚日本军队本以勇气与纪律见长而中国之军队颇无纪律将卒畏死殉私欲而忘公义虽延聘欧人为将帅而此等欧人亦嗜利之念甚厚即有之将何所用乎其胜败之数彰明较着不待干戈相接而始知矣千八百九十五年中国乃请和日本自战捷之后名声隆隆兴于宇内宇内侧目相见然盛名之下有鬼瞰焉于是乎我俄与德法会议于伯林以沮日本之大局干涉其讲和之事惟英国则不肯赞成我事谓干涉中日之事为无益至德法二国则虽明知干涉中日之事本无益然犹赞成我俄之议论而不移焉遂使日本还辽东之地于中国于是更增多赔六千万留矣

我俄挟德法为与国以干涉日本之事而能成其志挫日本之志气使日人无垂涎于中韩之野日人愤慨视我俄如深仇我俄为此一举致为日人所深恨亦犹英于苦利美亚之役为俄所深恨也虽然我俄岂为此故而畏怖日人哉俄将增多黑龙军队又善振作西伯利亚及意儿克都克军队又增多我东洋舰队在后数年则虽纵今日本与英国联合而攻我俄国岂畏惧之哉且西伯利亚铁路告竣之日可以运兵于东方而无阻则东方之事不足顾虑也虽然兵者凶器我俄当讲求与日本结和亲之道是为今日之急务也日人洵不可侮也

日本现时总理内阁为松方伯而大隈伯为外务大臣诸臣之意本以富国强兵与列国比肩不肯稍逊一步为准的故增多军队制造坚舰又善筑铁路督励商船糜费巨货而不吝现如千八百九十六年为增多师团故费四千三百万圆为增多监舰故费九千五百万圆此等皆议院所赞成者矣

初日本军队采模范于是国大聘其军人以教国中兵士未及数年日本军队美善已尽于是日人能自教其军人足以养成俊杰有为之士不须复假手于外人也即外人就日本之聘而现驻日本者其寥寥矣日本募兵之法举国民尽为兵故不问其士工农商亦皆为兵以三年为期卒业之后退归田里及一朝有事乃复出为兵精炼无比其进步之亟可为警叹也其政府欲富国强兵虽施设不一姑试举其例焉如为兴制钢之业故简派委员于欧美锐意稽查又如煤矿之事政府所躬亲施设者亦不少故日煤之输出海外亦极多先是日本欲整顿财政专致力于此颇收其又善筑铁路增多坚舰皆有余赀也日本锐意讲求国中之进步已非一日之故其苦心经营之迹历历可观则日本之胜中国岂偶然哉日本人口四千余万人台湾亦有数百万已有此人口即欲打张贸易商务于外国可知已虽然现时日本所输进输出之数唯是二万万六千万圆耳比较人口物产之程度未可谓极殷盛也日本与外国贸易而其关系最重者为中国与英国美法德次之我俄与日本贸易未为极盛是殆由我国外交政策之拙乎或由俄人不知通商之利益乎抑由地利不便之故乎论日俄之关系其交涉伊始寔前于英美诸国矣且论其地理相去唯有一衣带水以海峡隔彼我之间耳俄之与日本初订结交条约寔在千八百五十八年至六十七年为之补订及近时即更订条约以讲两国之利便也 

抑日俄条约须再更订亦俄人所欲也在日人亦痛骂旧约之无理已非一日矣其欲改变条约之意实在日人欲随意定关税也然列国多自计其利而不顾日本之利即以日本关税廉贱及治外法权二事而论有如奇货可居屡沮日人欲更订条约之意日人愤懑无柰彼何至千八百七十九年各国公使始考查日本条约将渐有更订商议之意而日本政府坚执初志欲增关税又废治外法权乃千八百八十二年在东京大会各国公使论议此事卒不得要领而散越至八十六年复会议废领事会审之制外人所犯之罪案归日人审判至八十八年日本政府复与各国商议八十九年我俄先赞成日人之意而定草稿然日本国民不喜政府所为举国骚然不见批准遂至罢议至中日交战后欧美诸国咸知日本寔力所在欧洲诸国皆提倡日本条约须再更订之议英国先更订其约美德等诸国继之如其关税寔三倍旧约所定俄国亦更订其约寔在千八百九十四年五月二十七日也新约应待至四年之后即千八百九十八年始行之于寔际也

然则日俄贸易应极盛于将来为彼我之利可不言而喻矣虽然我俄宜留意于彼我贸易之际不学欧美人之故态所谓通商贸易者不独利己国而兼利他国即互相利益也然欧美人等尝计之己国利而不顾将来如何是岂强固其国本增多其国富之道哉日本位置于东洋寔为东洋之一大市与我俄本有辅车之形势岂可不思将来之大局哉

论中国　立国于亚洲之面而为西人耳目所集注者为中国然则中西之关系甚为密通也其所以关系者有二一为中国俗尚奇异也一为所生产物足以适万国贸易之用也试观中国近三十年之情形进步颇有可观其目外国进步情形意欲与之雁行稍有相竞之状然中国进步极迟固不能及日本之急起直追也中国之知欧洲文明在一千八百六十年与英法两国为北京之盟先是中国胶滞固执虽有五万万六千万之众庶而朝廷有司但知墨守旧章常被外国嗤笑是吾人所深悉也及订城下之盟始与外国交涉醇贤亲王暨李鸿章皆秉其轴规画一切且李氏主掌文武两政权俨然树势威于朝廷之上故其所议多如其所见在一千八百六十年始设总理各国事务衙门实为别开生面先是理藩院办此等政务视欧洲诸国为藩属西藏蒙古新疆同至此始变其故见又始创海关及外国语言学堂外国言语学堂之兴在一千八百六十三年藉欲养成译官未几又于天津南京开设水师学堂兼习外国语言又于上海设一学堂添课我俄语之科此中国能变其积习之一也当英法交战之后出偿银开埠口其费不赀乃拟弥补之法始开海关之制考定税则举其事务托诸外人以其所得之赀转用之于政务项下不数年贸易益盛七年之后悉清其偿银中国乃碻知海关制度之利不复议废迩来益加整顿孜孜不倦且见外国交涉事务日渐繁众乃钦差使臣驻扎各国至一千八百七十七年始简派使臣于伦敦巴黎明年派俄京德京又别派使臣于维也纳罗马黑克荷兰埠口马德里日斯巴尼亚京城华盛顿等处通达外国之情形复选举年少子弟游历学习于诸外国即派子弟二百余人于纽克府设中国学堂颇尽培植人材之策又于国内开刊新法苟有裨益国家之事皆译生翻译以具报焉于是游记之上板木者踵相接又因败于英法也乃仿欧式编制军队招聘教师于欧洲建造制造机器局于福州上海湖南安徽山东直隶等省如福州船政局规模颇大尚有造船制钢二大厂而工艺杂役等悉用中民其成效亦颇可观中民耐劳苦诸国莫及殆似天授昨日执耒耜今日变劳工未必不安于其业也现中国所有之舰为本国自造者亦颇不少中国能自造此等舰岂非耐劳致力之明征乎且又托外国代造艨艟舟巨舰百计经营武备而水师之业蒸蒸日上然尚未能免弱之一字岂不可叹乎中国务练水师而水师将校练熟其事者果有几人殆如晨星之落落也然至其士卒水手等多募于沿海州郡练成充入故差强人意耳中国风气之开尚不止此在欧洲一开通苏彝士河也欧洲商船进出中国诸埠之数忽增多只中人知西船之利始渐废旧式以新之中国政府给与保护银两以奖励其国民航海之业唯铁路之兴政府尚待踌躇即如上海吴淞间外人兴筑铁路中国政府尚毁坏之至近时稍议开筑殆如梦将觉之时矣电线之事既兴于数年前即日本远征台湾之时于海底设电线自台地至中国其余各地亦大兴此业开物成务之举亦稍兴焉惟在开埠附近诸省为着再甘肃省城近与欧式工业所制造绒布以充国需此省邻于内蒙古之库库诺尔也现虽输中国各种原产于欧洲欧洲制成各种货物还输中国中国将来亦必能自制此等之货物即用其船舶输于欧美盛行贸易可知也中国现在各地始兴诸种制造其所制造货物累累尚未足以应内地之用如矿业亦颇为中人所致意天与之丰坑往往见开凿中国现情如此殆有日新月异之势则中国将为东洋一极大商国也洞如观火夫何惑之有且中人巧营商务且能忍耐固杰出英人右其货殖理财亦凌驾于犹太上且夙知欧式贸易之法实为欧美商务之一大劲敌中国现拟推广利权颇致力于此内地商务虽外人同有此权究系中国扼其要将来商业雄峙东洋不待吾人之详论而后知也中国昔开事端于欧洲经营武备颇以外债为掣肘然今也渐得方法将脱羁绊如海关税年年有增多之实则不难抽四千万罗布苟能贸易日盛则将益增其税则矣且中国长于补救之术如为日本军队蹂躏之都邑亦渐举废兴衰复旧观使人不能认往日战马奔驰之迹矣

中国贸易情形之盛如此今举其数岁约三万万一千五百万留而英国之与中国为二万万一千五百万留日本之与中国为三千二百万留欧洲诸国俄国不列内为二千九百万留美国为二千五十万留然则诸国贸易之消长皆当留意焉英国近时贸易虽稍衰颓犹得中国贸易之大半如输进棉花其利极大且中国西境与东印度接壤英人拟筑铁路自印度至中国是为最要之事虽然英人现虽有威权于中国若论永远则未知果能维持不懈否耶近时德国怀不逞之志于外交商务两端颇致殷勤于中国其意固欲使中人一意专信德人而渐慢英美故德人之在中国类多作买办人或委托货物以增广销路故其资本产业远出英人之上然则德人之汲汲营利岂英人比哉是以比年以来中国贸易顿有起色美法两国在中国之贸易亦极不少法国输进中国之货物大半为欧美诸国驻中国船舰兵员所销也中国输出法国各货以茧丝为多与各国比较实居第一位我俄与中国贸易极为微少迄今二百年我国编年史家蛊虏缢佞氏尝论亚细亚贸易云德人居间资东方诸国货物转卖于吾俄吾俄宜自办印度中国巴哈拉等处货物自营贸易则其利必大其价必廉若茧丝网缎棉花棉布贵石糖香料等类皆为亚洲贸易之要品惜哉此论不行于当时也再中国幅员与我接壤不仅贸易财务相关已也其习俗文化亦有相关系者然来往之途不便故彼我之情不通以是俄人之知彼国制度文物者亦但中国文化自成一种本难稽查虽然譬今有一国焉周岁获谷数次田二十亩可瞻一家眷口三千年来未尝稍涨其祖则岂非天惠之国土乎今有此国吾人正宜着眼岂可不鉴地球之趋势而留心稽考哉夫我俄之与此国现因未甚密迩故贸易商务亦不能与欧美诸国并辔而驰至如法也德也英也皆满载其百货来此以从事贸易若我俄国唯输仅少之贵金于中国以便购我俄民所需之货物而回耳故我俄与中国贸易亦不过如中国在海外贸易百分之六耳其故何也中俄条约本以海道贸易为主至陆路贸易未免不利于我也然所谓海道贸易之利既失为欧美诸国所垄断此我俄与中国之贸易所由终无起色也中俄通商之始在一千六百五十三年亚力细斯皇之时欲遣巴伊哥布于中国使俄民入蒙古然未奏大效至一千六百八十九年哥鲁维因将军与中国订约于尼布楚俄人称之曰尼布楚条约先是中俄境上不择何地皆可互为贸易至此定以恰克图土尔扈特两地为贸易地嗣后我俄与中国之贸易多由政府主议政府派商队输毛皮于北京至一千七百二十七年禁私商赴中国贸易唯政府之商队得办其商务先是一千七百十九年以公使兰克氏附商队以保护之并杜绝商队之争竞然其到北京也须屈膝于中国朝廷徒以谦让故遂致招中国政府之傲慢堕我威信中国政府复禁绝境上之通商不准商队进入北京甚至捕我公使使裸体诟骂我商队办事人为犬豚且赠言于我云自今而后勿派遣蠢愚不更事之人至一千七百六十四年我国政府遂峻词抗议于中国商人等亦皆禀请再行通商一千七百五十五年又派遣商队一千七百六十七年克得令第二谕令废止商队到中国嗣后我俄人之与中国内地之关系全绝唯于中俄交界之恰克图为贸易地中人得我货物于此而后转致内地销售此中俄陆路贸易所以不振也我政府既废商队到北京而境上贸易转有起色即恰克图贸易是也政府倡其谋而莫斯科及西伯利亚商估等颇赞其成虽时有消长大约一岁之出进自七百万留至九百万留政府所收增多约七十万留也当是时俄国贸易百中之八九即指此恰克图贸易而言也

自一千七百六十八年以后恰克图境上贸易渐有起色输进南京之棉糖亦渐增多制茶亦能增加不久推为品中第一而消茶之处且不止西伯利亚一带即欧洲俄国地方亦渐消此茶讵至一千八百年间我俄输进中国之毛皮顿衰以致消路不广于是贸易之势不能持平仅赖金银块补其不足然此时在西伯利亚金银块亦病不足乃输绒布于中国得以维持其平惟恰克图既运各货于西伯利亚则于欧洲俄国之地得利不少于是俄政府发令云输进制茶须由陆路不得由海路经过欧洲境上其意欲振兴中俄贸易也但屡为中人所阻遂使商政日形涣散实由中人傲慢故贸易无起色嗣后中国境上不复见有俄人矣所谓畴昔之好友反为今日之吴越也当一千八百年时我俄颇欲消融宿怨以合两国之好即简拔哥鲁维为公使盛饰仪仗从恰克图进中国乃中人阻之于途不准进乌尔噶以南遂不果行一千八百五十五年俄政府欲恢复恰克图贸易发一章程虽稍变其面目仍未足以偿其失当是时中人横行黑龙江断东洋指东方亚洲而言非指日本也中国在亚洲是亦居东洋之中也人每误以日本为东洋故辨焉至西伯利亚内地之要路于西伯利亚内地之贸易不能畅销我政府非不思振作惟外交之策失于迟缓未曾有迅雷疾雨之变即如一千七百五十一年一千八百五年及一千八百三十等年之交涉直等儿戏而已黑龙江一带在一千六百年间尚未尝与中国关涉蛮野之种居焉自我可萨克移民增多渐奉制于我政府一千六百八十一年以后黑龙江乌苏里松花江一带附近之地遂皆归我属改为都邑俄被失雅克萨城四面受敌虽有可萨克兵五百死守而众寡相悬此我使哥鲁维所以将就擒而逃也于是不得已讲和订约割哈马鲁夫及其它数邑给与中国即尼布楚条约是也然则实一千六百八十九年即失黑龙江一带之地我俄之失策莫甚于此损我威信中国势力遂大此吾人所深憾也且当时尚未知黑龙江至东萨加地方地理以为此江不便行驶大舰视以为无用之江虽毋拉比约夫将军倡议占踞此地无如政府之不听何后至一千八百四十九年始知此一带地理之紧要如梦一觉而恢复此地之念生焉尼哥辣皇尝对有司上奏云失黑龙江一带地实为朕千古之遗恨也

自女埃利斯乖将军恢复黑龙江母拉维亚将军树立坚础于斯地而俄国之政治乃一振其政府亦用力颇猛故俄皇深赞两军将谓为爱国伟勋且云我鹫章俄国旗章画鹫形所之地将来虽有何等阻必永守而失壮哉俄皇之言乎俄国恢复黑龙江省非独能扩拓土地即于国势亦大得形胜也抑我俄国自苦利美亚战后为英国所迫僻在黑海波罗的海之内不得越雷池一步今占有黑龙江省足称雄于太平洋面可冀一击雄狮之头矣英国旗章画狮子形故云雄狮也先是中国准照南京条约议开贸易埠口于是待我俄国亦稍让一步一千八百五十一年准照克里雅通商条约开克里雅及酒克查克为市以便中国西部贸易一千八百五十八年我公使伯查清与中国订结条约于爱珲始开贸易于黑龙江乌苏里江松花江等地又于天津商定买卖城贸易章程一千八百六十年意愚那知务氏乘英法有事于中国调停其间得拓境至黑龙江以南直至朝鲜界上且定为西自锡尔哈河源至东方一带俄韩境上贸易皆不抽税又乌尔噶及贡关两并地入我版图故商队可直至北京喀什葛尔亦为市而恰克图贸易亦年有起色俄商深入内地或简派代办人或建筑商馆兴银行沽制茶殊以汉口为有利之即先购未制茶叶而自制之后再运之于西伯利亚及东部俄地然此业所以仍不能与中国人相竞者其故有二一为抽税之重一为条约未淮故不久而渐衰矣厥后海路贸易兴而恰克图贸易遂贬为二等此地贸易是俄国收拾蒙古之政策也故俄政府力保护之至论贸易之关系则固稍逊焉中国商务外政之间英法先促之我俄公使母拉维亚及意愚那知务亦与有力或曰如阅中国外交文书则知系此般通商之事更知欧美诸国所以交涉中国之情形了然在纸上矣各国之与中国交涉各有长短英国以干戈胜独我则成功于尊俎之间决事于平和之际中国政府虽固执卒至从我所要请中国政府之让我亦极不矣初我简派公使也中国未尝重视然我俄坚忍不挠勇前直往乃得奏功于数岁之间中俄交涉之难不一而足故我简派公使亦颇难其人如一旦启端于中国则伊坚执不移为使臣者得不任其艰苦乎司卡地骨府氏尝出使北京时曰某国公使欲为通商事务除其弊去其阻所以与中国谋者至当然中国外交官不听其言傲然曰贵国所请固不为不合理然我国家则难从所请如不副贵国意则宜勿来我中国通商可也是可窥其固执之一斑矣

中俄贸易情形现虽由苏彝士运河为海路贸易苟谋便捷以期贸易之盛则须搬运货物好路为要其策有四一为由西伯利亚路即尝行之于约安愚鲁奴意时者二为自恰克图入蒙古之路即所谓商队所由之路也三为满(为满)洲通路即旧时商队所由也四为黑龙江之路我俄与中国相往来有此四路然后我俄到中国不出海路即由陆路且必多设贸易市于陆路为要策中俄接境东西绵数十里俄商本喜陆路贸易之便实过于海路贸易然则亟开陆路贸易市于长城以北岂可缓哉如此则俄商之占陆路贸易之利必如英商之占利于海路贸易也近时我俄攻府盱衡于中国常注意于此此我国近时之商政吾人所为深赞也

　　论俄国日强
地球亦有机会焉凡立国于地球之上气运所推移岂有穷极哉虽然迩来国运消长之急实匪夷所思试观列邦之情形英国尝夸属土广大谓举国境中不见有太阳没光之处然今果何如也法国尝布卷欧洲使列国臣服于已然今果何如也德国崛兴能败法之雄师遂联成一大国然今果何如也意国尝出布卡路额路把儿等尔以一统全国遂树霸于欧洲然今果何如也言念及此则知国运之消长推移亦孔亟也今也莫斯科之一隅为欧人所注视而其权势将渐增长顾其雄心奋发郁勃难禁殊足令人寒心然则地球之上最可畏者其唯俄国乎将来时局尤当留意焉抑观地球百年以来之情形始于法国大革命党之乱次及普法争战与意国之一统至其小事则有亚米尼亚满丁尔木我奴文尔亚及希腊等之独立称制争战纷纭靡有静局然法皇拿破仑崛起与改撒委廉之闳议足以震动欧洲之人当此之时俄国沉默守静无能作为虽纔开端于土耳其即俄土战争及苦里美牙等亦未足供列国之一盼俄为人蔑视矣久盖当时英国之威势蒸蒸日上自外国交涉以至订结条约及调停列国构争各国唯听命于英故能持欧洲之和局者实唯英国当时固独擅其权矣虽然权势不可久持未几威望渐衰各国咸猜忌之至今俄势始强英遂如盲者瞠乎其后焉夫俄国何以强以其欲交战故强乎抑欲恃和局故强乎其强果何在乎试详哉言之俄欲握欧亚大权非一朝一夕之故久欲施行秘策以酬其夙志矣意者经营此事即贤王亚历山之明察名相且里罗笃之机智亦所尝焦虑而未得其法也及我则谷父特出怀英迈之资乘欧洲望和局之日遂有所画策焉迨尔奴士为相之时欧洲憎厌干戈益甚于前时遂先使土耳其俯仰于彼足下又与德窃订约相为援助是实为俄国得司命之权于欧洲之始及鲁马能务为相时大势渐定部伍整齐当是之时俄皇智勇有余滑多亦深谋远虑尔汝多福士把罗福等贤士满朝忠良接踵何志不遂及机会偶至鲁马能务谓天与不取反受其殃苟欲使国家有备无患则宜乘此机会以排英国之威权也遂窥法有欲复雠于德之志且见彼财政饶富知机有可乘足为我药笼中之物如士笃他及他邬龙俄法同盟是也此报传至欧洲欧人惊骇如疾雷发声德人最为震慓德国虽尝订密约而绝无功效故怏怏不乐遂欲伸交情于俄而俄人置之不理焉既而中日之役起于东洋俄人劝诱法德干涉中日之事法德唯唯听从俄于是益放肆矣法德所以联俄者欲锄英在东洋之权势也后奥德亦稍不自安既而有么士波拿士及革雷得之事欧洲诸国俯首左袒矣然俄亦未能掌欧洲霸权是其故何也曰意图向背未定也会有东部亚非利加属土亚比西尼亚之事请援于英英不许虽罗马法王亦与听其事而不能遂请援于俄俄乃调停之意国亦与俄亲善近时意国太子娶杭的带共弄皇女本俄国所最亲也俄能与意国结婚意岂得不与俄同休戚乎西班牙有小吕宋及古巴等之事故请假一臂于我国丹麦荷兰二国尝通于俄廷波斯亦心服之然则除罗文尔亚外悉与俄国亲善者矣由是观之俄得权势于东部欧洲而控制西部其势亦大可惊也然亦由俄国政策之得宜耳试观英国自千八百三十三年以后之政策委靡不振则俄国崛起亦何足怪哉英尝一干涉俄土之事再干涉革雷得亚儿美尼亚又曾与法奥保护土国迨后则独任保护至今竟不顾后图又不与三国联盟以利用其权衡他若马关之约土国之事亚儿美利亚之役皆不能善其后是此等之事皆未免资俄人以便利矣或曰英所以坐视俄之所为者以俄势不足忧也虽然俄法若欲夺英地中海之权力则英必不肯默尔而息而奥意亦不敢袖手旁观也然英国意或如此而是言则未免袒英矣评论报主笔士得氏尝论俄国云俄自征伐回教徒时以殖产为亟务遂使面目一新虽然于来本之宗旨未曾改变也何谓本来之宗旨曰在西方则欲得摩士波拿士在东方则欲得一冬时不冻之港湾是也是则俄虽阳以殖产为宗旨而阴则藉以遂其素志也可谓言简意该矣

俄国之于欧洲既如前所论请更论其于东方亚细亚之情形夫立国于东方亚州者何限印度为奴安南被吞缅甸已亡波斯将覆而埃及甚危其能全邦家之国体者果有几国也中国之不振已久朝鲜岌岌而未亡唯我日本屹然独立于东海上耳当中日未交战之前欧美之人论及东方诸国唯注意于中国一邦耳至其余之国家则固以为不足言矣彼其所见实以属土之大生民之众判之也及祸机发于中日之间欧美人士侧目或谓日本势力甚微不自忖度遽以螳臂当车危可立待岂知东方之事固非欧美所能知哉迩来俄人惊怖始有猜忌日本之意俄人谋亚细亚立所谓东亚策者已久矣初俄征服西伯利亚而得之于是又欲建筑路往年俄皇巡狩该地为此故也当时俄国所谓东亚策者特指中国而言俄国之于亚细亚以为最可畏者独中国耳中国从来倚信英国英之富强俄所嫉恶也故俄意常谓宜破中国以为开其东亚策之端及中日交争既罢东方之形势顿觉一变俄岂得不变其外交政策乎当此之时中国方困于财政蹙迫既极其需援于外国之急不暇复问其为何国势必渴饮盗泉饥啄乌喙矣俄相鲁马能务乃乘中国苟安目前之计直与德法相谋各称为中国效力其实则自谋大利将举一堂堂大国以为质也懵者不察甘为服从虽由时运无可柰何抑亦人谋之未尽善也俄既笼络中国于方寸之间所策必中所欲必得或简派技师或阴致密使遂为开创中俄银行东部路之始且此路最为握要诚以有此路则可自俄而至中国枢要之二地也指旅顺与大连湾夫俄人之为此计以藩属视邻国也故中国之于俄固不异将枢要之地割与俄国也其余中国交涉之事悉听命于俄人矣中国既在俄人指顾中于是俄人怀枭桀之志置喙于朝鲜内政遂订日俄协商之约以朝鲜为药笼中之物俄尚不以为饱迩来颇运兵至海参崴每一轮船开行载兵二千自我的士亚运至西伯利亚地方及轮船回国必送还病兵弱卒故东部西伯利亚与壁离摩罗士古尔哥来骨士也亚等一带之地现有十六万五千兵屯驻焉又于海参崴有十一万二千余人欲以缓急应变而其水师则有太平洋舰队备新制战舰一艘一等巡洋舰六艘二等巡洋舰二艘水雷属巡洋舰二艘炮舰六艘水雷艇七艘俄国虎视耽耽谁不愤慨其跋扈哉美国公论云俄国逞威权于东方亚细亚洲以中国为五方必争之地欲以蹂躏英国之政权兼夺其商务也近时英人等虽频痛骂中人无能作为然其官吏营私之甚又岂知中国为所误哉英本树立势力于中国久矣一旦中日有事外交失宜俄人乘虚而起于是乎英俄两邦主客异地于今悔恨亦已晚矣意者俄一时崛起英豪并兴虽兴亡有期试问其增多太平洋舰队抑果何心乎如以为因修防备起见则兵不可谓不众矣其汲汲于修战备岂非欲破今日之和局乎日本本为东方尚义之国岂好侵人国哉俄境荒碛不毛乎俄人何心为此杀气纷纭之计是岂天下文明之国乎殆蛮貊不知义方之民耳英人以英为可设备否乎英本眷恋和局岂好开端于俄人哉然则必与中国启衅乎呜呼中人之不振久矣虽有百忽必烈复兴岂敢梦想侵袭俄境哉由是观之乃知俄人包藏祸心增多陆军整顿水师实专课攻取之势也俄人既为攻取之故而修军备则其敌国果在何邦乎吾人不欲多言焉独邻中国为俄人所役而不自顾惜耳俄人乘其无能阳教以复会稽之而实阴谋其利举旅顺及其余要地为己国之用呜呼其心乌能测度哉有志时局之士岂可不留意耶美人本好为至公至平之论而其所言如是究竟主何凶兆也虽然俄人亦必非轻忽交战者矣其素长于机权故恣威力于眼前而欲收巨利于日后是俄人惯用之手段也试观中日讲和时之情形则思过半矣世所谓锦衣行之徒如俄人是也为我国民者岂可不知所以备盗哉噫或云世有万国公法焉以正规律以守礼让苟不遵行则未可列于文明之国也呜呼是何不思之甚也傥使举国皆圣人君子人类绝少欲心则公法可行于弱国虽然今日地球未必如此安靖也则谁谓公法非一具文哉欧美人士亦视为升平之弱肉强食法故列国交涉未可以威压之则托称公法又如利害颇小为胜为败无关休戚则称公法要之政治家等不过藉公法为余间之玩戏耳公法既已如此虽有名理必不能压制强暴之国苟整顿内政以窥外机可乘则从心所欲岂复不能任自为哉俄国虎视耽耽吞噬四方如渴牛善饮饥虎贪食机会忽至则藉为口实开争端于他国亦何难之有哉近时希土交兵列国观望不敢或假一臂于其间而俄国视之自谓为囊中之物英既衰老不能复唱一轮天下之变将渐推移俄人殆将兴欤俄惯乘他国多事无可奈何之际而发其雄图即如千七百七十四年攻击土耳其是也当此之时英方有事于北美殖民地坐视俄之横恣而不为之所及事已过英相沙力士勃雷甚不平焉然机会既无可如何遂贻累于今日世之政治家其亦三致意乎

　　论俄法同盟实情　　　　　
美人瘀斯地是附

法国所以订俄同盟实出于不得已也足使法国地位增重也法自改民主之后其世家大不便议论纷出或云法国现情已下入第二流国之也或云法国在千八百七十年一败涂地而致为三国同盟所窘斥也或云法国国运之颓兆既见矣如彼人口年年渐有减色亦岂偶然哉或云法国将失坠其国家为第一流国之威严势力未尝不由在朝有司之蒙昧愚庸也今且姑不论其因果所起如何如法国果有落第二流国之乎则必法国自主之宗旨渐灭而武断之势力复兴之时也苟如此则法国之文明教化各种文艺人情等散雾消而欧洲列国之人不复称法人之政治文学巍巍霸权立见其消沈于寒荒草耳虽然法国现情有使人不堪忧念者焉法之在朝有司虽日以发扬国家光荣为念然岌岌之势非亟一变现情则国家之命运未可测知其或遂至不可救治其病患亦未可知也法民何忽怀如此忧念哉则由于俄法同盟之故也夫俄法同盟者果有盟书乎抑不立文字乎此法民所以疑怪也或云同盟之事两国之间必未立文字之约我法国于寔际大失独立之权其所为外交者一为俄国所左右耳呜呼是岂法民自主自尊之念所能忍哉俄法同盟果有益法国几何哉往岁马关条约将订于中日之际法国为俄所挟制左袒其议以莅日本日本之与法国交亲既年久矣于斯时也苟日本竟拒绝俄法德所要挟辽东之事则法虽与德有宿仇亦将联德而启衅端于未曾违约之日本有断然者然其苦衷难以白于天下也外务大臣亚吶得于代议院辨明此事有云法之为此是出于不背俄国之意也自是之后法国日就屈辱之地国中志士亦渐唱俄法同盟无益国家之说而不已然法国内阁每作辞云俄国当助我法国使英国撤兵于埃及也其所以为口实虽如此然不过以借口焉耳非真能如是也法国所期待于俄国者俄国未尝怀见诸寔际之念是俄国玩弄法国于股掌之上也所谓埃及之事俄并无助法国之心前俄皇亲到法所以酬俄法同盟耳并非有他也英国驻扎俄京公使沤昆诺儿氏尝访俄外务大臣鲁马能务鲁马能务颇论议英国之埃及政策沤昆诺儿氏详笔记之次日将所谈论示鲁马能务云将具报诸本国政府鲁马能务固请止焉俄为法谋也其意谓所以酬法国致力于马关条约之际也

密兰氏者法名士也现为代议院长客岁在议院问外务大臣亚吶得氏云俄法同盟于法国危急之时果有何等之益乎今我法关系东方之事任俄国所为而不复省坠落我国威名利益即俄法同盟是不过增法国不利耳亚吶得氏对曰我总统福儿氏与俄皇交颂该盟之成聊可以增荣耳呜呼颂辞果何益于国家唯为此虚荣致托一国之运命于此岂不殆哉亚吶得氏此言颇招法民之嫌恶怨尤焉俄国外务大臣鲁马能务尝为养故至法国与亚吶得氏会晤论东方交涉密约云法国不干涉土耳其国内政惟墨守此约故土皇擅虐杀屠戮亦如不知焉于是乎法国失此好机会不复有称霸于东方之事一任土人虐杀亚儿美尼亚人而不加禁制则保护罗马教会之名果安在哉不啻失其名实失其当务也俄国视土耳其则不然俄本欲并吞其国其深意岂难窥测哉唯列国屡起共阻俄国欲行之政策故未能伸其素志于土国乃姑变其并吞之计而为保护之名不为之变内治整朝纲故土皇历世之遗图因仍至今而毫无振作欲使其国失政酿乱虐杀相踵以至土崩瓦解之极俄国所以待土国实在此也千八百九十五年十二月廿一日法国驻俄京公使门的伯楼氏报告其政府云鲁马能务见亚儿美尼亚之事谓无论该地有何等之变决不以强莅土皇俄法二国之于土国概如是耳抑法国宜执之方向果何在乎曰有二耳法国非独立独行不假助于人自勇往奋前以保维其国家之独立则莫如与俄结和亲以赖焉然如此之事系前古未曾见之题目其作法宜出于何途恐地球国民未尝有前例也法国人民尝遭遇战乱又苦于内讧厌乱而思安又其国介于敌国之间故订俄法同盟欲以扶植其国家之独立洵出于不得已也的埃儿氏于普法战后尝历访列国上京深考列邦大势既归国扬言曰呜呼我法国孤立无援岂得求免于他国哉自是之后以至俄法订同盟之时无强国为之奥援其危急不安之情不可言喻今虽有此盟仍未可称国家遂有泰山之安也何则俄也者专制之国也风气未开尚多野蛮之行而法虽以自主立其国然执政不能假外交以助内政之威严使利益确有把握则恐不能终守此盟约也总之俄法之间情志未尝齐一又未尝同其政治风俗法何能安枕乎然苟有一大政治家在法国则虽如此之同盟或可竟转祸为福亦未可知虽然法至今乏其人一任从俄国所为屈抑于俄国权力利益之下国势将陵夷百事将日非呜呼其奈之何

　　论欧洲各国不宜助突厥　　　　　
英人阙名附

尝观希廷之行军而知其名臣之谋国有足嘉焉彼列国联盟阻挠义师曾不少动声色益其用兵因[突厥](厥突)虐待希教之民希廷不能坐视不救也企列受虐于突厥希腊救之欲将其渡苦海而登席矣各强国奈何欲挠之耶突王之虐声名狼籍列国反从而助之企列其何以堪他国为此非余言所能阻之我国为此则余不敢不告也我英尝干预西怕喇之事又尝干预埃及之事俄国皆不信我有爱人之心又干预企列之事俄国岂信我乎列国助突王一日即企列受制于突王一日但突国有保护企列之名而无保护企列之实他日终失之于人也若企列归于希腊尤胜归于突廷突厥之水师不足以保企列希腊不必藉他人相助亦能夺企列但各强国不干预而阻之自成功矣余不知我英何以附和他国而干预其事别国好干预其事任彼为之不义之名将不归我也以纸上文词维新国政偷安苟且各国曾迫突厥变新法以治企列有何功效乎押淡文国一日在突王藩属之下即一日不能维新因耶回二教之民杂处难免彼此辨论由辨而争闹回兵即来寻畔而四方回民又必响应势必互相争杀矣如欲亚洲之米拿人欧洲之突厥人同安乐土莫若明告天下使知此国已在俄之掌上取之早晚俄必相时而动至俄若取之列国反助俄乎余不敢云列国宜为此也我英惟有以诚待之自见此为俄国之素谋今有一国倡言凡有不助突厥者必合欧洲伐之他日若有此事兵连祸结实我英有以致之我英曾扶突厥今仍护之但俄国狡谋欲蚕食突厥而至蔑秩他连年蓄之久矣我国岂能制之乎忆我英尝动兵破俄国之谋以存突厥矣迨后突国无恙祇因耶回争教事以致亚靡尼亚人死者千百基督教民在近欧洲之突厥地受突王之苛刻者甚多各国欲阻突国之虐政终成画饼也各国合力维持突厥之虐政而欲存其宗社俄国自知突厥为囊中之物是以甘言餂突王突王啖之如蜜竟以其所言为善者不知已堕其计故我宜意或任基督教民如前受刻制抑认俄国将为其脱难此二事宜择其一断无中立之处今者蔑秩也连年之东有事我英为其劳心吾诚不解其意我之志祇宜鼓励救突厥民脱虐政之事而已

夫非洲之收丹埃及并无教民受虐于彼也而我国竟兴师动众而侵夺之无非欲开拓版图以致肝脑涂地之惨矣虽然余尝谓由英国而往印度以苏彝士河为快捷方式我国宜要地于埃及故我今日在议院斥具侵夺埃及之谬彼巴路伙君举我往日之言而争辨之谓余今日之言与往日之言实相矛盾不知昔日之言原论于未据埃及以前无非欲得苏彝士河握之非欲得陇望蜀蚕食人国也傥我国能常守苏彝士河之要津设有兵衅以一丸泥封之敌船不能闯入得此把柄我国兵舰足以还往印度英伦之间无所窒吾之愿足矣又何必糜巨费以侵夺人国哉然则我国即地至亚甸而止境乎然亦不可傥各大臣拟增国势于亚甸余欲指囷以助之至由红海口以至印度洋我国不必占踞亦足以掌苏彝士河之管钥矣彼沙士雷侯屡谓我国进争埃及恐不利于朝廷又引各良将之意以为证故议院大员因沙侯之言谓不如以财助埃国令其变政奈埃不感我之惠甘居人下不愿与我国并驾齐驱举欧洲之人亦不以我为德谓市惠于埃及实自掩饰其贪婪如此举事将谁欺乎虽乳臭小儿不可欺也吾以为其计亦左矣虽然以我英而治埃及愈于埃人之自治亦犹以我英而治中国愈于华人之自治也但糜饷以理埃及之政糜饷以求中国之治皆非余所愿故既知印度之要津不必全据埃及而后能守之则我国之糜费兵饷以争埃及之事可省矣惟有爱人之心不可省矣然我国目前之举动何能表白我救世之苦衷乎我曾假仁义以取埃及收丹二地而护突王酿成其惨刻之虐政呜呼埃及收丹并无教民受虐于其间我英不遗余力而欲拯之今在突厥之教民受虐而反任其颠连衮衮诸公是诚何心哉今日阻希腊之义师诚无谓矣

　　英国下议院议论土乱及英国应如何办法
外部次官如中国侍郎名口讼在下议院倡言曰土廷已派信耶苏教之人为革雷得总督其为首作乱之人业由土王下诏恩赦议院复行开议岛应办之事及应改律法均由议院核议所改之律须以吓雷伯条约为本其约详列于下余到议院后复接土京来电谓各国使臣上土王条陈四土王均允纳用云云次官言毕值公拟外部经费及各员薪俸之时请七万八十六三千磅议员门克起言曰一千八百三十年班墨斯登及勒塞尔二公前外部大臣尝言革雷得应割并希腊不可交土管辖今观该岛近势二公所言足征不诬亡羊补牢及今图之犹未晚也顷次官所言各大国条陈四土王一律允许照办特不知土王所允改法具有如何保结查土王派赴革岛之兵皆由东数省调来素无纪律到该岛后杀人放火奸妇女亵毁教堂无恶不作而各国赖以平革乱者即斯兵也如此情形革若仍归土主试问革民能安然无事否各大国以革割归希国为不然此何故欤革附希腊将来议时非给赔必定岁贡以偿土国土之国库可藉以舒于土有利无弊于文化之邦亦有益于仁慈之道更有益应请政府会同各国逼令土国将革岛交与希腊此事三十年分已应如此办理若今再不举行其将听之天命乎我请先将外部减俸五十镑

</div>
    <div class="pagination">
<a href="皇朝经世文统编_page62.html">上一页</a><span>...</span><a href="皇朝经世文统编_page58.html">58</a><a href="皇朝经世文统编_page59.html">59</a><a href="皇朝经世文统编_page60.html">60</a><a href="皇朝经世文统编_page61.html">61</a><a href="皇朝经世文统编_page62.html">62</a><span class="current-page">63</span><a href="皇朝经世文统编_page64.html">64</a><a href="皇朝经世文统编_page65.html">65</a><a href="皇朝经世文统编_page66.html">66</a><a href="皇朝经世文统编_page67.html">67</a><a href="皇朝经世文统编_page68.html">68</a><span>...</span><a href="皇朝经世文统编_page64.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
