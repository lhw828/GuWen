<!DOCTYPE html>
<html>
 <head>
  <meta charset="utf-8"/>
  <title>
   皇明经世文编 - 第 129 页/共 172 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇明经世文编 - 第 129 页/共 172 页
  </h1>
  <div class="content">
   宋征舆辕文参阅
　　魏敬吾文集二（疏）
　　魏时亮
　　疏
　　题为圣明加意虏防恭陈大计一十八议疏
　　题为恳定保民裕国之谟加意运治养德之要疏
　　题为摘陈安攘要议以裨睿采疏
　　为勋裔失教缓急乏人乞赐申饬旧制务敦预养以责成世臣报效疏
　　题为圣明加意虏防恭陈大计一十八议疏【虏防】
　　钦惟　皇上登极首岁、而黠虏东西深入、掠县破州荼毒生灵之惨、昔所未有、仰蒙圣明加意、特谕内阁令文武羣臣详议防虏之计诚转弱为强之会、千载一时、臣虽至愚、敢不罄其一得、仰裨睿采、窃惟前代防虏之议亦多矣、然止于防边巳也、我　国家定都幽燕、密迩虏穴、宗社宸居甚重、则防之者应得必胜之算而议之者当责必効之功、况今虏势甚强、边防甚废前之失事无及、后之伏祸可忧、使复若宋人守忠厚而乏庙谟、议论多而成功少、则靖康之祸、殷监昭然、是故怀报主之思者、务被肝靖献、而所议必责其可行、任当国之责者、务忘身永图、而所行必责其可効、是以臣等不及敷布文辞、惟在直陈事体、以仰荅　皇上着实详议之谕、乞　皇上一一垂听之臣等伏闻兵法有曰先为不可胜、以待敌之可胜、又曰多算胜、少算不胜、况无算乎、今者虏势猖狂、来不能御、去不能追任其得志、莫与为较、我中国之失算亦久矣、日积月累、漫不讲求、至使边邑之势、有如厝火积薪、都城之势、有如处堂燕雀、当此极坏之余、使更不深求必胜之算、筮脐何及哉、是以防虏之计、在先定胜算、而定胜算之议有六、一曰去常套以选练必战之兵将、事事拘常套安得不至积弱乎边备其一也臣等伏见　国家积弱病在常套相拘稍有振刷惟恐罪至。殊不知边事之振与不振。国势之保与不保。恒系之此。而尚拘常套。可谓之有人乎。兵为虗伍。将为备员。上下相蒙。言之流涕。姑举其大者嘉靖末年虏数大入故有守墙摆边之事劳费无益莫甚于此也如蓟镇常套在于守墙宣大以西常套在于摆边。乃今据墙而墙不能守摆边而边不能守常套之偾事可知矣伏乞敕下兵部、严行各边、痛鉴今日积弱、痛去巳往常套、如蓟镇宣大等处。即合守墙摆边之卒。量除墩堡瞭哨者。余皆聚为数营。总归各将。在蓟镇分札十路。并宣大等处。各该分札要害。夫兵既聚矣。则痛去老弱抵数之常套。务精选之。既选矣。则痛去漫无纪律之常套。务精练之。故古者名将领兵不过数万而抟战转鬪横行天下者以其兵之皆聚皆练而所领最精故也兵贵精不贵多。古今明训。昨义院口之溃墙。特始于一卒之先。深得兵势走兵之瑕者最为坚累又岂可贵多。而不惟精之择乎。诚使尽去常套。聚合皆精。则边境千里。抟战转鬪。何患哉。至于偏裨千把。最为勇敢之倡。亦皆务去常套。汰其不堪练战者。精选补换。务使将为敢战之将。兵为敢战之兵。而常套悉去焉二曰、定更番以严责信地之应援、臣等伏见拘常套者。谓摆边守墙之卒。皆令聚而选练。意者沿边路远。应援不及。防守不周。臣伏谓常套泥此是以失算积弱可忧咸坐此耳葢使摆边守墙之卒。果素练也。犹惧势分力弱。不堪应援。今摆守将士。真孔子所谓不教民战。是为弃之。若既聚而选练。自可责其防守。责其应援。葢凡沿边地方。应分属某将某营防御者。果有应防路口。即责本营月轮选练之兵一枝驻札。次月仍轮一枝。若路口大宽。严限烽火哨报不爽。即责月轮驻札之兵防御。如是则在营选练之时什九。而在外驻札之时什一。庶四时训练。兵力常聚。而兵气常充。一将之心。时通于偏裨。一将之令。时达于三军。而各兵。而裨将。亦未有不谙营伍习纪律者。但宜严责必死信地。自某处至某界属某营防守。自某处至某界属某将策应。凡有大警。合营齐赴。若只零贼。如前所议。月轮分驻者御之。庶合散有法。而防守策应有机。非若往时之守者不固。而援者必败焉。三曰、体瞭哨、固边墙、以休士力、臣等尝闻瞭哨不精。则贼至难以卒应边墙不固。则零骑亦能挠我。尤非以逸待劳。以饱待饥之策也。远哨之卒。百死一生。瞭望之卒。贼去始报。葢卒之贪生。甚于贪利。而畏贼甚于畏刑。宣大墩台动皆贼去举火诚以我之应援无及而贼之攻杀墩军可畏耳今欲体之于瞭望者。迟报即刑。闻报即赴于远哨者。厚其劝赏。同于首功。一一皆加丰廪粮。倍于军众。乃若边墙者蓟镇之险也。徒恃墙而不知练□固为失机使废墙而不以时修亦为弃险。今诚聚兵选练。除选其堪练属战兵营者。毫无工役外。其不堪练之兵。立为守城一营。皆令修墙。又责令近边州县。各籍数百家。抽其丁壮以为修墙人户。免其一应差役。许其开垦边地。所修之墙。各分定界。合此二者。则墙以时修。而险可不废焉。体瞭哨必探报以时。修墙险必防守有据。庶几墙可以阻零骑。报可以便策应。正欲养我兵力为一战之用耳而我兵非大举策应之时咸得藏蓄锋锐而习其教练之纪律矣四曰厚优恤苏积困以振士气、访得各边军士穷苦难言。而裨将小官。俸廪皆薄。为兵者或力疲于工役。粮尽于扣留。为将者或俸竭于抚夷。廪输于供上。是以官不免于剥军。军不足以存活。如是则将心解体。士气久衰。所谓不战自毙。而欲望其可裨于战也。不亦难哉。今并宜责在廵抚。凡练战千把。各官设法措处奏请。常俸之外。厚加廪粮。仍视勤惰以重劝惩。倘有费办。并行查革。至于练战军士。禁其科派月粮。以时救其疾苦。力役尽免。燛匹为之选给。器甲为之缮修。一一时加激劝。务使士心常奋。士气常充。庶可望练则必精而战则必胜焉。五曰、酌营制而尚火攻、访得各边御虏。惟资马鬪。各兵临阵。惟尚弓矢。夫马固夷。虏之所习。而射尤胡骑之所长。是以虏来一矢不敢交。虏去一步不敢蹑咸职此之故耳。今诚酌定营制。凡一营之内。务有车兵以列营。有步兵以站伏。有马兵以追突。马兵之制旧矣。车之制则宜轻举疾随。一鼓列营。四面环卫。步之制。则宜随马逐杀。急则站定。远则设伏。相错互倚。严敕举行。而纵横变化。在各将焉。所谓有制之兵葢如此。但车步马鬪。均宜熟练火器。葢弓矢之利在胡虏。而戈戟之势难远攻。其为我中国之长技。而胡虏之量畏者。仅火器也。一位炮与独火飞炮。重而难举。发而莫继。惟夹把鎗与火器之便者。可以随带。急则充挺刃之击缓则足屡发之用。凡战兵一营。若马步车兵。均宜以此教之每队班伍层列。教以□一而五。迭发至五。而一者复得药可发矣。臣昨廵视京营。见营军稍稍习此。全未精熟。及备询边将。犹谓边军火器不如营军。则边军之不习火器可知也近过辽东。问以火器。皆云不知。及臣劝以火攻。故用车战取捷。今各边舍此长技不练。而惟他议之图。非善算矣。营制定而火器练习。此臣之所惓惓也。六曰备城堡以防深入、臣等近见北虏破城。既得城中之利则破城之欲。方未餍也。虏入西山七日。方抢汾州则深入之志方无已也。京城密迩。良可痛心。畿辅远近。皆当深备。况蓟镇去京以北。乡村率无墩堡。而各边小州小县。城郭多不坚元。伏乞严敕该部、行令抚按、于近边十日之内、各城并加修缉、乡村民居密处严限增筑墩堡、若工难骤集、则要害先举、岁修一岁无不坚完之城、岁筑一岁、无不筑堡之乡、并宜责限有法、务使官民皆劝焉、至于各州堡应援责在各将信地之内其守城守堡务宜不分选练兵力责在守令严诘奸细外。通将本城本堡。抽其丁壮者。教以人自为守。家自为备。共鉴石州之惨。悉谙保城之律。而火器矢石并熟。马步并长。夫城堡能守。则贼之攻。可计日以待援。此今之最急而不可视为缓图也、凡此六者、均所谓定必胜之算、要在任人以责成之耳、臣等又曰、防虏之计、贵严责成、而严则责成之议有七、一曰重主将之权臣闻主将不固守。律有常刑。夫将之能固守者。要非主将一人力也。必其偏裨足用士卒足用。投之所向。如身之使臂。臂之使指然。由是以战则胜。而后以守则固。夫三军之士统于偏裨。而偏裨之生杀予夺。听于他人则主将虽欲如身之使臂臂之使指不可得责主将以固守。而不重主将之事权。是将惟束手待罪。国无一将可用。国与将俱受其弊矣伏乞敕下兵部明定法令、以后务重将权、如一镇失事。该镇总兵。罪在不赦。则平日必举一镇之副参游守提调等官。在总兵皆得以予夺之。而临阵皆得以生杀之。如一营一方失事。该营副参游守提调凡统兵一枝者罪在不赦。则平日必举一营之中军千把等官。在本将皆得以予夺之而临阵皆得以生杀之。其平日之予夺也。备开贤否。并应换应代者送于总督。若总督访得开送名内。或有不堪补换之员。仍发下责伊再举。并为奏请施行。其临阵之生杀。除临阵退缩军士听本将即斩以殉外。若有退缩偏裨等官。亦悉听本将初番传令。如李光弼欲取仆固怀恩之首。且令转战一番。若再退缩即取其首以殉凡此皆胜败在于呼吸而不待拟议奏闻皆所谓重事权之要务也其二曰慎主将之选伏见总副参游独领一营练战者。皆称主将。其于所辖。在平日皆得予夺。而临阵皆得生杀。其权重矣。其选可不慎乎。伏乞敕下兵部。务以将才为意搜罗鉴别尽乎天下。宜大宜小。悉在胸中。备查察闲缘事在狱将官、凡有智勇、且年力尚强者、皆得题请召集、仍通行京边省直抚按、限令各举将才、更不限下位贫贱、并许起送到部、以治兵试人才之能否此子瞻之论也皆当试以治兵。通发下京营补车战等营营将。看其教练能否。委有能者。京营总协科道。每季各行题奏或揭送兵部。渐发各边管营。而各边大将参游以下。该部备访委有不职者、在大将则询之总督。裨将询之各营令每季揭开送部。再加访实奏请更调。如是则主将之选。无不加慎苟得其人。而奇正战守。皆其能事。此方今切务也其三曰明廵抚之责、夫廵抚以抚为名虽各有地方之责但各边廵抚。稍与内地不同葢内地无大将拥兵。地方小警实皆廵抚之事。至于各边则大将握符。兵马森列。战守防御。宜其专任。而廵抚只靠标兵。其责任之不明亦甚矣。夫总督兼领数镇宜多责其调遣应援。多靠摽兵。实有辖制犄角之意总兵各将则专责以一镇战守。而廵抚摽兵。只似倡勇为事者也。伏乞敕下兵部、申明廵抚之责、凡一镇之内。军饷马匹器甲。与夫厚恤激劝练战之兵。及分信地。体瞭哨。固边墙。优将士。备城堡。皆其专责俱如臣疏所言、一一开载敕书、责之无事。则在外料理。与大将同心。有事则居中筹赞。与大将共力。凡大将各将之兵。即廵抚之兵而一镇军器粮饷城堡拊循等事。皆廵抚之事。苟有功罪。并与各将论量处分。庶廵抚之责任。不专于摽下。而专于一镇之拊循。各将之营伍。不患无拊循。而惟患出战之不胜。是在今日必明法以责成之。而武事无不振矣。四曰、宽绳墨之诛夫古者大将成功、许以便宜、务宽绳墨、今每事务从中制而不获便宜。臣所谓重其事权。责其选练。皆便宜中一二。苟绳墨不宽虽有良将。畏罪搪塞。以其国与敌耳。伏乞敕下兵部、务责各边主将共为必胜久安之图、不为目前免罪之计、凡到任一年内者、纵有事体被劾、若非失事、不得革任、至于有能之将、果着实合兵选练。堪以取胜。尤不得以小廉曲谨责之惟不幸地方失事。务审其失事大小。并查到任久近递减刑罪。不得槩施。其中情有可原。而智勇且可用者并许立功赎罪。不复监禁。一一题奉钦依事体施行此皆所谓宽绳墨之诛。而将必思奋。无乏才之叹矣五曰、择贤科老练之官、尝闻太平之功。非一士之略而边防之务。尤非一将之所能成功也。以共守地方则有州守县令。以总司风纪则有廵按廵关乃今选法重腹里。轻边方。沿边州县皆选举监岁贡老朽之辈。殊非良法。选司为人择官此弊今且益甚葢边邑封疆守土最重万一望风而靡即宗社神京之虑也重边邑实重神京。最宜慎择。而都察院点差旧例。定以新任廵边。亦似当酌议者。伏乞敕下部院、备查沿边州县通选甲科于甲科中。且慎择廉明才干者任之凡有升擢并先尽沿边守令。而沿边僻小最下州县与腹里中等者同擢若都察院点差。在南北京畿提学等大差。俱在京畿腹内。倘念各边关系实重。乞将见任者任满序迁外。此后以提学等差例与各省同差而更定各边廵按廵关为大差。务选老练才望之臣。廵历既满并以京堂迁序。或超擢该镇廵抚诚使守令得贤科之选、而风纪皆老练之才、边防诸务、未有不振起而维新者矣、六曰久总督镇廵之任、切惟镇守系一镇之安危、廵抚参一镇之机务、而总督又兼统各镇之兵权、此三臣者众之死生、国之存亡咸系焉诚不可不重者也。夫三臣选得其人、若使席不暇暖、莫展其运布之才、选不得人、若使朝更夕改、实遂其藏拙之计、朝廷选用人才、边防为重、即欲加恩资序、亦不必以改任别选为劝也伏乞敕下该部、凡各边总督镇廵定议、九年之内、不许升转、有升转者、该科参奏、仍并许诸人直言但　主上恩待、务宜加优而后忧苦边臣、乐于久任今后凡各边总督镇廵考满、视京腹大臣。加恩一等总督渐由尚书、即加宫保、廵抚四品、例得荫子、而镇守并加世功、朝廷更用不测之恩、凡有缓急题请特赐奖激、有警得功、并照先年题淮事例世袭、古今久任成功。而边防最宜专责。此最不可不俯从末议者也。七曰、设行边重托之臣、夫各边兵威不振、将才难得、使虏得深入极惨、渐为宗社忧者、臣尝细思拔本塞源之故。由边事每从中制。而边情不得上通。此必败之道也。夫由中制而不得上通。其道固诚取败。若任其所为而无以制之。任其陈请而槩曰通之。则情伪微暧益又莫可穷诘亦终归于败矣天下之败。大不可救者。在无人以身任其责。如无机之弩。无柁之舟。然君总万机。相理百官。兵部兵务。尽辖天下而各边重责。今在内更无与同患难者。如是则其情曷通。其败安救。其事安得而不由中制也哉总督镇廵。于无事则月有打探消息之人在京。以窥伺乎时好。于有时事则日走搪塞遮饰之马来京。以粉饰其功罪。缘功罪轻重在朝廷不在边镇故精神注向如此耳无非因事由中制而情伪不得上通故耳在往时震于其邻。尚当计虑。而今巳灾在剥肤。可不痛思救药矣乎。今诚欲救而挽之。其后俺荅款贡高文襄特建议每岁以大臣行边核八事苟非以边防大事。轮差重臣。使上得告君。中得语六部。而人才饷甲。听其责成。远得历九边而兵将虗实。任其毕览。则时事必不可为矣。夫责在一身。其操心集议也必详。外历九边。其情伪微暧也必达。既无中制。而无有不制。既非求通。而无有不通。臣之所陈。一十八事。此最为本源要论。顾议事者惮重任之难创。惧重责之难胜。惟务因循。不思国计。臣请有以折之。查得先朝以边事大急。命重臣杨一清晋大学士职衔总理边务。而嘉靖年间。亦以阁老重臣行边。唐裴度以宰相成淮蔡之功。宋苏轼亦请专置属国。不扰中书。在中书职任惟清。在属国专任边寄。于以抚辽夏之二虏焉。伏乞敕下定议、特举才望最着、起用久孚者、或军务素谙、战阵久经者、大臣一员、晋以武英殿大学士职衔、或兵部尚书兼东阁学士、使之遍历重镇诸边、遍见诸将、先备访大小将才、备行合兵练战诸务、与臣愚所疏、及边防一应事宜、一切提其大纲、分其要领节目。责各边总督镇廵、务怀永图。无取速效、着实为防虏保邦之计、仰荅圣心、此为防虏长策、社稷至计、乞毋以浮议阻之、以少纾今日之急、　慰　九庙在天之灵、不然今日之议、亦托之空言巳也、凡此七者、皆所谓严责成以济国事、然时事之坏极矣、京边防虏甚有锢疾、计当蚤瘳、而瘳锢疾之议有五、一曰处愿战之士、以作京营、伏见京营之制。非虗设炫武为也。京营素练。则内可以镇危边外可以襄虏患况边事孔棘。甚非昔日之边。而弛弱不振之京营。又岂可复如昔日之不振也哉今日营军、仅堪摆列、一驱之战、则必却走、一加之法、则必鼓噪、其故何哉强之而非其所欲则非制、令之而非其所畏则非威恤之而非其所怀则非惠、今欲振作京营。使必可用非有制有威有惠则不可何以言制。夫京营虽车战城备不同除车兵城守勿论。即战兵诸卒。皆非愿战士也。不过充队伍冐粮饷为糊口计耳夫军以虗应官以虗縻复设法以虗练之诚非有制。乞敕兵部严行总协、将战兵十营于明春开操之日、行各将官一一问其委果愿战立功者、各自报名、另为数营、悉皆自心所欲、不许虚应、于是严明法令。严明分数。勤以战将练之。有不如令者割耳。又必厚其月粮。倍于各军。时以不测之赏激之。有善练战者加给。如是则愿战之士怀惠畏威。一年之外。然后如臣亮昨岁所题练胆之议将数营轮作数次。特选京营一将。领赴蓟边经战。若骚扰连坐重究。若有功一体升赏俱限防秋毕日回营。夫愿战数营。既系自心所欲。则赴边练胆皆所乐从。加以统驭得宜威惠服习。在当事者不必更以鼓噪怯懦为虑而不肯议行矣倘虑月粮加倍多费米廪务责京营科道官。将各营军士。不时严汰老弱回卫。又时汰不堪练战者。发入城守等营减其外加口粮。夫减老弱不堪练战之粮。以优愿战数营之卒。国不加费而营卒日精。诚为两利。京营腹心之疾。庶可渐瘳。体国者要不可以虗文坐视之也二曰采总督之议以易入卫夫入卫之兵。士疲马瘠苦于远路异乡。困于疾苦工役。在各边既日耗其强勇而蓟镇实无赖于择卫况日费口粮。岁縻百万。　国家坐受其困。各边坐待其毙此莫大之锢疾也。恭逢　皇上新政、议入卫者甚多、顾思所以去之。必思所以处之昨见总督刘焘揭帖、议称求兵于兵。其处分颇详。而议论似有可据。况刘焘素心不念全边。□其特议一镇愈见处置得宜惟护蓟镇者今其揭开措处必可采也。伏乞敕下兵部、行令新任总督务采刘焘之议、酌去入卫之兵、此关系　国家甚大、关系各边甚重入卫去而蓟兵益思所以精练以戒不虞则关系蓟镇尤匪细也三曰励边威以杜要抚、臣等切惟属夷之为边患久矣。而边镇坐受抚夷之害。亦巳极矣。抚夷之费。将官每令属夷引我军士出边。砍取边外大木以入。然后将卖木之价。凑足抚夷之用。臣切虑不但边木日尽。边骑直冲。堂堂中国。资木价以抚夷。其体亦甚亵矣。今诚骤不能巳。独念讨赏之夷。羣聚入边。边将费酒食廪肉以供之。数千之夷。一日无赏。则日费数千之供给。而边将但畏激变。以开边衅。于是重剥军士。供其酒廪。真所谓削子女之肉。以充狼虎之枵腹也。况胡虏向导。皆系属夷。入则共抢。出则分利。虽割肉以饲之何益乎。伏乞敕下兵部、行令各边、务以练兵蓄威为急务、而以抚赏为权宜、纵今兵威未振威不可亵、除效顺属夷、照例抚赏、一遇叩关当即措处、可省供应烦费外、其素称鷔侮属夷。务宜闭关拒绝甚则淬兵勒马以向之。务在乘机捣巢奋扬武气。然后示以恩信。如近日扑杀参将之属夷定宜蓄威以待、无事姑息、仰辱圣朝焉、待向后边兵精练、武备日充、然后可歼则歼、可绝则绝、悉听边臣详酌奏闻、葢属夷绝之、尤足以存威省费、而抚之不免于褒惠剥军。所谓励边威以杜要抚。此瘳锢疾之三议也。四曰密诱赏以归逃叛、臣闻大同边外。无时无虏而大同各堡纳虏月钱。凡有月钱违限者。虏即行票催取。未委虗的果尔则大同土地人民半为胡虏囊中物矣此岂虏之所为哉。葢边境人民掳掠。逃入虏境者不可数计。沿边皆然。大同尤甚论及此事鉴川之功诚不可泯侧闻大小板升地方皆为中国人民。比屋而居。耕田而食。其雄桀者即为头领以统之。而总隶于虏故月钱行票悉其所为此皆中外讳言。边臣所不敢言者。言及至此。大可痛心深虑也。伏乞敕下兵部、密行各边各细心设法措处、百为哨探、或遣善事者。并皆诈逃其地。俾与逃叛人民杂处。务诱结叛民魁桀者。伺虏可乘。则磔取以献功。虏不可乘。则尽约叛民愿归之众以受赏。或叛民地方并胡虏巢穴有可阴击。则设伏掩杀以振威武。使叛众畏威来归。或虏与叛民交结巳固。尤宜遣最熟间谍乘隙。密间虏心。使之多杀逃叛激其归志葢虏地既多中国之民。则胡虏渐贪中国之娱。而中国靡有息肩之望。此锢疾之大可深虑。所当亟瘳者也。五曰、集亲兵以镇骄肆伏见京边省直各兵。虽疲弱不堪用战。然皆听调遣。听操练惟将所命。未有骄蹇桀肆。甚难制驭。如大同之兵者也。告增月粮折色。则任其所求。官司下营操演。则炮响不至小不如意。鼓噪哓然、夫大同密迩叵测之虏。而其兵复有尾大不掉之忧。是近之患在大同。远之患在京国。似此锢疾。急当疗治。臣尝深思其计。非得善将者握亲兵以弹压之。必不能制。伏乞敕下兵部凡推用调补大同一镇总副参游将官、务遴选善驭之才、必责其身带素练家丁百十。以为亲兵。并厚养锋锐之气。以弹压各兵骁桀之心。既资弹压威在不言然后将本镇各兵。一一明其分数。离其队伍。伍有伍长。队有队长。哨有哨长。务善驭其长。以消其漫。又更申明号令。申明赏罚。申明威信。善处而默化之。夫心既弹压、令复严明。积久之疾。自将渐愈。苟复以委靡之惠乘之。则惠亵而威益不振。将无有痊复之期矣。凡此五者、皆所谓瘳锢疾以除积弱、幸当事者一加之意焉、胜算得则后日之伏祸可消、锢疾瘳则　国家之神气可振、总惟在得人任使、严切责成、而行边重臣之选尤为任人首务、不然、则责成虽切、而受任者竟踵旧风、议处虽详、而奉行者必仍虗套、事由中制、而情匪上通、锢疾终不可瘳、胜算终不可获、虏防终不可固宗社终不可安、我　皇上之圣心圣谕、亦终不能仰荅于万一矣、诗曰多将熇熇、不可救药、今者目前之患巳多、累卵之危具见、惟在圣明励精定志为本、而责成臣下为要、一一从实举行、边防幸甚、
　　题为恳定保民裕国之谟加意运治养德之要疏【保民裕国】
　　以下诸疏公为内台时所上起自　神庙十四年
　　臣伏读书曰、予弗克俾厥后为尧舜、其心愧耻、若挞于市、一夫不获、时予之辜、今　皇上天笃尧舜之资、凡大小臣工、共有尧舜君民之责者、而可不思一竭其芹曝也哉、伏考尧舜之治、惟存心于天下、加意于穷民、一民饥、曰我饥之也、一民之不得其所、曰我陷之也、当此民穷国匮之时、是以臣不揣迂陋、敬陈敕定保民裕国之谟者有五、删去第三条载稽尧舜之君臣、都俞吁咈、常聚一堂、尧舜之圣德、钦明浚哲、光被四表、是以臣不揆愚昧、复陈加意运治养德之要者有二、伏乞皇上留神省览、一赐施行、四海有得所之安、国计有丰亨之渐、宗社隆泰治之机、圣德裕培养之助矣、臣愚未敢擅便、开坐谨题请　旨、
　　计开
　　一曰严积储以固邦本、臣闻民为邦本、语曰王者以民为天、民以食为天、又曰积储者天下之大命、国无三年之积、国非其国、饥寒切身、虽慈母不能保其子、而君安能有其民乎、乃今为民积储。最要于积谷之法。何各府州县之积、率多文具、在籍者仅属空名、在仓者徒号虗数、上官纵有查盘、有司临期搪塞、一遇凶荒、赈给无措、始或议借议籴、万口嗷嗷、勺合无济、惟饥瘠流散以死而巳伏乞严敕各该抚按、凡所属一应纸罚、除照例八分收银。以备解额公用外其二分务令收谷入预备仓。凡各府州县原定有积谷分数者。俱限措处足数。未有定数。及原数太少者。酌定量加。原无屯积仓廒。许令创建。原系穷僻难处县分、该道府多方措置。呈请抚按加添。仍依道里远近。听各抚按先报依准通行。限三年内将所属积谷事宜。完销勘合。有不完销者。该科定行查参。其守令有仍前文具者。抚按定宜论斥。即分数不足。亦宜降责无贷。务令有司。处处留意贮积。而民命可恃以无恐矣。伏乞圣裁、
　　二曰广仓蓄以便活济、昔宋贤臣朱熹因本乡五夫里岁饥、特借官谷赈贷、后即所收谷本、立为社仓、设法敛散、一乡有赖、遇灾歉民不逃亡。遇流贼且资保聚。复建议于朝。通行各路。凡各贤守令。率依法建置。以活小民。各贤士友。并望风创树。以济乡社。近日山东费县最称穷疲。知县杨杲。一吏员出身耳。作县数年。计令蓄积遍野。立社仓法以官民不扰为便小民自收自散臣本省新城县。原无社仓。贤儒邓元锡、未中式时。仅一秀才耳。捐谷设法遍分各乡。为义仓法。俾各乡父老豪杰敛散自如。随社立仓所以优于赘聚葢乡有仓蓄饥歉赈给既无背负之劳老弱就食可济旦夕之急乃今饥民待赈于城郭匍匐而往。率饿死于中途。背负而归。辄使费其多半。或抑退于里胥。或阻斥于隶卒。饥者未必赈。赈者未必遍。徒厪圣明浩荡之恩。而莫济沟壑展转之速也臣细思欲便于活济小民。只有广立社仓一法。伏乞敕下户部议允、省直抚按、严行州县许立社仓、凡州县各乡社有倡义士夫豪杰。并许于本乡捐敛谷本立仓蓄散。诸凡敛散取息。岁歉减收之法。一一查朱熹巳试之规。倘该处无倡义者。即限该里社条议呈请于上。无议请者。正官自为踏看措处。不能多处。少捐本谷。先立仓基。设法收放。渐次、充积。为民父母。一一细心遍历经画。察地之便。审民之宜。几社几乡。或分或合。敛散议民自便。务谕主管得人。庶俾通县合州。在在仓蓄。春荒可济。毕在目前。饥困可活。无劳匍匐。若虑各乡非仓蓄之地。乡民非主守之人。臣备查朱熹一时行之各乡即主以乡社之最贤者未闻有他虞也杨杲治费。囷廪野积。未闻有他虞也。元锡以秀才行之通县未闻有他虞也。臣又询之各省地方、今尽有行之称善者、但未奉明旨一通行耳、天下之事、非一人一家之私、苟可利国利民、恳冀议覆请旨、仍听抚按作为地方便宜、许令倡义、无令绝望、葢仓蓄大为国计民命之最有赖者。伏乞圣裁、
　　三曰明专责以重劝惩、臣伏思生养小民、既守令专责、顾今抚按之举劾者。不明此重责焉。是以守令忽民瘼者不知惩。恤民困者不知劝。而小民无生养之期天下无太平之望矣。书曰在知人在安民。语曰有治人无治法。试举今日之一事证之　祖宗种马良法、近年切谓病民、岂知得人行之、何病之有、迩升尚宝司司丞臣孟秋、昔治昌黎、该县种马额三百匹、种马烦费亦以官吏蚕渔者多向以佐贰领管、秋独谓　祖宗马政。须当亲理。乃示民一年只用亲点二次。每点务责马头正身到官。有代替者重惩。仍拏正身加责。凡臕壮者恕之。嬴瘠者治之。纔不踰年。马大蕃息。未及五载。产驹四百五十有余。因请之上司以三百例充解额以一百五十余者风劝小民不惟民不告病且得子驹利焉其草料等利。民无论也。此人存法举民安之一验也乃今专责守令安民。凡抚按举劾守令。不惟不得以逢迎悦之簿书期会奖之。即听讼催科诸多才力优者。务先核其一切政理若何。为生养民命之计。葢既明安民为守令专责。凡有举劾宜毕以安民劝惩。乞我　皇上严敕行之。此诚今日察吏救民之最要者、伏乞圣裁
　　四曰采忠虑以救国匮、易曰何以守位曰人、何以聚人曰财、今天下府库之积、摉括无遗、各边军饷之需、岁发日继、致外省每遇饥馑、亟待哺乞赈于太仓、边关一有征调、复告急乞增于内帑、顾内帑积储、甚觉有限、太仓岁计、每苦不支、当此匮乏巳极之秋、圣明切宜轸念、而臣子亟当计虑者、苟不博采忠虑、痛加节省、何以少救匮乏、以裨聚人守位之吁谟也、伏乞敕下该部、行令各衙门该管钱粮监守廵视等官。各怀忠荩。计思一应钱粮某项如何耗蠹某项如何可节。务各举其所巳知并悉其所职掌者。一一以节省之法。条议以闻。令内官自定节省事目亦得操纵之机仍敕行在内各监局老成管事之臣。共图为国节财以忠报主。并思本监局某项人役可减。如前惜薪司之汰去人数是也。某项钱粮可节。如近御马仓之减派草料是也。诸凡忠虑。一一具陈。统惟　皇上严敕行之　国家匮乏。所补匪细至若言官大臣以节俭光圣德上请。以内库减钱粮执奏者均乞圣主垂听、施行尤挽回匮乏之本。　国家无疆之福、海宇生灵之福也、伏乞圣裁
　　五曰勤召对以运泰机、夫保民裕国之谟、臣巳为　皇上陈之矣、然　国家之事、小民之务、不可以一二数也、隐于难知者最多、得于面对者渐悉、是以　高皇帝军国之务、开基保世之谟、朝夕与大臣面裁、　文皇帝定鼎之猷、运治致理之要、早夜与大臣商决列圣所以致盛治、　敬皇帝所以光　祖烈、　肃皇帝初年所以大中兴者、凡便殿平台召对大臣咸不一而足焉、我　皇上御极以来、屡召面对、去年五月十九等日、连召大臣、问以廵抚不宜数易等事、百官四海、至今颂　圣上之绍　祖德而留意于化机治理也、但自是以后、召对缺然、臣民想望太平、万万不胜延颈、缘御门起数。只循格套。所赖以察百官。亲庶政。询民隐者。惟　祖宗召对之典最可行耳。有大事应面决者。　皇上惟发一天语下问或给大臣纸札俾得条写上闻倘无大事裁决。　皇上只圣问近日外间百官万民更有何事。悉听大臣一一举所知者面对。或退即条列奏之。如是大臣之忠荩可吐。四海之幽隐渐达。一时之几务毕陈。天语原不必烦。圣虑原不必劳。而泰机可运矣。三六九日御门之后或难再劳圣体召对。兹专乞敕下礼部复议上请每月钦定二三日。特赐召对大臣。至日辅臣部院掌印诸臣恭候召命惟　皇上临期忻赐允行。万机幸甚、宗社幸甚、乃若君臣交泰之极、在尧舜时则赓歌喜起、在成康周召时则游歌矢音、以宋主之兴。且能召大臣有赏花钓鱼赋诗之事至　祖宗朝圣恩下逮远绍二周此乞圣主或间一行之。为四海传诵为上下泰交臣民曷胜属望、伏乞圣裁、
　　六曰、资诵览以培圣德、臣伏闻万化在心、圣主心得所养则精神强固、圣体常安、君德清明、圣治常洽、以保民则仁、以裕国则义以勤召对则明、尧称钦明、舜称浚哲、要皆语尧舜之心也　圣祖高皇帝观心有铭、且曰人心乘气机以出入、而操之为甚难、葢为万世圣子神孙德寿治平基本于此、故惓惓焉遗圣子神孙训耳、心最难养、外好易移、静存动察、大资良助是以　高皇帝时览尧舜尚书。又命写大学衍义揭于两庑壁间。以代图画。　列圣相承。乐观书史。　肃皇帝读大学衍义赐辅臣御制一诗。因命赓和。有曰帝王所图治、务学乃其先、下作民之主、上乃承乎天致治贵有本、本端化自平、人君所学者、其序有后先圣谟洋洋、不一而足、无非惓惓念观书务学为养心培德之资也、兹我　皇上法宫无事、伏乞时取尚书暨大学衍义一诵览之、可以澄圣心、可以却外好、仍乞　皇上敕下礼部翰林院儒臣、将　祖宗朝敬天勤民亲贤纳谏、严宫阃肃左右定内治、振边防、节财用、访遗逸等事、一一嘉言善政、分门汇编、仰呈圣览大为法　祖养心之助、至于经筵日讲、天气稍和、尚祈圣明时御、此圣德圣心、尤资培益关系匪眇小者、伏乞圣裁、
　　题为摘陈安攘要议以裨睿采疏【安攘要议】
　　臣书生也、昔以省掖廵视京营、今以佐宪暂营协理、副宪协理戎政不用枢部衔亦一故事目击足履、心思图报、何敢以白面辞、葢臣夙念　祖宗洪业。定鼎幽燕。距虏咫尺。前代京畿之兵。专以重内。今则兼攘外之虑也。前代备边之兵。专以攘外。今则系安内之谋也。京边体势相关。安攘大计最重。必京军常练。则九边望之。有虎豹在山之势。必边威常肃。则九鼎系之。巩泰山盘石之安。圣明在上。加意兵防。臣不揆迂瞽、摘陈安攘要务一十四议、仰裨睿采、其京边摘议有二、京营摘议有一各边摘议有六、贡市摘议有一、甘肃摘议有一、昌镇摘议有一、臣又伏读宋儒朱熹有言、其本不在边境。而在朝廷。不在兵力。而在德政。感时陈愚。并摘陈根本要议有二。通一十四条、均出一时刍见、仰恳　皇上圣鉴、加意本根、其各条并敕该部复议施行、则安攘之庙谟有赖、太平之洪业永绥矣、臣愚未敢擅便、谨题请旨、
　　计开
　　京边摘议
　　京营摘议
　　各边摘议
　　贡市摘议
　　甘肃摘议
　　昌镇摘议
　　根本要议
　　△京边摘议有二
　　一遍置火器、务教战守、臣闻中国御夷。火器为最。顾火器之制非一。火器分战守用其利去具害也其击之最远者可以守也其发之最便者可以战也近该守备黄道、册开建造大将军神铳送营看验、该营验放得神铳一发。五里当者一齐碎裂。此最可以守者。凡守营守城大举冲击。似不可缺。又臣同督臣李言恭看议得佛郎机一具。内有子铳、屡发不热。亦非他铳可比。又诸将议得如边军之三眼鎗。次如京营之夹把鎗。最可利于战者。他如独虎飞炮灭虏炮永珠炮连珠炮之类。须择的可用者。方可随宜教习。乞敕部议行令京营各边、各该建造大将军神铳、务觅原匠、造令工致、其三眼鎗佛郎机次及夹把鎗各利战利守火器、尤乞严行京边。重加教习。俾人人熟惯。处处得力。如一营三千。除一千奇兵。精习骑射。可堵可伏外。其二千火器悉练。并可对敌庶神武克振。而兵威足扬矣。伏乞圣裁。
　　二破除积习、务重选练、近来京营选练、视昔稍异、但议者谓京营多不调发。京营之兵不能精练正以备而不用故耳不临敌。毕竟选者以套选而练者以套练书生杞忧、万一有如庚戌虏薄城下、尚可以虗套误国事也、林林总总。食当思报。何忍以套驭之。至各边无警者。或占役。或买闲。或困于科索。或疲于迎送。其有警者。尚以边衅为嫌。不以敌忾为念。惟患兵少。何计兵精。聚者未必选而选者未必练矣。乞敕行令京边除家丁选锋精拣外。凡系战兵。皆宜选练。倘不足数。再募土兵充伍。凡选士骁锐为上。精技为良。有年力强而技艺未精者。并精择教师。分队教训。不时稽阅又选过管队良千把总统之。有曾经战军士年虽五十以上亦宜收入选中至于粮赏。家丁选锋双粮。战兵给正粮外。仍加半粮。甘肃辽东用战。尤宜不时犒激。但战士向敌。马力为先。勇怯存。尤此焉系。甘辽等边选练战士。尤宜选给良马。并宜练以战法。尝闻辽之战其马多市于胡不惜重价密与贸易今西马亦有良者惟当加之意耳。伏乞圣裁、
　　△京营摘议有一
　　一京边互练、务期实用、夫营以战兵名。谓其兵必可战而帅是兵者亦当以战教之苟不得经战之将。为之司命。所教皆虗文。而练战皆亡命此套习之尤也。经战之将。各边有之。当事者有见于此。每欲京边互用。以边将练营兵此论的然可行近查京营边将。全然不多。窃意和贡之后。战将虽少。毕竟出于边而邻于虏者其见与胆自不同也伏冀敕部。申严京边互用之例。多得边将坐营。教以边方战法。即京军不乐练习。责在该将。随宜训练。诱以赏。饬以罚。严谕以义。开导乐从。凡边上列营驰伏诸制。及对虏堵击诸法。弓矢合用诸器。均不可不谙者。依法为训。勿责旦夕。惟及大势。散营之期。不羁困以携众心焉足矣。家丁选锋。其粮赏既一其久练宜安。务令以一倡百。人皆相习。边将内调便同退闲故多不乐也但边将内调心多厌苦应恤其私凡所带练战家丁。均宜例给双粮。即欲稍加限数。务准三十名粮。非练战者不在此例。在战将尤宜优录仍升边任勿令淹久令有髀肉复生之悲如是则将可安心。士可练战。而战营鲜疲弱之卒矣。他日万有虏警、尤乞查臣亮廵视时练胆之议、先期选调、出边经战、令胆皆练惯、见敌不慑、庶战营各兵、举无不可用者、伏乞圣裁、
　　△各边摘议有六
　　一博访精鉴、务罗将才、语云百战而良将出。贡市以来。将不惟战是习上不惟将是求军伍暗被剥肤良将暗为解体。是边事以贡市而懈弛者多矣非敢懈也势使然耳殊不知页市非长策也。大半叵测。类且不齐。或挟赏而变面。即当振之以威。或临市而忿争。即当创之以法。部落群小。未忘故意旦虽乞怜。暮或反噬。矧和市于西或合势于东。款易于宣大。或借抢于甘肃。防乎其防。安可忘战。则在我安可一日而不求将才也哉。无论古来奋于奴隶降虏。及椎埋屠狗之英。即今辽左出塞如李兴李平胡辈之出自虏中。蟒囚奏凯。如刘綎之出自任子。史臣廉将也。何能以阅视一论而掩其节。李大初骁将也。何可以他镇旁及而弃其才将才之伏也非一类其求之也又何可以一端限乎伏乞敕部严行边腹督抚按臣、限一年内外、各特举战将真才一疏督抚按臣、先行令所属司道等官各各留心搜拔、不问见任下位废闲、编民微贱军伍归降等类审果可为战将。每司道限期。各举数名。呈之抚按。类举将才亦成套格□俾实用得人厚赏滥举仍罚。抚按总督将所举者。再加访鉴。一一备开于朝。即于练战边方授任试之。能否立见。在各边文武臣工尤宜即本边加意搜罗。当必有应其求者。务使甘肃得一战将。必提兵横行。而内地之住牧可驱。宣大延固得一战将必耀武蓄威。而款市之夙盟可固此时巳重防辽辽东一区战将常继必忠勇不懈。而全辽之命脉可安。是搜求将才、为安攘大计中之最要者、伏乞圣裁
　　二实伍优边务蓄勇锐、夫军伍不实尺籍徒存、无与为选、又孰与为练哉议者有谓实军伍以召募者、切谓应募游食之徒。多别营命之卒。易名冐饷。旋补旋逃。散则作奸。聚则肆毒。此必不可用者。有谓实营伍以土著者、臣又访得名为土著实系亡命即今汉庄滦阳之遗害可鉴也此等有缺。痛禁私补。严责各官州县精察民壮之乡夫。市里之任侠补之此所以应募之兵无赖亡命者多顾乡夫任侠多不愿募要须歆以粮赏。约以归农。给以不役占不勾补之执照。将必有乐应者。有谓实营伍以新军者。夫勾补解发、二军。初到最宜安插。先须痛惩该管之见面。书识之常例。同伍之入帮。□实军伍当先优恤优以分营乐土给以月粮妻粮。授以闲田世业。一年之后。方可选其壮者编操。次者工作。弱者就近摆堡。处之得所方可免逃亡之患耳乃若武官以军逃为市。最宜重逃军之罚。重冐粮隐粮之禁。重科索役占之罪。总惟督倡者重加之意。而虗伍之锢疾。其有瘳乎。若夫南兵须驭以善将。勿重之以疑衅。无事时与北军一体更练。有警处与北军分搭调发。暗结骁智者以安其心。密除最肆者以携其党。有缺必重禁隐慝不报。重禁通同再补。此处南兵以安营伍之大槩也。至所谓优边者。夫边卒之苦极矣。苛索等弊。巳略言之。工役诸困。尤难枚悉。他如定屯额则扣月粮。备买马则追朋合。抚穷夷则减哨粮果难全免。并宜量优乃若宣府极苦于领买夷马。大同极苦于补买营马。无非为市木计臣谓市本凑足。别须计处。计倘无措。恳请增给。勿以累军。凡变卖夷马。只照时估。一有倒死。只追肉脏。此积苦之最宜优恤者也。乃若修工务修其应守者痛省其可缓者粮料务以时给散。遇贵即稍增折色。无非痛念穷边。计加优恤之意。夫军伍实。则士众如林。而选练可足。边卒优。则士有生气。而选练可精。勇锐之势渐张、敌忾之威自奋、伏乞圣裁、
　　三察险控要、务图永安、说者谓紫荆最险、臣备查今昔虏寇、率由此入、岂紫荆不足称险哉、细按边图。及屡访先今亲历者。并□紫荆全恃三隘口为外户。曰乌龙。曰宁静。曰浮图。今者木炭加增。林木砍尽。隘口之险难据而神京边关之忧最大倘得圣明少念边防。大减木炭。不至砍尽林木。以充烧解。岂非守边关奠宗社之大庆也哉。不则忧国者亟思别计。痛禁砍尽。仍多方责成裁补。题奉钦依赏罚。如此禁谷不宜开通自失险势乃若运载多。则仄路日夷。矿徒聚。则间道日辟。亟宜尽塞间道。加掘濠堑深险。惟专留一路可焉。以至西水沟拒马河帽儿山夹河口沿河上流。及插箭岭马水口昌之横岭并宜选委一二识形险善。计划官员。备加查踏。最要紧处。随地势以筑台墩。以加桥墙。通题入三年钦限工内。查东关事例。叙赏责完。而国险可固。诚切议矣又臣所谓控要者、查御史苏酇题、乞移三屯协守于汉庄营、以节制太平诸路移燕河参将于刘家营、以接应桃林诸口、又查元年题准仿真定防秋事例、每岁秋顺天廵抚移驻于建昌原营、计地度形、似为筹边良画、臣又访得宣府西北一路。边长八百余里。仅一参将。一守备。有警必难支矣。慎无曰贡市可长恃也。说者谓今于龙门所宜添设游击营。又查得甘州总副游击。坐食一城。甚非棋布声援之长策。说者谓移甘州游击于镇夷、移镇夷守备于清水堡。曾访边臣。毕善此议。臣闻设险守国、圣有训谟、驻札控要、边防至计、忧国者每每言之惟谋国者一力行之而巳、伏乞圣裁、
　　四广屯召粟、务实边储、我　国家边储重屯粮重飞挽往岁虏警不时。屯田者妨于耕作。飞挽者怯于输运。款贡以来。烽火不警。耕者可安业。而运者无路警矣。伏乞敕督抚诸臣。趁此无事之时。谕令沿边军民。务广开种。善处零夷。悦之以和婉。啖之以微食。俾我之屯种愈广。耕作愈安。玉盐粮飞挽亦责令各商屯粮于边。令各以子粒上纳不许以籴买充数如是。则边地之收入愈多。边粮之积储日贱。无米珠薪桂之忧。有士饱马腾之庆矣。独甘肃孤悬。无飞挽之利。无市籴之便。屯田为急。如庄浪之属郎堡通远驿永昌水磨川、甘州之左卫迤西镇东之东南诸湖、肃州之临水等堡、兰州之东西二川、沃壤丘垄现存、河渠故道犹在、申饬镇廵、责成属官、务兴屯利葺墩塞以居、通渠坝以灌、召富家商贾。以垦为巳业。并不许军屯攀扯。官府搜求。庶甘肃之屯利大兴。甘肃之兵食大裕耳。至在边武臣。沿边土地任开种矣。蠲租赋矣。乃佃与军民。辄私令书识。一顷派作二顷收租。应重察治。以苏军民之困。飞挽分派廒口。原有通判专管、乃极边多委守操。通同奸商。插和糠沙及至给散本堡。本堡受制本管。莫敢谁何、切为军病。应严责通判。亲自监收。以洗商攒之弊。凡此集议、大于边储有益、伏乞圣裁、
　　五招抚归降、善驭收用和市几二十年矣板升之众犹存近来虏中部落、不恤板升。故板升亡命。率多来归。其部落小虏。有失所者。辄亦每每降附。督臣惧失盟约。极意设法处之。切谓亡命虽可罪。而来归似可赦也降虏不足收而效忠反可用也。解生之为将。李兴李宁之出塞闻皆虏产推心以结之。察才以之岂不收以夷攻夷之伟绩哉。至于各边虏患未宁之处。尤宜招归民以为之乡导。抚降虏以为之用间。渊画妙算。只在收之驭之得策与不得策之间。此督抚之最宜深密者。伏乞圣裁
　　六及时修守、防虏远谋、臣曾使朝鲜道经辽左见辽之宁前。人烟稀寡。一望寒心。近复数被虏患残戮愈空。宁前尽而虏患逼滦东矣。议者谓蓟之事势。须假全镇之力。以修守滦东须自黄土岭至板荡谷及西磨合燕子窠等处补墩筑空。砌台斩梁。铲坡掘堑以固外险。拓城修堡。移营列屯。以壮内势。总在督抚大臣岁计入卫班军。无令三协均分。独此蓟东。专派十分之四尽在三年钦依工内责限相次报完议者又谓潘家口龙井关桃林口罗文谷水道。大可通虏。宜控制要害。创建四桥。最有见者。亦宜派入钦限数内。北潮河川事例悬赏加叙。责成天堑。均为牖户绸缪至计。又边镇寨堡联络。虏来最便收敛。边将惧蹈陷堡之罪。密道归并四十有六。蓟道归并二十有八。永道归并二十有七。应量修复。乃若宣府应修民堡八十九座。大同应修民堡二百六座。并须酌修以防叵测。专责居民力既不赡工役亦不能精坚凡此各堡总冀镇廵加意无得专责居民民户殷众之处。或民修者三。而官助其七。或民居太少。通令官修、臣每思念　国家军机重务。恐只空言未行。是以不辞劳赘。细访详议。如所议各边修守、若曾议已行者、乞命申饬限完、若前议未行者、乞再咨议请旨、务令险阨四塞、则四野坚壁可清、墩堡四望、则四民居守足赖御虏安民、此诚要务、伏乞圣裁
　　△贡市摘议有一
　　一严核通官、无误边计、实物不堪则足以召侮夫和市虽以羁虏切防召侮于虏近该宣大院臣题乞限马数、定赏额亦潜消侮衅之微意但虏之来市。或尚有肆侮之端者。在疲马强市也。索货减价也、踰期始集也。员役之应市。或亦有召侮之端者。在货物粗恶也。听彼增添也。低假插换也。夫来市之肆侮。须振威明信以饬之。应市之召侮。须严法重禁以弭之。顾所以绝侮慢之原者。实专在通官之核与不核葢导虏人之贪欲以肆其狡泄中国之情实以启其争者皆通事诸人为之也始以要挟唆。既以酬谢索。巧幻万状。靡所不至。合无敕行督抚、于通事诸役、务精选各员中忠信胆略机智善言者充补尽革去平日之巧幻坏事。客游钻用者。每遇使虏及通市时务先期教习。授以方略。指以成算仍切切训以随机应变。不负任使。此亦制戎之要策或和贡既毕。或一岁将终。将通官各役。严加考核。如前所谓忠信可托者上也。而欺隐为下。胆气足任者上也而退缩为下。智能察虏情形者上也。暗昧未得肯綮者为下。言能折服犬羊者上也。支吾启虏玩视者为下。上等者重则增衔。轻则给赏。下等者重则刑责轻则革退屡次劳绩可纪。三年督抚题荐重加录用庶令员役不误边计。而贡市可永矣伏乞圣裁、
　　△甘肃摘议有一
　　一攘虏绥番务念　祖制、夫甘肃之虏。昔在松山有宾兔。在海西有丙兔。而今则有二十四枝矣其抄胡儿火落赤威正三枝。此即顺义部落也又东虏西来以迎佛为号。以仇瓦剌为名。以抢番为欲而侵牧我内地切扰我兵民者也。向吾民之受其毒。路将之隐其情巳具见于题疏中矣。乃今甘肃督抚题称近日撦力克撦力克者俺荅之孙袭封□虏王也召回一枝。尚有二枝。冀其再召。不则意在瓦剌。趁住水草。照今安静为策之次。臣愚伏虑其非得策也该镇忠虑不欲起衅。惟欲相机。臣伏谓机巳萌矣以贪欲则借番掠民祸不可长也以牧地则自外逼内防不可溃也虽勿露吞衅渝盟之迹亟宜为练战虑远之图如臣前所陈搜才选将实伍练兵屯粮火器等事。并宜作速经理。悉心责成。必练熟战兵奇正二枝。务期兵必可用而虏之内牧必可攘逐初以信示之勿疑继以义谕之使远。既以威振之使东。葢虏恋牧地即虽召回行且再至惟兵威可用而虏巢可捣不复西矣况饵以抢番。尤为不可。虏之抢番欲擅茶马之利护番即以防虏葢　祖宗之制马不可以不易。茶不可以不市。而番不可以不恤。番民即吾民也。矧地切唇齿。番之祸福。与我同之。其陇龙沟口。系丑虏入番进内地之总路其要害与我共之。今宜控此总路严行该道。务选集有马人户。或千名或数百。择一稗将。悉心练训。以为之内备。又招集就近番兵二千几百。即选伊族头数名。立以为长。给粮给马给付执照。严禁武职私役。务得其欢心。得其死力。以为之外卫。合二兵凑成三千。总以战将统之。设法练之。命曰番汉精兵夫奇正二兵以为之主。番汉精兵以为之应庶虏可攘。番可绥。　皇上之边威可肃。而　祖宗茶马之法。必可以无坏矣、伏乞圣裁、
　　△昌镇摘议有一

　　一禁扰贻安、务护京　陵、夫昌平一镇。南护京城。北护　陵寝。地势最近。关系最重。零丁疲弱之卒。荒凉疮痍之民。虽百计以绥之。尚恐一旦有变。民不可以守。兵不可与战。乃以最可节省之往来迎送重困疲之。大可痛也。夫京师德胜门外诸陵红门路号九十。日可往回。官府从容。舆马晨发。而午且至。况各衙门官员往者。各可自备舆夫。自备马匹。而不必于中途更换者也。粮科灯笼自带。无劳供亿。仆从伞扇自随。何用兵导。乃清明霜降二祭暨上　陵文武衙门。即虽未行牌至州。该州定于中途换马。驿卒索钱贴夫。或候宿于州城或馈送于　陵上。或跪迎于道途管军各官马兵前道张皇荅应不胜苦楚。劳勚饥疲。不忍见闻。在京官原无一毫之益。而在该镇实受万分之困。此最宜痛禁节省。以休息该镇者也。乞敕兵部咨札各衙门、除寿宫在工兵工二部堂属等官、同监视大臣科道督工内臣原系兵工二部自行协济、暂减半应付外、其春祭秋祭、一应上　陵大臣内臣文武等官、凡往回夫马供亿器物、一一俱令自带、毫与昌镇无得干扰、督抚按臣、仍行令该州及驻札本镇文武衙门前项趋承迎送、通行禁革、倘恭遇　圣驾幸谒、例该防护接送、仍须抚按量行协济、其随驾内臣京官、一例痛惩干扰、并该镇趋承、凡有违者、并令顺天廵按、与科道官访劾、一体究治、若然则兵之疲弱、得息肩之幸、民之疮痍、有安枕之期、由是而兵可选练、民可完聚、万一警急、可戒不虞、　陵寝之环卫足壮而京师之肩背永安矣、伏乞圣裁、
　　△根本要议有二
　　一节财裕国、永庇兵民、昔　成祖文皇帝时、北虏马哈木王矣、而阿鲁台负恩复叛、旋复纳款封和宁王、葢丑虏犬羊也。其性不可测。而其款不可恃也。　文皇帝有见于此。惟重内修外攘。惟念威敌以兵。养兵以食。经国裕财。井井规制。而尤以躬节俭为本焉。一日御顺门、里衣敝袖纳而复出、侍臣揄诵、　文皇帝叹曰朕日虽十易新衣未尝无、但念昔　皇妣躬补故衣、　皇考喜曰、后居富贵勘俭、此正可为子孙法、朕常守先训、无敢忘、时有言山西出五色石者、　文皇帝曰、兵革灾荒、小民困苦、今又可以此困之、官府求一物、即百姓受一害矣、户部尚书言白象食谷、　文皇帝召御马监官责之曰、尔辈坐食膏粱、岂知百姓艰难、如复取尔、必诛不宥　孝宗敬皇帝念边方多事、时有尚书马文升奏言虏在河套、乞将陕西绒褐内臣蚤取回京、以苏困疲、　敬皇帝曰、览奏具见忠爱、都准行、刘大夏奏光禄日办糜费、　敬皇帝恻然、下令裁减、岁省银钱八十余万、大夏减修清宁宫军夫、　敬皇帝语阁臣刘徤、谓大夏不以朝廷大工为重、徤曰。爱惜军夫。司马职也。　敬皇帝忻然嘉纳如大夏所裁。　圣祖神宗听谏爱人。节财裕国。垂万世而光史册者葢如此。乃今府库空矣、百姓困矣、公私竭矣大司农忧岁出之常数。多于岁入者二百余万。大司马忧各边之年例。请给内帑者。岁每加增甘肃住牧不靖、辽东积岁兵连。贡市虏情难测。万一迭有请给。诚不知计将安出矣。　皇上法　祖崇俭、圣性神明、节财裕国、臣下并当仰体、举凡大臣言官有以减织造疏者。有以减镀金疏者。有以减买珠买金疏者。有以减油炭草料四火等铜及查盘内库钱粮疏者。此等题疏。无非忠爱我　皇上之至意。以后有请。伏冀　皇上一一鉴采。俯赐施行。俾财用常节。国计常充。以给边请、以奠民生、可以聚人、可以守位、四海兵民、举沾被我　皇上听言崇俭之休庇矣、伏乞圣裁
　　二隆德运治、永绥皇祚、臣闻明王有道、守在四夷、又曰无怠无荒四夷来王、昔我　太祖高皇帝汛扫胡元、德盛治隆、贻万世祚、惟　圣子神孙之践祚者、务德与治加之意耳、夫心为德治之本、学为德治之资、贤为德治之辅、　文皇帝尝曰、朕每退朝、未尝不思管束此心为切要太极图性理诸书养心之说多备载也、　敬皇帝因张元祯进讲、亟索太极图以观、且曰、天以开朕、先是杨守陈以尧舜危微精一允执厥中之言进谓　陛下得于内者。恐未能如尧舜之深也。　敬皇帝极嘉纳之。夫　二圣悦于养心以为德治之本葢如此。至　成祖命解缙进讲章。御便殿阅书史。　孝宗命程敏政早进讲尚书孟子。午进读大学衍义其汲汲于学问以为德政之资者。又若是也成祖论时政、谓小民恐有疾苦、边鄙当严守备夜则静思熟计旦则出与羣臣详议、　孝宗召大夏于便殿曰、事有不可、每欲与卿商量、召刘徤于西角门、曰先生辈是朕心腹大臣、好为处置、其惓惓于召见议政以为德治之辅者。又若是也我　皇上上法祖宗留心德治、无事时常觉此心静定、不见有喜怒好恶之偏、有事时常令此心安、和、不有情欲躁妄之失、但觉有偏有失稍一回思凝摄诸念自销至经筵日讲皇上常御。而法官尤以诵读为常规。大臣言官。　皇上常亲。而便殿日以召问为乐事。臣昨陈保民裕国、曾以资诵览勤召对献、兹再附二言者、忠臣爱君、终乞聪听。仰惟　皇上采纳、见诸行事、远匹　祖宗德治之美、近抚中夏外夷之安、有苗之干羽可来、越裳之重译可至、而　皇祚永绥于亿万禩矣、伏乞圣裁
　　为勋裔失教缓急乏人乞赐申饬旧制务敦预养以责成世臣报效疏【预养勋裔】
　　查得营内各官、并无年幼勋臣一员在营教习、大与臣昔廵视时事体不同、日晤督臣李言恭、尤切切以勋裔失教为念、先是臣每见兵部推一守备镇守总督等缺。应用勋旧世臣者节次以人才甚不多得为忧乃今益知勋旧之乏才。大由平日之失教。葢文武人才、未有不储养而得者、世禄之家、骄惰易生储养尤急、若不及早查复旧制、恳请严饬、又安望继此得武勋之济美、而朝廷有资于世臣之报效哉曹玮之韬略虽不世生而守备镇守等之重任。亦不易称。向使武经之不习。则毫发之韬略无闻礼教之不闲则素性之骄惰难化古称世禄旧家。宜敦素养今者　祖宗明制、又何敢于背违也哉。查得　祖宗朝、凡见袭公侯伯、未曾任事者、及公侯伯应袭年十五以上者、俱送京营听总协大臣教习弓马策论、讲读武经七书百将等传、春秋两次、会同廵视科道考试、中有才器超卓者、会本奏荐。见袭者推南北五府等缺。应袭则授锦衣卫勋卫。附记将材簿内。遇有将领员缺并推。先年如灵璧汤世隆怀宁孙世忠彰武杨炳伏羌毛登泰宁陈良弼。则以见袭而荐用者也。嘉靖四十四年如徐文璧张元功万历四年如陈胤兆九年如徐廷辅俱授勋卫管红盔将军。则以应袭而荐用者也。有管营务充参游佐击。在嘉靖四十四年。则王应龙。四十五年则王学诗。隆庆二年则李言恭卫国本是也。先后以任事名者。要皆不出教习经荐中也。数年以来。只因荐者多不用用者不由荐致勋臣一槩解体。俱不送营教习。彼诚谓教习而得荐也。且无推用之望。况教习而不荐也。又何苦受拘管之劳哉不由教习。别路可推。遂视教习为长物。而别求推用为得计矣。臣查得廵视科道梁孟问等、题为　国家闲暇、乘时经理戎政、以壮远猷事、内储将材一款、兵部覆奉钦依、凡公侯伯勋官年十六以上、三十五以下、通行查出送营读书习射、可用者保荐录用等因、乃今背违明旨、大失　祖宗深意、伏乞敕下兵部、申严旧制。见今秋操屇期、查照先今事理、责限公侯伯见袭未任事者、及应袭年十六以上三十五以下者、除曾经教习保荐外、其余俱限半月以里、尽数查出送营、遵依　祖制、一一教习、凡教习中有才行实可录用。年终会同科道特荐独推。兵部于特荐者。见袭即推任事、应袭授勋卫。后并宜推用。慎勿遗弃。致懈人心。其原经科道官会荐有授勋卫未推用者。并应查出酌用。以风恬退。且示经荐必用之意若经荐管事。年久无过者。并宜量移。倘一切未送京营者。本部切勿任以事权。以开别项觊冀。申饬之后。如尚有应送不送者。显是骄惰自安。须薄罚禄米示惩。仍责必送。若然则武勋储养有赖。将来缓急得人。席貂玉之贵者、多抱韬略以登庸、延带砺之盟者、世笃忠贞以为报矣、
　　皇明经世文编卷之三百七十一终

《皇明经世文编》　（372～388）/五百八卷　（明）陈子龙等 选辑
　　皇明经世文编卷之三百七十二
　　华亭宋征璧尚木　徐孚远闇公　陈子龙卧子　顾开雍伟南选辑
　　盛翼进邻汝参阅
　　吴翰林疏（疏）　沈□□公集（疏）
　　吴翰林疏（疏）
　　吴中行
　　疏
　　因变陈言明大义以植纲常疏
　　因变陈言明大义以植纲常疏【元辅守制】
　　顷者天象示异、星变非常、圣心兢惕、复戒谕大小臣工修省、共图消弭、臣愚以草芥微躯、荷蒙　皇上作养洪造、思效涓埃之报靡由也、且政事所当兴革、有官守者能图之、臣寮所当剌举、有言责者、能言之、非臣所宜与亦非臣所敢及也、第即今日之大者要者为　皇上陈之、书曰天视自我民视、天听自我民听夫言天而必言民者、盖天人相通、感召有自、凡事必质诸人心而安、始揆诸天意而顺、天意顺、然后天变可消也、元辅张居正乞归守制、至再至三情、辞俱穷矣、而　皇上眷倚则殷、慰勉特至、此岂惟明良相与称帝王之盛节而已哉、仰惟　皇上以受遗顾命之臣。而委心以任之。大孝也。为社稷生灵以留之。至仁也。即帝王念兹释兹之盛心、奚尚焉、且事有轻有重重于国则轻于家。臣人匪躬之义也。时有常有变。通其变勿泥其常。圣人达节之权也。今　皇上之意岂不责之以义。而欲其通之以权哉。然而是举也。万古之纲常所系。四方之观听攸关。正宜深筹长顾。必思所以处之当而求其安者。臣闻之君之使臣也以礼人之爱人也以德。谓之礼非特接遇之文也。必以心相体焉。谓之德。非徒眷恋之私也。必以道相成焉。元辅夙夜在公、勤劳最久、谓父子相别十九年矣、则子之由壮至强、由强至艾、与其父之从衰得白、从白得老、音容相睽、彼此、未观、而今长逝于数十里之外、遂成永诀、乃又不得匍匐苫块、一凭棺临穴、其情有弗堪者、立言宽□乎体贴人情臣连日见衰绖之容。擗踊之状。若以不得去为悲哀者。人皆为之酸楚而　皇上必欲其违心抑情衔哀茹痛于庙廊之上。且责之以纡谟决策。调元熙载焉。或者非其情也臣闻之礼义由贤者出。　皇上之特眷元辅者不以其贤乎。域中之共仰元辅者。又不以其贤乎。贤者礼义之宗也。矧位当天下之重位则身系海内之具瞻。必正已而后可以正百官。而后可以正万民。其理有必然者。今　皇上之所以必留。与元辅之所以不容不留者。其微权深意非圆神通方者未可告语彼遐观逖听之夫。拘曲守常之士。人人然也。或因其不去之迹。而止帚以不韪之疑。安能家喻户晓。而使之无里谭巷议乎。夫舆情未惬。革面无庸。而　皇上尚欲其敷化施政。端范移风于海寓之间。且责人之趋令遵教。用恊丕式焉。或者非其理也元辅之为贤辅弼也。其自信而对扬之言。惟曰圣贤道理。　祖宗法度。斯二语兢兢守之。勿之有坠焉耳。宰予短丧、孔子曰、予有三年之爱于其父母乎、王子请丧、孟子曰、虽加一日愈于已然则终丧、者。正圣贤之训也。而身自违之。必其所不忍也。国家令甲丁忧守制。二十七个月为满。虽庸人小吏。匿丧有律。惟武弁戎行。则墨衰从事。而未尝以介冑之士处辅弼之臣。即有往例可稽。亦三年未终而非一日不去之谓也。且当时诤之。后世言几之。乃内阁二辅臣首题之疏方以计闻。遂以例请、亦谬矣。台省作谀词更为风节扫地至台省诸谏官乞留之疏实为赘辞尤昧成宪抑又谬矣然则夺情者正非祖宗之法也。而身自蹈之。必其所不敢也。以其所不忍所不敢。而委婉迂迟。不得已为辞俸之请。又不得已俟大婚之期。臣窃有以谅其心焉。君之于臣。死生进退。惟其命而无所逃也。夫　皇上无俞允之命。而屡渎不止。则尤有所大不敢者。礼意隆渥。札谕谆恳相须甚殷。诚千载一遇也。夫　皇上有殊绝之恩。而求去必速。则尤有所大不忍者。然则所望以恤其私情。全其大节者。亦惟在　皇上曲体而俯容之耳。况恤一时之情。正所以安其心。而责效于他日全一人之节。正所以端其身。而锡极于兆民。则　皇上勉留之者。固所以为社稷为生灵。而臣则谓　皇上宜俯容之者。亦所以为社稷为生灵也　皇上诚虚怀亲贤。讲学图理。日召见大臣。益明习国家事。不以嗜欲渐开而懈心生。不以疆圉仅宁。而侈心生。怠荒是戒朝夕惟勤。将见圣德日盛。世道时雍。凡元辅所深望者。　皇上能终慰之。虽去犹不去也。于是仍虚位以待。则计日可还。若有大政事。大谋议。或实封上奏或遣使就咨。不然则容其给假营葬。竣事趋朝。暂往遄来。以副倚注。斯君恩亲谊。子孝臣忠。一举兼得。万世有辞矣。彛伦攸叙。风化大行。则人心安。天意顺或亦弭灾消变之道也。臣之进也。元辅之所举也。有师弟子之分焉、臣以为苟有千虑一得之愚。所当吐露。而复以全躯保妻子之念夺之。非事君不欺之忠。亦非事师无隐之义也臣岂不知臣之言。上违圣意。必触天威。又岂不知臣之官。典在笔札。即为隐默。亦匪瘝旷。顾不优游清华。而敢于干犯雷霆哉。然昭是非垂劝戒亦史臣之职也与其记述于简册。以彰秽示惩孰若披陈于君父之前。求今日无过举。俾后世无遗议也、伏惟　皇上、宽斧钺之诛、赐蒭荛之择、而垂神俯纳焉、元辅幸甚、愚臣幸甚、
　　沈□□公集（疏）
　　沈思孝
　　疏
　　遵祖制开言路以养士气疏
　　遵祖制开言路以养士气疏【开言路】
　　臣待罪滁阳、近接邸报、吏部等衙门办事进士顾允成等、因御史房寰、连章极力、攻诋南京都察院右都御史海瑞、乃不胜感愤、共矢精白、为　皇上剖陈忠佞、明辨是非、夫三臣之言、千万人之公言也、　皇上既洞察之、俯俞之矣、乃复以出位加罪、褫其衣冠放之田里、人心移惑、士气销靡。此邪正治忽所关、其几微、其害大、卒无一人为　皇上言者、臣受恩最深、图报靡所、若徒畏权阿世、不敢触忌讳而缄默臣不忍也、臣闻之、国家之患、莫大于壅蔽、人臣之罪、莫重于依违、壅蔽则上下隔阏而忠良沮。依违则朋比承望而是非淆。查得大明会典一款、凡有利国利民之事。不拘百工技艺之人。皆许具实敷奏。又大明律一款若百工技艺之人。应有可言之事。许执至御前奏闻其言可用即付所司施行。各衙门但有阻当者。鞫问明白斩。又卧碑一款。一切军民利病之事。许当该有司。在野贤人。有志壮士。质朴农夫。商贾技艺。皆可言之。诸人毋得阻当。盖台省之官专以言为责。而诸衙门自职官以至士庶。亦不以言为禁。载在令甲昭若日星、故民生利弊、时政得失、谏官言之、庶官亦得言之、大臣言之、小臣亦得言之、使天下无不当言之人无不可言之事。而后聪明益启。幽隐毕达。此　祖宗之制。为国家虑至深远也。夫何一二年间。今日以建言防人之口。明日以出位加人之罪。且移文各衙门讥察禁阻。而进士观政者。复令堂官约束。教训。夫约束奔兢等风可也而反约束其谠言直谏教训忠良等语可也而反教训其箝口缄唇此风一倡。其弊何极。谏官避祸希宠不言矣。而庶官又不当言。大臣持禄养交不言矣而小臣又不许言异日者万一有权奸大孽。机密重情。　皇上将何自而闻之。然则今所约束。所教训。甚非社稷之利也。夫海瑞清节峻猷。廉顽激懦。　皇上召之畎亩之间。置之纲纪之地。举一人以风四方。凡有血气者。莫不颂　皇上明圣。显忠旌直。与二帝三王同符媲美也。律瑞以中庸之道。稍嫌其过责瑞以通达之材。或非所长。然必有圣之时如仲尼者出焉。而后得以折衷之裁成之耳。彼房寰者邪鄙之夫、贪秽之行、腼颜师儒之任、大开贿赂之门、挍阅乖谬、关节昭彰、东南已共见闻、非臣所宜指摘者、大抵寰之与瑞、如熏莸异臭鸱凤殊者、不可同日语、即四海之众、三尺之童能辨之而寰乃指正为邪、变白为黑、显肆倾挤、略无忌惮、一疏不已、再疏必胜、此舆情所共愤、公论所大不平者、顾允成等始入仕籍、初受国恩、遂能明目张胆、披悃沥诚于　皇上之前、其心忠、其辞直、况慰留海瑞。切责房寰。　皇上之旨。亦既行顾允成等之言矣。行其建白而治出位之罪此则赏罚失宜行其言而复罪其人也何哉夫臣下之进言。与　皇上之听言。但问其言之是非而已。如其非也虽台省宜罪何可以其有言责而曲贷也如其是也虽蒭荛宜采何可以其无言职而加谴也盖盛世必广求言之门。而本朝原无出位之禁。臣尝历稽掌故、正统间历事乡举士练纲、上中兴要务、当时遂蒙俞旨、成化间初选庶吉士邹智上袪邪直谏、后世因称名臣、而观政进士之建言者如成化七年卢玑以史事奏、成化二十二年敖毓元以星变奏及嘉靖初年、张璁以议礼具疏、凡此不遑缕数。皆进士之未授官者并未闻以出位加罪也今用顾允成等之言。而故罪之。又因顾允成等之罪而槩禁之。未审于　祖宗典章。国禁例果合乎否也此臣之所以不容于无言也。臣岂不知臣之言。亦当蒙出位之罪哉。罪臣者不曰喜事。则曰好名。然使举朝俱不言事。斯世尽不顾名。将不知所底止矣。臣之喋喋非敢有毫发狥私背公市恩沽誉之念、天地神明、实鉴临之、伏乞　皇上独奋干刚、大彰宸断、复顾允成等冠带、仍照资序选用、务除壅蔽之习、亟反依违之风、庶人心不至邪僻、士气不至颓靡、其有禆于邪正治忽之之机者、或不小也、臣无任激切陨越之至、
　　皇明经世文编卷之三百七十二终
　　皇明经世文编卷之三百七十三
　　华亭徐孚远闇公　宋征璧尚木　陈子龙卧子　彭宾燕又选辑
　　何刚悫人参阅
　　张凤盘文集（疏　书　序　记）
　　张四维
　　疏
　　乞申饬史职疏
　　乞重修会典疏
　　乞申饬史职疏【史职】
　　具官臣某等、谨题为恳乞申饬史职、以光新政事、准礼部行文、该本部题覆翰林院编修张位奏前事议照裁定史职、系阁臣题请、查照本官奏内事理、将一应合行事宜、详行议拟上请、题奉钦依、行文到阁、臣等议得国初设起居注、迨后详定官制、乃设翰林院修撰编修简讨等官、葢以纪载事重。故设官加详。原非有罢废。但自职名更定之后。遂失朝夕记注之规。以致累朝以来。史文阙畧。即如迩者纂修　世宗皇帝　穆宗皇帝实录、臣等职在总裁一切编纂事宜、俱遵先朝故事、不过集诸司章奏、稍加删润、檃括成编、至于仗前注下之语。章疏所不及者。即有见闻。无凭增入。与夫稗官野史之书。海内所流传者。欲事访辑。又恐失实。是以两朝之大经大法。虽罔敢或遗而二圣之嘉谟嘉猷。实多所未备。凡此皆由史臣之职废而不讲之所致也。矧我　皇上以睿圣御极、光被四表、文明渊塞、超越古昔、善政鸿猷、班班可述、类非章疏所能尽见。若不及时纪录。奚以章阐盛美。垂法无极。所据申明史职、光复　祖制、以备一代令典、在于今日、委不可缺、臣等祗奉明命、仰稽典宪、参酌时宜、谨将一应合行事件、逐条详列于后、伏乞宸断惠赐施行谨题请　旨
　　计开
　　一考礼仪定式、凡遇常朝。纪事官居文武第一班之后。近上便于观听。是即古螭头载笔之意。洪武二十四年。定召见臣下仪。史馆设官虽多惟编简等官乃为真史官也以修撰编修充侍班官。是即古随仗入直纪事之意合行修复　祖制。今后但遇常朝御皇极门。用史官四员列于东班稍上。各科给事中之前。午朝御会极门。用史官二员。列于御座东稍南。专一记注言动。其遇郊祀耕籍幸学大阅诸大典礼。亦用史官四员侍班。随众纪录。其召见臣下。若朝堂公见。史官二员。如洪武仪。至于不时宣召及大臣秘殿独对者恐有机密不必用史官侍班但令入对大臣。自纪圣谕。及奏对始末。封送史馆诠次。其经筵日讲诸臣。既皆史官、宜每日轮一人记注起居。不必另用侍班。
　　一时政所寄。全在各衙门章奏。此制简便可行是以宋有诸司供报史馆之制国初日历之记。其制当亦如此。今宜查复旧规。除内阁题稿、并所藏谕札诏敕等项。臣等令两房官员录送史馆外。仍行令六部等衙门。凡论奏题覆疏上。即录副一通。其南京并在外衙门官员诸色人等所上章疏科抄到部。即录副一通。俱送阁转发史馆。红本下科。该科具写旨意揭帖一本送阁。转发史馆。至于钦天监天文占候、太常寺祭祀日期各令按月开报。其录副不必如副本揭帖格式、但用常行曰纸、高低以尺为度、密行楷书疏为一卷、不论疏数多寡、并用一封筩钉缄送入、
　　一逐日纪载。所贵详备。诸司章奏浩繁。须分曹并纂。方免遗失。所据直日史官、臣等拟每日轮日讲官一员、专记起居兼录御札诏敕册文等、及内阁题稿留中章疏、其六曹章奏。选年深史官六员。分为二班。人纂二曹。每月一代。其分曹之法。六曹事务烦简随时须以繁简相配。吏礼一户刑一。兵工一。如其日繁简蝢殊。不妨通融协纂。
　　一今次纪录。以　皇上起居为重。其它事务。亦以备异日之考求。俟后人之删述。所贵详核。不尚文词。宜定着体式。凡有宣谕。直书圣语。御札诏敕等项、备录本文。若诸司奏报一应事体除琐屑无用。文义难通者稍加删窜润色外。其余事有关系不妨尽载原本语涉文移不必改易他如事由颠末。日月先后。务使明白。无致混淆。其或章奏之外。开列此一史官得以加意博采矣别有事迹可埀劝戒者如果闻见真确。亦许据实备书。但不得轻听讹言有妨传信
　　一东西十馆。原系史臣编挍之所。密迩朝堂。纪述为便。今次合用东馆近上四所。令直日史臣四员。分居其中。一起居。二吏礼。三户刑四兵工。除典守誊录人随役同供事外、一应闲杂人等、不许擅入、其该馆合用纸札笔墨酒饭等项编纂书籍有此维费食料以故事多因□闭□不开俱照纂修例分给
　　一国史古称为金柜石室之书。葢欲收藏谨严。流传永久。今宜稍仿此意。月置一小柜。岁置一大柜俱安放东阁左右房内。每月史馆编完草稿。装为七册。一册为起居。附以谕札等项。六册为六曹事迹。俱于册面明白开写。列史官姓名以杜挟私推委之弊仍书年月史官姓名送臣等验讫即入小柜摽记封锁岁终臣等题请。令礼部都察院翰林院掌印官公同开取各月草稿。收人大柜。先用礼部都察院翰林院印信摽记封锁。臣等仍用文渊阁印信摽护之。永不开视。
　　一史馆纪录、所用誊录典守官吏、臣等拟将见在史馆誊录官、选取勤谨善书者四员、专誊秘密文字、行吏部选拨善书贴吏十二名、专写六曹章牍、拨当该吏四名、专管文册及朝夕启闭馆门常川供事
　　一自　皇上践祚、今且三历岁朝、兹者旷典修复、盛德大业、将来不患无述、其二年以前。言动起居。与夫诸大政令。一时失记恐久而愈难辑载故欲及时补录皆诸臣耳目习所闻覩。相应追书谨录。以传万世。臣等拟令日讲官自每日轮记起居一员仍用一员史官三员、照前供事外、余三员暂不更替俱常川在馆、将二年以前初政、并力编纂、务期详赡、以光盛典、俟补完之日、方俱依前拟定规制行
　　乞重修会典疏【重修会典】
　　谨题为重修大明会典事、准礼部手本、该礼科给事中林景旸等具题前事、本部覆称我朝大明会典一书、即唐宋六典会要之遗意以昭一代之章程、埀万年之成宪、至精至当、顾其为书。成于弘治之末年。至今代更四圣。岁踰六纪。典章法度。不无损益异同。其条贯。散见于简册卷牍之间。凡百有司。艰于考据。诸所援附。鲜有定画。以致议论烦滋。法令数易。吏不知所守。民不知所从。甚非所以定国是而一人心也。嘉靖年间、　世宗皇帝。尝命儒臣续修会典、自弘治十五年、至嘉靖二十八年而止、未经颁布、隆庆二年都御史孙应鳌请汇集嘉靖事例、附入会典、今给事中林景旸等复申前请、委于政理有裨、合候实录进呈毕日、另行题请开馆、抡选儒臣分局纂修仍先行文各该衙门。选委司属。将节年题准见行事例。分类编集。呈送堂上官。挍勘明白。候开馆之日。送入史馆。以备采择等因万历二年五月初四日奉　圣旨是钦此、照得　穆宗皇帝实录、进呈巳久、　世宗皇帝实录、目今编纂巳完、臣等删润功亦将毕、催督善写、计岁终可以进呈、所有编纂诸臣。在馆闲暇。前项钦奉明旨续修会典一节。委系昭揭　祖制齐一法守重务。相应及时举行。合候命下、容臣等查照弘治嘉靖年间事例、择日开馆、选官分局、作急纂辑、仍行文各该衙门、照依礼部题准事理、各将本衙门见行事例委官编辑送馆、其一应合行事宜、及合用官员职名、容臣等陆续开具奏闻、
　　书
　　与王鉴川论封贡第五书
　　与王鉴川论贡市第八书
　　与王鉴川论贡市第九书
　　与王鉴川论贡市第十书
  </div>
  <div class="pagination">
   <a href="皇明经世文编_page128.html">
    上一页
   </a>
   <span>
    ...
   </span>
   <a href="皇明经世文编_page124.html">
    124
   </a>
   <a href="皇明经世文编_page125.html">
    125
   </a>
   <a href="皇明经世文编_page126.html">
    126
   </a>
   <a href="皇明经世文编_page127.html">
    127
   </a>
   <a href="皇明经世文编_page128.html">
    128
   </a>
   <span class="current-page">
    129
   </span>
   <a href="皇明经世文编_page130.html">
    130
   </a>
   <a href="皇明经世文编_page131.html">
    131
   </a>
   <a href="皇明经世文编_page132.html">
    132
   </a>
   <a href="皇明经世文编_page133.html">
    133
   </a>
   <a href="皇明经世文编_page134.html">
    134
   </a>
   <span>
    ...
   </span>
   <a href="皇明经世文编_page130.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
