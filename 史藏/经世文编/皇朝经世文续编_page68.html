<!DOCTYPE html>
<html>
 <head>
  <meta charset="utf-8"/>
  <title>
   皇朝经世文续编 - 第 68 页/共 192 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文续编 - 第 68 页/共 192 页
  </h1>
  <div class="content">
   邹鸣鹤

按锡金两邑。田多大户。派当现年总甲一节。乃沿明世粮长獘政。流毒至今。通省各属禁革。独锡金仍旧相沿。而吏胥肆虐。一切苛派。日甚一日。大户赔累不堪。仍遭严比。破产倾家。缕指难数。此皆不可不革之实情。蒙示在京时。侯叶唐少宰。业已陈明。无容再述。惟以阁下念切民瘼。垂询谆谆。尚有不能不续陈者。查户部则例等书。开载总甲一役。均由各里士民公举点充。从无强派田多大户充当之文。此役实系显违　国制。法所当革。且历奉于清端公汤文正公岳中丞诸名臣特示禁革。载在通志。刊立碑文。铁案炳炳。理所当革。以理所当革法所当革之事。重以关系民命。又为情所不可不革。乃十八年李署司详院。饬府示禁。百姓已庆更生。而金邑李前令等。阻挠有术。竟不顾情理法之平。而忽然中变者。总以关系钱粮四字。最易竦听滋惑也。试思关系钱粮。与关系民命较。孰重孰轻。　　圣君贤相贤大府在上。断无顾钱粮不顾民命者。大义炳然。无容置喙。且顾民命。仍顾钱粮。理有相因不相妨者。钱粮出于田亩。完于花户。催于粮差及区总等人。今即革去现年。而田亩自若也。花户自若也。总甲不过改强派为公举。而总甲自若也。总甲领同粮差等人催办自若也。根田完赋。按单限追。通省令甲具在。锡金民情。又素谨愿。孰敢抗孰抗者。平心论理。实无格碍。此钱粮可顾者一也。乃有为之说者曰。大户中户有身家。小户亦有身家。有身家者。无待现年催办。自能完粮。惟荒坵屋基旧冢等类。畸零之地。其粮无着。无著者催追无效。责令现年垫赔。以其有身家也。若公举之总甲。力难赔垫。岂非去民累贻官累乎。不知无着之粮。不过百分中之一分。而此一分者。既有此荒坵屋基旧冢畸零之地。在根地寻户。根户追粮。无不得者。即使根追不得。尚可议豁议摊议官种。设法变通办理。何敢贻官以累。官亦何坐受其累。且此不过百分之一分也。一分中尚可使无着归有着也。则钱粮可顾者二也。乃小民私愿则更有进者。细绎李前司详文。以现年禁革后。不得公然议及津贴。是盖痌念切。恐津贴仍旧累民也。实则小民畏当现年。如畏猛虎。虎害既除。小害在所不计。且所甚愿。今虽易强派为公举。而总甲自若也。总甲有应办之事。即有应付之用。其事不止催完钱粮。而钱粮其大者。其用即不致再赔无着钱粮。而养差领催其大者。自应按区之大小。事之繁简。每亩酌贴钱若干。汇总济用。小民出钱以免役。总甲及区总等人受钱以应役。钱出自现年一人。则用专而家必破。钱出自各甲各户。则人多而势以均。均则易集。均则无怨。而又为之限其数。去其以足敷诸用为主。乃于公事。实在可行而可久。如此尚何致钱粮有碍乎。此钱粮可顾者三也。

有此三端。钱粮之必可顾彰彰矣。乃十八年阻挠百出者。均以关系钱粮。哓哓不已。何也。盖此心以民命为重。则必欲禁革。而犹虑禁革之稍有格碍。则百计以袪其格碍。而公私交尽之虑同。此心不以民命为重。则一意阻挠。而犹虑阻挠之不足耸动。则百计以资其耸动。而借口钱粮之说起。借口钱粮则无格碍者。直以为有格碍矣。小有格碍而可以措处者。直以为无可措处矣。常属无现年。通省皆无现年。而钱粮皆完。何独锡金两邑。乃必恃现年大户催追得力耶。若曰现年大户。力能垫赔。年清年款。胜于他邑他策。是即明世粮长催追。损下益上。择肥而噬之意。断非　　圣世所宜行。且为　　圣世所严禁者。安可恃为良法。而况他邑他策。尽有催追得力者乎。嗟乎。钱粮固重。民命尤重。两邑畸零难完之钱粮甚微。两邑朘削日甚之小民太苦。执积獘为旧章。甚至坚持弗变。视救民为多事。或且肆口相讥。不恤民瘼之咎犹显。力阻善政之心难诛。十八年已事昭昭然也。是在主治者之神明果断。令出惟行矣。少司寇秦小岘先生官温处道时。革除庄长一役。僚属徇庇。胥吏百计阻挠。正与十八年情事。一一合。小岘先生与于汤岳诸公。先后一揆。毅然禁革。浙民至今尸祝。谨奉上原一本。伏乞垂鉴而采择焉。合邑苍生幸甚。

　　与彭通政论去差徭减重赋书　　　　　
金文榜

天下事有言之者。有为之者。天子于封疆大吏部院御史。不责以为专任以言。不责以亲民之事。独责以进退人才。指陈利獘。明乎为之者别有人。而言之者责独在是也。乃自为之者不能尽其为。而言之者又不能尽其言。天下滔滔。将何底止。夫使所遇不幸。谗谄交蔽。动遭奇祸。则不言犹有辞也。今　　上冲龄践阼。天纵英明。　　　两宫知人善任。锐意望治。议政王虚己求贤。开诚布公。凡有建言之心者。夫又何嫌何疑。而不殚其血诚乎。今两湖全皖粤诸省。虽渐肃清。而上游之贼。聚下游。江浙之贼。跨州连郡。坐拥膏腴。西粤为逆贼老巢。年年捆载而归。阴谋难测。山东捻匪。焚杀四起。河南决口。死亡数万。川中用兵已久。陕西逆回固结。剿抚两难。云贵距京辽远。时有蠢动。无以控制。而辇毂之下。马贼连骑结队。白昼横行。邪教从中煽诱。滨海地方。观衅思逞。此厝火积薪之势。祸未形而患已萌。惟有收拾人心。可以补救者也。当今能杀贼者。能使贼望风而逃。而此望风而逃者。胁从约有八九。其初皆愚懦良民也。自官之待民。必以威取胜。钱粮徭役。种种索扰。不留余地。民于是知愚懦之受侮。相习于强悍。流而为匪类。迨民既为匪。官则醒悟。思有以安抚之。而民乃挟众要求。必责官以前日之所取尽偿还之。而后就其安抚。是今日大计莫急于收拾人心。而收拾人心之计。在西北宜去其差徭。在东南宜减其重赋。二事皆病民之尤。致乱之原。固在地方官实力奉行。尤在督抚上司正己率属奖廉惩贪。虚心察访。要皆不能已于言者也。请试陈之。古者赋役并行。赋有常额。役惟劳之而已。近年直隶各州县。差徭繁重。土木工作外。车马柴米麸料布匹锅碗烛纸食物之类。无一不取诸民间。虽各处情形不同。而大旨总归于病民。有于去任时得贿裁免。不以告后任者。亦有于到任后分外增派。至日增一日者。总之官中苟取一物。辄费民间数倍。民间何等万难。不值官中一掷。强横者犹可抗避。懦弱者愈受欺凌。或民愿出钱而勒令备物。或民愿备物而勒令折钱。或一村索过再索一村。或此事未了又生他事。或上司以为苦差。而州县实在获利。或州县偶尔赔贴。而差役从中私饱。遇有兵差过境。委员往来。已在坐支项下一一支销。乃各州县恃其事出有名。搜括民间。愈无忌惮。推原其故。总由官于此等事。视为泛常。既不将物数多寡。详细标判。又不按历来成例。榜示通衢。以致狐假虎威。獘端百出。此呼号愁苦之声。所以不绝于下也。更有乡村卖买集期。一月数次。州县派家人或书差往收税钱。此款解库不及千分之一。而于百姓增一不便。且于担负贱役。较量锱铢。不成事体。莫此为甚。尤可痛者。

今年　　　先帝梓宫奉移。早颁　　谕旨。不扰民间。乃各州县承办垫道支应。令下之日。狡恶差役。百计钻谋。先与本官包定数目。自一二千金至数百金不等。一经出票。立赴四乡恐吓婪索。其数照所包之数。几增十倍。官恐其逾限迟缴。不敢查问。民以为要差急需。亦不敢申辩。州县官受其吞蚀。所余带往差次。朋僚欢燕。任意挥霍。一经罄尽。借口赔垫。而上司借查道为名。明知丁役委员。需索门包差费。盈千累百。并不禁斥。且养尊处优。行馆供应。务取华美。是民脂民膏。徒以供差役之吞蚀。州县之挥霍。上司之供应。而皆借　　皇差为名者也。夫王道坦坦。工费应省。即沿途支应。在　　皇上之心。亦必敦崇朴素。乃大吏不于此体会　　圣心。推广德意。而反借此扰及民间。隐滋怨厉。是岂独国体有伤哉。现在外国来传教。有教中人免派差徭之议。是习教者得脱苦累。而不习教者难免苛派。异日愚民穷困。招之即去。而稍有知识者。迫于追呼。亦将遁而之他。为日既久。人尽入教。此差更何从派办。若今日及早禁止。既示　朝廷之恩。又塞入教之源。诚为一举两得。而有言责者。犹欲泄泄待之。窃恐穷民一入奇邪。执迷不悟。而异日左道充塞。三纲弛。四维绝。害更有不忍言者矣。若夫东南之事。自咸丰十年。师溃金陵。糜烂情形。不堪设想。今幸督臣曾国藩谋定后动。军威渐振。然而悍贼聚苏杭。其势未能即下。且苏杭未陷之前。乡民之思乱者屡矣。州县官带兵入仓。浮收苛勒。乡民聚众抗拒。岁以为常。今其人操小舟。挟利刃。屯聚镇市。往来叉湖支港。船至数万。众至数十万。在江浙接壤处。蔓延数百里。不官不贼。阴蓄异心。徐以观变。其始皆有田有庐之良民也。果能抚之以恩。结之以诚。则其人皆为我用。且可资为前导。如其无恩。则久之将为贼用。而官军进剿愈形掣肘。按苏松田赋之重。较他省多至十数倍。即较邻郡常州。亦多至数倍。此不独明祖围城时。愤其久而不下。以此困之。亦由宋代官田。多于民田。而官田之重租。亦均派于民田。故重极至是。逮我　朝屡次议减。　　恩泽已渥。而重累犹未释也。盖吴中田卑下不宜麦。故春熟无几。全赖十月获稻。以中年论之。亩获稻三石。碾米一石五斗。准谷升时价。石米仅值大钱二千四百文。亩可得钱三千六百文。而正漕额征米一斗七升。上下忙额征银一钱五分。加以零星小费。共需钱一千余文。又每亩粪壮之用。帮工之费。亦需钱一千余文。计其终岁勤劳。全家辛苦。所余亦不过一千余文。若赁田耕种。还租业主。数必倍于输课。是以民力拮据。喜于逐末。一经荒歉。即弃其田。并入大户。大户势力有余。无非勉强从事。若势力一衰。则每亩仅收二三斗。其租耔既不能全收。自不得不望　蠲减之恩。而州县匿去蠲减之数。意欲私吞。是以时有争执。而乡农之有田未弃者。受官吏格外苛勒。势又不能保其恒产。其有田轻弃者。改习他业。更难保其不流入奇邪。种种积獘。皆赋重利薄所致。

杭嘉等处。山多田少。农利本薄。半以蚕桑为业。兼之徽歙等处。素乏粮食。仰给于此。故米少而耗路多。其人常年食贵米。遇凶岁辄至乏食。今　　皇上若能比较邻省田赋。分别裁减。并严禁州县浮收颗粒。则江浙两省苦乱已久。忽闻浩荡　　天恩。出于意外。必有感激思奋。愿为前驱者。且重赋之地。在　国家亦徒受此虚名耳。近年各州县朘削之后。亦知民力枯竭。每遇丰稔之年。无不捏报荒歉。是州县无可奈何。已经将定额暗中裁减。他日收复。元气已伤。其数必至再减。　　皇上与其担重赋之名。而毫无重赋之实。徒便州县吞荒之计。何如明白晓畅下令减赋实。可鼓舞人心乎。总而论之。今日民穷财尽。势如累卵。其故不在银钱耗竭也。但能轻徭薄赋。使农民先安其业。不致以田为累。则粪多力勤。亩益三斗。民间盖藏自裕。祸乱自弭。其有身膺司牧。不知稼穑之艰难者。悉予罢黜。天下虽乱。治安可立待也。阁下世有令德。为时名卿。桑梓之属望久矣。近叨末座。见蹙然若有所欲言者。用敢就其历年所试验。及近日所目击。皆确凿有据。叙述成篇。上尘清览。有可采处。伏祈修饰。备达　　天听。天下幸甚。后世幸甚。

　　上豫省当事论差徭书　　　　　　　　
熊祖诒

窃尝思易之为理。否极泰来。困极亨至。承平既久。泄沓相安。必至奇灾殊祸。决裂糜烂之际。然后人心渐动。而天心乃转。法不穷不变。獘不极不更。前史所载。往往然也。豫省荒歉。亿兆涂炭。幸得执事移节南来。汰不急之征。除无名之费。中州孑遗。如获再生。此固豫中生灵一大转机。而亦豫中政令一大变机。祖诒分系客绅。明知被发缨冠。古人所戒。是以地方公事。从不妄干。自抵新安。每遇乡之父老。咸谓公等意良厚。然吾民厄于岁。尚不及厄于役之为苦万万倍也。纵给多金。一遇差徭。行复罄耳。及其言之恳切。虽永州捕蛇之说。石壕老吏之诗无以过之。目击心伤。何忍坐视。现又值新政振兴。实事求是之会。失此不言。后将何待。不揣冒昧。谨就新安一邑见闻所及。试备陈之。查新邑僻处深山。所有着籍地亩。大率从丛岩绝壑中。摅石榛。开辟而出。其田之等。有以一亩为一亩者。有以五六亩为一亩者。幅员悬殊。生息同。岁收所入。不足给居民一岁之食。常恃他项贸易。藉博微利。以资其生。地瘠民贫。亦云已甚。而地当古汉函谷之首。为秦晋豫三省要冲。徭役浩繁。倍于他邑。相沿成习。又无善章。遂使奸胥蠹役。盘据成窟。种种獘窦。莫可穷诘。总其大。盖有三端。一曰兵差。凡遇客省本省之兵。移营换防。及采购军械。装运勇饷。车一辆。东至洛阳。钱三千五百。西至渑池。四千五百。马一匹。东去二千。西去二千五百。解回游勇。用护送二名。每名东去四百。西去六百。署解马一匹。折钱三百。署解差一名。一千二百。此项银两。在地丁项下均匀摊派。当同治时。军务繁兴。差役綦重。地丁一两。派钱至十千以外。嗣于同治十二年。兵差局改胥办为绅办。按季开具清单。张贴示众。似乎民困可以苏矣。而积重难返。陋习依然。除舞獘侵渔外。每年定规。稿案签稿钱粮杂务诸门曹。各用钱六十六千。用印十七千。执帖十八千。跟班四十八千。去年季冬。正值奇荒之际。尚每季每两派至七百余。一项如是。其它可知。此一獘也。二曰流差。凡星使往来。及本省客省官员奉公差遣。及并无公事而持有差信者。支应车马。与兵差同。皆由衙役代雇。乡民出钱。五十二牌。轮流值差。咸丰二年。冯邑令设局定章。衙役气夺。而人亡则政息。法久则獘生。其为新邑漏卮。仍复如故。此又一獘也。三曰杂差。驿站马号。旧有五十二匹。由五十二牌公同喂养。马匹时有倒毙。而喂养永无裁减。每交草一束。三斤为一束。折钱二百三百不等。麸一斗。折钱五千六千不等。约计大牌每年出钱二百千。小牌九十千。粮行交料每年共三百石。油坊每月共支油四百斤。每年共支千只。肉肆每日出肉百斤。以四十斤为官价。斤四十文。以六十斤为民价。勒令肆中出卖。以其赀偿官价外。尚获赢余。城北十牌。倚邙山而居。民业烧煤。每年两次。各纳口钱四百余千。新令任加纳一次。五十二牌。每年支正票煤车四百八十辆。句票二百四十辆。摊票一百二十辆。每辆折钱二千三千不等。牙行每年出官骡折银二百四十两。新令任亦如之。

夏季支凉棚杆数百根。冬季支木炭万余斤。句炭摊炭年炭无定数。鸡二十只鸭四只为一票。五日一支。每只折钱七百余文。每逢过差。出木槽铡子椅器皿各数十。要之衙署内外。起居日用。无一非取之于民。而又实用一分。出票多至四五分。差役下乡。又多逾分诛求。刻下各铺闻风。不敢复业。而胥役之敲骨吸髓。仍是愍不畏死。此亦一獘也。兹三者。当无事之时。相安已久。尚可勉力支持。自去岁大遭灾歉。苦瘠万分。执事方仰体　朝廷德意。散银给种。轸优加。乃正供可减。而胥吏之陋规如故也。　国赋可蠲。而衙署之苛派依然也。目前百姓虽稍有起色。然田亩荒芜者十之五。户口死亡者十之六。应差之源日塞。而派差之流日来。民亦岌岌乎殆哉。夫　国家定制。南则赋重而役轻。北则赋轻而役重。支应差使。与完纳钱粮。同为小民维正之供。践土食毛。谊无可诿。顾赋有定额而役无定章。有定则颛蒙亦难骤欺。无定则胥吏即易为獘。民非敢畏差。谓差而无定则。上不能入　国。中不能入官。而徒饱吏胥私橐耳。律州县衙役。不得过五十名。现新邑皁快壮。各分头二两班。每班约数百名。此数百名者。既无生业。又无田产。而顾日日饱食暖衣。试一思之。果何所从来乎。乡间里长六十余名。地保五十二名。每当更替之际。里长出投认钱十七八千。地保四五十千。而牌中殷富之户。私赂差役。求免点充。往往有费至数百千者。以上各条。如差使不能不应。必须明定章程。科派不能尽除。必须大加澄汰。衙役恃势横行。里长投充巨费。尤宜急为裁革。其究应如何厘订之处。执事折衷至善。自有权衡。局外书生。何敢妄参末议。祗以目民艰。不忍不据实以告。伏候采择一二。不胜惶悚待命之至。再新邑函关驿。额设马五十二匹。现缺额与否。尚难熟悉。要之不敷供给。前此尚有宜阳腹地州县津贴车马。现此项银两。久已裁革。无米之炊。廉吏难为。其能不取之于民者几希。兹拟由局捐银二千两。于新安渑池两县。购买车马。以备支应。如蒙俯准。再当拟章呈鉴。

　　挽船　　　　
高延第

江干阻风。登岸闲眺。有大艑溯流而来。堤上二人吹角导其前。牵百丈者数十百人唱督护歌踵其后。询之居人。盖某所大吏过境也。其舟容与中流。久而稍前。颇怪牵者多而行之缓也。及其近而察之。则数十百人中。偻者。眇者。跛者。胫大如股者。病而呻者。饥而啼者。号寒而无裈者。十居其九。或行数步而仆。或履而颠。或疲不能步。以肘加缆。听人曳之。而后举足。或脱挽络。下堤而奔。伍伯二人执扑先后督之。有惰者则挞之。见逃者追且呼之。于时唱者呼者呻者啼者震沸于路。去官舟百许步。舟中人寂然若弗闻也。仆者逃者多。伍伯畏责亦掷扑而逸。久之舟过。逃者自草闲出。诘其状。颦蹙言曰。我曹皆饥民也。官舟过境。例有牵挽。视其官之大小为挽者之多寡。隶胥恒驱我曹供其役。人与钱五六十。麤给一日食。官钱例有费。层递折扣。人率得十数钱。不足一饱。大吏仆从舟子倚贵势。多赍百货。冀免榷税。邀厚利。虽轻舟与重载无异。又其所至。征求犒给。皆醉饱骄逸。不复以篙舟为事。以疲民而曳重载。加以饥寒。故舟不能进。往往不终事而逃也。所幸达官贵人坐不窥堂。守吏卒不暇左顾。遂得窜草闲求活耳。路人闻其语。莫不叹息。有卖浆者悯其饿。出粥食之。役者又言曰。大吏取人于州县以供役趋事也。守吏役人以应大吏之求奉上也。出钱以当身佣之直下也。皆非有意于厉民也。然疲百人之力。而舟不加进。日费数缗而人不一饱。守土者终日张皇道路。而上下不见德。徒令我曹忍饥而供此无益之事。冤哉。何时而得休乎。语讫趋去。闻者皆叹息不已。退而书之因语座客曰。征调以趋事。而适得迟滞。劳人以奉上。而适得弛慢。给赀以惠下。而适得苛虐。名实不相应。至于如此。则何如止牵挽。罢役徒。省庸钱。转得相安于无事邪。客曰。如误程期何。曰。长江大河。旅客商贾。舳舻衔尾。上下数千里。子曾见有必檄一吏调一夫而始进者乎。此固不待见见闻闻而可知者。特难为不闻不见者说尔。客闻良久作而叹曰。今官府事名实不相应者。比比皆是。被其祸者。岂独此十百饥氓而已哉。虽闻此语将奈何。遂相与闵默而罢。

　南中多系雇役与西北情形不同其流獘乃至于此差徭之累民何堪设想附录之以谂夫为民上者


　
卷三十九　户政十一屯垦

　　前因时论十五屯田营田　　　　　　　　　
吴铤

吾尝谓西北沟洫之制。不可不复。然非经数十年之开垦。渐以致之。不足以成非常之功。若承平无事。则难为力。夫欲尽地之利。莫如沟洫之制。沟洫不可得而骤复。则必思所以济其穷。使地利不致尽弃于草莱。财赋不尽仰给于东南。庶乎其可也。唐宋之时。有营田屯田。屯田以兵。营田以民。盖因地之利。课以耕耘。乃富国裕民之计。咸平中。襄州营田。既调夫矣。又取邻州之兵。是营田不独以民也。熙丰间。边州屯田。不限兵民。皆取给用。是屯田不独以兵也。前世往往以屯田营田。开垦荒地。使为己业。以耒耜耕牛假粮种。俟岁入然后偿。陈尧叟请开公田。以通水利。郑民宪请行助田法。一夫受田百亩。别以十亩为公田。张浚请以官田逃田并拘籍。以五顷为一庄。明初令民开垦。永不起科。其制各不同。案田不起科。适以起争竞之端。若以十亩为公田。则开垦时即行税法。恐民不乐于从事。莫若召募之时。不行起科。俟数年之后。岁入渐增。然后量输租。永无后患。至以五顷为一庄。未免太广。若仿其制而减其数十之四。则田有定限。不至开兼并之渐。盖沟洫之制。非举西北之地尽开之。不能行均田之法。则屯田营田之制。仅召民耕种。使各自为治。则近水之地尤易为力。故唐宋以来皆议行之。而沟洫终不可得而复矣。行屯田之法。则三边可从事也。行营田之法。则山东诸省可从事也。或以侵占民田为疑。或以诸郡括牛为扰。或以兵民杂耕为扰。皆非知权宜之计者也。

　　屯田篇上　　　　
汤成烈

夫屯田之议。始于汉后将军赵充国。诏书往来诘问。卒从其议。罢遣调发战士。置吏卒督率耕作。经画年余。兵强食足。羌酋授首。陇右以平。何策之善也。建武初。天下粗定。光武度兵不可卒罢。食不能常足。乃遣诸将耿弇刘隆马成马武祭彤等。将吏卒诣郡国及边塞屯田。马援亦求将宾客屯田上林苑中。当王莽之末。黄金一斤。易粟一斛。建武中元。米斛二十。户不夜闭。此盖屯田之效也。丞相诸葛亮经中原。屯田渭滨。军民杂居不扰。司马懿闭垒不出。诚不战屈人之谋也。至于曹操从枣祗之议。屯田许昌。司马懿从邓艾之请。屯田淮南。积谷养士。卒以破除雄。降服孙氏。盖芟夷大难。非可以年月计也。而丧乱之余。民不耕。兵不得食。贼何自而平哉。今粤逆之扰乱十余年矣。祸延十数省。疆宇日蹙。生民日困。财用日匮。亦将何以善其后耶。揆度时势。大功不可以猝就。兵防不可以遽撤。若不讲求足食之方。以为久远之计。而犹敛金以为饟。吾见其必有土崩之患矣。故为今计。平贼要策莫如屯田。今试以古耦耕之法行之。二人为耦。治田十亩。五耦为伍。倍伍为两。四两为卒。倍卒为乘。凡百六十人。治田八百亩。置田畯一人以劝导之。从此而十之。凡一千六百人。治田八千亩。置啬夫一人以董教之。令残破州县。经理荒废之地。招徕难民。给予籽种农具口粮。使之垦种。辟为官田。田畯啬夫。时察勤惰。分别劝惩。选其壮健。给予器械。使之守望。以御外侮。闲暇之日。使之修筑碉堡。栉比鳞次。互相援应。老幼妇女。器用财贿。咸聚于内。留戍兵弁。为之保卫。年之后。一树百获。收其赢余。州县官府。为之廪积。调发兵勇。过境往来。戍守士卒。计口授米。毋给银两。行有糇粮。居有委积。自无枵腹呼庚之患矣。于其农隙。练习技勇。矛弩为先。火器为辅。一遇寇警。人悉归堡。左右前后。一乃心力。相助为守。贼虽众至。见我备严。节节联络。首尾呼应。必不大肆。野无所掠。意气自沮。俟其惰归。选众出击。各堡掩袭。处处牵缠。必且退走。切勿远追。敛兵保险。益修我备。邻邦效之。增我之助。树贼之敌。众志坚定。乃可成师。方今之獘。将不练兵。招募游惰。饟皆给银。囊有余资。米运不至。人不宿饱。无籍可稽。傥遇强敌。非溃即嚣。公然焚掠。为贼前驱。臂金腰橐。官莫过问。此以银为饟之流毒也。今虽处积重难返之势。岂无拨乱反正之方。夫曰屯田非仅从事耘也。战守之法亦寓焉。然要在得人而任之耳。唐末张全义入洛阳。数百里无烟火。全义选裨将十八人。人予大旗一。使赴各邑乡镇树旗于瓦砾中。招集流亡。俾令垦艺。襁负相属。期年有积聚。三年成巨镇。全义之人才。在唐末不过中下。今岂并若人而无之哉。在用与不用耳。故愚以为屯田之法实为平贼之要策。盖民保聚。则其志定。能自为战守。则其心固。是以行之于一县。而县可以保。行之于一府。而府可以安。行之于一省。而省可以强。诚使江皖豫浙。合而行之。数年之后。残疆悉完。野无旷土。民尽知兵。式遏寇虐。无往不克。于是贼无地可容。不降则死耳。古法可师。曷不取而行之乎。

　　屯田篇下　　　　
汤成烈

然此非可计日月而待也。必宽假之以年岁。诚使遴选守令。重其职守。宽其衔辔。劝课农桑。春耕夏耘。秋收已毕。家有余廪。人有余暇。选其子弟十六以上。教之击刺。耰锄棘矜。皆可为兵。击刺熟。教以步伍。雁行鱼贯。无相紊乱。步伍止齐。教以束队。百人成列。动中规矩。束队整严。教以行陈。目辨旗帜之方色。耳习金鼓之节奏。进退疾徐。咸禀指挥。外习于事。内定于志。如是有年乃可待敌。耕农朴鲁。既异浮伪。四体夙勤。学习亦易。又复训以尊君亲上之义。同仇敌忾之诚。守望相助。临难相救。心一力齐。战陈必勇。民知信我亦既有年。昔吴玠御金人于和尚原。败挫之后。以注队矢。复与金战。遂大败之。其法首队饱食。当先出战。兵刃既接。次队饱食。饭毕出阵。首队收还。三队饱食。食毕出阵。次队收还。分番迭休。我逸贼疲。三队战酣。首次两队。左右齐奋。冲其中坚。严鼓雨射。摧敌必也。应敌妙算。莫良于兹。战胜威着。我武维扬。四邻告警。宜急赴之。救民水火。焉可怠缓。得镇守镇。得县守县。贼郄我前。豫选贤能。假署令长。一经焚掠。荒地实多。招集流亡。督劝垦辟。量给牛种。并假器粮。爰设兵戍。转我积粟。资其饱腾。有秋既获。乃停转运。籍彼农夫。辨其勇怯。苟能胜兵。授之刀矛。爰令戍卒。集而教之。隶我疆宇。农即为兵。以田以守。阅有年所。爰课树桑。柿桼枣栗。松竹榆柳。瓜果菜茹。各视土宜。必尽地力。加以牧畜。马牛羊豕。咸致蕃息。俯仰事畜。资生咸备。民既乐生。乃可效死。爰选精悍。籍为常兵。授之恒产。田五十亩。中丁老弱。代为之耕。调发征行。期无内顾。苟非征行。人不给廪。田亩入厚。衣甲自备。以代赋税。不隶兵籍。悉令务农。力穑之暇。亦令肄武。必有守者。闾里自保。必有行者。豺狼是驱。内隙既弭。外侮不乘。安其生理。同其患难。熙熙皞皞。岂曰小康。遵斯道也。计必十年。故官必久任。政教乃行。官民相习。令如流水。时有水旱。岁不屡丰。惟勤不匮。古训昭著。宜集啬夫。颁令于乡。申明告戒。无怠无荒。耕耨以时。无或芜秽。不率教者。罚有常刑。时或巡行。省其耕敛。惩其游手。黍稷茂好。奖赉其勤。技艺精练。优加赐与。人知劝惩。黾勉服劳。不患饥寒。无畏疆虣。民安其教。吏称其职。而一县治矣。自县推之。上而州府。表率属僚。班春劝农。尽心民事。稼穑艰难。先知其则。巡察荒地。咸使种艺。督令游民。悉归陇亩。力出于身。心无作慝。放僻邪侈。莫敢或为。有勇知方。庶几奏绩。尨吠鸿嗷。息于四境。而州府治矣。使州府咸治。田野辟而仓廪实。盗贼息而兵革偃。屯田之效奏而天下平矣。故曰。民为邦本。食为民天。足食足兵。莫如屯田。

　　广李安溪屯田议
高延第

秦汉以来。天下幅员日广。民人日众。事变日多。所与为邻者。非强大之敌。即顽悍险阻之蛮夷。人不即虎。虎必即人。征镇防戍之地。交错于天下。兵少则威绌不足以相制。兵多则财绌不足以经久。自唐宋以来。当国之人。莫不仰屋咨嗟。以为天下之大患。此安溪相国屯田之议所为作也。然治平日久。安常习故。重于刱作。稍有兴革。议论纷纭。利害轇轕。亦迁延疑畏而不能决行。求其毅然为之而不挠。尽埽千百年之积獘痼习。而收其实利。是未可旦暮遇之也。虽然。屯田之议。不行于今。必行于后。古人建非常之策。绌于当时。信于后世者多矣。辄为推广其义而为之说曰。屯田之法。载诸史籍者备矣。其取而损益之不难。而难在于得地。明初天下丧乱甫定。其屯田大抵取诸绝产及籍没之家。其设立多在沿海边关。而长征之军。亦未常废。非充屯军之人少。由充屯军之田少也。故每遇大征发。屯兵不足。兼用长征。长征不足。益以招募。于是闾阎府藏之财。一耗于长征。再耗于招募。及其末年。屯政废弛。军多空籍。乃专以长征召募从事。国与民大困。卒至于亡。然则欲天下之固且强。则兵数不可以不增。兵数增。则屯田不可以不广。今世民人众多。开垦已。安溪所谓闲旷以给之者。非山场之硗确。即河湖之滩洼。畸零散布。肥瘠不齐。收获之数。不能画一。殊非厚养战士之道。然则屯田一项。何所取给耶。按今天下除卫田本当给屯外。一切淫祠寺观书院义学善堂。莫不有田。徒供游民奸人耗蠹。其为存亡有无。初不关于国家之兴衰治乱。举而籍之。以为屯田。益以所在卫田。及兵荒后绝户之田。以中县计之。田多者一县可得千顷。少者亦不下数百顷。分为上中二则。上田每户给五六十亩。中田则七八十亩。骑卒每户别给田十亩。或二十亩。以为牧地。以中岁衡之。稻麦杂粮薪蒸蔬果之所入。足养十人有余。除牧地无征外。上则屯田亩出粮一斗。中田亩出粮五升。歉岁核减。储之仓庾。以为征调军资上番口粮之用。夫每亩出粮。自一斗至五升。加于正赋数倍。而较佃户纳租。则亦减十倍。不为苛也。每县以五六百顷为率。岁入可得四五千石。除上番口粮所费。其存可至千石。二十年无征调。谷不可胜用矣。分拨已定。除其常赋杂役。使为永业。户出一丁以为兵。上番则入城而役于官。下番则率家人而耕于野。有隙则习骑射杂技。凡沿边冲要之地。每县屯兵千二百人八百人为率。腹里次冲繁盛之区。以八百人六百人为率。简僻少事。以五百人为率。并天下州厅于各郡。增行省之数。裁监司之者。以崇郡守之权。郡之治所。增置屯兵千人或八百人。省会之地。田与人复增其数。以严守卫而壮控制。田不足。则取简僻县之军少田多者以益之。京师田与军之数。又倍增于省会。兼调辅郡之军以益之。而均其番值之期。除京师宿卫之军。统于亲近爪牙外。凡郡县之兵。辖于军校。率以将领。统于令长。制于郡守。总于督抚。大郡万人以上。腹里递减。每郡至四五千人而止。上县千人。五分之。四时番上。出屯田所纳之谷以食之。岁用谷无虑三千石。下县每番百人。岁用谷无虑千五百石。凡田役追胥筦钥讨捕之事皆属焉。而尽革粮捕差役之属。

夫以二百人百人。日供令长之驱使。不为少也。以土著之军。征召土著之人。不为难也。讨捕为屯军专责。即有来自他方。遁之别邑。营伍声气相通。传檄会逮。亦属易易。不病其远也。家有恒产。名隶尺籍。不虑其叫嚣隳突羊亡兔脱也。以官马供邮传。以屯军供驿使。优其廪给。尽裁天下之驿夫站马。时其点验。禁其私役。则大费省而驰骤闲也。有事征调。取屯粮之储于官者。酌给道路口粮。又折变轻赍银两。资其日用。足至征戍之地而止。以后则仰给于地主。则供张省而转输轻也。一县有事。调一郡之兵与粮以应之。机速事办不患乎千里待援三月聚粮也。一郡有事。调一省之兵与食以应之。不足则取给邻省。更番休息。互为挹注。虽十道出师。三军遣戍。不患其劳且久也。无事之时。教练于军校。考验于令长。大阅于郡守。而诛赏其士卒军校。三年。督抚历各郡而都肄之。营阵无异式。伎艺无异习。器械无异制。必出于一。而严其诛赏于军校将领。夫所谓军校将领者。即识拔于屯兵之中。差择充之。而倍授以田。将领则又倍之。仍依民田纳赋。而私其赢余。官有迁除。田入交代。许其招佃代耕。能率佣力耕者。优异之。则侵克之獘去。私役之患绝。而服劳力穑。不至骄逸无赖哗伍而作奸也。骑军利平原。以马二步八为制。山林险阻。以马一步九为制。江湖沮洳。则步骑舟师。参错分置。而统于守令如故也。凡有征发。地近而罢速者。可调六成。地远而时稽者。调五成。地又远役又久者。不过三四成。下县征调。无过百人。过此则不足供役。而屯垦荒矣。总计天下之郡县。以中县八百人为率。益以郡治省会京辅之所增。为兵无虑百五六十万人。不可谓不多矣。以养长征兵之费较之。马战守兵多寡。通计一人岁需银十余两至二十两。军校将领军装器械之费不与焉。是岁费银二万数千两。始得千人之用。今以屯田所除丁税比核。田则有上下。官赋有轻重。酌以中制。每亩输银一分数厘至二分数厘而止。每亩输粮四五合至一二升而止。沿边省分。则无粮而赋益轻。计屯田千人。需田六七百顷。酌以中制。其蠲除于官者。岁为银不及千两。为粮不过五六十石而已。而屯田所纳五升一斗之储于官仓者。已有四五千石之多。除上番口粮及牧田无征外。尚有千石之余。以佐公家之急。则千人之屯。岁耗于国者。实不过数百金而已。是长征兵一人之费。可以得屯兵二十人。孰损孰益。孰利孰害。可屈指而计矣。夫从来当国之人。所愁叹窘急。而又不可裁省者。饷需也。驿站也。今一举而去之。此一快也。自经制之兵。分为战守防汛。小县不过数十人十数人而已。以御盗贼且不足。况流寇教匪乎。屯军置。而小郡数千。大郡数万。即大敌可抗也。况零盗乎。此一快也。昔人痛心疾首。谓纵百万虎狼于天下。搏噬良民。无可奈何者。差役也。今一朝而罢之。又一快也。异教祅祠。古昔帝王贤人屡欲埽除而终不能去。今一旦而祛之无遗。又一快也。若夫申军法。勤肄习。严比校。信赏罚。审强弱。察便利。参酌古今。时其缓亟。尽屏虚文。务求实效。一切法令制度。务求简明而易遵。平易而可久。是在刱制成务之人。慎取而善用之。固非区区楮墨揣摩所能尽尔。

　　请防查荒扰累疏道光二十七年　　　　　
戴絅孙

奏为直隶省清查荒地。请防扰累而去獘端事。窃惟劳农劝民。禁必先乎旷土。则壤成赋。法宜定以轻科。故辟荒芜者。所以尽地力。而薄税敛者。所以遂民生。比闻直隶劝垦荒田。下恤民艰。上筹　国赋。其在督臣所议。原为虑事之详。然流獘有二焉。一委员之分路稽核。则责成未壹也。一新田之亟予升科。则法制未周也。夫牧令者。守土之官。即亲民之吏也。地之有无可垦。履勘能知。事之可否相安。权衡当慎。而况钱粮之经手。岁终必考其成。黜陟之关心。赋入每虞其欠。彼即不爱民而爱国。独不爱其官乎。故以垦荒之事属之。竭力尽心。此其职也。委员则异是矣。其于各县之某乡某境。并未身习。即于彼地之为熟为荒。岂能臆断。当其候补省垣。亟图差使。不过承上司之意指则争长见好无不欲其所垦之多。复济以役之奸贪。里合外句。岂尚惜斯民之困。于是乎牧令之孱者受其抑勒。吏胥之奸黠者更为朋比。以无为有。以熟代荒。势所必至。即皆无此獘。而供臆繁多。诛求馈赠。其能免乎。臣故曰责成之未壹者此也。考昔雍正乾隆间。豫陕滇粤诸省。皆办垦荒。核其额定征银。凡河滨水尾。垦虽二亩。而上准诸水田之例。限以六年。若地角山头。种即三亩。犹余援夫旱地之条。需之十岁。然起科皆下则也。查直隶下则田。税三四分者最多。八九分者仅有。其至少则以三四厘升科。今闻新垦之田。概以八分为率。八分之数。散计之固不为多。合观之已不见少。夫以一二人力作之勤。种此十余亩久荒之地。胝足胼手。余粟岂能半锺。比户输官。征银遂几盈两。民亦劳止。其何以堪。况夫额定诸官。久益难变。饥年偶遇。则逃亡失业之患生。积欠已多。则飞洒均摊之獘作。且田既称荒。人皆试种。即使轻于定赋。犹虑乎裹足不前。岂可重为升科。转令其剥肤致痛。臣故曰法制之未周者此也。夫兴利者必无贻害。慎始者乃可图终。自来有爱民之心而转无仁民之政。以仁民之政而反为累民之阶者。其獘皆原于此。臣请　敕下直隶总督顺体舆情。详参往制。开垦之事。其能否专以属之州县。特饬道府督催。傥有捏饰欺蒙。但经访闻。即行指名参奏。至于委员之派。及早撤回。则责成壹矣。准以田赋之轻重。而酌中定制。如果腴田沃壤。稍需年岁。何妨上则升科。否则硗瘠之区。从轻酌议。则法制周矣。臣愚昧之见。是否有当。伏乞　　皇上圣鉴。

　　请将新涨沙洲归公杜讼疏　　　　　　　
陶澍

奏为遵　旨确查新涨沙州。酌议入官充公。以杜争竞。恭折覆奏。仰祈　　圣鉴事。窃臣承准军机大臣字寄。钦奉　　上谕。御史蒋泰阶奏通州崇明一带沙地偶然涨出多为土豪霸占近因争地酿衅讼案纷起请饬各州县勘明此等沙滩无庸纷纷查办等语此项沙地坍涨靡常沙棍乘机霸占恃强逞凶屡酿巨案最为该省恶习着陶澍体察该处情形应如何息争杜讼之处据实奏闻钦此。当即恭录转行查议。并因沿江沿海各属。皆有沙洲。自应通查明确。一并奏办。又经专札饬查去后。兹据各属陆续覆齐。由江宁苏州两藩司具详前来。臣查江南沙洲地亩。价少课轻。获利甚厚。是以一沙初涨。起相争。每酿械巨案。前于嘉庆十七年间。经前督臣百龄等奏准。将坍没之地不愿豁除者。报案留粮。遇有新涨子母相连。准其按数拨补。如系江心突涨。概行由官召变。分别缴价先后。以定准驳。本为杜争起见。乃法之所在。獘即丛生。臣详加体察。现惟崇明一县。有沙无田。岁征沙课。向有常额。涨既不升。坍亦不豁。统归三年大丈。于原额课内摊增摊减。由来已久。祗须于届丈之年。从公摊拨。尚不难于杜衅外。其余有洲各属。则皆积惯沙棍。恃有留粮待补。或因该洲将涨。即先捏报被坍。预为冒升地步。或向被坍之户。私买坍粮。为争讼地步。一遇新涨沙洲。即纠诱散户。以得地均分。敛钱兴讼。非以甲地之相连。捏为乙地之接涨。即以此号之旧额。指为彼号之复生。分投具呈。各报各案。其无可影射者。则又以突涨争买。沙未出水。即已望影报升。百计诪张。分歧错出。甚至恃强争。动辄伤毙多人。积衅成雠。愈难解释。而棍蠹欲壑无穷。犹且多方唆弄。或抗不具结。或已结复翻。或捏情京控。案一日不能结。彼仍获一日敛钱之利。而小民赀本已空。欲罢不能。未获沙地之利。转受沙地之累。此则沙棍为害。而自留粮待拨。又因法致獘之实在情形也。窃思截流必先清源。源之不清。虽力截其流而不止。民之趋利。如水就下。而狡黠沙棍。则更变幻多端。即再别设科条。恐一法立而一獘又生。仍属有名无实。伏查丹徒县之乐生洲。自入官收租。作为岁挑徒阳运河之费。迄今数十年。官佃相安。此外沿江沿海。控争沙地。一经归公。讼端即息。推原其故。地既归公。豪强无可觊觎。而穷民奉官承种。无所用其机谋。即亦不为洲棍所惑。则欲求永息争端。莫如遇有新洲涨生。一概归公为善。若谓自然之利。应以利民。则今之沙洲。不但穷苦编氓。断不能得。即稍有力之善良。一被勾诱。辄至倾家。若复因夺而。身命且多不保。是徒有利于棍蠹。而实无益于良民。则以之充公。正所以息争安良。且洲仍民佃。并非与民争利。而受佃于官。与受佃于豪强。其租息之轻重亦殊。于穷苦编氓更为得济。

况地方遇有例外应办之事。恒以费无所出。每致束手。大江南北。地广政繁。应办事宜。更复不少。举其大者言之。夫东南为财赋所出。全赖水利为功。现在各属河道湮塞。旱涝无备。一遇灾歉。公私伤损。上年虽将吴淞江奏请疏浚。而浏河白茆孟渎诸巨流。尚以经费难筹。致稽挑办。即徒阳运河亦多赔累。如练湖等处。即未能修治。若淮阳所属河道。固应河工盐务修理。间亦有须地方筹办者。徐海两属。并有东省豫省下注之水。一遇雨泽稍多。辄成涝歉。实属目前至急之务。　国家经费有常。既未便频频请　帑。若责之州县。又力有难能。任其湮废。则民困而赋税亦无所出。今幸有此自然涨出之沙地。如以之拨充公用。作为水利津贴。纵不能大举一修。亦可以择要办理。逐渐成功。既无损于　国计。实有益于民生。堪以一举两得。臣悉心酌议。应请将崇明一县仍循其旧外。其余各属。嗣后凡有坍没沙洲。均令地方官随时勘明。实在被坍顷亩。即将课赋详咨豁除。不准留粮待拨。如有新涨洲地。无论子母相生。江心突涨。一概归公。责成洲总随时呈报。由官勘明。按则详定课赋。其洲地即召佃承种。岁收租息。按数批解藩库。除扣完课赋外。余为地方水利之用。遇有应办。由藩司确勘地方缓急情形。详明酌核办理。至民间买洲。例应缴价。泥草等滩。每亩价止一二钱。即高阜堪以围田之洲。价亦不过二两。为数甚微。今既入官。若令佃户缴钱作价。或又视同己业。设有承种不妥。碍难退佃。窃以地既归公。即属官产。应请免缴例价。而租既留充公用。地仍完纳　国课。所益尤多。如蒙　　俞允。现在讦讼未结各案。即照此一例归公。无庸纷纷查办。所有从前报坍留粮待拨。已经咨准部覆。尚未拨补之案。各业户既经赔课有年。仍饬各属俟有新涨洲地。果系原坍处所相连。俟出水后。照案详请拨补。以示格外体恤。傥有狡执。即将洲地归公。所赔之课。照数发还。由洲地租内分年取息弥补。俾免轇轕。至此项新涨归公洲地。其顷亩升坍数目。均照民洲之例。归于大丈案内造报。其应纳课银。亦归每年奏销案内造报。所有常年收支租息数目。随时酌量办公。不能一例。应请免其报销。仍由藩司确查汇报督抚衙门查核备案。以昭核实。所有遵　旨查议新涨洲地归公杜讼缘由。是否有当。理合恭折覆奏。伏乞　　皇上圣鉴训示。

　　招垦荒田酌缓升科章程详文　　　　　　　
李宗羲

案奉宪台札开。同治七年十二月二十四日。准兵部火票。递到户部咨江南司案呈本部议覆太仆寺少卿彭祖贤奏明升科例限一折。奉　旨依议钦此。相应抄录原奏。飞咨江苏巡抚遵照办理可也。计粘单等因到院。抄粘札司会同妥议详复察办等因到司奉此。伏查江南地方。自粤逆窜扰后。田地类多荒废。江宁镇江常州三府。暨扬州府之仪征县。被兵最重。荒田最多。其江都甘泉二县。与苏州所属次之。松太二属又次之。同治三年。军务平定。随时设局招垦。数年来原业主陆续归里。开垦者虽不乏人。而未垦荒田。尚复不少。推原其故。实因兵燹后户口零落。佃农稀少所致。各该县荒熟田地。虽多寡不一。统而计之。荒田尚居原额十之五六。即现在成熟启征之田。大抵皆同治五年江北水灾。饥民逃荒而来。经业主给以牛种开垦者居多。此等灾民。原籍本有田可种。而江南熟田。均经开征。即科则无考之处。亦经权办抵征。赋出于租。租出于佃。该灾民等因业主责令完租。利息无多。往往弃田而归。业主莫可如何。以致已熟田地。复又抛荒者。不一而足。彭少卿所陈荒田垦熟后缓以启征年限。诚为审时度势之论。但抛荒田地。本有科则。一经耕种。原可复旧。与开辟旷土情形迥别。若照升科之例。水田六年。旱田十年。未免过宽。总之民生固宜轸恤。而　国计亦当兼筹。本司等体察情形。博谘议。文移往返。斟酌再三。窃以为招垦之法。起征既宜缓以年限。而垦户尤当格外体恤。使小民乐于从事。无所畏难。庶几荒田或可尽辟。课赋可免久悬。谨拟议招垦章程八则。相应联衔详复。是否有当。伏候宪台鉴核。

一招垦荒田启征宜宽予年限也。种田利微。又有高低腴瘠之分。现在江南未垦荒田。大都非山即圩。水旱堪虞。一经垦熟。便令完粮。以故愿垦者少。今应请大张晓谕。除同治七年以前垦熟田地照常征收外。凡未垦荒田。有人垦种。从垦熟之年起。以三年为断。任听垦户收取花息。三年之后。再照该田原定科则完纳钱粮。如三年中或遇荒歉。准其报明。再展一年。庶垦户无所畏累。认垦可期踊跃。

一未垦荒田宜先勒限原主认业也。查江宁常州镇江三府。已垦成熟田地。通扯不及十分之五。此外抛荒尚多。不尽无主。大约无力垦种者有之。招佃无人者有之。且恐一经具认。即须完粮派捐。今应出示晓谕。勒限今年六月起。至明年十二月止。原业主将田地坐落村庄区图详细开列。具报认业。无契据者。祗须保邻出具不致冒认切结存案。统俟垦熟三年后。再行完粮。如售卖与人。亦听其便。但须分别已垦未垦。将亩分推收过户。承买之人。亦准扣算垦熟年分完粮。江苏肃清五载。原业主避乱在外。当陆续归来。否则本籍必有人经理。断无听其荒芜不问者也。自此次出示后。如不呈明认业。即作无主论。听官招人认垦。如已招垦成熟。原主始出告争。虽有契据。亦不准理。

一荒田有主无主均宜清厘也。荒田之业主。问之田邻老农。无不知者。业主之住址。问之经造里册各书。亦无不知者。某都某图某村某庄荒田若干。原业某某管业若干。责令里图村庄地保。各归各图。细细查明。开册呈送。再由经造里图册书覆查。傥业主实系逃亡故绝。其田即由官开明坐落都图村庄亩分。出示招募认垦。给照管业。

一无主荒田方可由官招垦也。垦荒极费工本。牛种农具。一一均须置备。更须自盖草屋栖止。成熟之后。忽为原业认去。纵使赔还垦本。或宽予年限。或田不追还。酌给原业田价。均非所欲。盖垦种荒田。类皆穷苦农民。图为己产。如有原主。则明知此田不为己有。安赔贴心力。代人垦荒。故必以无主之田。招人认垦。官给印照。永为世业。仍自垦熟之年起。三年后再令完粮。此等垦户。即属业主。必不舍之而去。久之即成土著矣。

一垦户不论土著异籍皆准认垦也。本处人种本处田。熟悉地土人情。外来客民。未免格格不入。但土旷人稀。业主自种。则帮工难觅。招佃代种。则无人承领。此荒田之所以未能尽垦也。然则欲垦荒田。不能不招异籍之人。地方官应随时劝导本乡。不得欺侮异籍。异籍不得凌轹本乡。务使主客相安。毋许生衅。其异籍农民。认垦荒田。须令田邻地保。出具互保。俾知根柢。至若异籍佃户。则有业主可问。不在此例。

一垦荒之户宜曲为体恤也。近来江南荒田。因垦种乏人。类皆贱卖。上等者每亩值钱三四千文。中等一二千文。山圩田地。水旱可虞。仅止数百文。有力之家。必不欲垦。闲有愿垦者。不过贱价买业。雇人开垦。且必选择膏腴之产。凡应招而来者。大率无业小民为多。而田地又系山圩。缴租缴价。既有所难。况加以捐输苛派乎。仍责令乡保人等不准苛派。加意保护。俾有宾至如归之乐。

一认田认垦宜令乡董地保转报也。田主认田。垦户认垦。必令赴县具报。难免书差需索之獘。且恐乡愚小民。具报认垦。无门可达。趄不前。每一都图村庄。应各举殷实公正董事一人。督同地保经办。不必设局。凡业主认田。令其开明坐落亩分。完粮户名。交与董事。每月由董事开册。交地保赴县呈报一次。垦户认垦荒田。亦令各赴坐落都图村庄董事家中具认。并令取具田邻保结。地保查实无讹。即将认保各结转禀县官。请给执照。俾垦户便可收田开垦。凡新垦田地。每年秋成以后。由董事督同地保。看明某户垦熟田若干亩。汇造一册送县。俟年终县官亲赴各乡。将新垦田地。周历履勘。以防隐匿及以多报少之獘。惟董事地保造册奔走。纸笔饭食。在所必需。应无论业主自种垦户开荒。俟秋收之后。每亩给钱十文。交与董事。以五文为纸笔之费。以五文为地保工食。此外不准多取分文。亦不必书差下乡。如敢挟持刁难。许即喊控县官。立予严惩。董事办理认真。着有成效。详请给予优奖。

一外来兵勇不宜垦荒也。游兵散勇。大抵皆无籍之徒。久在军营。桀骜难驯。虽已撤散为民。情性不能遽改。人皆望之生畏。且素不务农。耕耨非其所长。若令兵民杂处。气类不同。安望浃洽。难保不激成事端。兵勇垦荒之议。断不可行。傥兵勇系属土著。情性自能相投。有欲垦荒者。自可准行。或系异籍而买荒田为业。或自种。或招佃承种。彼既置产。则与客民无异。必非多事之人。亦毋庸拒绝。

　　江南垦荒未便刻期从事疏光绪三年　　　　
沈葆桢

奏为江南垦荒。未便刻期从事。请照同治八年奏定章程办理导以自然之利。而课其渐进之功。恭折仰祈　　圣鉴事。窃臣于光绪二年十一月二十七日。奉　　上谕。御史朱以增奏江苏安徽兵燹之后尚多荒田请饬详议并调准军屯垦各折片江南为财赋之区大利在农既有未垦荒田自应设法开种并是否可办屯田着详细筹议等因钦此。伏查苏省被兵荒田。同治八年经前督臣马新贻前护抚臣张兆栋奏定招垦章程八则。奉　　旨允行。复核原议章程。非不周详。而各属未垦荒田。迄今尚复不少者。良由兵燹之后。人民寥落。一人之力。至多种田十余亩。成熟之田。忙时尚恐难雇短工。何能推及荒田。不得已募淮北流民。给以工本农具。原冀一树百获。坐享其成。抑知江南尽系水田。淮北多种旱谷。耕耘之法既殊。勤惰之性亦异。良善者本籍有田可种。安土重迁。其流入江南。大率无籍之徒。乡里所弃。沾体涂足。本非所习。兼之赋性强悍。动辄滋事。学稼既未如式。收息自极微薄。一经垦熟。即须征赋。不准再荒。幸而岁丰。抵工本外。仅敷完粮。若遇歉收。更须赔贴。且有刈获后席卷而逃。业主无佃可招。废于半途。以虚粮为子孙累者。此荒田未能尽垦之实在情形也。臣以为民虽至愚。无不自悉其亲受之利害。若趋利之念不敌其避害之念。虽驱之以条教。而有所不能从。夫农田之利。所以如此其微者。一则由于水利之不治。军兴以来。谁复言及疏浚者。河道处处淤浅。甚者竟成平陆。潦则溢。旱则枯。旸雨偶愆。补救无所施。成本尽归无着。一则由于谷贱之伤农。民习于避兵。轻去其乡。无复以盖藏为念者。粒米狼戾。则彼此均不甚惜。虽贱价且无处求售。所谓乐岁终身苦也。舍耒耜以作佣保。所得倍蓗矣。悟其受病之源。而后有以施其针砭之术。取河渠而治之。宣泄有所。灌溉有资。凶年无赤地之患矣。举义仓社仓常平仓而储之。收其有余。贷其不足。丰年无余粟之嗟矣。旷土当前。有不趋之若骛者乎。马新贻原奏推本于州县之得人者。即谓此也。第此二者。经费殊巨。江南民力竭于转输。待巨款集而从事焉。必无观成之日。计惟有伺闲而动。得尺则尺。得寸则寸。沟洫逐渐通畅。仓庾逐渐充牣。十数年后。阡陌必复旧观。较诸强之以所难。其利钝相去远矣。兹据署江藩司勒方锜苏藩司恩锡会详请奏前来理合会同江苏巡抚臣吴元炳恭折具陈。伏乞　　圣鉴。

　　请开皖北屯田疏同治元年　　　　　
监察御史曾协均

奏为皖北被兵日久。请先开屯田以资战守。仰祈　　圣鉴事。窃皖北一带。盗如毛。粤捻交乘。又有苗练之横行。非旦夕所能蒇事。必须顿兵久戍。而临淮一军。偪处其间。势最微。饷最乏。兵勇求一饱而不得。夏摘南瓜。冬挖野菜。形同乞丐。以饥疲之兵。御强悍之寇。其不得决策制胜。从可知也。夫自古兵革屡兴。每苦乏食。则屯田以兴。赵充国之屯田浩亹。魏武帝之大屯许下。邓艾屯芍陂。羊祜垦襄阳。史册具存。成效可考。今者寇盗横发。征调频仍。天下十室九空。荷戈之士。不得宿饱。溃亡噪掠。军法不敢施。司计者不知开财之源。惟知搜括横征。厘金房税。月有捐。岁有课。虽穷民一椽之费。小贩鸡鸭之资。无不榷算。追呼鞭挞。甚于追比钱粮。一哄之市。三家之村。商民受害情形。有郑侠所不能图者。以此筹饷。何异因饥而食己之肉。腹饱则身僵矣。然其所得之财。果悉供军需。人亦无怨。乃官侵之。吏蚀之。行户乡长朋分之。层层折耗。得报解军营者。不得十之二三耳。可不急筹开财之源哉。夫开财之源而不为病民者。莫善于屯田。应先于皖省凤颍等处。有兵戍而附近有废田者。令兵勇大兴开垦。凤颍等处。即古芍陂也。有淮水涡河贯其中。夙称膏腴。宜种稻。近年屡遭兵燹。千里蓬蒿。一望无际。今辟草莱以田之。久荒之地必获倍收。沃土则易于就功。饥军则乐于从事。揆其地势。约可屯田二千顷。中稔之岁。亩获稻米一石五斗。共可得三十万石。以三十万之粮。赡万人之众。何患士马不饱腾。其法人每二十亩。积至百亩。官给牛一头。一伍共之。耔种亦由酌给。五百人立一屯。就附近有形势废村为屯所。筑垒挖濠。屯有长。以带队都守兼之。积至十屯。设一屯官。遴派熟悉农务府县。为之专司。督课农功。稽察勤惰。统兵大员。移驻各屯适中之地。以便调度。有警则屯兵分番战守。东作方兴。则荷戈以耕。秋成收获。则抽调若干为游兵。以防劫掠。所得粮食。即作应领口粮。惟次年须归还牛价种耔。此兵屯也。如有归附匪众。亦散处兵屯。一体农战其次招流亡人民复业。除老弱妇女不计外。必得丁壮千人。方立一屯。选熟悉农务佐杂一员为屯长。教之播种。又为之行团练。编门牌。以资诘奸御暴。有田之家。每亩纳粮五升。秋收后由屯长运大营。不准圭撮浮收。违者诛无赦。此民屯也。又其次召募远近商贾。佃无主之田。其法悉如民屯。惟报明愿佃某处田若干。不限多寡。具赁状往耕。纳粮则以每亩二斗为率。此商屯也。其屯长屯官殿最。悉视军功。如兵屯商屯成熟之后。有称产业愿拨还者。必须有近年印契粮串。与地方官册籍相符。方准退还。归入民屯。如仅有契串。而官司失守时文卷遗失。无册籍可查。则令出半价赎回。其价兵屯给兵。商屯则仅偿本年工本。有余归官。此其大也。

至一切条缕章程。由屯官随时酌定。惟初行之岁。屯田经费。必须先为酌给方今库款支绌。势难筹此巨款。请于天津运芦盐二万包。往河南汝宁光州销售。汝光盐务。类皆歇业。盐价甚昂。每斤非制钱六七十文不可。运盐以往。必能畅销。除运脚外。约计十万金。有盈无绌。近日淮盐已行至三河尖。若运销汝宁等处。运脚更轻。所得盐价。即就近解临淮军营。先办理凤颍屯田事宜。凤颍既行有成效。可推之安庆诸郡。及军务省分。兵燹地方但有闲田废田者无不皆宜。如江北地方。令戍兵圈沿江滩地田之。内省军需。外限贼骑。尤为久远。或谓前代饷军。以粟米茭。故曰粮草。今则例折白金。令其自买。若兴屯田。骤改本色。恐兵勇不从。不知今昔情形不同。乾隆嘉庆间。用兵苗疆。川楚糜饷如泥沙。当时行闲兵勇。类皆鲜衣美食。故利得银以便寄家。近来孤远军营。兵饷积欠。经年累月。今使之屯田饱食。复得卖余粮为资。有不乐从者乎。况康熙雍正间。塞外用兵。因沙漠无食物可买。亦运本色接济。人所共知。伏乞　敕谕该处统兵大臣督抚妥议施行。毋以事属创始。畏难推诿。屯田之利行。将见战必胜。守必固。诚安攘强富之大计也。臣愚昧之见。伏祈　　皇上干断施行。
  </div>
  <div class="pagination">
   <a href="皇朝经世文续编_page67.html">
    上一页
   </a>
   <span>
    ...
   </span>
   <a href="皇朝经世文续编_page63.html">
    63
   </a>
   <a href="皇朝经世文续编_page64.html">
    64
   </a>
   <a href="皇朝经世文续编_page65.html">
    65
   </a>
   <a href="皇朝经世文续编_page66.html">
    66
   </a>
   <a href="皇朝经世文续编_page67.html">
    67
   </a>
   <span class="current-page">
    68
   </span>
   <a href="皇朝经世文续编_page69.html">
    69
   </a>
   <a href="皇朝经世文续编_page70.html">
    70
   </a>
   <a href="皇朝经世文续编_page71.html">
    71
   </a>
   <a href="皇朝经世文续编_page72.html">
    72
   </a>
   <a href="皇朝经世文续编_page73.html">
    73
   </a>
   <span>
    ...
   </span>
   <a href="皇朝经世文续编_page69.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
