<!DOCTYPE html>
<html>
<head>
    <meta charset="UTF-8">
    <title>皇朝经世文续编-清-葛士浚 - 第 100 页/共 103 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇朝经世文续编-清-葛士浚 - 第 100 页/共 103 页</h1>
    <div class="content">一千三百五十一万七百十二两
洋货进口土货出口每值百两皆抽银五两为进口正税出口正税土货转运别口每百两抽银二两五钱为复进口半税洋货转运别口在三十六个月内给发免单逾期照完正税为复进口正税洋商运洋货入内地及入内地购土货皆每值百两抽银二两五钱为内地半税凡火论夹板等船一百五十吨以上每吨纳银四钱一百五十吨以下每吨纳银一钱为船钞四月纳钞一次
皇朝经世文续编卷一百十六
　

　洋务十六商务四
　　利权一　　
薛福成
自来有天下者取诸民以制国用即量所入以治民事此古今不易之通义也孟子论取民之法准乎什一以为轻乎此与重乎此举非尧舜之道盖必如是而后用可足用足则事治事治则民治也后世幅员日广道路之转输有费官吏之征调有费往往取之甚轻而民之所供已至数倍况地之肥硗民之勤惰万有不齐于是取民之制不得不务从其俭以恤民艰我　朝承明代加赋之后悉除一切无名赋额厚泽深仁旷古未有通计一岁取诸民者惟江浙腴壤于什一为近此外由内地推之边省又推之瓯脱荒远之区有数十而取一者有数百而取一者有縻勿绝一无所取者盖地旷民贫不得不薄赋以示绥怀相承久矣然其当治之事当设之防或更倍于内地又不能以取之者微而置之不理故合计天下地丁正赋约二千余万仅足供绿营兵饷之用而其余出款尚繁入款有限即令无偏灾无大役犹且汲汲不遑迨稍值事变不得已而议开捐例议减俸廉议令州县摊捐各款所得甚隘而其弊不可胜穷也所节甚微而其耗不可胜言也曩者粤孽构难一时名臣谋士创为榷货抽厘之法诚以有寇不能不募兵有兵不能不筹饷自然之势也明之晚季军饷皆出于加赋一丝一粟必取之力田之农农之谋食也艰稍夺其事畜之资即已流亡失业所以流寇愈炽驯至事不可为若夫厘金悉取诸商商有余资以营贸易莫不自顾身家且所抽之厘仍加诸所售之货之价则于商并无所损而其利实取之众人所以积少成多而民无大怨各省厘金最旺之时通计岁收不下二千万今亦有一千四五百万所以能剿除群寇懋成　中兴之业者职是故也夫明之贻误与今之成功其得失较然明矣迩者军事渐平而经理厘务之人或失其初意不无病民之事于是论时务者莫不扼腕抵掌欲去厘金而洋人亦遂执洋货免厘之说以继其后夫厘金果不便于民俟中国财用充足徐图裁减可也外人而挠我自主之权不可也中国整饬厘金之弊严杜中饱俾商民乐业可也予洋人以垄断之柄不可也何也洋货既免厘必旋及于土货洋商之运货免厘必更揽庇华商之货厘金之利岂不尽失耶且今军事虽平而各路防营尚不可撤各省田赋尚未复额一切城廨仓狱善后之工尚未尽修莫不恃厘金为挹注苟或去之则拘孪贫弱百务俱废异日彼乘我无备求减洋税将何以应之且华商因避厘金之故竞买税单而洋税因之稍旺厘金既去则洋税必多偷漏是洋税随厘金而减者又自然之势也万国公法有之曰凡欲广其贸易增其年税或致他国难以自主他国同此利权者可扼之以自护也又曰若于他国之主权征税人民内治有所妨害则不行今各国徇商人无厌之请欲有妨于中国其理之曲直不待辨而明矣
　　利权二　　
薛福成
凡两国交涉之事条约所及者依约而行条约所不及者据理而断中外各国所以敦睦谊于不敝也按旧约各货纳税后即准由中国商人运天下路过税关不得加重税则只可按估价则例每两加税不得过若干分此约立于道光二十二年维时海内无事田赋足额尚无厘金名目当事又不知中国税额较之地球各国有轻至四五倍七八倍者故与洋人立约如此耳厥后天下多故饷无所出始创为抽厘之法盖西国通例量出为入一岁中有额外用度辄加派于各项之中或有兵事亦由众商捐集钜饷殆与中国抽厘名异实同而于例定之商税则迥不相涉也夫中国有自主之权军饷筹之中国非各国所能干预创办厘捐之初洋商之货亦在各子口抽课均无异辞迨咸丰八年十一年订立条约与各口通共章程始议定洋货土货倘愿一次纳税免各子口征收纷繁每百两征银二两五钱给予半税单为他子口毫不另征之据其不领税单者仍应逢关纳税遇卡抽厘斯乃格外通融之法体恤洋商已无微不至彼洋商运洋货以子口半税抵内地厘捐其获利过于华商远矣然而商人无餍之求靡所底止往岁滇案未结英国威使复徇奸商之请藉端要挟所欲甚奢日久相持始立烟台条约定于租界内不抽洋货厘金又洋货运入内地不分华商洋商均可请领半税单是又格外通融之法所以优待洋商流通洋货者至矣尽矣蔑以加矣闻各国议院于中国厘金一事本不以为非戊寅八月新闻纸英之大臣以烟台条约未遽核准并有虑中国之责其食言者威使徘徊观望其理既绌其气自衰彼之本计不过俟德法诸国修约之后坐享其成其或从中播弄或隐为主谋均未可知然各国所据以争者旧约之说也盖尝细绎旧约之意当时既无厘卡则内地祗有常关耳常关税额较轻于洋关其曰路过税关不得加重税则者譬如江海关纳税复过苏关浙海关纳税复过杭关均不再按值百抽五之例纳税耳然该关之税仍自当完故后此议定不领税单者有逢关纳税之款而各商无不遵行至厘卡收捐专为筹饷而设名之曰捐则非税可知名之曰卡则非关可知二者既不能相混则条约固无不得抽厘之文彼西人将何说之辞且查同治元二年闲上海洋商屡请领事阻止租界抽厘英国卜公使批劄驳斥法美两使亦意见相同乙亥七月新闻纸录字林新报有同治二年英使批上海英领事禀英国外务大臣复英公使之语均言租界应由华官抽收华商之捐夫租界且如此况在租界之外举是以折之而彼当无词也洋人之货一入华人之手听其或留或售或用或不用洋人不得过而问焉则华人以名义所在自捐公家之饷亦固其所西洋诸国无物不征无人无事不征即如商贾既税之于合伙又税之于出入货物又税之于发收银钱又税之于每岁所赢之利其征敛之繁十倍中国设使中国欲减其税项以便华货之畅行彼能允之乎举是以折之而彼当无词也洋人之说动谓以厘金之故致洋货阻滞不行考近年进口洋货每岁值银至八千万两以外较之十数年前几逾一倍可谓年盛一年矣而犹云贸易不畅其将谁欺举是以折之而彼又当无词也总之洋商于已得之利则习而忘之未得之利则变幻百出以图之充其无穷之欲壑虽尽去商税犹未以为足也众商日聒之领事领事日唆之公使公使非不知事之难行姑肆其恫喝以尝试中国幸而得请可以要誉市恩万一中国必不能允彼亦有词以谢众商矣然则应之者在洞烛其情始终勿为所摇而已
　　利权三　　
薛福成
间尝闻西人为持平之论者曰洋商之求免厘金非敢干中国之政特以中国厘卡林立收数互有异同运货者不能约定成本恐多折阅耳审如是则加洋税免厘金之说也昔者日耳曼未一统之时小邦棋布关税繁苛百货不能流通自普人称雄始集各邦议立统关入口货但征税一次税亦视前加重以各邦幅员之大小按月均分近者德相毕士麻克又在其国议加进口税今裁撤厘金之议德使巴兰德颇主之若知中国必不能允彼或以统关之说进然中国之形势与德国异中国之地以开方道里积算赢于德国者几及二十倍各省各口所设厘卡皆有必不可缓之用待以支销今洋关加税少中国万不敷用加税多洋人又未必愿也则惟有坚持旧章与之駮辩而已且中国所需之物祗有此数即去厘金贫民不必因之多用洋货其贩运在数百里内者抽课本微即或道路远纳厘较多获利亦较厚其数辄加之售货之内而华民亦不因此少用洋货是厘金无损于洋商也中国之护商旅也陆路则有防勇水路则有水师皆恃厘金以给巨饷去厘金必去水陆各营盗贼之起何以弹压洋货土货皆将阻滞不行是厘金大有益于洋商也夫无损如彼有益如此然而巴使拾威使之绪余起而相争彼自谓天下强国德犹出英之上故凡英所不能行于中国者欲竞而得之以示豪举然窃以为误矣巴使于约章之原委厘务之窾要实未究心徒受威使之愚弄而不自知今以洋船贸易论英商居十之七美德法及东西洋各国共居十之三就令争而获利亦不过英取其十而德取其一威使自知无可置喙乃嗾巴使于修约之时强中国以所难行事成则英商坐享其利不成则德人且以不谙公法为笑于天下威使为英计则得矣何英之智而德之愚耶德之君相素以豪杰成名一闻此中曲折亦必不以巴使为然也或曰中国加洋药之税罢洋货之厘以相抵可乎曰抽厘则利权在我加税则利权在彼即令倍加洋药之税与厘金若足相抵然洋药在中国例本当禁专恃此为利源名已不顺万一异日有可禁之机必以碍于帑项而中止是使中国留终古之毒也且洋药之为物轻微易藏在于把握若加税过重偷漏必多仍无补于国计而厘金之利则一去不可返矣威巴诸使每举关卡一二小节以为要挟罢厘之词不知此等乃通商常有之事就案清理则可藉为要挟之资则不可而况彼之所晓渎者又各有一是非也然则洋货加税之说可行乎曰必不得已如所加之数逮于厘金之数又于立约之时善防其弊则固未尝不可行西洋各国税额大较以值百取二十取四十为衡又多则有值百取六十者有值百取百者又有通行免关税者盖于轩轾之中各寓自私之计不若中国之大公无我出入一体今酌中定论自洋药而外均以值百取二十为断或于厘金所失之数稍足相偿乎
　　利权四　　　　　
薛福成
自巨寇窃发以来军饷告匮始立榷厘之法古之人有行之者汉之算缗唐之除官钱宋之头子钱其意皆相同也救时之彦创为此策而军饷赖以支持者逾二十年迩者群寇削平洋人颇谓军事起则抽厘以助饷军事定宜免厘以恤商不知此说似是而实非者也盖自各国通商而洋货之贩运洋人之游历日益繁多不能无水陆各营以资保护不能无船政机器诸厂以精制造不能无江海各隘台以固藩篱凡若此类虽质之洋人必皆谓当为之事而岁出之经费亦十倍于前日是故通商之事既不可废即各项经费一日难减即各省厘课一日难停也夫中国于厘务苟持之甚坚洋人或出于加税之一说万一所加之数竟如中国所需之数则其中又有利有弊何也当子口税章初定之时洋商以半税而免内地厘金其利本优于华商华商之巧者不免与洋商狼狈相倚譸张为幻于是有代华商领半税单而取其规费有用运照庇送无运照之土货有用洋船代华商带洋药各货有凭运照免纳厘金未到子口之先已将土货销售是洋税与厘金均受其病也是使守分之华商不能获利也是驱守分之华商不得不为奸商也今定税例华商洋商一律凡进口之洋货纳税于海滨之通商正口凡出口之土货纳税于内地之第一子口各厘卡量加裁并论其大势宜密于近海而疏于内地用新定税额一征之后任其所之不复重征是举前此弊端一举而清之也不必立防弊章程而弊自绝矣内地各省祗须于最要之口设立总卡既可撙节浮费而华货贩运较近者并无所征则小民咸受其益此皆中国之利也然而犹有虑者厘金取之华民中国有自主之权今既尽归之洋税设洋人于下次修约复以税重为言势必致固有之利权动为洋人所牵制是宜于立约时声明加税与停厘相抵如异日酌减税额亦宜酌复厘金以昭平允永杜洋人之藉口此一端也中国既权厘金所入尽归之洋税其或华人自在内地贩运土货若免其征税既恐洋商隐附于华商以滋弊混若偶经一卡而亦用值百抽二十之例势必有所难行是宜明订章程核定道里之远近如某处至海口须经几卡则货税亦可作几次分缴如是则华人不以苛敛为苦而所经各卡节节稽征洋税不能偷漏此又一端也二端既立乃可祛其弊而收其利矣然则中国既得其利洋商独无利乎曰有洋商运货入中国可豫定成本若干赢余若干操券而来必如愿而返利一也关税交纳之后运入内地无守候验货之烦无逐卡停留之苦行运既速成本较轻利二也洋商一次纳税虽若稍重然隐加之售价之内仍取偿于华民华民但知洋货之不复纳税也无不乐于贩运或益从此畅销利三也利之所在显然易明洋人何惮而不为然窃料洋人昧于远图而溺于近利加税一说势固必不我从也则惟有坚持旧章与之驳辩而已
　　上曾侯条陈第四则　　　　　　　　　　　　　　　　　　　　　　　　　　　
张焕纶
机器利钝价值贵贱宜随时采访以免欺伪中国开采煤铁鼓铸船等事在在需用机器往年购买或窳败不合用或价值浮滥及与理论往往恃强胡赖耗费不资纵立合同视为具文为今之计宜于随员中奏派一人专司访察再访税务司吏选一西人辅之机器之制岁易月新随事纪录设欲购买即责令担保工匠教习亦令选择器有不合用匠有不称职惟彼是问西人重利恤名既居其任必不欺负此事虽小益国甚大
　　扩充商务十条上南皮张制军　　　　
钟天纬
一曰设商会窃见中国经商之道心思未尝不敏营运未尝不勤而获利终不逮西商者良以彼则官为护持此则官多抑勒耳查西洋政治事事必顺人情惟商务则一切操以垄断彼国家非特不禁反从而庇之俾其获利此无他西国以商税为岁入之大宗故视工商为国家之命脉各埠均设商会京都且设总会而延爵绅为之领袖其权足与议院相抗每有屈抑许经愬诸巴力门衙门故商人得恃无恐贸易盛而国势日强中国则不然目商贾为市侩薄工艺为细民平日抑勒百端有事视为鱼肉故其势涣散而不能自立更何能与洋商颉颃即如关税洋人仅完厘半而华人则勒索数成盘查则洋船不敢谁何华船则百般恫喝以致华商人人短气而有不能自保之势矣诚能仿外洋领事之法许各业推举绅董优以体制假以事权遇有商务许其直达有司凡有益于中国商业听其设法保护而不以成法挠之如粤中百工聚商贩肩摩地窄人稠生计困苦苟为振兴内以裕小民衣食之源外以杜洋人侵牟之害大足开天下风气之先斯亦转移之妙术也窃慨粤东缙绅巨族每与长吏抗衡若礼貌之加舍彼就此其亦古人式怒蛙之见乎
二曰合公司尝观西洋军饷全出于商税商人经商万里涉历重洋牟境外之利以养其本国之民故国日富而兵亦日强华商则仅鬻贩于本国楚弓楚得利害维均此岂材力聪明有不逮哉由于华商势分分则力薄本微不能经营远略西人势合合则本大力厚而无往不前所谓独力难成众擎易举则公司是已乃中国近年开磺争设公司去岁沪巿倾倒银号多家十室九空均受其累至今视为厉阶再欲纠股集赀虑无不掩耳而走此其故由于华人不善效颦徒慕公司之名不考公司之实不知西国每立公司必禀请国家由商部派员查勘事实可凭利亦操券始准开办每一公司由各股东公保董事十二人由众董事再推总办正副各一而每人亦必有多股于中总办受成于各董各董受成于各股东上下箝制耳目昭着自然弊无由生乃中国适与之相反纠股者只须禀请大宪给示招徕刊一章程绘一图说海市蜃楼全凭臆造各股东亦不究其矿在何处矿质若何本无置产业贻子孙之心不过以股票低昂为居奇之计卖买空盘宛同赌博宜其一败涂地也今若概废其良法美意则未免因咽废食而后来重大工程断难开办矣为今计宜查照西洋成法凡立公司必经商会派人查考酌定其章程务使总办不能独操其权而悉以各股东公论为断则凡铁路电报开矿制船诸务胥可藉众力以成矣外国设公司律法本有成书苟斟酌折衷垂为令甲庶中国公司足与洋人相埒而能驰域外之观矣
三曰借国债查国债之法创自欧洲实开千古未有之局不敢谓永无弊端而终觉其有大利而无大弊何则古来国用不足无非加派于民或算缗钱或榷酒酤或税间架头会箕敛无非取济一时甚或搜括富民鬻卖官爵极矣然倘岁比不登内讧外寇则此苟且不终日之计亦终有时而穷观胜国末造加派练饷民不聊生至斥宫中器用以抵饷而譁溃时闻明社卒屋此无他强括民之脂膏而不予民以应得之利则小民安肯毁家抒难以济国用哉乃观西洋每有大工大役必告贷民财而复予以操券之息按期应付晷刻不爽倘有兵事不必强民捐输而百万之饷咄嗟立办而从未有延诿抵赖者若一经爽约则将来虽有急需民皆袖手而自蹈骊山举烽之覆辙故不敢也今中国自与洋人交接海防军费百倍从前断非内地赋税所能供全恃征收洋税为一来源一有兵争海口全封洋税告绝断非枵腹所能久持势必出重利以借洋债渴饮酖酒所弗计矣倘适与其国构衅则告贷无门此坐毙之道也即此一端其后患奚堪设想不若早开国债之例俾闾阎惯用深信不疑留后日告急之途亦未雨绸缪之说也今之洋债其息为百分之九与其本国几为加倍而我中国未尝无财何必受其盘剥而岁输重息于外洋若自借本国之国债每年偿利若干由各海关经理刊给饷票以抵现银而即由海关付息庶商民取信尽出其藏镪以牟什一之利则市面流通经商易于获利万一有闭关绝市之时而民皆肯倾囊以献不啻取之宫中当安危呼吸之际而始收其效故曰有大利而无大弊也
四曰铸银币人情莫不喜简而恶繁趋轻而避重顺人情而行之则下令于流水之源而公私交受其益今之钱法亦窳滥极矣京都行当十大钱一出国门乃不能易一醉外省私铸充斥康雍朝大钱已千不获一而人情乃相率而喜用外国银钱初用西班牙老板继用墨西哥新板近且英法美德均铸银钱流入中国而日本起而效尤岁铸小银钱羼入市肆每年不下数十万计价亦日昂论其银质不值所准之钱而取信于其国家之官铸所谓银币也乃中国不自鼓铸坐使外人得操圜法之轻重而利遂为其所独擅欲设法禁之而人情所趋卒亦无如何也论其行驶之便一曰成色定二曰分两准三曰交易便四曰取携轻五曰价值不易低昂六曰花纹不易假造较之元宝纹银倾销之耗蚀兑换之侵欺扣短秤而搀伪银者不可同年而语矣欲收其利权莫如中国奏明设局购用机器自行鼓铸三品之钱每副机器小者不过五万元吉林机局曾购一具凡铸金银之钱均须稍搀杂质方能坚结而击之有声核其赢余足敷炉火人工鼓铸之费即使无余而商务已大受其益矣但须国家颁定律法定各等之价相准之数每数至若干即须用何种之钱如英制铜钱满十二即须用小银钱一元银钱满二十即须用金钱一元而金银铜既有搭用之例价植相准则凡钱粮关税厘金之科则悉依此而定使征者解者收者发者莫不皆准此数无平色之高低无兑换之扣勒自无浮收侵蚀之弊矣市肆之价不能因时为轩轾捉搦刁难则卖买空盘之弊不禁而自绝矣
五曰广轮船日本之与西洋立约也许其在海口通商而不准其驶入内地侵其本国自有之利故日人自造轮舶驶行内海江河以与洋人争利中国与各国立约乃许其轮舶驶入长江又听其沿海置船往来如天津上海甯波福州香港汕头等埠向有怡和禅臣旗昌三家按期轮船往来夺我华人分内之利是以李爵相创开招商局思与之并驾争衡而其势常苦不逮乃主持局务者复以重价买并旗昌一家仍不能独收垄断之利而财力反为之疲欲谋挽救中国之商务莫如广造小轮船通行入地彼洋船祗能抵通商口岸而小轮船驶入内河据其上游争揽载货如近日茶市盛于汉口倘小轮船驶入湘汉二江直至襄阳长沙一带贸易揽载则茶商争思捷足先售自无不乐载小轮倘我径赴上海亦可省换船过驳之繁即可由该轮船一手交卸则洋轮船之生意大减矣推而至于天津由运河以抵通州烟台由黄河以抵济南九江由鄱阳以抵南昌安庆由巢湖以抵庐州镇江由运河则南可抵苏常北可抵济甯上海则可由黄浦以抵苏松杭嘉湖数府至于粤东西江水深溜缓上司驶至广西之梧州如此力据上游争其揽载则洋人瞠视而为之夺气而我商务必大有起色矣且轮舶愈多则司机驾驶之人材愈出推而行驶大洋直一转移间而不必借才异域英国兵船管驾例必由商船遴拔而中国水师生徒乃欲一蹴而几其误不可以道里计矣间尝私论以为中国必先设商船学堂练习驾船管机之舵工水手方可为练习水师之基盖未有不嫺驾驶商船而能驾驶兵船者也
六曰设民厂国家设科取士若不劝民家弦户诵而徒恃庠序学校以培养人才断无文教如斯之盛观此而知国家崇尚机器而但设官厂者其取径迂而收效远矣西洋制造船枪械子药皆取办于民厂为多即有一二官厂亦悉用包工之法与民厂无异所以无冗工无滥食计工授食而工作以精今中国各省设立船政机器子药等局矣每年动用正款以数百万计而所成之物若经由外洋购买或由洋匠承包费可减半然欲为华人开风气不计也但官厂之弊工匠浮滥且皆执业以嬉而赏罚不行勤惰无别亦谁肯舍逸就劳以干众嫉每制成一器价比外洋尤昂而复草率不精形模徒具往往取笑洋人旋生狎侮如此虽百年终无生色惟有仿照洋厂之法一切包工承办责令匠目逐件分包或准其归私制则匠工有一分之本领即食一分之薪赀奏一分之工程即给一分之价值循名责实务使费国帑一钱即须造成一钱之物而器皆精实价不虚浮则工匠无不争奋矣今福州天津江甯杭州山东各厂局皆由官办未免积习相沿诚不敢矫举其弊惟粤东军火机器等局用包工之法能以泰西之工艺开民厂之规模且修理轮船机括无不估工包价如仿其法令民间多开私厂或即以官厂租给商人每年收取租息以抵制造之费如国家需用器具责成该厂尽先赶办以其余力听其为民制造机器轮船及救火水龙一切开矿挖河抽水磨麦纺纱织布各机器以收其利如此则风气大开人才日出工艺日益精进不烦国家之提倡矣
七曰颁牙帖泰西工艺之精甲于天下而考其致此全由国家鼓舞而成犹中国诱之科举利禄之途也其道何由则在于颁给牙帖即西语所谓丕登也丕登者如士人考得新理新法工商创成一技一艺即献诸国家由商部考验上者锡以爵禄中者酬以宝星下次亦准其擅为专门之艺或传为世业或专利数年国家给以文凭以杜通国工商剿袭仿造即国家欲仿其新法者亦与本人商购偿以重赀如创造汽机轮车纺织机器诸人各国无不颁赐爵秩廪以终身至今荣名永世是以西人无论仕宦缙绅农工商贾无不梦寐思得新法为取富贵贻子孙名利两全之计寝食俱忘不惜倾家试验西人因此享大名获巨富者不胜偻指每年美国发给牙帖数万张其通商工艺之精根柢全由于此彼其言曰所贵乎士者非徒高尚其志而已也必须创立新法有益于国有利于民斯不愧为四民之首故西国之儒者不徒抱诗书谈仁义而已也有商中之士有工中之士有农中之士皆着书立说自成一家日出其新法中国诚能采用其意不必驱天下儒者而尽出于一途各听其天资所近不论农工商贾考求新理新法以利国利民每省由督抚考验给以牙帖以能自出心裁者受上赏变通西制者受中赏步趋成法者受下赏准其一家专擅其利以酬劳不准他人仿造以夺其利甚或破格奏奖荣以功名但得一省督抚倡之即他省推行自易矣重赏之下而无勇夫斯未之信也
八曰保海险外国经营商务不外两端有公司而力量始厚有保险而意外无虞而商务乃有恃而无恐保险之法非真能保危险也特遇险而失事则照数赔偿耳其法维何则假如有海舶出洋报明其船货资本值银百万则保险行不必查其果值此价与否但即抽其百分之一以为费而给以保单万一遭风遇礁意外失事即照百万之本如数偿之不居功无吝色也一岁之中所保千艘而船之沈溺货之漂失者恒不过千中遇一除赔偿百万外尚有九百万悉饱己囊是保险家不费一钱徒手而得九百万之赢余也斯亦可谓天壤间第一贸易矣在船商重洋涉险仅费万金即可高枕无忧永无折阅之虑何乐不为若华商之为海舶生理者每遇风涛终夜旁徨虽拥资千万一夕可以赤贫由于独力为之而无保险之法也自有此法而洋人放胆经营无远勿届而华商则畏风畏礁局促一偶不能牟他国之利而中外商务遂天渊之判矣且外洋保险不但保海险已也凡房屋则保其火险轮车则保其碰险甚至人身则保其病险如限内人死则家属得领赔款而寡妇孤儿藉有以养不致流离失所矣惟杀服毒之人例不赔偿则人皆惜命而无自戕之妄作矣此盖以白鸽票射标之法用之以济困扶危真商便民之善术也诚能令华商纠设公司仿行保险一切变通其法则每年各海口保险之费不致流入外洋矣
九曰设信局西人颇能留心中国政务每谓中国度支有出入两大款可省而不知省当取而不知取殊为司国计者一憾可省者即各省每年开支驿站经费几耗天下钱粮十分之一可取者即设立公信局而征收其税以西法言之公私信函合为一局国家特设信部官为经理之量路之远近秤函之重轻征收信赀每封黏以印花随处可投无远弗届通国设支局若网在纲有条不紊递送境内之函一日而达若递出境外就欧罗巴一洲从无淹滞至三日者每年除去车轮牲马人夫房屋薪工杂费尚有赢余为入款一大宗即如英国于光绪九年信部经费用银三百四十万磅而征取信资至七百万磅几抵中国银一千万两而日本仿行信局亦大获其利现已刊出华字清单人尽知之既无中国驿站提塘马号铺递各项经费而凡出使述职计偕按部之员需索夫马供应牺刍行馆之供张酒馔之馈遗举地方州县赔累不堪者一洗而空每年节省度支不知凡几而可为国家开一绝大利源今北省议开铁路将来附轮而行自可操券惟官为经理头绪太繁不如开设信局招商承办大商包一省小商包一县惟之各口各埠皆设支局如身使臂一气呵成水通轮舟陆通快马偏僻处则用专差一切走卒夫皆受饩于官以自食其力凡摺奏公牍仍派委员司之以专责成无论公私信函一律秤封给值不必骤裁驿站钱粮以恤其私仅就私信一项言之已足出入相抵而递送迅速商人莫不便之信赀且大可减此亦有益于国帑商务一大政也今上海天津已设文报局矣若粤东援案仿设俾摺差航海赴京其亦公信局之嚆矢乎
十曰赛工艺天下事有粗观类游戏而实隐寓富强之意者其西人之赛珍会乎赛珍会者聚五州之物产罗各国之珍奇而品评其优劣高下以行其赏赉或得金牌或得宝星于焉增识见广见闻作商贾之南车为工艺之龟监亦犹文士角艺于名场也一经品题声价十倍而论者病其劳费不赀笑为过举而自西人观之则固用意深而取效远为欧洲振兴商务之一大关键也乃华商未明其益而每遇西国设会亦乐以珍物辇致其中西人笑为如盲人观剧听旁观抚掌而亦叹赏不置其妙处初未尝领略也每赛一次中国亦必费数十万金诚不如自行赛会以导华人之先路而开富国之基诚能就南方之赛会迎神北方之庙集赶墟变通其法令百工商贾各行各业自赛其物产下至家用什物亦罗列于会场兼行交易举绅董为之经理而不必托诸神道设教效僧尼之簧鼓隳巫觋之荒唐一转移间举闾阎所欲烧香供佛演剧放灯之费悉用诸通商惠工之实际仍不失岁晚务闲万民行乐之意则游戏也而至理存焉矣县邑则准其按年一赛府州准其三年一赛省会海口准其五年一赛每越十年则集通国之菁英物产古玩奇珍千蹄万轮八方辇致而品骘其高下以分殿最焉如某处物产最高某处制造极细某物为洋人所喜而贸易可兴某匠为本国之冠而工艺最妙一一登记于簿奖以金牌为之延誉彼工商得一奖帖荣于泥金斯益留心于制造矣
　　论天津宜设官牙茶行洋务管见六条之一　　　　　　　　　　　　　　　　　　
姚文栋
俄商来天津贸易带皮货等物皆中国所自有牟利甚微窥其意不在求售土货以购买茶叶为主彼国之嗜茶叶每日必需不可闲缺从前中国大黄茶叶出口稽查极为认真干隆时因俄国收纳我叛人两次闭关严禁私贩出界俄即畏服乞恩是此两物实有驭俄之微权其时中俄交易只有恰克图一处华商装茶出口易于检查今俄人自来天津购贾捆载北还既入其手而欲于出口时分别放留必多支节天津茶商大小不一皆与俄人自相交易散漫无可稽察上年中俄几致衅端而俄商照常在天津买茶彼意无所顾慑故愈益纵恣蒙谓宜于天津嘉峪关等通商地方分设牙行数家选立行首经理卖茶令于年终各将一年售出数目报官存查无牙帖者不得私卖将来遇有俄人要挟寻衅之时一面戒严防边一面传谕各牙行停止贸易如此则操纵在官而仍不病商似亦中俄交涉一大关纽或疑中国即无茶叶出口俄可向泰西转买不知泰西路远不如中国之近且价则中国廉而泰西昂货则中国多而泰西少俄必大有不便也
　　论税务洋务抉要
李东沅
昔夏禹有会计之纪周官着理财之条诚以有天下者准乎什一之法取诸民以供国用而藉治百事也中国自开海禁与各国通商由道光二十二年中西立约以洋人各货进口纳税之后即准由华商贩运各地过关藏按估价值每两加税不得过若干分维时当事不知中国税额较之各国有轻至四五倍七八倍者故立约如此也迨后天下多事征兵募勇始创榷货抽厘之制藉给军资夫商贾以贩运为生若贼匪未靖道路不通销货必迟故莫不情殷报效且所抽之厘仍增价于所售之货实则取之众人积少成多是以民泯怨咨商无亏损最旺之时通计海内岁收不下二千万今虽稍减亦有一千五百万故得以削平群寇共庆　升平胥赖此耳无如厘卡委员或办理不善或因兵燹时设卡过多洋人遂执洋货免厘之说以为要挟显违条约欲挠我中国自主之权即使厘捐果累商民亦须俟国用稍裕时自行酌裁渐次停免断非局外人所得而干预也今军务虽平而防营尚不可撤田赋犹未复原一切善后事宜尚须布置即制造轮船枪炮悉藉厘金弥补去之则半筹莫展百事俱弛且华商因避厘捐竞买税单故洋税因之而旺倘厘捐停止则洋税必多偷漏有减无增此自然之势也查初办厘捐时洋人之货亦在各子口征课尚无异说迨咸丰八年十一月中西重订条约始定洋货土货愿一次纳税可免各口征收者每百两征银二两五钱给半税单为凭无论运往何地他子口不得再征其无半税单者逢关过卡仍照例纳税抽厘斯乃体恤洋商恩施格外较之华商其获利厚矣故华人之黠者每每串通洋人互相蒙蔽有代华商领半税单而取费者有代洋商用洋船装运洋药各货者有代用护照包送无运照之土货者譸张为幻流弊滋多洋税厘金交受其困而华商之守分者不能获利多依附洋人而变为奸商反不如裁撤厘金倍增关税其贩运别口者仍纳半税则洋人无所藉口而华商不至向隅况查洋人所辖之香港澳门无征收厘税之例商贾多抵其地以期货平易售免出税厘故香港澳门之货物日多中国各埠之生涯日澹贻邦之藐视扩洋岛之财源又如粤东闱姓捐输其款甚钜本属病民伤化惟不能杜其弊遏其流而奸民遂迁往澳门仍行开厂广收综计三年捐银五十万两利归洋人此所谓为渊敺鱼为丛敺爵也曾考泰西各国税额大致以值百取二十或取四十为制最多更有值百取百者又有全不取税者盖以轻重之中各寓自便之计即如烟酒外洋征税极重在中国开洋酒店者尚需纳规领牌而每年进口之吕宋烟洋酒其数甚钜竟充伙食概不纳税泰西俱无此例尤属不公今宜重订新章仿照各国税则加征进口之货并重税烟酒鸦片虚费等物以昭平允又如珠玉锦绣珍玩非民生日用饮食所必需虽倍税加厘无损于贫民无伤于富室且统计我　国之所无者则轻税以广来源有者则重税以遏去路权其轻重卫我商民倘虑率尔更易龃龉必多惟于期满换约之时重定税则据理力争务使之就我范围而后已耳
　　论商务洋务抉要　　
李东沅
原夫欧洲各邦以通商为大经以制造为本务盖纳税于货而寓兵于商也其未通商之始划疆自守不相往来今则百货流通各商云集设此国之财竟任滔滔而去彼国之利不能源源而来莫塞漏卮久将坐困故泰西各国举凡利之所在趋之如狂而传教者则非惟欲服中国之人心兼为洋商之侦探也查英国进口之货税较出口倍重而本国之船钞比他国稍廉便商家而畅销路惟岁核各商所盈之利约八十分取一略如中国户税所赐商贾宝星及他表记泐之用器以为光荣其岁入有常三百磅以下不税如有关于商务者必使议政院官商议覆务期妥协而后施行并设商务大臣专理其事是以利权独擅日臻富强所有商埠要区俱设公使领事屯泊水师兵舶以资护而壮声威遇有事端恃为挟制或请开口岸或勒免厘捐诛求无厌必遂其大欲而后已初英国在印度等处租地开埠志在通商其后观衅并吞倚为外府而富强遂冠于欧洲无如中国商民株守故乡乏于远志求如洋人之设公司集钜款涉洋贸易者迄今尚鲜其人去款日多来源日绌窃虑他日民穷财竭补救殊难然既不能禁止通商维有自理商务核其出入与之抗衡以期互相抵兑而已中国出洋之货以丝茶为最大宗今印度等处皆植桑茶所出与中国相仿洋人悉往购办故年来中土之货未能畅销后或此而失之中国之利源不几竭乎宜令地方官广劝农民于山谷闲地种桑茶勤加经理其缫丝制茶之法尤须刻意推求如有胜于寻常者优加奖赏务使野无旷土农不失时则出数愈多其价可减酌为销售用广招徕将不特国课可增而民财亦可阜矣况中国东南各省多种棉花西北广牧牲畜若用机器以制造洋布羽毛呢绒等物则一夫可抵百夫之力又省往返运费其价较外洋倍贱而获利倍丰或疑用机以代人工恐攘小民之利不知洋布呢羽本出外洋无碍民业仿而行之本以分彼之利权耳今闽粤人之贾于星加坡旧金山各处者不下八十万人其中或住经二百余年或隶入英美等籍然皆奉　大清之正朔服　本朝之冠裳足征声教覃敷乎莫外矣倘　中朝亦简派领事人员显示抚循隐资控制则华人有恃无恐筹画愈工举凡外洋之货我华人自营运之中土之货我华人自经理之扩其远图擅其利薮则洋人进口日见其衰而华人出洋日征其盛将富国裕民之效可操券而得焉所虑者志无洋人之坚贞财逊洋人之丰厚偶有盈绌便思改图惟赖在上者扼其利权神其鼓舞凡中西可共之利思何以筹之中国自有之利思何以扩之西人独揽之利思何以分之扼此三端则利权可复矣惟西人多财善贾利之所在必争趋之若华人亦设公司造商船力与争雄媚商减价拚折资本势必彼此亏绌无裨大局欲救其弊须开其源按公法例载凡长江内河如欧罗巴之来因河多拿江尽人皆得开设船行以其分属于各国也美国之米西昔比江帆轮之利土着擅之以专属于一国也他如巴西之阿麻沈江虽发源于秘鲁入巴西支分派别兼注依瓜朵耳国委内瑞拉国以贯注巴西数千里之遥昔有客请立船行而执政拒之嗣因商旅萧条爰除前禁以广招徕操纵之权仍自掌之不以假人也若夫中国之长江西导岷峨东注沧海源远流长如美国之米西昔比江绝非巴西可比今长江二千数百里有奇洋船往来实获厚利喧宾夺主殊抱杞忧宜俟中西约满之时更换旧约另议新章凡西人之长江轮船一给价收回所有载货水因争而递减者酌复其旧则西人罔敢异词更于长江上下游间日开行轮船以报市价如是则长江商船之利悉归中国独擅利权当道其有意乎为国为民胥于是乎在矣
　　论借款洋务抉要
李东沅
中土向无国债之名有之自泰西各国凡兴建大役军务重情国用不敷可向民间告贷动辄千万或每年仅取子金或分数年连本交还隐寓藏富于民之义如本国无款可借则转贷于封习以为常殊不之异中国自同治六年间左伯相以西征需饷始借洋款系沪上银行经理由八厘至一分五厘行息将各海关洋税拨抵分年本利清还该银行分售中外商人每股计银百磅岁纳息银八厘况其借也以彼国之磅数折我之两数其还也又以我之两数折彼之磅数暗中折缺吃亏甚多经手者大获厚利实以军饷紧急于无可如何之时为万不得已之举耳考英法德美诸大国借贷行息多不过五六厘而土耳其波斯等国则因公债过重行息过多致利权为他国所挟持国势寖形贫弱我中国舆图之富矿产之饶关税之盛远胜泰西帑藏多而借贷少不必出八厘重利即可借得钜款闻中国之股分借券中外人争购之十不得一每股九十五磅至九十八磅涨至一百零四磅珍重收藏由是观之中国虽少出子金仍能应手从前筹借洋款固由办理不善利息过多嗣后即有要需应向英国劳士斋乃德博令等大银行筹商自臻妥协此两行专管各国挪借银钱事业素有名望人皆信服常能以微息而借钜资他处银行万不能及且闻洋人详言此事如中国愿借银一百万两不过到汇丰丽如等银行说明所借之数所给之息指明某数口关税偿还本利分作若干结于若干年内付清云云银行允借银收存文契即将银如数兑交此向来筹借洋款之局面也该银行如果钜富有款可贷则此种办法尚属可行无如仅能担承实非东主中国既与银行议定银行即凑集允借之数出具百两券票一万张从一号编至万号而买股者遂察看借银事务虚实或买一张或买百张迨头结还款到期何人之银先收何人之银后付不可预知其故何也盖券票之软强无定券票软则本钱恐缺人思速还券票强则利息依期人思久借爰创拈阄之法定还债之期免银行袒护之谤此等办法虽极公平然而多股之人必受破碎本钱之累诚以是否收回全数或收回半数非到拈阄之日无从预知断不能料理于先收回本钱复入股分大为不便倘将来再筹借款须设法补救此失始易通融大凡借债于人必先将不便诸事通盘筹算稍有妨碍势必增长利息备受其亏欲策万全厥有二法一曰立法借银限定不移之年月一次全还一曰按结归款先于券内载明第一结归还或第二第三结归还俾东主得早为料理且放债者每乐闻某国借钱建造铁路电开矿治河一切富国之政以其出息大而券票强甚不愿出赀以作耗财之事尤恶借银以用兵将银钱变作火药弹丸散于枪之口不复能返则债主不但失利成本将亏其言可深长思也我　国家量入为出本有常经前时借债外洋不过剜肉医疮聊纾眉急永行停止固属有裨即偶尔急需而别款可竭力弥缝仍以不借为上万一罗掘俱穷司农仰屋而嗟疆臣束手无措不得不出此下策稍济目前尤须全局统筹周详审慎不必托中国银行经手辗转图利须先将从前流弊一洗而空用昭大信　朝廷惟谕饬驻英公使迳向劳士斋乃德博令等大银行熟商则行息不过五六厘可筹巨款况中国素来守信洋人自必乐从倘重给子金非特耗财反令洋人疑中国难以清偿诸事转多棘手矣
　　商政筹洋刍议补录　　　　　　　　　　　　　　　　　　　　　　　　　　　
薛福成
昔商君之论富强也以耕战为务而西人之谋富强也以工商为先耕战植其基工商扩其用也然论西人致富之术非工不足以开商之源则工又为其基而商为其用迩者英人经营国事上下一心殚精竭虑工商之务蒸蒸日上其富强甲于地球诸国诸国从而效之迭起争雄泰西强盛之势遂为古所未有夫商务未兴之时各国闭关而治享其地利而有余及天下既以此为务设或此衰彼旺则此国之利源源而往彼国之利不能源源而来无久而不贫之理所以地球各国居今日而竞事通商亦势有不得已也今以各国商船论其于中国每岁进出口货价银在二万万两上下约计洋商所赢之利当不下三千万以十年计之则三万万此皆中国之利有往而无来者也无怪近日民穷财尽有岌岌不终日之势矣然则为中国计者既不能禁各国之通商惟有自理其商务而已商务之兴厥要有三一曰贩运之利自各口通商而洋人以轮船运华货不特擅中西交易之利抑且夺内地懋迁之利自中国设轮船招商局而洋商与我争衡始则减价以求胜继因折阅而改图彼之占我利权者虽尚有十之四我之收回利权者已不啻五之三通计七八年间所得运费将二千万虽局中商息未见赢余而利之少入于外洋者已二千万矣所虑者一局之政主持不过数人控制二十七埠之遥精力已难及又自归并旗昌之后官本较多万一稍有蹉跌其势难图再举夫事之艰于谋始者理也而人之笃于私计者情也今夫市廛之内商旅非无折阅而挟赀而往者踵相接何也以人人之欲济其私也惟人人欲济其私则无损公家之帑项而终为公家之大利为今之计虽难用众建少力之法骤分数局他日如必有变通之势或即用局中任事之商兼招殷实明练量者其才力赀本俾各分任若干埠无论赢亏得失公家不过而问焉此外商人有能租置轮船一二号或十余号或数十号者均听其报名于官自成一局又恐商情之相轧也则督以大员而齐其政令恐商利之未饶也则酌拨漕粮而弥其阙乏但使商船渐多然后由中国口岸推之东南洋各岛又推之西洋诸国经商之术日益精始步西人后尘终必与西人抗衡矣其利岂不溥哉一曰艺植之利今华贷出洋者以丝茶两款为大宗而日本印度意大里等国起而争利植桑茶印度茶品几胜于中国意大里售丝之数亦几埒于中国数年以来华贷滞而不流统计外洋所用丝茶出于各国者几及三分之二若并此利源而尽为所夺中国将奚以自立是不可不亟为整理者也整理之道宜令郡县有司劝民栽植桑茶盖种桑必在高亢之地而种茶恒在山谷之中非若莺粟之有妨稼穑是在相其土宜善为倡导而已其缫丝之法制茶之法有能刻意讲求者宜激劝而奖进之至于丝茶出口十数年前以加税为中国之利今则各国起而相轧一加税则价必昂价昂则运货者必去中国而适他国而税额必为之大减夫西洋诸国往往重税外来之货而减免本国货税以畅其销路今中国丝茶两宗虽不必减税亦不宜加税但使地无闲旷则产之者日益丰而其价日益廉即出口之货日益多不特于税务有裨亦为民兴利之一大端也一曰制造之利英人用机器织造洋布一夫可抵百夫之力故工省价廉虽棉花必购之他国而获利固已不赀每岁货价之出中国者数千万两中国海隅多种棉花若购备机器纺花织布既省往返运费其获利宜胜于洋人然中国虽有此议而尚无成效者何也创造一事人情每多疑沮其才足以办此者苦于资本难集而一二殷商又以非所素习而不为此大利所以尽归洋人也窃谓经始之际有能招商股自成公司者宜察其才而假以事权课其效而加之优奖创办三年之内酌减税额以示招徕商民知有利可获则相率而竞趋之迨其事渐熟利渐兴再为厘定税章则于国课必有所裨推之织毡织绒织呢羽莫不皆然夫用机器以代工作嫌于夺小民之利若洋布以及毡绒呢羽本非出自中国中国多出一分之货则外洋少获一分之利而吾民得自食一分之力夺外利以润吾民无踰于此者矣是知中国之于商政也彼此可共获之利则从而分之中国所自有之利则从而扩之外洋所独擅之利则从而夺之三要既得而中国之富可期中国富而后诸务可次第修举如是而犹受制于敌者未之有也
皇朝经世文续编卷一百十七
　

　洋务十七固圉上
　　英旧约第三条通商约章类纂
一因大英商船远路涉洋往往有损坏须修补者自应给予沿海一处以便修船及存守所用物料今
大皇帝准将香港一岛给予大英君主暨嗣后世袭主位者常远据守主掌任便立法治理
　　爱珲城俄约第一条通商约章类纂
一黑龙江松花江左岸由额尔古讷河至松花江海口作为俄罗斯国所属之地右岸顺江流至乌苏里河作为　大清国所属之地由乌苏里河往彼至海所有之地此地如同接连两国交界明定之间地方作为两国共管之地由黑龙江松花江乌苏里河此后只准中国俄国行船各别外国船只不准由此江河行走黑龙江左岸由精奇里河以南至豁尔莫勒津屯原住之满洲人等照旧准其各在所住屯中永远居住仍着满洲国大臣官员管理俄罗斯人等和好不得侵犯
　　俄约第九条
中国与俄国将从前未经定明边界由两国派出信任大员秉公查勘务将边界清理补入此次和约之内边界既定之后登入地册绘为地图立定凭据俾两国永无此疆彼界之争
　　中俄黑龙江定界记文附交界道路记文及牌文
咸丰十一年五月二十一日俄国全权大臣中国大臣会齐在俄文土尔必拉即白棱河口地方两国之大臣会同画押用印在交界之图上书写俄罗斯字及满洲字二分其二图补入上年在京续定和约条内并四分图与记文交界道路记文自乌苏里河至图们江口此四分图内书写俄罗斯字二分书写汉字二分其图四分亦补入上年在京续定和约条内此六分图彼此相对两国大臣全行知悉相符俄国大臣持书写俄罗斯字及满洲字地图一分中国大臣持书写俄罗斯字及满洲字地图一分彼此互换用印画押又互换汉字俄罗斯字交界地图四分彼此换给之后两国大臣将图四分记文二分交界道路记文二分俱行钤印画押将此记文道路补入上年续定和约条内永远遵行勿替
附交界道路记文
中国与俄国详细按着去年诺雅布尔月初二日所定和约第一条第三条内之记文和约之第一条内自乌苏里河口而南上至兴凯湖两国以乌苏里及松阿察二河原系旧有之河作为交界其二河东之地属俄罗斯国二河西之地属中国自松阿察河源两国交界踰兴凯湖直至白棱河照图上所画红色所写俄字字头定为交界即在乌苏里河口西立界牌一个牌上写俄国耶字头并写上界牌汉文及松阿察河源西岸旱路上设立界牌一个牌上写俄国亦字头并写上界牌汉文照依和约自白棱河口顺山岭至瑚布图河口自白棱河源顺小漫冈水向东流入兴凯湖者系俄国界水向西流入穆楞河者系中国界至横山会处水向北分流入兴凯湖及毛河源水向南分流入绥芬河自横山会处直至绥芬河与瑚布图河口应立界牌白棱河口北立界牌一个牌上写俄国喀字头并写上界牌汉文小漫冈上向西北立界牌一个牌上写俄国拉字头并写上界牌汉文横山会处立界牌一个牌上写俄国那字头并写上界牌汉文再由瑚布图河口顺珲春河及海中间之岭至图们江口其东皆属俄罗斯国其西皆属中国两国交界图内红色处与图们江会处及该江口相距不过二十里自瑚布图河口往上至瑚布图河之源即顺山岭照依和约在瑚布图河西口边立界牌一个牌上写俄国倭字头并写上界牌汉文对瑚布图河源山顶上立界牌一个牌上写俄国怕字头并写上界牌汉文图们江左边距海不过二十里立界牌一个牌上写俄国土字头并写上界牌汉文俱按照图上红色为界因此两国地界既经分清为此特记
附牌文
此次会同查勘分界原为两国和好今地界既经议定自应按照上年续定条约设立界牌以清界东界定为由什勒额尔古纳两河会处即顺黑龙江下流至乌苏里河会处其北边地属俄罗斯国其南边地至乌苏里河口所有地方属中国自乌苏里河口南至图们江口其东皆属俄罗斯国其西皆属中国上所言乃空旷之地遇有中国人住之处及中国人所占渔猎之地俄国均不得占仍准中国人照常渔猎从立界牌之后永无更改并无侵占附近及他处之地所有东边界内原住之中国人民其向来谋生出入行走之路应听其便俄国人不得拦阻为此特立界牌永远遵守两国人民咸各知之勿违
　　中俄塔城议定记约首段通商约章类纂
两国大臣遵照京城议定和约在塔尔巴哈台会同将自沙滨达巴哈起至浩罕边界之岭止两国中间应分界址顺山岭大河及现在中国常住卡伦议定交界绘画地图图内以红色线道分为两国交界今将议定界址地名并拟议章程开列于后
　　中俄塔城议定记约第一条
自沙滨达巴哈界牌起先往西后往南顺萨彦山岭至唐努鄂拉达巴哈西边末处转往西南顺赛留格木山岭至奎屯鄂拉即往西行顺大阿勒台山岭至斋桑淖尔北面之海留图两河中间之山转往西南顺此山直至斋桑淖尔北边之察奇勒莫斯鄂拉即转往东南沿淖尔顺喀喇额尔齐斯河岸至玛呢图噶图勒干卡伦为界此间分别两国交界即以水流为凭向东向南水流之处为中国地向西向北水流之处为俄国地
　　中俄塔城议定记约第二条
自玛呢图噶图勒干卡伦起往东南行至赛哩鄂拉先往西南后往西行顺塔尔巴哈台山岭至哈木尔达巴哈即转往西南顺库木尔齐哈喇布拉克巴克图苇塘子玛呢图沙喇布拉克察汗托霍依额尔格图巴尔鲁克莫多巴尔鲁克等处卡伦之路至巴尔鲁克阿拉套两山岭中间由平地行即在哈布塔盖阿鲁沁达兰两卡伦中间择山坡定界自此至阿勒坦特布什山岭东边末处为界此间分别两国交界即以水流为凭向东向南水流之处为中国地向西向北水流之处为俄国地
　　中俄塔城议定记约第三条
自阿勒坦特布什山岭东边末处起依阿拉套大岭往西顺阿勒坦特布什索达巴哈库克托木罕喀尔察盖等山顶行向北水流之处为俄国地向南水流之处为中国地至向东流水之萨尔巴克图河向西流水之库克鄂罗木河向南流水之奎屯河源之匡果罗鄂博山即转往南向西流水之库克鄂罗木等河之处为俄国地向东流水之萨尔巴克图等河之处为中国地自此由奎屯河西边之奎塔斯山顶行至图尔根河水从山内向南流出之处即顺图尔根河依博罗胡吉尔奎屯齐齐干霍尔果斯等处卡伦至伊河之齐钦卡伦过伊河往西南行至春济卡伦转往东南至特穆尔里克河源转东由特穆尔里克即南山也山顶行围绕哈萨克布鲁特游牧之地至格根河源即转往西南格根等向西流水之处为俄国地温都布拉克等向东流水之处为中国地自此往西南由喀喇套山顶行至毕尔巴什山即顺向南流水之达喇图河至特克斯河过特克斯河顺那林哈勒哈河靠天山岭为界自此往西南分晰回子部落布鲁特部落住牧之处由特穆尔图淖尔南边之罕腾格尔萨瓦巴齐贡古鲁克喀克善等山统曰天山之顶行至岭靠浩罕界为界
　　中俄塔城议定记约第四条
现将边界顺山岭大河及常住卡伦议定后其边界以外分入俄国之地原有中国乌里雅苏台科布多所属大阿勒台等山岭迤北旧住之乌克克等卡伦塔尔巴哈台所属塔尔巴哈台山岭迤北旧住之鄂伦布拉克等卡伦及阿拉套山迤北旧住之胡苏图阿鲁沁达兰卡伦伊所属旧住之匡果罗鄂伦等卡伦建立界牌鄂博以前仍听中国在彼住守统俟明年两国立界大臣会同建立界牌鄂博时何处将界牌鄂博立毕即将何处应向内挪移卡伦限一月内挪移
　　中俄塔城议定记约第五条
今将边界议定永固两国和好以免日后两国为现定边界附近地方住牧人丁相争之处即以此次换约文到之日为准该人丁向在何处住牧者仍应留于何处住牧俾伊等安居故土各守旧业所有地面分在何国其人丁即随地归为何国管辖嗣后倘有由原住地方越往他处者即行拨回免致混乱
　　中俄塔城议定记约第六条
自现在议定边界换约之日起过二百四十日即为两国立界大臣订准日期俄国两起立界大臣均赴阿鲁沁达兰喀布塔盖两卡中间会齐一起会同伊犁立界大臣往西南按照议定界址建立界牌鄂博一起会同塔尔巴哈台立界大臣往东北按照议定界址建立界牌鄂博行至玛呢图噶图勒干卡伦会同科布多立界大臣按照议定界址建立界牌鄂博行至索果克卡伦会同乌里雅苏台立界大臣按照议定界址建立界牌鄂博至沙宾达巴哈止如遇大山以山梁划界遇大河以河岸划界如遇横山横河俱以新立界牌鄂博划界至建立界牌鄂博时总以各界址处所水流之方向作为立界之凭择其地方形势建立如有大岭行人不能越往实难堆立之处即以水流及山岭为界其平旷之区两国堆立界牌鄂博时中间空出二十丈作为公中之地所立界牌鄂博以左其山河所产一切物件均属中国所立界牌鄂博以右其山河所产一切物件均属俄罗斯国
　　中俄塔城议定记约第七条
明年两国立界大臣建立界牌鄂博毕再将堆立界牌鄂博共若干处及均在何处堆立地名作记互换为凭
　　中俄塔城议定记约第八条
今将两国应分界址议定建立界牌鄂博后倘有河源系在中国而流注于俄国者中国不得改截其流注之故道倘有河源系在俄国而流注于中国者俄国亦不得改截其流注之故道
　　中俄塔城议定记约第九条
从前仅止库伦办事大臣与恰克图固毕尔那托尔及伊犁将军塔尔巴哈台参赞大臣与西悉毕尔总督往来行文自今勘定边界之后乌里雅苏台科布多二处遇有会同俄国查办事件应拟增添由乌里雅苏台将军科布多参赞大臣与托木色米珀拉特二省固毕尔那托尔往来行文办理其所行文件或用清字或用蒙古字俱可
　　中俄塔城议定记约第十条
塔尔巴哈台所属巴克图卡伦迤西小水地方旧有种地纳粮民庄五处该处地面按今定议界址虽已分在俄国惟该民人所种田地断难遽令迁移应于立界后限十年内令伊等陆续内迁今经两国大臣会同议定将一切分定界址绘图四分图内分定界址地名用俄罗斯字满洲字合璧注写两国勘界大臣钤印画押并作此记约用俄罗斯字满洲字各书写四分两国勘界大臣钤印画押一并互换两国分界大臣各存图志一分记约各一分以便查办外其余图志二分合璧记约二分由两国分界大臣自行呈送各本国总理各国事务衙门各一分以备补续京城议定条约为此互换记约可也
　　俄续约第一条通商约章类纂
议定详明一千八百五十八年玛乙月十六日即咸丰八年四月二十一日在爱珲城所立和约之第一条遵照是年伊云月初一日即五月初三日在天津地方所立和约之第九条此后两国东界定为由什勒喀额尔古纳两河会处即顺黑龙江下流至该江乌苏里河会处其北边地属俄罗斯国其南边地至乌苏里河口所有地方属中国自乌苏里河口而南上至兴凯湖两国以乌苏里及松阿察二河作为交界其二河东之地属俄罗斯国二河西属中国自松阿察河之源两国交界踰兴凯湖直至白棱河自白棱河口顺山岭至瑚布图河口再由瑚布图河口顺珲春河及海中间之岭至图们江口其东皆属俄罗斯国其西皆属中国两国交界与图们江之会处及该江口相距不过二十里且遵天津和约第九条议定绘画地图内以红色分为交界之地上写俄罗斯国阿巴瓦噶达耶热皆伊亦喀拉玛那倭怕啦萨土乌等字头以便易详阅其地图上必须两国钦差大臣画押钤印为据
上所言者乃空旷之地遇有中国人住之处及中国人所占渔猎之地俄国均不得占仍准中国人照常渔猎从立界牌之后永无更改并不侵占附近及他处之地
　　俄续约第二条
西疆尚在未定之交界此后应顺山岭大河之流及现在中国常驻卡伦等处及一千七百二十八年即雍正六年所立沙宾达巴哈之界牌末处起往西直至斋桑淖尔湖自此往西南顺天山之特穆尔图淖尔南至浩罕边界为界
　　俄续约第三条
嗣后交界遇有含混相疑之处以上两条所定之界作为解证至东边自兴凯湖至图们江中间之地西边自沙宾达巴哈至浩罕中间之地设立界牌之事应如何定立交界由两国派出信任大员秉公查勘东界查勘在乌苏里河口会齐于咸丰十一年三月内办理西界查勘在塔尔巴哈台会齐商办不必限定日期所派大员等遵此约第一第二条将所指各交界作记绘图各书写俄罗斯字二分或满洲字或汉字二分共四分所作图记该大员等画押用印后将俄罗斯字一分或满或汉字一分共二分送俄罗斯收存将俄罗斯字一分或满或汉字一分送中国收存互换此记文地图仍会同具文画押用印当为补续此约之条
　　塔尔巴哈台界约首段通商约章类纂
塔尔巴哈台立界大臣奎昌会同俄国建立牌博大臣穆噜木策傅各遵照同治三年九月十六日两国大臣在塔尔巴哈台商定图约分别红线交界处所照各在塔尔巴哈台所属地方交界建立牌博今两国大臣会同自玛呢图噶图勒干起至哈巴尔苏地方建立牌博完竣为此两国彼此将已立交界牌博地名起止地方及已立牌博数目并议定条例开列于后
　　塔尔巴哈台界约第一条
自塔尔巴哈台玛呢图噶图勒干卡伦起往东南行至赛哩鄂拉先往西南后西行顺塔尔巴哈台山岭至哈巴尔苏地方止此一段共建立牌博十处第一处起即在玛呢图噶图勒干卡伦地方建立牌博一处次在哈尔塔尔地方建立牌博一处沙尔布拉克地方建立牌博一处沙尔托罗盖地方建立牌博一处察汗鄂博地方建立牌博一处克尔根达什地方建立牌博一处巴彦木尔占地方建立牌博一处库哲滚大坝地方建立牌博一处布凯阿苏地方建立牌博一处哈巴尔苏地方建立牌博一处共建立牌博十处
　　塔尔巴哈台界约第二条
同治九年七月十六日两国大臣自玛呢图噶图勒干卡伦起至哈巴尔苏地方止新立交界牌博十处其中间隔疏密不一凡人不能行走之地即为交界处所其立定交界东南为中国地方西北为俄国地方两国各以此次新定界址为凭永远遵守不可混淆其余各项事宜均照同治三年九月间两国大臣在塔尔巴哈台议定图约办理今两国大臣会同建立塔尔巴哈台交界牌博各宜将交界起止地方牌博名数各书四分两国交界大臣各将图约钤印画押彼此更换为凭并画地图二纸两国大臣会同画押各钤用印信俄国建立牌博大臣存收一纸中国建立塔尔巴哈台牌博大臣存收一纸永昭信守
</div>
    <div class="pagination">
<a href="皇朝经世文续编-清-葛士浚_page99.html">上一页</a><span>...</span><a href="皇朝经世文续编-清-葛士浚_page95.html">95</a><a href="皇朝经世文续编-清-葛士浚_page96.html">96</a><a href="皇朝经世文续编-清-葛士浚_page97.html">97</a><a href="皇朝经世文续编-清-葛士浚_page98.html">98</a><a href="皇朝经世文续编-清-葛士浚_page99.html">99</a><span class="current-page">100</span><a href="皇朝经世文续编-清-葛士浚_page101.html">101</a><a href="皇朝经世文续编-清-葛士浚_page102.html">102</a><a href="皇朝经世文续编-清-葛士浚_page103.html">103</a><a href="皇朝经世文续编-清-葛士浚_page101.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
