<!DOCTYPE html>
<html>
 <head>
  <meta charset="utf-8"/>
  <title>
   皇朝经世文统编 - 第 160 页/共 287 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文统编 - 第 160 页/共 287 页
  </h1>
  <div class="content">
   楚中黜教之公檄既行法人之传教者与江西先后并至遂有湖南之长沙湘潭等县起而攻之江西拆毁教堂在元年二月间而楚中湘潭之役亦以是时踰月有江西南丰编修吴嘉善者自楚中踉跄归过省中馆于夏检讨之宅时检讨竹林方以江事为忧闻编修自楚归询以楚事自言其侨寓在楚适教堂狱起波及从教数十家该编修因习西洋绘事传其照镜点水之术嬉戏以为常一日突遇数百人仡然而入谓其为天主教徒将执之某欲辨不及毁垣而逃则寓中已劫掳一空矣检讨之侄某大令走告予予曰今士大夫之从天主教者岂少哉盖某编修之托词也大令曰请试之乃倩编修传其绘法一日间传写数像须毕肖始信其言之不诬传闻楚中事发地方官被劾革职勒限严缉然邸抄不具惟是年三月初十日奉　上谕总理各国事务衙门奉请饬地方官于交涉教民事件迅速持平办理一折前据该衙门奏称天主教原以劝人行善为本是以降旨令地方官妥为办理兹据该衙门奏称各省地方官于奉文后未尽认真妥办等语着该督抚转饬地方官照依此次所奏于交涉教民事件务须迅速持平办理不得心存偏重以示一视同仁之意折内所请各节均着依议行钦此按此奏正在江楚毁教之后疑即该教士控愬入都由该国公使照会云云也踰年总理衙门照抄法国照会咨行江省见中间所皆江楚两省之案又并索楚中赔款三万两其湘潭等县革职勒缉亦同载照会中同一公文而分咨江楚者其后楚中如何议结未见明文若江省查办此案中丞不激不随方伯亦以楚事之嫌阳谢之而阴持之庶几持平办理者也

　按法教之害人具见于魏默深海国图志所载及黄冈吴德芝所记具详第二卷中予阅楚南公檄谓其收养婴儿为采生拆割之用室女自幼入堂必过天癸之期始行遣嫁而红丸被其摄取炼入丹中可以恣淫欲资长生又言黑夜传教所投妇女丸药率皆春方能令女反求男故其术久而不泄间有泄其术者令妇人带归试之立验然皆无左证若江西之绅士送到铜管血膏尤涉暧昧而其揭帖中言毁堂之后皆目瞪口呆不省人事放出女婴皆欲加之罪而文致之实无稽之妄语耳吾友孙雪筠截回会中二十七人逐名点验其十岁内外者尚能述其里居姓氏且亦无一人诉称教民害己不愿入会者此可见矣惟予初在快子巷查得女婴十三人皆自五六岁至十岁上下者询以所养小儿及女婴之在孩抱者则称悉付乳婆带回家中又询此等女婴从何而来则称断乳之后始送入堂询以男婴岂无断乳而稍长者何以堂中不见一人该教士词穷称赎回或称送入塾中读书皆支吾语也城外之旧天主堂予始查并无收养之婴孩后闻自饶州带来女婴十余人查验与城外所收年纪大略相同则该教士所云断乳之后送入堂中者语亦近似惟会中不收男婴而收女婴又男婴之长成者不闻置有义学而女婴之长成者必欲收入会中且快子巷收养女婴仅十三人而查其照管之妇人已有四名且老少各半此中形迹种种可疑时该教士又向予称瑞州高安有女婴业已赎回后因择配不遵教条遂致两姓涉讼请代求大府迅饬瑞州府审结予不解其何意令其具呈代达内称高安有育婴会系交本地从教之胡姓掌管已历多年十年前有高安吴姓茂才将女送入会中迨其长成前来取赎当议付会中乳哺资二十千文付过一半便将此女领回惟该会规矩凡女婴被人赎回须在会立约载明此女长大仍凭教士作主指配从教之家不得于教外自行择配今吴姓领回之女胡姓系会中首事欲为指配该族教内之人而吴姓坚执已赎回应听自行择配两姓口角遂互控入县由县入府现尚未结等语予固知此中曲直不辨自明请转饬瑞州府持平断结旋据府中传集两造供词与该教士所呈略同惟吴姓坚执女口赎回应听自行择配且素不崇信天主教不愿与教内人为婚胡姓不能难遂由府中断结饬令吴姓补出十千文交胡姓收领胡姓代择之配应毋庸议取具两造遵依由该府详请销案讵教堂狱起方安之避入瑞州复咬胡姓翻控至今未结当该教士呈请之时予曾诘以收养之女应指配教内人则江省安得有从教相当之男女又安能以从教之故逼令远适异域该教士笑曰江省何县何乡无我国教中人君固不知耶旋据瑞郡函称胡姓呈送远年卷宗该族皈依教法实始于明季然则该教之行由来已久一旦张胆明目恃有奥援宜其祸之相寻而无已也

　　教堂一案设法办理疏同治元年十二月　　　　　
沈葆桢

窃臣承准议政王军机大臣字寄同治元年闰八月二十四日奉　上谕总理各国事务衙门奏江西教堂一案久悬未结请饬妥速办理并将照会等件照录呈览一折着沈葆祯悉心酌核飞速覆奏等因钦此臣当即督同司道邀集公正绅士将抄发照会等件均饬公同阅看属其各自晓喻士民仰体　国家柔远之意蠲小忿成大信务释猜嫌久缔和好所议条款定须一一照行各官绅深明事理并无异议乃传语甫经数日通衢处所遍贴扑灭异端邪教公启据南新二县揭呈前来怨愤情词几有不共戴天之势臣一面饬县严密查拏一面传诘绅士据称奉谕后即遍告各亲友或晓以义理或悚以利害听者无不帖然皆云阖省自有公论我辈只知从众而已日来喧传揭帖各绅具有见闻然莫能查出何人所撰臣又诘以夏子春徐士章何人据称绅士中实无此两个名字但江省此姓甚少既据照会中指为控唆使之人则各衙门自有案可稽不难着落研究乃遍查臣及司道府县各衙门并无此二人控词而教堂一案亦未曾有人具控臣只得令绅士再行逐加晓谕如士民人等别有实在抑许其联名具呈意谓既得主名便有操纵把握乃数月并无一人呈诉惟匿名揭帖愈贴愈多此处揭去他处复帖理谕势禁均无从下手臣访闻街谈巷议咸谓官藉外国威逼小民人情汹汹深恐复激成变故因密派亲信亲友假扮外路客商于茶坊酒肆中托为邂逅闲谈乘其不意与之反复辨论冀其渐开觉悟兼可访出首倡之人乃察其所记问答之词则满腹疑团始终不释人言藉藉众口雷同臣思此案必使民间毫无猜疑而后教士重到省城可以安心传教若只由臣等含糊答应将来必大起衅端即法国公使亦豫料事势所必然故照会为第一条即有仍蹈前辙惟各该省督抚是问之语两国既敦和好臣等与该教士亦休戚相关若不早策万全致后来有不忍言之事臣等从重惩处固分所应得要何补于该教士之业已吃亏即如本年二月间何尝无委员防护兵役弹压然众怒难犯势如潮涌谁能御之所以再四熟商数月莫能定议窃思传教与用兵不同用兵则以力屈人传教则以心服人人何以服信之斯服之矣人何以信示之以可信斯信之矣即如佛教来自西藏当其初入中国夫谁信之今则士大夫以至愚夫愚妇然信之矣即天主教行于上海等处民趋之若不及而江西湖南遽有此变非江西湖南好与法国为难也上海等处为时较久民实见其可信故不强之信而自信江西湖南为时甚暂民未知其可信故迫求其信而愈不信也使传教士徐示以可信不强以遽信久焉断无不信之理古人有言曰将欲取之必姑与之该教士既以传教为己任必其学识深远洞晓人情定以斯言为不谬查江西前案与湖南贵州颇不相侔当滋事之时教士教民业经他往并无受伤受辱之人该教士素以爱人如己释不报为怀当必不以此为芥蒂教堂本褊小民居所值无几该教士且肯舍其家属资产而来教民又皆好善乐施亦断不以此为吝惜揣该教士之心第以劝人为善反遭不白之若罪无所归恐为他国所轻视臣拟由官筹措五千金俟罗教士扺浔时解与九江道妥交以为赔修之费但凡百姓愿卖之地任凭罗教士自择建造以壮观瞻至臣防范既疏又复调停乏术致中外大局几起衅端仍请　旨将臣交部严加议处似可以全该教士之体面而服其心该教士从此可曲顺舆情因势利道由近及远自易及难其一时未能遽信者勿与较量教民倚恃结怨者晓谕禁止勿听一偏之词致开嫌隙俾百姓欣然相告曰彼教之爱人如己诚如是也彼教之释不报诚如是也有不从之恐后哉故曰徐示以可信不强以遽信久焉断无不信者也若谓慑之以兵威期收效于旦夕则匹夫不可夺志万众同心背城借一惟天所授胜负何常劝人为善者当不出此可否　饬下总理衙门照会法国公使晓谕该教士遵照办理

　　皖南人心稍定洋教士迭请雪并拟现办情形疏光绪二年　　　　　
沈葆桢

皖南人心稍定后洋教士迭次函致地方官辨论经皖南道上海道先后录寄前来无非求雪黄之绅之惩何渚之横咎文武庇护之不力所摭拾者半多教民一面之词狱讼自有定章非教士所应干预而所陈情节较重者四条虚实均不能不为缕晰查究其一曰大孙村教堂乃闰五月二十五日焚掠除河南吴老先生外又有白会清先生被难受杀查白会清与陈ㄠ哥避匿芜湖教堂业已到案则前此传闻之误教士自知之矣其二曰何渚斩去童子四肢藏石灰内以为虚控之资又曰所杀童子乃教外刘某之子年甫二岁黄司铎托人抚养者据建平县禀称黄之绅收养之孩名曰福林向交刘吴氏抚养何渚将教堂妇女送县时刘吴氏带福林来城嗣刘吴氏赴金陵候审将福林交与土民周启源卑职回建平时复令周启源将福林抱来验视戴贞姑刘三姐郑ㄠ姐亲见之然则何渚斩去童子四肢亦传闻之误矣其三曰何渚往宣邑大孙村杀守堂吴老先生又曰将宣城大孙村教堂司事吴全章杀死查吴全章既曰司事又系守堂则孙村邻保必人人知之人人见之乃据宣城县禀称驰诣孙村饬仵作于灰烬中查检并无骨殖可验提讯董保并在教民人佥称堂内之人已先逃避并无杀人毁尸情事臣因人命至重洋教士既言之凿凿饬再严密查访吴全章是否实有其人籍隶何省存亡下落据实禀复不准一字含混旋据禀称访有吃教之陈天和与某妻宋氏知悉孙村打堂情形随亲诣孙村查传陈添和陈宋氏讯据供称闰五月二十二日晚吴全章至村声称伊因欧村教堂被打逃来躲避住于堂内次早人来打堂吴全章住于楼上因年老走避不及见杀屋既被焚尸亦遭毁随饬指定尸所搜掘零屋尸骨验封存储等情臣因其前后所禀大相径庭饬提陈添和夫妇并该县案卷尸骨前来旋经司道讯据陈添和供称闰五月二十三日大早小的即去车水吴老头子杀死是女人对小的说的据陈宋氏供本年闰五月二十三日傍晚有一老头子身穿月白夏布大衫在门口闲坐问他姓甚么他说姓吴从欧村教堂来是河南口音因外边有打堂风声留他在小妇人家住他说不要紧仍到堂内去了二十三早打堂人来堂内共有七八个人见妇人喊都从后门跑了妇人又到楼下喊吴老头子逃走纔下楼梯即被人杀了过了一刻那些人放火烧堂尸身遂亦被毁打堂后小妇人在山内草房躲了一天往孙家铺过六七天纔回来隔两天宣城县到孙村小妇人引到楼梯左边瓦铄内检着零碎骨头仵作取小瓦罐装好宣城县亲标日子交丈夫收藏十月十三日宣城县到小的夫妇将骨罐呈验等因诘以素不相识之人何以一见留住从欧教堂避难而来何以于孙教堂如此大意客民虽悍于素无仇隙之老翁何致不置一词便加锋刃烧堂之火延及尸身何以便成枯骨客民于一老翁如此凶狠该妇何以来去自由无人过问即客民偶动怜悯之念该妇何从得此定识定力临事既自在游行如入无人之境何以打堂后反在山内草房躲了一天宣城县原禀固谓饬仵作检无骨殖该妇何以又称仵作装好宣城县亲标日子当时果有骨殖宣城县应收回储库何以交与陈添和该妇无可支吾只云身怀重孕提查县卷挺身作证者本系陈添和因邻保检供本堂无此吴姓之人是以供由欧村而至原供明说其妻跑到屋后躲了伊走堂屋房外左边进去看见吴先生死在楼梯底下历历指其伤痕并谓板壁火烧是伊拏棍推倒等语嗣闻提省恐露出真情乃将伊所眼见之供移使其妻挺认且上堂即供明怀孕谓孕妇断不刑讯也

臣思该教民不过欲实其从前传闻之误作此种种空中楼阁一经互核矛盾灼然第狱不厌详既谓来自欧村教堂则欧村教民必知之既谓籍隶河南则河南客民必知之乃皆具切结谓绝无其人此可以销案矣其四曰泰西伏司铎之棺肆行劈开尸骸抛弃查此事系属实情经宣城县验明棺盖撬开棺未损坏督同地保教友用二丈四尺洋布把尸骨包好装入原棺其下手开棺之犯无从确指应罪坐为首之人此胡秀山所以不容不正法也臣伏念教民客民无非天朝赤子其为善宜一体劝之其为恶宜一体惩之教之不同亦不自泰西始民间与僧道鲜闻其不相安者无胜负角立之心则习而相忘故也教民良莠不一倘教士必惟教民之言是听地方官又惟教士之言是听则所以厚待教士教民者即所以贻害教士教民何者众怒难犯变生不测地方官自保不暇如教士民何人亦各有天良即如水东教堂之陈先生教民也闵香山客民也翟厚培土民也宜其各不相顾也乃胡秀山等欲杀陈先生而闵香山为之求情翟厚培为之垫不过知陈先生之向不为人害耳然则教民之相安不相安也视其人而已矣臣讯办此案如稍存偏袒之见明有　国法幽有天谴伏恳　饬下总理衙门将臣一折两片并各供结录送法国驻京公使请其劝谕各教士力充与人为善之心凡从教者待其自来勿强人以所未晓并谕各教民不损人正是利己庶几中外敦睦上下蒙福矣臣从前与法国公使来往函稿一并录呈总理衙门听候酌夺就近与法国公使商办以杜后患合再附片陈明

　　致各西国大臣书附商办传教章程八条　同治十年　总署王大臣
自中外互市以来所订条约原期有利无弊彼此相安垂诸悠久而不变也乃查看近年虽有条约非但不能行之于将来即目前亦有难安之势矣其通商一事尚称平顺可免争端惟传教之流弊有不可胜言者按传教之本意原为劝人为善而天主教之与中国民心大为枘凿何哉殆办法未能合宜有以致之耳所当亟求妥法挽回而补救之庶于各国和好之大局与各国通商之大局无碍也传天主教士所至地方往往与民不合故历年来各种案件颇有不能兼容之处贵大臣当亦知之有素矣夫天主教之初来中国也名曰西儒其始入教者不无安分之人而自换约后大为不然遂将劝人为善之教华人皆轻视之而存不服之心加以入教者倚势欺人于是不服之心固结而不可解迨民教相争酿成案件地方官理当查办而教士又出而庇护之教民藉此藐视官长民心更为不服且当中国有事之秋凡一切罪人讼棍俱以教中为逋逃薮从中生乱百姓始而抱怨继将成恨终将为仇各处民人不问天生耶稣有无区别而皆指为天主教也不知西洋各国疆界有分而概为外国人也祸端一起凡驻居中国之西人所在皆为危境即安居于无恐之省百姓亦闻而生疑疑心甚而忌心生焉据此情形安有不激而生变者耶究其实教非一教国各一国纵使告者谆谆难必听者不藐藐也本王大臣任事十年旦夕焦劳不料今年天津之案果变生仓猝不及防矣该处地方官查获正凶骈首受戮以及赔偿抚各件虽云办理尚妥而中心总未释然皆因民教不安必致滋事成案以后仅照此案为成例恐办法愈办而愈难亦祸端愈多而愈烈也岂得相安无事乎总之各省教案虽因百姓积怨而成实由教民相逼处此耳各省一切案件地方官办理固未尽善未尝不由中西各国办事大员明知民教意见未能融洽不早为立法挽回一旦事出不测外国只求满其所欲而人心服与不服不暇顾问全属以力为强而中国地方官无法可施只图敷衍了事暂顾目前不思久远之计即或与外国熟计深思筹商善后之策非不肯平心论事而万以为不可行者强为劝勉反为阻滞此岂代两国诚心办事之人哉今本王大臣统观全局甚欲中外永远和好先必妥筹善法因思泰西各国彼此均有教士互居其地其所以能久远相安者非处置得宜曷克臻此故传教与习教者行所无事也以本王大臣所闻不论何国教士住居某国即以某国之法律风俗是遵从无自立门户者若抗违国法官令僭越权柄以及损人名节有害人民使人疑而生怒种种不法之事皆有严禁以治之即如在中国立堂传教必先令本地士民悦而不怨信而无疑方可辨理自然彼此久安何得折堂毁教乎而传教人再将分内所行之事一一宣教于众人之前实无有与教相反者更不为习教人所指使擅预地方公事以势压人招绅民之怨到处教士皆能如此则百姓可与之久安官员亦易于保护矣近观在中国传教者所行所为实与本王大臣所闻各节大不相同犹之一国之中有无数敌国而自专自主者似此而欲久安官民不同心怨恨岂易能乎本王大臣思患预防惟恐津案已结各处教民闻之必以津案为口实而反气焰凌人平民不怨毒更甚乎一旦发泄而成巨案地方官办理不下督抚亦无可如何即总理衙门有力难施倘将中国百姓同心变乱我　大皇帝遣将命师万不能胥中国之民而悉诛之众怒已成谁肯束手待毙及至事难挽救再欲中外和好保全大局彼此均无能为役得不归究于中外各国办事之大员乎且无论中外何国必以得民心为要民心未得以势迫之定必生变国家政令虽严亦难望其遵行不怠也中外办事大员身当其任补救无方忍置中国与各国商民同溺患难之中不思以善法维持后来一切公事万难措办矣本王大臣欲顾全各国和好大局力求补救之法特拟章程八条一并缮送贵大臣查阅除致各国大臣外专此缕布惟　贵大臣谅之察之

一教中所立育婴堂向未报官立案而收养幼孩其中事难共曰因此酿疑成者有之何不将外国育婴堂行裁撤以免物议如必欲设堂只收奉教者无人抚养之孩然亦必报官立案注明何日收养何人准于何日领回并准无嗣者具结取保抱养为子似此方昭核实至于教外幼孩当由中国督抚饬令各属地方官选派绅董自行收养中外各行其善自免疑端查中国育婴堂之例幼孩出入必将来历报明地方官到堂后其家准来看视或长成后或无子者准其具保抱养为嗣或仍准其家来堂领回无论何教仍归本教堂中亦善于抚育足为善事之一端也闻各国在本国设立育婴堂其办理与中国略同惟于中国所立外国育婴堂收养幼孩不问来历不肯报官到堂后他人不得抱养其家不准领回且不许亲人来看如此何能不使百姓生疑即如津案妄传挖眼剖心曾经奏明并无其事而民心至今疑怀莫释故能箝其口万不能服其心而欲将来不再因疑生事耶果能将外国育婴堂概行撤回仍归本国设立凡中国幼孩无论在教与否皆归收养中国各省办此善事不可枚举何必西人搀越致以善举而启疑团故此事不如各行其善实为两便

一各教堂内凡中国妇女概不准入堂即外国女修士亦不准在中国传教所以严规矩而免人疑议也查中国素以名节廉耻为重男女异居不相授受礼至肃也天主教开禁以来妇女入堂男女不分各处教堂相习成风无怪百姓轻视传教且疑有秽乱之事

一传教士居住中国当从中国法律风俗不得自立门户尤不可有违国法官令僭越权能以及坏人名节凌辱民人令人多疑而犯众怒若毁及中国圣教公愤难容各教士悉归地方官约束至中国教民一切所事与平民无异凡演戏赛会自当照常免派钱文而应有差徭与地方公事不得藉端推诿至于应缴在官钱粮应纳业主租项更不准恃强挂欠外国教士不可包揽抗违遇有民教交涉讼事听凭地方官从公审断传教士不得插身帮讼如原被告有教民在内不准隐匿不到致案中之人拖累无休倘教士干预讼事地方官将请托原函禀呈督抚咨报本衙门将教士撤回本国而教民若有户婚田词讼擅敢央求教士出面说情者地方官从严究办查中国崇重儒教以释道两教推之喇嘛原非中国人而无不敬守中国法令凡是非曲直听官办理闻外国传教士居住各国者国律风俗在在遵行从不自立门户违国法背公令僭权揽权或污人名节虐待平民致人怀疑而犯众怒教士既来中国传教自应归地方官约束乃竟有骄矜自大藐视官长殊非自爱而习教者本系中国黎民更宜守分与平民一律况教民乡城皆有里乡党更宜彼此和睦乃遇有地方公事与公举各辄敢恃教免摊自待已薄何怪人皆轻之更有抗粮拒捕辱官虐民等事教士不知底细反为刁恶教民所惑包庇不肯送官究办于是有犯重罪投入教中而求保护者且各省教民结讼竟有外国教士出头干讼如四川教民妇女骗赖平民租项反戳伤平民身死法国主教者居然行文说情教民妇女竟不抵罪川民无不切齿贵州入教者遇有讼事自称教民以为护符恶迹可知况各省民间互相结婚入教者必令不入教者退婚或父兄入教必指不入教之子弟出忤呈控到官教士袒护各种情事何能免人怨恨

一中国人外国人相居密迩用法两无所偏若遇命案当抵偿者中国人照中例外国人照西例以服民心无论中外办案当就本案定罪不得于办罪之外另议赔偿且不得于本犯之外任意牵连无辜绅商受累而地方官遇有民教交涉之案或民人欺入教者照所犯之事拟罪或入教者欺民人亦照所犯之事拟罪均当平允如习教者行为不法为地方官访闻或被人告发自当照例拏办教士皆不得包庇隐匿如有庇匿不到案者先将犯法者照例究办仍将庇匿抗传之教士与犯人一律办理或将教士撤回本国查同治六年四川[殴](欧)毙教士冯弼乐一案业已拿获冉老五正法有梅教士硬指绅士主使逼勒赔银八万两本系无知贫民滋事及至激成巨案反逼守分绅富赔银此等情形怨望最深又查同治八年四川殴毙教士李国一案实由教民逼人退婚肇祸经李中堂崇将军会办已将正凶何彩正法刘幅拟绞而教民杀死平民及历年奸掳焚杀首恶教民王学鼎张添和等虽已议罪终不到案其司铎覃辅臣纠众杀毙团民赵永林等二百余名梅教士声称已赴外洋不能查办川民愈加忿怒

一法国传教士所往何省传教于所领执照内必将某省某府详注照内指定在某省传教不得暗赴他省并注明某人收执不准转给他人该教士所过关卡一切应纳税货不得私自携带希图偷漏至抵某省某府应将所领执照即呈地方官衙门验看如验得人地不符或私授中国教民顶冒除将原照注销外如查出有私买私受与不法等事定将顶替教民严究仍将教士驱之回国凡照内教士姓名以华字为凭各处易于认别若教士或回国或病故或改业理将执照缴销至各省有叛逆之处领照之人不准前往将来有教士请照前往之省查系军务之省即将埶照一概停给所以明保护之深意也贵州查教案内赵教士一名所领执照并未注明于花名册内嗣德翻译来函据称查得洋文册内有被伤身死之赵司铎系同治四年六月二十五日领照之瑞勒思即其人也误为赵姓云云又查同治四年六月二十五日三百二十五号之瑞勒思乃往四川者而贵州护照簿内实无赵姓亦无瑞勒思似此传教省分与教士姓名先后互异何堪取信而能保护又教士林辅臣杀死俄人案内林辅臣先充教士又服役于市馆中而原照竟不撤还或私相转给或遗落他人非但冒充之弊难免且恐落于逆贼之手则国家受害甚大亦大失教中体面

一传教士本系劝人为善当于收人入教之先细访其人有无作恶犯罪之事当收者收之不可收者去之应照中国所有庙宇知会地方保甲登记册内便于查核之例如收一人必分立限别呈报地方官于何年月日进教者系何处人向来作何事业实无犯罪更名以便查考或其人出外或病故皆当报明其人进教时本无罪恶进教后所为不法旋即逐出教外一体呈报按月按季汇登总册呈送地方官备查地方官如查庵庙寺院之例按月按季前往稽查则教民无玷而民教俱各相安查同治五年贵州巡抚案报贵定县有冉石保等先曾从贼嗣入教民袁玉相夏正兴团中藉教中声势纠众杀害王江保左寅寿二人重伤三人将其家财什物牛马掳抢一空又查同治八年贵州巡抚案报遵义县公禀内有宋玉山唐神仙谭元帅蹇元渊等先曾从贼受伪职嗣入教中扰害乡民人等不可胜计又有杨希伯刘开文郑小明霍闻九赵文庵等皆系遵属素不安分之人同入教中在堂执事乡愚被其讹索孤弱受其欺凌出入衙门干预讼事若教民涉讼审虚杨希伯等率领教民多人闹入县衙强偪县官另断教民被官管押即用外国教士名帖硬请释放他如强占人之妻女财产及人命重案不可枚举

一洋教士在中国当照中国规矩不可干名犯义擅用关防印信于大小衙门送递照会如有本身应诉之件而于他项词讼无关者准照中国儒教士子之例缮禀呈明地方官核办如欲晋见中国大宪亦与中国士人见大宪之例同其见地方各官亦同此例但必相见以礼毋许扰乱公堂有失体统查同治六年成都将军咨报法国有洪主教者移行四川省局官员擅用关防同治七年本衙门收到贵州主教胡縳理照会一件擅由提塘官驿递送且保举前任道员多文等请予优奖山东传教士有擅称抚之事四川贵州教士因教案而有请撤地方官之说是侵官吏之权事已难恕甚至侵　国家之权情实难容似此无理已极安得不犯众人之怒

一嗣后教士不得任凭私意指请索还教堂以免启所有教中买地建堂或租赁公所当与公正原业主在该管地方官呈报查明于风水有无妨碍即使地方官核准尤必本地民人众口同声无怨无恶始可照同治四年定章注明契上系中国教民公共之产不可伪托他人买产成交更不得听信奸民蒙蔽私自买卖成交查传教士久居中国本欲彼此相合中国人无所忿恨自然攸往咸宜迩来教中一切行为多致中国民心不服即如查还教堂一节近年各省地方抵还教堂不问民情有无碍窒强令给还甚至绅民有高华巨室硬指为当年教堂勒逼民间让还且于体制有关之地以及会公所庵堂为阖境绅民所最尊最重者皆任情需索抵作教堂况各省房屋即实属当年教堂而多历年所或被教民卖出民间辗转互卖已历多人其从新修理之项所费不赀而教士分文不出逼令让还此等情事如何不令百姓怒目眈眈视同仇而激生事变以上所开各节不过举其大略而言足见传教士行为非是民教不安之证譬之有病延医审病发药急求有益无害不致因传教一事而伤中外和好大局也推之各省案件尚多不及缕述总之人有善恶惩恶即以劝善犹之奸商舞弊不严办奸商而公正商人必受其累教士传教不问善恶招之使来一入教中则不善者必藉教势欺害良民甚而抗拒官长众怒已成将合中国百姓如津民之恨洋人当其时　国家政令虽严亦难挽救岂非危险之至乎兹拟各条中国自必竭力保护不失宽和之道而教士如能实力奉行自可相安无事倘以此为不便于教士不合于教规惟有请回本国传教可耳中国教民中国定与不入教者一视同仁无所厚薄此非不准教士传教于中国也实因教士未能自安本分为不肖教民所惑势必激成众怒而至决裂之地矣然与其临时无可挽回不如及早筹防之为愈也

　　禀复教民案件
窃于五月二十七日奉宪台札开光绪六年五月初十日接法国李领事官函称云云等因奉此遵查卑县民情犷悍械斗成风从前大姓并吞小姓强房蚕食弱房事所常有维时外海氛之不靖内逼红匪之攻围地方官议剿议防日不暇给而又习尚久疲纪纲不振是以政教陵替相率因循洋人以和议既成来县传教始至之日弱民无所控诉因即相从习教冀其保护身家教士偶见不平一为伸雪地方官察其实在情理亦有听其嘱托即为查办者于是民情趋骛实繁有徒迨同治七年奉派方镇到县办匪械风渐止民气稍安其时漏网之正凶著名之积匪遂复相将入教恃为护符始而假教士之势萃聚逋逃继而寻平昔之仇横起争讼终且合不逞之徒夺犯殴差横行乡里甚谓一经入教官司不得拘责　朝廷免征钱粮占民田房赖人钱债民控教则拘传不到教控民则挟制忿争偶拂其心教士则饰词上诉州县畏纠也于是遇事含容多方迁就以致民情积忿疾之如仇知控诉之徒劳则激为斗掳矣知官司之终庇则酿为擅杀矣是欲庇之而适以害之欲全之而适以杀之也是以赓陛履任以来一面剀切晓谕谓天主稣耶等教不过与释老相同释老亦来自殊方习久则毫不为怪僧道虽所服异教　盛世亦何所不容吾民但自修其本原不欲惊其非类一面延到各教士告以民间词讼无论教与不教皆吾子民但问莠良不分民教盖民教词讼与中外交涉事件不同中外交涉事件是指两国民互有争论我　国家怀柔远服屈法原情特闻会讯之旷典至民教词讼是中国民人由中国官员办理固不可因习教而稍加漠视亦不能因习教而稍废刑章故条约之文载明教士不得干预词讼诚以我国自有政体事权不容或挠尔国亦重邦交搀越终嫌非分也且尔传教者犹民之师而我作令者乃民之父今子与子讼事在家庭自有严父之劝惩不烦明师之陈说况父子之谊较师弟为尤亲一父而生子二人必不因教习与否而稍存歧视人虽异域理本相同开譬再三各教士亦无可辩难是以两年承乏民教讼案因以无多乃县属大溪輋法国教士苏恒礼者先以正凶庄连喜被获三函求情经赓陛驳斥继以叶亚兰抗粮不完出头包庇经赓陛谕饬局绅按田查粮不得迁就复以庄兆兰欠完住房租谷先为私函嘱托经赓陛明白批斥遂乃摭拾虚词上烦宪听谨备录原案为宪台一详陈之

一咸丰七年据民人李润蓁李初招等具控庄连喜庄连远庄月明等与叶姓械斗强勒该族将承耕叶姓之田归伊收租该族不允庄月明等赴村掳人抢牛经该姓尾追讵庄姓于范厝凹地方埋伏多人出而截杀当被庄添喜铳毙李丙生庄连喜铳毙李进兴庄月明铳毙李亚富等三命等情报经前县饬差查起尸身并吊放被掳之人均被庄连喜等聚众持械逐回不遵查办历经各前令设法拿缉而庄连喜等身居石鼓塘乡该乡在万山之中山路崎岖层岩嶂多拨兵役则窜入深山难以搜捉少拨兵役则聚众拒捕不服拘拿又投入天主教中党类繁多距县约二百余里之遥即拿获亦被截夺赓陛抵任察知形势知非兵役所可捕拿随探得石鼓塘之左为五云洞彭姓其右为书村叶姓均系强宗大族若募其壮丁前后犄角其力自足制而且熟习山险不难饬令穷搜逼处其旁彼更畏其报复之能穷搜则绝其免脱之路畏报复则杜其抗拒之心固非同兵勇之后难为继也于是一面函告教士一面召募彭叶两姓之人团集千丁听候调拨又访得教民之首有庄从禄者在内主谋一面悬赏严拿使其自顾不遑无暇代为施设于是庄连喜庄添喜等计无所出乃挽教士董若翰作书陈请投审提尸亲李初招质讯供指庄连喜等下手发铳伤人情节凿凿而庄连喜等供称李丙生等三命系在逃之庄月明致毙情愿缉送庄月明到案质明经将庄连喜庄添喜已分别发押姑令交凶仍一面饬差严缉暨关移邻县一体查拿庄月明务获究办乃传教士苏恒礼屡函求释经赓陛逐层指斥嗣又以绅士在外招摇谓费金可释等语来相恫喝经赓陛指诘绅士姓名以凭查究随据函呈上砂保正兼清粮局书庄受海请帖一纸内开被控一案敦请罗玉堂范六和二翁调解等语当提庄受海查讯据供庄连喜等系其族叔因被拿在官意欲邀请罗范两生向李姓说合私和情愿许给李姓银六百元讵发帖后两绅不允调处即作罢论等语则是庄受海听从族叔庄连喜托向李姓私和口许虚并非局绅在外撞骗当将庄受海惩责并革去保正局书取保管束函内又称庄连喜一入羁所即费金一百二十两张仲固据一条当经拘到张仲固并提同庄连喜质讯据张仲固认供向在县城开设杂货及饭店生理素与庄连喜熟识庄连喜被押后即交有银一百二十余两嘱为随时雇送水饭打点房差小的仅雇送水饭百余天用去银十余两书役羁差人等并无向其需索情事并将用帐呈阅赓陛当堂将余银饬令如数缴出发还庄连喜等承领饬令嗣后庄连喜庄添喜两犯口粮由署发给不准在外雇送并详覆该教士各在案则是庄连喜庄添喜等系被尸亲李初招等指控正凶即据所供诿为伊侄庄月明致毙而现在庄月明尚未获案讯认自不能遽准开释此系中国命案一定办法与其传教毫不相关也谨将赓陛与教士往复画函录呈均鉴此办理李初招具控庄连喜命案之原委也

一卑县钱粮民屯米石每年征收较定额不过五成固由民俗强梁视抗欠为恒事然自近年以年地方渐安咸知　国课所关均已踊跃首认惟民屯米额以河田一带为尤多习教之民于河田一带为尤盛从前一经入教图差里甲不敢入其家而教民扬言入教后免完钱粮愚妄者即信以为实赓陛抵任后即于河田设立清粮总局派廪生罗象森监生范鸣高总司其事一面明白晓谕告以钱粮乃　国家正供无论民教均当一体完纳其有教民买田而未经过割者即行过割立户照例输完倘再诿延即与平民一体拿究不得顾瞻随据该局禀称教民叶茂兰承买叶贻盛等本姓三十一户杨振坤李荣特等外姓三十一户共六十二户田粮除奉　恩豁外尚积欠折米六十七石零屯米六十二石零并地丁屯丁在内计应银六百余两既不过割又不输粮请示核办前来当经赓陛派拨勇役驰往拘拿旋据备缴银六百两赴局收存恳请一面查户过割一面扫数清完续据叶茂兰认过割五十三户共应完银三百七十余两尚有承买叶昌兴叶相兴李子荆李廷岳李开先李成林李传盛李荣特李承发等九户田粮未据叶茂兰承认该局绅以就田查粮不容狡赖勒令一律认完如敢诿延应即按插田以招核寔若田多粮少欺隐即应创惩若田数与粮额相符原银即发还承领所议原属持平乃教士苏恒礼赴县代求意在免其查插赓陛谓就田问赋事属至公求免插田显有情弊绅士人役夫马工食均有县捐发更无劳扰之虞自不能徇情免究致　国课为之虚悬乃该教士拂意之余遂隐其包抗之实情饬为借之虚语且指为员绅等诱令反教其荒诞不经之说固早在洞鉴中矣此一事也一本年四月初十日据民人庄绍徽呈称伊父庄广就于道光二十六年典受教民庄土土兰之父庄应茂住屋一所议明赁回居住岁纳小斗租谷十石零六斗契约两据现庄兆兰既不完租又不完钱呈乞拘究等情正传差集审问即据教士苏恒礼函称庄绍徽嫉教诬控请宪详察等语越五日始据庄兆兰赴案具诉赓陛以房屋钱债细故就令庄兆兰被控枉抑尽可赴县呈诉静候讯断且与同族互争债务何得托言嫉教由该教士出头干预私函嘱托既已显违约条自应明示防闲随将该教士不合之处当堂明白批示并将钻夤请托之庄兆兰杖责二十聊示薄惩一面饬传讯断讵该教士恼羞成怒积愧生嫌因架嫉教之词摇惑领事之听上渎宪聪此又一案也总之民教之案办理端在持平倘教士有争胜之心牧令有偏徇之意民之怨恫易启厉阶在官司上体　朝廷无不以怀柔为务在愚民不知大体难禁积忿生端迨事变既成而始悔包荒之适以酿祸亦已晚矣故愚以为绝非礼之干所以曲为爱护也执不阿之节所善为保全也深愿领事教士等各具深心善体此意庶民教无不和之中外坚永好之心矣赓陛身膺司牧以职重抚循合民教而悉属子民即合民教而同此仁爱传教无关轻重嫉之何居政令贵自修明嫉之何益惟有平情应物贞固不摇以仰副大人绥安远人怀保小民之至意除查奉各案遵札妥为办理外所有各案始末缘由理合先行禀复大人察核修赐扎行照会法国李领事知照并严饬教士毋得违约干预词讼

　　　附禀
窃查卑邑地方从前习天主教者约有三千余人习耶稣教者约有五六百人势已披猖党尤固结闾阎有重足侧目之情赓陛抵任以为邪说害正由我礼义之不充民之附从由我治具之不立欧阳文忠之本论可深思也然非化于无形泯然无亦难以口舌争是以赓陛于教民最多之处分延士类宣讲　圣谕广训十六条佐以先儒格言之浅显者所以开其秉之好也教以祭葬报本之义事亲从兄之文所以动其天性之良也欠科听讼不以教民稍加曲贷所以夺其利诱之媒解其胁从之势也两年以来耶稣一教现已无人礼拜教士他徒其租住之教堂已由赓陛赁作宣讲　圣谕之馆而天主教盘踞多年虽不能一时感化而民情知其无益每月到堂礼拜者亦不过数百人矣然而赓陛接教士则待以优礼初无疾厉之相加论教事则出以和平亦无片词之菲薄近来人心渐化出教者多该传教士苏恒礼情知无可如何乃于教民词讼急求争胜一二事以便夸诱他人因赓陛仍以条约大义折之是以饰为肤愬之词指赓陛为嫉教也赓陛自揣颛愚本无学识既不能政平讼理报称清时更何敢率意径情上劳荩虑用特略陈固陋密禀附呈

　　督院张　　　　　
徐赓陛

窃于十一月十一日伏奉十月二十七日所发密札猥以清除内匪一条仰荷训示察其狂直而曲赐涵容虑其粗而诫以妥慎谆谆告语直如师弟诏勉于一堂在　大人谋国之忠处事之审盖合武乡之谨慎潞国之精纯以维持庶务曲照不遗者卑职幸承下风且惭且感所当益持兢业祇服训词竭尽愚忠上体盛意第士伸于知己曝于野人再上刍言伏求照察窃查粤东折毁教堂之案其起或不一端然必致民怨之深者由有司抑民而袒教盖牧令不谙大体动谓远性难驯必迁就乃可了事民懦易制即抑屈尚或无妨不知远人不服愈迁就而愈启骄矜民气不舒愈抑屈而愈生忿戾情莫伸于官府怨遂结于教堂故自来教堂之变端皆酿成于牧令之庸鄙倘使平日依如慈母畏若严师亦何致猝起祸机敢于犯上作乱也至民教互讼之案虽不敢谓州县之尽出持平但既属教民即强直之官亦未有畏洋人之挟持以上烦宪府者惟教士饰非护短州县隐忍偷安驯至民怨沸腾一发不可止遏此其故在畏事而适以生事也现在中外大局声教既不足以临之兵威又不足以制之惟此民心忿怒为洋人有所警具而无可如何故驾驭之权正可因民情向背之机为节制要求之地窃以为愚顽固宜约束用以戢边陲衅隙之萌义愤未可摧残用以系　国家根本之重伏维大人智周万变学通三才浅陋之思愿闻明诲缘系禀复密札事理辄陈固陋改用夹单密订上呈未敢通禀各宪衙门求免批行合并声明

　　覆法国领事文光绪十二年　　　　　
两广总督张之洞

案接贵领事官文称日前广东省各处教堂被抢被烧之案当经饬令教士将各处情形逐一详细列单共计三十三张相应照送贵部堂查照惟此次教士教民被害共失去银三十八万三千三百八十八元三毫四仙皆光绪十年十一年即法国一千八百八十四年八百八十五年之事亦因各地方官未能实力保护是以遭此惨毒虽经屡奉　大清皇上保护之旨无如各官不能寔力奉行是以各处百姓将教士教民任意欺凌无可安生此次既被扰害又失巨款深为可悯素仰贵部堂高厚广大为怀定为本署领事用心速为将案办结仍希饬知各属一体保护以敦睦谊或由贵部堂派委明干公正之员会同本署领事所派之员商量秉公妥办亦可至应如何办理之处希即照覆为此照会等情附送法文一张并中法失单三十三张本部堂均已阅悉查中法自去年定约敦睦如初所有前年七月贵前领事官离粤以后至去年六月回粤以前一切事件本部堂实以为无可议办去年七月初四日接师前领事来文业于七月十一日照覆文内暨七月三十日答复函内明白指陈在案意谓师前领事必当恍然大悟深[悔](诲)立言之失贵领事官亦必不至再为沿袭师前领事之错乃此次来文核与师前领事去年文件大意相同殊甚诧异贵领事素来深明公平道理备悉各国交涉章程不应又生波澜为此不合情理之请本部堂不得不更与贵署领事切实论之来文所称教堂各案约分三端一曰教堂一曰教士一曰教民粤中各属法国教堂有事时则官代为之封固看守事平后则点名交还保护之道不过如此此教堂之无可议办者也教士出境则送之留粤则卫之保护之道不过如此此教士之无可议办者也以上二节前此照覆文内均已详切声现在无庸覆说至于教民一项其人虽习法教仍系中国子民领事离粤期内粤省教民之事岂能复行追问是不啻干预中国保护子民之权矣此又教民之无可议办者也

总之前奉　谕旨保护法国官商教士乃系我　国家格外浩荡之深仁弃捐小忿眷念旧盟之厚谊故虽当兵事纷纷而高天厚地覆涵濡曾无小异粤中文武百司宣奉　恩命为之泯仇衅为之卫行旅为之保室庐其时人情汹汹数百里内外传书聚众必欲得敌人而甘心见有敌国之人无论官商敌国之物无论钱货誓不少留于境内贵前领事暨教士人等何一不亲见何一不深知经本部堂再四通饬晓谕声明法国官商教士不因争战而来本与法兵有别严饬诸将约束各营明示密防费尽心力始有今日之安夫以众怒所萃之物业而居然幸获瓦全即小有遗落倘如纤芥所存于法国者实大且多法国官商教士将去之时无伤生之恐及去之日无失路之悲复回之后得栖止之所其所仰赖于　天恩者至优极渥而粤省地方官睦谊之重禁令之严粤中之民遵　旨守法格外厚道亦甚有可感激之处本部堂之意以为师前领事回粤之后必当转述贵国国家与夫将相大总臣及教士之意善词尽礼道歉道谢以答我两广百姓以后格外谦和格外谨敛不争不竞以期民教永远相安则贵领事官斯为善于奉行西教维持商务者也今来文不知感谢地方官不知慰答众军民乃谓保护之　旨各官不实力奉行诬为欺凌诋为扰害试思若果当时不实力奉行则当义民百姓虓怒沸腾之际恐于贵国师前领事官业已不利矣尚何论区区之教堂什物乎现在玉帛重敦言归于好以前之事自应置之不提来文所谓失银三十八万余元请为将案办结等语查此等皆开战以后议和以前之事无可归结如果各属教堂于去年七月教士回堂之后别有被抢被烧之案一经照知自必按约饬地方官持平妥办亦不必另派商办之员也再者去年撤兵立约以前之事本部堂本不欲言及致形见小今来文既屡经纠前事则本部堂亦未便默然不言查中国自光绪九年办理海防以来以至十年六月鸡笼开战而后耗费银款各路用兵之费及税厘短收之项为数甚巨然此系国家款项断不屑与国计较即以商民亏损而论兵端既启生理多碍福州台湾镇海等处兵燹扰攘士农工商船户渔户损伤人口物业财货船只不知凡几然此尚系别省姑置勿论即专以广东一省而论掳广海之渡船封北海之商口省潮廉琼道路梗阻货物停销商工船渔俱受亏折统算广东省各口损耗银数约计三百八十余万两按照万国公法自应以举兵至人之国生衅者该其咎贵领事官须先明言将此款银三百八十万两若何查办若何归结筹有妥善切实办理与本部堂议明办理再为查办教堂损失零星物件可也至广东省筹办海防正需经费现拟筹备银四百万两购买船尚未措齐贵领事官友睦为怀如能代为用心筹助尤所欣悦者耳

　　分别教案治本治标之计疏　　　　　
薛福成

奏为英法两国教案牵涉既广关系较巨谨就见闻所及分别治本治标之计恭折密陈仰祈　圣鉴事窃臣承准总理各国事务衙门电信知五六月间长江上下游教案迭出芜湖丹阳无锡江阴南昌等处天主教堂多被焚毁武穴被杀教士及洋关扦手各一人皆系英籍迭经各省查拏匪犯或立予骈诛或讯明定罪而英法德三国使臣尚忿争不已来相促迫臣屡以中国办法详告英法外部外部知我办理认真尚无异辞迨接其驻京使臣函电则又往往变计各使久居中国洞悉情势初因讹言四起风警频仍迫为自卫之谋寖萌要挟之意勾串一气协以谋我迁延数月此案不知何时议结臣窃维匪党之得肆焚掠者挟簧鼓愚民之术也愚民之莫释疑忿者信迷拐幼孩之说也按旧说谓天主教徒迷拐幼孩挖眼剖心用以制药此论不知始于何时前儒顾炎武所著郡国利病书亦已有烹食小儿之说彼时中外悬隔偶得传闻并非实事然是说之流传也久则人心之笃信者众犹忆同治九年天津案起前大学士曾国藩初闻挖眼盈之说亦欲悉心查办比入津境拦舆递禀者纷诉此事询以有无实据则辞多惝怳迨严加讯究而其事益虚所以专疏特办此说之诬臣于当日列在幕僚颇知梗概出洋以后留心察访大抵天主教徒所崇奉者惟耶苏耶苏之说亦以仁慈为宗旨近者禁黑奴有会禁鸦片有会彼于虐人之事害人之物尚欲禁之岂有残酷至挖眼剖心而欧洲各国习不为怪者即彼之精于化学医学者亦谓无心眼入药之理斯必灼知旧说之讹传然后此案乃可下手否则在事大小官员先怀疑虑葛藤不斩轇轕滋多将何以晓彼愚民将何以禁彼匪党而诸教士自忖不能久居中华其力足以煽动各国酿成衅端西洋风气重视教务一遇有事鲜不上下同心若争一事占一地者其民犹有从有不从非昔年俄罗斯之侵土耳其法兰西之割越南皆以护教为名此中机括不可不慎之于微也臣非谓洋教之无损于中国也彼天主教虽称为善自历代教王增窜私说并渐失耶苏本意滥于招纳不择良莠教士即不自为迷拐难保无迷拐者之托其门恃为护符且男女无别西洋习俗如此教士偭规错矩亦犹中国僧道之不能尽守戒律而入教之民无恶不作平民受其欺压积愤日深一发难遏地方日以多事犹幸周孔程朱之教弥纶寰宇深入人心凡列衣冠之中鲜慕异端之学然彼此龃龉不能相安臣愚以为不与妥议章程终非善策近来欧洲德义等国限制教民立法綦严大权始不旁落无复从前挟制纷扰之患中国许洋人传教既在约章势难骤改惟妥筹约束之法本系内治之要政非各国所得干预而彼不能不干预者积渐使然也当津案初结之时总理衙门尝照会各国使臣修改传教章程俱经该使驳回

由今思之其中各条有暂难遽行者如限定各堂华民入教之数撤去女教士女塾孤局及非教民子孙不得入男塾之类是也有可以办到者如禁教士诋毁儒教凡有教堂听华官随时查看堂中所收婴孩悉报明地方官教民有讼教士不得徇庇之类是也与其未必能行而悉为所阻不如择其可行而先为商办中外合力徐与磋磨彼既就我范围即可循序渐进将来于彼所难允者相机伺便与之理论抑或俟武备日精邦交日固竟仿西洋限制之法要在统筹全局因势利导虽效之迟速不可知但尽一分心力必有一分补救臣所拟治本之计筹经久之道者如此自各国立约以来英重通商法重传教所掺之术不同此次被毁教堂多属法国而英国祗有武穴一案德国则并无受损惟有州旧案未销乃三国使臣既互相邀结法之外部复奋其全力密联英德外部意在广树声援乘此事机收意外之权利英德恐法之得权利而不甘居人后遂与为合从之谋俄美义诸国又从而附之彼之相约以顾全西国大局为辞而意则在各便其私图以责我保护将来为说而意则在观变于临事臣愚为方今要着宜令各省格外严防勿再滋事杜彼借口而防变之法宜注力查禁匿名揭帖则风不起而澜自平薪不添而火自熄至办理此案当先有一成不变之规模如彼责缉凶多诛一匪徒在我不为无益可允也而罪必求其当彼索赔多认一偿费在我尚无大损可允也而数必求其核即彼欲以不肯保护之咎株连印官苟察其平日玩视民事政声较劣亦可允也但须乘彼未甚催促予以撤调处分自足折服远人之心而泯其吹求之见矣惟彼倘藉护教为名迫我以不能行之事或欲别订章程隐收权利且使彼教日益恣横自当坚定以拒之镇静以应之昔曾国藩办理津案虽一时谤议纷起阅世以后人咸谅其心之公忠并知其事之妥协者盖既保全和局而原案外并无所让也今诸国既受法人笼络骤不可离英人于武穴一案亦欲留为观望之资未肯遽结彼时盛则所望愈奢时久则所谋愈狡为今之计似以设法速结为妥欲求速结似以坚守其大者酌让其小者为妥即臣所论约束教士之法恐彼知之而先肆要求也似不如暂隐勿宣俟结案后再与议善后章程为妥又闻英法德义俄美等国多驶兵舰往来中国海面江面皆以保护教务为名外洋各报谣诼纷纭或称所费不资或称相机行事臣窃谓南北洋兵舰亦宜悉数调派分布各处隐备非常既示以势力之不孤且以保护彼教为名俾知我之所费亦不少也如是则彼之气平而我之理直我之气亦愈壮矣臣所拟治标之计弭目前之衅者如此以上二说不过就臣见闻所及妄为揣度未知近日情形是否相符各省教案是否已结耿耿寸衷略抒愚悃倘蒙　圣明俯察末议　敕下总理衙门暨南北洋大臣湖广督臣用备万一之采择大局幸甚除前已具函电陆续详达总理衙门外所有英法两国教案分别治本治标缘由理合恭折密陈伏乞　皇上　圣鉴训示谨　奏

　　论教案
唐贞观十二年天主教始入中国太宗诏所司于义宁坊建大秦寺旋奉毁去历代屡禁屡弛未能杜绝明崇祯初京师天主教大行上海徐光启者教中人也既入政府力进天主之说大内供奉诸铜佛像尽营销毁坚信若此甘为名教之罪人于是广建教堂京师建于宣武门内东华门之东阜临门之西山东之济南江南之淮安扬州镇江江宁苏州常熟上海浙之杭州金华兰溪闽之福州建宁延平汀洲江西之南昌建昌州粤东之广州香山粤西之桂林蜀之重庆保楚之武昌豫之开封秦之西安晋之太原绛州星罗棋布盘踞于十三省要害之地其意欲何为乎明纲之所以不振者由弛通海泄漏之津徐光启复以历法荐利玛窦等于朝以数万里不朝不贡之人来而不稽其所从来去而弗究其所从去十三省之山川形势兵马钱粮靡不收归图籍而弗之禁自古以来有此翫待外人之政否　国朝因明之相沿如此习以为常每以劝人为善诳惑庸愚欣然入教查天主教行之利木亚洲而利木亚洲为其所夺行之印度而印度为其所并行之土耳其而土耳其为其所害劝人为善果如是耶同治中德主威烈雅靡发愤自强任用贤臣毕自麻克荷文罗式令非斯尽夺教权于是意瑞效之瑞士逐教使意封教堂君相之令行而教徒之焰熄矣法国三次用兵死亡数百万皆由于教普法之衅教人实启之乃至国破君俘而卒不悟英相格兰斯顿墺相安得拉意相兰查色勒皆着论讥之我　朝自顺治中许荷兰通商各国源源而来洋舶辐辏粤东垂二百年初无兵船领事之保护从未闻有华民仇视洋人之事如日本高丽安南等国人来者士大夫相与洽情好无间惟其无相猜之迹故有相爱之情耳推原中外兴师本不越教二端华民以入教为获符教士以包庇为得计以保护二字挟持地方官思以压制华民独不知民气之不可遏抑也愈激则愈烈矣是不惟中国之殷忧抑亦泰西各国通商全局之大害也日本具深心渊见祗准通商不许传教既不能行其教于万国而独施之于中国可乎而回教之入中国久矣又无地方官保护明条千有余年未闻华民焚毁清真之案华民入教者果能慎守法度行止无愆何至仇杀之案层见出地方官务须持平速结固不可偏枯教士致生与国之嫌尤不宜偏袒洋人致激众心之怒若官师虽强颜为周旋民士益搏膺而愤嫉特恐波及不传教国之人是亦不可以已乎噫天主有知将何术而能挽救耶

　　论办理教案
窃观中德龃龉之事不禁慨然有感矣中与德本素称辑睦平日鎗炮则购自德国教习则延聘德人资财之为德所赚者为数已觉不菲而乃包藏祸心一旦借杀害教士之端猝然乘中国之无备占地屯兵毫无顾忌迨中朝与之理论始要挟六事强人所难仍复踞守胶州按兵不退此其事出情理微特我君若臣所共愤即溥天率土亦当闻而不平无如国家当挫败之余外无训炼之兵内无宿储之饷军械丧失船艘沦亡朝廷束手无策不得已勉从和议据官消息传来谓总署王大臣与德公使筹商和局刻闻已略有就绪中国许偿兵费银一百万元一须将山东巡抚李鉴堂中丞革职永不用一戕害教士之凶徒当即正法一西人在中国设立之教堂须加建字样一胶州湾许假德国为屯兵之所一山东省铁路煤矿均归德人办理朝廷已将允其议等语又本埠传言德兵现在由胶州渐行撤退将由中国在福建另畀地一隅以作贮煤之区至所要数事虽未有详事谅未必一概抹煞两说传来未知孰是凡此皆属事所难行苟非万不得已孰能忍此然此未尝不由日人贻之戚也夫中国之在亚洲其耽眈逐逐计非一国矣譬之一块肥肉环伺其旁者均各馋涎欲滴竞图染指迨至忍俊不禁往往攘夺而纳诸口中及主人觉而欲加呵责早已无可如何各国之于中邦情形约略相似但中国教案办理已多惟曾文正办理天津之案稍觉周章其余均容易办理乃今日山东一案至如此决裂亦交涉中从来未有破天荒也为今之计中国宜与教士另订约章不论天主耶稣教均由教主及教主及会自派使臣驻华如有民教龃龉教中使臣可与华官秉公办理与各国无涉所有教士在华赀财产业先行查明立案以免赔偿时或有烦言如伤教士一人亦议定若干费曩年金登干因教事为累曾赴罗马面见教王议商派驻中国教使惜此事未能成否则何至有今日之事也虽然物必先腐而后虫生中国因不能自强故各国争思欺侮苟自能发愤则地大物博之中国人皆畏之不暇何德之足惧哉夫此次胶州一役事实出乎情理照公法各国理应出头仗义执言以压德人之焰乃俄则云中国当斯急难之时我俄实无力量相助矣法则一言不发袖手旁观矣幸而中国知几尚早隐忍图存故日本得苟安无事耳设中国义不受辱力为抗拒则德人之师必不退德人之师不退则山东全省必为之骚动各国乘此机会势必群然而起行其瓜分之约德即据守山东俄则据有东三省朝鲜法则据有福建台湾则英据有粤东长江雄环视而日本藐然中处其能子然独存乎是以日人一闻胶州之事日本公使即照覆德使云教士遭难一事应当援照存案秉公办理至贵国贸然占据中国胶州湾土地本大臣殊不以为然不能承认此地为贵国所应据又日本外洋大臣言胶州一事关乎亚洲大局不能膜视曾电咨各国公使将若何意见电复以便秉公判断曲直乃各使答复率多模糊不定之词我日本惟有执公法与之周旋不能听其无理强取云云噫平日不能和衷共济迨至事机之来始欲以口舌相争是诚何益吾意日人处此应亦悔前威逼中国为已甚也

　　敉教祸策
西教之来中国也信者崇而奉之不信者嫉而恶之门户各分党同立异闹教之案因之层出不穷自道光季年互订和奸之约　朝廷准传教士入内地宣播铎音　诏下地方官一律妥为保护于是遍行二十一省教堂林列教士之往来习教者日益多而好事之流依然视若仇时时纵火杀人酿成巨患地方官办理此种案牍务必从严行凶之徒则诛殛之被毁之屋则赔偿之惨死之人则抚之甚有因办理未洽而镌级去官永不用者约章虽仅有保护之语并未述肇事后若何惩犯若何偿金而　朝廷曲示怀柔有不得不加意体者彼教士深蒙庇亦未尝不感戴于　皇朝乃不谓巨野之教祸突兴德人竟借口而据胶州湾致　皇上几费宵旱之忧劳始得言归于好而胶州湾既失者已不可复得北方钥无端授与外人于是有心人蒿目时艰者无不辗转踟思欲得一策焉以善持其后也或曰昔年贵池刘芝田中丞出使外洋时曾入觐教皇请派教使来华专理教中之事倘教皇果肯允诺则此后邦交中之关涉教案者皆可与教使和衷商[榷](确)不致德法诸国藉护教为名以致平地生波时或借端饶舌是说也固为近似顾自普鲁士人路德创兴耶稣教后虽与天主教同一昭事上帝而教中规则乎不同天主教迄今辖自教皇若耶稣教中之阐讲福音者并不归教皇所统率如遇愚民扰及天主教教使固可以调停万一与耶稣教为难彼教使乌能越代庖弥缝祸隙哉或曰今当与教士约此后凡赴内地传教者皆用入教之华人至西教士则仅在通商各口岸设堂不得冒险入内地庶得免异服异言之辈时被乡愚所侮辱以致关涉乎邦交曰是更不能不观各国所立约章乎明明许教士宣教于中华安得阻之使不往彼西人不曰显违夫和约即曰有心与彼教为难我恐愚民即不致开罪于教堂而西人已将兴师而问罪岂计之得者耶然则将何以处之曰处之亦自有其道今当开诚布公播告于各国曰中国之地广矣中国之民亦众矣各州县有司虽有保护教堂之责安能日巡行于乡僻为教中人司扞掫不幸而祸患猝生政府实中心抱歉今宜互订一持平之专约此后如有教案起凡拘犯赔银诸事一一预先核定缮在约中永远遵行免致临时会议至教士亦宜防身远害切勿故蹈危机当赭寇未平时中英订立约章第十云现在长江上下游均有贼匪除镇江一年后立口通商外余俟地方平靖云云今虽寰宇升平无复萑符之患并举凡民风强悍之处依然疾视外人加以游勇遣兵成结党哥老会匪遍布江湖彼传教与通商西国视为并重曷勿援照此例声明凡有民心不靖之处教士暂勿往来或得免意外之虞而不致与国有违睦谊欤否则天津三王之案牵涉教务以致掳物杀人当时亦惟是惩犯银即已安然无事今则变本加厉巨野祸起甚至地割行成他日者祸患之来安保其不有甚于巨野者寄语我华诸执政慎毋但救目前之急而不思未雨之绸缪也哉

　　劝各处息教说
从来识时者为豪杰豪杰作事第一要思顾全大局第二要思如何了结不此之察而惟硁硁焉以逞小忿为得计是惑也仆儒冠世守既无投教之事亦不敢存毁教之念惟就事论事平心细思窃以为教之人何其不知审时度势之甚也内地传教载在和约自天津教以来教之地不一而足教之案不计其数卒未有一处讨好者即就近秦州各处而论西北如海州东南如如皋皆赔偿数千千文　国朝当此库支绌之时能再有力赔偿乎此不可者一也百姓齐心自以为罪不加众此语似是而非也聚众滋为首者斩枭立决幸此无事之时安居乐业俯仰闲何乐如之乃猖狂煽惑乘兴妄为一旦官兵前来试问百姓敢与官兵战乎不敢与战则必交出为首起事之人按律定罪不保首领无益于事徒丧其身此不可者二也地方贤官长无不爱民如子小民事无不设法弥缝不忍据加诛戮是官之爱民甚矣官甚爱民而民偏任意滋不顾官长处分诸君曾闻四川成都教案总督尚革职永不用我等小民何苦贻官长之累此不可者三也教堂祗敬天不祀祖宗愚民因详之曰无父然试问我辈非国家之子民乎　皇上准其传教小民偏不依允是无君也以无君之人而攻无父之人是以五十步笑百步也此不可者四也去岁天津招兵至十万尚未敢转与日本一战讲和罢兵今使逞一时之忿焚教堂戕教士一处起事各处响应愈愈大事不得了或至兵连祸结上贻君父之忧下延苍生之祸后虽悔之庸有及乎教者之肉其足食乎此不可者五也近日各处教大都皆不法匪徒地方无赖藉端兴事以快其私忿吾辈皆善良之民何苦听匪人指使随声而附和之迨事后官府缉拿凶犯而彼非人者早已远扬良懦之民反受其累此不可者六也由以上数端观之则教一事上败国是中累官府下丧身家无名之可存无利之可获吾不解教之人何为而出此也洋人心志极坚忍刻苦决不因有教情事遂不设教堂不派教士也是教之事有损无益有祸无福也明矣前车可鉴后患宜防仆所以不惮苦口危言为海内之劝人也如谓洋人之教与我中国之教不同恐将来必至用夷变夏此说近是也然我中国之人何以多吃洋烟何以喜穿洋布何以用洋伞洋一切外洋器物致使银钱流入外国不此之耻而独耻并不强人入教与我无相干涉之教堂殊觉之不当张敬夫云血气之勇不可有义理之勇不可无教者之所为皆血气之勇也曷勿反而求义理之勇夫儒教至今几成虚名亟宜就各乡广设讲塾每月朔望延公正能文之人讲说圣经兼宣讲　圣谕广训庶几圣　昌明人心反正日迁而远恶为安分之良民此义理之勇也仆一介寒士既无官守亦无言责惟一片苦心实为破愚袪惑起见想通变世务者当不河汉予言也

　　善劝导以安民教说
近年来中土教之事层日出　国家严惩不贷如去岁川闽诸案亦足以作为榜样矣不意一波甫平一波又起泰州等处先后肇虽其祸不如川闽诸案之巨而民心好乱可一班语云治乱民用重典非即此辈之谓乎惟是严惩之于事后孰若婉导之于平时闲其手足而使知教之不可孰若牖其心思而使知教之无可大岁川闽案起各直省大小官吏均曾遵　旨出示晓谕居民而洞悉源流委婉详尽鲜有如直保定府陈太守保泰一示者其文曰为明白晓谕以安民教事照得泰西各国在中国通商传教　朝廷准予保护载在约章理宜官民一体遵守以昭睦谊乃乡僻百姓不深悉　朝廷柔远之道与西土传教之规往往心生疑惑而地方匪徒之欲乘机抢掠者遂妄造诬言从中煽惑以致百姓由疑生忌渐至激成事端及至事定审寔谣言尽系虚诬匪徒则已饱掠而去徒使安分百姓被不美之名　国家且因之而大受其累彼西土感荷　皇恩气虽渐平心终不服而局外各国且抱不平从而窃议之夫以中华礼教休明众百姓涵濡　圣泽数百年顾辙以民教龃龉不顾贻　君上之忧失　国家之礼可乎且西教士万里跋涉而来为劝善而广传其教在我当以东道地主之谊遇事体恤以示我华仁爱之风即偶有论端亦当禀呈地方官公平处办方合道理而乃一切不顾徒信谰言冒昧从事可乎本府尝思教案起衅之根未必华民故意仇视教民大抵既有匪人播弄其间而又不明西人传教之意之所致今试将彼教情形略与尔众言之查西洋希腊天主耶稣三教名虽异而实则同所拜之天主所诵之新旧约书所行之善举如育婴义学施医院等事亦无不同所异者传教之规矩耳三教行于欧美各国极盛如法粤意美西比等六国则皆宗天主而耶苏亦闲有之如英美德和丹瑞瑙等七国则悉主耶苏而天主亦间有之如俄希等国则所宗者希腊教也其传教也则各国人互相往来互相传教亦互相亲爱从无诈虞计各国地方纵横数万里人民数百兆无论君民上下皆以三教为归凡其国婚丧大事及大典大礼悉有事于教堂故各国教堂大小数万区教士数万人国人无不尊而敬之其教流传至今已一千八百九十余年之久其教中一切费用或出于善士之捐输或出于国家之公帑其教士必选品学兼优者仍必须考取而后得充其来中国也则皆教会所派既非奉其国君之命亦非别有希冀之心特以彼耶苏有遗言曰后凡奉吾教必须广为传播方足示其信爱之忱也不然己虽奉教仍不得谓之至善故近今传教者不独行于欧美又广传于亚澳两洲凡此者皆其所以不惮险远不惜资财来华传教之本意也众试思之彼若有一如谣言所云焉能传之如是之久如是之广且使信奉者如是之多乎自今以后果能知彼教不止行于中华一国而来华传教者又不止一国之人且知各国皆视传教为极重大之事则凡前此不经之谣可不烦言而解矣恭查光绪十七年五月初七日钦奉　上谕泰西之人本是劝人为善民教本可相安等因又本年因闽浙四川三案钦奉　谕旨严拿匪徒并饬将教堂时加保护惟思保护之道严防于临事不若晓谕于平时欲免民教之龃龉不若揭示传教之本意为此示仰阖属军民人等知悉尔等嗣后当晓然于西人传教无非劝善为心我邦须一视同仁切勿轻听浮言以免别生事故而再失吾华体统其示谕所不及之处尔等可互相劝告俾众周知倘有奸徒造言惑众遇事生风则　国法具在定行严拿惩办决不姑宽懔之特示此示剀切严明言言入理窃谓各直省官吏止宜照录一通发交地方绅士于讲乡约之处不时宣讲使民间尽释其疑惑之心则匪徒之奸谋不得复逞教之案何自而生我中国大圣人特以政刑德礼分别治民功效者此物此志也高坐堂皇之贤有司幸勿漠视乎斯文可也

　　弭教案而育人材论
嗟乎哉民教之变岌岌乎殆哉咸同以来通商传教之案亦时见龃龉然究未若光绪甲申后之罄竹难书也早年江南一带哥老会蠢然思逞造谣煽众于地方教堂首露其端若火始扬若汤始沸各属焚毁教堂戕伤教士案件同时纷起几如铜山西倾洛钟东应时新大帅三莅两江例以乱民重典刑期无刑之义执法綦严派营购线暗缉明拿始获化险为夷转祸为福然地方官之危疑震撼赔偿抚亦几煞费苦心矣通商埠头如安河之芜湖江省之镇江两案其显焉者也外此又不可以偻指计去年夏间蜀乱迭作其成都嘉定雅州州保各府治暨毘连之州县镇市英法美三国教堂一时夷为平地火之斤之至无寸椽片瓦存者各教士伤亡互见余则窜避衙署幸免于难此一役也亦已掣动全蜀下扰武汉英法美公使力争于总署要以惩官赔费两条一谴革川督及以次办理不善之府道营县一索法金四兆法兰克是也总署辗转调停卒允所请而去不幸闽县古田教案接踵而起残杀教士变本加厉英更怒焉独出势将赴各国以伸公忿万国公报载此案不能再予原谅亦非偿银足以了事舍从重惩治一法别无转圜正办理间而汕头德教堂以抢匪闻矣淛省金华府以揭帖见矣一波未平一波迭起迨古田定谳前后例应斩者廿六充发黑龙江遇赦不赦者六充发极边瘴者十一锢禁十年者廿七分别刑遣囚系多至数十人是诚大狱哉各该领事且莅场监斩斯亦矣或谓疆吏镌级人民弃市黜陟生杀之权是我治内之权也奈何太阿倒持授人以柄不几示邻国以弱乎则正告之曰今何时也强邻环伺观隙而动一有借口临之以战舰胁之以兵力动挟哀的美敦书相诘难不尔则践言不难也贻　深宫以外侮之隐忧耗大部以截留之正帑蠢尔乱民百死奚恤近如江之泰州淛江之松阳两处教案均以教士购地设堂启酿成祸端办理者更不知若何掣肘荆天棘地啀步艰难遂使万里西人无掉臂游行之乐且即以欧例亚以我处人匪特主客之谊乖已先昧　国家柔远之怀矣恭读光绪十七年五月初七日　上谕泰西之教本是劝人为善民教本可相安又光绪二十一年闽浙蜀三案迭次　谕旨严拿匪徒并饬将教堂时加保护各等因钦此大哉　纶綍炳若日星凡百臣工宜如何藻虑森严辅成治世戡危定乱未雨绸缪夫民教犹水火也当化其制而受其利用今之官守吾知之矣平日深居简出民隐之不通教务之不闻一旦仓皇变起亦惟搔首踌躇而已盖一州县无教堂斯已耳一州县而有教堂不知以联络为保护一教堂无交涉斯已耳一教堂而有交涉不思以权变为补苴是皆未为计之得也窃尝考西教之源流而知基督一教传迄一千八百九十六年矣希腊耶稣天主派分而三西洋文字之始祖于希腊缘师基督教以立说如俄如希耶稣日耳曼所演也如英如美如德如和如丹如瑞如瑙天主则传自犹太盛行于罗马如法如奥如意如葡如西如比各教堂矗立欧美亚奥之间不啻星罗棋布车尘马足几五洲即教士被来华亦既首载约章申明保护势不能拒人于国门之外至论以内地设堂传教信从与否惟吾民之自裁不闻强人以曲从其教之理信如是而再谣诼不息猜嫌不忘忿难不蠲抑又何故是盖官以蔑视民以仇视因应之机迭为倚伏之见端致令同一覆载之黄白种不获偕游于熙皞之天也于戏执笔者盱衡时局纵览成书而得一弭教案育人材互用之道焉道安在在广设中西学堂始

　　推论民教杀之故
我　朝自顺治中许荷兰通商海国源源而来洋舶辐凑粤东垂二百年其时初无兵船领事之保护从不闻有华民仇视洋人之事有之自教堂始然中国教之案自同治以来层见出各省皆有以其时考之则有一年半年之隔以其地考之则有千里万里之遥从未闻有一月之内数府之地连出教之案五六处如近年扬州芜湖和州安庆金陵丹阳湖北福建之案者今年春间皖省之六安州苏家埠地方又有哄天主教堂之事地方各官与教士一再商量迄未定案近由两江督宪刘岘帅札派蔡和甫观察至上海会同法国驻沪领事议结本馆前日将办理章程备登于报执笔人披阅数过有不能已于言者盖天主教之在中国论者每以其背乎中国圣人之道且喜讥谤仙佛故中国人民仇视之如此然中国自天主教外若释若道若回其教亦不止一端揆诸圣人之道何莫不在异端之列乃何以今日僧寺道院回回堂遍天下俱不闻因其异教而与之为难之事不特今日无此事即考之史册该教初入中国之时亦不闻有因其异教而聚众哄之事乎洋人之准在中国传教虽在道光二十年和约以后而洋人之准在中国建天主堂则自明季以来即有之乃何以当海禁未开和约未行居民少见多怪而从不闻有折毁天主教堂之事至今日而建堂传教已载在和约奉　旨准行居民习见既惯反时时有聚众哄之案窃尝推求其所以致之由始知其实非出于一朝一夕之故其在教而其所以并不在教当其哄之时虽有地方无赖从中煽惑希图乘机而抢而其一呼四起山鸣谷应之势究非一二无赖之力所能致盖是非曲直之在人心如日月之经天江河之行地初未尝有一日之变易彼见夫我中国自与西人通商以来所立和约彼则事事便宜我则事事吃亏彼则恫吓要求我则迁就依违彼则得步进步我则苟求无事彼国之人游于我国非徒纵容之且保获之我国之民佣于彼国非徒凌虐之且驱禁之我国之民伤及西人告诸官宪争诸总署必照例严办而后已如西人伤我华民则一再会审曲予开脱或仅援伤之案薄罚了事中国之货进西国之口则税从其重而洋货进口则税从其轻凡此种种在我　皇上亦非真有所不知而不明特以大度如天视中外如一体不欲以几微之嫌隙而遽失其柔远之经耳然而愚民无知惟见中国人民受西人种种之欺凌而一腔愤慲不平之气时横于胸中一闻谣言煽及其耳遂乃不辨虚实随声附和酿成折毁教堂之案因而波及于并非传教之西人汲汲焉挈其妇孺流离而迁徙并使沿海各口十余国之商民一闻是信朝夕探问皇皇然忧祸变之不测呜呼使西人而能返己自思谦以持躬恕以接物举其所不公不正之心恫喝要求之见悉有以洗除之改换之我知华人与西人方且休戚相关患难与共而西国教士足迹所经且有宾至如归之乐矣西国不乏宏通之士明理之人请以余言悬之国门当不以为河汉也

　　问民教杀之案层见出其故安在将由何道而可以久远相安也或作　问教民仇杀将用何道以处之
昔先王体国经野仁以覆之义以制之礼以节之智以行之所以维系者使民不自觉所以联合者使民甚相适此圣人之治化所以广大无名而伦末由踰越也外此去圣人之居东西南北亦莫不有人民莫不有教化惟其人多顽顽则虽闻圣人之道不悟也其教似偏偏则必有依附之说参入也然而犹是教也必出之于神奇怪诞者岂尽由创造之人好为附会欤夫亦天之有以启之使化其獉狉开其知识久久消其邪戾之气俾得通中国被圣化有渐相浃无久相格是外方之教在创之者固亦彼土之圣人其所以传受而来中国者殆又天之欲中国大一统也惟是今日民间每与泰西天主耶稣两教之士积不相能是又何哉则以时未至也试为之溯其源流及民之所以杀与若何而始得相安者着于篇盖上占犹泰以西皆是天神当中国有商沃丁之世有摩西者托言天神降于西奈垂十诫以教世人其制七日得一安息谓之礼拜是时去耶苏之生犹隔千五百余年乃天主所自出非即天主教也降至汉平帝元始元年乃有耶苏耶苏生即神异既长扩摩西之说以游衍列国于是天主之名始着迨后被害徒众广布远近传习益神其说数世而后遂于欧洲各国各国最信之先而深者首推罗马罗马本强国诸教士既得奥援遂尊罗马为教宗国而以耶苏始生之年纪元故今各国皆曰一千八百九十几年也至于唐初阿剌伯回教崛兴凭其气力侵扰四方以罗马之崇天主也欲强去之因教士拜墓之事遽启争端连兵千百万血战二百年死亡无数而天主教卒胜其时大教士乃法人彼得也彼得乘胜而骄遂废罗马国主自为教皇位诸国上号令不一黜陟由己挑衅构兵多为不道教士有行远去者至明万历之六年乃有日耳曼人路得阐扬教旨别立耶稣新教废斥天主目为邪说一倡百和不数年间已远近各国之苦救皇虐者亦靡然应之天主乃衰教士多有改从耶稣教者教皇仅拥虚名近且寄旅法廷何由作威福焉耶稣既盛欧洲文物亦开两教之士相与东来如利玛窦熊三拔南怀仁等挟其算术观光上国我　朝顺治二年以西人汤若望掌钦天监事加太仆太常寺卿衔可谓荣宠之极矣顾其时祇藉以明历算不遽允其传教也而彼亦未尝有传教之请逮于五口通商教士之来益众民间始有信受其说迄今五十年　国家亦未尝有禁阻之事岂非以两教之士皆彼土俊彦彼之以教诱我犹我以之化格彼也而天堂地狱之线终不敌仁义礼智之精故今之天主耶稣亦参有礼乐道德之言而崇我正学矣彼既崇正学而学成以去还至其国转相授受潜移默化彼环瀛九万里有不尽沐　圣人之化哉是借彼教为传说之资夫固未尝不可也今日者圣道已西所望如欧罗巴洲之意大利法兰西彼利时西班牙葡萄牙土耳其西土亚美利驾洲之秘鲁智利墨西哥巴西十数国之奉天主教者欧罗巴洲之英吉利荷兰瑞士连吗奥斯地亚亚美利驾洲之米利坚六七国之奉耶稣教者以及亚细亚洲之俄欧罗巴洲之德与奥三四国之天主耶稣两教并奉者皆有以循其教而入我化渐至沦我化以融其教大一统之规天既开之天必有以成之也虽时未至而机有兆教以化民心于是有遐想焉

或疑之曰教以化民何今日我民之为教化者众而未闻彼教之化于民也且彼教士挟其权势陵轹官府欺蔑人民以致民心日愤积久一逞如昔云南之腾越直之天津浙江之温州四川之夔州江苏之淞江及今奉天之辽阳或焚烧房屋或戕杀人命此波未平彼澜又起民教日见不相能安必其相与有成乎则应之曰此即民教相与有成之兆也其相杀也正以见教之气衰民之理伸而我仁义礼智之化将由兹渐入也且亦思所以杀之故果安在哉为究其原则民有二而教居一焉二者何一拒教之民太隘也一信教之民太贪也至其使我民之所由隘所由贪要在彼教士之气陵而利诱焉如一教士也于通商之处以传教为请未入内地已先有与民不能相安之见存于是恃其条约干谒有司买地建屋凡百所需皆以官临之不得则强官罪其民官绌于教之势民畏于官之刑斯多隐忍矣隐忍多则心地隘而凡天堂地狱之近于佛礼拜赞美之同于回者举以邪说目之而拒之甚甚乃萌相杀之念焉其反是者因教士之来得闻新深相结纳由是彼教之士得以因人而施于其贫者以财物于其强者许以荫庇一入其教同侪即不得睚之长官亦不得禁令之私志可以逞王章无所忌斯深崇奉矣崇奉深则心思贪而凡逋罪逃刑之类于佛聚众为非之迹于回者皆以固然处之而信之专专乃存相之心焉此近来相仇杀之案所由层见而出者也兹欲于积渐之后思所以敉三者之患靖教士之气而使我民之隘者宽绝教士之诱而使我民之贪者廉有以久远相安因之溥我仁义礼智之化以化其教而移其俗亦有二道焉二者谓平彼教也谓齐我民也及今辽阳之案彼必遣使来议即于会议之际首先申明所以平教民之等夫曰教民本非彼民仍我民也乃一习其说遽别其称我其驱之可乎我不忍驱之我岂遂无以治之拟自后教民一有干犯即与佛之和尚回之徒众同其科等教士不得预其事不得预则我仁义礼智之化民怀之教民亦还怀之不仅还怀之且得由教民以进化教士教士格于化亦将愿我民之列而我民之向之拒之甚者至是举忘人日日之异而深喜今日之同焉同则可以相安矣此由我致彼者也次再斟酌所以抑教士之权夫天主耶稣之教士亦如佛之口赖嘛回之师父寄其劝导之柄而已虽天主之神甫每多气慑官长顾亦在数十年前今已与耶稣之牧师其势力乃思其来至中国犹肆凶焰者实我有以包涵之容纵之耳兹宜准万国公例非在使署办事及有职守之人公使领事即不能[袒](坦)护凡教士祇许任劝导之事苟有不法一听地方官会同就近领事照平民办理种种倚托概不淮行乘彼方窃我仁义礼智之余以惑我民我即全示以仁义礼智之奥去其窃而为由诚诚恳恳相率造于儒者之域如是不惟我民之向之拒之甚者予之及我民之向之信之专者改之即彼教士之向之气陵而利诱者亦多习而忘之且将以所习者还习其同人辗转流传以致环瀛四洲之众咸习其习而底于化化则可以久远相安矣此由彼转致我者也彼我交致而教之势平即民之等齐于是布我宏猷收我兆姓普天之下莫非王土率土之滨莫非王臣车书一尉候异日者溯厥由来固不意于今日之相仇杀者乃能积渐而知仁以覆义以制礼以节智以行之理之共微而致其相亲相爱之若是也是则今之萃天主耶稣之教士而使之同处中国者岂非天之欲成我大一统之规而为先兆也哉

　　论中国各省教案速宜严办而在西人持论亦宜持平或作　论教案速宜严办而西人亦宜持平
本年川省教平阳教河源教佛山教而最甚者莫如闽之古田教一案以其余不过伤毁屋舍什物而古田独戕毙多命故也平阳河源佛山均经地方文武派兵弹压平复无事惟川案查办未结而闽案亦正在缉凶究办恭读　上谕洋人侨居内地朝廷一视同仁迭谕疆臣时加保护四川一案已获犯讯办福建一案将军总督督饬营县速即拿办无任漏网　天语煌煌具见　中国朝廷敦睦邦交怀柔远人已觉仁至义尽而驻京各国公使及通商各埠领事商人教士忿忿不平纷纷聚议电致本国外部意欲请中国认真办理按中国于中西交涉案件无有不认真办理从前天津教之案首要各犯讯明正法地方官亦褫职问军毁物照偿并无袒护华民之意中国律法本无比轻比重一以持平为主今川省福建之案中国自能秉公办理照中国之律法办犯事之华民尽法惩治必不使西人有不满之意也然而近日西人或向啧有烦言其见于各西报者如津西人自谓必须英美两国速致哀的美登书于中国以示坚之意门西商则谓此等事必须割界分疆方足以儆等语持论均未免过激若使　中国朝廷置此案于不理是中国之不念邦交因此而失和方见有哀的美登书之隙若疆臣不理此案则咎在疆臣或州县官而偏袒华民或故纵要犯并不拿办则罪在州县以上数端并未有所闻安见有损邦交遽致哀的美登书之理寓津西人言之得无过激乎如谓割界分疆则通商口岸不过数十里传教士或在租界内传教或在租界外传教如在租界外传教则华民之从教者但可谓之教友不得遂谓传教之所竟属教士该管国分之地也又何割界分疆之足云门西商言之岂非过当乎天津门各西商盍将历来西人戕毙华人及华人戕毙西人之案两相比论在西人犯之或仅抚恤或仅监禁在华人犯之既须赔偿又须抚恤凶犯则分别首从问抵地方官则轻摘顶离任重则革职军台皆有成案可稽何不平心考察轻出违言是亦不思之甚也中国士商皆循循守礼素无与西人为难之事其与西人为难者皆愚顽之匪徒一倡百和祸起仓猝防不胜防诛不胜诛一经滋事地方官惟有查拿讯办务得真凶至地方官办案迟缓每为西人所借口实缘不忍罪及无辜慎重民命之苦心非置重大命案不速办理在西人亦当为曲体谅者也刻下为西人计之者莫非静候各国公使咨请总署严饬地方官秉公办理从速缉凶妥为结案以安西人之心而泄死者之恨庶几化险为夷而永免意外之变岂不善乎
 
　 
卷五十五　外交部十　外史

　　希腊大帝亚力山大传　　　　　
英人李提摩太附

上古之世欧洲人鲜少亚洲人陆续居之当中国成周之世或在希腊境分立数小国或在罗马境分立数小国而亚洲之波斯为第一大国蚕食邻境直造地中海并非洲之埃及国亦皆隶其版图至救世主降生之前四百九十年正中国孔子在世波斯皇大力巫师率师十一万至欧洲欲取希腊国希腊止遣兵一万御之及战波斯败绩大力巫师愤甚回国以后檄召通国之兵精心训练者三年而大力巫师率其子赛尔即位以雪父之耻为己任遂统水陆兵二百六十四万并军中之服役长夫称是以伐希腊希腊知波斯之必报前仇也水陆各险要早皆分兵设备有某隘者为波斯进兵所必由而奇险天成真有一夫当关万夫莫开之势故希腊止遣精卒三百合余兵七千伏以待之及波斯兵全队俱至虽众无所用之大败而退水路兵舰又值飓风覆没者半波斯坐是不振后数十年希腊腓力在位欲合众小国为一大国以伐波斯于是遣使分往众小国游说百端而自练其兵为方阵假如有兵四十人分南北东西为四向可以人自为战由十而百而千而万皆为方式手中各执长鎗悉跪以待敌马闯入无一能脱名之曰法郎司阵至今军中犹用之迨军法练熟而腓力卒亚力山大者腓力之子也生于救世主降生前三百五十六年幼而溺苦于学读希腊国之意里亚书经追慕其先祖之齐力士之谟烈刻意效之其授业之大师亚力士多特为西国第一名师西国古未有两大并称者亚力山大异日身为大帝先与亚力士多特大师一堂欢聚至今人艳称之亚力山大年十六岁腓力即命为监国办理畿疆庶政年十八岁又命率师出战每战辄胜而军中仍不废学业偶于深山邃谷间见有异禽怪兽或至绝域闻有奇事归必告诸亚力多士特以勘其理及年二十而腓力卒遂即王位国人藐之谓不能如其父之坐致太平也有谋叛者乃亚力山大机警如电光之照不俟乱成而兵已至拘叛党尽歼之仅留名士频大陆司一人而并宥其家自是通国皆安谧肃静不敢复思叛乱矣救世主前三百三十四年率师三万五千渡海至亚细亚洲尽取小亚细亚之地明年东至波斯败其兵波斯皇遁亚力山大遂掠其家而取利亚地并埃及国全境而处之利亚之推罗海口人虐待希腊之戍兵亚力山大闻之怒拘推罗人二千缚而悬于树旋别筑京都即以己名名之今亚力山大城故址犹新也既而波斯皇又以倾国之师来亚力山大率师迎拒大破其众乘胜夺其属地且兼并波斯之京城而巴比伦及苏萨及白波利极富之三都亦皆望风降服
  </div>
  <div class="pagination">
   <a href="皇朝经世文统编_page159.html">
    上一页
   </a>
   <span>
    ...
   </span>
   <a href="皇朝经世文统编_page155.html">
    155
   </a>
   <a href="皇朝经世文统编_page156.html">
    156
   </a>
   <a href="皇朝经世文统编_page157.html">
    157
   </a>
   <a href="皇朝经世文统编_page158.html">
    158
   </a>
   <a href="皇朝经世文统编_page159.html">
    159
   </a>
   <span class="current-page">
    160
   </span>
   <a href="皇朝经世文统编_page161.html">
    161
   </a>
   <a href="皇朝经世文统编_page162.html">
    162
   </a>
   <a href="皇朝经世文统编_page163.html">
    163
   </a>
   <a href="皇朝经世文统编_page164.html">
    164
   </a>
   <a href="皇朝经世文统编_page165.html">
    165
   </a>
   <span>
    ...
   </span>
   <a href="皇朝经世文统编_page161.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
