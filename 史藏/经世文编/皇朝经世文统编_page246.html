<!DOCTYPE html>
<html>
 <head>
  <meta charset="utf-8"/>
  <title>
   皇朝经世文统编 - 第 246 页/共 287 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文统编 - 第 246 页/共 287 页
  </h1>
  <div class="content">
   邮政事宜往复函全稿　　　　　
署温处道宗湘文

敬者窃兴办邮政局自去春奉文后询之税务司云须缓办亦祇静以俟之明知原　奏系以总税务司赫德为总办虽有各口税司与关道商办之言而其主持固在洋人也至去腊岁杪职道接准瓯海关那税司函称奉总税务司扎发　奏准章程及岸资则例准定于明年正月初一日一律开办此后官商军民不得为人代寄信函违者干罚即祈拟章晓谕等情并附来刊印岸资则例单一纸职道以总理衙门原颁章程甚繁不尽是寄信人应知之事拟专取与寄信人及信局有关涉者摘录廿余条示谕惟原章示谕门第一条谓开创之初暂照各关现办寄信章程办理俟办有就绪再为体察事情将章程所载各事明晰示谕此时似是开创究应如何示谕函询税司复称不过奉文开办不得谓之就绪示内不必胪章程当即出示浑奉各宪行知　奏准开办邮政局现于正月朔开办此后官民信件不得径交轮船其趁船之人亦不得为人代寄干罚一切章程办法及取资数目尽可到关询问并无疑难亦不苛刻其内地不由轮船之信件仍由民局照常寄递等语一面亲传温城信局两家告以邮政现由关办尚未设局及分设递夫仍须该信局经手者多不必惊疑祇要尔等不藉词多取于人人自信从一面查核税司送来岸资则例与原章不能尽符而邮局与民局来往之五条又与则例章程不能尽符旋又函致税司现当试办之初尚不能整齐划一事当试行宜一切从宽不可过于苛求俟民间渐渐乐从而我之章程亦可明白示谕之时再渐认真目前暂勿拘执即如零星洋钱寄送往来乃民间日日常有之事若因我之岸资未定不准人寄恐民间将哗然谓洋钱非犯禁之物不应禁寄为借口瓯关税务司那威勇人本平和故自正月至今轮船来往两次尚无搭客苛罚五十两五百两之事又民局经职道传询亦均勉就范围尚无枝节惟上海招商局轮船去腊先悬厉禁不但不为人寄信即公件亦不准收恐干苛罚在船人与搭船人无不税司终以邮局与民局往来五条中言包内不得私寄银洋及贵重对象亦不准寄字样谓系定自总税司不敢有踰尺寸而所谓寄私不准者究应如何公寄迄无下文　奏章中汇寄不得过百两一条专言汇兑汇兑与寄信不同且汇兑岂乡曲所能通行至所谓贵重对象不准寄者究竟何项为贵重何项非贵重语极囫囵尤令人无所适从凡有民间寄洋银之信邮政局及各信局概不收送官商士民皆蹙额以为不便甚有驰书职道处诘问者伏思总理衙门原　奏有云泰西邮政上下交便中国仿而行之为利民即以利国之要政仰见本末兼权便民为先民间寄信一事委琐繁难自商民士子以至佣贩卒人人有须寄之信即人人有须寄之钱行之而便固无一人不被其泽行之而不便即无一人不受其困以温州一口而论商贾百工大半波人勇营大半湘皖人外县如平阳瑞安一带乡间穷民大率赴杭嘉湖佣耕其寄信无不须由温口转递凡男子在外谋生家口日盼寄资济用其富而有势力或钱数多者尚可暂时划汇假如贫者锱铢积累一月不寄钱其家即一月不得食他处于轮船外尚有内地民船可以通融代寄若由温至沪民船本极寥寥又信风靡常自海口通轮以来由温寄本省外省之信件凡道出沪上者无一不由轮船转递自邮政局不寄银钱温郡之人无异喉而扼吭若上海等处客民无虑巨万上海苏杭与长江均邮政似更不可有此厉民之事愚昧小民见平日商轮寄信寄洋相安已久一旦创行邮政临之以洋人遂形不便若辈岂知　朝廷创制之苦心且疑事由洋人[垄](龙)断故不复体恤中国民情矣不能不虑伏祸机原　奏章程各条中并无不准代寄银洋之说迄今行将一月众情惶惶屡商税司总以须候总税司之示拟请大人即日电达总理衙门转饬总税务司告以中国士民佣贩信寄零星银洋或包于信内或包于信外通行已久万难禁止且难久停如何取资宜速电各口税司或商关道或商民局各就各口向办情形速定免生枝节又　奏章之外另发五条内载邮政局用泰西法码秤件中国信件仍宜用中国法码律度衡量未可示小民以异式又如每包之重或曰不过八斤余又或曰八两宽长不过一尺内外厚不过八寸余此在西国邮政局自用夫役或防繁重不得不从严今悉用商局轮船而经手又多由民局何取乎如是之苛细以形其困应否请改出自钧裁职道为关心民困且现办与　奏定章程有异恐碍新政故敢披沥直陈鹄候示遵　再西法颇重民权民有不便之事可由议院以达政府故上下绝无隔阂今甫仿行西法而遂困民又使官民皆缄口而坐视想总税司亦必深不取也

　　议覆邮政事宜折附邮政局章程解释　　　　　
总理衙门

奏为遵　旨议复恭折仰祈　圣鉴事窃臣衙门光绪二十三年二月十六日准军机处抄交御史徐道焜奏各海关附设邮政局所议章程须防流弊姑举二事以例其余一带信之罚太严也中国托人带信习以为常今搜出一信罚银五十两船上搜出一信罚银五百两万一有内地船户商民未知禁令忽然搜出则虽罄囊荡身家不足以偿罚金是便民者转以扰民此应更正者一也一寄报之费太重也日报以广见闻外国销行甚畅寄报之费多不过每纸一文今局中所定寄报之费中国纸每张五厘外国纸每张一分其值与报费相等是阻报馆销行之路即阻华人阅报之机此应更正者二也二事虽小关系颇大拟请　旨饬下总署议定通行等因奉　旨该衙门议奏钦此又于光绪二十三年二月二十六日准军机处钞交两广总督谭锺麟奏邮政局琐碎烦苛众怨沸腾无裨饷需徒伤政体查邮政局章程皆外国之法每信一函重二钱五分取银二分原为不多然重至二钱六分则取四分层累递加以至七钱二分局中秤量未必悉准细民不皆秤以往轻重高下每至龃龉且以钱折银价有参差商人计较锱铢争竞喧呶盖所不免其尤甚者在于苛罚商民书信来往或专人投递或附信行汇寄原听其便今则一函漏报罚银五十两倘信内带有物件罚银五百两罚不归公而归私故局中人役专以搜括为利客商所带箱笼必倾筐倒箧逐件搜穷税务司以一外洋人敛怨于众万一事起仓皇地方官无从保护此不可不深虑也且邮政局所入亦甚微查粤海四关自正月初一至月底止共收信资一千五百余银元七折合库平银一千零数十两补水一成每月尚不及一千两综计一年一万一千两余合无仰恳　天恩将邮政局一体裁撤等因奉　朱批该衙门议奏钦此又臣衙门近接闽浙总督边泉电称据浙江温处道邮政不准信带银洋有碍小民生计嫌不便上海招商局轮船恐干苛罚公件亦不准收又秤用洋码民皆不谙人心惶惶请电总理衙门转饬总税务司核议速电各口免生事端等情邮政琐屑烦苛商民胥怨严搜重罚尤为纷扰可否奏撤抑宽定章程等语

臣等查邮政一事有裨饷源外洋各国行之已久臣等再四考求时阅数年始行奏办因邮政书信往来各国甚多事关中外交涉请饬令总税务司赫德参酌试办惟创办之初各口商民于章程详细多未通晓人言啧啧诚如该御史该督等所陈各节亟应设法变通以顺舆情而免滋事当经臣衙门一再饬令总税务司悉心妥议办法务令有利无弊以期经久可行兹据该总税务司申覆罚一节乃专防商民船只私带邮政局应寄信件实无饬令局中役搜查旅客之事如有为朋友便带信件或专人投递信件尽可随意由水陆各途行走断不至阻滞盘诘寄费一节俟行之一年后若查有应应加自可酌改至两广总督所称邮政章程皆外国之法殊属不然盖中国邮局宜分为两端故所定之章程半系遵守联约各国之公法半系仿照现有民局之规条参核订定其所定寄费原不为多至谓以钱折银不免争竞喧呶查各项交易此等折合情事势所不免非待邮局开办始有之正因欲免喧呶故早经酌示兑换一定之准数如以银交易须付若干分以钱交易须付若干枚如此清算何能争竞又谓局中人役专以搜括为利所带箱笼必倾筐倒箧逐件穷搜一节夫罚办乃各处办公均有之事不但邮局为然即以邮局而论所罚亦非轻率如有为朋友便带信件或专人投递书信并无阻滞但包揽书信汇总代寄即与私走无异始行议罚其实折箱笼非为信件乃为搜查私货系于邮政未设之先即有之事曾有华洋商人装运行李书籍原应放行因先有眼线密报经海关查出洋药手枪绸等情故此章未便更改至谓邮政局所入甚微一节查邮政局于开办之首月即收有此数行之既久自可收有巨中国之邮局计议多年始奏奉　谕旨允行且已知会各国未便中止惟粤省与香港澳门附近情事与他口有别应酌定专章以期应地制宜已派总办邮政之税务司葛显礼前往香港参酌奥省情形通融酌拟专章至闽浙总督电称邮政不准信带银洋一节查汇寄银之事邮局现时虽未兴办然统共章程内已列有此条本年夏间即可举行至谓招商轮船不收公件尽可将公件或径交邮局寄递或交文报局转由邮政局代送均无不可至谓秤用洋码民皆不便查当时特将洋码若干合中国秤码若干于章程内详细载明似不难谙悉邮政局系奉　旨开办之件总税务司未敢擅拟裁撤惟章程渐加琢磨尽善共为耐性遵行期在终底于成等因臣等查该总税务司申覆各节尚属实在情形然事当创办不厌详求制贵因时宜期尽善如所称以钱折银及秤用洋码等事早经酌定准数详载章程商民易谙自不至窒碍难行至寄报及汇银两层既据申称随时酌办自应毋庸置议惟罚及搜查两端颇有关系既据申称罚系专指包揽书信汇总代寄者而言若为朋友便带书信或专人投递信件并无阻滞其折箱笼乃关吏搜查私货之故非为信件亟应妥定办法逐申明俾众共知庶浮言永息此事可底于成应由臣衙门饬令该总税务司酌定简明办法刊刻报章张贴各口岸设局处所并散给各口各处信件及寄信之人务令家喻户晓人人咸知利益并饬令各口税务司认真经理不准邮政役人等藉端滋扰庶几推行尽利要举不致坐废半途矣所有臣等遵议缘由恭折复陈伏乞

皇上圣鉴谨　奏

　邮政局章程解释附

　一明信片即不封口信每张收洋银一分封口信每件计重二　四　六钱以下收洋银二　四　六分余类推每洋一分合京当十钱五枚外省足制钱十枚寄外洋信酌加

　一章程内有商民擅自代寄信件者每件罚银五十两轮船行主船主水手搭客违章代寄信函者每次罚银五百两系专指私带邮政局应寄之信而言如有人为朋友便带书信或专人投递信件尽可随意由水陆各途行走断不至阻滞盘诘

　一搜查一节本局实无饬令役人等搜查旅客之事如有不肖关胥及假冒役婪索等弊许受害人赴关喊告至商民私带违章漏税货物经海关搜查罚者与邮政局无干

　　纪西国送信章程始末　　　　　
英人李提摩太附

西国国家递送信函章程日异月新古时寄密信必藏匿身畔或发际皮肉内防人夺始步行继乘马至一驿则换班易马如寄信至乡僻村落便倩贸易中人由城往乡顺便往此古法也与中国无殊迨国家改设信局遂于寄信一事较为便利初用马车驰骋仍形迂缓故遇紧要信件专派人乘马飞行每点钟可驰十八英里及铁路告成来往消息更捷每点钟可行三十七英里较乘马更速人心喜悦咸惊为神盖与中国人性同也斯时信局信赀亦从廉第不能大减以其神速之故考当时[伦]敦(伦)中人户口每年付出信力比平素居家日用为昂如父子每月通两次安信所费即已实多若为人佣作店伙几至终岁难通家信故每一子弟外游不啻鱼雁杳然祇缘信力太昂耳按此时每一信赀需费洋银半元故贫寒之家恒苦难措甚至父母之丧逾期不获得讣奔归者各营兵卒更将家口付之度外俨与无家者等盖通信维艰不如断绝牵挂也信赀视程途远近及信中大小轻重为断如信面稍觉可观或多加纸张一层则必增益信赀国之大臣信面注明官爵例准免信力物议不平又改新章集多人公雇一人专送众股摊派信资于是较信局为省另有狡黠者先期约家人预订暗记此后由信局寄家书祇作空函仿殷浩故事家人阅信面数字便知游子在外平安不必展视仍还信局可免信资似此一类办法日久行之信局受累既多遂又不得不更章矣又商贾中人每值传报各埠银洋货物时价或嫌信资太昂则暗用字码通达信息亦藉省信资若干在一千八百十七年前送信者多系乘马故带信件无多后将孔道以碎石修整所有信函以车载送带较多先时每点钟仅行四英里人嫌其缓商之信局再求加速于是每点钟可行五英里迨五十年后夜间加速兼程每昼夜可行一百二十英里如人寓伦敦相去在三百英里外祇须五六日可得回音其由伦敦递送至较远处所每礼拜可递至三次再远者每礼拜可递送两次再远者每礼拜可递送一次但每日登程宜早由各处送信至伦敦无一定时刻送信至各处亦无一定时刻似此迂迟人咸苦之嗣经大臣拍马建议以装载客商之马车更代每车四轮车容十人较信局递信其速倍之信局所带之信需费三边士者按一边士合大钱二十有奇马车则需费两先林一先林十二边士亦有时众人愿增信资以期更速者旋又改用载人之大马车寄信取此车派兵护送备御途次不虞夺且风雨无阻途程不计险夷启程之期与安抵之期俱有定准时刻故寄信者更有把握益形方便当国家之初次仿行也人情疑虑迨坚持十年后觉前此每礼拜祗可通信一二次者今则每礼拜可以逐日通信矣因之生意日旺国家所入信资年盛一年综计一岁中可得信资银二十四万磅较曩昔仅入信资银三千磅者其数奚止倍蓰由是人乃知为有利无害且较从前时日省一半遂各遵此法行之直至通行铁路始止盖屈指计之前后不过五十年耳一千八百三十六年英国共有寄信马车九十四辆系以四马驾一车者另有寄信马车四十九辆系以两马驾一车者该车每点钟可行三十英里每英里合华路三里余连息歇在内至一千八百三十八年综核寄信马车来往里数共计有七百万英里合计里数几于一日周行地球

每日民人观此信车出入争以先为快当一千八百二十七年每晚由伦敦开车动有二十七辆之多此项车辆行程里数暨行扺各处统计五千五百英里每值半点钟以前车欲开轮搭客胥立道旁祗候此项车辆之马夫悉着号衣马与鞍辔率皆洁凈修整后晚观之颇觉耀目每午后八点钟车将开时人役全执信袋分置车内有条不紊故众心喜跃争如值每岁国皇万寿各车必布列整齐游行京都各街如中国赛会相似藉申祝敬之义于是人人竞羡英国信局规模宏阔有非他国所可比伦矣马车每次开行必令其由总理书信馆门首经过欲使总理者察阅一周近有英人名希利者与权要友人结纳因议信资仍昂拟设法再从廉爰酌拟每四函信件凡送至大英境内者只需费银一边士合大钱二十有奇先纳信赀后方发信如此则信赀不致落空于国帑可期无误然又与管理信局诸人不利盖若辈惟知贪利不解推广招徕故有阻挠新法之意希利则坚持定见条陈国家国家乃下之数大臣公议议准后又饬下议院复议适时当英之读书儒士亦久有拟改信局章程之意今既经大臣及下院议准于是姑试行之按照每信四边士改用每信一边士信资先付信面粘一鹰头为记除国家公事免纳信资外他人一样纳资如此试办后于一千八百四十年正月十号始全遵希新法改用每信一边士倘已纳信资则于信面粘一鹰头迨抵其欲寄之处使不再索信资否则倍罚盖寻常信件分两不可过半两每半两多加一边士始也系用英皇后图像鹰头印于信面上继因不适于用遂改用鹰头印于另一纸上听人自行粘贴各信面第一年循照是法行之国家入上少一年中只收四十六万五千磅较少三分之一而众意知久于其事必可获利仍坚持之于未设之局增设多处又值铁路告成而往来亦形便捷矣且查第一年所以不能获利之由祗缘众人嫉忌希利相率阻挠迨挤去希利仍用外部大臣其所办寄信诸事又复不孚人望于是更无起色众心复思希利爰将希利请之复回仍归其经理以故始终克奏大功卓著成效百姓悦之皆各恭敬为礼天下咸则效焉至一千八百七十年此十年中仅英之一国综计信函来往已有八百四十七兆之多至一千八百八十年信函更属兴旺共有一千零二十八兆之多此尚指大宗信件而言另外小综信件亦有一百一十一兆又寄至各处新闻纸等件共有三百四十五兆较畴昔几不可以核计由是观之则国家一岁所入信资进概可想见又信局以外又兼管汇兑庄无论何处信局皆可发寄汇票其现在每年所汇银两共有二千万磅以时核算则每百人中应用五十一张之汇票另有信局兼管电报者亦复年盛一年在一千八百七十年共寄有电报信八百六十万二千七百三十二件之多至一千八百七十九年增涨至二千三百三十八万五千四百十六件其国家电报信暨新闻纸尚不在此数之内即以电报信力一宗而言已有二十五万七千六百零一磅近来英国信局除用度以外每年进一千余万于是各国见其进项之多皆效法之尽立信局近来合计各国信局所收之信资每年不知其若干亿矣至一千八百七十四年德相俾思麦思设立五洲通信总章程每封只费大钱五十文为各国寄信方便起见盖亦实于国事有裨此西国递送信件章程始末也倘中国果能仿行则成规不远事半功倍获利定可比隆纵当创始之初难以如数然即收效十分之一亦可每年获利银一百六十余万两国家既进如此财源而于寰区百姓亦较目前急务其在斯乎窃愿当轴者知所变计焉可也

　　论德国邮政电报情形
德国邮政局电报局事宜民党谓其未尽美善日就因循究然皆未得其实也由今观之该两局自创建以来实有蒸蒸日上之势按此两局向系五年造清册一次试观近五年清册即知底蕴自一千八百九十一年四月初一日起至九十六年三月三十一日止每年均添设分局开广邮路若此可征其有效两局董事人均能事事讲求彼此相辅而行以今之电报论德国即可称巨擘至护送行旅安设德律风增添送信船只在各属地创立邮政局各节均能办理妥善现将近五年添邮政及电报分局数目详述于后并将五年内所立邮政电报分局摊匀计算每日约添立邮政局三处电报局一处一年约共建邮政分局九百余处电报分局三百余处电线经过之路每日约添建十四启罗迈当有半每日添设电线约长九十五启罗迈当此五年中共安设德律风分局五万一千二百八处德律风线共长四万二千启罗迈当由此观之德国安设德律风已及通国矣不但此也其于酌扣工价存库养老各节尤能办理妥协按德例各项工人每日所得工价酌扣少许存储官库俟该工人至六十五岁即无须作工一切用度均由官库发给或该工人于中年偶得残疾或染病症不能工作亦一例给钱赡养前数年发给此每年不过三十六兆核计去年已增至八十兆现国家扣存工价之工人有四十兆存八百八十四兆斯亦大费经营矣一千八百九十一年至九十三年东非洲德国属地沿海地方建设电线一道由非洲北境磨喀地方南扺喀乐凹共长四百十二启罗迈当现拟再将此线接至米金打尼不日即行开工查万国邮政会创于一千八百七十六年东非洲好望角于九十五年入邮政会现环球各国讲求邮政之人亦莫不入会矣德国初立邮政局时仅送递信局自七十八年始代办汇兑银项至八十年始代寄衣包箱只至八十五年始代购物件及代索欠债至九十一年始代买新闻报等事以上规条及整顿一切事宜均系德国邮政局总办立议开办更有进者欧洲各国电报之费定为一律九十二年正月初一日德国与奥斯马加及鲁克森晋国约定彼此三国来往电报寄费较前少须照德国内地电费办理每字电费五芬尼向日由欧洲电至南非洲东非洲等地方及布拉希林乌鲁瓜巴拉瓜根亭等国每字电费自七马克二十五芬尼至八马克八十五芬尼不等近年已至五马克或五马克零三十芬尼查邮政局设立分局数目前在一千八百八十年仅三千三百三十九处今已增至二万三千八百九十处其中有一万五千四百三十处每日发信两次另有三百三十五处每日发信三次其中礼拜日亦照常发信者共有一万九千一百处统计本年各分局送往各乡村之信件已有九百九十四兆封十年前每年所送信件仅二百四十兆封不及今日一半至德律风一事查九十一年最长之德律风由林至德国北境布磊司劳一道共长三百四十九启罗迈当今最长之德律风已有数条一由林至麦麦尔线长一千零十二启罗迈当一由林至爱尔萨次省之米尔毫森地方线长九百三十一启罗迈当一由林踰汉堡至丹京阔盘哈根线长八百零五迈当不止此也其于电线德律风各项机器靡不精益求精以铁丝吸电传电较之改用铜丝以单线不敷于用添设双线较为妥速至于接线之法地中之线尤臻美善且德国内地信件重在十五格郎姆以内者寄费十芬尼寄外国者倍之惟林城内遇有交邮政局信件若在城乡以内虽重至二百五十格郎姆亦仅交寄费十芬尼并不加倍多交德国办理此事又何未尽美善之云哉

　　论中国宜设书信馆
昔人有言人身内坚而外密何外感之能入诚哉斯言特不知果能坚密否然即使既坚且密亦当随时戒慎固根本培元气不容一刻而少疏也中国自开海禁通商攘往熙来已数十年取长补短物来斯应诚已次第举行然尚有未尽者即如书信馆一端亦我之弗如彼也按泰西诸国在昔亦若中国驿站之法专送公文不递私信乾隆时始以为此制止便国而不必便民因于通国城埔乡镇与凡商民鸠集所在设书信馆派员经理统以大臣与部臣等凡公文私信无不传递上下一体罔有歧视积年以来讨论法度尽善尽美近且于上海有工部局总其事东瀛日本亦仿而设立举国殆其经费即出自商民信资公文毋庸给分毫而每岁且得数百万金归诸朝廷是利国也若此至于商民无论远至何国书简可不时往还贸易情形家庭细故虽隔数万里若咫尺取资极廉计日而至从无遗失迟是便商也又若比我　中国驿站经费岁縻不赀公文往来尚不能如泰西之速而无若商民私信费更倍于公家犹动经数月甚至遗失迟莫可究诘虽曰人稠事繁要亦未有筹及任其縻费更任其遗失迟耳近来通商各口信局由轮船递送已较往昔便捷然仅能施于轮船所行之处若内地各省即弗然矣乡之于城更弗能矣且华人之寄迹外洋如新旧金山新加坡槟榔屿马六甲爪洼与夫东南各岛之逐什一竞锥刀者何止百万人每思寄一家信难若登天家人盻接一信恒经年累月望眼几穿渺不可得此皆　中国赤子也谁无家人谁无友朋使中国亦能设书信馆便于寄信此往彼来有若咫尺何致被外人欺凌殴辱岌岌有不可终日之势哉抑不特此也传闻目下上海工部局遣人赴各国立书信馆联约合同以此观之是洋人明知　中国不自办而代办之视上海若非　中国地按之万国公法亦属非宜今　中国若仍拘于成法执不举行将何以存国体利国用便商民乎或曰明季尝因裁驿站滋盗贼得勿蹈故辙耶不知彼时盗贼先起所裁驿夫亦不善为处置遂因而附益之今若补偏救獘若辈仍可受役于公家仰事俯蓄依然有赖往来传递仍必需人岂有舍若辈而他求者乎然必与泰西诸国联约合同中外一气无有隔阂此尤为要端也或又曰　中国尚未有官为经理民间私信者此其事得勿骇闻见乎曰斯言是也然独不闻择善而从乎康熙时命仿西法制火器所向克捷钦天监治历亦参用西法何书信馆之独骇闻见乎总之因时制宜务求于　国有益于民有益若斤斤然持中外之见恐当今之世势必有所不能也世之有心人知弗河汉斯言

　　信局论
大凡国家政教颂诏旨以传宣臣下谟猷藉奏章以入告大吏之日行公事达意赖乎扎牌微员之月报案情陈词需乎申他如文武之照会寮寀之移文凡有关于国事无不形诸公牍断不能不胫而走不翼而飞故圣帝贤王上设行人之官下置邮传之驿皆用之以布德意通下情集众议也紧要之件则用驿马以飞驰寻常之件则用驿卒以走送所以有马递步递之分更有防文书遗失道路阻滞时日稽迟又复专弁专差以递皆所以慎重其事火速其行流通其意也至若回藉之绅在庠之士游客山人农工商贾以及医卜星相隶卒舆台各色人等富者始可以谨守田园贫者不能不出谋衣食近则数十里远则数百里再远则数千里数万里或在异乡或游外国欲通一书以报平安欲作一信以告疾病欲具函以托其交易欲飞纸以致其行情而且附寄货物兑汇银钱亦不能不胫而走不翼而飞若专人则苦费多赀若托人则惜无妥便真有昼筹夜画力竭计穷之时若用西人电线之法以传信则未有更速便于此者但为费未免过多而附于信外者又不能带千筹百虑则信局之设尚焉夫信局之设也不徒能代寄信音而已又可附寄货物满箧盈箱兑会银钱积千累万虽千里亦若面谈而万件均同手授且为时亦不至十分迟延是信局之设于事甚为稳妥计时甚为捷速岂有更便于此者乎惟为费似乎少重且有更改酒资以少换多之弊间有刁难寄主些须微件讹索重赀为路少遥诈钱几倍之人种种獘端实难枚举其故何哉缘于设局太多故也开设一局汇票筹银必须必有厚本送出收入必须先集多人每日火食房租工资零用总须数千余钱设局既多生意遂少每日费用不足不得不取足于寄信之人兼之伙计太众稂莠不齐百獘丛生势有必至竟有托寄一信计程不过数千里先索挂号一百文到日又索酒资一百文稍远者挂号不能多索而酒资书明一百文竟可改为二百文再远者则更累百盈千而需索此种行为随地皆然可胜浩叹假令一处祇设一局则各处信件均归一局而且往来信件均令寄者自送收者自取又可少用数人出少入多则获利自厚而杜弊亦易即令寄赀稍轻而多中取利犹可数倍局多则信分局少则信合分之则利自少合之则利自多也顷与英人谈及彼国信局系伊国主所设无论国中各处以及国外各处往来信件均由伊局包寄包收而寄者令其自送到局收者令其赴局自取亦不多用工人以防獘窦其本国来往信件不计远近每次只取钱二十文即各国来往信件取赀亦不过多然设局未及多年而积赀已得银七八万两矣于以知利分则少利合则多也若能如此办理则寄信者无重赀之累开局者有厚利之收岂不善哉无如中国之人利之所在人争趋之见人获利众皆效之亦不计其少则利聚而自厚多则利散而自薄惟日求可饱其欲遂至于无所不为使寄信者畏出重赀应寄十信乃去六七开局者未获赢余应取一分又加添几倍是彼此各受其累惟伙计独得其益岂不傎乎嗟乎世之谋生之计亦多矣何必斤斤于此一途哉故吾于工商谋利之道万不能不折服于西洋诸人也此西洋之所以日益殷富而中国之所以日渐凋敝也可胜叹哉可胜惧哉

　
卷九十五　格物部一　格致

　　格物穷理说
古之致力于格物者有表里有次序最要者仁义礼智四端次君臣父子类次与人接物类次礼乐诗书六艺及古今人物事变天地高厚鬼神幽显类尤次者虽一虫一鱼一草一木亦当因其已知之理而益穷之以求至乎其极大而关乎世运变迁小而系乎吾身存养所以圣人之抚临万物各因其性而导之取之有时用之有节当春生时不妖夭不覆巢不杀胎草木零落然后斧斤入山林獭祭鱼然后虞人入泽梁豺祭兽然后田猎以使万物各得其所推诸伦常之间莫不有当行之理若因其本然之性而行之弗替则格致之功成由诚正修齐以底于治国平天下莫非此格致之功彪炳所致秦火以来典籍散佚断简残编中间杂以后儒羼入之言尝取尧典四仲中星之次以历法证之尚属四千年前之星度则此篇之不谬可知吾人生天地间一切见见闻闻竭耳目心思之力犹不能洞彻其底蕴故必继之以规矩准绳法则律吕以补耳目心思之不逮则至晦者亦明极微者亦显但世人习焉不察以为万物枯荣消长悉本自然知其当然而不知其所以然造物者为世人创设万物寓至理其间默以示人人安可不求其故而负造物者一片苦心乎兹就人之所见所知者而言之譬如天之高地之厚日月星辰之运行不息风霜雨露之施行有时其中亦必有故寒之来暑之往昼之明夜之晦江湖之流行百物之滋生其中亦必有故假使日月星辰不运行则无四时风霜雨露不时降则万物被其殃夏长暑则动植枯槁冬长寒则物类希生昼长明则人物过动而劳夜长暗则过静而不适他如热地多茂林远行烈日之中可歇息其下寒地多苔驼载绝食可以为粮鱼有气胞故能游泳鸟有羽翅藉以飞扬可见造物者因地制宜为众生创制得宜并非偶然也举头仰望最明者为日其次为月其次为行星行星之外有恒星天文家别星之大小明暗分为十三等恒星之外复有星云星气星团星林星丛实皆无数星光远莫能测视莫能明天河亦众星也望之如云气者以其远也以极精远镜窥之便见无数小星亦能一一测之且其星体甚大一如太阳之类于此不可见天道之大大而无外哉自其极微者言之则取秽水一滴以极精显微镜察之见有无数动物跳跃霉坏之牛乳饼中生微虫非目力所能用镜察之见有活物其体前小后大头鼠唇二目八足足其二爪能屈伸股六节而有毛尾如马长与身等虫有卵故知有牝牡此虫非至小也

地面之上浩浩荡荡上下二百里间无非气也气中有微虫随一切动物之呼吸而出入而一切动物不觉焉盈天地间皆气实盈天地间皆虫必有是理然后有是物于此不又可见天道之小小而无内哉至如炎夏气暖虫飞薨薨蜂蝶入花趁逐游玩蝉鸣树杪时餐风露推之鸢飞鱼跃皆极其娱犬之稚马之驹牛之犊羊之羔猫之子兔之嬔皆生而喜于踊跃马牛服役时而奔走时而休息意甚适然非为苦之亦以乐之有格致师考察万物从未见物内有一物为其物之害亦未见动物之内有何胞膜与何津液伤损其余体全体内外无大无小概无一毛一发之微彼此互相为难者即此可见造物之仁意洋溢于万物而人莫之知也他如鹿之呼而后食羊之跪而后乳鸿雁之兄先弟后鸳鸯之夫倡妇随极而至于犬之义马之忠蚁之公象之仁皆莫非造物之所以示人使人见而生愧人生不学不如物类人于所见所闻盖可忽乎哉然犹不止此也草木之生有花焉花有雌雄相兼亦有雌雄相分者其分雌雄之花雌花得雄花之粉方能结子雄花有须无心雌花有心无须须内有粉即所以令心结果者花开时风吹雄花之粉飘入雌花之心藉以生生不息欧洲之南有草生河底亦分雌雄雄浮水面雌水底雄者受日光花开足粉囊将裂雌花乃生长丝游扬水面其端复生小花以顺受雄花之粉既孕复缩入水底尤有奇者尝有格致士静心考察有数种花常藉蜂蝶之力以成其生息花中有蜜半以养其心及须半以资蜂蝶之采取蜂蝶吮蜜之时常见其足带有雄花之粉传入雌花之心又有花瓣相连如管管中有毛俱倒生蜂蝶入则顺出则逆其足上所带之粉触毛而落渗入花心假令造物不生此蜂蝶则此花几因之而不生冥冥之中固有昭昭者在使非有默宰乎其间者曷克臻此故理所在即天所在远而日月星辰浩荡冥漠近而一室一心幽暗细微亦无乎不在所以知命君子虽于不见不闻之地亦自严恭寅畏而内以治其身心外以修其孝弟忠信兢兢焉一若十目十手之指视于左右也者格致之功也

　　论格致之学
格物为圣学初基自是定理然自格物之道不明今且若流而为西学故说者有疑格致一途于圣教格物不相入者岂知致知在格物圣经已重言之惟释格物致知之意系在第五传其传已失然朱子补传已言之曰所谓致知在格物者言欲致吾之知在即物而穷其理也盖凡物皆有一理非格物则不知造化自然之理由造化自然之理乃知造化中自有主宰由此则知敬天知敬天则自能于诚正修齐之功循序渐进以冀不愧于屋漏故孔圣虽不轻言天道而示其门人致知在格物则不啻示之以天道也盖天道非由格致植基实无以穷其博而反其约圣门于格物一途只言其理而不载其事亦以其事过繁不胜纪载然萍实商羊之类亦其见端惟自此道不明于中国且流入泰西遂令浅视之者忘其为圣学且疑为西学也夫天文算学格物中之一耳泰西之天算等学乃得之于亚腊即亚利卑亚国也查亚利卑亚系在印度西鄙当前代时该国不远万里遣使来朝或者秦坑之余中国格物等书失之于彼后为西人译出愈推愈广与抑从中土先流于印度后由印度而流于彼与未可知也前数年中国云南省有回人马复初者深通亚腊国语言文字已将天算等学译出汉文惜此人业已作古今中国以制艺取士而欲从事于诚正修齐不先之于格物则亦失其初基而知无由致即意无由诚经曰知致而后意诚岂虚语哉即如煤气灯一节人只知火寄于气有若孔明灯而不知此煤气中其体质共有四十余种此非格物从何而知之与若其它可以类推矣今中国广求格致之学莫如多译西书以期反本寻源且遣俊秀往泰西考究一切莫如先设一例凡国中有能自捐资斧遣其子侄往泰西考究天文地理行海开矿水火风电等学以及律学兵学医学筑建理财等学经泰西当道选取又能汉文通顺举止端方者归入正途擢用此例一立则一途讲求格物致知以备器用一途讲究诚正修齐以备性理日久则两途兼收其用而人才自出矣夫守国莫先备物尤莫先于理财苟徒托名诚正修齐而于格致之学概不之务则格物理以备物尽地利以裕财概轻为末务守国之大旨不且趋其流而忘其源哉有宋以来讲求性理虽足使圣教昌明然格物之道已失故致知之道终不能明于天下后世故一时神佛异端并起诸教盛行此皆格致失传而诚正不力有以致之也宋后则人才愈出愈薄渐且流为不堪问矣人才关乎国运岂其然哉荛之献是所望当轴者采择行之

　　格致论
格致之说闻诸古昔格致之学见诸今兹噫岂中国但有凿空之谈而外国转得真实之奥耶夫木牛制自诸葛轮船创自祖当泰西未开国之前中国尽有奇技所惜不能推行崇尚以致一试而不复继焉大抵中国自古迄今以士为重以工为轻士尽有才而不务实济工则少才而不能穷理两途既分格格不入更可笑者偶有一艺骇异惊奇必私为不传之秘又或鄙为奇技淫巧讳而不谈动曰崇实黜华也尚质轻文也宁俭毋奢也贵拙忌巧也一误于汉儒之空谈考据再误于宋儒之空谈性理遂使圣人格物致知之说数千年不能一显抑知天下之大无奇不有万物皆备无美不臻苟习于日用之常而不察其体用或惊为罕觏之品而不溯其本原类分飞潜动植而不辨其宜性判燥湿刚柔而不别其等一事不知儒者之耻揆之古训何词以解耶尝考天文五行食货等书言物性者或未竟其本原论物理者或未推其变化传疑者不敢强解志怪者无从索解学者于此安能冀其玩索而有得乎要之格致之学源于开辟人知天地之化育山川之锺毓鸟兽鳞介之实迹昆虫草木之化机极之异宝奇珍美材巧制无不别其名目究其性情以启宇宙之藏掌天地之秘钥则格致之学顾不重哉泰西之兴格致为重近时则尤隆尚各国设庠序以课之锡显爵以荣之遐迩搜出奇制胜家喻户晓彼此争新乃有水学火学电学力学之分复有气学重学化学算学之别凡所为利国便民足以资富强之策者无不专心研究实力讲求泐为成书津梁后学公诸人而不私诸己广其教而不秘其传盛矣哉自生民以来未之有也泰西开国最后之区尚且如此以中国士林之众幅员之广聪明智慧者若而人读书明理者若而人者诚能即物而穷其理精心而究其微士不以工为贱工必以士而充革儒者凿空之习体圣人有用之言必有大过乎人者今我　国家握符阐珍宣风重译志在广见闻之不及大无外之宏规业已取其类书译为善本条分缕晰博考旁搜频年挑选各省幼童或前赴外洋以资学习或设局内地就近讲求内而析理外而利用务求实济不遗余力倘更于部寺之外再立一衙门于　京师而于诗文策论之外再设一科以取士则不数十年后吾知中国格致之学定驾泰西而上之而于　国计民生为益正非浅鲜是德成而上者夫岂必艺成而下也哉

　　格致浅理
天地一大机轮也人身一小机轮也知人身之巧斯知地球之巧知地球之巧斯知虚空无尽界之轮轴机捩为尤巧夫以吾地球各星绕日论日居中次水星次金星次地球次火星次木星次土星次天王星次海王星轨道大小行度迟速终古不爽说者以为有吸心力离心力乃希腊人号世界为高斯马斯言其次序井井也罗马人号世界为门士士言其奇巧可爱也佛家言有三千世界今由绕日行星各成世界推之无数恒星其轮机轨道当不止三千然则地球直微尘世界而地球中大小知觉运动之物各具无数机轮于其身以成世界夫人至巧者也吾有身而不自知其巧恶乎可

西人格致诸学横绝古今皆由默探造物之原静验天空之理研几极深成兹绝业而电学尤有日新无已之功其实电化声光诸学祇近取诸万物皆备之身而无遗义

请言脑气筋为电学之理其质非筋非肉非骨而如管而柔如丝而白外为胞膜内为精髓分布于五官四体无时或息其管之髓二一司知觉一司运动咸通于脑故名曰脑气筋无论吾身有何喜怒有何哀乐有何痛楚耳遇成声目遇成色知觉者递信入脑运动者载命而出迅速如神不容呼吸假令地球上无此脑气筋以知觉运动则虽铜丝电杆布满寰区谁为达之故西人有所谓以太者乃传空气至神至妙之用也西人以脑筋喻电证据甚多而精请言人身为化学之原格物探原曰人身所造之本物有五一曰胶二曰胶三曰卵青四曰丝卵青五曰奶印青五物合而为肉外亦有脂脂之元质炭轻养三者之大小轻重皆有定衡外此则为骨骨之内含胶与丝卵青二质其余如血如脑气筋如皮肤如发皆含各质不等详格物探原论物质内若夫食管中有连环螺丝喉下有二管一为气管一为食管食物入管必经化物三功用始入胃一运动匀转令化二生津液令化三本热令化经此功用水先吸入微丝管余在胃中化为麋麋入小肠又经汁甜肉汁匀合始分别所化之精液渣滓而后众微吸液管摄吸精液分置各处渣滓则经阑门渗入大肠而出是人身所含元质与其化分化合之功用固有巧不可阶者矣　请言目光为光学之原目睛为球前有目胞后有目窠胞内之皮曰罩睛皮罩睛皮之内有明角罩所以透光而见万物者目睛球凡三层外层曰白中层曰血络黑油衣内层曰脑筋衣油衣之内又有曰隔帘者其中为孔为瞳人前后有清水曰前房水后房水帘外又有细微肉丝三层内层丝圆纹外层直纹隔帘能自开大以取光又能敛各光于内而无遗其内则睛珠如稠结明胶一粒有薄明胞衣包之衣内微有清水所以收束外入之光以通于脑筋衣者也其充满睛球之内前至睛珠后至脑筋衣者曰大房水所以夺目珠已敛之光而达于脑者也格致家考验目中如许奇妙故凡外入之光大而山河日星小而毫厘丝忽莫不毕现于一粒粟中虽至电光之速而睛珠能状而留之且光学家言光之原本为球形又论眼能透光之理甚详见英国田大里所辑光学篇于是而悟照像之有透光镜于是而悟筋网即脑筋衣之为糙玻璃于是而悟发光敛光回光射光之辟合于睛球筋网而神奇莫测斯之谓天然之光学

请言耳力为声学之原夫耳固创成机窍以通空气者也故耳外有耳轮其用在摄声而传之外窍外窍约深寸许二分许至耳膜为界耳膜西人谓之耳乃外窍之皮中窍之衣相倚而成者其用在击声成浪而传之中窍中窍有递相连贯之骨四一椎骨二砧骨三小珠骨四马镫骨再入则为内窍内窍歧路甚多大致判为三处一曰三角房二曰半圈骨骨有管三三曰螺纹骨此外窍中窍内窍之略也凡声之入由外窍传耳膜耳膜传椎骨椎骨传砧骨砧骨传小珠骨小珠骨传马镫骨马镫骨传内窍内窍之水膜感动脑气筋脑气筋接众声递入脑中此传声之妙也格致家于此悟声浪动荡之质点详田大里声学篇空气往来之速率无微不至而声学之用矣

人身所有兼流质定质二种定质如月凡筋骨韧骨肕牙齿皮膜脂脑核血管毛发甲是也流质如精血胆汁节油涕涎是也西人医学其外科圭刀之术不能不从事定质然必深明流质之理乃能剖判全体之所以然若其内科医学尤必细参流质功用与夫生命生性之根荄轻养淡炭之呼吸灵魂之所以知觉运动机器之所以传代生育内科理法曰人之全身犹夫极灵之机器其功用繁多过于人造最巧之机器身内自能生育自能保护且能传代生育而得其同式之体始可言医然则兹事虽小其诸精研气化洞悉天人之儒者非欤

凡人全体中水居三分之二设体重百斤水则有六十余斤血则居体十三分之一其色时紫时赤味碱比水率重如水一千两血则有一千零五十二两若用显微镜看又有红轮白轮浮泛于血汁之中红多白少则其人壮健红白相并则患气乘之故人之一身自脑气筋外血轮之流转为最要然吾于此知其运行之理与地球海水无异何者血发源于心之左下舍出总脉管流布周身资养全体迨至微丝管入血管色变为紫由微丝管运行至心之右上舍转入下舍复转入肺色变为赤每日往来运行不绝如环是为流质之所以然西人谓之布里尼或从身内取出停三分至七分时即为稠质西人以为此系血内蛋白类之两种质结成一名格路布里一名非爱布里拏成详内科理法前篇又活人管内之血不能凝结或血管受伤及有病即能令血凝结故医士有用放血法将其血块放出此血为流质有时为定质之理若海水每至赤道下为日光晒至极热其分量重于冷时故往南北两极分道流去皆浮行冷水之上及为冷气所中旋亦下其分量仍重于热时及仍向赤道倒流又为热气所摄渐渐上浮如此周而复始冷热递嬗盖即血轮运行时紫时赤之理其日光较远冱阴结成定质而为盖血即离人身不受身之热力即成稠质及人有暗疾得空养二气少亦能凝结成块之理然则血之在身水之在地皆本轮之气与力与所受日光之气与力摩荡离吸为之知此而人身一小地球之说益信

　　问格致之学泰西与中国有无异同
格致之学中国与泰西有各异者有相似者有同而异异而同者泰西格物非空谈义理必以试验得实着有成效者为据有若轮船火车风雨针寒暑针电线电灯德律风天气球却水衣及一切机器制造等件无一不从格物中来其格物也举万物之性质一一考其异同更以调和交感之法加于物分之而得其纯一之质合之而得其变化之理如论水知为养气轻气合而成论火知为养气炭气合而成论木知必有养轻炭三气合而成好学之士悉心讲求日增月盛有若天文质学地学动物学金石学电学天气学光学植物学医学算学几何原本学身体学身理学重学流质重学莫不加密求精竞于有用今格致家精天文者能以千里镜见日月五星体象及转运之奇与所以成四时昼夜及日食月食之故且知众行星小日五百倍日大于地一百三十万倍地大于水星十四倍大于火星三倍土星大于地一千倍木星大于地一千四百倍聂星大于地八十倍精质学者能推论物之性质论力知有摄引黏合配合之别论定质则辨物动音分以及因热而幻为流质气质之理与所以有冷有热有光有电之故精地学者能以数端证地体之圆并知地球之体周围八万七千一百九十二里直径二万七千六百九十二里又考上下数千年间地壳所有诸石层之所自成与石层中露有鸟兽虫鱼草木等迹之故且因五金传热毛羽不传热之故而知地心之热力足以长物与吸力足以载物精动物学者则能分有脊骨可分节有生命无知识四类精金石学者则能分气质水质炭并含炭之质硫磺质酸与土或与某类强水合成之盐质土石质金质七类精电学者则辨电气之生有二物相磨而生者有二性合化而生者有加热于红铜与倭铅等金而生者有磁石自生分两起者有动物体中盛含电气触物即发者精化学者能详究诸物内皆有几多原质并各原质之分数多寡及各物与诸原质之性何若并诸原质相合相离之性何若精天气学者查明风雨霜露雹雪虹霓皆为天气幼成之形天气有寒暑而涨缩密及压力增减均一又计周地球之天气原有百二十里或百五十里不等动即成风水气结而为云云逐风飞为热所致日初出与欲没时其体大而光敛者乃日体上下界边处之光参差不同所遵曲线不能平入人目之故迨午则空气较薄而曲线少直入人目故体小而光明精光学者知光每分时行三千万里日光下射八分时即至地面且知光色白者诸色皆备故不复受色光色黑者诸色皆无故能受众色因此而辨虹蜺之七色窥玻璃之三角焉精重学者知凡物由高坠下历几分至几多里数且能以水之轻重较物之分两精身体学者能详察人物内外筋骨皮肉脏腑经络并脑气筋等形状与呼吸出入气血周流之真据精身理学者能明人身中之理精植物学者能别花类阴阳且知花须为叶所化其它著书林立不可殚述此特约举其最精者言之而功用尤妙在显而能见如测经纬而知所行之地则度数可信由赤道北行至赤道南寒暑各异则地球每岁周太阳而转之说可信东西两半球电语相传时刻各异则地球每日东西转一周之说可信

东行历地球一周仍至故处登高望远来船先见桅尖则地体之圆可信悬两铃于柜中用器吸气尽出柜外摇柜使铃相击寂然无声则声音藉风以扬之说可信置钱碗中退行使恰不相见注水于碗渐注渐见则光射水中之物必略折斜入之说可信类如此者诚可谓格致之实益焉大学格致之说自汉儒郑康成以下论者数十家苍颉篇云格量度也黎氏大学发微云格物格其物有本末之物致知致其知所先后之知郑氏礼记注云格来也物犹事也孔氏达以格物兼行善恶说其后李习之复性书中篇小变其说曰物者万物也格者来至也司马温公谓郑氏未尽古人之意其释格物曰格犹扞也御也如格之格孙氏锺元曰格物只一物修身是也致知只一知知本是也魏文靖公曰明德本也新民末也格物者格此而已又有别开生面以格作格律格式解者吴兴沈氏以先儒解格物为穷极物理格去万物皆未免于用力若作一切照破解则物自无不极其解格为若大人能格君心之非之格不待用力说近禅学庐陵胡氏以格为如书言格汝舜之格又曰如缁衣民有格心之格又曰如书言惟先格王之格又训格为正如论语有耻且格之格或说心或说性或说理或说良知千言万语终无把握朱子取程子之意以补之谓在即物而穷理其解正矣惜后儒未能本此意以推扩之而求其一定之理以究其实效故虽知格物为治平之本都未尝格出一物王文成公取庭前竹格之七日无所得至于成病由是专用力于良知一途未免愈变而愈失其本来矣夫曾子作大学原未尝明言所格者何物所致者何知惟考曾子以前制作代兴可知三代上虽无格致之说实有格致之事三代下多论格致之理实未见格致之效夫有一物即有一物之理格物者当逐物而详究其理不当离物而虚论其理后儒不察至并举物理之说而纷之不亦难乎所谓各异者此也论者谓格致之学中西同出一源一切所讲论之法皆中国所固有西人特踵而精之如天文中国浑天之说谓天如鸡子地如鸡子中黄居于天内天大而地小仓颉曰地日行一度风轮扶之书考灵曜曰地恒动不止春秋元命苞曰地右转以迎天河图括地象曰地右动起于毕西国所述天地之形不能出此大旨也论算学则中国九章天元四元之书本与西法一理惟立式稍异历家以八线弧角算天不过取其简便实则与六宗三要同出勾股一源论化学则于书称水润下作咸火炎上作苦木曲直作酸金从革作辛土稼穑作甘墨子言五合水火土离然铄金腐水离木张子言木金者土之华实也性有水火之杂故木水渍而生火然而不离盖得土之浮华与水火之交金得火之精于火之燥得水之精于水之濡故水火相待而不害烁之反流而不耗得土之精实于水火之际元仓子言蜕地之谓水蜕水之谓气以及阳燧取火方诸取水等说不甚相异此外如重学则与墨子均发均悬等说同声学则即古人闻牛鸣窌中而知宫离羊而知商听雉登木鸣而知角见豕负而骇而知微听鸣鸟在树而知羽同出一理光学则与临鉴立景二光夹一光等说同出一理电学则与淮南子阴阳相溥为雷激扬为电炼土生水炼木生火炼火生云炼云生水反土及顿牟掇芥磁石引针等说大同小异特详略各殊耳

凡此论说皆巧于会通所谓相似者此也西人谓中国格致之学与泰西古时相类盖泰西格致之学始于希腊之阿庐力士托德尔其学多就耳目所接逐加试验迄无定据因此凭己之思议着为成书拟议天地之理博引见闻之事辨论纷繁虽究心微妙多属揣测其谓天地万物有四行乃合水火气[土](王)而成多所缺漏迨后毕他哥拉斯与柏类多继之以天事与人事相杂而杂以鬼神之道后复杂以数学有名比罗士者从而损之矫执拗而成鄙细皆不足道迨至明季万历间英国刑司卑尔根创为新论谓穷理必溯天地之大原尚臆说者往往歧于摹想譬彼大匠非绳墨不能知曲直非丈尺不能度短长必心力与机器互用方可得谓其实据而大略可定又云格物之学由物中谨慎汇选先融化于智慧之心而包涵之去渣滓以存其精液更试其所行之事而强识之辨虚诬归真实爰是设立二法曰心机料量曰天地阐义一以辅格致之学一以研穷万物之理其书曰格致新理共分七类曰天地阐义凡三十七条曰方寸意像凡二十四条曰格物诸理凡九条曰格物差谬凡七条曰格物谬因凡十五条曰格物学渐兴之基凡三十三条曰天地阐义新法凡十五条皆更易古昔之遗传而新其义理探求天地万物之底蕴而显其功用分条析缕正喻互用不下数万言当书之初成颇形扞格迨后屡试屡如风象天气养生术星学医学等皆是由此前说尽辟其学始精未几有名钮敦者出而相继加增测量之法指出慧星之道而泰西好学之士皆知讲求实益所谓同而异者此也虽然中西格致因自有相同之义要当据其最真者以相提而并论方为的实其它或是或非毋庸纷论中国古时燧人氏钻木取火神农氏尝药辨性作耒耜兴陶冶伏羲氏画八卦造书契轩辕氏作甲冑舟车金天氏作弧矢网罟虞廷之璇玑玉衡成汤之飞车周官之铜壶昼漏周公之指南车此其最著者也三代而下如公输子之削木为鸢司以升天削木为御可以驾车墨子亦能削鹊而飞偃师傀儡手足运动无异生人孙武之梯冲用以攻城诸葛武侯之木牛流马藉以运粮朱买臣之楼船祖之之千里船不因风水施机自运王彦恢之飞虎轮舰杨么之轮船专恃人力行驶水面其捷如飞元顺帝之龙舟宫漏此其奇技妙构巧思独绝无异西人之各出心裁惜遗制沦亡皆不可考耳或疑古书所载恐未必真安知其必不真乎至于火器一端中国虽不及泰西之精而其器实先有之南宋金元之际渐已流行虞允文采石之战发霹雳炮败敌金人守汴城中有名震天雷者用铁罐盛药以火点之声发如雷按此即近代用火炮之始阿里海牙攻樊城时元世祖得回回亦思马因所献新炮法命送军前以之攻樊樊破遂移攻襄阳一炮中谯楼声如震雷世所谓襄阳炮也火炮之制至是而益精然元代仅一用之而造法不传泰西于此时制造火器尚未有所闻也

由是观之开物成务中西具各精心则非中国与泰西古时同实泰西与中国古时相类所谓异而同者此也溯泰西之制作远不过二千余年而中国三千前已制作代兴实开泰西之先设相传至今源源不绝则其精于泰西中者当不知凡几祇因务其大而不深究其细持其本而不急治其末反令有用之学尽失其传致与泰西巧拙相判学问消长之机实国势强弱所系也所最可异者中国制作就衰之时正泰西格致渐兴之日编史纪年彰明较着一若造物之主惟恐精奇之诣不留天壤聪明之用汨于人心而默为维持使泰西之踵其后者中国军兴以来勤求治术　朝廷特俞重臣之请于濒海各省设立机器局制造船政局舆图局水师院电报局讲求格致之事近日又允廷臣之请议兴铁路由此蒸蒸日上岁异月新不独可与泰西等且不难驾六洲诸国而上之亦何必矜古制之留传与泰西争胜哉潜心格致者但当以是存心勤求实学固不可谓中国不如泰西之聪明亦不必谓泰西尽窃中国之余绪但观其后勿论其前但奋有用之精神不作无益之辨论是所望于取精用宏利国爱民之君子也

　　西学以格物为要论
中国大学之道始于格物与今泰西格致之学名同而实异中学所谓格物者穷致事物之理西学所谓格物者考察万物之体物体本然之质大率分凝流二种至化学家功用则能凝者使之流流者使之凝近取诸身远取诸物巨则包含山海细至剖析毫芒综其要端大略有四一曰性变如铁可流而为酒煤可流而为油米浆可凝而为器油炭可凝而为胰刚柔燥湿之性不妨互变一曰色变硫磺与水银合则流而为朱色铜与硝强水合则流而为蓝色海蓝与黑铅合则流而为黄色木炭与硫磺合则变而为清水色青黄赤白之色可以递变一曰味变如养硝二气凝时无味流为硝强水则味酸木炭二质凝时亦无味流为红白糖则味甜海水流时味薄凝成盐则味厚牛乳流时味膻凝成精粉则味和酸甜辛苦之味竟无一定一曰形变如五金之类其质本重一经气化则目不能其形盐气之属其质本浮一经水银则转足以坚其形絮布炼之以为纸则厚薄之形异毛羽织之以为绸则美恶之形异虚实轻重之间可以互易总之天地间形形色色人可变其自然之凝流而别成其为凝别成其为流者要不外硫硝盐醋之力烹炼淘汰各因其体之所宜分而化之而已若夫天地自然之忽凝忽流则又皆空气使然也空气者虚浮缥缈迹莫穷他物凝流之质人皆见之空气则人莫信之不知云之流行而不坠者空气托之也风之流动而自生者空气之也雨之流注而下降者空气因压力而不胜也露之流润而飘零者空气得阴寒而渐缩也天之自然而流也有如此雨凝而为雪露凝而为霜微雨半空骤凝为霰大雨半空骤凝为雹则又以空气得热则涨而上融得寒则缩而难融也天之自然而凝也有如此雨露雪渗入土石渐积成多得隙而涌出是为溪涧之流江河湖泊之流或汇而存储或迭相流通不等干支万派莫不归宿于海其所以周流无滞者非皆地势使然实有空气推行于其间也鱼龙诸水族沈浸于中则生畜之盆盎则不生者空气不足故也地之自然而流也又如此江海胡为而无溪涧胡为而易地大则空气之往来亦大寒冱不以阻之彼咫尺之水其气不敌也石卵出于浅滩明珠藏于深渊其所以能凝结者皆空气孕之也金玉之精华煤产之饶富其所以能凝实者实空气涵之也无土不凝实无地非空气也地之自然而凝也又如此天地之间物体共分二质一为原质一为杂质杂质内必涵原质皆数质配合而成至少者二不能判为二者谓之原质计六十有五分二类一金类一非金类原质中稠体者五十八是为凝质气质者五流质者二原质之独赋成者少与别质并成一物者多自西历一千八百年以前仅知原质二十有九如五金等皆为世所常见嗣后复陆续考得三十有六必多备器药设法分化始其质大抵以彼物与此物配合则凝者可化为流流者亦可化为凝顾流质中物固可以他物化之使凝而凝质则或成形或变色或化气各有不同其能化为流质有之其不能化为流质者亦有之水火之力居其半药水之力居其半要当济以巧思参以活法若仅赖传书剽窃万一类皆小试端绪未能穷究根源而欲以中西格物之学合而为一岂通论哉

　　瓦雅各布格致志略
瓦雅各布一名瓦得泰西始察汽机者也生于西历一千七百三十六年中国乾隆元年也祖居苏格兰喇士哥府之吉挪海岸乃祖文士也其父始亦读书后弃士而商专售商船一切机器贸易昌盛颇有资财伊幼时身弱时有微恙父母爱怜之不忍令其出门就傅又不肯听其自暇自逸于是母教以书略识之无父教以算微通会计第其性简默自安不好言语时人多目为愚蠢而其父若母则深悉其慧钟爱特甚六岁时曾有父执至其家与其父叙寒暄瞥见伊伏地下以石笔乱画土上意谓涂鸦也乃谓其父曰此子服衣若干尺矣不令其从师读书而任其佻自恣不惟义方有愧恐此子不浅矣其父答曰子误矣伊所画者非卤莽灭裂也乃算法几何学耳客闻之瞿然就而视之果大骇乃谢其父曰吾过矣吾过矣此子聪明若是将来之成就正未可量前言之孟浪某之罪也又其父虽以商贾为业而聪明过人多材多艺时作玩具或人或鸟或兽或器什或宫室等项既成与之令其反复瞻玩瞻玩既毕乃拆毁复与之试其能成与否伊竟触目心通皆若符节之相合亦尝效百工攻金攻木之具如斧斤刀锯锥等项而小为之令其尚象以制器伊不惟百物可成且心裁独出所造小水磨众机等器不惟其旧而求其新焉自是年益长而艺益精造一电气具电气自具中而生邻家童子见者莫不惊异一日其外祖母至其家见伊于炉火中置茶壶一柄旁一小匙至水盛开乃启其壶盖将壶盖所蒸之气水泄诸他器匙亦如之如是者反复不一窃意其为小儿戏也乃万声责曰唉我未见人家小子如尔之不才者也我至尔家如许时矣见尔别无他务惟忙忙碌碌如雏鸭之戏水者将作何用耶有书在此何不展而读之伊对曰吾观此事其用甚大将专心致志而深悉其理矣奈何禁我为哉然此时也伊谓有用而其用不惟其外祖母不知父若母不知即伊言之而亦不知也此即异日轮船汽机器之权舆也盖伊格致之精非徒恃乎天资明敏亦恃其随时随地随物而留心也即如人偶尔出门不过纵其观览已耳而伊不然见一石见一木见一花见一草必须究乎其理见一鸟见一兽见一鱼见一虫无不抉乎其奥触乎目即运以心比其探索所以无微不入也不宁惟是且虚心下人即与草野之夫相见亦必以礼貌相加而不耻下问此所以凡闾里之风俗乡曲之人情不必赖輶轩之采而无不周知焉又或时有微恙不能出门其父即与以化重二学之书令其涉猎复与以化重二学之器令其试伊皆一见了然直不啻不学而能不虑而知者焉其明敏盖如此厥后喜医学不但习方药察病症已也凡遇一疾必须确见其病原但外科易见内科不易见乃出门寻死兽死鸟剖而视之即人亦然此医术所以亦臻其极也不但此也魑魅魍魉尤妇女所愿谈如石言于神降于莘熊入寝门豕立如人等事伊亦必深究其原委以为持论之端及归家之后或语家人或告邻里或播诸亲戚朋友以为笑柄伊一故旧居北英之喇士哥府其母曾携伊至其家探亲母以别故先归留伊在戚家约日携与同旋母去之后伊大放厥辞将其平日所见所闻加之以润色奇奇怪怪无所不至言之者津津听之者娓娓直令人有不遑寝食之乐旬余母思伊将携与同归乃复至戚家寒暄毕问曰吾儿雅各布在此无恙耶佥曰安则安矣但久居于此恐吾侪日不能食夜不能寐万事皆四体亦惫矣尔当速携之归母问故众曰此子聪明多闻广记又且善为说辞平淡之语一经伊之吐嘱则光怪陆离无美不备者亦其味无穷令人听而忘倦夜间闲谈轶事由古而今由此而彼生生不已真是一波未平一波又起使人目不暇赏往往至中夜而不辍倘此子久淹于此不但吾侪废事多端恐精神亦为之耗尽矣其母闻之大笑

○又北英俗有一例兄弟无论多寡大抵有一人习父业雅各布之父商人也使无兄无弟以其懋迁伊虽欲改途而不能幸有一弟名约翰克承父业故得远离市廛恣意读书凡植物动物化学重学以及歧黄等无不殚精竭虑而悉窥其原委至既冠之后幡然改图如班超投笔故事谓君子当制器尚象前民利用上可以裕国下可以便民在在有于国家安能久事笔砚间乎年二十有二乃决意创造格致机器但凡事无无师之智乃赴伦敦京城访一精于格致机器而师事之伊闻一知十一见了然从事未久而豁然贯通曰我已喻矣无容学矣我亦将归家而自造矣于是赴喇士哥府欲一而设机器之局讵士着素耳其名悉其聪明窃相谓曰若彼居此吾利尽矣因思其地旧例机器贸易祇许土人开设远人不得擅入而夺利众即以此言拒之伊知不可乃止时喇士哥府有一大书院其中山长有素识雅各布并知其德艺兼全者闻其被土人之倾压也怨曰若辈之势可以禁雅各布而不可以禁吾侪院外之事彼为政院中之事我为政彼能于院外禁雅各布居不能于院中禁雅各布居也乃共议于院中展房数间使雅各布居之以设机器局而土人亦无可如何也自雅各布设机器局于格致院中凡院中一切需用之具缺者于斯而购买敝者于斯而修饰购买之新器远胜于旧修之旧器不啻乎新买与卖两得其便不待他人之采办即此一家主顾而局中所造之器已无滞货此其生涯所以盛昌也由是院中掌教者日与雅各布相往来交易久则情意愈浓知雅各布之智慧远越寻常不但圆成方就可以为机器即机器之理亦且神明于方寸不以工人目之而以同人视之不以技艺相交而以道义相质即有时格致中难明之理院中人等万无可解则或赴其局中亦或延之至院议拟揣摹与共商确焉伊知之为知之不知为不知不肯强不知以为知事理易解者一见即悟一闻了然或是或非不难剖判于当前其不易解者则曰容某思之不敢率尔以告人故格致院中凡有疑难皆就质于伊伊日则经营工作夜则寻思物理几寝食之不遑异日格致家精深之义奥妙之理多赖其发明焉夫伊以学问相尚既与院中师长相契自与院中弟子相习伊卑以自牧谦以接人故就傅于院中者或童或冠亦多就正焉伊有一友善鼓琴一日琴敝弹不成声乞伊改造而改为辞曰某素不操琴乌足以识此虽然请借来一观可耳友如其言伊乃将敝琴反复察核而修理之既成试之其声清越而长较未敝之先倍觉幽雅自是以后造琴者不拘旧章咸以瓦雅各布所谈琴理为宗又喇士哥府之格致院中旧有一汽机器不过为汲水用耳不甚流通吸水无多而费工不少院中山长与伊相习且知其能也请观之伊诺之而不敢急遽以从事先将汽气之理悬揣于方寸又将汽气之力明试于当前始也试用煤炭若干开水若干继也试开水若干出汽气若干终也又试汽气若于其中之为力若干至于再至于三试之数数而不惮烦如是者三月有余一日慨然曰得之矣得之矣于是乎依法而造事半功倍较前为便见者莫不击节称叹

从前之汽器式如天秤底下有水锅锅上有盖盖之顶有一孔孔中有管上接汽筩锅水盛开则气自管中而上入汽筩汽筩之中有挺杆杆随筩中之气而上下气热而上升挺杆与之俱升气而下降挺杆亦与之俱降也挺杆之上有横担之杆如天秤之杆相似一端置于挺杆之上一端探及有水之处下垂杆如天秤之钩可以钩汲水器横担一上一下故水得而出焉但挺杆非热气不能使之上升而非凉气亦不能使之下降挺杆不下则空气无自而入空气不入更无以压挺杆而令其下引汽气矣故于汽器之旁置一凉水壶高与汽器等壶底有孔孔中有筩筩中之凉水下流至汽器筩底置一小横管使凉水入汽筩中而散其热气热气散而挺杆自下矣但凉水入筩不可多亦不可少故此处须得一人以司启闭焉凉水既入而不能自出于汽气筩之上又必有一门以泄其水此处又须一人以司启闭焉此所以费工多而汲水少也自瓦雅各布将汽器花样翻新其便于从前固不待言即其入水泄水之二处置一铁片自为启闭已省二人之工费真奇想天开矣而其尤为得力者则为为凝水柜有此一柜则无往不利不待人而自行矣但其柜之形势消息未易一言而尽也请有志于斯者自观汽器等书可耳但伊虽精于汽机然小者可作而大者所费甚巨伊手内空乏不能办理所作者不过汲水之具如同玩物已耳即格致院中诸山长亦无力相也伊胸中抱负无以自展直不啻成竹在胸而无笔墨之资以画出不胜抑郁乃以书遗当路当路者览其书反为大言欺人不但无资之意且生疑忌之心或揶揄之或贬驳之绝不介意伊无奈改习别业者八年而终非其本志也有怀莫吐忧闷成疾至三十八而娶妻某氏幽闲贞静一家咸慕德言容功四者兼全且性情畅达言语恢谐善博良人欢伊心微开而病亦渐减乃妻出门至襄人修运河三大桥三数年间生二男二女此际有财有人心慰焉不意五胎难产虽生一男产后母子俱亡尔时伊方出门人挑河一闻讣意心肝俱碎乃速归及抵家五衷迸裂悲痛之甚几不忍入妻室丧葬事毕杜门不出鳏居数载窃以为儿女满堂可娱晚景不须续弦矣既而儿女渐长父之而不能母之也乃复娶某氏入门之后才德不减于前妻鱼水之欢益谐后亦生二子斯时也儿女情长英雄气短固以为老夫耄无能为也而从前所筹划之汽机已置诸不论不议之列矣

　　振兴格致论
大学言治国平天下而先之以格物致知诚以人必知万物之原而后扩而充之可以由末而返诸本正不第读山经尔雅多识鸟兽草木即可自矜为宏通淹博之才也近百余年来泰西格致之学日以精往往剖析毫芒研穷其理小而蚊蚋虮虱大而日月山川无一物不有理寓乎其间即无一物不穷其理之究竟愈推愈广愈阐愈微由是而究天文考舆地兴制作讲树艺以及枪炮舟车之利佃渔织牧之经一经格致家推本穷原即能竭其才力聪明以渐收富国强兵之效然则由格致而几平治古人言岂我欺哉　中国近五十余年海禁大开西儒之不远数万里而来者类皆挟其所长以诱掖我华士庶暇更将一切天学地学光学化学热学汽学重学电学声学医学以次译出俾学人之未习泰西文理者亦可简练揣摩而尤以英儒傅兰雅先生之格致汇编为能集其大成饷遗靡尽所惜先王应广方言之聘笔墨纷繁以至汇编译至第七年即然而止窃尝私心冀幸曰安得有具大愿力者踵而行之庶几格致一门得以日新而月盛乎至今日而始有格致新报以继其后是报创于青浦朱君子尧荣组昆季而向贾二西士更出其所学相与有成报例一遵格致汇编其第一卷推论动物之理及泰西学问源流反复详明有条不紊其中详述铁路利益尤为当务之急今者芦汉铁路先已鸠工庀材而闽中容纯甫观察更创议由镇江另修一路至天津俾南北二千数百里中得以气流通往来利便所有条陈奏牍备登前日奏章得此报以互证参观庶恍然于铁路之成效昭彰而入股者得以愈坚其志欤至于互相问答诸条尤有学相长之义彼穷乡僻壤之有志学问者皆可于此获师资焉抑又闻之凡物皆推原于点目前粗浅之理精之即其妙无穷此其理湘乡曾劼刚侍郎尝言之矣其略曰白者诸色皆备黑者诸色皆无诸色备则不复受色故以色着白纸常推而拒之显露于纸上诸色皆无则能受众色故以色着黑纸常纳而入之隐晦于纸中天绘由纸而显露绘黑纸而隐晦此孩提之童所能知匹夫愚妇所不屑道者也然泰西学士由此以证日质之所有辨虹霓之七色窥玻璃之三角定藻绘之彰施考影相之宜忌其学无穷极焉五金传热毛羽不传热投铁杖一端于火火外之铁遽不可执焚兽皮将尽而未尽者仍可执此传热不传热之证也狐貉足以御寒非狐貉能生热也惟其不传热故能护藏人身本有之热夫投铁杖与兽皮于火可执不可执之别此亦孩提之童所能知匹夫愚妇所不屑道者也然泰西学士由此理以考求地心太阳之热力与一切机器键辖火轮舟车蒸汽生力之大凡稽化学生之源察冷暖涨缩之理储水银铸铜鼓以及制寒暑之表风雨之针五纬彗孛地球月轮藉摄力以环日地火震山空阳牛循定轨以行灾推测之眇通乎神明其学亦无穷极焉然则积小以高大由浅近而至精深者非格致家所谓万物起于点之明证乎仆年未五十已视茫茫而发苍苍又以嫁劳人于西人考求格致之书虽尝涉猎及之终未一窥其阃奥其中惟医药一道稍得一知半解然亦未敢谓有得于心今幸朱君昆季之力果心精创为是报他日者传笺研间扩我见闻由医学而渐及夫化电光声天文舆地诸学正不第鲰生之愿于此可慰即由是而推暨夫制作树艺枪炮舟车不将使兵日以强国日以富用日以立大学治国平天下之基乎

　　读书宜兼格致说
天下之大何奇不有万物皆备无美不臻然习于日用之常而不察其体用或惊为罕觏之品而不溯其源流类分飞潜动植而不辨其宜性判刚柔燥湿而不别其等一事不知儒者引以为耻矣故圣经言修齐治平而推本于格致也昔汉儒专格致之学宋儒因之各有专书而治汉学者时复左宋而右汉然考诸天文五行食货等志则言物性者或未竟其本真论物理者或未推其变化其传疑者不敢强解其志怪者又无从索解学者于此未必遂玩索而有得也夫格致之学源于开辟人知天地之化育山川之锺毓鸟兽鳞介之实迹昆虫草木之化机极之异奇珍美材巧制无不别其名目究其性情以启宇宙之藏掌天地之秘钥则格致之学固不重哉泰西之兴格致为重近时尤为隆尚设庠序以教之锡爵禄以荣之遐迩遍搜出奇争胜家喻户晓互相争先乃有水学火学电学力学之分复有气学重学化学算学之别凡所为利国便民足以策富强者莫不专心研究实力讲求泐为成书津梁后学条分缕晰穷流溯源使学者了然了然有大叩大鸣小叩小鸣之乐以中朝士林之众幅之广聪明智慧者若尔人读书明理者若而人诚志乎穷理精艺之学将必有大过人者国家握符阐珍宣风重译欲广见闻之不及以大无外之规乃取其类书译为善本分门别类博考旁搜惟采其易明而有实济者讨论揣摩务臻精审内而析理外而利用则又学问之道所不宜偏废者也今英法粤美诸国复于三五年中开设博物院网罗五大洲珍奇怪异之品时尚服习之物天生瑰奇之地产山海之珍荟萃品评别其高下考其出处择其善者而尤效之何莫非格致之一乎他邦之人精益求精如此儒者闭户读书闇练成材以期见用凡有裨于　国计民生者靡不讲习研求所愿于格致之道三致意焉有心人当不吝荛之采耳

　　论中国急宜讲求格致之学
今之谈时务者无不欲仿行西法无论知与不知皆以西法为精西法为便而究之但得其所当然而未得其所以然也当时洋货之来华人以为罕觏而争相购买遂至利权外溢迨吾通商后洋货之来华愈多利权之外溢愈甚说者谓华人既爱洋货当时苦其不知所制致利之外溢而今则悉之较详岂西人之所能为者华人不能为乎苟能一一仿而行之则华人无须购之西人而西人自无能攘华人之利矣于是设商局焉设电报焉设铁厂焉一时拭目而观者以为从此殚精竭虑西人之所能者华人当无不能矣讵知商局虽设而轮舶仍购之外洋制局亦能自造轮船何商局之船不闻向本局定制而甲各兵舰仍向外洋以重价购买耶且有军务之时军装器械购之外洋者不可胜数所购之物且有旧物为洋人所不用者辽东一役皆归咎于器具之不精职是故也即能自造而钢铁铜铅等料无一非外洋所来以此观之则所谓制造仍不过得其皮毛耳至于电报则设电竿置电线打电报华人无不能为瞬息通灵如相告语然电线电气不能自造设一旦西人不售无线而竿不几同虚设乎无电而更何从打报乎即彼源源而来我可源源而购将华人所仿之法愈多而西人得利之处愈广苟不竭力整顿恐漏终无能塞也中国出口之货向以丝茶为大宗现在泰西各国种茶日盛而其浇灌培养采取焙炒之法反较中国为精所以现在茶商不能起色恐将来更不可问至养蚕种桑讲求更精且机器所缫之丝更为匀净中国蚕事已半为其所夺西人且于沪地设缫丝厂就地收茧教华工为之于是华商皆知缫丝之便可以省工可以匀净相率建房购办机器此倡彼和沪地于是称极盛焉然所缫之丝不合华人所用使西人不购必致滞消且仅销外洋西人亦不无抑勒之意是则华人欲夺利权而利权仍未必能得也大扺西人每为一事必独运精心一空依傍所以谋利也独厚华人但知亦步亦趋胡卢依样所以步步吃亏落后昨报纪西报谈丝一则载太晤士报之言英国现已究得缫丝新法建厂于曼司恰司得地方费去英金三万磅厂中缫成之丝非特光洁停匀驾乎中国运售伦敦巴黎斯者倍蓰而核其所出直将夺回中国利权之半云查英国进口丝往岁值英金一千七百万磅其中以中国运去者为多今既得此新法造斯新厂则邻厚我薄之义昭然共见然则中国缫丝厂商此时将何以为计耶说者谓华人虽不能自出心裁亦不难因人成事西人既出新法不妨再购机器仿而为之不知仿行虽属不难无论前建之厂前购之一切机器为费甚巨均归无用即欲购办而西人方出新法尚未广行非一二年所能购办中国仿行缫丝纔数年而西人已变新法若中国踵而更变西人又将变矣恐非但不能夺其利权适开西人广销机器之路且恐西人将来非但能多缫自用之丝致华丝消滞必致缫华人合用之丝运之来华如此则丝之利权不更不可问耶然则如之何而可曰惟广设学堂讲求格致总须自出心裁制造机器先将华人自用一切自能制造西人见华物精美自能转而从华然后仿造外洋各物以收外洋之利权则后日华人之所为即今日西人之所为也若仅得其皮毛以西人为步趋不啻为西人玩诸掌上也愿当轴诸公急宜各处设立格致学堂培植人才考取录用足国裕民之道实基于此欲仿西法须学西人之用心不必求诸形器也而形器即在其中矣

　　振兴格致以培人才议
为治之道首重人才人才者　国家之元气苍生之霖雨也自古昌期之世道一风同重熙累洽入其朝则礼明乐备有雍容揖让之风行其野则凿井耕田有康乐和亲之化虽裁成辅相咸赖黼座之神明要亦众正盈廷材辈出相与擘画经营始得着百废具举之功成庶绩咸熙之效然则人才之关系不綦重乎古者培才之道不外学校有乡学有国学二十五家为闾闾有塾五百家为党党有庠万二千五百家为州州有序所以磨炼才具陶淑性情者意至美而法至良今之书院即古学校之遗意也顾古之为教六艺并重射御虽小道亦所研求今之为教第重八股诗词歌赋实学反弃之如遗不知摘句寻章之道以之猎取功名则可以之平治天下则不可试问有以文章奠定民生者乎无有也有以文章柔怀远人者乎无有也而且八股一道非特无益于人才抑且有害于人才自王安石作俑后世遂用以取士数百年来不知消没几许英雄士人束发受书即专心致力于此口非八股不道目非八股不观即有经史子书类皆置诸高阁终岁无一面之缘甚至与论文章则口若悬河津津有味与谈时务则呆若木鸡默默无言若而人者幸而终老林泉则已不幸而为民上问以钱谷则不知询以刑名则不悉如木偶一般鲜不为胥役播弄终必至于偾败国事贻害民生呜呼如此培养人才无惑乎培养愈勤人才愈少也方今时势孔艰人才为亟与其养千万庸众之才不如养一二有用之才苟欲精练水师纵横海上使敌国人觊觎胥泯则武备之才宜培也欲洞明大势熟悉洋情遇交涉事措置裕如则洋务之才宜植也欲开天地之利兴制造之工下以利民上以富　国则格致之才宜储也今京都有同文上海有广方言天津有武备学堂金陵有水师学堂洋务武备两途已知略讲而格致尚属阙如独上海有格致书院每年分四季由江海津海宁海东海各关道考试季课外又有春秋特课由南北洋大臣主持规模尚未恢广而数年来风声所树遐迩逖听中多超拔类之才是则成效昭彰也所可异者交卷皆有定限出案从无定期即如去岁秋季课卷由傅兰雅先生代考迄今将届一年始经阅定本年春季共题四道操觚者颇难下手闻仅二三十卷自四月底交卷今已半载有奇即使交卷者每日仅阅一本月余便可出案何以迟缓至今此皆培植人才未能实事求是也今欲振兴格致造就人才则宜变通章程并由董事公南北洋大臣筹存息以充经费然后宏其乐育扩其规模也未有不能振兴者其振兴之法皆有四端一宜专门也人之材力聪明不宜泛用纷营必杂专务斯精精则可入室升堂杂则将浅尝辄止今格致书院基址非不宽宏宜就院中分设十二斋曰天算学曰地舆学曰光学曰化学曰声学曰汽学曰电学曰制造学曰商务学曰时务学曰动植物学曰文字方言学每斋延请名师教导各就性之所近使专一门不得泛骛不精不得半途而废一宜定额也开办之初每斋定额若干考取聪子弟入院肄业给以膏伙俾得安心就学而考试之初宜分其优劣以定去取不得瞻徇情面嗣后正额学堂如有缺出立即招考充补总须一秉至公庶不至有名无实一宜考试也按月一小课按季一大课小课山长评阅大课由官主试出题之日刊登日报宣示遐迩各省士子有愿与考者皆可以自备试卷誊真寄到与内课一体评阅宽之以限期厚之以赏其卷皆须弥缝以杜弊端而昭慎重出案之期至多不过两月不得故意迟延以致诸生观望一宜保也正额生徒学业有成择其优者由山长咨报南北洋大臣奏请以资鼓励其额外诸生与考者倘连考三次冠军定期面试果系真才一体奖庶可人才蔚起实学昌明也管窥之见请以质之留意人才者以为何如

　　详考物理说
古圣删赞以来诗关睢脊鸰易着羸豕羝羊或见鸟飞而制舟或法螺闭而键户此皆洞察鸟兽草木之性情而善为拟议者也然物理至繁殊难悉数因详为纪之以备博物者之考证焉如淮北多兽江南多禽广湖多鱼云南[多]花广西多(多)树川蜀多药山东无虎浙江无狼广东无兔蜀无兔鸽滇州珠寺荆州李姥浦无蚊蚋朱提以南无鸠鹊江南无野狐江北无鹧鸪环庆无麦秋大梁无萤无寒蝉貉不踰汶狐不渡江鹦鹆不踰济此物之因地而异也豕刚鬣而喜雨羊柔毛而畏露蛤蜊候风云能以其壳飞乌鲫遇风波能以其须乌龙喜雪犬也文人喜月兔也风兽兆风门豸之兽见则天下大风也火兽兆火移即之兽见则邑有火灾也水兽兆水轸轸之兽见则天下大水也龙不见石人不见风鱼不见水兔不见地羊不见雨狗不见星蚕不知寒火鼠不知热蓼虫不知苦粪蛆不知臭吴牛喘月蜀犬吠日鹳知天蚁知地雾浓而蟹螯枯露下而蚊喙折将雨而鸟翅重盛雪而蝗子沈龙嘘气成云蜃嘘气成楼台蝘蜓喷水为雹海鳅喷沫为雾此物之赋性各殊也兽以吐而生者兔也鸟以吐而生者鸬也虫以吐而生者蟾蜍也逐月有子者鸽也四时有子者雀也胎生者鼠一月而生猫二月而生犬三月彘四月猿兔五月鹿六月虎七月马十二月象三岁而一生牛羊一岁而三生人顺生草木倒生禽兽横生胎生者嚼咽而九窍卵生者龁食而八窍水居者腥肉食者臊草食者愚此物之生产各别也螾属却行属横行鱼属连行蛇属纡行象行先以鼻柱地鹦鹉行先以口啄地鸟鸣春虫鸣秋猵鸣晓驴鸣夜蟪蛄鸣于朝寒螀鸣于夕鹳仰鸣晴俯鸣阴鸠雄晴鸣雌鸣阴鸡啼早则晴啼晏则雨鸟左顾则怒作右盻则喜生飞而起则俯左翼飞而下则仰右翼鸷鸟下击翅先左侧蜘蛛布网丝从右绕鵙鸣在上蛇盘不动鹊鸣在上猬缩不行此物行动飞鸣之各异也鸟翼右掩左为雄左掩右为雌蜂尾有歧者雌锐者雄鸠雄者斑雌者褐猿牡者黑牝者黄鸟雄赤为翡雌青为(为)翠物食者长喙谷食者短咮山禽尾长[咮](味)锐而善啄水禽尾短咮圆而善唼鸷鸟雄小而雌大庶鸟雄大而雌小鸟之雄鸷于雌兽之牝猛于牡胎生者眼胞自上而瞑卵生者眼胞自下而瞑湿生者眼无胞而不寐化生者眼无窍而有光食水者耐寒而善浮食土者无心而不慧食木者多力而蠢食石者肥泽而不老食草者善走而愚食叶者有绪而蛾食肉者勇敢而悍食气者神明而寿食谷者智慧而夭不食者不死而神此形状性情之各判也木樨接石榴开花必红苦楝上接梅花则成墨梅柿树接桃枝则为金桃桃树接李枝则红而甘以莲藕投靛缸中经年移种生碧花桑上接梅子则梅不酸桑上接梨则脆而甘黄白二菊各批去一边用麻皮扎合其花半黄半白梨树接桑其叶脆美柿子接及三次则全无核此草木因人事而变异者也今世讲求格致者盍于此加之意乎

　　物理考
  </div>
  <div class="pagination">
   <a href="皇朝经世文统编_page245.html">
    上一页
   </a>
   <span>
    ...
   </span>
   <a href="皇朝经世文统编_page241.html">
    241
   </a>
   <a href="皇朝经世文统编_page242.html">
    242
   </a>
   <a href="皇朝经世文统编_page243.html">
    243
   </a>
   <a href="皇朝经世文统编_page244.html">
    244
   </a>
   <a href="皇朝经世文统编_page245.html">
    245
   </a>
   <span class="current-page">
    246
   </span>
   <a href="皇朝经世文统编_page247.html">
    247
   </a>
   <a href="皇朝经世文统编_page248.html">
    248
   </a>
   <a href="皇朝经世文统编_page249.html">
    249
   </a>
   <a href="皇朝经世文统编_page250.html">
    250
   </a>
   <a href="皇朝经世文统编_page251.html">
    251
   </a>
   <span>
    ...
   </span>
   <a href="皇朝经世文统编_page247.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
