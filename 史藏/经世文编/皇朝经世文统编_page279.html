<!DOCTYPE html>
<html>
 <head>
  <meta charset="utf-8"/>
  <title>
   皇朝经世文统编 - 第 279 页/共 287 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文统编 - 第 279 页/共 287 页
  </h1>
  <div class="content">
   一酌变科举　今有木焉根柢于崖谷之间巨石上压气至乙然四出其萌蘗久之则化为丛莽矣樵者过之斧其三而留一根之受气毕由一达而益旁薄久之森森而干矣又久之睨崖而出其上匠石以为材木德此樵也矣而必以为向之斧者戕其生不如丛莽之以不材为材也诬材之性也哉科举之妨学堂犹是斧其三奈何与科举而并妨学堂者曰捐纳保举捐纳停矣辟召之奏任判任任其人以事必其人之所曾学是保举犹在也而非向昔之所为保举也是斧其二凡应科举而工其术者其智故学堂之上材矣今变五百年之科举而使天下人材毕出于学堂之一途天下之士年二十五以天下资颖异其术能取科举者必无不能就学堂以成一业其二十六以上至四十之人可学于师范学堂习小学堂师范课本书教授旁里或应各府州县以下官之辟选亦不致大违其素业其闻变科举而色然骇皇皇不可终日者年四五十以上业科举而不能自立之人冀幸不变而有旧株可守也然四五十以上则有子弟矣论者或主策论代制艺或主习经而减乡会试制艺之篇数夫学堂主学而科举主文学可赅文而文不足尽学与其主策论制艺而翻腾于其中不若宾策论制艺而消息于其外年二十五以下诸生自中学堂始亦须十年毕业而为世用此十年之中年三四五十之诸生正可取学堂文科理科法科之书如史哲地理伦理社会教育经济财政政治数学农商十二学已译成者普令肄业应试之日分为两场第一场试以九经义一首工制艺者听作制艺一首第二场以十二学各发问题试之几九经义十二学占习何门并令自报试中者分门注籍由考官咨送各专管之部以凭京外各衙门辟举任用断以十年为限限满即停中额减半略依嘉道间旧例是亦移花接木之近方吐故纳新之渐径矣

一学堂先学画图　山川都邑非图不明户籍水利非图不清警察非图不灵海军陆军非图不行矿山铁路工商非图不营图固变法之轨道哉测量画图之学本不精深学以半年即能成就日本初等小学即事绘图故虽工商出游莫不能右握铅刀左擎纸素随所游览形形貌势令拟各府州县初立小学堂即延测绘教习一人专教测绘学生地大者二十人中十六人小十二人临派测量各减其四以留于堂为学生或有疾病事故或学之不精而办事无实者更换之备图成由教习参合订正之

一译书分省设局　集一裘之腋者必猎于狐求运城之璧者必剖万璞非好为是烦难也酉政专门之书经束今列为学科者类已踰百而一类之中又有新旧之本各家之说约计所知大抵又五六倍焉若西书之尤不胜数据花之安德国学校论一千八百七十七十一二年新撰书二万七百余种英国一千八百七十年新撰书三千四百八十九种今中国为先河后海之谋宜译东书即为同种同文之便亦宜译东书然各省同时并立学堂并需课书若专倚一省不及供求取之殷而各省辏兴亦虑有复沓之弊谓宜约分门类就江南苏州淮南书局并入上海江西湖北湖南山东四川浙江福建广东十处原有书局经费各认若干门延致通才分年赶译每成一种互相分送全数译成仍分各类由宏达之士为之芟芜薙还集要钩元都为一书以饷学者收通力合作之效亦即为博学详说之资抑更有说焉今天下新旧南北之见嚣然矣译书事雅才难得苟胜斯任宜破嫌疑非特藉兹实事弭衅化争而已以爱力合其将由之征诸古则宋太祖之修太平御览考诸今则我　　　圣祖之修明史胡文忠之宝善局曾文正之忠义局圣君哲相神明之用不大可思乎

一权设文部总裁　中国教化之事礼部任之若开馆修书则特派总裁任用部院府寺各官分承编纂之事日本官制旧仿唐六典维新后始建文部有学务编习局凡一切学校之事设学之区教育之规必经文部审定准诺而授课之书不得出文部检查之外故举国学业合辙同途今各省普立学堂则小学堂中学堂高等学堂大学院各科之书必次第编辑课本又必约准毕业年限各家之学不漏不中人之资可于限内毕业者宜请特派学问赅洽通知时事素有声望之大臣为总裁设局编纂或令致仕大臣仿书局自随故事在外总裁自辟宾僚设局编纂其有私家编拟课程之书悉由总裁审勘奏请朝廷定颁行

一明定学生出身　南北洋近三十年以来方言馆武备水师陆师学堂日益矣就学之生大抵中才及以下者耳其高秀者或悔焉学成而上不用世不见重不足比举人进士之荣故也其贫无聊者乃往往挟其学得重赀于他族然则欲鼓舞天下之俊雄使其家人父子咸愿其家有一人焉入学堂以发名成业其必自明定学生登进之路始凡历小学校至府州县寻常中学校毕业者宜给凭证作为生员其中学校之师范高等分数多者作为贡生由是而文者历专门学校文法理学农医者毕业者宜给凭证作为举人又历大学院文法理工医科毕业者宜给凭证作为进士其专科中之专科分数至多者为学士其武者由贡生而历士官学校毕业者宜给凭证作为守备又历陆军大学校毕业者宜结凭证作为都司其内堂外场各学分数至多者为游击学生入学至早而禀赋聪强者自六七岁至成进士都司已二十余岁统计十七八年中学生所费于修脯衣食住房书籍者多寡约计每年六十圆数已踰千况专门学校在省大学在京又有舟车之费乎士之希生员举人进士也为其荣于邦而他日足以赡其家而鱼鱼而就试得者仅数千百之一而不得者屡丧其资斧至于皓首黄馘而不悛悔每人而计之其数亦岂少哉出身定则溺于彼者又将移于此风气所扇云合景从吾未见必待官为普立而学堂始盛也

一派亲贵游历　国初定例宗室王公不得私自出京出京踰四十里者有罪所以为汉民计而纳宗人于无故之地至仁彼宗室王公者亦既生而富贵矣又不读书亲贤士大夫入与阉寺圉隶走卒优伶为驰马蹴踘媟女燮之戏出临媕之朝贵而颐指其意向可否阁门差使尽于拜跪宜其詍詍顾盼专己自封而曰天下之言尽知之矣若夫西人则不然虽太子诸王无不入学院与学子同课业之级且无不历兵官受提督钤束有合于周礼师氏保氏大司乐合世子而教之之法今既谓宜广设官学堂教宗室八旗王公子弟矣其年三十以上者亦宜用各省年力不能入学诸生止读各科译本书例令稍涉猎史鉴及各国政治外交史诸书每年春秋朝廷更迭选派一二人随带有文学知时务之乡贰出洋游历考察各事俾涉道路风涛震恐之险知平时叨踰非分之可观各国制造警察教育武备一切政治之精知平时汰侈自大之多妄而躬与彼诸王周旋彼通学问而我陋彼谙政事而我彼躬陈力于军旅行伍之间而我惰相形而绌宜必媿奋子产曰安定国家必大焉先宗室王公八旗大臣稍知天下有学问之事天下有安枕日矣

一省官府仪卫　今　　上之谕变法也谓采彼之长补我之短又令中外大臣酌量当省当并而首朝章变法而及朝章则治定功成以后之议也今固不暇且礼俗之事仍旧无碍日本士大夫燕居之服亦尚有宽袍博带者窃谓惟警察官弁兵丁宜用西式短衣此外惟文武官仪卫可省本朝仪卫一仍元明之制执役之人服亦元明之服西人见官排导而过市者尝鼻笑之以为缕乞儿伛偻错乱蛆拥舆前不足美观而徒费也今宜一切裁省其掌兵者用兵卫四人掌警察者用警队二人若文学赋税农商官本无所用卫必欲存典命车旗之礼以办等威则文以车舆之帷武以樊缨之别之如巾车所掌夏篆夏墨车栈车役车龙勒鹄缨之意可通也或用旗或留一以代九旗而别其名物司常所掌旗物旗旟旐旞旌画象以象事名之例可推也宁惟沙汰虚文昭然易变法之耳目合计二十二行省文武大小各官岁支之役食省费亦不少

凡兵部之事四

一抽制兵衙役练警察部队　变法奚行乎犹造器也国为之材学堂为之工而工不能徒手而成器也刀锯筑削搏磨栉雕则必在警察西法警察有二有行政警察有司法警察日本维新以行政兼司法隶内务省而别立总监之厅府县有警部凡十等其职保护人民其事四曰去害曰卫生曰检非违曰索罪犯凡地方有犯杀人放火殴窃盗反狱越槛伪造货币诓骗博奕奸淫者见则捕之民人告发则白于官持票捕之路醉病老稚妇女及外国人维护之异言异服游戏伤败风俗聚徒党横议非为者诘禁之识道路街市村落庐舍之所居民之身家品行清理道路沟渠检留遗物救暴警察之如此故警察者上通政府而下达穷壤弭教案诘戎莽稽印税缉私铸佐学校清田赋莫不赖之无学堂则无体无警察则无用然行之亦有序今州县衙门有卯名及白役多者踰千少亦数百为民蠹久矣制兵虚额者什有五六其存者镇将以下层层剥蚀之所得月饷不足半月饱大半以小贩为生计而户部岁计马步战额兵之饷尚数百万是二者一病国一病民骤而去之则失业者多而难于安置惟移为警察卒则一举而两得法宜先于各府州县城设警察官立警察学堂采日本警察章程为课本调各汛营制兵及各衙门差役选其壮者入学堂学习三四月后先行于城厢内外及大市镇徐更及于四乡而酌其所辖户口之多寡为疏密制兵老弱不入选者给一年口粮有卯之役不入选者给一年役食俾另谋生其警察之费归入各府州县豫计用本地税支办是法也合司市司虣司稽匡人撢入野庐修闾诸职而一之西法之合于古而为变法政要此其一

一为武科将领设武备外院　自西学西政之说传于中国而牢守旧习并为一谈虽临以朝廷之命疆师之令而卒不可破者莫如各营统兵之官其人自以曾从咸同间将帅见削平巨寇之功遂尔夜郎自大轻外人为小敌重以钻差扣饟后者师前立功之念木虚拼命之言亦伪而武科习用刀弓掇取科第施之行阵正如制艺之无当于服官较之行伍尤在其下论者谓民穷财尽海内焦然何必以拮据难得之资财供缓急难资之武备去兵节饷事在宜先然弹压内匪岂容无备为斟酌变通之计谓宜停止武科大汰营数就各省水师陆师武备学堂置学习外院各限定数名额抽选武举人进士之曾受职及参游都守之年力尚强能识字者另立简要课程随班学习第其高下一二年后以屡试高等者次第派充各留防营营哨官所换之营哨官有愿就外院习学者如合格列作新班营哨之官亦三年而更调令其渐知他人之长兼顾自存之地夫更番入学改良进步固日本陆军户山学校之规模可则而效之也

一别立毕业生练营　语曰天生五材谁能去兵以勇营将领之不足恃而士卒之未教议大去之是也然兵犹潮也不进即退犹轮机也日用之则莹洁而有光间十日不用则暗一月则锈生焉一年则关动是机者亦涩而匠于机性且将有不习之虞如之何而不为之计今各省陆师武备之毕业生自亨利康贝及德日兵官之来观者咸谓诸生图画操练诸课俱不爽于师法而诸生有志者亦争自磨厉愿得一试其机不可遏且不试亦孰能所谓可用者不面谀否而愿试者果堪试否也今如当裁勇营十则裁十二以多裁二营之饟俾已毕业领有凭证学生自募二营而以所习之法训练之营哨之官咸取于此仍采日本陆军经理学校法课而行之俾得练习衣粮幕舍工程疗病之事令课吏馆学习兵学之候补道府监之如营务处练成由各督抚临阅分此已练者五成于各营更就各营抽选五成与之互易练成更以前五成续分于各营而迭易之庶几教成学生之资与留养兵勇之饷两不虚縻而免新旧龃龉之患乎

一画一制造厂枪炮　闻之各国之练兵也凡一国之兵其步伐行列同枪炮膛表尺准心同其枪之机托刺刀之轻重长短炮之轮座无不同每得新法制成而试之利过于旧则悉更之悉举其所更之商伺中西有事而货于中国中国急则捐重价购焉而于营营不问其与己所有异同否也取有其具而已又或得新枪焉非所习也视之与旧枪等不珍视之也闻之英将戈登语某提督中国兵用枪合旧新无所用某嗛其言诳轻我夫诚使瞢瞢然附文绣于身而不知其名果膏梁于腹而不知其味戈登言诚是必若不免而犹须练兵则枪炮之不可不画一审矣今中国造枪炮者止天津上海江宁武昌四厂天津一厂烬已其三厂所制之枪炮均不一例其故则主者好矜耻相取下而不知工之无度国威且堕于此也今宜选明晓各国兵学一人督理三厂通检江南湖北武库所储各营所用之器械分三等上等最新式而命中最远者如小口径快枪合三厂仿造而研究之毕业生练营中等式稍旧者如毛瑟之类各防营即戈登意下等旧者如哈乞开士之类各府州县警察部卒极旧而前膛者悉收镕而改铸德国全国造枪炮者止两厂其钢料皆出于克虏伯治兵有条理强也固宜

凡刑部之事四

一增现行章程　刑律不可遽议理至时未至也条理不可不增事已具律不备也德国民法至备至精日本仿之以判民讼法与各国同则彼此皆得行其国际之公判法权而无所阻然则法之不备而欲以司寇所据绳各国之人不可得也事连彼族而欲使我国之人讼伸其理亦不可得也非必彼很傲而恃强狡点而善辩民之嗜好饮食体质教育职业知识风俗无一而同我之官吏即非关冗而无所据以为争执譬之徒手而与操利刃者搏未有不败者也以商务一端言彼律常轻我律常重彼律有专条我律多比用开港至今受弊已多与使华商延状师引西律以听断于西官孰若增科条以自庇吾民自保吾权乎今欲遽引各国刑法之书编为定律非得专家通才详审参酌不给于用且果变法则民日智而事将益不可无纠力纠守纠孝纠职纠恭之与定律即稍需待而六部二十二行省办事章程岁有增益何独于中外交涉关系甚大者而惮为之约举其要教案当定章程租界当定章程报馆当定章程工商案当定章程公司当定章程银行当定章程而尤要者莫若山新约既成外人开内地接踵而至地产人工贼盗讼华洋纷孥苟无章程何以察治抑今日所谓章程者即异日定律之本所当以日本刑法合我之禁令风俗而着其可行可守之纲目以为各府州县行法司法之据随时修改不厌精详法拏破仑治罪法一书特为诸国刑家之冠明治十年后稍参用之又以各国谓其法律不完备笞杖斩杀之罪不足治外人乃依拿破仑律参定成书其事势与我正复相类我采辑而增损之要之以华洋两平为主义

一增轻罪条目　法重难犯乎轻难犯乎以常情言虑无不曰重则难犯矣孰知夫法太重者难行难行则犯者十实行者势将不过一二实行不过一二则有法不啻无法也民胡为而不犯之罚锾自吕刑罚作见汉律禁锢夺劳见六朝律皆三代相沿旧法自明一切废之统以笞杖代以为存之无益于治也而去之为害于治乃甚大无制之罚无期之淹禁累千数之鞭笞缒石曳销之虐状皆杖笞轻不足惩溢而横出者也而工商阛阓无轻罪禁令之不能行者弥多自徒以上必破家钱财之讼破人家仁者固不忍而笞杖毁形裸体又难施诸稍有体面之人以此权之增定章程事杂华洋自当仿洋法增添轻罪矣日本重罪九后四等曰重惩役轻惩役重禁狱轻禁狱视徒刑固已变通轻罪之刑三一重禁锢二轻禁锢三罚金违警之罪二一拘留二科料附刑六一剥夺公权二停止公权三禁治产四监视五罚金六没收其刑名十有五皆中律徒流以下笞杖罪也目而不虐刑轻而不可免有其廉耻不恕其非违禁令无不行风俗无不肃职是故耳苟不采取此意地方官以意判决暴者残民仁者失有罪徒为外人言册笑耳日本近者改正刑法草案稍严其办护士上书抗驳夫日本用西律主慈祥者也犹如此矣

一清监狱　律于狱囚防弊至矣应禁而不禁罪止杖六十故禁者罪起杖八十重至于绞衣粮有专条陵虐得举告仓铺所店私押轻罪指参严办立法如是其密而犹有班房私押差役私刑寒暑疾疫庾死日积则轻重罪囚不尽分而狱室秽迫所致也西国于监狱制度至整且详所以为庾死备无微不至日本有禁锢场拘所以处轻罪皆良法之可采者中国惟刑部有杖不收禁之法外省州县拖累干连店所侵虐甚于监狱人苦累甚于罪犯言之痛心近湖北大修监房严禁私押用意至善宜以其事行各省各令设法清理

一行讼税　周礼司寇听讼必先令两造入束矢钧金于朝三日然后听之欲致讼而必得三十斤之金一不直而金没于官矣当其时必有一本不直者得罪之轻重尚待判决之后而此三十斤之金则在罪外而特为取信之质说经者以为是先王爱民不轻受讼而致民于刑之道也日本仿西例律师设代言人复易其名为辨护士其人皆高等学堂法科毕业之人经司法者试给执照而许充之日须纳金十圆每年更纳照税非违有罚其涉讼者告诉状答辩书证凭抄写本必购用商卖官造罫纸不用者官不受理纸视事类色分金谷之事自金不满十圆米不满五石至金千圆米五百石以上者用黄若黄绿若橙黄若绿若黑人类之事用青土地家屋之事用紫杂事用红文告用赭其税自五厘至五钱不等堂判所用亦依类分色凡原被告人自用及传唤状堂判所用罫纸并由理屈者偿税案结三日与裁判费俱纳票有不经官许而卖者罚百倍买者半之此有周礼遗意今各府州县之听讼也无此事也然而民有一讼则有代书之费有号钱之费有传呈之费亦号钱也告期每号一条六圆传呈则视事大小加二三条号不等有经承之费有拘提之费有号单之费有铺堂之费有和息之费有酬谢酒食之费官不得赃民犹不甚怨若明定以税而取其裁判之费不既胜于以国家行法之事为丁役受赇之符乎而况于有说乎

凡工部之事四

一开工艺院兼博览所　考工之事三代所重攻木攻金刮摩搏埴守之世以名官皆后世所谓匠艺也中国庶而不富厚民生者工且尤切于商日本以商业抗瓯洲输出数骤赢皆制造品不愿以生货供欧厂也以生货与人而我失工之利以熟货与人而我得分人之利然无学堂则工艺固无由以致精各国之言工学者新理日出若土木工若机械工若冶金之工采矿之工化学杂料之工材料构造之工日本学科并有专书大学院有工科特设有工业学校技手学校考取中学堂小学堂学生充之宜于沿江沿海省会各通商大埠仿设数处以兴制造而博览会尤有益于良楛并陈生竞心新奇多见生巧思凡通商大都如苏杭川粤制器恒优于他省由其见之博也江鄂已设商务局宜令鼓舞商人于各业公会内量集专设博览所即在工艺学堂外院以为劝工之助若漆器若磁器若铜器若雕琢器若文玩服用器若竹货若皮货各省各有良工会萃罗陈最精良者给以赏牌或设法助其销器生料便而手艺拙者入工艺学堂教之洋货畅销品尤宜多备以便仿造日本新政植基工商工尤商之源矣

一行补助法广助力机　机器之助力多方各省仿行制造所用者皆资火力火力之机必用引擎汽炉购价既昂造厂尤费自非通都大埠商力殷盛不易措办日本民间用风力水力电力以制造就地生货者颇多江西福建水碓水磨亦复不少自江以北绝无此事不知近山之所县泉注瀑水能生电利用最宏平水之乡亦可因形势用重力以高下之美国风车农家习用中国变通旧法即可仿行成本不多集资尚易自台湾割弃以来糖与樟脑价日踊贵而洋面洋盐灌入渐盛自非就各府州县物产相宜之处多设风水电助力机器不足利民用而挽外溢之资今如各府州县特设农商官则其事是其专责可各因地制宜劝工兴事然距江海较远之地风气未开富人畏官低首缩屋提倡保护宜责于官设力有不足即宜官为补助酌定分数为立章程此项遇事补助之资即在每年豫计之内或于创办之始量免收税宽其经营之力即所以为募劝之方西人商政有出公以助制造家之法日本补助营业赀本列于岁出表以为度支之常经彼各国君臣上下力图富强理财致富之书汗牛充栋岂不知听民自便而收其辛苦所得之余以为利哉孟子曰春省耕而补不足秋省敛而助不给老子欲固取之必先予之诚明乎取也

一劝集矿路公司　天下曷为而治乎通则治公则治曷为通工商之运政法之行丰凶之相剂征守之相足斯通矣是路之事也曷为公取所藏以应人甚相需之求则同其似不便者而公聚所藏以治我应治之事与资我转相益之利则同其至便者而公是矿之事也然则曷为而乱乱生于治求治而无方斯乱矣矿路之乱一在坟墓一在庐舍庐舍妨路优给迁资一县数十家而已开矿关碍风水动合一县开于此而彼不开者以为行将及我而人人自危人人有自危之心则必危我而事且败然则曷为已之曰合曰分合以力言而分以序言以各府州县豫计之法明告天下而示以某事应纳于官者若干某事供地方支办者若干出于赋税若干又示以矿之利路之利俾民咸晓然于一府州县出入之数有业者图发其藏以减其力之所应出无业者图人之发其藏而增其力之所应入斯合矣合则必立公司而民智之待人而开也各省量各府州县矿产最旺便利无碍之区先立一官局延订矿师先开以为倡听绅民附股办事兼用官绅而明定官民资本办事界限之章程随局立矿学堂教本地文理清顺之子弟有愿集公司另开者官为勘明给以准照予以公司矿山法律使遵守之分毕业学生试办公司至五万两以上者分别给奖铁路则大干而外官不能尽开民间商贾之转运车骡之生计不有马路终不灵通并应劝集公司听民自办有愿开者报官勘明利益所在给予准照就地延订工师立路工学堂为逐渐推广之用是为合民智不能遽开也有专管官以司之有议员以联之有学堂以化之有警察以通之有章程以便之而又为之酌量情形定年限以次第之是为分能合而分庶几其通乎抑岂不愈于外人之攘据乎

一讲求河防新法　自明潘季驯以来治河之书率呓语耳鲧殛于堙而禹有天下之功以疏鲧方尧命则堙非尧意而禹鉴其父之失计变而用疏是禹之功鲧以罪易之矣禹善变而鲧不悛故禹帝而鲧死孟子曰水由地中行得禹之意哉自元迄今数百年来以治河名者皆鲧耳其书又喜言贾鲁鲁之功安在不据圣人之经并不能师贾让之意壹以培薄增高为事资耳目于都水之成案河兵之办法库储之奏销而曰能治河当时之臣随其事而补苴之而奏议政书适足为河督以下岁冒百数十万之护法河安能治虽然不变法则后此治河之臣无一而不鲧疏河无具也不能别辟一河施畚臿而疏此河也惟有培薄增高奉鲧为本师而已蒙言变法始测量矣而变河之法尤宜以测量为本自龙门以下至于今黄河出海之口地平高下宜测也河身宜测也广狭宜测也每桃汛伏汛至于霜降至于冬每方一里容水方若干宜测也今水之载于地上者每方一里积厚若于宜测也是宜特设河工学堂招学生六七十人学测量工程之事学既毕业则自龙门以下每二十里立一局河干每五里立一铁表至于海口而止每局一学生驻之每日以往来量记水势为功课延西洋工师熟察水土之性购相宜挖泥之机船每十里一船令各每日往复于十里之间驳泥之舟调天津通州及清河山东之粮驳为之南漕改折此等船无用以此销之驳运之泥于旧堤之外以厚其约以千里计需用百船约以每船值一万四千银圆计需一百四十万银圆又设立学堂延师河工运泥储煤修船及船坞一切之费岁二十万圆裁当每年河督以下官兵及奏销用之数即使溢出二三十万而每一机船每日去土若干方即河身低下若干方亦即容水若干方浚而不已期以平水之时下地面五尺减船之半水下一丈则减船之七留三成以为常设遇盛涨有卧漕逼岸突出险工之处则师　　圣祖切滩抽沟之方聚三数船于中流或对岸以解之各省有工科道各府州县又有工科专官河督以下皆可裁省二十年后当有顺轨安流之日而河工之案举可摧烧矣或者谓裁官以为节省也而又用之而或且过之非计安得有财节而河治之法则告之曰有英国一千六百九十四年八底生以一百万圆设官银行筹还水陆兵饷之法在以上事散见于六部者四十二篇其施行之次第则第一设议政院课吏馆各府州县城设中学堂先教测绘师范教警察各有设局编小学堂及中学堂课本书译各史及各学科书户部及各省布政司各府州县行豫计表第二分职省官定俸各府州县实行测绘警察订税目增法律章程罢厘金停捐纳变科举行决算法第三各府州县分设各乡小学堂兴农工商业抽练营兵减官府仪卫而一事也或以事理阶级定分数或以省分财力定分数分数既定分年可办由督抚自定而六部课之

　呜呼变法其果可行乎而盱衡抵掌而言之也自甲申中法之役而朝局一变甲午又变戊戌再变至于庚子而朝局之变祸极于滔天矣本朝家法最重祖制然自　　世祖定鼎燕京已非天命天聪之旧康熙乾隆亦非顺治之旧咸同两朝变革尤多安在旧之能守而取便其私者闻变法之言必以轻更祖制耸上听而劫持同列夫使中国得终古闭关赤县神州不见外人之足则高曾矩矱世世相安元明之法何必不度长于三代惟世变棘而朝夕环伺之强其所以驯至富强者转有合于我二千年以前之政治有志之士乐道其善或稍稍为激论值朝局水火更相推荡波谲云诡万怪惶惑而喜言新法者又不善自为地逞快喉舌于是形势相逼睚眦寻仇毒流大区而危及宗社推而论之亦与变法何预也夫法所以行道而法非道道不可变而法不可不变日月星辰曜明而无常度布帛菽粟饱暖而无常品法久必弊弊则变亦变不变亦变不变而变者亡其精变而变者去其腐其理固然而迫隘之计又不可以救乱必恐惧修省而后能定七鬯之守必含宏光大而后能致品物之亨今中外大臣思所以畣　明诏而为殷忧启圣之助者甚至蒙既举所知以备采择而私意所尤望于今以为变法之命者则在上破满汉之界下释新旧之争其它推行更俟异日乌乎祸之所从来可知矣自其来之门而兑之而刚柔相易惟变所适祸庶几已乎岂非人乎

　
卷一百三　通论部四

　　兴亚策
地球四洲幅员之广人民之众物产之繁以亚细亚为冠其地为中国之十八行省东三省内外蒙古新海青海前后藏其北际海为俄罗斯之西伯利部其东滨海藩国曰朝鲜海中有岛曰日本其小岛曰琉球其南与中国滇粤诸省毘连之藩国曰越南暹罗缅甸南掌其散布南海之中者曰南洋岛其西北与新疆毘连者曰西域诸回部其西南与西藏毘连者曰廓尔喀亦中国藩服也曰印度服属于英者也再西为阿富汗俾路芝波斯诸回部皆受英节制者也再西南为亚剌伯回部即汉书条支国处红海之滨为亚细亚西尽地再西北为东土耳其即犹大诸部也再西为中土耳其即所谓小亚细亚也此亚细亚全洲之形势也二百年前西方各国皆属自主即越缅暹罗诸部虽奉共球之列而政令悉听自为自葡萄牙荷兰诸国航海东来南洋各岛纷纷被占五印度夙为声名文物之邦其国所奉婆罗门即儒教也释迦牟尼即佛教也皆以道化其国人一切制度一切学问流入于欧洲欧洲之人皆是则是效奉为楷模逮后儒佛两教送为盛衰而民亦渐愚乃未几而为英人所取英既得印度探路而西诸回部皆听号令遂割暹罗沿海之地踞缅甸要害之区设埠驻兵星罗棋布于是西南无自主之邦骎骎乎有通亚于欧之势矣当此之时中国正值隆盛海外咸奉声灵诚有见微识远之人知藩篱之将海波之已扬而上思患预防之策遣一介之使奉国书以使泰西诘其侵犯邻封之故我则命将出师由西藏以临印度吾知英人虽强尚肯而维我是听所谓彼一时此一时也彼时中国而欲兴亚洲又何劳将伯之助哉此会一失西人遂生藐视之心故嘉庆二十一年英使到天津时谢筵不遵礼节至通州尚称叩跪必能如仪及　仁宗御园将次升殿正副使臣俱托病不能瞻觐当是时英人实藉通好为名将以窥我之虚实非复如乾隆五十八年时之仰慕　天朝倾心向化已自是而后通使遂绝而　朝廷仍以为远处海外与我无虞遂致有道光二十年之役至此而亚洲之局大变矣顾犹可以藉手者以十余万里重瀛之隔数千百年阅世之远从无一卒一兵航海来华彼虽船坚炮巨又安知中国必无所以击其船制其炮者以我康乾两朝东攘西荡武功敻绝兵威远扬而谓劳师袭远英人必能操胜算于事先抑贸焉以敢尝试耶观于林文忠邓制军陈忠愍之力扼虎门门吴淞击毁其船不下数十艘当时设使内无贼臣外无奸宄坚忍相持假以岁月敌人未始不知难而退也一战之威可服四海正此一举又何至有咸丰庚申之变致堂堂中国益生远人之心而亚洲绣壤纷然如瓦之解哉然则居今日而议兴亚洲非易易矣

且夫循蜚因提禅通疏仡之纪其事幽渺不可考其年荒远难于稽尚书独载尧以来故论中国者当以唐虞为断夫禹治水土平地成天经营独在九州岛以内其时欧罗巴草昧未开人兽杂处亚洲西部有凝切者能驱众兽始聚人民立国于亚细亚两河之间曰巴庇伦是为西土第一国时在虞舜六载而其时中国已称中天已为声名文物制度美备之邦故论地球四洲开辟之先以亚洲为最亚洲之地中国独居其半而开辟又最先其视今日奋武逞能距踊曲跃以思角逐中原者皆不啻云礽之属恃其壮盛而侮老成徒以二三庸臣谋事之疏开门揖让以致卧榻之下容人鼾睡世运之变有若或使之者也然而振衰起靡者宗子之责也协力同心者余子之分也今日中国不能遽兴亚洲而亚洲之上所能与中国共图兴复者果谁之属哉不属于日本而将焉属哉考日本之开国也远矣开辟之初谓之神世其所纪大率荒诞不经溯其立主建元则在周惠王十有七年自是一姓相传直至于今其与中国相通始两汉之世虽共球不时至而未尝西向遗一矢元世祖雄心夸肆忽欲强以臣妾招谕不来威以兵力无端举十万之师坑之海外轮台旋悔不谋再举日人自是遂有轻中国之心至于今不悛然其国向禁开港自前王嘉永六年亚墨利加州之合众国特遣军舰四艘入贺以乞通商继而英俄步其后尘佥曰不许吾所请则有战而已时彼国犹行封建归其权于幕府幕府者世任征夷之职率三百牧伯奉事朝廷势压藩威倾人主而当时兵戈久弛沿海忽备幕府不禁恫喝与立约拂朝廷之旨失举国之望于是毛利岛津二藩奋其威武炮击外舰入卫王室幕府不能自安奉还大政以有今日维新之治自归政以来一切号令皆出朝廷于是以前事之失为后事之师步武西人讲求战备不遗余力十余年来骎骎乎有强兵之势今日论亚洲大势中国而外允推日本然则兴亚之任中国肩其巨日本固当分其责也无如彼国之人识浅者多其明达时势者亦知今日亚洲雕敝之故急待振兴而挟其傲睨之概若以我中国不足共图大事者然噫此亦不思之甚矣夫日本即致富强究属处东海之中地不过当中国一二行省丁不过当中国二三大郡财赋之出不及中国什一若使度德量力当不作长驾远驭之想要惟联络邦交以固辅车之势而已其有他洲之人凌辱我同洲与国者无论为中国藩服为日国邻封总之同处亚洲不啻同急兄弟之难中国执其牛耳日本为鲁卫之从且诚奉兴亚大义以兴中国从事于樽俎之间他人亦不能援公法局外之例以加责也夫中国之地之民之财无不数倍日本迩年以来制造枪炮购办军舰整军经武成效已昭虽泰西雄邦亦不复如前之藐视假使今日以兴亚之事中国与日本畴当为主畴当为辅叩诸他邦出以公论三尺孺子当亦推中国为而以日本为辅也乃揣日人之心若欲独任兴亚之事又若欲图并中国以揽兴亚之权前者曾见彼国会中人所著议论半属一偏之见鲜有知固结中国以收通力合作之功者噫抑何其不自量耶阅墙而曾无外御之心同室而俨有操戈之意然则居今日而议兴亚洲益非易易矣

说者曰日人固欲与中国共兴亚洲也彼以为亚洲之上常不免西人陵侮者由于彼此交通不密无能审其事体腼邻国之事犹越人视秦人之肥瘠也当今之时与我日本辅车相依可以挽回亚细亚之衰运者独有中国无如中国狃于从前夷视四外之习不免矜夸自大未肯赤诚待人日本虽与通商有年而隐挟猜嫌时启龃龉有共兴亚洲之意夫亦怀欲陈之而末由也且中国迩来虽师用西法然有战舰而无驾驭之人有大炮而无施放之人虚縻国帑徒袭皮毛其国中政事朝廷虽以诏督抚而督抚未必奉行督抚虽以令府县而府县未必遵守等若弁髦视同具文因循苟且粉饰锢蔽之习牢不可破亦曷尝虑亚洲气运之衰而思有以挽回哉此所以虽有共兴亚洲之意而亦不可以同舟共济也夫日人之见如此亦奚以责之余以为是说也以言二十年前之中国耳若夫今日励精图治整纪饬纲力改从前一切之弊其有不宜于时者改弦而更张之其有可利乎国者必造而举行之如遣使各国以通和好创设电线以灵消息往者伊之役　干纲独揽改派使臣以订条约前年朝鲜之变　皇威大震迅调劲旅以往镇抚今兹越南一事我驻法钦使与彼外务大臣再四函商务弭兵革法人一意恃蛮　皇上赫然震怒特降　谕旨迅速救援江海筹防至周且密即此数端而论中国岂非振作精神以力挽亚洲衰运耶何云不可以同舟共济也至于中日邦交本无虞诈昔年台湾一役无端构衅几酿兵戎　中朝大度包容徇英使臣威君之请略赏军费日人于是谓中国之可侮也夷灭琉球计坚且是所谓隐挟猜嫌时启龃龉者亦彼国挟之而彼国启之于中国乎何尤夫中国岂不欲兴复亚洲耶又岂不欲与日本共兴亚洲耶特以琉球之故彼此意见未融使命虽通而皆虚与委蛇不能竭诚尽以共商天下大事彼所谓怀欲陈之而末由者职是之故夫富强之道不在乎开辟疆土也日本九州岛未尝无旷土闲田即其九州岛之民亦未尝无情游失业诚于国中振刷而理治之则本富自在何必营营焉西略琉球而东图朝鲜哉夫中国之所争藩服者不过为其体制耳假使中日固结以兴亚洲则琉属于中可即琉属于日亦何不可特当好言商量而不当乘机袭取也方今大势俄伺于东北法雄于西南若将钳制亚洲且此后之蹈瑕抵隙而来者奚仅此二国而我克以竭力抵御者中国而外厥惟日本昔六国连横以御一秦犹不能胜以二国以御诸雄国孰胜孰负正未可必而顾不思联络固结者抑何不图日后之患耶此又不但为兴复昔日之亚洲计而并为保守今日之亚洲计也然则居今日而策亚洲至急之图端在琉球一事矣诚使中日两国皆顾亚洲大局各量其力之不逮息内讧之私筹所以御外侮能如昔日美总统之议划分海岛分隶两国永息争端是为两全之策否则中国直以大度出之明让琉球使归日本以敦交谊而释前嫌从此开诚布公共谋兴亚之策则亚洲之上庶有豸乎若此事不积嫌日深一旦和局裂所谓虫矞蚌相争渔翁得利者于二国果何益之有哉

难者曰我　朝定鼎燕京琉球率先归附不敢自主敦请袭封嗣后贡职恪共世守藩属凭借宠灵镇抚荒徼迄今贡献之期载在会典未改旧章今子直欲弃以日本岂非蔑　祖功替　国威乎曰事有经权情有重轻势有缓急岂可执一而论我　朝之于藩服如朝鲜越南缅甸皆征抚并施德威兼用惟琉球一国识　天命之攸归首先恭顺三百年来册使频仍未烦一旅是其来也非尚招徕即其去也可无推挽迩为日本夷灭国人虽有望汉之心而亦未必出于至诚且据琉球人云事中朝如父日本如母或则云琉球所属岂有一定惟强可以庇民者是从耳是彼国之二三其德早已显露故日本得以乘机袭取也乎其国悬于海中与日本尤近何关中国形势论用兵之道亦非所宜夫当中原无故四裔无衅国家力有余闲则征讨不庭不必在侵叛之显著即称雄海上以震威灵在谋国者所当尽今自发捻肆祸以来元气未复新疆戡乱縻饷亿万频年制造军械购办军舰又费帑不知凡几俄人侵地面邻每有责言法人拓土楚氛时见甚恶今日时势实无余力以从事于洪涛巨浪之中且以俄法与日本较其患之浅深缓急亦不烦言而辨今越南全境已去其半几无恢复之望西域四部俱为俄人蚕食甚至以东三省根本之地割于人是则何复恋恋于海中零星小岛致失手臂之援哉今之防在俄法若争琉球而启日本之衅是又增一俄法矣夫岂计之得乎难者又曰人藏其心不可测度日本自用西法以来颇不满于中国如子言中国诚让琉球以敦交谊而日人以为分所应得非但不感我惠并将笑我无能学虞公之故智他日或藉琉球为口实图取朝鲜则将奈何曰日人之所以不满者以未见中国自强之效也夫使中国而立图整顿政治日美兵甲日精则日人方将倾心之不暇缔交之不遑安败萌其贪念乎若使中国因循苟且粉饰锢蔽之习积不能除则日人窥伺其旁今日而让琉球固不免他日生心即今日不让琉球亦难保他日之不生心也所以然者国以自强为本结援于人不过因势利导之策而不可徒恃乎人也惟是忠信可格豚鱼至诚可感神明我且开诚布公无有猜忌无有虞诈则彼虽暂有以防我久之将感我之诚而愈矢其忠爱焉日本与我同文其国鸿儒硕士接踵而起今虽步武泰西而西法大率浅近不耐寻译究不若中国历圣相传大中至正之道其味醇厚而美于回数十年后所取法于西人者其技已穷势将返本追始重儒术而复圣道则一切儇薄夸诈之习不禁而自消彼时念及中国含容之意必有沦肌浃髓以感我之深者将见亚洲之上中国与日本无形骸之隔无尔我之分同恤患难同享升平更非如从前之使命不通仅仅相安无事已也而其端倪则全在今日之争让琉球争之而不胜固贻笑于海东争之而胜日人亦岂甘心从此兵连祸结海疆之地又将如前明之患若让则非以图一日之安实以奠百世之安非以庆中国一国之安实以致亚洲全土之安愚故曰今日亚兴至急之务也

说者曰中国诚如子言让琉球与日以联指臂之助顾日本国小而贫近虽效法泰西勤于制造然兵舰无多军械未裕其势足以守一国而不足以临四海中国虽与结交共图兴亚益究安在曰日本自明治维新以来一切步武泰西惟日不足兵舰虽属不多而有舰皆有管驾之人军械虽或未裕而有炮皆有施放之人二十年来彼之勤求惟在于是虽未与他国交锋以一试其技而其心中隐然存有恃无恐之意故前年台湾之役计发兵而琉球之灭更若行所无事以目前兵力中国与之较量日虽未能驾我之上然固各有所长二国诚能通力合作于地球上可称雄国此后海波不扬烽火无警则共享升平之福一旦有事互相援助敌人正不敢肆其侵凌也夫观数十年内亚洲大势必将有变不在西南必在东北中国前割黑龙江吉林边地三千里俄此最失计俄人自得此地蓄意经营以珲春海口为东方根本屯重兵驻大将常有鲸吞朝鲜蚕食吉林之意迩来吉林防务　朝廷特派大臣驻紫古塔整理戍军渐着成效从此布置日密训练日精御敌之方可操胜算而朝鲜一国积弱已久前岁乱民肇祸中国发兵戡定至今驻守为之经理商务整顿戎行虽日有起色然如久病元虚之人复受大创存亡在于呼吸幸而起死回生元气之复有非易易者且其北之庆源府与珲春一衣带水一旦俄人启衅鼓棹而下无险可扼无要可御则其害有可胜言耶夫朝鲜者中日之枢纽东方关系实在于是若为俄有中国与日本同一卧榻之下有人鼾睡者也论中国之力原自足以保护朝鲜然日本苟能倾心相接顾瞻全局不以中国属国视朝鲜亦不以通商立约之国视朝鲜直以亚洲东方大局关系视朝鲜同切维持以捍外侮则他人虽耽耽其侧夫岂敢轻启衅端哉夫俄人夙有囊括四海席卷六合之思然其西境如瑞嗹奥之切肤于俄而终不敢肆其蚕食所以然者欧洲之例小大相维耳前年土耳其为俄所败势已岌岌难支而英法诸国出为调护俄即顿兵而反去岁德奥意等国又联盟订约以防俄人吾意俄人从此益不敢生心于欧洲而愈欲长驾远驭于亚洲矣苟非中日固交以隐为之制则数十年内养精蓄锐一旦而发祸不在中国即在日本亦何待智者而可耶事未发于彼而几已动于此观俄之取库页岛而知有蚕食日本之心观俄之赚我东北边地而知有蚕食我黑吉二省之心观俄之屯重兵于珲春而知有鲸吞朝鲜之心东方之患伏之数十年矣此时筑堡开河屯制器正所谓养其毛羽欲待丰满而高飞也然则中日两国乌可不同心协力以制之于未丰未发之先耶前年朝鲜之乱俄廷特派彼得未窟来脱铁甲战艘开往珲春装载兵饷军器说者谓有窥伺朝鲜之意当时居台之西人亦谓朝鲜之乱众皆深惧俄罗斯与闻其事可知俄之隐谋早为他人觑破亦所谓事未发而几先动者也假使中日固交则东方之事日本可当真半而我中国有联臂之助无掣肘之虞益可专心致志于西南保全西部未去之残局以俟他日之兴复亚洲岂不幸哉岂不幸哉

　　振兴中国三大纲论　　　　　
阙其名

闻觇国势者在财用之优绌人材之盛衰而已矣财用何以优能法善政则财用足人材何以盛不拘资格则人材出中华为亚西亚之大国声名文物彪炳寰区而泰西诸国往往为中国惜者诚于振兴自强之计未能纲举目张也今夫一国犹之一身也铁路筋骨也银钱气血也邮驿一呼一吸往来之孔通也人无此三者何以为人国无此三者即无以为国试为缕陈之一铁路宜开筑也自我　皇上御极之六年与俄罗斯争伊之约海内戒严　诏询方刘省三爵帅首上请开铁路一疏而合肥伯相覆奏亦深韪当其时刘云生参议自出使日耳曼还朝抗疏力争遂罢斯议嗟嗟迂儒之不足议事诚如是哉考之火轮车创造较火轮船为后嘉庆五年德微的始造道光七年斯提反笋父子乃造成西人见多利益转相效慕日就富强乃我华则言之一人阻之千百坐误因循伊于胡底然亦思英人轮路由印度以达缅甸缅甸岂其止境法人轮路由西页以达东京东京岂其止境不六七年缅甸之铁路竟至马白关越南之铁路竟至镇南关关门之外绝足飞行而我之铁路筑乎不足乎与我最近者莫如俄考西卑亚利铁路图说自打穆斯至额尔库特斯为第一自耳喀尔湖至纳尔嗔斯克为第二自乌苏里至浦潮斯德为第三限定五年工竣又云自俄京圣彼得堡至浦潮斯德凡十五日浦潮斯德者即今之岩杵河也此八九年前事也今于日本兵事敉和后闻许俄满洲筑路以达东方夫俄之于吉林黑龙江两省曹述杰之八十五条言之详矣无烦再述我　国家欲根本之巩固则辽左陇右之铁路不可不先筑也欲南北之贯通则清江浦至北通州之铁路不可不先筑也欲商贾之振兴则湖襄至成都之铁路不可不先筑也至于海口通商各埠宜筑路以通内地者应亦不乏是在留心时事者矣闻之工程家铁路之工约而举之有七一为相定铁路之方位二为去凸补凹三为凿通山洞四为造桥五为路面铺铁条之法六为火轮车与客车货车之作法七为管理铁路并得利之法后来火车盛行新制日出虽多弯曲多斜面及向上向下之处皆无妨于事则第二条去凸补凹之工可省铁路之宽亦不同英国之大铁路其铁条相距七尺如爱尔兰地方各铁路之相距六尺二寸英平常之铁路四尺八寸他国亦大半如此有数处铁路宽三尺或二尺半即二尺亦有之路愈宽则车行愈稳如铁条各处相距同则所有之车亦可通用初用之铁路铁条每尺不过二十磅达后渐渐加大至每尺二十四磅二十八磅不等有人推算每火车轮行一百八十里销去铁路二磅有余又每连货物一墩行一百八十里销去铁路一两半故多车行过之处铁条必常换新者而火车亦有数种快车为送信与有要事之客者所用其价贵平常之客车分为二等一等其行稍缓而价亦便宜更有运货之车为最缓者车行之处大半有旁路以备缓行之车在旁路避过[快](怏)车行过然后再行极铁路之变则有海中之铁路地下之铁路横空之铁路腾云之铁路铁丝之挂路种种不同矣泰西铁路创于公司中国向归官办然不如左文襄公以归商办之计为善而官为之补缺承乏至于利弊则前格致书院课艺中虽多适当之谈已历历言之矣使由急及[缓](绥)次第行之又于各处书院学堂及出洋学生广为陶育细加甄陶不尚虚文务求实际不数年间得人而理之但火车轮路诸机器及机器油等皆能由厂制造无求于外利源日溢国势有不蒸蒸然日上哉

一银钱宜鼓铸也中国唐宋以前上下通行之货一皆以钱未尝用银汉书食货志秦并天下弊币为二等而银不与自唐之世惟岭以南以金银为货币宋史仁宗纪景佑二年诏诸路岁输缗钱福建二广皆以银江东以帛于是有以银当钱者金史元光二年泉几于不用[哀](京)宗正大间民间但以银市易此上下用银之始明宣德五年有银三十二万二百九十七两岁办视此为率九年闰七月戊寅朔复开福建浙江银是年采纳已六万七千一百八十两本朝　顺治六七年间海禁未设见市井贸易多以外国银钱各省流行所在皆有也至于钱者乃历代通行之货稽之往古钱之轻重素不同重如吴之当千蜀之值百晋之比输梁之两性轻如汉之榆荚魏之鹅眼宋之綖环隋之皮单穆公曰民患轻作重以行之谓之母权子民患重作轻以行之谓之子权母母子相权以衡万物之平究之物价腾贵而民生日弊本　朝立法大公至正源泉二局精良铜质康熙乾隆胥重一钱四分其益下之意可谓厚矣乃银日缺钱日少者其故何哉论者每归咎漏于外洋销于私铸而不知由于鼓铸之未尽得宜也恭稽　大清会典以万二千四百八十为一卯宝泉局岁铸钱六十一卯得钱七十六万千二百八十遇闰加铸四夕得钱四万九千九百二十以颁发兵饷凡直省奏开铸者则有直隶山西江苏江西福建浙江湖北陕西四川广东广西云南贵州十四省光绪十二年杨昌浚奏言闽省制钱改由机器局筹办当时本因福局停铸已久改储军装请在船厂设炉鼓铸借资轮机以省人工原非定例然已为机器鼓铸之先几或又谓宜广设钞币以济银钱之不足然钞币有数弊一伪造者多二非可久之物三难零折四一有外变即难通行各省外洋乎藏以济银钱之不及则可欲专恃以浚利源则不可原夫银钱之本由于开矿我　朝矿学之不讲久矣率以硐老山空一疏了事即有矿苗显露质产精良或限于时论或拘于风水因循坐误良可惜也使深明化学之人深为测算严立章程招商开办然后购办外洋机器设局铸造当可取之不竭用之无穷矣考之铸金银铜三种全副机器价约九万二千余元专铸铜钱全副机器价约四万五千余铜钱锅炉需用煤斤约一万四千三百五十四磅及置局采银采铜铅等不过三十万苟虑资本难集不妨借本于商保其生息按结[拨](拔)还则虽百万亦无难矣前　上谕南北洋沿海繁庶地方招集股分开铸大小银钱以济圜法之不足草莽之臣捧读之下每慨我　皇上干纲独断不惑言仿照西法以浚利源不遗余力也阅上年申报有既集二十万在津建厂置器设局开办复分局于上海招股开办明春即可开炉机器皆由外洋购定每日可出四五万元云云事历星霜未知究竟但使各省俱权宜办理照章开局则一日之出可得百万元则银钱有不盈溢府库有不充满者哉

一邮政急宜整顿也夫驿传之设有冲有僻所以供皇华之使臣朝贡之方国赍奏之员役者谓之驿站仅供本州岛邑之驰递为之递马又谓之里甲马驿站每州邑或再设或三设额焉六十七十不等递马则不过数匹而已[后汉舆服志](后唐舆物志)驿马三十里一置史记田横乘传诣[雒阳](淮阳)未至三十里至尸乡置是也唐书[百官志](百里志)凡三十里有驿白居易诗从陕至东京山低路渐平风光四百里车马十三程是也古人置驿之多故行速而马不敝后人以节费之故历次裁并至有七八十里一驿者如通州路河驿四十里至夏店驿五十里至蓟州渔阳驿今以夏店公乐二驿并于三河则一驿七十里矣又何怪马之倒而官之逃乎不独此也冲要之区大军之更调差员之驰驱京官之致授络绎不绝额银不给势必请增于大部岁耗无数之金银则病在国大帅贵僚悍差健卒逞威横索有司虽竭力以奉之而怒笞诃辱靡所不致则病在官驿中浮费日甚一日正供不足不得不出于借支借支不足不得不出于佥派船之官雇者而民雇矣车马之官办者民办矣骚扰搜括则病在民国病官病民病而欲求一善处之方殊非易事也其为差也有钦命公干之大臣有朝贡之藩使有入觐莅任之督抚提镇及鹾监税之部院台卿是为大差有奉　命星驰急檄飞递期以赴者谓之紧差有承舍斋奏本章佐僚代捧庆贺大计表册是谓小差悯劳恤死许给邮骑是谓散差官则给以勘合役则给以火牌勘合之廪给按员火牌之口按分而水驿之船只陆驿之夫马则遵照部填其为驿役也有官坐紧差小差散差包马之不一其为驿差也有总理有兵房有马牌牧马夫背包送差打探兽医之各执事者至于额外之差有上司之纸牌有邻封之协济额外之累有过差之越站额外之苦有马匹之多索各项之苛求种种不一矣泰西诸国陆则有轮车水则有船设立官信局而公私信函皆得邮寄以函之轻重路之远近收取信资设信部官以经理之数万里之遥期而至从无遗失且取价殊廉日本仿而行之名曰邮使中国何不起而为之使与电报相为表理亦可与铁路相为维持而裁下之车輣马匹即可转为军前之用不特大江以北多驰骋之士大江以南亦有善骑之用矣或又谓驿务之兴废系乎总理之得人得则驿务兴不得则驿务废然欲其与本官休戚相关诸事不欺则难一支销用度账目分明则难二应差马匹酌量分拨得宜而劳逸适均则难三看待驿中马夫宽严并用情法兼施使相悦服则难四行止老成专意办公不交接浮浇赌娼酗饮则难五此一人也不斤斤乎难哉直隶巡抚王登联欲革驿条陈上疏其越站枉道滥费蒙混假公诸害既洞中利弊而除害之方亦复确切不移然以光绪九年甘肃驿务计之关内外共设马六千三百五十余匹夫三千六百余名牛五百余只有牛夫拉车马一百五十匹有马夫每岁需工料站价银二十五万七千余两料草束在外一省如此省省如此则每岁所需不啻六七百万夫以如此之巨而使丛弊百出饱吏胥之囊橐亦何取耶故欲整顿驿政莫若专设驿务大臣采取各国成法行之且使之兼理铁路电报夫铁路电报二者相扶而行者也邮政之旺亦本于铁路电报今电报已行矣所未广行者独铁路耳苟广招商贾以筑铁路直通内地则驿递有不六通四辟者哉兹三者皆我　中国之急务也而其要在于得人得人之道在于推广学校设立书院不拘资格我　皇上荛兼采日新又新凡在臣民莫不拭目俟之矣

　　原强　　　　　
严复

今之扼腕奋肣讲西学谈洋务者亦知近五十年来西人所孜孜勤求近之可以保身治生远之可以经国利民之一大事乎达尔文者英之讲动植之学者也承其家学少之时周历寰瀛凡殊品诡质之草木禽鱼褒集甚富穷精虑垂数十年而着一书曰物种探原自其书出欧美二洲几于家有其书而泰西之学术政教一时斐变论者谓达氏之学其一新耳目更革心思甚于奈端氏之致格天算殆非虚言其书谓物类繁殊始惟一本其降而日异者大抵以牵天系地之不同与夫生理之常趋于微异洎源远流分遂绝相悬不可复一然而此皆后天之事因夫自然驯致如是而非太始生理之本然也其书之二篇为尤着西洋缀闻之士皆能言之谈理之家摭为口实其一篇曰物竞又其一曰天择物竞者物争自存也天择者存其宜种也意谓民物于世樊然并生同食天地自然之利矣然与接为构民民物物各争有以自存其始也种与种争交其稍进则与争弱者常为强肉愚者常为智役及其有以自存而遗种也则必强忍魁桀趫捷巧慧而与其一时之天时地利人事最其相宜者也此其为争也不必爪牙用而杀伐行也习于安者使之为劳狃于山者使之居泽以是以与其习于劳狃于泽者争将不数传而其种尽矣物竞之事如是而已是故每有太古最繁之种风气渐革越数百年数千年消磨歇绝至于靡有孑遗如学家所见之古兽古禽是已动植如此民人亦然民人者固动物之类也达氏总有生之物标其宗旨论其大凡如此至其证阐明确牦然有当于人心则非亲见其书莫能信也此所谓以天潢之学言生物之道者也

斯宾塞尔者亦英产也与达氏同时其书于达氏之物种探原为早出则宗天潢之术以大阐人伦治化之事号其学曰学犹荀卿言人之贵于禽兽者以其能也故曰学凡民相生相养易事通功推以至于刑政礼乐之大皆自能之性以生又用近今格致之理术以发挥修齐治平之事精深微眇繁富奥殚其论一事持一说必根据理极引其端于至真之原究其极于不遁之效于五洲殊种由狉榛蛮夷以至着号开明之国挥斥旁推什九罄尽而于一国盛衰强弱之故民德醇漓合散之由则尤三致意焉殚毕生之精力五十年而著述之事始蒇其宗旨尽于第一书名曰第一义谛通天地人禽兽昆虫草木以为言以求其会通之理始于一气演成万物继乃论生学心学之理而要其归于学焉夫亦可谓美备也已

斯宾塞尔全书而外杂着无虑数十篇而明民论劝学篇二者为最着明民论者言教人之术也劝学篇者勉人治学之书也其教人也以浚智慧练体力厉德行三者为之纲其勉人治学者意则谓天下沿流讨源执因责果之事惟事为最难非不素讲者之所得与故有国家者其施一政着一令本以捄弊防民也而其究也所期者每或不成而所不期者常以忽至至夫历时久而转相因其利害迁流则有不可究诘者格致之事不先偏颇之私未尽生心害政未有不贻误家国者也是故欲为学必先有事于诸学焉不为数学名学则吾心不足以察不遁之理必然之数也不为力学质学则不足以审因果之相生功效之互待也名数力质四者之学已治矣然吾心之用犹仅察于寡而或荧于纷仅察于近而或迷于远也故必广之以天地二学焉于名数知万物之成法于力质得化机之殊能尤必藉天地二学各合而观之而后有以见物化之成名数虚于天地征其实力质分于天地会其全夫而后有以知成物之悠久杂物之博大与夫化物之蕃变也虽然于学犹未也者人之积也而人者官品之魁也欲明生生之机则必治生学欲知惑应之妙则必治心学夫而后乃可以及学也且一之成其体用功能无异生物之一体小大虽殊而官治相准知吾身之所生则知之所以立矣知寿命之所以弥永则知国脉之所以灵长矣一身之内形神相资一之中力德相备身贵自由国贵自主生之与相似如此此其故无他二者皆有官之品而已矣故学问之事以学为要归唯学明而后知治乱盛衰之故而能有修齐治平之功呜呼此真大人之学矣

不观于圬者之为墙乎与之一成之砖坚而廉平而正大候得而大小若一则无待泥水灰黏之用不旋踵而数仞之墙成矣由是以捍风雨卫室家虽资之数百年可也使其为也山欹嵚立舛小大不均则虽遇至巧之工亦仅能版以筑之成一粪土之墙而已矣廉隅坚洁持久不败必不能也此凡积之事莫不如此唯其单也为有法之形则其总也成有制之聚然此犹人之所为也唯天生物亦莫不然化学原质自然结晶其形制之穷巧极工殆难思议其形虽大小不同而其为一晶之所积而成形则虽折之至微至于莫破其晶之积面隅幂无不似也然此犹是金石之类而已大其动植之伦近代学者皆知太初质房为生之始其含生蕃变之能皆于此而已具但其事甚赜难与未尝学者谈而其本单之形法性情以为其总之形法性情欲论其合先考其分则昭昭若揭日月而行天壤不刊之大例也夫如是则一种之所以强一之所以立本斯而谈断可识矣生民之大要三而强弱存亡莫不视此一曰血气体力之强二曰聪明智虑之强三曰德行仁义之强是以西洋观化言治之家莫不以民力民智民德三者断民种之高下未有三者备而民生不优亦未有三者备而国威不奋者也反是而观夫苟其民契需怐（矛）心各奋其私则其将涣以将涣之而与鸷悍多智爱国保种之民遇小则虏辱大则灭亡此不必干戈用而杀伐行也磨灭溃败出于自然载藉所传已不知凡几而未有文字之先则更不知凡几者也是故西人之言教化政治也以有生之物各保其生为第一大法保种次之而至生与种较则又当舍生以存种践是道者谓之义士谓之大人至于发政施令之间要其所归皆以其民之力智德三者为准的凡可以进是三者皆所力行凡可以退是三者皆所宜废而又虚盈酌剂使三者毋或致偏焉西洋政教若自其大者观之不过如是而已

由是而观吾中国今日之民其力智德三者固何如乎往者日本以寥寥数舰之舟师区区数万人之众一战而翦我最亲之藩属再战而陪都动摇三战而夺我最坚之海口四战而威海之海军熸矣使曩者议不成则畿辅戒严亦意中事耳当此之时　天子非不赫然震怒也思改弦而更张之乃内之则殿阁枢府以至六部九卿外之则洎廿四行省之疆吏旁皇咨求卒无一人焉足以胜御侮折冲之任者猛虎深山徒虚论耳兵连不及周年公私扫地赤立洋债而外尚不能无援闾阎其财之匮也又如此夫一国犹之一身也脉络贯通官体相救故击其头则四肢皆应刺其腹则举体知亡而南北虽属一君彼是居然两戒首善震矣四海晏然视邦国之颠危犹秦越之肥瘠合肥谓以北洋一隅之力御倭人全国之师非过语也此君臣势散而相爱相保之情薄也将不素学士不素练器不素储一旦有急则蚁附屯授之以扞格不操之利器曳兵而走转以奉敌其一时告奋将弁半皆无赖小人觊觎所支饷项而已至于临事且不知有哨探之用遮萆之方甚且不识方员古陈大不宜于今日之火器更无论部勒之精详与夫开阖之要眇者矣即当日之怪谬苟纪载其事而传之将皆为千载笑端而吾民腼然固未尝以之为媿也夫间外之事既如此矣而间内之事则又何如法獘之极人各顾私是以谋谟庙堂佐上出令者往往克羽巧伪汗浊之行以为四方则效其间稍有意者亦不过如息夫躬所云以狗马齿保目所见而孰谓是区区者之终不吾也至于顾问献替之臣则不独于时事大势瞢未有知乃至本国本朝之事其职分所应知者亦未尝少纡其神虑是故有时发愤论列率皆唵口臬童騃徒招侮虐功罪得失毁誉混淆其有趋时者流自许豪桀则徒剽窃外洋之疑似以荧惑　主上之聪明其尤不肖者且窃幸事之纠纷得以因缘为利求才亟则可侥幸而骤迁兴作多则可居闲而自润嗟乎此真天下士大夫之所亲见仆之为论岂不然哉夫人才者民力民智民德三者之征验也求之有位之中既如此矣意或者沈伏摧废高举远行而不可接欤乃吾则转而求之草野闾巷之间则又消乏雕亡存一二于千万之中竟谓同无何莫不可然则神州九万里地四十京之民此廓廓者徒土荒耳是蚩蚩者徒人满耳尚自冠带之民灵秀之种周孔所教礼义所治诸君聊用自娱则可耳何关人事也耶且事之可忧可畏者存乎其真而一战之胜败不足计也使中国而为如是之中国则当日中东之事微论败也就令边不开开而幸胜然而自有识之士观之其为忧乃愈剧何则民力已苶民智已卑民德已薄故也一战之败何足云乎今虽有圣神用事非数十百年薄海知亡君臣同德痛锄治而鼓舞之将不足以自立而岁月悠悠四邻耽耽恐未及有为已先作印度波兰之续将斯宾塞之术未施而达尔文之理先信矧自甲午迄今者几何时天下所振兴者几何事固诸君所共闻其见者耶呜呼吾辈一身无足惜如吾子孙与四百兆之人种何天地父母山川神灵尚无相兹下土民以克诱其衷咸俾知奋

闻前言者造而问余曰甚矣先生之言无异人之忧天坠也今夫异族之为中国患不自今日始也自三代以迄汉朝南北狺狺互有利纯虽时见侵无损大较固无论已魏晋不纲有五胡之乱华大河以北沦于旃裘膻酪者数百年当是之时哀哀黔首革枕戈不得喙息几靡有了遗耗矣息肩于唐载庶载富而李氏末造赵宋始终其被祸乃尤烈金源女真更盛迭帝青吉斯汗崛起鄂诺威憺欧洲忽必烈汗荐食小朝混一华夏南奄身毒北暨俄罗幅员之大古未有也然而块肉沦丧不及百年长城以南复归汉种至　国朝龙兴辽藩圣哲笃生母我黎革明敝政湛恩汪濊三百祀于兹矣此皆着自古昔者也其间递嬗要不过一姓之废兴而人民声教则犹古声政是则即今无讳损益可知林林之众讵无类而吾子耸于达尔文氏之邪说一将谓其无以自存再则忧其无以遗种此何异众人熙熙方登春台而吾子被发狂叫白昼见魅也哉不然何所论之怪诞不经独不虑旁观者之闵笑也夫　昭代厚泽深仁隆基方永景命未改讴歌所归事又万万不至此殷忧正所以启圣明耳何直为此叫叫也且而不见回部之土耳其乎介乎俄与英之间壤地日蹙其偪也可谓至矣然而不闻其遂至于亡国灭种四分五裂也则又何居吾子念之物强者死之徒事穷者势必反天道剥复之事如反复手耳安知今之所谓强邻者不先笑后号咷而吾子言泰叹嫠忧所甹君自损者不俯吊而仰贺乎

应之曰唯唯客所以袪吾惑者不亦至乎虽然愿请间得为客深明之若客者信所谓明于古而晻于今得其一而失其二者也姑微论客之所指为异族之非异族也天下之大种四黄白赭黑是已北并乎西伯利亚南襟乎中国海东距之太平洋西苞乎昆仑黄种之所居也其为人也高颧而浅鼻长目而强发乌拉盐泽以西大秦旧壤白种之所居也其为人也碧眼而鬈发隆额而深眶越裳交趾以南东萦吕宋西拂痕都其间多岛国焉则赭种之民也而黑种最下亚非利加及绕赤道诸部所谓黑奴是已今之满蒙汉人皆黄种也檀君旧国箕子所封冒顿之先降由夏后客何疑乎故中国遂古以还乃一种之所君实未尝或论于非类第就令如客所谈客尚不知种之相为强弱其故有二鸷悍长大之强有德慧智术之强有以质胜者有以文胜者以质胜者游牧射猎之民是已其国之君民上下截然如一家之人忧则相恤难则相赴生聚教训之事简而不繁骑射驰骋云屯散旃毳肉酪养生之具益力而能寒故其民乐战轻死有魁桀者为之要约而驱使之其势可以强天下虽然强矣而未进夫化也若夫中国之民则进夫化矣而文胜之国也耕凿蚕织城郭邑居于是有礼乐刑政之治有庠序学校之教通功易事四民肇分其法令文章之事历变而愈繁积久而益富养生送死之资无不具也君臣上下之分无不明也冠昏丧祭之礼无不举也故其民偷生而畏法治之得其道则易以相安治之失其道亦易以日窳是以及其末流每转为质胜者之所制

然而此中之安富尊荣声明文物固游牧射猎者所深慕而远不逮者也故其既入中国也虽名为之君然数传以后其子若孙虽有祖宗之遗令切诫往往不能不厌劳苦而事逸乐弃惇德而染浇风遁天倍情忘其所受其不渐摩而与汉物化者寡矣苏子瞻曰中国以法胜而匈奴以无法胜然而其无法也始以自治则有余迨既入中国而为之君矣必不能弃中国之法而以无法之治治之也遂亦入于法而同受其蔽焉此中国所以经累胜而常自若其化转以日广其种转以日滋何则物固有无形之相胜而亲为所胜者虽身历其境而尚未之或知也然则取客之言而深论之则谓异族常受制于中国也可不得谓异族制中国也

至于今之西洋则与是不可同日而语矣何则彼西洋者无法与法并用而皆有以胜我者也自其自由平等以观之则捐忌讳去烦苛壅蔽人人得其意申其言上下之势不相悬隔君不甚尊民不甚贱而联若一体者是无法之胜也自其官工兵商法制之明备而观之则人知其职不督而办事至纤悉莫不备举进退作息皆有常节无间远迩朝令夕改而人不以为烦则是以为法胜也其鸷悍长大既胜我矣而德慧术知又为吾民所远不及故凡其耕凿陶冶织牧畜上而至于官府刑政战守转输邮置交通之事与凡所以和众保民者精密广大较吾中国之所有倍蓰有加焉其为事也一一皆本诸学术其为学术也一一皆本于即物实测层累阶级以造于至精至大之途故蔑一事焉可坐论而不足起行者也苟求其故则彼以自由为体以民主为用一洲之民散为七八争驰并进以相磨砻始于相忌终于相成各殚智虑此既日异彼亦月新故能用法而不至受法之敝此其所以为可畏也往者中国之法与无法遇故经累胜而常自存今也彼亦以其法以与吾法而吾法乃颓隳朽蠹如此其敝也则彼法日胜而吾法日消矣何则法犹器也犹道涂也经时久而无修治精进之功则杆格无梗者势也以扞格芜梗而与修治精进者并行则民固将弃此而取彼者亦势也此天潢家言所谓物竞天择之道固如是也此吾前者所以言四千年文物俛然有不终日之势者固以此也嗟乎此岂徒客之甚恨哉然而事既如此矣则吾岂能塞耳涂目而不为吾同胞者垂涕泣而一指其实也哉

且吾所谓无以自存无以遗种者岂必死者国量平泽若蕉而后为尔耶第使彼常为君而我常为臣彼常为雄而我常为雌我耕而彼食其实我劳而彼享其休以战则我常居先出令则我常居后彼且以我为天之僇民谓是种也固不足以自由而自治也于是加束缚驰骤奴使而虏用之俾吾之民智无由以增民力无由以奋是蚩蚩者亦长此困苦无聊之众而已矣夫如是则去不自存而无遗种也其间几何不然夫岂不知其不至无类也彼黑与赭且常存于两间矣矧兹四百兆之黄也哉民固有其生也不如死其存也不如亡亦荣辱贵贱自由不自由之间异耳

客谓物强者死徒事穷者势反固也然不悟物之极也固有其所由极故势之反也亦有其所由反善保其强则强者正所以常存不善用其柔则柔者乃所以速死彼周易否泰之数老氏雄雌之言固圣智之妙用微权而非不事事听其自至之谓也不事事而听其自至太甲所谓自作孽不可逭者耳天固何尝为不织者减寒为不耕者减饥耶至于土耳其之所以尚存则彼自谟罕蓦德设教以来固以武健严酷死同仇异之道狃其民者也故文不足而质有余学术法度虽无可言乎而劲悍胜兵则尚足以有立此所以虽介两雄而灭亡犹未也然而日削月侵其为存亦仅矣此诚非暖暖姝姝偷儒惮事如中国之民者所援之以自广也悲夫

虽然论国土盛衰强弱之间亦仅畴其差数而已夫自今日中国而视西洋则西洋诚为强且富顾谓其至治极盛则又大谬不然之说也夫古之所谓至治极盛者曰家给人民曰比户可封曰刑措不用之数者皆西洋各国之所能者也且岂仅不能而已自彼学之家言之且恐相背而驰去之滋远焉世之所以得致太平者必其民之无甚富亦无甚贫无甚贵亦无甚贱假使贫富贵贱而过于相悬则不平之鸣争心将作大乱之故常由此生二百年来西洋自测算格物之学大行制作之精实为古所未有民生日用之际殆无往而不用其机加以电邮汽舟铁辙三者其能事足以收六合之大归之一二人掌握而有余此虽有益于民生之交通而亦大利于奸雄之垄断垄断既兴则民贫富贵贱之相悬滋溢远矣尚幸其国政教之施以平等自由为宗旨所以强豪虽盛尚无役使作横之风而贫富之差则虽欲平之而终无术矣中国之古语云富者越陌连阡贫者无立锥之地富者唾弃粱肉贫者不厌糟糠至于西洋则其贫者之不厌糟糠无立锥之地与中国差相若而连阡陌弃粱肉固未足以尽其富也夫在中国言富以亿兆计可谓雄矣而在西洋则以京该秭载计者不胜偻指焉此其人非必勤劳贤智胜于人人也仰机射利役物自封而已夫贫富不均如此是以国财虽雄而民风不竞作奸犯科流连颠沛之民乃与贫国相若而于是均贫富之党兴毁君臣之议起矣且也奢侈过深人心有发狂之患孳乳甚速户口有过庶之忧故深识之士谓西洋教化不异唐花语虽微偏不为无见至盛极治固如此哉

然而此之为患又非西洋言理财讲学者之所不知也彼固合数国之贤者百数千人之智虑而图之而卒苦于无其术欲救当前之弊其事存于人心风俗之间夫欲贵贱贫富之均平必其民皆贤而少不肖皆智而无甚愚而后可否则虽今日取一国之产财而悉均之而明日之不齐又见矣何则乐于惰者不能使之为勤乐于奢者不能使之为俭也是故国之强弱贫富治乱者其民力民智民德三者之征验也必三者既立而后其政法从之于是一政之举一令之施合于其智德力者存违于智德力者废当是之时虽有英君察相苟不自其本而图之则亦仅能补偏救弊偷为一时之治而已矣听其自至浸假将复其旧而由其常焉且往往当其补救之时本弊未去而他弊丛生焉偏于此者虽袪而偏于彼者闯然更见甚矣徒政之不足与为治也往者英国常禁酒矣而民之酗酒者愈多常禁重利盘剥矣而私债之息更重瑞典禁贫民嫁娶不以时而所谓天生子者满街法国反政之后三为民主而官吏之威权益横美国华盛顿立法至精而苞苴贿赂之风至今无由尽绝善夫斯宾塞尔之言曰民之可化至于无穷惟不可期之以骤而吾孔子亦曰为邦百年胜残去杀矣又曰虽有王者必世后仁程子曰有关睢麟趾之风而后可以行周礼古今哲人知此盖审故曰欲知其合先察其分天下之物未有不本辈之形法性情以为其聚之形法性情者也是故贫民无富国弱民无强国乱民无治国

然则假令今有人于此愤中国之积弱积贫攘臂言曰胡不使我为治使我为治则天下事数着可了耳千年以往其庶几乎然则其道将奚由彼将曰中国之所以不振者非法制之罪也患行奉行不力而已　祖宗之成宪其在吾率由之而加实力焉于是而督责之令行刺举之政兴如是而为之十年吾知中国之贫与弱犹自若也何则天下大势犹水之东流夫已浩浩成江河矣乃障而反之使之在山此人力所必不胜也于是又有人焉曰法制者圣人之刍狗先王之蓬庐也一阵不可复用一宿不可复留宇宙大势既日趋于混同矣不自其同于人者而为之必不可也方今之计为求富强而已矣彼西洋诚富诚强者也是以今日之政非西洋莫与师由是于朝也则建民主立真相于野也则通铁轨开矿功练通国之陆军置数十百艘之海旅此亦近似而差强人意矣然使由今之道无变今之俗十年以往吾恐其效将不止贫与弱而止也一国之事同于人身今夫人身逸则弱劳则强者固常理也然使病夫焉日从事于超距赢越之间以是求强则有速其死而已矣今之中国非犹是病夫也耶且夫中国知西法之当师不自甲午东事败之后始也海禁大开以还所兴废者亦不少矣译署一也同文二也船政三也出洋肄业局四也轮船招商五也制造六也海军七也海署八也洋掭九也学堂十也出使十一也矿务十二也电邮十三也铁路十四也拉什数之不止一二十事此中大半皆西洋以富以强之基而自吾人行之则淮橘为枳若存若亡不能实收其效者则又何也苏子瞻曰天下之祸莫大于上作而下不应上作而下不应则上亦将穷而自止斯宾塞尔曰富强不可为也政不足与治也相其宜动其机培其本根卫其成长则其效乃不期而自立是故苟民力已薾民智已卑民德已薄虽有富强之政莫之能行政如草木焉置之其地则发生滋大者必其地之肥硗燥湿寒暑与其种性最宜者而后可否则萎矬而已再甚则僵槁而已往者宋王介甫之变法也法非不良意非不美也而其效浸淫至于亡宋此其故可深长思也管商变法而行介甫之变法而敝在其时之风俗人心与其法之宜不宜而已矣达尔文曰物各竞存最宜者立动植如是政教亦如是也
  </div>
  <div class="pagination">
   <a href="皇朝经世文统编_page278.html">
    上一页
   </a>
   <span>
    ...
   </span>
   <a href="皇朝经世文统编_page274.html">
    274
   </a>
   <a href="皇朝经世文统编_page275.html">
    275
   </a>
   <a href="皇朝经世文统编_page276.html">
    276
   </a>
   <a href="皇朝经世文统编_page277.html">
    277
   </a>
   <a href="皇朝经世文统编_page278.html">
    278
   </a>
   <span class="current-page">
    279
   </span>
   <a href="皇朝经世文统编_page280.html">
    280
   </a>
   <a href="皇朝经世文统编_page281.html">
    281
   </a>
   <a href="皇朝经世文统编_page282.html">
    282
   </a>
   <a href="皇朝经世文统编_page283.html">
    283
   </a>
   <a href="皇朝经世文统编_page284.html">
    284
   </a>
   <span>
    ...
   </span>
   <a href="皇朝经世文统编_page280.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
