<!DOCTYPE html>
<html>
<head>
    <meta charset="UTF-8">
    <title>皇朝经世文统编 - 第 164 页/共 287 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇朝经世文统编 - 第 164 页/共 287 页</h1>
    <div class="content">
法皇拿破仑生平尝欲独霸全欧虽经大败英气不少挫名震天下威扬四海待士卒如父子待将帅如兄弟故人乐为用英敏果敢实足为天下后世之因循苟且者愧虽喜功好大为世所讥然胜于因循苟且者万万也当拿破仑之世蚕食各国若俄普英意奥等国无不听命畏服而拿破仑犹不足于此何其贪也世有以祖宗土地俯首让人而犹鼾眠不醒者又何其廉也呜乎天之生人不公如是哉

普法之战法皇已降于普而巴黎斯士卒虽被围一百三十二日食已竭捕鼠充食略无沮色拒战甚力中日之役敌未至而兵已逃军未出而将先返岂独无人心者于戏法国之兵何其壮中国之兵何其馁也此其中岂无故哉

观万国史记各国变法无收效于数年中者虽如拿破仑之英敏果锐当时所变各政教亦不过粗具规模直至数十年后方见美善大事业固不易为也中国果能改变求速效之见必当融化不可遇有窒碍即谓法不可变也

欧洲全土荷兰最小而维廉父子崛起威势渐张名震宇内屡败英吉利及各国兵逐英君主虽不及拿破仑而亦俨然一小拿破仑也维廉尝为盟主激士众曰西人遇我不供刀不止战死不战亦死死战以决胜负语短意长至今犹凛凛然有生气荷兰介于数大国之间能岿然自立者犹兆基于此夫乌乎有人则小如荷兰亦能自立无人则大如罗马无救于亡为国者可不惧哉

普王弗勒得力第二为世子时唯耽史籍诗文其父维廉将废之弗勒得力亡命至英遂折节励行以豪杰称博聘四方学者问难切磋不倦及即位严毅方正躬行节俭通商劝农振兴诸学术技艺国遂大兴胜法之基实兆于此向使弗勒得力安居国内正位东宫居移气养移体犹是文学之士耳不有数年之艰难辛苦则不成一代之功勋事业璞必琢磨而后成玉人必练习而后成材乎

德意志旧本普鲁士为日耳曼诸部之一纷争扰乱迄无岁自与拿破仑第三大战国遂大盛一切制度亦渐美善是果何道以致之哉尝观万国史记而得之普王弗勒得力维廉第三尝为法王拿破仑所败王东走法又勒令普王割全国之半献人民五百万偿金一亿四千万王俯首听命举名贤苏旦任宰辅更革制度劝农工惠商旅兴学校训童蒙令民及岁者工入肆秀入学否则罚其父母筑道架电信兵皆读书诸科学校无一不备故不数十年而向之法胜普者今则普胜法矣向之拿破仑入柏灵者今则弗勒得力维廉入巴黎矣且偿金之入较出者多三四十倍矣土地之割亦得倍息而还矣向使不败于法恐德之改革无此急速然则法之伐普实所以励普而拿破仑之宣战于普虽谓之有功于普可也蒙观法之于普而深有感于日本焉普弱也法激之而强矣普懦也法激之而立矣普守旧也法激之而维新矣中日一役亦犹是矣而偿金二兆不及一亿四千万台湾一省不及全国之半较之普国元气未尽斲也翻然一变其勃兴之机宜速于普万万也乃晏然若无事此普人所窃笑而亦日本所转喜为惧者矣噫

俄王彼得因国人叛乱威令不行既幽其姊复锢其妻且命二三贵绅仿己所为毁其家为焦土国人乃战栗奉令在彼得以为欲施于国先施于家则民必曰王于家人之间严[厉](励)且若此则于国严厉必更甚焉如是则民莫我违矣然使民而曰王于家人之间暴虐且若此则于民必暴虐更甚焉如是则国皆叛王矣当时之民幸而不为是说也苟为是说彼得其奈何哉诗曰刑于寡妻至于兄弟以御于家邦夫刑也者非刑罚之谓也彼得其误矣

彼得营圣彼得堡于尼洼河其地卑湿劳力费财彼得不以为意既竣功果为形胜大都是举也足为逡畏缩者之针砭

波兰地界俄普奥三国之间为三国瓜分者三波兰之君未闻有大失德也波兰之民未闻有不爱国也初亡而民举义矣再亡而民兴兵矣苟使地稍大国稍富未使不可为强国卒为三国所瓜分者地限之而力不足非其君若民之过也统观全地球各国之亡未有如波兰之可惜者呜呼波兰之亡亦可告无罪矣乎

泰西国君及世子有游历四方兼习工艺之举善哉法乎夫太子所以传国君之位而国君所以理万民之情者也民情不知何由而理欲察民情非与民习处不可惟游于一国焉则若者足以利民若者足以病民若者当兴若者当革一切国之利病民之疾苦莫不闻诸耳见诸目而明诸心夫必明于子民之道斯一旦发政施令得如善射之羿发无不中也惟游于各国焉则若者可为先事之师若者可为前车之鉴此国何以兴彼国何以亡一切振兴之本积弱之由莫不闻诸耳见诸目而明诸心夫必明于国君之道斯一旦正位南面得如善御之造父无虑颠越也至其使太子习学工艺则尤有深意焉太子玉食锦衣安逸怠惰习惯自然使之杂处民间劳其筋骨饿其体肤一以摩练其精神一以振作其志气俾知物力之艰难下民之困苦而不敢傲然自大轻视一切苟图安逸且与民习处既久则情亦自相浃洽为国之患莫大于上下壅蔽气味不通如是而犹有壅蔽不通者乎夫中人之子苟欲成材犹不可浅于阅历贵为天子富有一国者可禁之宫中闭诸阃内以锢蔽其聪明隔绝其阅历如网内之鱼笼中之鸟哉俄帝彼得尝居英兵船厂学习船政遍观博物机器诸院及即位后内治之政实出欧洲各帝之上此其明效也中国向无此制骤而效之恐非特不能为利害且随之而至然宗室之亲王不知其几许人也何不择其聪明忠实者分往各国及中国各省游历凡关于国政者茍有实告即破格擢用谁谓堂堂帝冑竟无聪明忠实之人乎如是则上虽深居简出而天下事亦莫不了如指掌矣官吏虽欲蒙蔽尚可得乎今日官吏之敢相蒙蔽者以通国之官吏如出一辙而无或发其阴私也此举苟行而人犹有不知振作自爱习其故常者吾不信也惜乎此责重大谁能肩之

英人哈力孙修正时辰表可以测经度献诸朝政府酬以二万金　又令化盐水为淡水政府亦以此数酬之于是各种学问事业同时并兴夫人孰不有聪明无以激励之斯聪明无由见耳中国人之聪明虽未必尽出西人之上然有以奖劝之当亦不多让也为国者苟欲用通国人之聪明以维持国本盍师此意乎

英国各君无大过人之美德亦无大过人之虐政一切政教治制最得风气之先所以今日之天下当以英国之政教为最善

泰西国君之最著者法之拿破仑俄之彼得美之华盛顿而已蒙以为是三君者虽皆足以为英主而独华盛顿最为完善无疵拿破仑喜功好大不及华盛顿之简而不烦彼得苛酷残忍不及华盛顿之威而不猛其自待也廉其待人也宽当其为元帅也不受月俸而急急焉以兴大业为要务及即位建大银铺设铸币局规画措置罄无不宜其定国也以武功其治国也以文教一切政教法令莫不和平中正故当时之民要皆熙熙皞皞如三代之盛焉美哉华盛顿实美洲之尧舜也

泰西各国荒地极多未开辟各处其民率多犷悍抚之不知恩攻之不知威非相与习处善加诱掖以开其知识化其性情不可此举不特旷日持久抑必有能言善导耐心苦口之人方足以动其闻听是故任此责者非教士不为功西国教士无家室之扰累无世俗之酬应生斯世也劝斯世而已观万国史记荒辟各处赖教士以劝化者随在皆有故西国之开疆拓地教士亦与有功者也即一国中之教士随时随地劝善惩恶亦未始不足以感发人心夫人性本善愚民无识无知不知礼法为何物故有身罹法网者苟有振瞶发聋时时警觉而提撕之纵不能莠者皆良良者自不致为莠矣治之者有官教之者有士西国之人心风俗有不见其加美者乎至其教之宗旨虽不过忠孝节义勉人为善而其宣诸口者要皆明白易晓即妇人女子小孩莽夫皆能领悟此其尤善者也且国家贴之以金护之以兵俾足经费而免凌侮得以竭尽心力辅君上官民之所不逮国家所费不多而收效自是不少呜呼何西国之善用人耶

历观万国史记凡今之所谓强盛各国在百年之前其疲弊与中国等且有不及中国者惟泰西各国其为善也固同心合力即为恶也亦莫不同心合力且其为善固大加振作务胜于人即为恶也亦彰明较着其残虐情形亦胜于人我中国则谓为恶乎则固无大虐政也谓为善乎则又无大美政也譬犹人之病焉颠伤肌肤流血满面外视之创甚矣然而治之也犹易此西国之病也精血耗竭肠腑将朽外视之无伤也然而治之也实难此中国之病也夫治西人之病不必卢医扁鹊始克奏功治中国之病虽有扁鹊卢医亦难为力夫今日之中国无论其无治之者即有人焉起肩其责吾知收效之难如挟泰山而超北海何则中国委靡之习入人已深昏暮之气沦入骨髓西国虽处极无道之世其君若民犹少此弊是故极恶者易为善极善者易为恶中人以上之材善教之则令子也不善教之则败子也然则可为败子者亦可以为令子若中人以下之材才既不足以为败子德又不足以为令子则处太平之世犹可也设有外侮其家将何以保中国通二十一省之人若此者不知其几千百万也此中国之所以难治也然则西国百年前之弊病何自而革哉是非一朝一夕之故矣泰西政教凡法有不便许民言之苟有不利虽朝令而夕改矣可也期于便民而已维国以民维民以法法苟利于民犹有不利于国者乎故泰西之制不以法之屡变为嫌振兴之本其在是乎

　　读普法战纪书后
昔闵子马曰祸福无门惟人自召又宋欧阳文忠公有言盛衰之理虽曰天命岂非人事哉观今时普法战争之事是也初西班牙国乏主请立普郡王理鸟佛为君此亦择贤举能之意虽普皇有贪得土地之心然亦顺西班牙一国人之情故日耳曼诸国皆无有沮尼其事者乃法皇独生猜忌之念妒嫉之心必欲使普皇令其王子避位拂西班牙一国推戴之诚逆日耳曼诸国和睦之意迨至普皇诿为不知而法人似亦可以已也即不然或与西班牙一国论其利害或与日耳曼诸国辩其公私何以遽与普人构哉圣贤之道忠恕而已矣倘使法国有一王子其贤能又在普王子上西班牙人欲推戴为君而法人岂有不愿哉倘普人猜忌妒嫉之而法人岂能听从而使之避位哉是何不思之甚也及至结怨兴兵又不度德量力不计理之是非事之曲直人之能否器之优劣而懵然以行之亦何怪其亡国败家也夫法国亦未尝无人也如爹亚者岂非法国之人杰哉当其战事初兴之日而爹亚独以为不可岂非法国之赵云与及至法国既亡之后而爹亚独能使再兴岂非法国之田单与独奈何法人举国若狂君骄于上臣骄于下兵骄于营民骄于野无二人能纳其言能从其计能听其命哉亦何怪其亡国败家也且普法之势不两立久矣乃普则深虑远谋法则志广术两国之举动早已能定胜负于平时矣今复不求万全之策而逞一朝之忿普则战战兢兢法则泄泄沓沓而普安得不胜法安得不败哉方战争未成之日英国劝息而不从法之悖谬可知既而询问日耳曼诸国之向背诸国复置之于不答则两国之胜负已定法犹懵然以行之而且普礼法商法逐普贾普禁掳掠法肆侵夺普则事事仁义法则处处暴虐不察国之情不听贤臣之计不恤民人之苦其骄态可掬矣亦何怪其亡国败家也虽然普国虽盛法国虽衰普虽得福法虽得祸其为杀人以逞则一也夫为人君者不忍偶然之忿恨至伤无数之生灵又不求先尽夫人事而欲徼幸于天命岂非今时之法皇哉又安得不谓之自召也细观今时普法之战有国家者亦可藉以自警矣至于用笔之简古事之变化几可与左氏龙门比烈实属翻译西书中之特出者真可为西史增光定能传世于无穷也

普法战纪一篇不下数十万言经报中陆续刊布矣其书系香港华宇日报所翻译而为王紫铨所撰成者也是书也用笔之精深事之简当其足以悦人耳目启人聪明固不待言而所论器械之精甲兵之壮饷之富谋之神皆千古所罕见而为近时所仅闻有心世道者诚能于是篇细译其旨且足为行阵之助不徒取其之富有也夫普于法其众寡不相敌强弱不相敌贫富又不相敌而普卒能取胜于法者何哉由于臣用命将士同心而实未始非由于普君之能潜心战法兵法阵法也若夫法之为国也富强甲于欧洲由来久矣故欧洲诸国孰不仰望焉而惟命是从者也而在法国自视为所向无敌足以雄称于天下区区普国何足惧哉是以当兴兵之际将帅不深于筹划军士不习夫戎行方期振旅而前可占三捷讵料劳师无益竟覆全军是岂法之不足以敌普哉良由自恃富强以骄悍为奇谋自夸甲兵以战斗为儿戏不量敌人之虚实不计当前之胜负耳古语云兵骄则败今益信然然是役也法国虽大败受罚而收合余烬犹俨然一盛国也故其心亦未尝肯屈犹且日以报复为心予谓法国当此之际穷迫已极既不灰心又不束手则其力已疲虽有报复之念恐不免动多获咎耳向使法国能改行修德则地厚民富元气指日可以复举前日之不量敌不虑胜者为鉴而复生聚之教训之则报仇息忿之事未必不见于目前也至两国交争详细情形纪中备述取而观之大有益此皆王紫铨之美举也按西国各书籍记战中皆有益于治法且可以广见闻惜中人研心史学者皆囿于中土而如王紫铨之深于西文不惮翻译之勤劳者甚少也西国史记中颇多可采择之处还望诸名士于读史之暇采访他国史事翻译成文流传各省则幸甚矣

　　哥伦布传赞
从来非常之人始可建非常之功负不世出之才始能为不世出之事变古而为今易旧而为新获从古未至之地开历来未有之局名著地球功在寰宇惟哥伦布可以当之而无愧矣哥伦布为意大利之热那亚人居濒地中海少时读书喜为有用之学讲学象纬舆图而尤精于航海之术平生志趣好奇而尚异思为人之所不能为慨然有乘长风破巨浪驰驱乎域外万里之想其父为舟师遂继其业不惮涉荒遐穷幽渺以冀一其言当时有穷究天文之士曰歌白尼独谓地体维圆此外不应无地顾仅有其说闻者疑信参半哥伦布于平居潜心体深信而不疑谓独不得假手斧柯俾亲身阅历一偿其夙愿耳幸天牖西班牙王后衷赐以舟舰赀得行其志果觅得新地而还前后凡四至美洲旋继哥伦布而往者踵相接欧洲诸国咸辟土建邦设官置戍开海外富强之基名之曰新寰宇呜呼谓非哥伦布首倡之功哉哥伦布往返中途屡经危险而又行者尼之居者谗之乃百折不回置身家性命于弗顾卒以成此巨功虽邀天佑亦由其定识定力有以济之也顾哥伦布遭际非时忌嫉者众知己无人大援遂失功高不赏名重招尤终至抑郁抱憾以没世千载而下追录其功者不免代为之悲焉惟哥伦布身殁而名存虽经万古而不磨灭迄今日泰西之名公巨卿鸿儒硕彦格致会士贸易绅商无不同深感念首作赞词者则有若百年前密兰教士巴利尼于是一倡而百和至今歌颂之几遍天下今年举行赛奇会一在密兰城一在日京马德利上溯哥伦布探觅新地之时适届四百年拟遍征各国赞词广述其宏勋伟烈裒辑成书泐石流传藉以想见其流风余韵遗芳徽俾犹髣在人心目间焉考哥伦布自通美洲之六年欧洲商船亦直达于中国航海东来其程逾远环行地球遂自此始间尝论之天下之理一本散为万殊万殊归于一本五千年前全地球由合而分五千年后全地球由分而合圣人之制舟车将联同洲异洲之人而为一家一国也哥伦布之开辟美洲天特使之成一创局俾世上一切事丕然一变焕然一新美国挺生华盛顿敝屣万乘公天下而无私俾有国家者传于贤而不传于子远追唐虞揖让之风其创一也意大利名人辈出历格致诗文之学领袖一时顾自伽离略以下屈指数之仅得三人巍然鼎峙哥伦布独精航海之术乃得偶三人而为四学术之难也如此美洲开辟止四百年而其学术已足抗衡欧洲抑何速哉其创二也自得美洲而泰西有志之士益讲求地学精究测量环历海洋几无不所有穷荒窵远杳无居人之所足亦必至焉南北二冰洋几穷其境凿险缒幽无有遗蕴前此之所未能焉其创三也要之哥伦布立奇功以不朽垂令名于无穷上下数千载纵横九万里谁与之比诚古今未易才也呜呼谓非人杰也哉至其事多见于所译各书不复赘焉谨谓之赞曰巍巍哥君意国之英天挺异质艺苑蜚声少小勤学有志远行测天历准航海术精球形维圆体独先重洋而外应有幅员人或沮尼厥念弥坚终酬夙愿大地乃全巍巍哥君西方初祖名耀一时功迈千古扩旧乾坤开新寰宇变局无双大洲有五遗泽流芬迄今不坠人思其勋民拜厥赐异口同音称颂不置

　　卑士麦小传
德前相卑士麦今年八十三矣小名爱道其状雄伟生有大志四十年前始服官而议论超越寻常人皆惊服其时名誉未立亦有而议之者生于西历一千八百十五年四月一日父官至副戎即去世母擅姿首尤聪慧绝伦卑生长名家而少年任性有侠风父特延塾师于家严为训诲由幼学院拨送大书院院在柏林都城德之学生向有好斗风卑入院翌日即与四同学构争然皆胜其俦侣计入大书院肄业十八日与友斗二十一次几于全胜惟一次为人以刀伤其面部至今瘢痕宛然可知其膂力过人矣学律不久即返家理业未几父亡而家亦中落好驰马出入乃入军营习操调兵布阵谙究其法三十岁悦一女子名毕金麻时与女游里中复有狂生之目女之父母不欲以女许卑其后卒得成夫妇一千八百四十七年柏林乱党构卑设法平之此为第一次建勋卑以国事为己任其时自由党蠢蠢欲动嫉卑者咸伺其旁卑不为稍慑由是轻卑者始惊为异人卑复起为倡议联南北日耳曼各国外部授为使臣出使法俄奥诸国旋洊升宰执无何与丹马战割其地入版图复举兵入奥京亦据其地乃与奥盟于城下立约而还于是声威大震强畏服法兰西德之世仇也德王威廉之父富利得力第三为法所虐妃丝衣姒饮恨而卒威廉第一誓复国耻苦心孤虑莫可如何得卑为相固不啻勾践之于范蠡也法瞰来因河匪伊朝夕卑早洞其谋谓此地宜争先着每操士卒必以报国雪耻厉其三军阴究法之地图均握其僻要一千八百七十年七月十九日法下战书卑议于议院先布各国责其守局外之义三十一日遂奉威廉第一亲征所战皆捷月余即困法都人惊以为从天而降者师丹一役掳法王拿破仑第三割其七城之地隶为两省夺御车神女铜像归置都门名其门曰得胜门既与法订约是时地球之内无不知有卑士麦其人者一千八百七十一年正月十一日日耳曼各部推威廉为第一盟主而布鲁斯遂合三十六国为德意志大国矣威廉既推为皇卑亦王爵以法人偿厚赉之威廉复自出资为卑购回典地至是卑始育田园可守庆贺之日德皇命驾出游卑与将军穆尔杰先行威廉亲随其后民众欢呼欧洲向所未有之会也自是各国有开者咸推卑为调处遵议而行卑每莅议院寡言而善断其声若嘶言时小饮以提其气然人听者上下皆侧耳而俟也性耿而廉无论其人尊贱老少有不合者必面斥之家居不丰于自奉不喜赴热之绝爱其妻妻理家勤朴不预外事一日宴客客语夫人曰卑公不易折服人言除德皇所言则惟汝耳妻答以尚有一人则庖丁也迨今德主践位卑遂职德主乃举格比离厘以代以卑曾誉其人当时人皆惊诧查其与德主不洽之故缘卑曾接见助教党之目德主疑之使人语之曰此后丞相欲见何人必先奏明卑即对来使谓请皇勿预我家事阅日入奏请职德主批准但力其巨勋于折后甚长卑退居乡里不复至都德主每思与为友而卑固淡然也归里四年后一千八百九十四年卑大病寻愈德主遣人馈以陈酒卑对使称不日亲诣都面谢柏林人闻其将至欣喜非常皆备仪迎候德主令侍卫兵护之入城及其去也德主亲送至火车驿握手而别噫德主其终有眷念勋臣之心欤独立山人遂从而论之曰余客柏林时曾晤卑公世所推欧洲之管夷吾也今从西报译其所载随笔点缀以为小传可以见卑之平生矣闻卑前时曾有瓜分中国之论惟此次德人占胶州则指为无理卑岂非人杰哉昔法人虐德而德卒报前仇信乎以力凌人之不可以久也吾华正当以德自励耳神明之胃其有卑士麦出于其间乎

　　波斯国沙说
古圣王之待臣工也其等有三曰大臣曰群臣曰仆臣大臣者坐论政道者也群臣者奉化承流者也仆臣者陪仆暂贽是也于大臣则敬之于群臣则体之至仆臣则供给琐事者也故大臣之于君也以道事君不可则止群臣之于君也君臣义合不合则去仆臣之于君也阿徇为容逢迎为悦而已然古帝王犹虑仆臣之累其德也故命伯向曰慎简乃僚无以巧言令色便辟侧媚其惟吉士仆臣正厥后克正仆臣谀厥后自圣德惟臣不德惟臣尔无昵于憸人充耳目之官迪上以非先王之典是古人君之用臣但取忠正可倚也非取其指挥如意也今波斯国沙夜郎自大尊君卑臣君待其臣无分大小不啻仆隶亦何怪贤哲隐身而不出英雄裹足而不前且所用者皆尾龌龊之人又安望其富国强兵哉夫人君发号施令正己率人者也所以君圣则臣忠上行则下效也今观波沙顽钝无知礼文不事之人也且在国也尊严无比杂乱无章刑赏皆由臆断威仪毫不修饬故其历游泰西诸国英俄普三国以礼相待彼反丑态百出贻笑邦夫动静云为饮食男女人生之大节也故冠裳自贵整雅身体惟宜洁净唾吐亦须有地男女尤当有别饮食更取有节陈设必期有义今波沙之冠裳则污恶难堪身体则垢秽难近唾吐则忽于座位忽于氍男女则以己之手按普后之肩饮食则弃匕箸而用手掬陈设则日用生羊祭于宫殿是遵何道与宜乎其臣之虮虱满身掬之成把缘须而行堕于樽俎间也昔王景略扪虱慷慨而谈当世之务识者知为豪杰今波斯诸臣富有虮虱何以取人憎而不使之敬因其皆非豪杰故也且夫波斯之地不为小矣波斯之人不为少矣岂无一二豪杰之士生于其中与之论道经邦分猷布治以成为富国强兵之邦哉今波沙之自大而其声音颜色早已拒人于千里之外矣孔子曰君使臣以礼臣事君以忠孟子曰君之视臣如手足则臣视君如腹心君之视臣如犬马则臣视君如国人君之视臣如土芥则臣视君如寇豫让有言彼以庸人遇我我以庸人报之彼以国士遇我我以国士报之波沙待臣如仆隶即有豪杰之士吾恐其楚材用矣又安望其前后左右尚有豪杰之士哉吾观波沙之自大不但施之于臣工而且施之于国英俄二国迎之致敬以有礼彼不以为交友睦之道宜然反以为畏威慑强之心所致宜乎日耳曼国拒之而不纳竟下逐客之令也孟子有言入则无法家怫士出则无敌国外患者国恒亡波斯之臣如有法家怫士其君亦不至若是之无礼也若夫敌国外患吾恐其无礼之极则国皆所为敌国外患也波斯不亦大可危哉乃波沙方欣然自得益增骄志若再赴澳地里国一观衒奇之会彼更以为见多识广天下真莫之与京矣昔马文渊谓公孙子阳为井底蛙今之波沙何以异是推其行为此次回国之后意满志得必将土芥视臣矣倘其臣得见他国之君所以优待其臣者一旦改易亦将以寇相报虽有百路得何益又仅区区一路得乎然吾常闻昔人相传有波斯进之说则波斯必然多疑何以至今寂寂无闻果其之取尽与抑其沙之薄待其臣而其臣不代尽力以采与然观其沙与从臣之尾龌龊又不似其国之有者也或古今之时易事殊与俟路得至彼再观其时势可也
 
　 
卷五十六　理财部一　富国

　　刘晏理财论　　　　　
郭起元

自古有国家者不畜言利之臣后世有主于流通天下之财以济国用者其间利害不一或失于损下益上或失于上下各有损或得于上下各有益其等差悬绝矣聿稽汉武之世用兵财乏桑宏羊乃创为买贱卖贵谓之均输于时商贾不行盗贼滋炽几至于乱此损下益上者也宋王安石以治财之说误神宗创制置三司条例司散放青苗钱遣使者数十辈周行天下讲求遗利卒之民生困敝宋祚中绝此上下交损者也若夫刘晏之理财有上下交得者唐肃宗朝晏以御史大夫领东都河南江淮山南等道转运租庸盐铁使时兵戈之后中外艰食京师斗米直千宴所经历尽得其利病之由运其谋画转漕输京岁四十万由是关中赖以无饥唐开宝间天下户口千万至德后残于兵户不满二百万晏察州县灾害不使流离死亡生齿遂日滋尝曰王者爱人不在赐予当使耕耘织常岁平敛之荒年蠲收之又时其缓亟而先后之其法诸道巡院皆募驶足置驿相望四方货殖低昂及他利害虽甚远不过数日即知是以能权万货之重轻使天下无甚贵甚贱而物价常平所置诸道使者皆慎选台阁士为之倚办督成故能有功尝言士有爵禄名重于利吏无荣进利重于名检劾出纳一委士人吏惟奉行文书而已其所任者数千里外奉教令如在目前不敢欺隐每州县有荒歉则计官所赢储先令蠲每物以贷其民民未及困而得财其补救为有济尝曰善治病者不使至危惫善救灾者不使至赈给给少则不足以活人给多则帑廪虚而国用阙则复重敛于民矣赈给多侥幸吏缘为奸强得之多弱得之少虽刑法莫能禁也又谓灾沴之乡所乏惟粮耳他产固尚在也贱以出之易以杂货而灾民得其利又移其物于丰处以收其值则国用亦不乏矣又多出菽粟恣其粜运散入村闾下户力农不能诣市者转相沿及不待教令以驱之也而其本则在于常平丰则贵取饥则贱与率诸州常储米三百万斛故百事可无忧也按晏之运思精密用法神速有非他人所能及者而其为言也以救灾为主恻然有恤民之心岂宏羊剥民之谓哉切情当理而不迂有非介甫之所能窥见者后之言理财者莫不希于晏而无敢訾议也有以夫

　　理财　　　　　
易学实

宋臣苏辙曰所谓丰财者非求财而益之去事之所以害财者而已夫植苗欲其硕也害苗者不时而去之苗不可得而硕矣牧畜欲其蕃也害畜者不时而去之畜不可得而蕃矣天下之财非尽不足百姓非尽不赴公家之急搢绅衿士罹峻法以惩之非尽甘如昔者抗顽以蹈不测良以害财者日多而日工故生财者日劳而日拙以生财者日劳而日拙当此害财者日多而日工吾恐虽欲生之而生之不暇矣亦将欲取之而取之不给矣民生安得不促国用安得不匮哉然则为今日害财之事者果何在耶一在征敛之不时也一在奸胥之中饱也一在杂派之横流也一在功令之繁也一在贪吏之酷烈也一在本源之不清也何谓征敛之不时也夫天之生财有时人之迸力有候春事二十五日之内耳乃土膏未释追呼在门前代之法夏税必于八月秋粮必于十二月兹顾新蚕未吐新畬未播之时催科何太急刻限何太促而刳补何所措耶何以谓奸胥之中饱也有一图必有一图之簿承有一户必有一户之勾管公赋未入私规先之正供未半旁费过之问何以逋者终逋抵欺有人也问可以逋者非逋推移有术也甚则放赦虽出于　朝廷恩膏尽肥其私橐官如虎而吏如鬼虎可搏而鬼之魍魉可影测耶何以谓杂派之横流也夫京运存留条鞭具在增之不得损之不得然无如军兴旁午使客往来陆需夫役水索舳舻虽糇粮刍秣动曰开销而不知　朝廷虽悉为销算郡县仍派于民间至若供帐厨传与凡衙前官物之类又其科派之小者也是　朝廷虽曰禁私派而私派已公行矣大吏虽曰禁杂科而杂科且益甚矣轺车入境旟旐在郊官吏笑而一路哭三空四尽之时其何以堪此乎何以谓功令之繁琐也夫保甲者古今之良法奈何保甲之令一行乡亭之悉索尽矣以兴水利为爱民而簿尉之溪壑即在陂塘以散官盐为普利而户口之苦海深于鹾政故兴一利不如除一害多一令不如省一事小民乃得享治生之暇日也由是而贪酷之吏在所宜惩近日认贪为干济执酷为风采人人自喜在在成风是以奸胥之中饱贪酷之分甘也杂派之横流贪酷之渔猎也功今之繁琐贪酷之奇货也且小臣以茧丝之能否为殿最大臣又以包苴之厚薄为幽明黜陟无凭赏罚不当本源之地僭差若是又安望守令之能休息元元乐田里而勤树畜以成国家之大储哉呜呼六害不除而丰财是亟虽有善者如之何哉

　　理财三策疏乾隆十年　　　　　
御史柴潮生

窃惟治天下之要务惟用人理财两大事用人者进君子退小人而已理财者使所入足供所出而已我　　皇上旰食宵衣旁求吁俊用人之际　　圣心自有权衡惟是理财一道则承平日久供亿浩繁损上益下之念无日不于　　宸衷而量入为出之规尚似未筹乎至计礼曰财用足故百志成若少有窘乏则蠲征平赋恤灾厚下之大政俱不得施迟之又久则一切苟且之法随之以起此非天下之小故也大学之言理财曰生曰食曰为曰用夫生与为事属乎下者也今天下之人皆知致力上不过董其纲纪而已食与用权操乎上者也非通各直省为计合三十年之通俾宽然有余不可顷见台臣请定会计疏内称每年所入三千六百万出亦三千六百万食不可谓寡矣又直隶修水利部臣至请捐道府大员用不可谓舒矣臣观往古承平之余每以乏财为患其时之议不过曰汰冗兵省冗员行节俭今行伍无虚籍廪给无枝官宫府无妄费是节之无不至也过此则刻核吝啬矣唐宋之税粮有上供有送使有留州催科有破分即明万历以前征追亦止以八九分为准至张居正当国乃以十分考成今直省钱粮俸饷之外存留至少而且地丁有耗羡关税有盈余盐课有溢额是取之亦无不至也过此则为横征暴敛矣然就今日计之则所入仅供所出就异日计之则所入殆不足供所出以　　皇上之仁明国家之休暇而不筹一开源节流之法为万世无弊之方是为失时以臣等荷明　　厚恩备官台省而不能少竭涓埃协赞远谟是为负国虽其事至重断非弇昧之见所能周悉然事无有要于此者固不能默而息也以臣之计一曰开边外之屯田以养闲散一曰给数年之俸饷散遣汉军一曰改捐监之项以充公费三者行而后良法美意可得而举也何也臣闻宋太祖之有天下也举中国之兵只十六万至英宗治平年间至百二十万国力为之耗竭神宗时革其弊于是王安石行保马之法以汰兵行市易免役之法以生财而国事已去明之宗枝不仕不农仰给宗禄至中叶以后乃共篷而居分饼而食男四十不得娶女三十不得嫁何也力不足以给之也今满州蒙古汉军各有八旗其丁口之蕃昌视顺治之时一衍为十而生计之艰难视康熙之时已十不及五而且仰给于官而不已局于五百里之内而不使出则将来上之弊必如北宋之养兵下之弊亦必如有明之宗室此不可不筹通变者也臣窃以满州闲散及汉军八旗皆宜设法安顿查沿边一带至奉天等处多水泉肥美之地近日廷臣如顾琮等俱曾请开垦请遣有干之大臣前往分道经理果有可屯之处　特发帑金为之建堡墩起屋庐置耕牛农具令各旗满州除正身披甲在京当差外其家之次丁余丁力能耕种者令前往居住其所耕之田即付为永业分年扣完工本此外更不升科惟令其农隙操演则数年之后皆成劲卒复可资满州之生计其逐年发往军台之人养赡蒙古徒资縻费莫若令其分地损资力此后有愿往者令其陆续前往此安顿满州闲散之法也至汉军八旗已奉有听其出旗之　　旨以定例太拘有力愿出者为例所格例许出者多无力之人恐出旗后无以为生以故散遣寥寥今请不论其家之出仕与否概许出旗其家现任居官者各给以三年之俸饷其无居官者统给以六年之饷银其家产许之随带任其自便彼在旗百年势难徒手而去若许带家产又有并给三年六年之俸饷将此一项经营亦可敌每年所给之饷则贫富各不失所而五年以后国帑之节省无穷即一时不能尽给分作数年以次散遣帑藏亦不至大绌其都统以下章京以上等官各按品级陆续改补绿旗提镇将弁此安顿汉军之法也

臣又按耗羡归公者天下之大利其在今日亦天下之大弊也往者康熙年间法制宽略州县于地丁之外私征火耗其陋规匿税亦未尽剔厘上司于此分肥京官于此勒索游客于此染指分肥则与为蒙蔽勒索则与为游扬染指则与交通关税致贪风未泯帑庾多亏自耗羡归公之后一切弊窦悉涤而清之是为大利然向者本出私征非同经费其端介有司不肯妄取上司亦不敢强其贤且能者则能以地方之财办地方之事故康熙年间之循吏多实绩可纪而财用亦得流通自归公之后民间之输纳比于正供而丝毫之出纳悉操内部地丁之公费除官吏养廉之外既无余剩官吏之养廉除分给幕客家丁之修脯工资事上接下之应酬舆马蔬薪之繁费此外无余剩每地方有应行之事应兴之役损己资既苦贫窭请公帑实非容易于是督抚止题调属员便为整顿地方矣不问其兴利除弊也州县止料理案牍便为才具兼优矣不问农桑教养也臣不敢泛引请以近事之确凿有据者言之足民莫大于垦荒而广东一省荒田至二万顷无有过而问也足民莫大于水利而西北各省水道从无疏浚陕西郑白二渠昔人云溉田六万顷今湮塞不及溉百余顷湖广出米接济东南而湖岸之堤工派官派民究无长策也足民莫大于平粜而贵粜则时价不得平贱粜则采买无所出纷纭议论究无定局也而他可知矣此皆由于一丝一忽悉取公帑有司每办一事上畏户工二部之驳诘下畏身家之赔累但取其事之美观而无实济者日奔走之以为勤故曰此天下之大弊也夫生民之利有穷故圣人之法必改今耗羡归公之法势无可改惟有为地方别立一公项俾任事者无财用窘乏之患而后可课以治效之成臣请将常平仓储仍照旧例办理其捐监一项留充各省之公用除官俸兵饷之类照常动用正项其余若灾伤之有拯恤孤贫之当养赡河渠水利之当兴修贫民开垦之当借给工本坛庙祠宇桥梁公廨之当修治采买仓谷之价值不敷皆于此项动给以本地之财供本地之用如有大役大费则督抚合全省之项而通融之又有不足则移省之项而协济之其稽察之权属之司道其核减之权操之督抚内部不必重加切核则经费充裕节目疏阔而地方之实政皆可举行或疑复采买则谷贵不知常平之行二千年矣最为良法前者采买与收捐并行又值各省俱有荒歉赈贷告籴杂然并举故谷贵非一常平之买补可致谷贵也且捐监一项或银粟兼收或丰收本色歉收折色皆可以调剂常平之不逮也或疑此项不归正供有司必多侵蚀浮冒不知巧黩之夫虽正供亦能耗蠹廉谨之士虽暗昧不敢自欺设官分职付以人民只可立法以惩贪不可因噎而废食唐人减刘宴之船科而漕运不继明人以周忱之耗来归为正项致逋负百出路多饿殍大国不可以小道治善理财者固不如此也此捐监之宜充公费也三法既行则度支有定他如关税盐课之溢额皆可量加裁滥以裕民力经费有资则如好善乐施之类皆可永行停止以清仕路民力裕则教化行仕路清则风俗正教化行而风俗正　　皇上以敬勤之身总其纲纪巩固灵长之业犹泰山而四维之也臣日夜思维以为当今之要务无急于此者伏乞　　皇上深留睿虑并　　敕公忠有识之大臣详议可否以渐施行臣无任激切待命之至

　　生财裕饷第一疏康熙七年　　　　　
靳辅

臣惟我　国家车书一统薄海内外莫不尊亲自唐虞迄今幅之广无如我　朝夫地方既如此之大宜乎财赋日增贯朽而粟腐矣乃司农犹鳃鳃焉患兵饷之不足此不可解也查地方一里有田五顷四十亩地方十里为方一里者百有田五百四十顷地方百里为方十里者百有田五万四千顷地方千里为方百里者百有田五百四十万顷依王制所载山陵林麓川泽沟渎城郭宫室涂巷三分去一计之凡方千里之地实有田三百六十万顷或其间有种棉花蔬果菱荷药饵之类以其非系五谷姑再除去四分之一计地九十万顷外亦实有田二百七十万顷什一取民古之常制也每田一亩合夏麦秋禾计之至瘠之土亦可●粮一石以什一之制科之每亩征粮一斗每田一顷应征赋粮十石二百七十万顷应征赋粮二千七百万石内以一分征本色岁可征粮二百七十万石以九分征折色每石牵科折银四钱而布帛鱼盐之利不与焉直隶十四省之地不下方五六千里然以步弓径直量之不过方四千余里今姑止作方三千里科算为方千里者九每岁额赋亦应有粮二千四百三十万石银八千七百四十八万两此臣准古证今宁从至少科算乃不易之理必得之数而非无稽之臆说也今司农之所必需者大抵兵饷军需驿站与官役俸工营修祭祀而已益兵无饷则无以资饱腾官无俸则无以养廉德役无工食则无以餬口腹效奔走三者不备其弊皆能害齐民伤邦本又军需为荡冠之先资驿站通国家之气以及营修城郭宫室与祭祀天地神祇均属必不可少者然臣约而计之岁有银二千万两足以饷兵而有余官役俸薪工食即使多加数倍驿站人夫马匹亦或量为加增并一切军需营造祭祀等项不过再费银二千万两亦云至矣设使国家每岁所入银米果有如臣前科之数则每岁即多其所出亦不及所入之半库藏积帑必且充栋盈庭尚何不敷之足患哉然各直省见征额赋较臣前科之数不及三分之一自无怪司农之仰屋矣夫天下既有实在之地自当有必产之粮既有必产之粮自当有应输之税今量幅而计地亩则甚多按全书而稽额赋则甚少其故何耶天下有三大弊而世莫之察也其弊不起于今而来自故明且故明以前久同其弊祇以世远难稽臣亦不复具论矣何为三大弊一曰水利不修也二曰赋轻而民惰也三曰生者寡而食者众也

考之经书孔子赞大禹曰卑宫室而尽力乎沟洫孟子对滕文公曰民事不可缓也古之圣贤深知民以食为天故凡论治国平天下之道必以足民为首务农事为先资齐用管仲之策而富于山左秦用郑国之术而强于关中即汉唐而下亦有开渠溉田者俱能利民益国惜其不过行之一隅一时天下后世不得尽蒙其利耳今我国家地土之广古莫与京荒而不治者所在恒有即治矣类多平原无蓄泄之资不待奇旱大涝雨旸稍不时若即便失收以致国赋日逋民生日困此水利不修之弊也尧舜取民必以什一为准白圭欲二十取一孟子非之过于什一则民力难供不及什一则国用不足也古来天下之利全在西北其江南之苏松常镇浙江之杭嘉湖等府在汉唐以前不过一泽国耳自钱镠窃据南宋偏安民聚而地辟遂为财赋之薮故明初年见东南之赋足以供用于是惟知尽东南之利而不复谋及西北是以西北之赋日少而民日穷迨及季世盗贼丛生而不可收拾矣我　朝定鼎之后凡故明一切弊政尽皆革除惟生财之道尚未复三代之古虽垦荒辟土之令时下而奉行之有司俱无探源之论是以未有实益今臣奉命督河奔走平原旷野间目击淮徐凤阳之地蒿莱多而禾黍少是以前于经理河工疏内请将沿河荒地募丁垦种以固河防及方将用其荒地而即有主出认多称系伊纳粮之田臣不解其故细为访问始知淮徐凤阳一带之民全不用人力于农工而惟望天地之代为长养其禾麻菽麦亦不树艺而惟刈草以资生者比比皆然也究厥所由大抵每地一亩其岁所产之草茂者可得千余觔稀者可得四五百觔刈草千觔者运至城市值银五六钱内去运价一半实可得银二钱有奇刈草四百觔者运至城市值银二钱内去运价一半实可得银一钱而每亩额税不过征银一二分不等在小民有地一亩不费牛种不事耕耘每亩止输分许之额租而可得草价一二钱有奇不等是以相因成俗而废弃国家之地土一至于此此赋轻民惰之弊也

古来经野之制上农夫食九人上次食八人中食七人中次食六人下农夫食五人盖受地有肥瘠之不同故所食有多寡之各别大扺一夫终岁勤动受地肥者其所获之粟不过养九人而受地瘠者其所获之粟亦可养五人也臣访之苏松嘉湖之民知壮夫一丁止可种稻田十二三亩其岁收粒米肥地不过三十余石瘠地亦可得二十石以每人每日食米一升科之则三十余石者可食九人而二十石者可食五六人准古证今原无异也至农夫五等牵上中下而合算之每夫可食七人内除本夫与本夫之母妻女以及本夫之耄父幼子约共食其半计可余一半以食他人古者民之类有四曰士农工商而已士能明先王之道佐人君治天下农能力作畎亩收粒米以养天下工制必需之器物以适天下之用商则通有无聚货财以利天下者也又庶人在官如今胥役之属为政所必不可少者亦得附于四民之末此四民之中力农者居十之七而士工商与庶人之在官者居十之三是以每岁天下之获除供天下之食用外倘有储积以备凶年夫天下之治也在于家给人足而其乱也由于冻馁流离若使天下之民果能乐岁有余而凶年不困孰愿为寇攘奸宄以自取死亡耶是故欲天下之治必先使天下多力田之人而后可也乃三代而下四民之外更有僧道之流与夫游民乞悉皆不耕而食不织而衣以病民而蠹国近世僧道往往多途穷无告郁郁不得志之辈与干犯法律无所逃罪之徒窜入其中或谈经设法或念咒书符或击磬敲钟或游方托千百成以惑此愚夫愚妇求所谓实在焚修恪守其教者百不一二固有损无益矣至于乞一途言之似属可悯而其弊不可胜言文王发政施仁必先鳏寡孤独以其无力自食穷而莫告也后世设养济院以待孤贫亦犹文王遗意岂知近来乞大半皆属壮夫手赍秽毒之物以窘良民而总属之者更有头其孤贫口粮俱系头领出与蠹役分肥不得充实于孤贫之腹且民间凡有吉凶庆吊之事必先唤头劳以酒食给以银钱否则立聚其门撒拨呼号无所不至是以富庶地方之头类皆各拥厚赀优游坐食其温饱气象反胜于士农工贾之家坐而得食相因成俗遂有拐卖良家子女者伙入劫盗横行者他如说书唱曲打把势搬戏法卖假药请仙扶鸾炼丹祷禳偷鸡剪绺之徒不可悉数此何为者耶韩愈曰古之为民者四今之为民者六农之家一而食粟之家六工之家一而用器之家六贾之家一而资焉之家六此止指僧道而言也又孰知近世除僧道之外更增此无限游惰之民莫不仰给于各地方之良善乎夫天下之民求其乐岁有余凶年有备全在力农者之多于士工贾故十人之中科农民七而士工贾三良以农民七人所获七分之粟除自食其半仍有余粟三分五厘以售士工贾而士工贾亦须止食其三分尚可余半分以为储积也自佛老之说兴不得不于农民七人之中驱一人以为僧道加以游惰乞之民悉皆徒手求食者又去半人而农民七人者仅存五人有奇矣矧僧道之饮食衣服器具资财俱不下于士工贾固已非若农居俭约而其营造之费等于王侯则又百倍于士工贾焉势不得不又驱农民半人以为其工贾是十人之中农民仅居其五而士工贾与异端游惰之民以及异端之工贾亦居其五向之士工贾三人全赖力农七人之余粟三分五厘以资食用是以常见有余今农民七人仅存五人是止余粟二分五厘矣以二分五厘余粟养向有之士工贾三人尚恐不足而益以异端游惰与为异端工贾者之二人起而争食乎无怪乐岁之不免冻饿而凶年之死亡相枕藉也此生者寡而食者众之弊也

嗟夫此三弊者关于民生国计最切最深安可不亟为早图耶图之之道惟在修明水利水利修则遍处沃壤然后进什一之制辨土作贡则赋不轻而民不惰更将一切游惰之民严行禁绝不许官民施舍尽令改为良民各各给与地土编入版图使之自食其力而以余力奉上如是则不出十年民康物阜赋税繁增永免司农仰屋之叹矣至于修明水利之法臣前任安徽巡抚时目击地方荒芜曾具有敬陈沟田一疏备陈行沟田之益有五一曰水灾之小者可不畏也二曰旱灾之小者亦不畏也三曰高宝淮城之河患可杀也四曰裕将来国课于无穷也五曰隐占包赔之弊可除也并请广开事例募民开浚沟田详悉陈奏后直军兴孔亟至今尚未举行然在今日而欲求实在生财之道断宜仿此法随地制宜而亟行之不但可行于江南即直隶山陕东豫诸省若俱一律举行则所以益国利民者无穷无尽惟是援纳事例见已广开则欲行沟田必须另措垦本又臣从前止阅凤属而未历淮徐止见地方之情势而不谙河务之机宜止知水患之由于积霖而不知凤属兼受黄河之害且更不知河害之不特可除而并可因之为大利也今臣自受任总河以来朝夕奔驰往来相度深知江南凤徐淮扬四府州属逼近黄淮实有无穷之利祗因从前未经讲求是以不但不能得水之益而反受水之害即臣奉　　命大修河道亦止仅仅求其避害而未议所所以兴利臣知之已确安敢不力请修举以为我　国家久远足用之谋乎惟是其间经理事宜头绪繁多且系微臣创建之论若臣不躬自请行则诸臣必且疑而难举虽臣自知庸劣现在拮据河工尚且日虞陨越何能任此创举烦难之务然臣受　　恩深重何敢畏难避劳倘蒙　　皇上不以臣为不肖准臣将江南徐凤淮扬四府州并山东兖州一府荒瘠地亩会同各该抚臣随机斟酌尽心经营则先用垦本银五十万两照臣前疏沟田之法量加更改召募无家无业之人计口授食督令垦土挑沟引水滋溉并照大修河工之例多用监理分管等官每分管官一员募夫二百四十名垦田一百二十顷其所收之粟俱归公家更为来岁加垦之资以五年为率转展经营五年以后竟将所垦之田给与开垦之人为业止量其所产每岁科什一之税交有司征收除经始第一年不算外约计六年之后可为　国家增赋米三百万石尽可就近运赴京仓将江浙等省远处漕粮尽行改征折色充饷其每岁漕运经费等银亦可酌量节省诚一举而数善备焉者也至臣之以六年为请者盖臣年将五十目昏发白精力就衰犬马余生未知尽于何日安敢远期年岁第此事若行则非六载工夫不能使规模大定臣故不敢不以六年为请也至此系创举之事必须分外设官破格用人倘蒙　　皇上俞允准行容臣另疏题请其所需恳本五十万两臣不敢请动钱粮查臣先于敬陈经理河工第七疏内请今武生纳监已经部覆允行后因奉　　旨治河着动用正项钱粮是以此例未开今若仍开此例约可得垦本一半臣请于第四疏内拨足济用又六年以内转展经营之时虽有每岁所收米石然亦必得有银两兼用方为有济此项将每岁所收之米代江浙等省兑运漕粮而令江浙等省将应征漕米照时价改折征银以济加垦之用又五府州属一切地亩除见有水利并膏肥赋重之田俱听其仍旧外其无主荒地并有主荒地以及有主粮轻瘠地俟开成沟田之后即量给开垦之人而有主荒地瘠田则俟浚成沟田规模既定之日仍行给还为业照什一之数征纳钱粮其规模未定之前凡民间应纳额赋俱于经理案内代为办纳如此庶人人情愿乐趋而功效亦易于速见矣至其闲更有未尽事宜应俟果奉　　俞旨允行之后容臣另疏遂一题请此生财经常之至计诚足民足国之本谋也

　仁和张霭生河防述言曰靳大司马抚皖时幕士陈潢以庐凤间多旷土因议为沟田之制继以靳公移节河干其事不果迨两河奠安向所淹溺之区渐次涸出陈子复理沟田之说先于安东之野就湖地而屯垦焉试之而利其志遂决乃先构卢舍定疆界给牛种耕具以招徕流移归者如市畴昔污下之泽国行见比成沃壤矣及辟土渐广而豪强占利私以亦多司事者从而清厘之怨谤乃起散布流言阻挠屯政而忌者乘之因得诬陷矣陈子方赴京会勘冀邀　　　圣明洞鉴乃扺京积劳且愤一病不起悲夫

　吴江陆耀曰屯政一事误用县丞于宣骆龙友颇为扰累两江总督董公讷勘实劾奏尽以屯田还民其事遂罢非常之原黎民所惧抑亦见奉行者之难其人也

　　耗羡私议　　　　　
彭端淑

医者之言曰急则治其标缓则治其本末至于急而治其标其病不可得而去也善医者审脉察形调其元气固其根本元气调根本固而其人自安方今天下之病不在标而在本何谓标所议耗羡云云是也夫耗羡之名不知起于何时我　朝定鼎归于官而民不胜其弊　　世宗以来始归于公而加廉养此万世不易法也今或议曰仍归于官臣以为大不可何以明其然也天下之吏不必尽廉吾加以养廉而归其耗羡彼虽有贪心其所赢不必为己得也则不得不有所顾忌而拘于额撤其养廉而未必耗羡是导之使贪也吾禁之使廉而彼未必廉导之使贪而彼有不为贪乎且今日之所以议耗羡者为民贫故耳为民贫而归耗羡于官譬之抱薪而救火也抱薪救火火不可灭而其炽愈滋归耗羡于官民不必富而其害益甚此非天下之细故也或以为宜存于民臣又以为不可夫计民之田大约多者百余亩少者数十亩及数亩而止其所为耗羡者大约多者数钱少者数分而止乃铢铢而积之遂已累百余万存诸民于民无济归于公而自督抚以至州县佐杂诸官养廉出其中国家一切兴役亦半给其中是加耗羡而民未必因之贫去耗羡而国用或因之而减也故归耗羡于公此万世不易法也及归耗羡于公而民不必其不贫者何也天下之大本在农与桑小民之致富由勤与俭今　国家承平日久无大兵革大徭役矣其民安于逸乐图目前苟且之计一岁所出仅足供一岁而止一旦天灾流行遂不能自保此理之常无足怪者臣谓宜慎督抚之选天下之大天子不能清理也不得不寄其责于郡县又恐郡县之不能尽职也不得不寄其责于督抚郡县于民近而督抚于郡县近今饬督抚务使郡县亲视民事勤者奖之惰者戒之其不足不给者发常平之粟以补之县郡率民督抚复率郡县岁以其绩申于朝循职者陟反是者黜则郡县有所畏而不复弛而小民亦复知所勉而不敢惰是古先王省耕省敛之遗意行之数年而不效者未之闻也或曰天下有田之民易安无田之民难安非若上世画井分疆可以驱天下而尽入于农也臣又以为不然夫先王之世民亦不必尽农也考之周礼以九职任万民一曰三农生九谷二曰园圃毓草木三曰虞衡作山泽之材四曰百工饬化八材五曰薮牧养蕃鸟兽六曰商贾阜通货财七曰嫔妇化治丝枲八曰臣妾聚敛疏材九曰闲民无常职转移执事自农而外其可职者多矣且夫贫富何常之有勤则无田亦可使富惰则有田亦可使贫卖浆小业也而张氏千金洒削薄技也而郅氏鼎食各任其职俾闲旷之辈无所容不率则登名于籍薄苔以辱之天下之人见勤之可以致富而惰之足以取辱且无以为生也则莫不感激愧奋相率而入于勤是亦先王夫征里布之遗意也民富矣然后定经制孟子曰食之以时用之以礼财不可胜用也今富人大贾侈拟侯王闾阎之家起而效之以奢为尚以俭为羞终岁所藏耗于一事将何以给臣愚以为冠婚丧祭及日用服食皆宜限以式定以度令曰毋敢越越者惩无赦愚民多狃旧习谋始则难至于风流令行既安其分复守其财遂相与便之夫若此者其言近迂而其实自五帝三王以来治天下之道未有易也往者　　陛下尝屡下劝农节用之诏矣而民不加富则奉行之不力而有司徒视为具文也昔汉文帝中主耳躬行节俭为天下先天下化之黎民殷富斗米数钱非明效乎故治其本则富不治其本则贫不此之图而兢兢于耗羡所谓治其标者也

　　办理耗羡疏乾隆七年　　　　　
孙嘉淦

四月初六日奉　　上谕办理耗羡一事乃当今之切务朕夙夜思维无善策是以昨日临轩试士以此发问意或有可备采择者乃诸贡士所对率皆敷衍成文全无当于实事想伊等草茅新进未登仕籍于事务不能晓彻此亦无怪其然今将此条策问发与九卿翰林科道阅看伊等服官有年非来自目间者可比可悉心筹划各抒所见若无所见亦不必勉强塞责至外省督抚寄重封疆谅已筹划有素并着各据所见具折奏闻务期无隐无讳以副朕集思广益之意钦此仰见我　　皇上爱民无微不至求言无远不周臣职任封疆再三筹划乃知耗羡一事固有所不可已提解归公其法实不可轻变也伏查古者取民之法不过粟米布缕之征而辇送官物皆用民力即在力役之征之内故有正供而无耗羡不需耗羡也嗣后变货币为银两则倾销有费矣变夫役为佣雇则解送有费矣故随正供而输耗羡不得不需耗羡也然皆阴有其实而不欲居其名故未尝明定其加耗之数与夫支用之章程以致不肖有司得任意私征而为上司者转因以为利苞苴公行而廉隅不饬征收无定而朘削日深一有地方公事其已饱囊橐者不肯捐出则又派之民间因公科敛之举借端百出而不可究诘自定赋输银以来其弊相沿而未有止也　　　世宗宪皇帝明烛无疆谋成独断以为与其暗取而多征不若明定其数与其营私而中饱不若责其办公故就各省情形酌定一分数厘之额提其所入于藩库中以大半给各官为养廉而留其余以办地方之公务嗣是以来征收有定官吏不敢多取计其已定之数较之未定以前之数尚不及其少半则是近加赋而实减之且养廉已足上司不得需索属员办公有资州县亦不敢苛求百姓馈送谢绝而摊派无由故曰雍正年间无清官非无清官也夫人而能为清官也是则耗羡归公既无害于民生复有补于吏治而议者犹訾以为加赋可谓耳食者矣夫事当核其实不可骛其名今避加赋之名则当举耗羡而概除之试问倾销解送之费州县能尽赔垫乎不能则将复使暗取于民而多寡无定乎试问各官之养廉地方之公事正项能尽支给乎不能则将复使因公科敛而扰累无已乎耗羡未定之时凡得一官亲戚仆从之待养者数百人尚能馈上司而送京官今则无余润以及人矣耗羡未定之时凡遇公事强输派捐公务既竣尚能有以饱私橐今则资正项以接济矣是昔之取民也多今之取民也少亦既信而有征矣所取少则所留多自可渐有富民之实此事昭然本无可疑凡设为疑似之言者皆游客惰民之欲借润于官与夫不肖官吏之欲变归公之法者显以名动　朝廷实欲自便其私可概置不议也

抑臣更有请者天下无不弊之法当及其弊之未成而救之昔　　　世宗宪皇帝立法之始廷臣沈近思等以为耗羡归公必成正项势将耗羡之外又增耗羡　　　世宗宪皇帝面谕以此项银两止令督抚将收支之数年终奏明不必报部查核自不致成正项臣翕然从之其议遂定雍正四年河南巡抚田文镜咨部以耗羡银两制造盔甲工部驳令题销钦奉　　谕旨耗羡银两与营伍中数分公粮存贮公所原为本省本营之中有公事需用使地方营伍备用有资不致派累兵民乃通权达变之法并非正项钱粮可比也今因制造盔甲咨部部中并不诣旨驳令具题甚属错谬工部堂官着交部察议此时若将耗羡银两俱比照正项具题报销相沿日久或有不肖官员指耗羡为正项而于耗羡之外又事苛求必致贻累小民此风断不可长洋洋　　圣谟指示明切其为百姓计至深远也嗣因各省督抚办理有不能谨慎者于雍正十三年钦奉　　谕旨令按年造册随同正项钱粮送部核销自是以来定例日加密矣每有动支无论多寡必先报部不准则不敢擅动矣随同正项造册报销不合例则驳令追赔矣夫督抚之办地方公事原有后不可以为例而一时不能不然报部不准开销而情事必不容已者赖有此项银两通融接济则官不赔而其累不及于民今随同地丁钱粮报销则与正供不复能有差别而凡地方公事之不容已而又不准销者必需赔垫上司赔则取偿于属员而馈送之路开属员赔则取偿于百姓而重戥征收因公科敛之端起然则耗成正项耗外加耗之弊虽峻防之其流有所不能止也今欲稍宽假焉议者必谓无以杜督抚之侵用不知此在任人不在任法督抚苟贤虽不报部其肯自秽乎若其不肖则报部之册即其作弊之薮未见其果能杜也且耗羡归公于今有年矣报部核销于今亦有年矣则某省之耗羡仅足敷用某省有余某省不足户部亦知之详矣其仅敷与不足者虽欲侵用而末由所可作弊者在有余之省分耳今若将有余之省核留敷用之数其所余者减轻耗额以予百姓使百姓受轻赋之益而督抚又无侵用之由其法乃益尽善并可不烦户部之查核而所谓耗成正项之流弊亦可以永杜也故臣之愚意以为耗羡有所不可已归公之法有所不可变但当思其流弊而预为之防伏愿　　皇上核耗额之昔多今少知其无不便于民官吏之昔贪今廉知其必有益于　国而后查耗羡之有余者轻减之使百姓益沐　　皇仁而官吏无由侵蚀复年终奏闻之旧例无使渎报于前苛驳于后以杜耗成正项耗外加耗之弊则百姓长受耗羡归公之利而不滋其害不惟敷政宁人之切务亦继志述事之大端也

　　请立法清查钱粮疏　　　　　
王命岳

臣叨任计垣窃见各处拖欠钱粮益多查参之法网日严征补之数日虚臣蒿目焦心昼夜推求苦未得其要领日办事垣中见浙江抚臣陈应泰钱粮交盘不清一疏奉　　旨据奏乌程等县节年未获批领侵冒银米共至三十余万非常可恶刘玺郭尚信孙奕焕着各该抚按差的当员役押解至浙与经管各役面质侵冒情由钦此臣于是知天下侵冒钱粮之故其要领尽在此矣抑清查钱粮之法其要领亦尽在此矣以臣所闻东南各州县每解钱粮到府到司自解批出门之日解役即日鲜衣彩舆包娼纳妾做戏延宾俨然素封家举止目视官镪如数家珍其弊不过二端而已一则挖补解批如解二万两者即挖二字改作一字赴府赴司投文及得批回仍挖一字改作二字赴本官销算一则压侵前解如该县差役收解银万两便不获批回俟后次再解万两始领前解批回诡称上司稽延下官何敢仰叩二者皆由解役与布政司书办通同瓜分也有此二弊是生三穷挂欠分数日多悬追竟成画饼而国用穷胥役巧避查核欠数仍摊里户而百姓穷前官贻累后官后官又累后官至有甫登天部之启事已挂司农之白简而人才穷臣愚以为及今不立法清查虽照依分数参罚不过去此数十人之功名于　国家财赋毫无一补也臣按东南如华亭上海诸邑官未抵任钱粮先欠数十万以待之不独乌程等县为然也合无请　　敕各省抚按察各州县欠数多而或因那借或因有解无批有批未获者悉宜查参具奏索各经手前官至本任与领解胥役对质如果官有侵冒追赔在官役有侵冒责追在役庶几民不为官累官不为役累后官不为前官累而　国课亦以得完此清楚已往之法也伏乞　申饬州县以后解银解粮或亲解或轮委佐贰代解有仍差役解者以不谨论　申饬布政司及各府以后州县解银解粮到务立发批回有迟至一二日者该抚按访出参罚亦以不谨论至于前官离任毋论升降丁艰必与署官彻底交盘如有虚冒在官者官补在役者责立认状估抵家产方许身离地方署官交盘后官亦然此戒毖将来之法也如此则前欠庶有头绪而后征渐无侵冒乎臣尤有请者各省财赋责在藩司凡有解无批有批未获该司安得辞其责臣愚以谓亦宜令去任该司到各省与各县对质彻底清查方无遁情而现今各省藩司某人收银原封不拆某人收银加索火耗某人案无留牍某人尘封山积乞　敕各督抚按据实查奏以备甄别此又原本之论也

　　条陈安河亏空八事疏道光　年　　　　　
安徽巡抚陶澍

</div>
    <div class="pagination">
<a href="皇朝经世文统编_page163.html">上一页</a><span>...</span><a href="皇朝经世文统编_page159.html">159</a><a href="皇朝经世文统编_page160.html">160</a><a href="皇朝经世文统编_page161.html">161</a><a href="皇朝经世文统编_page162.html">162</a><a href="皇朝经世文统编_page163.html">163</a><span class="current-page">164</span><a href="皇朝经世文统编_page165.html">165</a><a href="皇朝经世文统编_page166.html">166</a><a href="皇朝经世文统编_page167.html">167</a><a href="皇朝经世文统编_page168.html">168</a><a href="皇朝经世文统编_page169.html">169</a><span>...</span><a href="皇朝经世文统编_page165.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
