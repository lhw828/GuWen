<!DOCTYPE html>
<html>
<head>
    <meta charset="UTF-8">
    <title>皇朝经世文编 - 第 119 页/共 219 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇朝经世文编 - 第 119 页/共 219 页</h1>
    <div class="content">　右劝安业

因灾出粜。仍限以粜三成例者。为留米备赈也。其时米少价昂。不得不借此少平市价。以系民心。究之能籴者。尚非极贫。极贫者无钱可籴。故亦不须多粜也。其轻灾僻邑。及歉后米少价昂。行之为有实益。然祇在城设厂。村民既难往返于数十里之外。而老弱妇女。常有持钱终日。空守至暮者。故必四乡分厂择适中之地。使四面相距十余里。村庄环而相赴。又分村分日。先期出示。明白传谕。庶可及而无余弊。

　右粜米

此时督劝乡农。广种宿麦。其有关于来春生计者不小。因灾贷种。上　　宸衷。屡烦宪檄。州县办此。必须稽查详密。使所借确皆种有麦地。则民沾实惠。而官亦免贻后累。乃愚民贪借。几无剩亩。州县亦据以转请。殊不知直隶地土。非尽宜麦。民间亦不常餐。非豫东两省可比。即豫东田亩。种麦者。亦不过十居六七。直隶尚不及半。是以行令查明有地百亩者。许借种三十亩。以为限制。过此即知为冒借非实也。讵州县又执定三十亩之说。凡借者。皆按地给以十分之三。又属错误。前本道示内。有查明地亩是否宜麦。或数亩或数十亩之语。之析甚明。初非不问宜麦与否。概照十之三出借也。如无宜麦之地。则一亩亦不应借。如数十亩实皆宜麦。即不妨按亩全借。惟至百亩以上。则以十之三为之限制耳。倘不核实办理。先即拘定成数。转恐虚冒不少。再民间有留麦地。麦后不种秋禾。大概皆力能办种之人。其于秋禾旱后。趁种荞麦小豆。希冀薄收者。目今尚未登场。此与留麦地相较。其为无力可知。是力能早种者。无藉于借。晚种者。未必皆蓄有种。并应借助。此又州县当加体察。随宜酌办者也。又若避出借之繁难。虑将来之赔累。惟从己便。罔恤民艰。计较多而实心少。则隐微之间。更有愧于父母斯民之责矣。此番核造户口。委员专办。正为州县借种等事。有关本计。俾得亲历村庄。专心察勘。若仍潦草塞责。应借者不借。有误贫民种植。而冒借者无麦。宁不转滋日后追呼。至于胥役串合冒领之弊。尤当立法察禁。以劝课之劝惰。定居官之优劣。已奉督宪再三申谕矣。

　右借种

无衣无褐。何以卒岁。人未有饥而不寒者也。百谷聿既不登。则来年麰麦。急有厚望。然无牛何以。无草何以牧。无柴薪何以爨。无屋何以栖止。厥惟富有力者噢咻之。赈所不继者。兴工以代之。刁民之强项者。从而禁制之。古人言救荒无奇策。果能周知利病。参用刚柔。折中于道。人视之平平无奇。斯奇之至矣。

　右推广惠政

是岁被灾州县。三十有七。皆在畿南。既各按其灾之轻重。就地赈恤之矣。复恐轻去其乡者之转而流亡。且窜入都市也。更于近京州县。多为邀食之所。西自良乡。而固安。而永清。而武清转安。东至于通州。其中若霸州若文安。又在固永迤南。皆流民北来必经之路。所在设厂赈。俾安食以度三冬。无有越志。到次年二月。畿南普雨。归及春耕。依然庆乐土焉。夫办员固视其才之何若。又当察其性情之宽严而器使之。使宽厚者当重灾。则虽滥而不至伤惠。刻核者当轻灾。则虽遗而不至屯膏。反是则交失之矣。

　右用人

　　荒政辑要附论六条　
汪志伊

按周礼荒政十二。其中如散财。薄征。缓刑。弛力。实为备荒诸政之祖。自两汉而降。言荒政者。史不绝书矣。然古今异宜。南北殊尚。有如汲长孺之发粟。施之后世则为擅。而谒者之令。有所不行。范希文之增价。行之薄俗则为舛。而求粜之民。必且生谤。他如伐蛟之说。于宣歙之地为宜。与河朔之民言之。弗信也。捕蝗诸具。为兖豫梁宋之地所必备。执闽广吴越之民谋之。必笑且走矣。然则执一者不化。而泥古者鲜通。岂惟荒政然哉。观朱子社仓诸记。及各规约法。可谓备矣。然变通亦在其人。随其时地之宜而用之。未可执一也。按黄震通判广德军时。社仓大弊。众以始自文公。不敢他议。震曰。法出于圣人。犹有通变。安有先儒为法。遂不得救其弊哉。即别买田六百亩。以其租代社仓息。非凶年不得贷。贷不取息。此可谓善于法朱子者矣。

宋范文正公仲淹知杭州。二浙阻饥。谷价方踊。每斗一百二十文。公增至一百八十文。众不知所为。仍多出榜文。具述杭饥。及米价所增之数。于是商贾争先。惟恐其后。米既辐辏。价亦随减。按范公仁智兼全。行之固极其善。后世法令。不可造次。须要揆时度势。假如杭州米贵。增价之榜文。必须预先差人于产米地方张挂。约其已到之后。我处方增其价。不然彼处米商未知。而我先增其价。贫民何堪久食贵米。但增价告示。切不可令一人知之。恐俱待增价而后卖。则民愈苦矣。

宋范忠宣公纯仁。在襄城时。久旱不雨。公度来岁必阙食。遂尽籍境内客舟。召其主而谕之曰。民将无食。尔等商贩。唯以五谷贮于佛寺中。候缺食时。吾为汝主粜。众贾从命。运贩不停。以至春首。所蓄无虑十数万。诸县饥。独境内之民不知也。又宋绍兴五年。行至斗米千钱。时留守参政孟庾。户部尚书章谊。不抑价。惟大出陈廪。每升止粜二十五文。仅得时价四之一耳。民赖以济。二事相类。皆可行之。米价太贵。民虽卖妻鬻女。总救不得数旬之苦。何也。米贵则人贱。所得无几耳。二公大出陈廪。减价救民。秋成仍可贱籴。非仁智两全之道欤。故虑米贵者出天庾而贱粜。一也。借国帑以兴贩。二也。王侯贵戚大小臣工军民人等。有米照时价出粜。视其多寡。递加恩奖。三也。责重有司。广贷牛种。课民春耕。因其劝惰。定以黜陟。四也。朝廷重农抑末。优恤穷甿。五也。

乾隆丁未夏。山西大同郡旱饥。郡中多关中直隶陕西来就工作之民。粮腾踊。工不通。民往无食。归无资。辄百十辈之富家横索。至攫饮食财物。而土著之隐民。无所取食者随之。屯蚁聚。城乡被扰。号禀者日数十。总镇沐公派弁兵巡卫。太守文公议逐之。时予知霍州。奉委赴大同谳案。行至雁门关。得悉其状。念大同客民半非土著。大同虽歉。本籍固丰。官为资送。民自乐从。因由急递禀抚军。飞饬地方官招集流民。查明籍贯。分别四路造册。每名站给钱百文。拨役护送。凡过州县亦如之。客民既散。而后专赈本籍。郡遂以宁。此亦因地制宜之一法也。

林希元荒政。首言得人难。审户难。谓审户不清。各弊端从兹而起。故为荒政中最难事。然未有不得人而能清理者也。在院司当牧令是求。在州县宜衿耆是选。务在得人。方能济事。而得人审户之方。吾谓当行保甲之法。何也。保甲不立。烟户不清。则衿耆之贤否无别。何能得人以分任其劳。闾阎之贫富不分。安得审户而悉除其弊。况保甲之法。平日为弭盗而行。则官畏烦难。而民亦嫌其扰累。此时为蠲赈而行。则官甚便宜。而民亦乐于从事。而盗贼奸宄无所容。更不待言矣。是一举而无善不备焉。若逢灾象已成。诚于此卷成规。不畏其难。斟酌而力行之。则其余皆易为力矣。

或曰务安辑。赎鬻子。信赏罚。三事洵善后之政也。而水利农桑仓储节俭风俗数大端。当先事而预为有备之计者。今反置为后图。何也。不知此数大端者。我　国家已讲之素而谋之精矣。特因地方官日久懈生。丁宁于无事之曰。辄视为老生常谈。申明于既荒之后。创巨痛深。言易入而行必果也。虽然亦有说。夫燃眉则急。痛定则忘。人情大抵皆然。而办灾为尤甚。或请蠲缓以纾民力。或加赈以救民穷。地方官辄以为尽力尽心。事堪告竣矣。而不知饥馑余生。疮痍未起。试为之四顾闾阎。居有定所乎。人皆完聚乎。食能果腹乎。田不荒芜乎。业不怠惰乎。一有不然。民情即为之不安。为民父母者。独能晏然不为甫能一饱之民。画长久之计乎。故必虑终如始。一劳永逸。而后荒政全也。更有一法。可乘此而行者。预令饥民能书字者皆得进见。人具一纸。勿书姓名。各将所当兴当革者。及官吏豪猾横行侵刻者。一一开列。散布于地。择其众论佥同者而察之。如果得实。立即施行。尤遇灾求言以通下情之要策也。

　　勘灾筹济编　
杨景仁

谷梁传。一谷不升谓之嗛。二谷不升谓之饥。三谷不升谓之馑。四谷不升谓之荒。五谷不升谓之大祲。古者以五谷不登之多寡。别灾伤之名目。后世灾伤之等。则履亩各有轻重。周官不着省灾之文。然乡师司救巡国。及野司稼巡野。遂师巡稼穑。无不周知其数。是以均人。有丰年中年无年凶札之别。当必几经审察。而后行司徒之荒政也。夫夏灾秋灾。轻重不齐。非亲至田亩。无由定其分数。其勘报轻重之闲。不惟核赈以此为根据。即钱粮蠲缓之等差所由判焉。患辨之不早辨也。康熙三十三年。河南灾。阁臣议遣官往勘。内阁学士汤文正公斌曰。无益也。使者所至。苛扰实甚。州县一闻遣使。辄辍耕以待勘。是再荒也。不如令有司自勘良便。即使者不苛扰。亦多增一供亿之烦。是以　盛世偶一行之。原为慎重灾伤起见。而不可着为例也。大抵勘灾之弊。半由于书吏需索牵混。往往以熟作荒。以荒作熟。以轻为重。以重为轻。预征纳条漕。办理蠲缓舞币图利之地。富者出钱买荒。冀免输纳。贫者无钱注荒。转受比追。而江苏所属州县。办粮有不归版图而名顺庄者。田在甲图。粮在乙图。每遇灾荒。被灾之图。与办粮之图。纷纭轇轕。检核为难。滋弊尤甚。此又在清其源以去其弊者也。夫灾有所隐。害在民生。灾有所饰。亏在国计。司牧者可不躬亲履勘。杜绝弊端。以尽康济之实也哉。

　　报灾筹济编　
杨景仁

地方遇灾不报。则民隐不上闻。膏泽无由下究。以致道殣相望。盗贼伺目。往往酿成事端。而。朝近不知。迨知之而百方绥辑。已无及矣。是讳灾者。　国家之大患也。即经奏报。而稍涉迁延。嗷嗷者待命须臾。辗转间已足残害生灵。亏损元气。此迟延之与讳饰。其害虽有重轻。皆足以殃民而蠹国也。顺治十七年。覆准直省灾伤。先以情形入奏。夏灾限六月终旬。秋灾限七月终旬。仍扣去程途日期。如详报到省在限外。而计算应扣之程途。亦已逾限者。参处。州县官迟报逾限一月以内者。罚俸六月。一月以外者。降一级调用。二月以外者。降二级调用。三月以外革职。抚司道府等官。以州县报到之日起算。逾限一例处分。迨后定例。夏灾仍以六月为限。秋限以九月终旬。诚以报灾逾限。缓不及事。而秋收则恐临时或有变更。故稍宽其期也。十八年覆准州县官不将民生苦情。详报上司。使民无处可诉。革职永不用。若州县官详报。上司不接准题达者。将上司亦革职。康熙七年。题准各旗灾地。远近不一。准宽至八月初十日。逾期不准。十五年议准被灾地方。迟报逾限半月以内者。罚俸六月。一月以内。罚俸一年。一月以外。仍照前例议处。雍正六年议准。一月内造报被灾分数。为时太迫。嗣后勘灾。宽以十日。察覆上司。宽以五日。总以四十五日为限。七年议准。甘省地处极边。河西一带。山高气冷。收成更晚。受灾之田。兼有冰雹风沙虫蚀雪霜之患。于定例外稍加变通。河东巩昌兰州二府。河西宁夏西宁甘州凉州直隶肃州。并口外安西靖逆二属。倘夏秋二禾。于六九两月被灾。仍照定限申报。其有六九月田禾本属青葱。此后忽被灾伤者。准各展限半月。夏灾不出七月中。秋灾不出十月中。即为勘明申报。仍将被灾日期。于题疏内详悉声明。以便察核。十二年议准。州县勘报续被灾伤分数。其续报被霜被风被水之灾较重。距原报情形之日。未过十五日。不准展限。统于正限内查勘请题。十五日以外者。准于正限外展限二十日。如已过正限。均准另起限期勘报。历来报灾之例至后而益加详密如此。恭查乾隆六年　　土谕。向来各省报灾。原有定期。若先期题报。便不合例。朕思按期题报者。乃指其本而言。至于水旱情形。为督抚者察其端倪。早为区画。随时密奏。则朕可倍加修省。而人事得以有备。若过拘成例。则未免后时矣。至于督抚报灾。有故为掩饰。不肯奏出实情者。亦有好行其德。希冀取悦地方者。惟公正之大臣。既不肯匿灾以病民。亦不肯违道以干誉。外此不能无过不及之失。朕恫瘝在抱。再四思惟。匿灾者使百姓受流离之苦。其害甚大。违道干誉。虽非正理。以二者较之。究竟此善于彼。宁使国家多费帑金。断不可令闾阎一夫失所。钦此。大哉　　皇言。于臣工之过不及。权衡至当。宽干誉之过。正以甚匿灾之罪也。守土者可勿凛诸。稽古荩臣秉钧常以灾祲上陈。奉使辄以饥荒入告。所以动人主。勤天戒。畏民碞之心者。虑至深远。不以非[己](已)专责惧上厌闻而安于简默也。况守土之吏亲民之官乎。

　　煮赈筹济编　
杨景仁

吕东莱论救荒以设糜粥为下。惠仲孺亦谓荒政之弊四。而行粥居第一。良以行粥之举。壮者得歠。而不能及幼孤老病之人。近者获餔。而不能周僻壤深山之境。且萃数千饥馁疲民于一厂中。气蒸而疫疠易染。众聚而奸盗易萌。强者数次重餐。弱者后时空返。即其得食者。仰给一盂。奔驰数里。晨往夕还。冲风冒雪。得毋惫甚。况重以吏胥侵蚀。撩以石灰。杂以糠。嗟尔嗷鸿。活者二三。而死者十六七矣。然此法之弊也。究非法之弊也。乃行法者之弊也。夫苟行之而不善。虽良法皆成弊薮。苟行之而善。虽常法可绝弊端。窃以为灾黎未赈之先待哺不迫。既赈之后续命犹难。惟施粥以调剂其间。则费易办而事易集。又如外之流民。户口难稽。人数无定。非粥曷济乎。此不独富厚耆硕宜行之乡里。即有司亦当行之郡邑。而不可废也。前代糜粥之设。历有良规。国朝偶逢歉岁。轸恤多方。而赈之典。未尝偏废。爰采辑良法。着其利弊。贤司牧及乡里耆硕有志振穷者。知其弊而杜之。散其利而普之。虽谓赈为尽善之仁术可也。

　　通商筹济编　
杨景仁

谨按歉岁民无籴所。则无所得食而夺兴。贤司牧料其必然而危之。及其未然而弭之。则通商以裕食。洵赈济之余事。而平粜之先声也。大抵商之不通也有故。遏籴者。借口本境之粮。不知米侩益昂其价。而兴贩莫来。抑价者。命意惠艰食之众。不知囤户暗售他方。而贸迁莫至。毋遏籴而籴广。不抑价而价平。而复无暴关以因之。商民有不奔走偕来者乎。查雍正三年。直隶天津等处被水。米价甚昂。行文将军府尹等。将盛京粮米十万石。由海运至天津新仓。有　　旨令商民自海运米者。不必禁止。听其运至天津贸易。四年。以山东登青莱连年丰稔。　　谕抚臣动帑采买。分贮济南等属米少之州县。再劝谕各商贩运。八年议准。行令盛京将军奉天府尹。转饬守口官弁。如有商民贩运米谷者。听其出口。该管州县。给与商民船票。十年奏准。凡有商贾贩运米谷。至山东直隶粜卖者。米船一到。即便放行。其临清淮扬等关。将梁头米税。自五月至七月。暂行宽免。秋收之后。再行征收。乾隆元年议准。行令督抚。转饬管理关务各官。凡有米船过关。询明各商如果前往被灾各邑粜卖者。免税。给与印票。责令到境之日。呈送该地方官钤印信。以便回空核销。如有免税米船。偷运到省。并未到被灾地方先行粜卖者。将宽免之税。加倍追出。仍照违禁例治罪。十三年　　谕以地方偶有偏灾。即将该处关口应征米豆税。加恩宽免。则估舶闻风云集。市直自平。驵侩不得居奇。穷黎均沾实惠。转得权操自上等因。自后每遇灾年。米商应征关税。非免则减。几为常例。湛恩汪濊如此。甚至各关米税之免。将届停止。复行展期。所以鼓舞招徕之者甚至。二十五年。畿辅左近。谷价未能大减。　　派侍郎给事中。会同直隶总督。至德州沿河一带察看。务令舟车无阻。恐临河州县因粮艘需备驳运。或藉名多封船车。以致商人挽运滞。

　　睿虑精详。无微不烛焉。而且　　恩施逾格。既屡宽关市之征。复暂弛海运之禁。乾隆元年。　　谕近年以来。直隶收成歉薄。民食艰难。从前议开海运。以资接济。续经盛京将军奏称锦州等处。米价加贵。请永禁海运。朕谕以今岁直隶收获平常。俟明岁再加将军等所请行。朕闻秋冬收获之后。各商民携带资本。前赴海城平等处采买杂粮。止因时届隆冬。海风劲烈。舟楫难行。已将所买米粮收贮各店。春融装运。该商民惟恐地方有司。遵照明年停运之议。闭遏难。甚为惶惧。朕思商民此粮购买在先。暂行存贮各店。不应在明年禁止之内。且奉天素称产米之乡。虽因贩运过多。价值视昔加贵。然较之直隶歉收之地。待粟而炊。其情形缓急。实相径庭。着俟明年内地麦熟之后。再将海运禁止。四年。因京师雨泽未降。上年海运弛禁之期已满。奉　　旨复宽一年之禁。嗣迭奉　　恩纶。凡灾年海禁之弛。行之直隶山东者非一次。为民谋口食者綦详矣。乃外省以及外国产米之区。间亦有权宜海运者。乾隆十二年奏准。福建台湾。虽隔重洋。与漳泉二府同隶一省。商船往来如织。原不在禁例。即如江南崇明县。向有给照赴内地买米载回之例。嗣后如遇台郡稔年。应听漳泉二府商贾。及在台二府民人。自十月至次年二月。于地方官处请照买运。又议准暹罗国产米甚多。如商民愿往买米。造船运回者。给牌以便验放无阻。仍严饬兵役。无得需索扰累。若商民无粮米载回。只载货归者。倍罚船税。以示惩儆。此虽一时权宜之事。而念民食艰难。多方筹划。使商贩往来接济。不惜破格之施。诚非苟而已也。有子民之责者。知歉岁以通商为要图。航海尚弛其禁。而内地之过分畛域者可愧矣。关津并免其征。而城市之借端勒索者可诛矣。无使贾利者转而贾害。庶几利商者即以利民乎。

　　辑流移筹济篇　
杨景仁

谨按流民者饥民也。与其辑之于既流之后。不如抚之于未流之先。然饥馑荐臻。本乡无可觅食。有不得不转徒他方者。琐尾流离。困踣狼狈。不早为之所。弱者阽于危亡。强者转为盗贼。可虑也。前代如汉如隋如唐。移民就食。是民之迁流。转出自在上之意。战国梁惠王曾行之。虽沿周官大司徒移民通财。廪人移民就谷之制。祗一时权宜之计耳。其余因时补救。具有良规。国朝尤为详尽。而资送养之法。或行或不行。则变通而与时宜之。期于实惠及民而已。查康熙三十一年。陕西流民。在襄阳等处地方。得　　旨有情愿运送潼关米石者。即给价令其运送。此令流民就佣以济转输。顺便俾之回籍者。四十三年。山东流民流入京城。　　命大臣官员设饭厂数十处。分行赈。嗣直隶河间等府百姓。来赴赈厂者甚众。有　　旨将东省直隶流民。遣官领送回籍。仍捐给籽粒。俾得耕田亩。雍正元年。　　谕直隶山东河南流民。有就食京师者。着五城御史察询口数。量给盘费。送回本籍等因。钦此。遵　　旨议定每口每程给银六分。老病不能行走者。加给三分。为脚力费。委官护送。地方官逐程出具收结。转送至原籍。中途患病者。令地方官养医治。病痊日。再行转送。此资送流民路费之始。九年议准。直隶山东河南穷民。渡河而南。以图就食。令沿河州县。于各渡口详察。有力不能自达者。量给路费。如有依亲佣工易食者听。其乞食者。用载漕米粮照例计口赈给。其欲回本籍者。资给遣回。不愿即归者。于来春耕种之候。仍皆给以资粮。令其回籍。凡资给之费。动用存公项。造册送部。八年。凡外出穷民。有应冬月养者。　　谕令动用常平仓谷。大口日给一小升。小口五合。按日动支。乾隆初。议准嗣后送流民路费。每大口日给制钱二十文。小口减半。老病者照例给脚力三分。水程。照大小口应给之数。减半给与船价。奉　　旨依议速行。与前此定为每口每程给银六分之例殊。前例以程计。一程约计百里。流民徒步。一日岂能走及一程。若以所过州县为程。相去或六七十里。四五十里。流民过一州县。即给银六分。又不分大口小口。一日所得。不特倍逾于赈给之数。且较民间营趁为生者更裕。愚顽将转以流移为利。不思复业。是故改以日计并分别大小口较为尽善也。七年。　　谕各省督抚严饬有司。凡遇江南灾民所到之地。即随地安顿养。或借寺庙。或棚厂。使有栖止之所。动用该处常平仓谷。计口授粮。据实报销。并训谕约束。不得藉端滋事。至于灾民聚集众多之处。更委道府大员。专行督察。及冬月水消。春初耕种之时。有愿归本乡者。即资送回籍。给以麦种。其不愿回籍者。亦不必强等因。　　圣主为流民通盘筹划者。如是之无微不至也。顾资送之例不皆有益。而间或滋弊。无业愚民惰游幸泽。挈家结队。仰给在官。或甫送归籍。仍复重来。未副　　朝近安辑之德意。转滋闾阎贪诈之浇风。政体所关。防维宜亟。是以八年　　谕河间天津等处。来京就食之民。日益众多。因愚民无知。见京师既设饭厂。又有资送盘费。是以本地虽有赈济。伊等仍轻去其乡而不顾。且有已去而复来者。不但抛荒本业。即京师饭厂。聚人太多。春暖恐染时气。亦属未便。着高斌设法安插。妥协办理。钦此。旋经大学士等。议于通州良乡二处添设饭厂席棚。以赡续至之流民。又经直隶总督饬属固安永清东安武清霸州文安。设粥赈。俾北来流民。随在就食。愿回籍者。资给路费。仍令本籍查明补赈。自此流民不致复聚京师矣。自时厥后。则斟酌出之。而不拘成例。

十三年。　　谕向来外省有资送流民之例。用意良厚。然至饥馑洊臻。本处米粮乏绝。而邻封尚可觅食。若必驱还故乡。岂能坐以待毙。势又将转而之他。南北东西。辗转资送。在邻省既不胜其烦劳。而于灾民转益流离失所。朕思灾轻之地。不可令其抛弃失业。自当照例资送回籍。倘遇积歉之年。本处无以餬口。转徒他乡。或倚托亲旧。以济其乏。或佣工种佃。以食其力。且其中有极无倚赖者。国家复有养之例。地方官悯其流离。无分畛域。随宜安插。俟灾氛平复。本地可耕。然后使回故里。亦未始非权宜之道。惟在权其轻重。相其缓急。斟酌办理。不可执一而论。应令地方有司。酌量妥办。不必拘定成例等因。十八年　　谕御史奏请敕谕江南邻省督抚。照旧例养流民。春融资送回籍等语。养流民之法。前曾行之。有名无实。转滋多事。且于灾民实无裨益。导之使轻去其乡耳。近日巡抚已经具奏。故未准行。与其养于异方。何如厚加赈恤。使不流移转徒之为愈。今年淮徐等处被水。朕迭次筹济。不惜数百万帑金。以养资送之费计之。何啻百分之一二。岂有爱焉。若以养资送所需。增为本地赈济。岂不更沾实惠乎。夫以灾地专委多员。挨户察赈。尚恐不能一无遗漏。邻省州县。各有应办事务。又何从辨其灾黎。徒滋奸民在本地则乘机溷冒。及资送则聚众强抢。去而复返。日不暇给。而实在被灾流民。或依傍亲属。或佣工餬口。又必逐一稽安插。于伊等生理。益致拘碍。故停止此例等因。二十八年。　　谕御史奏资送贫民回籍议覆一折。以此例一开。恐致无业之徒。混冒虚糜。于灾黎无益。是仅推其流弊。而未深究夫有名无实之本原。无识者。将未免仍疑为节省帑项起见。朕因直属两年秋霖过多。加恩蠲赈。不啻再三。即费正供巨万。无所靳惜。又何有于区区资送一节。然已洞悉其一无实济。而犹曲徇陈言。矫情示惠。必不出此也。且流民故乡既无生计。四出佣趁。即揆之古人无常职转移执事之条。未始不可俾之并生育。又何至束缚驰骤。强以势所不能。朕以为与其资送无实济。不如加赈济之期。俾民获实惠为愈也。救荒无奇策。惟以体恤民隐为要。设令被灾至重。甚至有田之户。亦概远徒。则所以筹抚绥。必更有大设施者。又岂恃此资送虚文。所能济其万一哉。将此通谕中外。使明知朕意。钦此。历观停止资送养之　　谕。可谓深切着明。大抵法积久而生弊。道与时为变通。是以　　圣谕一则曰增为本地赈济。再则曰不如加赈济之期。良以辑之于既流之后。不如抚之于未流之先。帑不患其多糜。惠必施于实获。又云设令被灾至重。必更有大设施者。想见神明化裁。包括无数经纶。而不沾沾于一时一事也。至于流民之归。既无庸资送。亦无庸差送焉。嘉庆七年。　　谕万凝等。以现在清苑等县。有差人领回本处贫民。辄欲令各州县仿照办理。势不能不佥派差役。纷纷押送。竟与递解人犯无异。是驱之转于沟壑矣。且各州县所差人役。岂能于本处饥民。概行指识。彼此认领。徒滋纷扰。此事断不可行。钦此。此外出趁食之民。当听其自归。不必官差认领也。职司民牧。偶逢灾祲。预料民或流移。先期出示各乡村。谕以即有赈恤。令其静候。毋得远离。一面设粥平粜。以定民志。其有迫不及待。挈家四出者。查户时即为登记。以待闻赈归来。补行赈济。归来贷与牛种。以资生理。其流民所至之境。不分此疆尔界。加意拊循。善为措置。则民虽撄荡析离居之苦。而得劳来还定之方矣。

　　备杂粮筹济编　
杨景仁

王制民无菜色。注谓无食菜之饥色。诚以耕九余三。虽逢水旱。而饔常继。斯菜色不形。然菜不熟曰馑。次于谷不熟曰饥。是其资乎民食。裨益非浅。其在丰年。犹藉以辅谷。况值大祲。或荐饥。粒米如珠。嗷嗷待命。既难谋乎麤粝。复告匮于糟糠。纵在上者赈恤百方。而恩不及周。力难为继。当一饱之无时。愿少缓须臾毋死。非有杂粮。曷充枵腹。而杂粮非可取办于临时也。有备无患。济荒者筹之熟矣。恭读雍正二年　　上谕。舍旁田畔。及荒山不可耕耘之处。度量土宜。种植树木。桑柘可以饲蚕。枣栗可以佐食。柏桐可以资用。即榛楛杂木。亦足以供炊爨。其令有司课种植。乾隆七年。　　上谕如果园圃虞衡薮牧之藏。以次修举。于民生日用。不无裨益。我国家生齿日繁。凡资生养赡之源。不可不为急讲。钦此。仰见　　睿虑周详。虽民间琐务。靡不殚心。课农之余。并及果木。为闾阎佐食用。即以备饥荒。计至深远也。古来循吏究图民事。固期米谷充盈。然亦未尝不加意于菜果之植焉。夫人情一日不食则饥。当此急勿能择。乞命于草根树皮。温凉莫辨其性。蒸莫识其方。得一物而皇然下咽。冀以实饥肠。延残喘。讵知不谙物性。訾昌阳而进豨苓。以虺而代蘼芜。欲丐余生。而或转促其生者多矣。然则上古食草木之实。近世效之。亦足疗饥。特须办其可食者而食之。且须知其可食而早植之。而豫蓄之。明永乐时。周宪王作救荒本草。有图以肖其形。有说以着其用。首言产生之壤。同异之名。次言寒热之性。甘苦之味。淘浸烹煮。蒸洒调和之法。共草木米谷果菜。凡四百十四种。其可食者。为叶为花为实为根为为皮为茎。各有几种。一种而或叶与实皆可食。或根与叶皆可食。或花叶与实皆可食。条分缕晰。汇次成书。嘉靖四年。巡抚毕蒙斋以为有裨荒政。下令重刊。正德间。王西楼盘作野菜谱。因江淮饥民。采摘野菜充食。恐其误食伤生。历览详询。得六十余种。每种图其象而系以诗。采风者诵之。怦然感民生之艰苦焉。此二书皆精于格致。而切于恫瘝者也。惟是救荒本草中。如黄耆桔梗之类。半系药物。则于旧本草。其新增者。如竹节菜出新郑。紫云菜生密县。因周王备藩河南。当时植于圃者。多系中州产。他处未必尽有之。至如百合石榴柿梨梅杏等物。乃寻常果品。人尽知食之。今择其可磨作饼蒸食者。登载较详。至野菜谱。如丝屩屩板荞荞之属。世不尽识。今检其村野所恒有。而便于采捋者。载之。以补救荒本草所未备。近世吴氏仪洛辑本草从新。所收救荒之品。较易取求。而前明徐宗伯光启农政全书。所载食草木叶法。与辟谷等方。亦附录焉。屠隆荒政考云。灾伤之处。杂置豆粟薷麦荞蕨粉之类。皆足充饥。今据诸书所志。酌录而汇存之。世有心民瘼。知其可食而早植之而豫蓄之。俾得补五榖之缺。而无伤生之嗟。岂非救荒之一助哉。噫嘻。观于此者。小民艰食之情可以恻然而悲矣。仁人君子所由访沟洫之遗模。讲积贮之成法。竞竞焉防于未荒之前。稽平粜之旧制。循散赈之良规。肫肫焉援于既荒之后。思其艰以图其易。惟兹杂粮藉以辅谷。而不恃为延命之资。固有备无患者之上愿也。

　　兴工筹济编　
杨景仁

荒岁役民。出于不得已。而未始非良法也。浚河筑堤诸务。受其直。救目前之饥荒。藉其劳。救将来之水旱。他如修城垣。葺学校。皆工程之大者。即缮完寺观。似非急务。而用财者无虚糜之费。就佣者无素食之。劳民而便民。非良法乎。查康熙五十二年覆准。令陕西各州县修城。俾穷民得佣工度日。雍正四年。　　谕朕轸念东省被水穷民。粒食惟艰。特允山东巡抚之请。于大清河兴疏浚之工。令乏食小民。得力役之资。为餬口之计。今天气和暖。土松润。正当畚锸之时。去秋该抚奏请设厂赈济。今赴工者众。粥厂可以停止。但念此就食小民。其中岂无老弱残疾。不能赴工者。赈既停。麦秋之期尚远。此辈穷无所归之人。或仍致失所。朕心深为悯焉。着山东巡抚。将不能赴工之穷民。察明若干。每口仍给与升合之资。候至秋收后停止。所用银均作正项开销。该抚严饬各州县官。务实心奉行。以副朕养育百姓之至意。钦此。　　圣主怜悯饥民。使壮丁就役。而又念及不能赴工之老弱残疾。予以口食。德至渥矣。而工程之修举。在先事豫筹。别其缓急轻重。则遇灾欲办工赈。无难次第举行。乾隆二年　　谕。今年春夏之交。直隶山东两省。雨泽愆期。二麦歉收。朕已多方筹划。接济民食。且令直隶总督。有应兴工作。以次举行。俾小民得藉营缮。以餬其口。今思山东百姓。多仗二麦度日。今岁麦收既薄。虽屡降谕旨。蠲赈平粜。仍恐闾阎尚有艰食之虞。着该抚悉心计议。如开渠筑堤修葺城垣等事。酌量举行。使贫民佣工就食。兼赡家口。庶可免于流离失所也。再年岁丰歉。难以悬定。而工程之应修理者。必先有成局。然后可以随时兴举。一省之中。工程之大者。莫如城郭。而地方何处为最要。要地又以何处为最先。应令各省督抚一一确查。分别缓急。豫为估计。造册报部。将来如水旱不齐之时。欲以工代赈。即可按籍而稽。速为办理。不致迟滞。于民生殊有裨益。钦此仰见　　圣主子惠困穷。精神贯彻乎事前事后。思患而防。事豫则立也。乾隆八年奏准。直隶河津两郡旱灾。将沧州改筑土城。景州土城。亦于开春修筑残缺。灾民俱得佣自给。十三年。山东修沂河两岸堤工。部议照以工代赈之例。土方工价。准给一半。　　上念东省被灾甚重。民情艰窘。非他处可比。将土方工价。按数全给。此又破例之　　殊恩也。二十五年。直属有应修河道沟渠等工。将上年截北仓漕米。所存十万石。作为修浚河渠以工代赈之用。二十七年。　　敕令步军统领。派员修治德胜门外。至清沙一带石道。其余各门有未平坦处。并令查勘酌辨。奉有多兴土功。亦所以养穷民之　　谕。四十七年。豫省青龙冈堵筑漫口。下游居民。经黄水淹浸。民食维艰。另筹开挑引河。改建堤岸。俾江南山东两省附近灾黎。赴工授食。五十七年。直隶被旱。　　敕令保定天津河间。以及顺广大等府城垣。乘此兴修。并查明各该州县城工。如有应行急修之处。赶紧勘估。奏明办理。此乾隆年间工赈之大略也。嘉庆元年。　　谕本年湖北各属。因汉江涨发。猝被水淹。荆门灾形较重。该处堤工。原系百姓自卫田庐。例应官督民修。第念楚省教匪滋事之处。既被扰累。其未经被贼地方。又复猝遇水灾。殊为可悯。着加恩将此次堤工。官为修理。又　　谕救荒之策。莫善于以工代赈。因思附近城河等处。久未挑浚。多有淤滞。以致骤雨不能消涸。着通行查勘。将应行疏浚之处。雇集附近穷民。兴工挑挖。于工赈两有裨益。钦此。　　圣恩高厚。以民修之项作官修。体恤百姓者既至。而以工赈为救荒之善策。洵万世不刊之训也。六年。京师右安永定各门被水。将永定河东西两岸决口堵筑。有　　旨令官给佣资。俾被水难民。赴工帮同力作。以充口食。十三年。以上年直隶通州等处被淹。凡坐落永定河西岸。并切近大道之宛平良乡等十余州县。有应疏浚牧牛河淤浅。及挑挖大路两旁沟渠等工。动用赈余银两。以工代赈。十五年。甘肃被旱。　　俞督臣之请。于来春开冻后。即赶修皋兰固原等处城工。俾贫民得资餬口。此嘉庆以来工赈之大略也。司牧者善为经理。工鸠而民庶有鸠。力食。而农堪代食。沐膏泽而勤苦。不亦康乎。

　　安富以救贫说筹济编　
杨景仁

按保息六条。终于安富。注平其繇役。不专取。则安富固有道焉。昔周武王之民。有粟至百鼓。而戍避重泉。齐桓公之民。成囷者二家。而聘隆式璧。此人主藏富于民之至计。即重农积谷之微权也。顾三代以上。画井授田。富之之权操于上。其时无甚贫之民。亦无甚富之民。井田既废。民间生计。一听民之自为谋。而其所谓富者。半由货殖。不尽出于农田。史记所以有本富末富之辨也。近世生齿日繁。惰游日众。裒多益寡。则本富固可恃。而末富亦可资。乃官吏日从而侵侮之。日削月脧。不久而富者亦贫矣。富者不安。而日流于凋敝。设令饥馑荐臻。库帑不散擅动。常平社仓米谷之发。又复不敷。将何所取资。以活环而待哺之穷黎耶。惟培养富户于平时。而后临事得藉其力。平时轻徭薄赋。加意护持。临时如平粜施粥助赈贷种诸务。皆取给焉。而未可抑勒也。诱掖有方。奖励有法。足谷翁虽甚俭啬。见守土者从容开导。加以优礼。咸以为荣。而踊跃听命矣。雍正二年。　　谕社仓之设。原以备荒歉不时之需。朕以为劝谕百姓。听民便自为之。而不当以官法绳之等因。钦此。夫社仓米谷。小民不过斗斛之益。而　　　圣心体恤如此。深虑有司行之不善。致滋烦扰也。而凡劝分之资乎富民者。安可以官法相绳。涉于派累哉。即令急公爱民。而理谕势禁。强以必从。或不孚以情。而操之太蹙。或不量其力。而索之太奢。窃恐志在救贫。而弊先扰富也。夫周贫者之急。不可以扰富。富者之余。斯可以救贫。司牧者绎周官保息安富之义。为我　国家培养元气。俾缓急可恃。贫富相维。则几矣。

　
卷四十二户政十七荒政二

　　救荒贵得人疏康熙十八年　
蒋伊

臣惟救荒之法一在奖良吏。吏之于民。休戚利病。刻刻相关者。莫如守令。如其不廉不能。坐视其民之死而不救。一旦盗贼起。民亦疾视其长上而莫肯效命。如其果贤且能。民信之既深。有所劝谕。必能乐助。有所委任。必能尽力。其于民之顽良。必能洞悉。民之肥瘠。必能周知。其于给散之际。必能核出纳之奸。必能杜侵渔之弊。转徙者可望其招徕。抛荒者可望其开垦。故天下无救荒之奇策。而有救荒之良吏。然择良吏必不可拘成格。盖不专其职。则吏无以行其志。不厚其赏。则吏未必尽其心。臣愚以为被灾地方。全恃守令。平日果能清廉洁[己](已)。守绝一尘。赈济之时。又能清查口数。按人给发。实惠均沾。不致克减。恤灾捍患。多方措画。使数十万户口。室虽悬磬。而人庆更生。许该督抚题请。廷臣公同核实。不拘钱粮盗案。　　特准即升。则廉吏益知所勉矣。夫天下之最可怜者。莫如饥民。而天下之最可虑者。亦莫如饥民。盖济饥民。正所以弭盗贼也。如实能全活数万人之命。而地土不致荒芜。户口不致耗散。真可谓循吏矣。而犹复以考成之法限之。其何以劝天下哉。一在专责成。赈济固赖守令。然守令之廉能者不多觏。而贪残者比比皆是。捐瘠满沟。啼呼满路。守令不问也。上有赈贷之恩膏。欲知饥民实数。而守令素不知究也。委之胥吏。则所赈者又非真实无告也。欲　　特遣使臣察勘灾伤。则徒滋骚扰之弊。且民情不相通。而侵渔如故也。然则所谓赈济者。不过公文行下。造册报上。曰赈过若干而已。其生与死。固不得而知也。臣请　　敕下该督抚。于监司府厅中荐举二三廉干官员。总理荒政。分地任事。如虚报宜禁。扣克宜禁。闭籴宜禁。攘夺宜禁。宰牛宜禁。皆其职也。令各州县确勘饥民实数。一面赈济。不得迟缓。一面报明册籍。总理官据册按数。不时亲行察访。如至某里某村。而无其人。是混开也。有其人。而给散不以时。不以实。是冒侵也。即行揭参。以为不能抚字者之戒。如总理官不能承上恤下。反掣良吏之肘。该督抚即行指参。务俾地方各官实心任事。朝夕经营。视为万命生死所关。凡束手待毙者。皆令全活而后已。庶可仰纾皇上宵旰之怀矣。

　　敬陈分赈之法疏康熙十八年　
蒋伊

迩因江南旱荒。　　特允督臣赈济之请。从此各直省被灾地方。咸可推广。将见饥者得饱。流者得归。数千万将填沟壑者。复登席矣。但救荒实政。贵得其人得其法。则民沾实惠。倘奉行不善。与不赈等耳。从来赈济之法。莫善于分。莫不善于聚。一聚则饥民云集。不免有攘夺之患。且给散之时。人多而厂少。强者争先求食。其势不能无拥挤。而老弱之颠仆者。已十一二矣。聚数十万人于一处。挨名按册。非半月一月。不能给发。饥民待餔经旬。不得一食。因而死者又十五六矣。聚露居。疫疠随作。病不得生于医药。死不得葬于不毛者。又十七八矣。臣刍荛之见。务令县各为赈。而不可聚之于一郡。乡各为赈。而不可聚之于一城。人各为赈。而不可委之于一吏。所谓县各为赈者。盖不欲使民轻去其乡也。民当凶荒之岁。流亡载道。或携老幼。举族共行。或弃妻孥。孤独逝。此散而之四方者。能保其不为盗乎。惟谕以本处赈济。麦熟之前。稍缓催科。则流亡日归。使民有故居可恋。亲属可依。一便也。捐输事例。即以本地之米。赈本地之人。该州县据实数径申藩司。藩司径行达部。米则贮之于仓。银则交之于库。无往来之劳。无车船之费。人必乐于从事。二便也。饥民闻赈济之令。每多离乡越井。扶携就食。若驱逐出境。使之啼饥道旁。号寒旷野。是不仁也。如一概容。万一逃人混入其内。事发之日。是官与民皆以赈荒而蹈法网也。惟州县各自为赈。则有保伍里长。人皆识认。无逃人之害。三便也。所谓乡各为赈者。盖乡之去城也。远者百里。近者数里。鸣而起。枵腹入城。所仰给者。止一餐之粥。半升之粟。而生业俱废。八口嗷嗷。不胜病矣。应令州县官督同绅士耆里。分历穷乡。逐户清查。真正饥民。计其一家男妇几口。册上填明某里某村。姓名年貌。每口给一小票。掌上另用一印记。以防其冒往别村。凡城市郊野。多设公所。届期至厂。验明小票印记。每名给一红签。谕以次日不必齐赴。如一人缴十人之签。即可领十人之食。近者给以粥。远者散以粟。年不满十岁者半之。给散之时。换给一绿签。每日红绿二签。循环缴给。是一家数口。止须一人奔走城市。而九人者皆得安坐于乡。别寻生理。不至失所。行之既久。使男女异日。而一人受两日之食。则不致男女混杂。此法之可行者也。所谓人各为赈者。十室之邑。必有忠信。况通都大县。岂无乐善之绅士。好义之里耆。肯实心任事者乎。若一经吏胥之手。则报名有费。而所报者未必皆实户。廪给有扣。而所廪者未必皆穷民。其侵渔者多矣。臣在康熙十年。曾赈荒于乡。分设三厂。全活饥民之数多而费省。其城中官设二厂。全活饥民之数少而费广。此冒侵与不冒侵之别也。应令各州县里耆公。举绅士之贤者。分任其事。且辗转劝助。亦可佐　天庾之所不逮。已上赈荒诸法。若地方官实实举行。或有补于荒政之万一。

　　赈济议河南通志　
陈芳生

古来赈济之道有三。曰赈济也。赈贷也。赈粜也。赈济者有散而无敛。此惟大荒行之。赈贷之法。行于中荒之年。大约春散秋敛。出入皆以米谷者也。赈粜之法。出仓谷。随时价粜卖。贮其钱。俟秋成平籴。此出陈易新之道。无问小饥大饥未饥。皆可通行。故以三者较之。莫善于粜。莫不善于贷。何也。贷之者。将来必欲还之者也。输纳之际。虽良民不无后期。考绩之日。虽循吏未免追呼。此时虽似为德。将来不免为怨。而况民间贫富异其家。顽异其性。欲借贷者。每系无业之人。势不得不责之以互保。互保之后。势必诿卸其任于富者者。未免有偏累之虑。至其侵蚀之难察。影射之难辨。则又势所必有。且秋成之丰歉未定。则还仓之盈绌无凭。故借贷之举。行之而善。未必能如朱紫阳之社仓。行之而不善。竟等于王安石之青苗矣。所谓莫不善于贷者此也。若夫赈粜则不然。谷出钱入。既无事于追呼。随多寡为交易。亦无偏乎贫富。量时值为低昂。无抑勒之弊。乡僻皆可搬运。无不之惠。市中日日有谷。时价自不腾踊。官粜不止。民间之谷恐后。自不安于闭籴。钱谷相衡。多寡之数易核。既无中饱之患。而又随其现在之价值。即可转收外运之米。商贾利于速售。则远贩日来。况当贵而粜。当秋成价钱而籴。则斛斗必有盈余。虽无取息之名。而有取息之实。益可佐将来之预备。古来经济名臣。莫不以此为富国足民之道。而宋儒苏轼赈杭州。亦曰某于浙中救荒无他法。惟日粜常平仓米而已。故谓赈粜之法为甚善者此也。至于赈粥之举。则惟大荒之年为极贫之户不能举火者行之。枵腹而来。果腹而往。其中透冒之弊似少。然而设厂之处少。穷民奔走以就食。必有荒于耕作。前后失据之患。其弊一。远近闻风。来者日多。恐不可以为继。其弊二。妇女老幼疾病之人。不能匍匐以奔命。其弊三。人多必有暴露疾疫之虞。其弊四。故其为道能暂而不能久。可散而不可聚。试就祥符一县之方广计之。南北百里。其中为方十里者八十。使以十里而设一厂。当为八十厂矣。每厂日米一石。当去米八十石矣。自二月赈。至麦熟止为期。约有百日。当去米八千石矣。此岂易给之数乎。况设厂或未能多。道里或未能均。赈期或未可限。则又岂易举之事哉。故就今日而言。赈法则借谷粥皆未确见其可行。求其全利无后虑者。莫如出粜仓谷之为便。

　　救荒议　
鲁之裕

古云救荒无长策。夫岂果无长策哉。难于得其人焉耳。得其人则未荒而弭之早矣。甫荒而备之周矣。即审荒而赈之也。亦无不沾其实惠者矣。然尝见今之当局者。必现在之官。与在官之属始任之。任之而辄不予以礼貌。抑又无所劝惩也。则人将何所畏爱。而府库之财不窃。日出其精神才力。以于劳怨交丛之地哉。故予窃谓随时随地。皆有待用之人。固不待于借才异时异地也。惟是为督抚监司者。能精择乎府州县官之有真才实心者。俾之主赈事。则其人必亦能精择乎分赈之人。无拘拘乎佐贰之员也。虽学职可也。即举贡监生生员可也。齐民而行谊素昭者亦可也。如既得其人矣。于是乎勉以大义焉。待以殊礼焉。俾其人鼓舞驰驱而不倦。而监司复从而监察之。臧有彰。否有瘅。如是而分厂以任其事。于救荒也何难。虽然。未荒之弭也弗早。甫荒之备也弗周。迨不幸而迫于荒。而后有以赈之。则审荒之术不可不亟讲也。凡有司之赈荒者。大都以报名之事。责诸里胥。夫里胥之婪者。惟其亲知。贿赂之是求。无论已。即有一二畏法之人。亦决不能按乡而悉其荒口之数。何也。审荒之令一布。则告者纷纷载途。其真伪何从而辨。欲沿门讯之。而千万饥民。是岂计日而可毕籍者。议者曰。以赈粥为稽查。一术也。夫岁惟无大饥也。岁而大饥。则岂特穷民就食哉。即豪家僮仆。往往报名而关支。远乡富民。亦且分丁以走领。如是而食者不皆饥。饥者或反无食矣。赈粥固非术之善者也。议者又曰。以印票书民口数。与按口应给之粮。实贴诸兆民之户。而委员以核其伪者罪之。一术也。是亦暇则可行。而荒迫无济之术也。然则荒卒不可审乎哉。曰何不可审也。是有分民之法在。从来民富者有三。曰上曰中曰始。贫者亦有三。曰薄曰常曰赤。始富者。劝分不行于其家。薄贫者。赈济不施于其宅。惟至于上富。则使自择其乡之薄贫者而贷之银。中富则使自择其乡之常贫者而贷之种。此非徒欲贷之银种而已也。即于此寓审荒之道焉。何也。彼上富者以银贷薄贫。必逆计其能偿者贷。而上富之所不贷。其为常贫可知矣。中富者以种贷常贫。亦必计其能偿者贷。而中富之所不贷。其为赤贫可知矣。是不必劳吾耳目。而民举为吾耳目。亦不必费苦心思。而民心先为吾尽矣。夫然后委分事者。履乡按户。而等其差以行吾赈也。则赈者实。而固无有旷时冒给之弊矣。议者曰。等贫民为三。善已。流民将何居。曰民而至于流也。必其生之无他计者也。是则与穷而无告者何异。有赈以济之而已矣。尚何待于审之而后有以济之耶。等诸赤贫焉可也。

</div>
    <div class="pagination">
<a href="皇朝经世文编_page118.html">上一页</a><span>...</span><a href="皇朝经世文编_page114.html">114</a><a href="皇朝经世文编_page115.html">115</a><a href="皇朝经世文编_page116.html">116</a><a href="皇朝经世文编_page117.html">117</a><a href="皇朝经世文编_page118.html">118</a><span class="current-page">119</span><a href="皇朝经世文编_page120.html">120</a><a href="皇朝经世文编_page121.html">121</a><a href="皇朝经世文编_page122.html">122</a><a href="皇朝经世文编_page123.html">123</a><a href="皇朝经世文编_page124.html">124</a><span>...</span><a href="皇朝经世文编_page120.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
