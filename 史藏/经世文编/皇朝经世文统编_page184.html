<!DOCTYPE html>
<html>
 <head>
  <meta charset="utf-8"/>
  <title>
   皇朝经世文统编 - 第 184 页/共 287 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文统编 - 第 184 页/共 287 页
  </h1>
  <div class="content">
   核减漕南浮收并禁革陋规疏同治四年　　　　　
浙江巡抚马新贻

窃照浙省正漕分成核减业奉　恩准嗣尊部议以漕项筹抵运费复经臣具　奏覆准在案漕额既减运费亦筹轸念民艰有加无已而额外浮收若不痛加裁汰核寔酌留仍无以苏民困查从前浮收之由始则河运之贴帮继则海运之贴费浙省自改办海运以来津贴之多寡即视帮费之轻重为定每运漕米一石自三钱至七钱不等统算约计五钱有奇以银合米每石须加米三斗以上以全漕九十五万石计之计约收米三十余万石方敷海运津贴之费加以州县办漕用名目纷繁内有绅衿大户正赋之外颗粒不加甚至有把持包揽等事势不能不取盈于乡曲之小户以为挹兹注彼之谋其中本折并收或以米加耗或以钱合米大小户长短不等最重之户正漕一石竟有完米至一石七斗以上者此完漕之不均浮收之所自来也臣与藩司粮道访查各州县征收漕南旧规从严厘剔除酌留耗余以为办公之用照现改新章征收计杭州府属共可减浮收米六万四千六百五十三石嘉兴府属共可减浮收米二十八万五千三百八十七石湖州府属共可减浮收米一十三万六千八百六十六石三府共减去浮收米四十八万六千余石又漕南统征分解米向以征剩漕米归南多系疲玩小户历来折钱完纳亦有浮收今一并核减杭嘉湖三府南米共可减浮收钱二十四万七千余串此从前漕南收数过多现拟核减之大情形也所有原奏内州县办漕如修整仓书役辛工剥兑守候等费皆属万不可省之用并有漕仓剥船各处折耗为数亦多现在酌留耗余仅令勉敷办公从前一切陋规浮费行裁汰将留裁各目造册存案并明白晓示勒石永禁漕粮完本色绅民一律征收不得再有大小户名目其有情愿完折者按照市上米价随时收纳悉听民便至杭属之新城于潜昌化等县完纳漕粮向收折色官为办运应仍照旧办理按照市价征收如敢仍蹈从前勒折浮收一经发觉严参治罪惟大户向完漕米并不加耗此次改定新章酌留漕用既云绅民一律自不得再分轩轾恐各大户仍以从前完数借口不肯加耗起而与地方官为难一县之中大户居其半若小户有耗大户无耗必至复事浮收否则不敷漕用于漕务新章大有妨自后倘有绅衿恃势把持仍前包揽短交自应一并从严参办嗣据该司道具详前来臣复核无异应俟收漕时严督州县正已为先除酌留耗余外不准颗粒浮收仍沿积习庶民心悦服照章乐输至大小衙门一应陋规等项行禁革如敢违犯官参吏处以杜弊源而肃漕政

　　请减苏松太浮粮疏代作　　　　　
冯桂芬

窃惟大学论理财之道于天下必曰平周官土均掌土地之征必曰均禹贡九等太宰九赋不外均平令天下之不平不均者莫如苏松太浮赋上溯之则比元多三倍比宋多七倍旁证之则比毗连之常州多三倍比同省之镇江等府多四五倍比他省多一二十倍不等以肥瘠而论则江苏一熟不如湖广江西之再熟以窄而论则二百四十步为亩有缩无赢不如他省或以三百六十步五百四十步为亩而赋额独重者则由于沿袭前代官田租额也夫官田亦未尝无例矣伏查　大清户律载官田起科每亩五升三合五勺民田每亩三升三合五勺重租田每亩八升五合五勺没官田每亩一斗二升是官田亦有通额独江苏则不然考宋绍熙中朱子行经界法吴粮每亩五升耳厥后藉蔡京韩侂冑等庄为官田又贾似道广买公田元代续加官田明祖平张士诚又没入诸豪族田皆据租籍收粮宣德中抚周忱知府况锺奏减苏松粮百万石疏中称苏府秋粮二百七十余万石内民粮止十五万余石余皆官粮是二者未尝合并官粮自七斗六升民粮自五升嘉靖中令各州县尽括境内官民田裒益之分摊定额长洲县官田最多故额最重他县他郡官田递少故额递轻今苏州府长洲等县每亩科平粮三斗七升以次不等折寔糯米多者几及二斗少者一斗五六升远过乎律载官田之数此苏松太重赋之源流也自明以来行之五百年不改而其中升降盈缩则因时而异苏州府志称明臣周忱奏令输布一匹准米一石输银一两准米四石又称课吏以催科六七分为上考终明之世无征至八九分者　国朝康熙十三年前抚臣慕天颜疏有曰无一官曾经征足无一县可以完全无一岁偶能及额雍正中奏准江苏漕米折征每石银一两其时银价每两易钱七八百文以此观之前明及　国初赋额虽重大都逋欠准折有名无寔而已嗣是承平百余年海内殷富为旷古所未有江苏尤东南大都会万商百货骈阗充溢甲于寰区当是时虽担负之夫蔬果之佣亦得以转移执事分其余润无论自种佃种皆以余力业田不关仰给之需遂无不完之税故乾隆中年以后办全漕者数十年无他民富故也惟是末富非本富易盛亦易衰至道光癸未大水元气顿耗商利减而农利从之于是民渐自富而之贫然犹勉强支持者十年迨癸巳大水而后殆无岁不荒无县不缓以　国家蠲旷典遂为年例夫癸巳以前一二十年而一歉癸巳以后则无年不歉且邻境皆不歉而苏松太独歉此何理也谓为州县此三十年中督抚司道更数十人之多岂无一二不肯党同欺妄之人而且　圣主不加斥户部不加驳廷臣科道不加纠此又何理也诚以赋重民穷有不能支持之势部臣职在守法自宜一切不问坚持不减之名疆臣职在安民寔因万不得已为此暗减之术始行之者为前督臣陶澍前抚臣林则徐皆一代名臣揣其意必谓减额则永不能加缓则后不为例原冀民气渐苏无难复旧初不意年复一年且年甚一年而不可返也臣窃惟前办全漕之时间遇水旱办成者一办带征者九带征之后依然全漕故以年计为减成以十年计非真减成也今则年年办永无带征之日乃真减成也

又官垫民欠一道光之初数仅分厘癸巳以后驯至一二成夫所谓垫者岂有州县之果能垫哉不过移杂垫正移缓垫急移新垫旧移银垫米以官中之钱完官中之粮将来或豁免或摊赔同归无犹之未完也故历年粮册必除去垫欠虚数方得征收寔数以此数民固未尝完也伏查苏属全漕一百六十万厥后积渐减损自道光中年始于今三十年矣礼曰以三十年之通制国用言综乎三十年之大凡斯以后可知也今试以道光十一年起至咸丰十年止三十年中运数分计之辛卯以后十年共数一千三百余万内除官垫民欠得正额之七八成辛丑以后十年共数九百余万内除官垫民欠得正额之五六成咸丰辛亥以后十年共数七百余万内除官垫民欠得正额之四成而已自粤逆窜陷苏常焚毁杀掠之惨远接宋建炎四年庚戌金阿朮故事七百有三十年无此大臣某等亲历新复各州县向时著名市镇全成焦土孔道左右蹂躏尤甚又各贼不能相统此贼所踞难免彼贼掠故贼境即不与官兵交界亦皆累连阡陌一片荆榛凡田一年不耕便为荒田今已三年矣各厅县册报抛荒者居三分之二虽穷乡僻壤亦复人寥落间于颓垣断井之旁遇有居民无不鹄面鸠形奄奄待毙伤心惨目之状寔非郑侠流民图可比已复之松太如此未复之苏州可知而欲责以重赋责以数倍他处之重赋向来暴敛横征之吏所谓敲骨吸髓者至此而亦无骨可敲无髓可吸矣　皇上视民如伤未伤者犹且如伤已伤而伤又至重者乎斯即据情吁请全行蠲免三五年在　皇上如天之仁必蒙　谕允惟是　天庾正供停运三年军需浩繁度支仰屋其何以济臣等所不敢出此也又荒田召种有顺治年间各省屯田之例可援然垦熟既远升科更迟现报荒田三分之二已荒者议蠲未荒者议减将所存仅止一二成亦臣等所不敢出此也至于办例案自七八成而五六成而四成咸丰三年闻警抛荒仅止三成若稍存苟且弥缝之见援抛荒之案减而又减约得二三成非不可以塞责但前督抚臣之所以为此者尚或冀其复旧今则明知无复旧之望而狃于积习不以直陈是全无为　国之心徒有罔上之咎又臣等所不敢出此也臣等细核历年粮数咸丰十年中百万以上者仅一年八十万以上者六年而皆有官垫民欠十余万在其中是最多之年民完寔数不过九十万成案如是民力如是积弊之后大难之余催科一事棘手尤倍臣等蒿目艰难悉心筹划上体　宵旰忧民之切下维军国待用之殷于万难偏重之中求两不相妨之道似宜用以与为取以损为益之一法比较历来征收各数酌近十年之通改定赋额不许不许挪垫于虚额则大减于寔征则无减穷变通久于此时为正办或者谓据此定额未免过少不知减余之数仍通省莫重之数尚非宋元旧额不得谓少且不自今日始也咸丰十年以前历年如是未尝于历年　国用有减也彼时兵革未兴生聚未改田园庐舍未有损非犹是完善之江苏乎夫完善之江苏仅有此数即残破之江苏不应仍有此数今臣等于残破之余请照完善之时定额且不援近年最少之数不假借垫欠虚数诚不敢谓必有把握若仍执久置不用之虚额衡量多寡欲求转逾乎完善之时　皇上圣明洞鉴有是事乎有是理乎事理所必无即刑法所必穷恐贤如刘晏李巽不贤如裴延龄李寔亦且束手无策矣

又或者谓数既犹是何不仍夫旧贯尚有冀于将来不知干嘉之江苏寔千载一逢之盛会不可为例窃谓自兹以往如天之福东南无事休养生息二三十年冀可复咸丰及道光末年之江苏更二三十年冀可复道光中年之江苏而悬此虚额数十年以待之无论无此政体恐异日之利未必能复目前之害已不可支臣等今日之所办所谓以与为取以损为益者方将借减赋之名为足赋之寔所以能照完善之时定额者其机括全在减赋二字中也何以言之办办缓权在胥役防弊虽有百法舞弊奚啻千端止此民力止此地产不减额之弊在多一分虚数即多一分浮费减额之效在少一分中饱即多一分上供减额既定胥吏无权民间既沾寔惠公家亦有寔济是为转移之善术一也吴民死亡之外大半散之四方故乡赋重望而生畏寻常蠲缓不足去重赋之名招之不来荒田愈久愈多何法以治之惟闻减赋之令必当争先复里是为劳来之善术一也往者诸城被陷官吏一空乡团抵死拒敌锣声所达万众争先小股贼匪见辄走即以三首县言洞庭香山金市各乡有相持至七八月之久者固由　朝廷恩泽之至深亦征愚贱天良之未泯此时减赋令下彼见　皇上于经费匮乏之时尚有此度越寻常之举有不感生望外踊跃输将者乎是又激劝之善术一也大抵以事理而论残破之视完善必应递减而有此三者可以弥补此递减之数则又以事理决之臣等所谓以与为取以损为益者此也现在苏郡尚陷贼中闻各乡多为暗团之约待时而动以应官兵即如常熟反正乡民毁贼卡杀贼目者凡十余处昆山克复沿湖居民截杀窜贼无数是其明证一闻减赋之令必当感激涕零望风增气他日军麾所指弩矢之驱必更奋箪壶之迓必更诚又未始非固结招来之一法臣等伏查顺治八年三月奉　上谕凡故明仇怨地方或一处加粮甚重我朝并无仇怨何可踵行此等情由详察具奏钦此于是江西袁瑞等府明初因陈友谅抗师加粮倍重布政使庄应会奏复旧额苏松独未及上请又雍正三年三月十九日怡亲王奏请酌减苏松浮粮奉　旨苏松之浮粮当日部臣从未陈奏常　皇考圣怀屡欲施恩议减今怡亲王等悉心筹划斟酌奏请朕体　皇考爱民赋之盛心准将苏州府额征银蠲免三十万两松江府十五万两钦此又乾隆二年奉　上谕江省粮额尚有浮多之处再加恩免征银二十万两钦此部文照雍正三年例办理仰惟　列祖　列宗当东南全盛之时犹复　轸念民依如此其深且厚今日之兵燹孑遗流离琐尾至于此极也乎漕粮为惟正之供而苏松独曰浮粮曰浮赋见诸　列圣谕旨及郡县志书不以为嫌是知寔有浮多应减之处留以待我　皇太后　皇上行之者也惟有吁恳　圣慈鉴察特沛　殊恩俯准减定苏松太三属粮额由臣等督饬司道设局分别查明各州县情形以咸丰中较多之七年准折衷定数总期与旧额本轻毋庸议减之常镇二属通融核计仍得每年起运交仓漕白正耗米一百万石以下九十万石以上着为定额南米丁漕照例减成办理即以此后开征之年为始永远遵行不准更有垫完民欠名目似此核寔办理不特酌十年二十年之通相较固无所绌即酌三十年之通相去亦不甚远至官垫民欠本属弊政新复之地百皆空无可垫而欲其垫弊更百出必宜永远禁止又自后非大旱大水寔在荒歉者不准着为令典伏愿　皇太后　皇上俯念苏松各属为十八省未有之重赋非他处被陷州县可比又为七百年未有之大难非历年被例案可比去无益之虚籍求有之寔征下延亿万垂尽之生上继　累朝未竟之志民生幸甚　国计幸甚如蒙　俞允钦遵俟苏属肃清一体办理先自松太创行由臣设局拟定章程其漕粮一切琐屑目酌定归并汰除以省烦文而而昭寔际续再缕晰具　奏谨将历年起运数目缮具清单又苏松财赋考一书曾收入　四库于重赋始末言之颇为详尽一并恭呈　御览

　　江苏减赋记　　　　　
冯桂芬

苏松重赋源流余代合肥李公鸿章譔疏中详言之大抵一亩之税苏松太最重者几及二斗轻者犹一斗视常州六七升镇江五升相悬绝先后议减者明建文诏亩税不得过一斗寻为成祖革除厥后周公忱况公锺奏减秋粮一百余万石　国朝韩世琦玛佑严沆孟雄飞吴正治慕天颜汤斌任辰旦各疏民人陆大猷等牒先后请减皆格于部议雍正间怡贤亲王以米尚能完银多逋负请减银而不及米乾隆间减银案循之自来言减赋之害尤痛切者诸疏外莫如蒋公伊流民图周梦颜苏松财赋考蒋图不可得周书则采入　四库有刊本余生长田间深知其苦先淑人家为催科所破尝谓桂芬曰汝他日有言责此第一事也弃养以来益用耿耿顾汔不得言责且以为内发不如外发之捷欲求一贤督抚言之而揆时度势不可轻动故迟之惟三十年来官中一言一事涉漕赋者必求其详手录之久渐成帙以道光十年以后无年不通牵国赋不过五六成窃以为此可减之机而所见督抚尚非其人无何而有粤寇之余避地上海湘阴曾公国藩奉　诏东征介钱君鼎铭招余往辞之而以减赋节相寄曾公首韪之同治元年春合肥李公鸿章督师至沪又有幕府之约见即说以减赋欣然相许余无求于李公而以此事故曲意赴军同事粮道湘阴郭公嵩焘引为同志李公遂以此事付我二人先为郭公草详继为李公草疏稿累旬始成博访通人诹谋询度于金布令甲名于时者若李君友琴邹君雨平诸人佥无异词顾由后思之则有四憾焉初稿竟请常镇不减苏松太减半令重额减为一斗稍浮于常州轻额减为五升略同于镇江有人言汤文正请减一二分不得今骤请减半得毋河汉其言不如先进三十年比较单但请酌中定额邀准之后始明言之余深韪其言改如今稿初不知　朝廷大径请亦可邀准此一憾也又吴君云言宜请照常州起科余以为骤请减三分之二终嫌河汉不敢下笔然犹详言苏常犬牙相错天时地利人事无一不同而赋额二倍为不平不均之尤越日又以篇幅过长删此一段既见部文屡有不得其平语绝不知苏赋之三倍常赋始悔不从吴君之言此又一憾也又全数以缓比较立言故余手稿请减米数下有南米丁粮一体核减八字郭公不知钱谷以为词句繁衍清稿省去八字余覆校竟不觉既发始觉之此又一憾也初余有片稿言各属科则百十等为胥吏弊薮请一律照江震例九等定则嗣郭公别作均赋片稿谓关系较重宜置余稿从缓余颇然之孰知后此一切皆方伯某公为主与所见适相反前稿遂不行此又一憾也举事不慎悔莫能追已议既定有候补道某自江北邮上说帖谓减赋不宜多苏松太二成常镇一成足矣但改考成例十分为七分计起运米仍可得百余万官与民两利其词甚辩某公力主其说以为不易之法谒院赞成之李公以付余余驳之云从此小民完十分之赋　国家收七分之漕包欠之丁胥惯欠之绅衿欠之州县永享此三分之利该道创此异论请改二百年各直省通行之例为若辈开一绝妙方便法门不知居心何等且不惟不可行亦不能行漕额有一分斯有一分之用应何人何弥补何以不筹及公见之咋舌曰弊至此乎公言是也此余与某公龃龉之始

余又以周梦颜财赋考卷首绘图最动心目宜附呈　乙览购之沪上不得旧藏书数万卷寄太湖中冲山寺已三年遂遗信取以来以腊月朔登舟八日而贼至寺毁余书独完遂请李公加跋恭进一切备具时官军已复青浦嘉定常熟将及苏城曾公与李公约俟红旗同上一日郭公议捐江北沙田谓吴君云谙其事往请之君曰江南北捐事殆无遗利矣此不足烦公公有意苏吴民盍请减赋且粮道职也郭君以曾李红旗之约告之君曰云以为迟矣官赋犹私租也今兹无租之时设有佃户求业户减租其事虚而易城既复且征租而求减租其事寔而难云以为及今行之时哉不可失郭公大然之返幕邀余偕请李公速发乃以同治二年五月十二日上之二十四日抵京　诏从之先是四月二十日太常卿潘公祖荫二十三日御史周君寿昌交章言减赋事皆下部未覆奏六月三日覆奏请苏松太减三分之一常镇减十分之一　诏复从之部文既至余与郭公议苏城完善之先岁运七八十万苏城残破之后岁转运一百二十万势不可行徒滋百弊宜请再减一成晨夕为李公言李公许之属缮稿稿成以寓曾公亦许之未发也一日曾公忽以余稿檄司道会议意在速行初郭公之具详也不会某公衔同事秦观察缃业曰口舌自此始矣某公果大恚至是郭公已迁去遂欣然以为己任欲尽翻原议凡七事一常镇勿减请收回　成命一苏省太勿再减一五升以下额勿减一减银别定分数勿援缓旧案一常镇一体减银一科则仍其旧勿改并一减分酌用等差勿普减三分之一先以红禀言于曾李二公皆不许遂压详文不上者数月而李公统兵薄苏城城旦暮且下余已辞李公离幕思吴君云言先后三致书请径奏毋待司详李公乃属幕府钱君恩綮缮成行发矣某公自沪至苏争之力辨之疾要必诺乃归于是所谓一成十数万者永留于江苏矣而余六事尚不许积数月某公固执不已李公嘻笑怒骂开说万端不为动详亦汔不上逾年李公令某公赴省谒曾公定之曾公亦曲从其议惟驳去常镇不减一条余悉如某公指详乃上疏稿即出其手李公以疏中酌定差等一节词不达意仍节余前稿改定上之未几曾公督师豫中李公署总督某公护苏抚矣寻得部覆不准减银顾驳漕项词重驳地丁词轻于法可更请而余于减赋外又以清丈津贴两事与某公积忤李公在金陵以同郡殷阁学兆镛疏请免厘语侵之迁怒苏绅有后言度致书无益同县潘君曾玮数争于某公不省减赋之案遂定

清丈者余所为校邠庐抗议中有绘地图法某公见而善之请李公牒余丈川沙田事未半某公忽请罢之李公愕然牒余酌进止惟余亦不解也详见致李公书中既归一幕友云某公习闻民间有隐匿之说欲清丈以发之清丈者求田多耳今闻丈得数转少故罢之初余之赴川沙也某公与以上海县弓度之与苏弓同以之量田率视原报田数稍少余议用朱子条奏经界状所谓通县均纽顾亭林日知录所谓一境通摊之法以所少之数均分于合县田中行之减赋时尤泯然无某公则大骇先后两详斥为大拂舆情不读朱子亭林书也某公于是谓上海弓不可用博求他弓属吏迎合者或以华亭县烙印旧弓进计十亩可得十一亩则大喜州县以弓请者改与华亭弓余疑之告李公咨请部示部弓至则与华亭弓合时某公已护抚益大喜札司通饬遵部式余益疑之乃详考　皇朝文献通考　大清会典户部则例皆载部尺五尺为步二百四十步为亩此正例也江苏等省旧有田亩准用本地旧弓不用部弓惟升科田亩始用部弓此变例也又阅长元两县残本鱼鳞册积数皆用六归以六尺为步与部章五尺为步显异尤为确证始恍然于部弓华亭弓皆不误而以部弓量旧有田亩则误会三县将清丈遂详致三邑侯书长元乃改作六尺弓某公闻而不喜吴县不敢改亦不果丈厥后太仓以藩弓清丈毕多田数万亩一州大哗乃议摊轻各田之粮以符原额大吏将从之官绅以问余余曰摊重则不驳摊轻则必驳不如用申算之法官绅然之时某公已以艰去佥曰某公在者太仓加赋矣然各县用某公所发步弓如故不步田而胥役已藉之索民民苦之六年夏丁方伯日昌履任始偕同人呈请申明旧例亦不行同治十年曾公阅兵苏州余乃言之公会商中丞南皮张公之万公尤明了遂咨部部臣复以宜专奏汔未定案津贴者

初道光丁未沔阳陆公建瀛抚吴行海运议以河运停减银米充公而水经费取诸州县时余以母忧家居荷公延访余曰移河运费为海运费此正道也公曰君言诚然顾海运试行耳明年且复河运今年由重之轻易明年由轻之重难俟河运果废必如君言余无以难之既而浙江行海运如余言江苏则因循者十余年减赋之初余以此昌言于诸公某公亦附和之余以为早在改正之例矣一日吴观察艾生自浙来过余曰比见某公为言今年议大小户均赋每石津贴运费钱一千杂费钱一千愿诸君助我意甚决是将奉　旨浮收勒折矣此梓乡大事君不言谁宜言者时减赋事已大定余以某公故与李公约绝口不挂漕事乃邀潘太史遵祁顾廉访文彬四人公致减赋局员陈观察庆溥书有奏加津贴秕政流毒等句词颇刻挚陈君以示同列某公闻而索得之大怒来余家气涌如山为言并无奏加津贴事余应之曰然则秕政流毒等语公不任受谓余误听可也某公又曰苏漕移漕项粜变各银为海运费寔不足益以赡军田息始足屡请宫保不见许故有取之州县之说余曰果为此一事即是诚在我翌日李公来闻余与某公龃龉将排解之也余详述颠末且以田息请李公坦然许另奏于是乎删除津贴之议以成其后某公护抚甄别陈君及吴观察女夫某去官知其事者之是年某公遂行均赋法昌言于众每石时价外加八百文泊定数之日时价石钱三千二百漕价石钱四千五百其次年某公以艰去旋自缢中丞郭公柏荫方伯王公大经主漕议米价减二千二百漕价四千二百遂与不删津贴等矣传曰作法于凉其弊犹贪作法于贪弊将若之何可慨也减赋既定佥谓租以供赋减赋自宜减租是秋议定每一石以内正数减为九七折一石以外零数五折仍不得逾一石二斗是为减赋之终事云是举也其善者则曾李二公为之其不尽善者则某公为之或以余为有左右之力闻之殊内愧故缕述始末以见余见余于此事心力交尽卒之无功有憾而不能校出疏中所脱八字尤憾之大者或谓此其中有天焉则非余所敢以此自解也由余论之常镇三十年来亦皆年年办乱后岂能转办全漕减一成亦宜惟米既益少银即可不减此外苏松太嘉湖五郡宜更请定一亩之税米不逾一斗银不逾一钱则至均至平之道也愿以谂天下后世之留心民事者

　　会奏酌减嘉宝二县漕米疏　　　　　
吴元炳　谭钧培

窃准户部咨光绪五年九月十八日内阁奉　上谕都察院奏编修廖寿丰等遣抱以本籍漕粮未蒙普减呈请代吁永免加漕银两一折据称江苏嘉定宝山二县因赋则较轻于办理减漕案内未减分毫而统计应解漕银系属名轻寔重民力竭蹶请饬将应解江安道库加漕一项核议免抑或另筹体恤等语江苏普减漕粮一案出自　特恩何以嘉定宝山二县未经议减该二县漕米合之各项漕银于赋则轻重较各属究竟何如道库加漕一项能否免应如何另筹体恤之法着沈葆桢吴元炳酌度情形奏明办理务期国课无妨而民力不致拮据方为允协钦此抄录原奏原呈移咨核办等因仰见　圣主垂念民瘼一视同仁之至意臣等莫名钦感遵即转行司道查明详办去后兹据署苏州藩司许应鑅苏松粮道王毓藻会详称苏省同治初年查办减赋一案经前督抚臣请将苏松太三属极重浮粮大加核减上中各则及沿海瘠区漕粮分别递减优减仍不减五升以下之轻则亦不逾部议三分减一之范围常镇二属则不分科则轻重普减漕粮十分之一其漕项地丁银粮先经奏请并减部议未经核准嘉定宝山二县田亩因本色科则之最重者每亩止征米二升七合有零俱系在五升以下轻则当经汇入清单声明不减漕银因并归地丁折征未经议及各在案兹该编修廖寿丰等以当时减案赋内该二县独未沾沐　皇仁未免向隅请将应解江粮道库加漕一项核议免经都察院奏奉　谕旨饬议遵查原呈所称江道加漕银两一项系因顺治年间省卫运军行月口粮改折不敷奏明增编于高安东兴化泗州嘉定等州县并续准均派溧水一县嗣嘉定宝山分县后除坍豁减免外各额编银一万二三千余两不等汇入条银征解早已抵不敷沙船水及海运经费有专柱待用孔殷现在运费万分支绌方且节省浮滥设法补苴尚虞不济一经减免前银不特与运务关匪细即同增之高等各州县恐难免纷纷借口并且与从前不减条银　谕旨亦大相违背是此项加漕万不敢轻议免者也

至漕折一项因该二县地滨海疆素不产米未能全征本色是以将应征漕粮每石折银七钱六钱归入地丁征收始于前明万历年间沿迄于今历逢　恩旨与地丁一体扣蠲银一万数千两之多现在嘉定仅征此项折漕正银二万四千二百两零宝山仅征此项折漕正银二万二千二百两零体寔已周挚当减赋之际该二县绅民前次漏未陈明刻下定案业经十余年本亦未便率更奏案也第苏省减赋前案寔为千载一时之　旷典该二县祗以有此漕折致现额本色科则较轻未能与各县均邀　恩减论情不免向隅且查苏松太等属各县钱粮每亩最上科则征银仅一钱稍零而该二县因漕折并入每亩最上科则须征银一钱四分零本较别县独多以折银与额米合计其间亦有在五升以上之则者原呈所称名轻寔重似尚不为无因兼之该二县自兵燹后十室九空承平虽已有年元气未能尽复民为邦本上全　国计尤须下恤民生是经该司道等反复筹商以加漕一项既难议免而现在所征本色科则已轻又不在定章应减之例惟有于无可调剂之中谨遵　谕旨另筹体之法拟请将该二县前项漕折银两照原折银数仍旧复还本色按亩分加入现征米内合算科则如在五升以上者仿照常镇各属之案酌减米额十分之一仍在五升以下者不准核减所减之米将来统在现征本色米内扣除因原折每石仅科银七钱六钱为数已轻不得援苏松太等属三分减一为比例如此办理是所减仍祇在米而不在银与减赋原案及折漕本意似均相符在各县既不致借口而京仓亦尚无大并据声明约计两县所减之米俱系一千数百石其白粮米石攸关　天庾玉粒照例仍与漕粮项下按数拨足起运恤孤米石为计授要需亦于南米内拨补其余减阙米石各就本扣减毋庸另行筹补等情酌核定议会详请　奏前来臣等复查嘉定宝山二县田赋既据该司道等查明漕银与漕米合计亦有在五升以上之则自应量予酌减因思所征漕折从前若非因地不产米自应以本色起征是此项漕折本系漕米故漕折名目为苏松太各县所无而惟该二县独有赋役全书附注明白班班可考银米系属同源如舍银论米嘉宝固不应议减若比较银米总数则变通尚可从权合无仰恳　天恩俯准将该二县漕折银数仍归本色核入现征米内并算科则如在五升以上按照常镇二属酌减十分之一仍在五升以下者毋庸核减以顺舆情而广　皇仁

　　援案吁恳酌减漕米疏　　　　　
刘坤一　谭钧培

窃照镇江府属金坛县因荒田未尽垦复连年奏请展办抵征节准部咨行令开征本色均经转行遵照在案兹据署苏州布政使许应鑅会同署江安粮道德寿江苏粮道王毓藻详据金坛县绅士吴炳照等呈称该县地瘠民贫甲于他省粤逆窜陷该城时仇邑民拒守之久屠戮蹂躏较他处尤为惨酷肃清以后户口凋残约计存丁不足三万是以田尽荒芜屡经设法招垦而客民就垦寥寥收复已十余年垦田尚不及半历年展办抵征每亩尽收钱二百文若开办丁漕民民力寔虞不给虽镇江府属曾蒙于减赋案内奏准普减一成而新科米则重者尚有五升三合零以钱漕两项核计较之抵征增至一倍有余查同属之溧阳重则每亩四升六合起科丹阳重则三升四合起科该县壤地相连科则独重租不抵粮入不敷出客民则避重就轻势必他徙土著则计穷力绌亦渐流亡招垦催科两皆束手查江府属被兵较重民力艰难曾蒙　奏准减征漕额三成丹徒县沙潮田地昔腴今瘠于普减一成之外亦曾　奏蒙　恩准续减今金坛一县糜烂等于江硗瘠倍于沙潮拟请比照阳溧二县科则酌中核减俾不致轻重相悬庶几输将稍易等情经该司道等饬据该府县覆查明确援照丹徒县沙潮准减之案请将金坛县米额于前次普减一成外比较丹阳溧阳二县科则酌中核议将五升三合二勺零民地荡寺学田三项及四升四合零民地照额各减十分之一分四厘计应减米五千七百六十余石又闰月米三石零庶规复启征小民困累稍纾荒田逐渐垦复等情详请具奏前来臣等伏查金坛县应征漕米前于减赋案内已奏蒙　恩旨普减一成此时方议开征何敢率请再减惟是该县被兵之惨寔与江府相同而地土尤著名瘠薄迄今休养十余年户口百不及三荒田垦不及半连年展办抵征亦属事不获已然抵征系权宜之计终非常经丁漕为维正之供势难久缓无如该县新科米则较重若令按则开征体察情形寔有未逮今据该司道等公同酌议详请再乞　恩施核与丹徒县沙潮田减剩科则再请减收奏准成案相符合无仰恳　天恩俯准将金坛县减剩应征漕米五升三合零四升四合零各则照额各减十分之一分四厘以苏民困而广　皇仁如蒙　俞允臣等即饬令该县查照减定科则核造征册开办丁漕一面查照科则等差派减米数各册咨送户部查核

　　遵查江西征收丁漕疏　　　　　
江西巡抚刘秉璋

窃臣承准军机大臣字寄光绪四年正月十二日奉　上谕御史欧阳云奏请将江西省洒入钱粮内之节寿陋规严饬革除一折等因钦此当经转行司道钦遵查办去后兹据布政使李文敏署督粮道王嵩龄详称伏查江西丁漕未经改章以前征数不一地丁每两征银一两七八钱征钱三千数百文漕米每石折支钱七八仟或银七八两不等以州县办公之费无出捐摊之案过多不得不藉资于民刁衿劣监从而欺凌小民包漕抗粮挟制官长其弊不可胜言浮收有加无已官民交困沿袭多年前督臣曾国藩目击情形力图补救于同治元年先将江西奏派州县捐摊各奏请豁免声明设法减征丁漕另筹旧永禁捐摊钦奉　谕旨允准一面会同现任督臣沈葆桢前在江西抚任内督饬前藩司李桓确核妥议裁减浮收自同治元年为始定以地丁每两连耗羡征银一两五钱漕米每石折收银一两九钱大张晓谕一律遵行所征地丁除完解正耗一两一钱外另提银一钱漕米除完解部价一两三钱外另提银二钱以为本省各项寔在需用之捐其地丁每两余银三钱漕米每石余银四钱分别酌提存留作为司道府县办公之需明定限制各有遵循所有捐摊各名目悉予裁停各项陋规行禁革官无赔累之苦民感薄赋之恩刁衿劣监无所施其伎俩官民称便吏治一清此曾国藩等裁减浮收酌定丁漕应征银数之原委也至同治二年复经前藩司孙长绂因银贱钱贵稍加变通会同前署粮道吴集禧禀经曾国藩沈葆桢批准自同治三年为始每银一两作钱一千六百文地丁每两征银一两三钱者改收钱二千四百文漕米每石征银一两九钱者改收钱三千文万安乐平二县视各属每米一石多钱二百文一律折收制钱由官易银解兑并声明以后如遇银价复涨收银收钱由官酌定行之数年亦复相安经孙长绂于同治四年护理江西抚篆任内会同前督臣曾国藩前署督臣李鸿章据实具奏接准户部议覆该省丁漕两项自应均令照章征收本省办公藉资丁漕若不容悉多收殊非经久之道所请除地丁完解正耗银一两一钱漕米完解部价一两三钱外其本省在寔在需用之捐公费每地丁一两另提银一钱六分每漕米一石另提银二钱七分在于减定丁漕收数内供支之处应请准如所奏在于解部外余剩丁漕收数内供支等因奉　旨依议钦此此孙长绂按照初定丁漕银数变通收钱之原委也嗣因钱价大落州县收钱易银不敷解支经前藩司文辉于同治七年详经前抚臣刘坤一会同前督臣曾国藩将丁漕重加厘定查照同治元年原议一律改收银两奏准户部议覆江西漕米自改折色以来每石止解部银一两三钱为数较微若不准其酌量加收本省办公竭蹶且恐规复漕运旧制诸多窒兹请以向征制钱三千文者改收现银一两九钱向改制钱三千二百文者改收现银二两二分五厘按之原定价值不甚悬殊且奏明一律收银与州县私自改章者不同地丁收钱不过一时权宜改收银一两五钱连倾镕火耗等项在内除完解正耗银一两一钱外余为提补捐公费并州县办公之用均请准如所奏办理等因奉　旨依议钦此此刘坤一仍照初定章程丁漕改收现银之原委也

旋于同治九年前侍郎胡家玉奏请饬督抚通饬各属征收地丁钱粮每银一两遵例加收银一钱所有另立名目永远禁革以苏民困等语钦奉　谕旨刘坤一斟酌情形妥议具奏钦此又经刘坤一详丁漕改章原案请将地丁钱粮仍照定章办理奏奉　谕旨遵行复于同治十二年前左都御史胡家玉又以江西省额外加征地丁银两奏奉　谕旨裁革经臣前在藩司任内会同前粮道王必达悉心查议地丁每两收银一两五钱寔属难以删减惟藩司衙门因革除办差供应增添一分公费当于无可裁减之年拟将藩司一分公费删除以后地丁每两止征银一两四钱九分此外征收漕粮加价均势难更张详经前抚臣刘坤一缕晰覆陈钦奉　朱批览奏已悉即照所议办理仍随时认真稽察倘有浮收即行从严参办该部知道钦此是年九月前左都御史胡家玉仍以江西违例加征奏奉　上谕户部妥议具奏即经户部就江西现在情形悉心商酌拟请按照原定每银一两连加一耗羡折收钱二千四百文之外再按现在银价酌加钱数由官易银解库所加之数每两不得逾二百文以示限制如此办理民间所增之数乃增于银价之大非增于州县之浮收州县办公之费仍取于额定之中无取于民间之加派一切私立名目俱不得借口其漕折一项江西省每石解部银一两三钱征之于民以一两九钱为率核与河南安徽等省折价支解章程尚属一律惟该左都御史虑及征银不便亦请即令该抚查照同治四年原定数目每石收钱三千文及三千二百文之外酌量加收钱文其所加钱文即视地丁每两二百文之数核计征收不准再有浮溢先行奏咨在案俟银价平减即照原定钱数折征又经刘坤一饬据司道遵照部议核定地丁每两连耗羡火工除删藩司一分公费外寔收钱二千(千)六百八十二文漕米每石连留支公用改收钱三千四百二十文万安乐平二县各加收钱二百一十六文均由官收钱易银上兑漕米年外完纳者仿照江苏章程每石加钱五百文至银价低昂无定如日后银价大涨大落随时确查项目奏办于同治十三年二月奏奉　朱批户部知道钦此钦遵出示晓谕通饬各属一体遵办各在案此刘坤一遵照部议核定丁漕收钱数目之原委也

是江西厘定丁漕收数系属由多减少前督臣曾国藩深以捐烦重陋规滋多以致州县浮收日甚官民交困是以奏免摊捐革除陋规定以地丁每两收银一两五钱漕米每石收银一两九钱嗣经改征钱二千四百文及三千文均系按照原征银数折收并酌定捐公费确数以为正本清源历久无弊之计迨后因银价日贵州县征收不敷报解前抚臣刘坤一按照曾国藩初定章程奏准征银而降调左都御史胡家玉屡以为言复遵部议酌定钱数改收钱文诚如户部原奏民间乃增于银价之大州县仍取于额定之中系属平允确论况江西丁漕合计收数较之苏浙楚豫等省均属有减无增迄今年久官民相安今御史欧阳云奏请仍照曾国藩原定钱数征收殊不知曾国藩原定本系征银若仍改征银两势必复以为口寔如照孙长绂按同治二三年银价甚贱时所定丁漕征钱数目办理见在银两依然昂贵核与同治十二三年相等自未便据议减征若明使州县征钱易银仅敷一正耗之销数则前督臣曾国藩曾经厘定必不可省之捐公费一无所出州县廉俸无多用费本繁何堪赔累势不得不藉丁漕浮收以应支销以十余年累次奏定官民两便之举一旦隳弃舍明示限制而不遵必徒博虚名以为快诸弊从此复起必至重困闾阎是恤民转以害民不但更改良法深为可惜而历年钦奉　谕旨及部议皆成具文亦于政体有该司道等悉心斟酌江西丁漕应请仍照同治十二年遵奉部议奏定章程地丁每两连耗羡火工共收钱二千六百八十二文漕米每石连留支公用共收钱三千四百二十文万安乐平二县加收钱二百一十六文均由州县收钱易银上兑以免不敷而杜流弊仍俟银价大涨大落再行随时确查项目详请奏明遵办不准州县擅自改章亦不得于定章之外丝毫多取等情具详请奏前来臣覆加确核均属寔在情形合无仰恳　天恩俯准将江西省地丁漕折仍照同治十二年奏定钱数征收以杜流弊寔为官民两便至节寿等项陋规自同治元年奏明禁革之后迄今无违臣仍当随时诰诫各守成规如有私送私受情事或经征丁漕于定章之外浮收丝毫即行从严参办不敢稍事徇隐

　　确查江西丁漕积弊并设法整顿疏光绪十一年　　　　　
江西巡抚德馨

窃臣于光绪十一年五月初十日承准军机大臣字寄光绪十一年四月二十四日奉　上谕有人奏江西丁漕积欠甚多等语丁漕系维正之供闻该省除缓不计外历共短征银五百余万两何竟积欠如此之多其弊安在德馨破除情面认真确查据寔具奏不准稍有含混等因钦此仰见　朝廷慎重催科力杜积弊之至意跪诵再三莫名感悚臣于上年十二月抵任稽核各属完解丁漕征数远不如前地丁截至年底为止有完不及五分者漕粮九月开征甚至年内尚未破白者当以军饷紧急需用浩烦即札司道严饬各属寔力催征限于次年二月以前完解六分以上余限　奏销前完足如有不及前数者即行撤参倘能全额全完者即量予奖厉以期惩劝兼施挽回积习数月以来完数稍有起色钦奉前因伏查江西丁漕积欠数目自同治十一年起至光绪五年止通共丁漕两项除缓不计外寔在未完民欠银四百七十余万两见在同治十一年起至光绪五年止未完民欠丁漕已奉　恩旨豁免所有光绪六年起至十年止丁漕两项截至光绪十一年五月二十日止除去缓不计寔在未完民欠地丁银一百六十三万九千四百三十二两一钱二分四厘漕折银八十三万九千五百三十三两七钱六厘二共短征银二百四十七万八千九百六十五两八钱三分揆其致短之由议者有谓花户之疲玩或云绅富之包抗但急公奉上小民具有天良践土食毛绅士尤明大义何至以应完正赋抗不输将恐尚未洞见症结之切论也江西省历年积欠之多亦在于地方元气之未尽复查通省征数之疲积欠之巨南昌府属以南昌新建进贤丰城等县为最饶州府属以鄱阳余干德兴等县为最南康府属以星子建昌都昌等县为最抚州府属以崇仁乐安等县为最九江府属以德化湖口等县为最临江府属以新喻峡江新淦等县为最吉安府属以安福永新吉水永丰等县为最以上县分均连年迭次受伤之区闾阎困苦异常其田之处高阜者每苦干旱田之在低洼者又病水潦即如本年四五月间霪雨兼旬河湖并涨各县田亩又多被淹经臣于月折内先后　奏报纵年年办岁岁请缓无如地方辽赋额烦多地方查勘伤所办缓征递缓统各县牵算约计不过一二分及三四分为止故除缓外稽其历年欠数尚复盈千累万陈陈相因是其积欠之多半由水旱频仍地方雕敝所致也

一在于州县簿书之不讲求查江西州县其征多报少及以完作欠者尚无此种情弊惟身任催科必须讲求簿书深悉欠粮的户然后摘欠比追办理始有把握江西自办军务以后循例事件未能寔力奉行如推收寔征等项册籍皆未认真查造册书得因缘为奸上下其手于是卖田者不知过粮置产者并不立户欺隐诡寄穿图漏甲无从究诘每有田在此而人在彼者亦有田已卖而粮不除者户书图差无从催追暗亏　国课每年不少户粮之不明征收何由得手乎访闻州县下乡催征往往不知粮户所在且不识何者为已完何者为未完惟每至一村延出地方绅士数人请其向有粮之家劝喻完纳令各花户俱立限状或报完三四分五六分不等求其扫数完清十不获一该绅士以帮同催征非其分内应办之事公正者啧有烦言狡黠者转图包庇地方官果平日留心簿书各都各图清查粮户完欠分明则按籍可稽书差无从舞弊粮户无处隐瞒催追自不费力何至积欠累累催纳无从此其弊在户粮之失于清查也　一在于义图之未尽立查江西从前完纳丁漕民间向有义图之法按乡按图各自设立首士皆地方公正绅耆公举轮充且有总催滚催户头各县名目不同完纳期限不一严立条规互相劝勉届期扫数完清鲜有违误兵燹以后惟靖安高安新昌临川宜春万载玉山广丰瑞昌安远都定南等厅县均有义图是以丁漕每年或全数报完或及九分以上皆由义图尚存之故此外各县义图十隳八九至近年收数递形减色积欠日多上年前抚臣所以有饬属举办义图期收成效藉杜丁漕积弊之请也　一在于漕粮之无三限同治四年　奏明厘定漕粮改折章程分限加价自九月或十月间征起第一月为初限第二月为二限过此均为三限凡遇限完粮者二限每石加价银五钱三限以后每石加价银一两促使早完民间无论贫富一经收获莫不及时变价先其所急冀免加价之多而省追呼之扰尔时漕粮九十月间解完业已过半再于冬腊月催完下忙地丁民力自纾同治七年部议改为二三两限每石各加银三钱已不及前时踊跃同治十三年又改为仿照江苏办法年外完漕每石加价钱五百文从此州县催征毫无把握民间以九月完漕与十二月无异徘徊观望相率因循始则收谷待价继则变价图利兼以饔飧取给别用挪移未纳漕粮消耗殆尽下忙地丁更属无筹岁暮严追有法无济一至年外次年之上忙征期又届新旧并纳殷户且形力绌下户更属何能积欠愈多完清无日专待豁免以清积逋漕粮

无三限其弊不仅在漕而地丁亦因而短收光绪九年江西省查明丁漕积弊情形请复漕粮三限曾经前抚臣奏陈旋准部覆令仍守年外加价旧辙暂免更章致未规复旧制现在京协各饷及筹办海防善后事宜用浩烦似此丁漕欠数日多凭何筹解惟有认真整顿饬属培养民气整饬簿书兴立义图规复三限以期征收日有起色藉以挽回积弊据布政使刘瑞芬署督粮道陈志培会详请奏前来臣查征收丁漕自以培养民生为重江西水旱频仍民情困苦虽历年查办缓征而积欠仍复甚多臣现惟督率司道慎选廉能牧令寔心寔力寓抚字于催科务令将惟正之供年清年踊跃输完以裕　帑项而挽积弊至江西近时州县尚无征多报少及已完欠情弊惟身任催科整饬簿书是其专责乃于推收寔征等册汔未讲求每年丁漕暗被粮户欺隐不少臣已严饬各州县将民间置买田地务令业户推收过割清楚开报的寔户名造册存查不准再有脱漏隐匿一面按年查造征粮册按都按图按甲将完粮银米细数及粮户的名查清填注以杜飞洒诡寄庶簿书有据完欠分明摘欠比追有条不紊事不烦而民不扰于征收可期起色至设立义图原系小民急公奉上之意洵为法良意美倘能劝谕兴复足补有司催科之不及仍饬各属察看地方情形因地制宜禀复办理期收寔效至漕粮三限立法之初不过促令赶完之意本无利其加价之私见在江西漕粮完纳过迟积欠日甚臣悉心酌核似宜援照江苏年外加价章程为变通改为年内按限加征以期完解迅速凡民间完纳漕粮自开征日起初限一月内不加第二月为二限每石加价钱三百文过此以后均为三限每石加钱五百文核与现办加价数目并无出入惟江省年外加价开办有年今仍请改复年内三限旧制不敢谓征数必能畅旺第与将来规复本色冬兑冬开之义较为符合其征收米数令各州县于开漕后按旬折报务须界限分明其加价钱文毋庸再归州县办公统令随解道库存储册报查江西民田大半以堤工为保障每苦培修无资此项钱文拟专为提充修堤公用似于　国赋民生均有裨益如蒙　俞允所有本年冬漕拟饬各属照此办理

　　晋省疮痍难复胪陈目前切要事宜疏　　　　　
曾国荃

窃微臣待罪疆已逾一载上年四月履任即值遍省奇荒本地钱粮既无捐滴之入而出反较往岁为增仓皇补苴朝不谋夕仰荷　皇上如天之仁凡遇中外臣工为民请命无不立予　恩施甚至臣下思虑所未及已蒙　庙谟筹划于几先　敷天厚泽旷古无伦用是感召　天和挽回浩臣忧灼之余弥深悚惕独居默念通筹时局值　帑藏之悬声痛民气之大伤恐仁政有时而穷则善谋不可不豫谨就管见所及目前切要事宜约有三端请为我　皇上陈之其一为清厘荒地也此次大祲之后丁壮转徙他乡老弱填委沟壑重之区十室仅存二三次亦不及五六荒田废地无邑无之急宜招徕开垦免致额赋虚悬惟直豫陕三省封皆歉流亡之户或客死而不归接壤之民多自芸之不暇招徕既非易事即开垦亦徒托空言臣拟檄饬州县先就有主之田酌给籽粮假贷牛力其力能自备者无论矣此外无主地亩即责成地方官督同公正绅耆按亩清查另立册簿一面出示邻境劝其来耕如寔系死亡绝户及寄居他处者待至今年秋后不归准令本户近支承种次及远族或支派远近相同则以辈分年齿长幼为序本族无人方准同甲同村或因同村人少亦许外村外县外府客民领种其承佃之法由乡约社首禀明地方官给予印票交佃户收执或值本户归来当年新获之粮除纳赋外悉予承种之人应俟明年播种之时方许认回倘耕至五年本户不回即由该族戚村甲承为永业晋省地多硗瘠人工牛力所费不资若竭力以芸他人之田而本户坐收现成之利转使承种者工本无着既失持平之义将生畏阻之心者不能不设法招致者一也其二为编审丁册溯查明制鱼鳞册以田为经以户为纬地丁之粮本分为二地则永无消长丁则时有减增我　圣祖仁皇帝特施浩荡之恩　谕令天下丁册以康熙五十年人数定为常额续生人丁永不加赋　世宗宪皇帝又以各邑丁粮摊入地粮自雍正四年迄今百五十载率土无田之民永免追呼之累独山西一隅办理稍歧乾隆年间经前抚臣觉罗石麟盐臣吉庆暨御史姚成烈戈涛等先后备奏请并丁于地屡次推广犹未能改归一律按之册籍有全未归并者二十余州县有量归十分之二三者三十余州县历任牧令因赋税之额有常考成之典极重遂不复计及丁口之盛衰但论额征之多寡循例征收小民迫于催科始则卖妻鬻子以供口赋者有之继则逃入无何有之乡官衙以无丁可征畏墨吏议其桀黠者或摊甲村之粮于乙村之丁亦有之其循良者则径代赔丁粮厚受公私之累遂致一蹶而不可复振比比皆是然则民有无田之课州县有赔粮之缺官民交困行之丰年犹受其病处此凶岁其何以堪持久不变殊非承宣　圣化之道也臣拟饬该州县等另立科丁细册按重按甲分户稽核查明原额丁口若干现存丁口若干其缺额之丁无丁之粮应乞　天恩准予核寔酌减至于有丁之粮则归之于地以定永久之赋庶于　国计民生两有裨益如蒙　俞允臣即当派委妥员会同该管道府详细确查项目奏明办理统候　圣训遵行

其三为均减差徭也溯查汉制民间二十而传给徭役唐立租庸调法一年之中一丁出力二十日宋设雇役差役历代互有得失惟念北方差役之重由来旧矣省右辅　畿疆西通秦蜀军差饷差藏差络绎于道州县供亿之烦几于日不暇给车骡既资之民间役夫亦责之里甲其不能不扰累者势也窃谓徭出于赋赋重则徭重赋轻则徭轻而各属办理名有不同有阖县里甲通年摊认者资众力以应役其法尚为公允有分里分甲限年轮认者初年摊之一甲一里次年摊二甲二里各年之差徭多寡不等即甲里之认派苦乐不均至有豪猾刁徒恃有甲倒累甲户倒累户之弊将其地重价出售而以空名自认其粮迨三五年乘间潜逃即本村亦莫知其迹本甲既代赔无主之粮又代认无主之差贻害无穷控告无路如此而流于穷乏无依者不知凡几官土者莫不知民间疾苦由于差役之重倍于赋也而无以苏化此次若不廓清锢习以纾残黎流毒伊于胡底特是大差固不敢贻误积弊亦不可不除为今之计惟有减差均徭之一法尚堪为补击臣拟檄饬州县除各项大差持有传单勘合循照常例支应外其本省差饷差委员向无定例者均应通饬条办理其余不准藉端苛派如有擅索车马者即将舞弊之人照例治罪罪并将该管官吏参劾至于虚粮认差之弊拟即乘此大祲一律厘正湔除核减以后仍令阖县按粮均摊不许分里分甲此菀彼枯亦不准飞洒诡寄张冠李戴庶几事理得平稍合前贤因赋定役之义或亦补偏救弊之一端此三条系就现在急宜择要兴办者举其大概以备　圣明采择至于应办善后事宜千头万绪多筹经费以招集流亡预备巨以填还仓谷整饬鹾务以充裕课税裁减练饷以给养劲军皆今年所必不可缓之事但非有财不能使百废具举亦非得人不能使策兼营除随时奏明外臣惟有督率司道府厅州县共竭愚诚斟酌缓急次第办理以期仰副我　圣朝子惠元元之至意

　　沥陈川陕差徭苦累亟宜变通恤农疏　　　　　
阎敬铭

窃查山西抚臣曾国荃于上年五月与臣会奏政切要三端奉　旨允行本年二月续奉上谕据给事中郭从矩奏大祲之后赋役艰难请饬认真变通办理等因钦此郭从矩所奏与曾国荃上年会奏大相同内惟差徭累民寔甚北省悉然山陕尤重前此军兴征调不能不藉民力粮银一两派差银数倍不等然此犹曰兵差也驿路处所也近年兵差已少只有流差不惟驿路差费未能大减即僻区仍形烦重现在粮银一两率派差银八九百一串余不等明无加赋之名阴有加赋之累钱粮或有蠲缓差钱歉岁仍摊臣为陕西土人又熟闻山西老吏老民确知二十年以前寔不如此近岁兵差仅有而流差为害滋甚财尽民穷何堪日久曾国荃与臣多次函商办法陕西抚臣谭锺麟数年前亦曾派查奈由奢入俭大有积重难返之势近如四川督臣丁宝桢锐意裁减川省夫马局费遂致怨诽烦兴臣谓此非细故急应核减既非兵差之难已又值岁歉之可危忍令驿路僻区增益加派山陕地势高燥田利本薄农民终岁所入纳赋应差牛力耔种外寔无所余甚且赔累户鲜积粮尽行粜卖以应追呼民困如斯复何乐利一遇旱荒死亡无数寔皆仰赖　圣恩加意拯济未至大乱然亦幸矣论者谓上年旱为二百年所亡其寔道光丙午丁未山陕同此旱彼时未闻所亡未多费　帑小麦市石贵止白金八两肆市粮贩各处堆存何上年死亡野费　帑千万粮价较道光时加贵四五倍几至无粮可买推厚病根一由莺粟流毒一由差徭烦重莺粟之害已历奉　谕旨令剪除差徭之累尤不可不设法轻减就臣愚见谨拟办法八条

一裁减例差借差也候补人员盈千累百各有眷口奴仆非商非农悉以营求差使为事如查驿站烧锅小钱缉捕名目烦多谓之例差其有回藉私事他往各予以咨追海捕催饷各样印札藉省川资谓之借差二十年以来百事踵增各委员并不出省出府遣家丁执持印札四出向州县索取差费银向地方折收车马钱虽以调剂穷员寔则苦累农户官农相较应权重轻此当由各上司斟酌裁省勿事滥派其或要事派府厅正印查办公事派丁役外出亦必定以车马限制予以查验凭据勿得浮滥

一由臬司给发车马印票也各省州县所用限行排单多由臬司印颁差车差马即可仿行臬司印就连二差票颁发通省院司道府州县如有须车马事件即于印票填明事由人名车马数目指定行走州县路途截留票根季末缴回臬司查核州县所用车马数目凡有委员饷鞘人犯公务过境必持有上司委札或州县印文及臬司印票二者俱全方给车马票内注明如有折钱等弊无论予者受者一人首告由所控衙门审寔立照折数加倍重赏凡职官幕友家丁书役借口办公随意索车者概行禁革如何衙门滥给印票由上司查参外省委员前来办公先期由外省知会一体给以车马印票无者概不支差但恐臬署丁书又索印票使费则又归咎立法不善矣若谓此涉烦琐有何长荣田各省自定

一喇嘛来往须有定班也喇嘛差使甘肃四川陕西山西四省官民同一苦累怀柔远人不能停止或可减少且多任意随时零星行走真假莫辨向官勒索使费向民折取军钱其讹诈伎俩多由通事伴送者教唆分肥稍不遂意非曰　贡件被窃则曰官物损坏诈赖多端官民深畏生事又包揽商贾货物箱包捆载无数诡称官物多索车马折钱勒费非惟偷漏税课大省资并可索取银钱拟以后喇嘛来往必由理藩院四川总督先期行知指定一班共若干寔用车马若干汇为一处一班一时行走尤必照样填写印票开载一切无遗令其自执每至一处必由州县验明印票如数支应倘或分起零星先后错出随身未执印票者概不支应通事伴送人员查有通同私弊立为惩处又陕西抚臣谭锺麟光绪二年咨行四川山西喇嘛过境章程八条似为妥善请另缮清单应请　下理藩院议奏颁行如有未尽应由甘肃四川陕西山西各督抚续议以清各省之累

一奉使办事大臣宜禁滥索也西口领队办事赴藏迎送往来及　钦差查办事件在本官必自知检束而家丁多倚为货昔人所谓朝出国门便作威福需索供应麾斥厨传事诚有之尤苦折夫折车漫无限制巧取豪索明为禁止暗仍刁难可否　饬下兵部限以折夫车钱定数准由州县报销并拟请以后或少为换班或加增给或酌与川资但能少为扰累即以曲体民生从前　钦差查事或仅拣派信臣一人随员亦少事权归亦办事亦有寔际大臣出使各知自重择人而用　朝廷自有法度权衡

一严除衙蠹地痞也差务固烦亦多中饱衙蠹地痞交相狠狈用一报三官司知而不问彼此含糊贪婪牧令谓为理应或图便用或邀誉过客或放纵丁役闾阎疾苦视若秦越山陕地痞无甚伎俩亦无多党与官果严正即行畏服各处侵食此钱者不过刁诈丁役恶劣乡愚一经严惩必能敛迹应令各处严查用帐广帖示众浮收滥派定治重罪

一令民间折交流差钱文由衙门自办也此无可如何之计耳臣本籍陕西朝邑县不当大道十年以前粮银一两摊差费数千百文至同治七年极矣将急事变臣函告督臣左宗棠前抚臣刘典同治八年力改差章彼时尚多兵差近六七年岁按粮银一两派钱二百提钱若干交县自行办差官用己钱诸从节省并不公绰为足用丁役书差酌付津贴行已十年官民尚便严考帐目岁有余钱买积义仓去岁旱荒即用余项应差一无派钱此亦苟且支吾例外派费但明定限制图救一时曾国荃与臣函商先将蒲解僻路向派极重之荣河夏县虞卿三县照朝邑办法每粮银一两岁派钱百余文不等交官办理一应科派概行尽除在臣寔悚非法农民群谓大减陕西抚臣谭锺麟令同州府知府饶应祺亦试行属县然臣终不敢以此为良策必赖治人至驿路州县差使无常能否照办殊无把握因郭从矩原奏谓臣办理本籍差务未有事寔辄为详陈

一严查驿马足额备用也差务例有驿马本不累民奈差费诸出例外州县寔多赔垫驿马不足上司亦难查究果能如前六条寔在行之则州县之力可严查驿马使之足额民间车马乃可以少派若徒空文责成难期事有寔际

一本省征防各兵给予长车由营自办也前七条皆言流差若遇兵差亦应计及查湘淮营制各有长夫臣在山东仿行本省勇营酌改长夫为长车每遇开行及寻常转运差遣由营自备车马省费省事将领勇丁均以为便州县里民不办兵差诸少扰累惟有外省过境兵差不能不支亦为奏立定章至遣撤勇丁出差将弁如须支差必印札印票其游勇役营一切杂流私事来往仅持各营官木戳记并无印票者不支给　以上所陈不惟各省向章不同即州县亦各殊异因革损益应从地宜总期无差务无累官民河南一省未能周知河陕各处如灵宝县数年前以差重滋事亦同山陕之累应请　下四川陕西山西河南各督抚分别查办裁减改派明正委员破除官习洞察民隐详查四省定章必行无名科派必应尽除溯查差徭出于丁口自前明行一条编法已将差徭人丁银奈差徭仍旧且加重焉积累加增至今民不堪命行禁革事或难行且虑阳奉阴违明去暗加积弊日深变通宜亟臣因祲极思恤农以固邦本是否有当伏乞　皇太后　皇上　圣鉴训示

　　奏减五路差徭情形片光绪八年　　　　　
山西巡抚张之洞

再省州县虐民之政不在赋敛而在差徭所谓差徭者非易民力也乃敛民财也向来积习每县所派差钱大县制钱五六万缗小县亦万缗至数千缗不等按粮摊派官吏明分冲途州县则设立车柜追集四乡牲畜拘留过客车马或长年抽收或临时勒价一驴月敛一百一车勒索数千以致外省户不愿入外县车骡不愿入省远近行旅目为畏途疾首痛心非一日矣西南路州县差徭经阎敬铭减数定章民纾而官亦不困特贪吏无厌难保不日久复故臣严饬西南路州县恪守阎敬铭成规不容稍轶每月收支钱数一面榜示差局一面将原榜照录详送备查然而行省所治以及附省数百里内外纵横四达大驿冲途差累未除咨怨未解大抵中路之阳曲首县东路之平定州并所属盂县寿阳西南路之灵石南路之榆次北路之忻州皆为最冲冠交午或车柜骡柜拉扣勒索或小甲差班无票横扰或城乡设局任意摊收居者行者均受其患前抚臣亦尝有意筹办无如官吏既不捐利又不任劳膜视民艰枝梧不办臣坚持定见甘为怨府阳曲责成阳曲县知县锡良平定灵石派知府马丕琮榆次派朔州知州姚官澄忻州派代州直隶州知州俞廉三分投前往察度核议各就情形多方调剂现已定章举行一洗苛政阳曲则为筹生息官设差局自养车骡如必不敷临期自行顾备并饬将驿马买补严定应差章程不准差员滥支总之不取民间一钱不扰过客一车平定寿阳办理亦同盂县令其津贴上下两站代为接递自四月以来阳曲平定盂县寿阳等处未出一拉车扣骡之票灵石则将官署应酬浮费痛加裁省令其买补驿马自支差务永除车柜之弊为灵石本县民间岁省差费制钱二千余串兼为邻境汾西等县民间岁省帮贴差费银四百余两榆次差钱三次核减为民间岁省制钱七千串忻州将旧日四乡总局南北车局弊章厘正革除冗费为民间岁省制钱一万串为行旅岁省制钱一千余串目前众情欢欣任载络绎南北商旅四乡车畜度恒霍而趋并门者联镳接轸渐有坦荡之乐以上五路乃通省差务最繁疲之区今已一律廓清此外支郡下邑如有积累未除者即当以次推行随时整饬并恳　圣恩明降　谕旨所有本省及外省经过境之文武员弁兵勇需用车马务遵定例不得例外骚扰如有额外需索臣当据寔参奏则有驿州县不至受累而民困可以永苏夫轻其徭者所以不夺民之时而劝其尽力于南亩也薄其敛者所以不竭民之财而督其并力于正供也此臣所以为民计而不仅为民计者也至官署用物里甲支应词讼卖票鱼肉富民事省积年之恶习藉名兴工修志按亩捐派事省后之贪风并已严檄禁革不许稍滋民累所有裁减省五路差徭情形理合附奏

　　缕陈丁漕利弊户口耗伤情形疏光绪十年　　　　　
翰林院侍读王邦玺

窃惟丁漕乃　国家维正之供百姓践土食毛相安耕凿急公纳赋分所宜然我　朝二百余年　厚泽深仁沦浃已久　皇太后　皇上爱育黎元超越前古闾阎感戴莫不有捐糜顶踵之思试观军兴以来继以歉二三十年之中筹饷筹赈无不藉资民力凡诸绅富商旅均能踊跃输将同殷报矧于丁漕正赋有不欲及时完纳者乎虽疲户之玩延劣衿刁抗向亦间有不免然此等情形究属无多而征收所以短绌之故寔不系乎此臣尝窃观博访察目前之情势考积欠之来由而知丁漕一节有五弊三难五宜三不可州县弗肯推求疆吏未加体究徒使户口多无形之消耗　朝廷有岁入之短亏治本弗探而催科是责讵有当乎谨为我　皇太后　皇上缕晰陈之

一利于钱漕之速完者官也利于钱漕之多欠者差也一县之中承催钱漕之差名目甚多有总头有总总头有都差有图差有保差有帮办之差有垫办之差有比较上堂代受枷责之假差如此等众皆指望百姓积欠丁漕以养其身者也图保差下乡催征辄先饱索贿赂名曰包儿钱包儿到手公项即可央缓其有豪富骤穷之户积欠较多则总头亲临催取华服乘轿随从多人勒索包儿动至数十千而公项亦仍可央缓迨卯限已满完纳不旺堂上官照例比较则以钱雇倩无赖之人上堂领朴或枷以警众而总头图头等差无恙焉且更挟枷责以为索诈之具其弊一

一开征之初书差辄择中上家产能自完纳之花户代为裁串完粮然后持票向本户加倍勒还入己名曰代票其稍贫之户无费无钱可噬者则不肯代也地方官明知其为民害而利其垫解亦不之禁其弊二

一书吏征收钱粮必先索房费而后开票如此一图之房费未即交清各甲花户有持钱完粮者不收纳一稽延间其钱或因他事用去不能再行措办遂致拖欠其弊三

一绅衿恃符抗欠不过自占便宜且愿他人及早完纳藉以扺塞卯限其无故挺身为一村包抗者尚无其事惟有一种刁横武断鱼肉乡里之人交结衙蠹包揽丁漕每向愚懦花户骗钱入己不为完纳而差役仍向本户追索者真侵赋害民之猾徒然非与胥役通同作弊欺压诳弄其势必不能行地方官每为所蒙蔽未能详察而严究也其弊四
  </div>
  <div class="pagination">
   <a href="皇朝经世文统编_page183.html">
    上一页
   </a>
   <span>
    ...
   </span>
   <a href="皇朝经世文统编_page179.html">
    179
   </a>
   <a href="皇朝经世文统编_page180.html">
    180
   </a>
   <a href="皇朝经世文统编_page181.html">
    181
   </a>
   <a href="皇朝经世文统编_page182.html">
    182
   </a>
   <a href="皇朝经世文统编_page183.html">
    183
   </a>
   <span class="current-page">
    184
   </span>
   <a href="皇朝经世文统编_page185.html">
    185
   </a>
   <a href="皇朝经世文统编_page186.html">
    186
   </a>
   <a href="皇朝经世文统编_page187.html">
    187
   </a>
   <a href="皇朝经世文统编_page188.html">
    188
   </a>
   <a href="皇朝经世文统编_page189.html">
    189
   </a>
   <span>
    ...
   </span>
   <a href="皇朝经世文统编_page185.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
