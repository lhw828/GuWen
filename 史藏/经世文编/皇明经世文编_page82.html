<!DOCTYPE html>
<html>
<head>
    <meta charset="UTF-8">
    <title>皇明经世文编 - 第 82 页/共 172 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇明经世文编 - 第 82 页/共 172 页</h1>
    <div class="content">　　张治
　　◆颂
　　天保万年颂
　　○天保万年颂【圣诞】
　　臣闻粤昔帝王之盛、其有天下也、则必曰祈天永命、而臣子祝于其君、亦必曰天子万年、葢君者、天地万物之命所寄也、人君寿则天地万物之寿随之矣、然人君受天命而兴、则天必昭以贞符、膺间气而生、则寿必享以遐年、天人之机、印若契券、不能爽也、稽之往牒、帝王之以寿称者、莫尚乎轩辕、葢其秉斗枢之精应土德之运、生而神明、役使百灵、敦敏广渊、善圣之宗也、其治天下、则观象设制、垂衣无为、斋心大庭、问道广成、授经王屋、导养玄素、爰能体炼玅气、穷尽道真、而长生久视、与天地罔极、岂非　圣帝之殊轨、而道德之高躅哉、洪惟我　皇上缵天之统、合道之贞、昭受元符、诞膺明命、自轩后而下、一人而巳、初丁卯之诞祥江汉也、上距　太祖所生之岁。葢百八十年、得二九之会焉。龙飞天极、壬午纪元、则上同乎　成祖改命之岁。葢百二十年。得九三之交焉。脗叶昌期、踆蹑纯景、兹非应土德之运、而当出符之会哉、河清兆瑞。庆云表祥。则大电绕枢之征也。神明圣哲。通玄远览。则狥齐敦敏之具也。精禋应祷。玄德鬯升。则神明知止之应也。察地明天。稽典定制。则正名百物之治也。恭默有室。大素有居。则斋心大庭。梦游华胥之乐也。冥契真诠。纳民寿域。则顺风广成。究意雷岐之仁也。协气熏郁。休祥滋至。则云师纪官。麟游凤巢之祯也。稽符命之所加、笃　烈祖之骏惠、天人合发、区宇乐推、神休畅茂、灵祉显思、葢天所以启圣神之祚、而永无疆之庆也、由是观之、则我　皇上之遡神穹昊、兼总玄元、长劫世而不老。凋三光而独存、亿万之寿、比于轩后、葢不待卜而知矣。兹二十有八年、时维仲秋十日、在丁、为　皇上天诞之辰、万神洽庆、六合忻舞、天下臣民感覆寿之恩、朝明庭而献万寿者、外尽四海、罔有不至、臣仰受渥恩、倍切欢忭、谨援天保之义、演为颂诗一篇。上祝万万年之寿、虽词极芜陋、不足以揄扬圣美而区区祈天之忱、敢窃附于华胥之后焉耳、颂曰、粤稽邃古皇王代奋。咸有贞符。以兆景命。倬彼轩后。大电感枢。斗精受形。爰启帝图。于维我　皇。诞祥江汉。浊河澄清。庆云炳焕。乃御干极。以正万方。龙造蹻蹻。灵贶洋洋。丹灵寿丘。千载同芳。诗人有言、天命玄鸟、降而生商、我受命溥将、肇正彼四方、于昭　圣祖、寔肇皇基、维　皇之生、二九应期。于赫　文皇、奋于燕邸。维　皇御天、壬午受纪、若合符节。不后不先。天寔启之。人孰能然。姬周卜历、天皇衍年。载代六百、成数维千。转算相乘。莫可究焉。诗人有言、克昌厥后、燕及皇天、绳其祖武、于万斯年、维　皇明德、祗事上穹。神功圣治。纯孝贞忠。帝心眷德。锡福时万。百神受职。三灵叶赞。泰乙流祉。八景隤禧。五神顺轨。九土咸厘。至仁濳达。玄化殷溥。先天不违。物得其所。诗人有言、天保定尔、受天百禄、降以遐福、维日不足、维　皇建极万方攸同、焞焞大业、久而益崇。天佑我人。俾皇亿寿。垂祚九围。小大咸受。观民设教神道佐兴。以禜以祈。禔福绳绳。载以清净。民自不忒。中心无为。抱一以式。诗人有言、民之质矣、日用饮食、羣黎百姓、徧为尔德、维　皇格天、申锡无巳。诸福之物。莫不毕至。秀岐嘉颕。于彼天田。灵禽异兽。甘露醴泉。休祥奇瑞骈臻沓集。协气荣光。氤氲郁郁。坤祇效珍。干象开图龙文赤书日焕九区诗人有言天保孔固、何福不除、俾尔多益、以莫不庶、盛德在金。三光并丽、维　皇诞辰。万灵应瑞。九龙毓圣。二气舍神。赤光照夜。黄云覆辰。露浮灵液。月抱仙轮。欢腾万宇。喜溢八垠。阊阖洞启。钧乐九陈。鹤书翔舞霞彩缤纷穹玄锡庆。洪厘允申。小臣作颂、虎拜稽首、虎拜稽首、吾　皇万寿、诗人有言如日如月、如山如阜、如川之方至、如松栢之茂、
　　◆序
　　寿韩苑洛七十序
　　赠王克斋北上序
　　○寿韩苑洛七十序【南□本兵】
　　古大臣之言寿也、以能寿天下国家者也、书曰天寿平格、保乂有殷、诗曰乐只君子、邦家之基、夫惟君子以平格保乂、作基邦家、而后声光休烈、显于无穷、历百世不朽、我国家以六典建官、两都分治、其制视成周、昔成王之营洛也、其命周公曰迪将其后、监我士师工诞保文武、受民乱为四辅、周公之治洛也、曰明作有功、惇大成裕用、诞保文武受命、周宅西镐、而君臣相与、乃勤志于洛焉、其为燕翊谋、至深远也、独以殷顽民哉、我　高皇帝提天戈首取金陵、然后擒伪汉、龊吴蜀、驱胡虏而有天下、则金陵固为根本重地、文皇帝之定鼎北平也、扼燕蓟之险、坐临南纪、万有余里、而金陵屹然上游、北拱燕极、东引瓯鲁、臂秦洛而指百越、供赋亿万。莫不由徐扬以入。奸宄跧伏、无敢窥天堑以哗中土者。金陵捍蔽之力也昔宋祸首于燕云、元纲溃于江汉、以南北之势悬而脉络不相援也金陵不固则淮南北之气脉不通是故金陵固则南服靖。南服靖则北所恃而为安。所谓天下之枢也其视洛不尤重哉。永乐中监以储贰、后乃敕卿辅大臣居守之、六职百役、一如王朝、守帅以下咸总巳、司马以城关戎马所隶、视他职特重焉、公以文武之才、当天下承平日久、欲补弊立废之时、监兹留钥、经武制众、振颓剔蠹、强奸帖柔、隐绌发纾、政乃大行、人以宁宇、则明作之功也。首善之地。旧章遗泽存焉。土沃而民肥、迩俗偷惰淫侈、或逸于公度。有司间以游宴之费。课扰闾阎、使者旁午、弥文琐委。公悉裁罢之。谨守筦钥、奉法顺流。与之休息。井廛晏晏。不识役敛之及巳。则惇大之绪也。虑之以悄悄之劳、而发之以优优之政、乘之以翼翼之勤、而续之以明明之功、斗牛之野、郁然长城、俾　天子无南顾忧、绸缪王基、引于无替、民气完固、犹木植其本。而枝干强立户扃其枢。而庭奥无恐焉。则诞保之业也。声光休烈、将不可并美笃棐、而显于无穷、历百世不朽哉、是则公之所为寿也、虽然君子之寿有道焉。昔周公之系易也。研极天人之变。兼三王以施四事。而几几之诚。天实佑之。用能迪将周祚。寿于八百。而令闻永久。公尝悦周公之学。通其理而究于其变、思以其道润泽于世。至老而不衰、则公所自寿其心者如此。故勤劳中外、余四十年、艰贞不贰。天下国家、莫不倚以为寿其葢有所本哉。鸣鸠曰淑人君子、胡不万年、言寿有本也。于是笃斋闻而喜曰、乃今知大臣以天下国家为寿。而本之学也。遂书予言之为公寿、
　　○赠王克斋北上序【少司徒】
　　古大臣自四方入者必以其政告于君。所以广听而达隐也公吴产也、且宦于东南者日久、夫事之在东南、系乎邦计之急、所宜先者有三焉、葢国家财赋、惟东南是倚、至于今生之者寡、而以靡食者甚众。取之者勤、而以靡用者无经也。故农终岁耕而不能以糠粃自饱。妇终岁织而不能以缯絮自蔽公私之积、嗷嗷然不逮正德间。无论弘治也、而旱蝗横敛、日相寻不止、夫民犹基也、高墙丰上硗下未必崩也降雨兴。流潦至。则崩必先矣。有若曰百姓不足、君孰与足、所谓邦计之重、当有急于此者乎、自　国家之定鼎北平也、岁漕江南粟数百万斛、以入太仓、贡篚行旅、百货羣来、时埶不同而皆由漕以达也昔者尝以黄河为漕之害也而力障之今乃资其利而导之且弗至矣符离而下、百里为陆汶泗涓流、渗于土雨壤。徐吕悬石百仞。篙工缆卒。不能飞而渡也。夫漕譬则人之咽喉也一日弗食则元气为索然矣所谓邦计之重当有急于此者乎。管子曰、海王之国、谨正盐筴、刘晏号善理财、而盐利视他赋半焉。我　国家悬中纳之令。富商巨商。飞挽鳞集。边圉之间。戎士宿饱何则吾予以利而彼利之也而今则不然、令虽悬而应命者日益少。禁愈严而奸利者日益多。国则何所恃而利之。何者彼有所利而吾夺之也古人有言。利出于一孔者其国无敌出二孔者其兵不诎出三孔者不可以举兵出四孔者其国必亡由今言之、利孔之出葢不知几矣。予恐菹薪之弗茂、而牢盆为盗薮也、所谓邦计之重当有急于此者乎。夫民力竭则病赋。漕法废则病食、盐政弊则病利、三病交至、然而天下不屈者。殆未有也、况乎野有暴师、脱巾候食、燕蓟弗给、途载僵俘、而劳费无度。帑藏壁立。市物腾踊。民志廪廪苟非其术、则何向而可哉。虽然亦存乎人耳语曰、此是定论一岁树谷十岁树木终身之计莫如树人一树百获是故有治人无治法兹公之入也、其得所树矣哉予尝闻公之抚于江右也、审兴革、筹利害、询疮痍廉贪浊、苏困穷、鉏强横、平征役、允计会、诘兵甲、拔遗逸、露濡霜肃、洪都之人改观焉、其贰于司徒也、经用制赋、缩储度费实均实盈、惟民作常、惟都作程、留都之人改观焉、持是以往、则凡所以佐　天子邦计之重、而惠施吾民、以收百获之功、俾天下之人改观焉、国其不有永赖矣乎。兹卿大夫士之所以相与而喜也。诗曰乐只君子邦家之基、
　　◆记
　　修复汶漕记
　　涿州北河胡良渡舟记
　　修仓厂题名记
　　尚宝司题名记
　　○修复汶漕记
　　嘉靖甲午大中丞麻城刘公天和、奉简命督河事、官采氏茶陵张治、浮大江而北、踰淮泗、道济汶之上、遭而问水焉、公曰、古之治河也、以为民也、今之治河也、以通漕焉巳耳。然藉河以济漕。犹以狼兵止寇也。利害均矣鱼沛而下、河之入漕者近、且绝舟、弗得其利而害独存焉、漕所倚以济者。其惟汶乎书曰浮于汶达于济、则汶入于济也。济既伏流、则汶其自达于海、与元辅国于堽城作斗门割汶流、葢泗漕以饷宿蕲之众。后漕江淮之粟。以至于燕也。乃遏全汶合泗水而南。后复分导之。北达于卫。而漕始通。国朝宋司空礼、因其旧而导之、下至南旺分流焉、遂成通川矣。又为之置闸焉以节宣之。筑湖焉以潴汇之。国饷自是有永赖也。比岁汶秽弗治、浮沙荡砾、回湍激射、雨淫则流漫。旱则易涸。河流所经、鲁桥而下闸废没无完址。南旺西湖环三面之堤、复倾圯民且盗而田之。马场堤啮于水者殆绝、蓄泄弗备。自沛至济、有浅涩之患焉。予惟疏厥淤塞。修举厥废。以复其旧焉尔矣。治曰河保其不终为漕害乎、公曰、昔人有言。河流巳弃之故道。自古难复。言其淤塞既阜。水性避而就下也。由今观之。河不北流而南徙亦其验与漕渠之外。百里为陆。力不可施。岂人所能哉。鬼神寔相之矣。河纵而复决也。治漕必不能尽利无害但权其害之轻重耳亦惟顺道之使不为漕害耳敢利之邪、茍利之而且虞其害焉。虽神禹弗之能善矣。治曰漕譬则人之咽也。国之命脉系焉。寻丈之汶。弹丸可塞也。君子将无意外之虞耶。徐吕之洪。悬水千仞。梁靖之下。符离之上。使复若鱼沛焉。则汶其可倚哉。公曰。此忧世者。所以有复海运之议也。然而未可易言耳予尝沿淮及河、历沁卫以还、有遗思焉、夫沁水入河、则导之东下、数百里、以入于漕、如昔人之导汶而南者。不犹愈于引河乎。河势且杀矣或者谓泝淮而河。以及于沁。沁去卫仅百里。可陆而至也。其犹濡而衣袽之戒者欤。若夫销患未形。以昌利万世。则又出于治汶之外者。非予所谋也。既而公条治漕之宜疏以闻、得曰俞、乃扬明命、戒羣吏。饬工徒。斗财用。具畚锸。略远迩。揣厚薄。陈蔀野处。以率庶役。罔弗受命。鲁桥之南至于徐沛、百废咸作焉。乃谓主事子承恩曰、汝其筑汶之东堤、承恩受命而筑焉。乃谓主事顾子翀曰、汝其筑汶之西堤。翀受命而筑焉。堤各为减水闸、滚水坝者凡二、视水盈缩蓄泄焉。乃谓主事邵子元吉曰、汝其筑南旺马场二湖之堤。元吉受命而筑焉。会水部杨子旦至、公复以命之、旦复受命而协筑焉。堤各为减水闸、南旺者凡十有八、马场者凡五、视水盈缩蓄泄焉。既成、千里之内、隆山斥平流、饷艘时继、挽卒愉愉、若缆而嬉也。乃报命于朝、晋公为工部侍郎、未几、改兵部侍郎、总制西北边事、杨子旦走入至于治丐记焉治曰国之大事、惟赋与戎、河之于漕。犹虏之于边也。故治河者弗与争利也顺之而巳矣治虏者不争其利也。备之而巳矣是故谨堤防。时疏浚。广泉源。则治漕之善也。足储食。诘戎兵。明赏罚。则治边之善也。冐无穷之害而徼夫难得之利敝所恃之险而贪其不贞之功是大臣之言国是以无宁民矣。然惟忠者能任之。知者能谋之。惟君相之明者。能知而用也。否则厚身图者薄公计。闇大机者喜新功惑浮议者乱成谋几何而能有济邪。予方嘉刘公之既忠且知、而乐吾君相之能知而用也。故并论之、俾观者知君子经世之志有余忧也。越若治漕之费、及工役、则存乎有司之籍弗详焉、
　　○涿州北河胡良渡舟记【涿河渡舟】
　　嘉靖丁酉御史梅滨杨子、奉　上命、按畿辅、兴能振弱、和惠生、弊百咸新也、历于涿、进涿之众而语曰、涿郡当京国之冲、四方所走集、肩毂相踵也、北河胡良之水、环郡南北、冬春水涸、可木而梁也。夏秋水淫、涨流弥弥、行者力不能绝冲涛、悍夫乘时、操舟索重利、人莫不病焉、予欲令有司庀官舟棹以渡。其可否惟尔民。众曰、民惟依仁。仁之所兴。民所利也。其谁弗嘉。成谋。乃鸠财命工、斗赎镪佐厥费、檄吏目徐志高董之、北河为巨舟二。舟篙工三人。为步舟四、舟篙工二人。胡良视北河半之、既竣事、乃属宫采氏治记焉、治曰、推涿之政。可以仁天下矣。夫行路之人。犹涿之人也。涿之人。犹天下之人也。予尝道燕赵之墟、历漳易滱圣诸水、而深有慨于斯民之多溺也。以涿言之、土堧土厂而善崩。水淫决冲流百里民沮洳而居。室涂弗完。水下沙砾土衍。夷陆焉阜。蒿棘弗植。无论禾黍也。然则水之溺于涿者。独行路之人也哉。王程所历、使命相继、车百辆、马百匹、驴骡千蹄、驿夫驰肩、卒重茧费日万钱。月无算也。中人十家之产。岁不能备一役。官庄宦第、官刍公牧、百赋萃之。凡编户之民、童丁而犊。税弗充焉。然则涿之溺于民者独水也哉又尝因是泛观四方之民。弘治而上、家余藏。帑余积。山林川泽余利也。边卒嬉。武吏不宿逋。至于今上下侐侐然。称匮乏。诛赋日繁重。力役弗巳君子或惧其陆而鱼也然则民之病于溺者独涿也哉昔者高宗谓傅说曰、若济大川、用汝作舟楫、夫舟楫傅说也。斯民无溺之患矣。郑子产以乘舆济人、孔子曰惠也、禹思天下之溺者、犹巳溺之、孟子以为仁、夫二者皆务为治者也。直所从施异地耳故为政者、近之以乘舆之惠、远之以巳溺之仁。斯舟楫而傅说也巳。以予观于杨子之仁、葢托始于舟也。究其施。其济大川也哉。故曰推涿之政。可以仁天下矣。
　　○修仓厂题名记【仓厂】
　　司空缮部郎仙居蒋子良化董修仓事、间语诸治曰、子未知是役之重乎、治曰愿竟焉、蒋子曰国备惟戎。戎备惟食。国家之制。岁令民出粟四百万石。漕以入。日要月成岁会、角斗嬴缩。度数多寡。司徒主之。漕卒百万。漕士十千。海漕之总一。河漕之总什一。内督一外督三。称贤比能。司马主之。邑会则上之郡。郡会则上之省。省会则上之部。遄慢惟绩。廉事以最。天官主之。邦畿之内。泰庾十一庾列而为廒。廒凡千四百二十有四、廒比而为楹、楹凡七千一百、鸠材视费、饬坏振毁、司空主之。文甚古质司空上卿岁视。大夫月视。监工日号。匠人斵。陶人砖埴。污人涂板、干时栽、风雨与覆宇谋、鸟鼠与封塞谋。燥湿与爽垲谋。虞戒与扁缄谋、罔或不食。凡此以重民也。予尝闻之、粟之入也、石费五倍、岁定靡盈。岁歉贷之。漕卒百茧。岁月而后达民力之艰。曷可说矣。而复委诸风雨鸟鼠焉。不既残于。残民寔瘁国。其如何。予是以为兹役之重也。不可不慎也。治曰允如子之言矣。然子之所虞者。风雨鸟鼠也又有甚焉。冗靡食。贪济货。奸牟渔。侈不蓻。四者之行民病久矣。孱力不滋。无能溪壑。风雨鸟鼠。何以加之。是故古之为国者。食不足则修冗政不足则修贪度不足则修奸用不足则修侈治不足则修德国其无以踰此矣。蒋子曰予知予职焉耳、若子之言弗予所谋也。虽然子言远矣、他日蒋子于厅事得故石禁礲而可碑、复语治曰、君子之政思师人也思师言也、昔之与是役者众矣、令行凿凿、予欲考其人与吾子之言义、用是勒之以朝夕观取训焉、且俾后之人知所感而取式何如、治曰子善矣、尽衷事事、报国之忠也。语事垂久惠物之仁也。因往以豆寸。取善之知也。大虑首物。圣贤之教也。四者善莫大焉蒋子以告之少司空童公、中贵梁公、具曰由蒋子之言可以知忠、由张子之言可以知固、忠固之道。可以久矣。命蒋子立石。
　　○尚宝司题名记【尚宝题名】
　　为东楼作记非佳事也以其有裨典故载之
　　尚宝司掌玺牌符之事、国初建符玺郎、后改曰尚宝司、秩正三品、洪武元年、乃置卿一人、正五品、少卿一人、从五品、司丞二人、正六品、其后大臣、子弟以荫补丞者无常员、列署在右掖之内、其地至禁密也、宝玺之大者曰奉天之宝、为唐宋传玺、惟祀天地用之。凡诏若赦、则用　皇帝之宝。立封及赐劳。则用行宝。诏亲王大臣调兵。则用信宝。册上尊号、则用尊亲之宝。敕谕亲王。则用亲亲之宝。祀山川鬼神。则用　天子之宝。封外夷及赐劳则用　天子行宝。诏外夷调兵、则用　天子信宝。曰诰则用诰命之宝。曰敕则用敕命之宝。敕奖臣工。则用广运之宝。敕谕来朝官员则用敬天勤民之宝。凡宝之用。必请命而后发焉　天子飨祀郊庙若视学籍田勋卫扈从、及公侯驸马、都督日卫、锦衣当直、则给金牌牌之。制有龙者。虎者。麒麟者。狮者。云者。以其官为差。皇城金吾禁夜、五城夜廵、则给令牌。虎贲廵城。则给铜符。九门守卫。则给铜牌。锦衣校尉入直。则给双鱼铜牌。京官之朝参者。则给牙牌。勋臣以勋字。亲臣以亲字。文臣以文字。武臣以武字。文武官之与陪祀郊庙。及执事人。亦给牙牌。有圆花。长花。长素之别。凡诸得给牌者。有故。则检籍而纳之。亲王之国。及文武大臣出抚镇则给符验。御史出廵察。则给印。事竣则纳之。稽出入之令而辨其数其事至重也此重事也仍应以重臣领之每大朝会则二人以宝导驾先立侍殿中。驾出幸则二人以骑从宝行。其为侍从至亲近。国初类以文学儒臣领其职或兼秩焉尚书郎而下。非有才名者不得调勋辅大臣子弟。奉特旨。乃得补丞。他流所弗与焉其选至慎也故事曹省皆有题名而符司缺焉嘉靖丁未分宜东楼严君以太常少卿领司事、乃搜诸故牍、自洪武而下、迄于今得若干人、刻其姓名爵里立石于长安之直庐、以稽往而昭来也、丐张子记之、前皆叙事于此发论取其简净治曰宝者人君所以信其令于天下者也名者君子所以信其行于后世者也人君之于宝。则设官以守之者。慎其令也。然则君子之于名其贤不肖关于劝惩者至远也顾可以弗思慎乎哉。夫德者。所以慎名之具也是故人君有慎令而后天下无邪政是谓治法君子有慎名而后终身无邪行是谓治人以治人而守治法则身安而国家可长保也呜呼岂独尚宝然哉。此东楼所为题名意也
　　皇明经世文编卷之二百四十二终
　　●皇明经世文编卷之二百四十三
　　华亭宋征璧尚木　陈子龙卧子　徐孚远闇公　李待问存我选辑
　　宋存标子建参阅
　　芝园全集（疏　书　序　碑）
　　张时彻
　　◆疏
　　处置平番事宜疏
　　请增调狼土等兵以安根本重地疏
　　请急修武备以便防御疏
　　慎防守以安重地疏
　　○处置平番事宜疏【平番善后十策】
　　张公廵抚四川时剿平此番具疏
　　议得白草逆番、虽幸剿平、然遗种不能尽殄、变故难以预期、若不筹策万全、终非奠安边徼、所有处置善后事宜、理合开款具呈、伏乞照详施行、
　　计开
　　一移镇参游以资守战。查得松潘东路左参将、原设恊守小河以下一带、直抵南路茂州土地岭等处地方、常在小河千户所驻札往来、大印安绵坝底等处边关隘口防守、缘小河千户所、僻在东北、去大印等地方数百余里、平时调度不及、有警策应难前、有恊守之名。而无恊守之实。此参将之驻小河。非计也。又先年因南路阻塞、请设游击将军、带领游兵一千名、驻札蒲江关、上至汉关墩、及北路月章腊、下至龙州江油、往来廵视、后南路少宁、改驻龙州、缘龙州原属安绵、而游击则隶松潘、且该州土官三员、各分地方管辖、游击在彼、原无统属、平时反生嫌隙。失事又得借口。甚至把门守城之役皆游代土兵而为之、又况松潘有警、则游击株守一隅、不能发兵应援。安绵有警、则又非所隶地方、与该道不相干涉、缓急坐视。不行策应。如近日白草之变、使游击能选众长驱、朝发而夕至、何至杀伤官军、酿成大患、是有游击之名。而无游击之实。此游击之驻龙州非计也。为今之计合无将松潘游击将军查照设立旧规带领游兵一千名移镇小河一带、上至蒲江月章腊等关、下至龙州江油一路、往来廵视、抚谕番蛮、疏通道路、不许专驻一处参将分守地方游击有警则应援二者职司不同也一遇有警。相机截杀。出奇应变。小河参将、移镇龙州、就领贴守松军三百名、三家土兵各精选五百名、共一千五百名、统领龙州徐塘、以至观子八关堡、专一操练军马、抚捕番夷、防护粮道保障军民一应缓急事情、属松潘者、与松潘兵备属安绵者。与安绵兵备各计议而行。仍将该州三家土官俱听本官节制、增入　敕书、及将各官驻札地方、亦于　敕书更改、以便遵守、则职守既得专一调遣不致推托矣。
　　一增兵权以壮主兵。安绵一道、既无卫所为之主兵、又无参游为之守将、虽有一守备、兼四提督、但关堡旷远、体统相近、往往文移滞碍、岂能令行禁止。况石泉为诸路咽喉之地、事体与两路参将相关、合无将该镇守备、以都指挥充任请给　敕书。重其事权。仍将利保青川诸军、尽数调回。听该道拔其精锐、定拨一千名、专属本备常川操练策应。不许轮班更替、如遇大印一路有警、则会同东路参将、坝底一路有警、则会同南路参将。平番有警、仍约会两路恊力策应、庶乎事权既重、不致阻挠悞事、而兵众可精、抑且缓急有赖矣、
　　一分属参将以便策应。小河参将、旧矢见分守安棉四提督地方、但相去遥远、徒寄虚名、今若移镇龙州、地有专守。其茂州参将、虽有分管信地、然自土门以至坝底堡、仅及一舍、况桃红转架相连、多系茂州羗民杂居。往来廵逻。声势相闻。合无除小河参将原管关堡外、其茂州参将、亦令带管坝底、提督五关堡、地方有警、亦与石泉守备会合攻剿。仍请增入　敕书、遵守施行、各官无事。不许轻自调扰。有事不许互相推避声势联合、兵威自振
　　一选立通事以悉夷情。窃照各番巢穴、逼近民居、非有长城远塞之限、往来交易、从古为然、因而争利窃夺酿成大祸、故各城堡、旧有通事之名、可以出入番寨、传达语言。诸番亦听信之一有小衅、随俗盟誓、委曲息宁、此其常也、若夫探听虚实、来往间谍如近日朱定冯七斤辈、赖以成功、余可知矣、但山野小人、不谙大体。图利弄机、反复变诈。因之勾引坏事。间或有之。以任之不得其人故也白草坝先年以生员杨洪为土官、以监生杨俊、授以县丞职衔、抚夷地方。赖以无事。此后渐废、于今为急、合无于石泉等处、生长边方。才识行止。为村民羗番所素信服者。不拘出身来历。立为通事。给与明文权加冠带。月支粮米。使之专一宣谕恩威。便宜抚处。如地方有事、小则随俗讲息。大则报官计处候三年有功、奏　请量授职事。怠而悞事者、追其用过粮赏、即为治罪更易。此亦抚夷之要策也。
　　一抚处漏殄以固藩篱、据守备指挥耿世呈称白草降番靴保罗哲千万山四保李从新等、埋奴砍狗、对天盟誓、永为白人、各寨每年共认折粮、黄蜡二百二十斤、花椒一百五十七斤、茶一百九十三斤、鹿巳皮二十四张、并立番牌四保、李从新逓年催纳、及退还石泉县土地、河东自走马岭、迤南锐子坪起、河西自木门架起、至枇杷岭止又自射溪沟起一带、至永平堡止、俱还石泉县乡民耕种等因、为照各番巢穴既扫。渠魁就擒、尽灭遗育、势亦不难、但残番靴保等、乃能矢心降附、情愿退还地土、认办粮差、似可闵恤。又况白草番寨之外、即黄头后水、番之生熟本无定如能为我藩篱当存而抚之与勒都恶种、所以不得肆患于内地者。以白草为之藩篱也。若尽殄其类。则无复障蔽。且将劳官军。而守虎豹之穴。为患更有甚焉者矣。合无俯从所请。将一十八寨遗番、各立牌头、给以牌面开写本寨羣番姓名、务要各安生业、认守地方、输纳前项蜡茶椒斤鹿巳皮、仍将四保李从新立为酋长、责令催办、并约束诸寨、先年牌头月粮、与岁给赏需、通行革去、各番但有出境为盗者酋长举报掌堡等官。量治以法。若酋长有谋为不轨者、许各寨报官擒捕。则黑白自分。可免连累之患矣。但番中绝无盐布茶米。仰给于我、因掌堡等官、防禁不严、以致入堡交易、引惹边衅、今各番降附、听于三路大堡之外、空便地方、随其土俗。两平交易。仍严加禁约如有强买番货、高低价值、又擅入番寨、或纵容入堡贸易者。坐以勾引边衅。从重追究。则羁縻有法。各番将濳消其舛马骜矣。
　　一创建关堡以资保障。窃照守国设险重干城也、况极边乎、前项番贼出没、缘关堡未备。要隘失据故耳。看得龙州之西、双溪大鱼关二路、通白草河东之番、及地名壕渠坡一路、尤系马头山快捷方式、番贼入寇、恒必繇之、兵备道巳经、委官估计尚未回复、合无督责本道、照依原议地方、将设堡物料数目、逐一估计明白、就于粮饷银内动支刻日兴工、务要雄壮、足以悍寇、守堡之军、亦听该道改坐、会议呈夺则要害既守。而祸变可弭矣
　　一更立班军以便调度。窃照川北三镇事体相同、安绵一道、将与兵俱无者、自昔以为稍近腹里故也。自今失事之后。难以寻常论矣。葢该道驻札绵州。原非松茂设有卫所、东备汉沔之盗、西备白草之番、又非专守一方、其所属利保青川军士、每年轮戍松茂地方、其在安绵关堡者、不及十分之一如前卒然之变、备兵两镇、则各守信地、征兵利保、则动经时月。宜乎坐待其毙而巳其戍守之兵、皆外卫疲卒、各处滑快随勾随逃、以统摄不专耳。册查成都等卫所轮戍安绵地方之军、共计一千四百余员名、而利保青川在松茂者、一千六百余员名、其数大畧相当、且利保戍卒在松茂者、一应钱粮等项、仍于安绵道验发、中间情弊、无凭稽查。合无尽将利保青川军士、通令廵戍安棉地方、而五卫大渡河诸军、分发松茂贴守、其松潘不足原额之数、仍于五卫添拨、非惟职掌专一。抑且调度近便。况五卫大渡河、原系轮戍、松茂之军、则粮饷一体关支、利保之军、专在安绵、则逃亡易于解补、一举而两得矣、
　　一归并关堡以省虚费。照得睢水提督地方十三关堡坐落安绵二县地方、所以防御茂州三长官司、天池大坝诸番也、自坤儿卜投降、五姓熟番向化、此后一方无事、惟小坝关绵堰保曲山关、俱颇通番紧要、而睢水关、系提督驻札之地、其余擂鼓坪等九处、以总老掌堡、通同冐破、以樵采度日、往来答应而巳、无事真为妄费。有警实则无益。查得本督食粮军快一千二百有余、巳经召募乡勇顶替、将及三分之一、合候兑完额数、其睢水曲山小坝绵堰四处、共留一千员名每堡委官一员掌管、其余并原额官军、俱听该道分添石泉紧关地方、非惟便于查理、抑且不为徒设矣。
　　一选募乡勇以责实効。兵贵乡导、取其明地利也、川中之兵、军快不如土兵、土兵不如乡勇、葢生长山谷、胆气既粗。逼近番寨。习尚畧同。数经战阵。进退亦利、故前此官军一千。不能敌百余之番。而坝底五十乡勇。乃能冲锋破敌其强弱可知也。平番失事之初、援兵未到、城堡空虚。兵备道访召村民精选五百、授以甲兵、教以击刺、甚得其力、前项斩获功次、葢十之七八矣、及看得守备民快去堡窵远、往返艰难、以故俱系无籍之徒、积惯包揽、任意科索、工食花费、赤身到堡、不久脱逃、葢此辈专务诓讨工钱、多不在边操备。民财徒致糜费、而武备日见空虚、诚不便之大者、本道前议免其解人、止追工食盘缠、发堡雇募乡勇代守、百姓得省科派、而关堡不致缺人、此不惟可行于一时。而实宜立为定法。合无通行各该州县、将原定各关堡守备民快今后通不许解人亲当、每年于原额民快内、照数轮取、遵守本院先行矢见则、每名追工食银七两二钱、并衣甲盘缠犒赏银各一两、共九两二钱、有闰加增六钱、责差该吏解兵备道收候、选取精壮乡勇。照数顾役。分守关堡。听各该提督官、按季造册责令各乡勇亲自赴道支领。仍一体给与行粮其衣甲等银该道委官置造盔甲器械给散、如遇更替查追。其收过乡勇、须逐名审验籍记姓名年貌、一样造册二本、一存该堡、一送本道查考、仍照册书、写小木牌一面该道押判给散、各兵时常悬带、以便稽查、其收充之时、备呈本院、照详施行、仍令各该提督掌堡等官、一体永为遵守、如此、庶土著之民。各怀自保之心而熟知地利。亦不难于敌忾矣。
　　一约束土官以备缓急。龙州宣抚司之设、　国初因三家土官先世悉众内附、引兵取蜀有功、钦授各职仍准子孙世袭控制诸番。保护内地今宣抚使薛兆干、副使李蕃二族、则分领西南白草一带番夷、佥事王枋族、则分领东北白马一带番夷其地方数百里、所统番汉、无虑数万众、使能振扬武备、恪勤先业、则番夷敛畏、而地方可以无虞矣、今乃弃弓马之习、而恬于膏梁、婚缙绅之门、而恃其庇覆、以沉湎为生涯用奸人为羽翼、纵恣不法、干没为奸、无事则卖土兵以纳役钱、有事则盗军饷、以充囊橐。号令则偃蹇不从、提究则赃藏不出、武备日以废弛、番夷渐至猖獗如此不巳、后患何极、议者每欲添设流官、又以事体重大而止、为今之计、合无请　敕兵备守廵严加约束、将卖放守城守堡土兵、节年逋负税粮、逐一征补、仍修举武备、固守地方、如有不遵、轻则散拘罚治、重则参奏提问、再照静州陇木头岳希蓬三长官司、俱逼近白草、与青片板舍等番寨、险易熟知、弓矢劲悍、用之战鬪、一足当十、今次征剿冲锋陷阵、亦多土官坤儿卜父子之力、葢可征矣、今后凡有警变、听本院将各司与龙州土官、随宜调遣、如有违令失机、悉照律例、以军法从事、则夷以攻夷、事半而功倍矣、
　　○请增调狼土等兵以安根本重地疏【调狼土兵御倭】
　　东南为财赋具区、而留都乃根本重地、数年以来、吴浙之间横被倭患、所在伤残、迩者仰荷　圣明督调狼土等兵、合力征剿、虽屡次奏功、未即殄灭、而新贼日增、虐焰愈炽、舟称数百、众且巨万、而我兵之可恃者、惟狼兵土兵一万四千而已、且前此旧贼、止于屯聚柘林川沙等处、我以全军分屯进剿、为力尚易、今则新旧相参、流刼肆出、在浙西则海盐、乍浦、嘉善、平湖、在直隶则松江、苏州、上海、昆山、常熟、江阴、无锡、崇明、靖江、在江北、则赣榆日照、桃源、海州、通州、秦州、盐城、无处无贼、而我兵合之则应援弗及、分之则势弱难支、星驰转战、未能收功、而乃东西追逐、疲于道路、若不亟议增兵、早为剿除、万一长驱深入、逼近留都、震惊陵寝、关系匪轻、况南京各营官兵、素称疲弱、且未经战阵、虽分布防守、无益寔用、即将见在狼兵土兵、分调策用、又不免顾此遗彼、坐失机宜、深为可虑查得总督都御史张　原奉　敕谕、如或兵力不足听尔于山东两广湖广、有兵之处、径自行文调取、各该廵抚官并三司守廵道官、实时督发、如有抗违迟悞者、指名参奏拏问、钦此、即今贼势紧急、如同焚溺、呼吸之间、胜败异形、恳乞　圣明钦奉　敕谕内事理、径自行文提督两广等处军务都御史谈恺、总兵官蒋传、廵抚湖广都御史汪大受、总兵官焦栋即调发东兰那地等州狼兵永顺保靖二司土兵、共二三万名、务要精选壮勇惯战者、各备锋利器械、强弩毒药、星夜督发、比照先次调兵事体、应给衣装、就于各廵抚衙门、从厚处给、经过地方、俱给与行粮犒赏、应付船只、行委该道守廵兵备官员、监督该管掌印土官、星夜统领前来、不许将不堪之兵、一槩充数。及于途中纵令骚扰。抢掳财物。违者轻则从宜责治。重则押赴军门。处以军法。至日听总督衙门分布、一则护守京师。保安根本。一则随贼向往、并力征剿。务在刻期平定、以弭大患、仍乞　皇上轸念　陵寝重地、财赋奥区、特　敕兵部马上差官星驰前去催督、彼处抚按等官速行调发、无致失悞机事、及　申敕各该土官、务竭忠荩、僇力平贼、有功之日、查照近例、重加升赏、如有逗遛观望、失悞军机者、定行一体罚治削黜不恕、庶几威武奋扬、而廓清有日、
　　○请急修武备以便防御疏【选练孝陵卫军】
　　臣会同南京内外守备、并南京户工二部科道等官、议照　孝陵军士、原额三千七百有奇、葢以　陵寝在于城外、守护为难。故多设军士以备缓急之用、既而隐蔽日多、消耗日甚、即今见存者八百余名、以之供应、似为有余、以之防守、实为不足因查得节奉　成祖文皇帝圣旨、　祖先的卫分、今后不要别项差使他、钦此、以后屡有题请、皆以前旨为定、窃详别项差使者、谓出乎本陵之外也。若以本陵之军。而充本陵之守。正与前旨相合。奉祀官员、岂得藉以为词、故丰润伯曹松、精选余丁三千、操练防御、诚非得巳、但前项余丁、皆业技萟货鬻以糊其口、今防守之役、难以时计、而口粮之给、止于开操、衣食且犹不充、岂能常行防御、是使精壮者、百计矢见避、而徒以幼穉充数也臣时彻亲曾阅视、长不三尺、或发始垂肩揭竿执木、真同儿戏、即有缓急、将焉用之、随该署印尚书孙应奎看得奏内所云与原奉　钦依提督官军、　明旨不合、且虑正军数内、多有隐射役占之弊、议将正军选取二千五百名、送本爵管领操练、题请去后、臣等窃计选取余丁似矣、而粮赏不充、欲求精锐应命。必不可得。选取正军是矣。而名数不足。欲求折冲御侮。又所不能。即今倭夷之患、既非旦夕所可平、而事变之来、又非意料所能悉、若非立为经久之计。其何以成善后之谟。合无查照尚书孙应奎所题、行南京兵部委官、会同科道等官、逐一清查、将该卫食粮正军选取五百名、仍照各卫节年选补事例、将该卫精壮余丁、选取二千五百名、顶补正军名数、连前三千名、专一食粮差操、不许该卫本管官、受贿作弊、将精壮之人隐蔽。故以幼弱充数。违者参究重治。备将各军年貌开造文册、给以悬带木牌、以防私下顶替、仍另立一营。别推谋勇将官。曾经战阵者一员、充参将、或守备名衔、为之统领、惟复仍行丰润伯曹松管理每军一千、分为一枝每枝添委把总一员、卫总二员管理、听于附近大教场内。不拘旧矢见。设法训练。务期武萟精熟可用。仍听南京兵部委官会同科道等官、不时查点、一遇有警、即便分布把截、以遏侵犯、并不许奉祀内臣干预。亦不许指以栽种为名妄行掣取其合用钲鼓旗帜查照里营事例、行南京工部置造常操什物、听南京兵部动支草场租银、每军给银一两、备办应用、及照附陵地方、原无墪堡、又不敢动土修筑。但遇防御之日、合无暂于该卫屯住。以便宿食。再照此营既设、虽地方平宁、似亦难废、盖原额军士数多、即今淮照前数选补尚犹不足、况陵寝重大、戒备宜预、不宜过有爱恤、致悞大计、伏望　皇上未言孝思、　敕下该部、从臣等所请、早赐施行、
　　○慎防守以安重地疏【防守江南】
　　臣会同南京守备司礼监大监敦王放、何缓南京守备掌南京中军都督府事抚宁候朱岳、恊同守备兼管南京右军都督府事安远候柳震议、照　圣祖开基、刱立大小神机、新江口浦子口等伍营葢以根本重地、干系匪轻、强干弱枝。控节为要。故设重兵以为捍卫。后因承平日久、消耗日甚、近者倭寇滋蔓侵迫畿辅、分兵把截、在水路、则设于京口龙潭、观音港等处地方、在陆路、则设于句容白土秣陵等处地方、多者一千、少者五百、而各营之军、所余巳无几矣、以今日事势揆之、据险守要。则前兵尚为不足。居重驭轻。则京都尤有可虞。臣等窃计京口地方、乃入江要路。长江之险。此最为先。以地形论之则镇江洲、南北对峙、皆为繁盛之区固贼所垂涎者也、以建官言之。既有廵抚操江、复有新设兵备二员、凡皆以任安攘之责。而谨要害之防耳。南京去彼二百余里。若以京军远为守把。不惟声援不及。而内地益致空虚。殊非长计。查照先年操江衙门、调取镇江卫军七百名、前来团操、以资恊守、今既掣回本卫、相应用为江防、及在彼军卫有司、皆有见操军兵、合无行令各廵抚操江衙门、着落各兵备副使、调集官军民兵、共二三千员名、如有不足、设法增益、仍处给器械、修理战船、专一于京口地方。平居常行操练。有警僇力剿截。其京营官军、掣守龙潭地方、万一京口告急。即互相策应。以成犄角之势。或速为声援、以杜窥伺之谋。务使声势联络江防益严。至于陆路官军、近准总督军门调取徐颍应天安庆池州太平宁国各民兵、前来恊守、相应分布要害地方。列营防御。合候各兵至日、分发白土句容龙潭秣陵等处、京军于京城内外把截。各守一处又无两相挠阻之患以民兵捍外以京军卫内庶处置停妥。缓急无虞。再照设官分职、事权各有攸司致治保邦、责任贵于专一。兹因倭寇陆梁、京城内外防守事宜、虽该臣等逐一举行、然自京城而外、地方广袤、非臣等所及、各该府县、虽奉明文防御、而总领无人。设施互异。一有缓急、涣不相属、将何所恃以无恐乎。如操练兵马、固守城池、整搠器械、团练乡兵处备钱粮、修筑墪堡、控扼要害、抚安百姓、皆廵抚之责也。查得应天廵抚都御史、南辖苏松常镇、北辖徽宁池太安庆诸府、京城内外、咸归统理、地大辽阔以照应即今料理苏松。日不暇给。况其它乎。往往府县告急。下令防御、文移往返、动经旬月、未免缓不及事。近查苏松常镇通泰各巳新添兵备官员、合无比照前例、以安庆池州为一道、徽宁太平兼应天府属县为一道、各设兵备一员、其安庆府旧属九江兵备、今宜改辖、各官专一整理戎务、防御寇盗、悉听廵抚调度。以济目前之急、事宁之日、另议裁革、庶几责任专一、而安攘之效可图、屏翰修饬、而根本之地益固矣。惟复查照廵按南北分设事体、于应天等府添设廵抚一员、以便责成、伏望　圣明远鉴、　敕下吏兵二部详议题请施行、
　　◆书
　　与张半洲
　　○与张半洲【御寇之策】
　　昔李牧备边、禁士卒毋得出战、至人人思奋、一举而大破匈奴、今远至之兵。亦宜养其锐气。使之自为间谍。熟知贼中险易虚寔。兵将同心、以为可进。然后鼓之深入。一策也。什围伍攻、去所必然、今狼兵虽至、分布未周、须待永保兵至子蒲子虎救楚曰我未知吴道先使楚师与吴战而后乘之葢客兵必因主兵而进耳更选本地精锐佐之控扼要害使之声势联络。奇正相参。相机而动、一策也。湖广广西之兵、旧有宿怨、须谕以戮力平贼、不计其私、仍须远为分布。仲谋之处甘凌亦是此策勿令相近。一策也。兵法利于攻瑕。不利于攻坚须侦探的寔择其瑕者而先攻之。一策也。脆卒当前。望风奔溃。则锐者亦难持矣此兵家之大忌也。须精选勇敢为先锋。使之攻坚陷阵。其次者各处把守。远为声援。一策也。贼以伏兵诱我矣。而我屡为所诱。须明于哨探。勿堕其伏。一策也。贼以金帛饵我矣。而我屡为所饵须严为禁约。勿利其财。一策也。行军克敌必论首功。然往往以割取首级。反胜为败。须号令三军。只贵力战。不贵首功。杀贼者阵中即给以赏帖。一策也。贼计诡谲。多以服色旗号乱我使彼此格鬪。难于辨认。须密谕将官。设为记号临时更变。使贼不得乱。一策也。多为期日以误之如令曰某日进兵且止。又令曰某日进兵且止。至再至三。使彼一以疑我。一以易我。为无能为。乃刻期进剿。可以得志。亦先须密谕将官。以何令为信一策也。多张疑兵以误之。如欲入其东。先攻其西。欲入其南。先攻其北。使彼力分而不支。一策也。中国被掳胁从之人。孰无脱死就生之念、一则为贼所制、一则官府不与辨释、遂至甘心从逆。今大兵进剿、不免玉石俱焚、须先出榜文、许令一二人以至六七人多不过十人。得赴将官或有司处投首。审其乡贯住址的实、责令亲属领回安插、各官仍通计招抚过人数。奖劝给赏。一以散贼徒一以活民命。一策也。昔永乐中倭贼寇辽东、登岸长駈、如入无人之境、总兵刘江、令都指挥徐刚伏兵于山下、百户姜隆率壮士濳烧贼船、截其归路。约曰旗举伏起、炮鸣奋击、不用命者、斩、既而贼众大败、死者横仆草莽、余众奔入空堡内、我师奋勇、请入堡剿杀、不许、时开四壁以纵之仍分两翼夹击、生擒数百、斩首千余、间有脱走者、尽为隆等所缚、将士请其故、江曰贼既入堡、有死而巳。我师临之彼必致死。未必无伤。我故开其生路以纵之。即围师必阙之意。今日进剿、恐贼设备深坚、及致死拒敌、似宜师用其意。围困日久。度其必将奔溃。乃从而掩击之。一策也。
　　◆序
　　赠了凵峯阮公晋副都御史抚镇福建序
　　增王方湖廵抚福建提督军务叙
　　○赠了凵峯阮公晋副都御史抚镇福建序【闽抚】
　　浙与闽界大海、自壬子之秋、边防弗戒夷用大掠、陷城寨者踵接、朝廷尃求攘却之策、有议设提督宪臣兼制两省为宜者、乃割宁绍台温福兴泉漳八郡、设提督隶之、而识者巳逆知其罔济矣、久之始以提督兼廵抚并制两省而夷巳大炽不可扑遏、益用言官之议、遂两设焉、无何、闽中旋复罢免、而督察赵公之来也、详诹利害之故复申上初议遂以了凵峯阮公专镇于闽而总督胡公、则兼抚我浙、职专而权不贰地近而令易肃。握机制要。此其最先者乎、夷之入疆也必道于海、而海滨之民不业他技、生则习游善汨率能奸阑出入、埋挟往来、比其狎也、宫于近岛、紏盘日伙、而客主之势易矣、益又诱之攻剽、日治巨舰利器乘风驾涛、烽未及然、而贼巳饱噬扬帆矣。哨守督备之官、又利其货而阴弛讥捕之禁。诚欲销积习之患为廓清之图、必立什伍相保之法、严见知连坐之诛破通关纳贿之计、庶可覆其巢穴、而绝其向导、自非委以重权。坐镇其地。其何以灭积薪之膏火乎。故曰握机制要。此其最先者也。
　　○增王方湖廵抚福建提督军务叙【闽抚】
　　方湖公初以兵曹郎来佥浙宪、适夷寇蚁集、突犯会城、公与在戎行、挺身倡义、首建迎战之策、超距之士一日而云集者数万人、鼓行而前贼遂宵遁明年夏黠魁徐海陈东辈、各拥枭鸷、分道深入破郭围城、列郡大駴、公乃密赞元戎、殄馘无遗、无何补廵海参政、旋擢闽抚、夫闽与浙、异地而同患。闽故生聚海滨、其人狎习鲸波蛟沬之间、如泳沟涧而荷戈负弩、动相击门斗、其武勇可任也、出入夷岛托为肺腑。其间谍易行也。所患者为敌用而不为我用耳前此当事者诱其魁而诛之、未足示创而益坚附贼之心。是駈之使叛也。诚能倡勇敢之气开自新之途消携二之党严私舶之禁、而又申明十五相保之法宗族闾里、互为警察、不得奸阑出入、罢啖贼之贿以飬鬪士。绝通关之路。以饬戎防。其用命也赏必先、其不用命也罚必先、则反侧可回。选耎思奋。不待征兵异域。而可以收安攘之勋矣、
　　◆碑
　　招宝山重建宁波府知府凤峯沈公祠碑
　　○招宝山重建宁波府知府凤峯沈公祠碑【四明郡守】
　　当嘉靖壬寅癸卯之间、漳闽之人、与番舶夷商贸贩方物、往来络绎于海上、其时边氓、葢亦有奸阑出入者、公方为厉禁、犯者辄置重法、律无遗诛矣、适武人有欲立功边徼者、以虚声鼓上听、当途柄兵之人、亦皆好为生事、辄议兵剿焉、公独忧形于色上议沮之其畧曰、海上之患、方以番舶为甚、然其所欲不过与地方人负贩贸易、务违禁网物、取息币耳。自恺莅事来、问死刑军徒者、不下百数十人、今亦稍稍辑矣、然通番非尽从夷之人番货非即杀人之物通番下海虽在不原。各有定律。要亦未应尽诛也。今欲不问所从来、槩名曰贼、遽尔兵之。恐非所以恊议安众也。夫六月行师、兵家所忌、师出无名、事故不成、今海上船止六七、遽兴大众、即发军卫廵司义勇渔船尽民以逞、万一无良窃发。啸聚山谷。又不知何以应之况海船非我敌明甚、我卫所哨军、皆要贪生畏死之人、绵力薄材、不谙战鬪、癸未倭夷之变不闻遣一卒、往岁倭夷且至、征兵应调、逗留不进军卫世受国家豢飬乃不能奋一旦之力、有事率委之义勇渔船、夫义勇乃市井之徒、然义勇渔船中间大有能制敌之人殊胜卫所官军也渔船皆网罟之辈、平日既无禄于官、又无忠信之结、一旦驱之死地。其不能舍舟而走者几希。海船利于水战、步骑利于陆阵、此不待智者而后明也。且其悬隔海岛、岂能飞渡横行。为今之计、合无明示宪谕、道之祸福、速之出境、上也、其次莫若督行备倭把总出海官兵、于关津要隘之地、严为防守。不得登岸。地方奸贩之徒、不得下海。则粮尽计穷。自然远去。如有探知来历、阳为防御、阴与交结故纵者、依律法之。则慎重而威不亵。令行而民不扰矣。恺职司民社、恐平民无故缘兵以死。万一差跌、则损国之威示人以怯。彼将肆然无忌、厉阶自此长矣、其官军果有能出奇定画、不费府钱、不扰郡民、生擒于海、独立伟功、此又不当以常格论者、议上、当事者不听遂出师众果大溃、海道公仅以身免、其后番舶主如王东陈四盻许二辈、辄露坐叶舟、直入定海关要索酒米牛豕诸物货、而有司一不应、辄大噪不巳、葢不三四年而东南之祸起矣使当时用公议不轻出兵以挑之。惟一意修治。彼必畏訾不敢动岂能尽知我虚实。肆然无忌。如入无人境耶。礼曰先生之制祀也、法施于人、则祀之、若沈公者、谓法施于人者非耶。
　　皇明经世文编卷之二百四十三终
　　●皇明经世文编卷之二百四十四
　　郡人陈子龙卧子　宋征璧尚木　夏允彝瑗公　周立勋勒卣选辑
　　世侄孙孚远挍
　　徐文贞公集一（奏对）
　　徐阶
　　◆奏对
　　请依兵部留宣大镇兵
　　请处兵将
　　论发兵征倭
　　请以兵事责有司
　　请处宣大兵饷
　　答广东兵事谕
　　答追贼及赏军谕
　　答兵事谕
　　答重城谕一
　　答重城谕二
　　答防春等谕
　　答尽去剥虐谕
　　答白社谕一
　　答仓储谕一
　　请停止宝源局铸钱
　　答出粟谕
　　答南幸谕二
　　答超格赏徐杲谕
　　论两淮盐银宜照旧额
　　面对后再论边事
　　进兵部练兵票帖
</div>
    <div class="pagination">
<a href="皇明经世文编_page81.html">上一页</a><span>...</span><a href="皇明经世文编_page77.html">77</a><a href="皇明经世文编_page78.html">78</a><a href="皇明经世文编_page79.html">79</a><a href="皇明经世文编_page80.html">80</a><a href="皇明经世文编_page81.html">81</a><span class="current-page">82</span><a href="皇明经世文编_page83.html">83</a><a href="皇明经世文编_page84.html">84</a><a href="皇明经世文编_page85.html">85</a><a href="皇明经世文编_page86.html">86</a><a href="皇明经世文编_page87.html">87</a><span>...</span><a href="皇明经世文编_page83.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
