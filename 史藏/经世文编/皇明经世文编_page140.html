<!DOCTYPE html>
<html>
 <head>
  <meta charset="utf-8"/>
  <title>
   皇明经世文编 - 第 140 页/共 172 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇明经世文编 - 第 140 页/共 172 页
  </h1>
  <div class="content">
   卷四百四十六　　邹忠宪公奏疏二（疏）
　　卷四百四十七　　涂司马抚延疏草一（疏）
　　卷四百四十八　　涂司马抚延疏草二（疏）
　　卷四百四十九　　涂司马北虏封贡始末疏一（疏）
　　卷四百五十　　涂司马北虏封贡始末疏二（疏）
　　卷四百五十一　　周中丞奏疏（疏）
　　卷四百五十二　　梅客生奏疏（疏）
　　卷四百五十三　　杨宗伯奏疏（疏）
　　卷四百五十四　　郭文毅集（疏）
　　卷四百五十五　　唐宗伯占星集（叙　碑记）　董宗伯容台集（疏）
　　卷四百五十六　　焦太史集（议）
　　卷四百五十七　　许光禄集（河东案略）
　　卷四百五十八　　顾端文集（疏　书）　孙宗伯集（疏 ）
　　卷四百五十九　　赵忠毅奏疏（疏）
　　卷四百六十　　李文节公文集（疏　书　记　考　说）
　　卷四百六十一　　苍霞正续集（书　考　议　序　记）
　　卷四百六十二　　纶扉奏稿（疏）
　　卷四百六十三　　王司马疏一（疏）
　　卷四百六十四　　王司马奏疏二（疏）
　　卷四百六十五　　陈学士集（疏）
　　卷四百六十六　　大泌山房稿（疏　书　策　记　序）
　　卷四百六十七　　宋都谏奏疏（疏）
　　卷四百六十八　　来禽馆集（策　碑）
　　卷四百六十九　　汪给谏文集（疏）
　　卷四百七十　　万一楼集（疏　论）
　　卷四百七十一　　余太宰奏疏一（疏）
　　卷四百七十二　　余太宰奏疏二（疏）
　　卷四百七十三　　畿南奏议（疏）
　　卷四百七十四　　两淮盐政疏理成编一（附户部题行十议疏　议）
　　卷四百七十五　　两淮盐政编二（议）
　　卷四百七十六　　两淮盐政编三（议　揭）
　　卷四百七十七　　两淮盐政编四（说　书）
　　卷四百七十八　　周司农集（说）
　　卷四百七十九　　黄中丞奏疏（疏　议）
　　卷四百八十　　熊经略集一（疏　书）
　　卷四百八十一　　熊经畧集二（书）
　　卷四百八十二　　熊经畧文集三（书）
　　卷四百八十三　　李我存集一（疏）
　　卷四百八十四　　李我存集二（议）
　　卷四百八十五　　丘中丞奏疏（疏）
　　卷四百八十六　　朱司马督蜀黔疏草一（疏）
　　卷四百八十七　　朱司马督蜀黔疏草二（疏）
　　卷四百八十八　　徐文定公集一（疏）
　　卷四百八十九　　徐文定公集二（疏）
　　卷四百九十　　徐文定公集三（疏）
　　卷四百九十一　　徐文定公集四（议）
　　卷四百九十二　　徐文定公集五（书牍　文移　策）
　　卷四百九十三　　徐文定公集六（疏）
　　卷四百九十四　　冯恭定奏疏（疏）　高忠宪公奏疏（疏）
　　卷四百九十五　　左宫保奏疏（疏）
　　卷四百九十六　　杨忠烈公集（疏　书）
　　卷四百九十七　　魏忠节公集（疏　书）
　　卷四百九十八　　缪太史集（疏）　李侍御集（疏）
　　卷四百九十九　　侯吏垣疏（疏）　杨方伯集（序）
　　卷五百　　文阁学奏疏（疏）
　　卷五百　　姚宫詹文集（疏　书　议　论）
　　卷五百一　　宋幼清九钥集（集）
　　卷五百二　　希声馆集（疏）
　　卷五百三　　杜驾部集（）　陈驾部文集（）
　　卷五百四　　杜驾部集（疏）　陈驾部文集（序）
　　补遗卷一　　何给谏奏疏（疏）　李□□奏疏（疏）
　　补遗卷二　　韩□□奏疏（疏）
　　补遗卷三　　吴□□奏疏（疏）
　　补遗卷四　　钱□□文集（议）
　　皇明经世文编卷四百一
　　华亭宋征璧尚木　徐孚远闇公　陈子龙卧子　顾开雍伟南选辑
　　徐允贞□□参阅
　　宋经畧奏议一（奏疏）
　　宋应昌
　　奏疏
　　议设蓟辽保定山东等镇兵将防守险要疏
　　议处海防战守事宜疏
　　议题水战陆战疏
　　议经畧提督不必屯驻一处疏
　　议设蓟辽保定山东等镇兵将防守险要疏【防倭】
　　此疏设官分地开载详明防海事宜可为后事之准故载之
　　一为倭犯巳真、海防宜棘、恳乞　圣明特设专官、以防御以安畿辅重地事、照得倭患报急、海防正殷必处置得宜、斯备御攸赖、今议河大河间沈阳天津等五营、姑免□边、权留防海、应将昌镇右车营、及山东营春秋两班、俱听暂改蓟镇西路通融分布修防、量为代助、而河大等五营、所省行粮等项、即为正额之用、不必募夫做工、徒滋劳扰、及山海路军兵、原守冲关、难兼防海、该镇酌议巳明、无容别议、其海防总兵、固应添设、但自山海以至天津。濒海七百余里。自天津以至山东。延袤二千有奇。不惟地方辽阔。经理难周。而事关三镇。遥制匪便。且事权既各相等。意见未免异同。设总兵自成一镇各镇不相应援设副将则事局不分易于接济与石本兵书详其意若有牵纒。不免诿误。今便计、合照该镇所议、添设海防恊守副总兵一员、再设游击二员、与吴惟忠共三员、再添守备四员、仍募南北兵一万五千、并近募兵士共一万八千、分为四营、三游击四守备、以三游击。各领三千。一吴惟忠南兵三千驻于乐亭、一新添游击一员驻于海洋、一再添南兵一营、驻于宝坻北塘、一新添守备四员、各领兵一千五百、一驻于南塘、一驻于丰润黑洋河。俱听北塘游击节制、一驻于陈家庄、一驻于山海南口、俱听海洋游击节制、各控要冲。分布防守。以恊守统领三千。驻于适中常家庄等处。而游击守备。悉听节制。俾其居中调度。每遇汛期。或东或西。孰缓孰急。听相机往来督备。合力防援。俱属蓟镇总兵节制。即为密蓟永三道防倭主兵既便专督分防。而沿海声势联络。守望相资。庶免掣襟露肘。顾此失彼之患。如倭警告急。则防边标营兵马及三路台操南兵。皆可酌调策应如虏情吃紧。则防海军兵。俱可恊同堵截。是总兵责任既专。事权归一。而审料机宜。调遣从便。诚于地方有禆。似尤愈于另设总兵也。其天津新设游击。亦改设恊守副总兵。即领新兵三千。及统辖河大等营。悉如蓟镇例分布防御。并属保镇总兵节制听天津道监督之。则两镇犄角相成。似更妥便。在天津道兵备副使梁云龙、密云道兵备副使王见宾、各呈详大畧谓草头水道二沽、实连一处、并属天津密云二道、密云路远、防守颇难、天津切近、兼摄甚易、况密云兵寡而天津兵多乎。议欲以两道公共之班军。守公共之海口。而以天津新设副总兵兼摄之诚为一举两得。其蓟保各镇添设副总兵、应用廪粮伴役马匹等项、悉照三路恊守事规给用新设游击二员、亦与吴惟忠事体相同、各驻札衙宇、所用工料、听另行估议于部发备倭马价内动支、增募兵士一万五千、内南兵三千、北兵一万二千、俱照近议一例、安家银五两、其南兵月饷照例一两五钱、北兵比照天津事例月饷一两、合请兵部马价十万两、给发应用、至于召募南北军兵、俱责成各兵备道、选委廉干官员分投召募解送兵备道验收、各兵安家银两、听该道监督给散、务使人沾实惠、其官兵廪饷、自万历二十一年亦应户七兵三给发、而沿海地方、一应设备战守事宜俱听恊守亲历、与各司道商议举行、则建置得宜、而疆圉永有利赖矣、再照该镇所议沿海州县挑选子弟兵一节、固为地方计、但畿东地窄民少。不无妨业骚动。惟遵照近行、责成有司选练壮快。以原有工食给之。如原无工食。与名数减少者。许从宜议请量为增编。如海滨所设墩铺。即以各该兵壮派守不必另派乡兵另议工食。重滋无益劳费。庶乎事体妥便、人情相安、凡近海城堡险隘、应修筑者明春量停边工、摘发军夫赴役、并各州县酌派民夫、以恊助之、使在在完固尤为保障良、又看得海防道兵备佥事杨镐议、欲将河大等五营、明春俱泒修沿海工程、完日仍为边镇班军、又欲除巳设天津蓟镇南北兵游击二员外、再设游击一员、守备四员、照镇守先议添一恊守副总兵统之、再添募北兵一万、南兵二千、而以守备二员、加南兵二千、属游击吴惟忠管辖、驻于乐亭以控其北、以北兵五千、并守备二员、属另设游击管辖、驻札于北塘口、以扼其南、与天津游击营相望而守尚余北兵五千、仍兑给寺马五千匹、隶副总兵标下统领、或分布之以便南兵往来策应、其副总兵驻札之处应在梁城所地方道里似均等因、臣等议得河大等营、既巳分布防海、难以又赴修工、应照总兵张邦奇所议掣昌镇班军、暂修蓟镇西恊之工、而以西恊班兵、酌泒迤东之地其应设将领守备、应募南北营兵、应请马价数目、俱仍照臣前议、但分防固守。虽恃于兵。而陷阵摧锋。必资于马。海防道兵备杨镐议称驰逐追袭、不可无马、诚为有见、合无照该道所议量增马三千匹于附近州县寄养寺马内兑领骑征分给蓟镇新添恊守营六百匹、天津恊守营六百匹、二游击营各二百匹、守备四员各一百匹则马步相兼战守有赖及照新添将领守备除乐亭原有城池外、其恊守游击守备应建城堡、照臣近议俟明春倭警稍宁、酌泒主客军兵、并力修建、以上事欵、俱系防倭要务、相应酌议题请、先该臣至三河地方、与督臣郝杰面会计处防海御倭事宜而督臣与臣所议累日、事皆脗合、臣闻之军志云、先为不可胜、以待敌之可胜、无恃其不来、恃有以待之、葢先事预计之说也、蓟保拱护　神京。为畿辅左掖。而山海以迄天津。为海口巨冲。该镇兵将。专务防虏嘉隆间北虏窃犯。恒不能支今又非其时矣。防倭甚于防虏。守海急于守边。使非设将增兵。多方分布。而倭驾轻舟。乘风汛出入波涛。一时千里。循海而西。惟其所向将何为备御之计。将领牵制于旧闻。动辄以防虏借口。彼此依违两相观望、何以责成、此臣所以捧心而惧、蒿目而日夜不遑宁处者、今蓟保二镇议设恊守以控重兵议设游守以相掎角。而以该镇总兵节制之。事权既复归一。调度自不阻挠。声势联络、自脉贯通、诚深得海防今日要务、惟是辽左自鸭绿江以至山海关。其海口延长更纡回于二镇东逼朝鲜。北临虏穴。其兵力防范又牵制于一时。在山东沿海以及天津。在在皆称险要。而登莱各海岛、处处皆宜设防。其增将添兵。更不宜缓于蓟保二镇也。臣巳一面移文辽东抚镇、查议沿海里数若干、某处紧要、系适中地方、应否添设协守、或左或右、某处紧要、应否添设游击其余某处紧要、应否添设守备、应否俱照蓟保事例、兵马作何增募、钱粮作何区处、屯札处所、作何修建、从长计处、停妥回报、复一面移文山东抚臣查议登莱沿海、直接天津、某处紧要系适中去处该镇旧无总兵应否添设备倭总兵一员或止应添设恊守、或左右右、应否添设游击、其余某处紧要、应否添设守备、应否比照蓟镇事理、兵马作何召募、钱粮作何区处、屯札作何修建、他如登莱长山沙门古城徐福黑山鼍矶黄城灵山等岛。其间可设水陆等寨。应否照部议用新募沙兵。及青州各处长鎗民壮填戍。与诸凡未尽事宜从长计处。停妥回报各去后、顾臣复有说焉、据报倭奴摧陷朝鲜。掘毁王墓掳掠王子。图写道路、必欲入犯。此何等时也。势葢岌岌矣。若复拘挛常套。来往文移。持甲可乙否之言。为先入后出之路。徒躭岁月。致误事机、比事过而始议。及某宜增兵。某宜设将。亦何济之有。且辽左以及山海。山海以及天津。天津以及山东。地壤相接势若率然。有如修守诚设。则戒备自严。倭犯辽。则蓟兵可以扼其前。倭犯蓟。则辽兵可以蹑其尾。倭犯山东。则蓟保可以遥其声援。而辽兵可以直渡朝鲜。捣其巢穴。兵连势合。权一事专。战守有此动彼应之机。调度无左牵右顾之虑。臣故谓辽左山东增设。不宜缓于蓟保。分布不宜迟于时刻也。伏乞　勑下该部、除蓟镇竟行议覆外、其辽东山东、如拟上请、行令该省镇抚臣速为查议、应添设者、竟行添设、应计处者、竟行计处、一面布置、一面奏闻、庶事有责成、时无虚旷、其于防海御倭至计、莫大于此矣
　　议处海防战守事宜疏【海防事宜】
　　一为议处应调军兵并计修守海防要务、以严内治以图进剿事、顷因倭患、　皇上先以防御事责臣经畧处分、复以征援事　命臣筹划料理、故臣惴惴焉、惟求无误国事、但战守二者、利害相关、言战则朝鲜求救甚急。然不能为无米之炊。必速集军兵。始可相机而动。言守则天津登莱蓟密永辽为最。然不宜拘寻常之见。必控扼险要。方为万全之谋。则今日议调军兵、议防海岛、为不可缓巳、葢臣准部文单开应调备倭兵马共七万三千八百余、然其间有水兵难以入辽客兵利于决战召募尚未完全远来或稽时日。今天津蓟门止于海防。乃辽东则防守征剿兼之矣。缓急轻重之间。不可不一为酌量也今查照部文议将蓟镇一万一千、保定五千、宣府五千、大同五千、辽东七千、见在驻防谷燧骆尚志兵一千六百、宋大斌募兵三千五百、调回征西杨文浙兵一千、刘綎川兵五千、其召募家丁虽定三千之数见今应募者、止七百余名、俟募完可足前数、以上各兵尽赴辽东、或进剿、或设防、俱听臣调度且近据管粮郎中王应霖报称粮饷所集以五万兵马计算、可足两月之给、在分守道荆州俊分廵道冯时泰则各报买完三万石并宁前海葢道俱另召买务足三万石之数、臣复发马价银五万两、行山东抚臣于登莱等处籴买粮荳、又前疏请发临德仓粮数万石俱由海运入辽、则粮饷似足前兵周岁之用。而各兵俱用分屯广宁辽阳各东西城堡。并近海处所。机可乘则进为战兵机难乘则居为守卒是一举而两得也其陈璘兵五百杨应龙川兵五千、山西兵二千浙江召募南兵六千、又新设恊守游击等官、募兵九千、足一万五千之数、及延绥秋班入卫军三千、俟撤班时、并陈璘等兵尽留蓟保二镇或分屯、或防海、俱听督抚调度、以是分布、似足用也、至于今议防海者、皆以天津大沽等处为首称似矣但臣近至辽地、细加查访、今旅顺巳不守失所险矣辽东旅顺口。与山东蓬莱诸山对峙。相去五百余里中有海岛一十七处棋布星罗。彼此接望诚天造地设横亘其间。而凡登莱北海天津东海蓟门南海。胥赖此险为门户也况岛中俱可藏兵泊船。而各岛居民筑室耕田。尽成家业。诚一鼓舞召集。　其忠勇为人推信者。每岛一人量给冠带或名色把总令其统率精壮者为兵。复将调来沙兵七千名。沙船二百只。应天船兵九百五十名沙唬船八十只兵一千五百三十五名。分布各岛。仍给以将军等大炮令官兵与民兵。不时出海远哨如有倭犯情形。则举放号炮岛岛相传昼则每岛举烟数十道冲突海天。夜则举火数十炬照耀海面。倭奴见之知我为有备耶则不敢深入疑我为虚设耶则我兵实在诸岛战船遶其后。内地防守扼其前而彼且腹背受敌矣。是今日之防诸岛者。即以防天津也。况登莱东南。复有成山静海诸岛。素称险阻。旅顺之东。遥接朝鲜之界。足为声援。若天津等处海口。将新议战船。催攒员外郎张新督造速完。各令分布。则表里严密。此动彼随。诚为要务。所当亟图者也。伏乞　勑下该部、速议将前应调官兵、如臣所泒海岛布置、如臣所言覆请行臣遵奉施行、庶海防益固东征可举矣
　　议题水战陆战疏
　　一为夷方告急、防御当周、敬陈一二目击事宜、以备采择、并其加意民瘼、以图奠安事、据天津道兵备副使梁云龙呈称、为照倭之入中国也。野战最猛。而水战非其所长。中国之破倭奴也。水战为利。而野战更须详慎。此二者不可不熟讲也。夫水战所急在巨舰。舰不巨则冲敌为艰然舰过巨则转移不便故所谓巨舰者。福船为主。而仓船次之。沙船又次之。近蒙兵部调来浙直等船。率皆沙船唬船而福船仓船。则无焉。今奉工部差委员外张新、前来督造议定、大率要造福船二十只、仓船八十只。或百只、以为镇重弹压之用、沙船南来、浙江有二十只、南直有二十只、其数颇多、应再量造五六十只、以为转战击杀之用、乃其所藉以侦探者、惟在哨艘而天津原阙、近查滨海盐船渔船。得百余只。盐船原走黑洋贩盐。则月轮六只。远探黑洋。五日一报渔船捕船。则日轮二只。哨出外洋。一日一报。此不过权宜侦探耳。今调来唬船浙江六十只。南直四十只。而工部委官开厂打造八桨五桨把喇唬等船三四十只。则保蓟水寨哨探似亦足用也。战舰既备。驾之而破倭于海。谁不艳谈。而不知海上机宜。亦微有异。假如大洋之中。倏忽往来。必乘风潮。风顺而潮不顺不利潮顺而风不顺亦不利风波汹涌。非但彼船尖摇。而我船亦捏杌。非但彼兵瞑眩。而我兵亦昏呕。皆一利也。且彼乘风而来。则我且居下。顺潮而来。则我且当逆。安在其必胜哉。所谓海战者。是必天造地设。生有岸门。不然则岛屿中峙又不然则沙洲壁立。谕分布海洋事宜最为详确是身在地方推察而得非泛言者为彼船必经之口取水之处据为巢穴之所而我乃于此分布兵马或为设伏或为掩击。扼其吭而抚其背。批其穴而捣其虚。如浙之焦山。如辽之望海窝。乃为得志耳。至其湾泊。不于岛屿则于沙洲。于港寨皆藏风避潮之澳倘依礁石则碎矣船上器具。虽不外于野战。然而两船交锋。风潮迅迫彼之长技。不在倭刀。而在鸟铳。而吾所以御之者。是必船身之外。以竹木为架。以布帏为障。使有藏身之处。而乃乘机觅便。或用火药。或用弓矢。或用三眼鎗快鎗。或用佛郎机。而又于桅竿斗上。用标鎗飞镰刺之。乃若虎蹲灭虏大将军等炮。非遇急则不敢区用。何也以其气力重大虽能碎彼船恐于我船亦不免有伤凡此长技。皆海上之所必用者。今一面置船。又一面置器。务求足用。所谓水战之当备者如此。夫陆战所急在临岸。而沿海之岸虽无处不临海然非见岸即能登是必内有港口河口为渔盐船所栖泊之处乃为倭船登入之所天津一带。如大沽海口最为要冲。又驴驹河唐巨河唐透铺郑家沟等十数处。皆巳布有兵马。安置大将军虎蹲灭虏等炮。而倭奴跣足。所以扼其奔突制其跳跃者。则铁蒺藜木桩等项器具。尤当预备。今巳行河间府分泒所属州县遵照制造铁蒺藜菱角大木排椿芦苇硫黄等项、或解赴天津、或解赴、沧盐等处收贮、俟临期掘坑。如法布置设伏截杀。要于不使越口登岸而后为功也倭一登岸。狼奔豕突。遇城攻城。遇村攻村。若不得城而据。则必寻取巨镇大村据之。以为巢穴四出林掠。故凡人烟辐辏去处。可城则城。如不能城则多树木栅。多挑沟堑。曲折周遭。沮格冲突。皆其备之不容巳也。今行该府督行州县、各将所辖市镇村落、如法建置、以为临时收保之资、战鬬之地、仍行各该将士、及有司民兵、各照地方恊力守御、倘或不能御之于海。不能御之于岸。则当各敛兵马。各依镇落。据险扼隘。堵截冲打。或零剿。或夜攻。倭必不敢狂逞也。江南滨海。多建重楼敌台。宁独以备岛奴。抑亦以备山寇海寇。今议燃眉。只以修筑楼台工费。修理城池。务令高固。多备军火器械。而村落居民。则预令其多运粮米薪水。贮置城中。有警则急入收保。坚壁清野。保境卫民。权宜或是如此。所谓陆战之当备者如此。等因呈详到臣、该臣廵历海口、阅视战船复与工部督造员外郎张新等、面相商确、再三筹划其大小船只数目水陆战守机宜、与该道所议、询谋佥同、照得海之所恃以冲敌者在巨舰。所恃以侦探者在哨艘。如沙船唬船八桨十桨等船。轻利便捷。可以哨探。亦可以转战。今调来浙直沙船计四十只。唬船计一百只。而工部委官开厂再造八桨十桨等船五六十只。则亦足用惟所谓巨舰者。首号福船。次则仓船。南来皆无、似应多造、然福船重大。非近百人。不能撑驾。一遇风急。遽难转移。只应造十五只。仓船造八十只也。两船交战。其避敌必贵藏身。而布帏竹架。楼橹森列。则所以障也其破敌必资利器。而劲弓锐矢。火药火箭。二眼鎗快鎗。鸟铳长鎗。飞镰标鎗。钩刀佛郎机等物。则所以攻也。其大将军神炮虎蹲跑灭虏炮百子铳等器。则临急所用也。以若长技要在豫备。备御既周。遇警接战。或依港澳。或傍沙洲。或据岛屿。或乘风潮。或截其经行。或断其取水。或荡其巢穴。务使我居其利。而彼居其害。我当其顺。而彼当其逆。我处其胜。而彼处其负、在善将者。指麾而运用之耳。破之于海。斯为上策。不得巳而野战。则口岸又其要矣葢沿海地面。虽无处不当防。然港有礁石。有泥淖。有洼陷。其所湾泊。登入之口亦鲜。如天津一带。极冲大沽口。次冲起口并驴驹双沟唐巨河郑家沟等十余处。则沿海可知也。要害之口。吾今布有兵马。设有敌台。安有大将军灭虏等炮。伏有铁蒺藜钉排等物。而又港口横铁锁。水底置木桩。彼方鼓枻而来、我则扼险以待。彼方逆浪而来。我则静饱以待。彼方蓦地而来。我则相机以待。彼方跳跃而来。我则坑陷以待自可溃其众。覆其舟。歼其渠魁。藉令登岸。彼即善抢、然而滨海人家稀少行四五十里。尚无所掠。尚难得食。此时犹圉圉之鱼。绥绥之狐。我则坚壁清野以困之。严阵整旅以遏之。奋勇直前以挫之。飞骑劲弩以蹑之。宁有不得志哉。其巨镇大村人烟辏集去处。一时虽难建重楼敌台。然而间有地势险隘。可以藏兵。可以屯聚者。则多集丁壮。多置木栅。多备炮石。多挑壕堑。以使恊御。其附近城郭者。悉令居民委积于城。临急移入城中。倭即善攻。然城郭完固。效死以守。而以大兵溃其围。亦不得逞。既不得城而据则必择村而居然倭性贪。必散出刼掠。吾则可以零剿。彼掠得衣物负重而行。吾则可以截杀。夜喜淫饮多醉卧。吾则可以夜击。所谓陆战当如是矣。然犹有说焉。水战始虑无船。今虑无兵。非无兵也。无习水之兵也。又虑无饷。非无饷也。无常继之饷也。福船每只用八十人十五只。计用一千二百人。仓船每只用四十人。八十只。计用三千二百人。又沙唬八桨等船。每只用二十人。或十五六人。大小船共享兵五千四百有奇。一时沿海渔盐之夫。岂能克募如数。而浙江沙唬船一千五百有奇。南直沙唬船九百有奇。沙兵七千。福兵三千。是水兵巳一万七千有奇。加以陆兵岁费不赀。此饷曷从而继乎。然则度海以造船。度船以募兵。度兵以给饷。皆不可不豫为计也。陆战虽亦多术。其可为一劳永逸计者。无如挑浚沟堑。相度天津滨海去处。自大沽口至郑家沟止一百八十里。而防海军士。不下三万余人。若当春汛之时兵士齐到。稍加盐菜。量起工筑。每兵一名占地二步横挑沟堑。即以堑土筑为墙垣。堑阔四丈。墙阔二丈。堑深一丈。则墙高二丈。三万军士一月可完。堑之险深。与汤池无异。墙之岩峻。与长城不殊。渐起墩台渐增垜口。可以哨望。可以备御。所谓一劳永逸者非耶。但沙土难筑。沛水易侵。未敢为必然之画。俟来春试之而后可为也。伏乞勑下该部酌议上请施行、
　　议经畧提督不必屯驻一处疏
　　一为谨陈军中事机、以明进止事、先准兵部咨、欲移住尚州王京等因、复准本部咨将大兵应留应撤缘由俱备咨到臣、准此除留兵撤兵等项遵　旨另行外惟是欲臣移住尚州王京一节、则揆度今日军中事机、似有不可臣。若不先一明言、则他日丛议、不谓臣为观望、则谓臣为畏缩矣、臣敢冐昧具陈、臣与提督李如松驻札隔远、非相病而实相成、近日倭奴情形、有一言可决之机、无甚难知难行之事、有不必屯驻一处而反误事机者、伏惟　皇上垂听焉。葢倭自平壤战败合咸镜黄海等道、屯结之众、并集王京十有余万、彼时巨非不欲与提督乘方张之气。急务进攻。然东征士卒。不满四万余。势既悬殊。时复不利。臣是以令如松率大兵扼守开城一带以防倭奴西犯。臣驻札义州。催攒刍粮。并未完军火器械。时时广布军声云。以一为实以一为虚深得牵制之法经畧自辽阳来调集大兵十余万不日且至。由是倭不能揣我虚实。识我情形。始有乞哀退归之状。既而王京巳复。倭遁釜山臣又非不欲身先士卒。为追袭计也。顾王京以南。忠州鸟岭尚州善山闻庆大丘一带。皆倭去岁入犯之路。分众屯札之区。今复从此奔归。久遭兵燹。焚掠尽空。前者大兵皆褁粮尾进。而朝鲜旁邑。负戴搬运。止能足大兵数日之用将领屡称乏食。臣是以暂住安州。令如松分布刘綎吴惟忠等统兵扼守大丘善山。复令提督拨兵数枝恊守全罗庆尚及鸟岭等处。其余大兵听令撤回王京开城等处分驻就食。葢中国之粮。自朝鲜义州由海运至开城王京间。巳经千有余里。大海茫茫。风涛险阻。至此巳为极远。其势不能再前。而王京以南。如尚州大兵等处。中国粮饷。实难转输。须取足于全罗庆尚两道。而庆尚又皆残破。今取给者。惟全罗一道耳。近日刘綎等亦屡称粮食不继。日督朝鲜搬运。如之何。臣复率众徒进以耗彼食也矧提督专管兵马。而臣所经畧。不止兵马。兼督粮饷。朝鲜之难不难于进兵而难于运饷今日军中之事。调兵固难。而运饷尤难臣将王京以南。至于釜山。千有余里。留守士马粮料。责之朝鲜国王。督催全罗庆尚转输尚州一带王京以北。至于义州。约有千里。分守士马粮料。责之户部主事艾维新。督催辽阳海葢诸道。各委官转输。平壤一带。臣则从中催督。而赞画刘员外率领委官往来其间。清查催攒。夫自朝鲜国中以及辽海二道。不下二千余里。粮饷转运。数月以来。不至乏绝者。胥臣等居中调度之力也。且该国声容文物。虽慕中华。然制度云为。尚犹未备。即如各州郡称雄镇者。不过依山斩堑。以为城城卑而旷民舍若晓星错落。多则百余家。少则数十家。通无街市。宛若郊原。较之不及中华一村落也。倭酋清正等前住尚州月余。焚荡更惨今臣以经畧若率赞画并中军旗鼓材官。以及家丁等不下千余人。往住彼城。而如松系提督。及标下将领军兵人等。亦不下数千人。若相依屯札。非惟孤墟。不能住留。粮食不能取办。而且去釜山不远。倭奴细作反得觇我情形窥我虚实矣况尚州离王京四百余里。离平壤一千余里。离义州鸭绿江一千六百余里。离辽阳又二千余里。王京亦畧相似。若臣等尽在尚州王京居住。无论王京以西至于义州千里空虚声闻不能接续。而尚州东西。且有抄路可达王京。若王京之汉江。开城之临津江。平壤之大同江。又皆西通大海。皆可抄绝臣等之后。倘釜山倭奴。探知经畧提督。与大兵皆匏系一隅佯兵大丘等处。以逼于前。而或以轻骑。或以轻舟。遶出臣后。断我饷道。绝我归途。是又不可不深为意外之虑也。即观国王近日以王京虽复。残破难居。犹迁就于偏僻郡邑间事可见巳。臣是以前令刘綎等住大丘防守。如松居王京统率。臣近复以安州乏粮。与赞画住定州经理。令主事艾维新专住义州转输首尾相连彼此顾盻且兵尚先声后实。臣与如松联络屯驻。振扬兵威。虚张声势以压之此正兵法所谓率然之势而臣愚以为相成而实不相病者。正谓此也。今且屡奉　明旨以全师退贼为功。阁部不能担当故部拟阁票俱为两可之辞以避责此任事者所以愈难也夫欲全师则必不战欲退贼则又不能不战今既欲全师。又欲退贼。自古及今。无此良法。惟有坐困一策差可行耳。前者倭出王京。臣即令赞画刘黄裳。督押刘綎进兵。而屡促如松选拨马步精锐一二万前发尾进。扼守要害。一以绝其复来。一以禁其旁掠。不。二。旬而。倭奴尽驱。釜山。夫釜山系海滨尽处。荒僻一隅。假使大兵未撤。依臣分布严守庆尚如大丘善山一带。以防其北犯。恊守全罗若南原晋州一带。以防其西向则彼若穽中之虎。釜中之鱼。何能举动。坐困方畧。无踰此矣。臣之初意。拟在必行。乃力不从心。事难如愿。将领借乏食而议撤。军士指久暴而思归。以致倭奴一闻。即行反袭。幸今如。松尽听臣言。发兵援应。固守全庆要害而倭畏我兵。近报仍退釜山。则全罗似可无虑。自今以往。将此坐因之法。着实举行。列阵分营。移兵渐逼。若有众逐虎法然。则蠢兹倭奴。未有不败而走者。是日前军事后先相成。不然破平壤。下开城。取王京。臣与如松相去每在千里之外。未始以同城而后能取胜也古有运筹决胜。远自千里者。臣非其人。而要之事理。自当如是。臣愚以为倭情无甚难知难行。不必拘泥驻札反误事机者此也。如谓倭情恐不相闻。臣屡令各将领多遗哨探摆设拨马见今不时报臣。而如松与臣文移塘报。又逐日往来。初无稽迟阻塞。是今日尚州王京固不宜住。亦不必住也。
　　皇明经世文编卷四百一终
　　皇明经世文编卷之四百二
　　华亭宋征璧尚木　陈子龙卧子　徐孚远闇公　顾开雍伟南选辑
　　徐允贞□□参阅
　　宋经畧奏议二（奏疏　书柬　咨　檄）
　　宋应昌
　　奏疏
　　慎留撤酌经权疏
　　慎留撤酌经权疏【朝鲜留守】
　　朝鲜陷没援师一举、　圣武布昭、猛将効力、策士献谋、复巳亡之国而还之旧君、遏方张之夷而驱之海外、　皇上兴灭继绝之仁、无可复加、伐暴除残之义、于今为烈、果如　圣谕、亦以何求、分宜挈本国而还本主、听本主而守本国、留守我兵、真出无为、但窃念善始者、期于保终、图近者、贵于谋远、请将日本朝鲜、强弱情形、留守封贡、互用事体、及担当结绝掣肘责成、为我　皇上一一陈之、伏惟垂听焉、去岁关白突起海上、狡焉启疆、遣平行长等率众直破朝鲜、岂直利朝鲜计哉、彼之居釜山。庆尚之倭。与朝鲜人婚媾贸易几及百年。葢巳习知朝鲜形胜。接近中国。若□州之路东江。王京之汉阳江。开城之临津江。安州之清川江。定州之大定江。平壤之大同江。义州之鸭绿江。俱通西海。直达蓟辽保东诸处。欲据之以睥睨内地耳。臣于前题暂留大兵防守疏中。颇为明悉。乃若朝鲜幅巾员六千里。地非不辟也。八道三都。民非不聚也。然而倭奴一逞。不踰月而全国倾陷者。此无他。良由该图君臣。昏闇偷惰诈伪不情。弃天险而不知修。弃人力而不知练。弃铅铁自然之利而不知用。弃亿万黔首之民而不知恤。以致废时失事、国破家亡。一至于此、若日本诸倭。视其君臣。真犹几上肉耳。特以圣主之神武、庙堂之筹划、及我将士之用命、畏威请封、倭众大埶、久巳过海、止有平行长带领部倭数千屏居熊川岛中、收敛安静、不敢生事者、今巳半载全庆诸将、分守信地、并无失事、狡夷至此、可谓恭顺、若天朝之待四夷、如天覆万物、何所不容哉、苟以是心至、斯受之巳矣、与封与贡、以羁縻之、有何不可、但留守经也。封贡权也。守经方可行权。无经则无权矣。犹之留守形也。封贡影也。有形斯能有影。无形则无影矣。封贡之事、臣方差官与之讲论、彼止欲请封、即与之封、封后二三年无事、果可与贡、另议与贡、事体次第、应该如是、无庸论矣、至如留守之事、正今日所当亟为讲求者何也、葢朝鲜与中国势同唇齿。非若琉球诸国。泛泛之可比也。唇亡齿寒。自古言之。休戚与共。是朝鲜为我中国必不可失之藩篱也。故臣尝谓朝鲜为蓟辽保东噄紧屏翰。全罗庆尚系朝鲜一国吃紧门户。此乃臣之实言、非诳语也。守全庆则朝鲜可保无事。失全庆则朝鲜危矣。守朝鲜则四镇可保无事。失朝鲜则四镇危矣。今日御倭之计、惟守朝鲜为至要。守朝鲜之全罗庆尚、则尤要也、能守全庆是谓执简御烦。扼吭拊背。再或与封与贡。倭必知吾有备。无隙可乘。反益坚其恭顺之心。用力既少。成功又多。完策也。不守全庆。是谓就夷舍险。弃易从难。纵使与封与贡。倭必知吾无备有隙可乘。适以动其窥伺之念。用力既大。为患不小。无策也。况我之视倭。犹倭之视我。我兵不撤固欲等彼之归彼倭不归宁不待我之撤乎畏威而遁。乘撤而来。是又不可不为之虑者。臣与诸将士。能逐倭于朝鲜疆域之中。不能逐倭于釜山海岛之外。能逐倭使之今日帖然远遁。不能使倭之他日必不再来。能藉　圣主神威。逐二十万新来之倭奴。不能连釜山等处逐百余年旧日之倭户。能使朝鲜今日之疆土。巳失而复存。不能使异日疲极之朝鲜。再失而再复。臣之留兵防守。封贡羁縻。正欲俟倭奴之动静。修设之完备。方可次第为之。非谓今日兵马。可得而遽然撤放也。且近据报、称西生浦之倭。焚烧林木。整顿舟船。大众巳去。余党踌躇。是倭情可坐而待也。参游诸将如骆尚志之修筑南原宋大斌之置造铁炮。委官彭士俊之欲树钉密阳。副总兵刘綎之报称训练丽卒。与陪臣尹根寿之招抚乱民。皆见在分泒督率举行。是修设亦可望而就也若遽撤之。是谓半途而废。尽弃前功。倭且得以乘其后矣。故谓朝鲜无关于中国则可。谓朝鲜有关于中国。既巳拯之于初。犹当护之于后。全其终始乃可耳。或者谓留守日久、费饷不赀、奈何、臣复又有说焉、葢全庆东西二路。所当防守者环绕不过数百里。若东保蓟辽沿海周围不下数千里全庆襟江阻海峻岭崇山。有险可据。留守兵马。仅仅以数万计。若东保蓟辽地方。处处滨海。海面不似东南邈阔。海岸率多平坦。无甚险峻。倭舟在在可通。防守兵马。则当以数十万计夫数百里与数千里孰远而孰近数万计与数十万计孰多而孰寡一应军马器械。犒赏刍粮。供应支值。孰省而孰费。况乎朝鲜津贴资助。又当十分之三乎。乘势待时。事半功倍。抑何惮而不为乎。且东夷心狡。不似北虏心直。东夷志狂。不似北虏志浅。况关白行长。又系海上奸雄。如去年平壤讲贡。即以大同江定鸿沟之约。今岁王京讲贡。纔到釜山。便有晋州全罗之犯。变动反复。不可捉摸。兵家谓知彼知巳。方可取胜。　陛下试看此二奴何如人也。乌可指定封贡认为全真而乃拘泥执一以应之乎。臣愚谓此二事。要当审机应变。并行不悖可也。若今偏乎留守。适得吾体。犹可言也。偏乎封贡。大失吾常。不可言也。伏覩　明旨、谓倭奴狡诈、欵而犯、犯而又欵、从来只是羁縻、使曲在彼、岂有今日、遂以悔罪、为真、通行撤备之理、着愈加严谨、毋得疏玩误事、臣仰窥　皇上量包天地、明并日月、夷情兵法、烛照数计、曲尽无遗、臣复何言、臣秪仰承德意奉而行之、议封议守、经权杂施、经能立于常胜之地、权又行乎羁縻之术、威可慑服其狂狡、恩足招来其志意、必如是而后谋出万全、倭情完计、指日可定、臣之所能自信自任一力担当者、惟此而巳、若以救朝鲜为无谓、守全庆为非策、退内地而省粮、凭封贡而撤兵、如此之计、非臣所敢知也、今之留兵。可撤于　明旨与封之后。必不可撤于余倭未去之时。可撤于朝鲜兵练险设之后。必不可撤于该国未备之初。臣自五月间与提督赞画诸臣。犹思海上一邀击之节催国王拘集水、兵龟船截之于前。我兵逐之于后。以冀一逞。不意沿海兵船。终成画饼。且又大兵巳撤。调兵不应。此计遂尔不行。又虑朝鲜新复。难以自存。故留兵一万六千使之恊守。复借封贡、羁縻时日。以为修设之计。此皆臣等万不得巳而然。要之非本意也况此一万六千之兵。中多有名无实臣方在清查求补足数。岂可于欠缺之中。复行减撤。至如近日提督李如松之选练兵马、兵科都给事中吴文梓之添兵增饷、思深虑善、俱为得策、　陛下所当亟从、责令着实举行者也
　　书柬
　　与副将李如栢李如梅等书
　　与参军郑文彬赵汝梅书
　　与李提督并刘袁二赞画郑赵二参军书
　　与参军郑同知赵知县书
　　报三相公并石司马书（留守处饷）
　　与李提督书
  </div>
  <div class="pagination">
   <a href="皇明经世文编_page139.html">
    上一页
   </a>
   <span>
    ...
   </span>
   <a href="皇明经世文编_page135.html">
    135
   </a>
   <a href="皇明经世文编_page136.html">
    136
   </a>
   <a href="皇明经世文编_page137.html">
    137
   </a>
   <a href="皇明经世文编_page138.html">
    138
   </a>
   <a href="皇明经世文编_page139.html">
    139
   </a>
   <span class="current-page">
    140
   </span>
   <a href="皇明经世文编_page141.html">
    141
   </a>
   <a href="皇明经世文编_page142.html">
    142
   </a>
   <a href="皇明经世文编_page143.html">
    143
   </a>
   <a href="皇明经世文编_page144.html">
    144
   </a>
   <a href="皇明经世文编_page145.html">
    145
   </a>
   <span>
    ...
   </span>
   <a href="皇明经世文编_page141.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
