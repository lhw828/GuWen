<!DOCTYPE html>
<html>
<head>
    <meta charset="UTF-8">
    <title>皇朝经世文编 - 第 84 页/共 219 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇朝经世文编 - 第 84 页/共 219 页</h1>
    <div class="content">掣签之法非古也。起于明万历。营私择地。属托公行。始变此法。一时之营求请托。廓然风清。沿及明季。掣签之中。弊复繁丛。　本朝遂分满汉监视。不独授权于选司。廓然风清。于斯为极矣。初犹止行于新授。今则兼行于升补。且满汉堂司监掣之不足。而益以科道之监掣。廓然风清。于斯更无遗憾矣。夫仗一竹之无知。为官员绝趋竞规避之巧。为铨衡释恩怨异同之衅。岂不甚善。然念及为地择人。为事择才。则诚有难于举措者矣。夫满汉监掣。科道监掣。法已最密。而纠铨弊者尚累累见告。不得已。乃欲并吏部资俸之册。亦得职掌以穷其弊。以是为穷弊则可。若以是为用人之要务。即按册而稽。万无一弊。犹是宋臣所云执簿呼名。一吏已足之谓也。夫未得用人之益。且先除用人之弊。故不得不凭掣签。然以掣签为凭。岂得人人与地相宜。惟督抚于群有司明试之后。所见必真。题请调补。正宜覆允。或谓督抚所请不足信。是必其人之不足倚仗也。若果不足倚仗。即当更易其人。否则既任以一方之事。而不得更置一方之才。分猷无人。提挈不应。何从展布乎。今朝廷以为欲得其益。先除其弊。故萃精神于监掣之中。行见用人之弊绝。必将课用人之益矣。

　　吏治因地制宜三事疏　
陶正靖

臣惟守令为亲民官。而令之于民尤亲。闾阎之疾苦。必由令而上闻。朝廷之德意。必由令而下达。其秩虽卑。其责至重。劝课之方。必须曲尽其宜。未可以苟且概施也。臣少历四方。于南北吏治之难易。有慨于中。请敬为　　皇上陈之。盖北省俗醇而事简。赋少而易输。州县治事。自辰迨午。则案无牍矣。南方俗漓而事繁。赋多而易逋。讼师衙蠹。奸弊百出。自非精敏强力之吏。鲜有不困者。故近日督抚所定冲繁疲难之缺。北方之兼四项者。仅比南之兼三。北方之兼二项者。仅比南之简缺。此其大较也。若夫劝课之方。必足其财用。乃可以杜其侵渔。优其迁擢。乃可以鼓其志气。今养廉之典。卓异行取之法。固已具备。而臣窃以为尚有可得而议者。凡州县之费。莫费于延幕宾。若江浙诸剧邑。非七八人不足分办。而就中所尤倚重者。非二三百金不能延至。统而计之。已至千金之外。养廉之资罄矣。其一切日用交际舟车之费。何从出也。是养廉者其名。而养不廉者其实也。明知其不能持廉。而不得不姑听之。有发而又不得不案治之。是孟子所为罔民者罔吏也。臣以为两司以上之养廉。不无稍厚。而州县以下。未免犹薄。剧如江浙。瘠如川黔。虽多寡悬殊。其不足于用则一。原督抚定议之初。所以苟且如此者。拘于本省耗羡之常数。欲多赢余归公耳。臣恭绎　　　世宗宪皇帝圣谕。赢余本充地方公用。　国家初无所利于其间。督抚或误认为别储之项。以多为功。非立法之本指。至于普天率土。莫非臣子。宁以疆域之攸分。致诏糈之顿异。臣请通盘合算。裒多益寡。其或不敷。凡诸杂税似可拨支。务使经费粗足。然后绳以贪墨之法而无辞。至于盐差运使。职事本简。徒以旧为利薮。支给亦觉过多。所当一并通融定议。庶无不均之叹。此臣所请因地制宜之一端也。昔年县令行取。或擢台垣。一则取其献纳。足以周悉民情。一则奖其成劳。用以激扬吏治。今行取之制虽复。不过需次部曹。计自实授以至正郎。速者须六七年。通计出身筮仕之初。几及二十年。其由举人出身者。须四五十年之久。锐精之气已销。戒得之患垂及矣。非所以劝能吏也。台垣之任。未更民社。言及吏事。不免隔膜。又非所以周下情也。议者以县令视科道。品级相悬。多用县令。则编检部曹。不免壅滞。臣以为县令之难。视编检部曹。何啻数倍。按其品级。亦与编检相同。何至遂成悬隔。惟是事简之地。中才可以寡过。事繁之地。即长才不免受罚。故目今行取之员。多系简地。仅得中才。尚非分别劝惩之道。臣请就所为冲繁疲难。兼四兼三者约分年限。年满无过。并准行取。督抚具考语送部。　　皇上亲试之。最优者置科道。次者或升外任。或除部曹。其中缺简缺行取者。仍循常例。夫冲繁疲难之地。数年而无过。其才能必有出人者矣。考试而择其最优。其经擢科道者亦少矣。此于编检部曹未至相妨。而才能之吏益知奋勉。此又因地制宜之一端也。考汉代郡县之任。或即用本地人。唐制诠除不过千里。我　　　世宗宪皇帝。于挑选人员。多分发附近省分。盖以至公之心待人。而亦恤其跋涉之艰也。旧例除官止避本省。其后复有五百里回避之例。夫人臣苟不能秉公执法。虽在数千里外。庸必无姻亲故旧耶。若其公正无私者。虽在本籍。又安能挠之。臣愚以为唐制所云毋过三十驿者。所当酌从。地近则到任之初。省借贷之费。或家有老亲。便于迎养。推公心以御物。而求忠臣于孝子。于是乎在。此又因地制宜之一端也。以上三条。臣非敢苟凭臆见。妄议纷更。稽之以古义。度之以时宜。于劝课之道。似为有益。

　　敬陈用人三事疏顺治十二年　
吏部侍郎梁清标

一崇守令之任。民生休戚。全关守令。汉世特重其官。如龚遂黄霸卓茂诸人。治绩表着。或假以便宜。宽其文法。或玺书褒美。赐爵通侯。是以古今吏治。汉为独盛。今体统陵替。文法拘牵。有司力疲于趋承。心怵于功令。稍失上官之意。诃斥频加。兵马往来。横遭侵辱。即有贤者。欲兴一利除一害。动多掣肘。何怪职业不修。治平寡效耶。臣谓欲课实功。必先一体统。请　　下督抚。隆其礼文。或豪强有凌侮把持者。得以申请究治。四体宽然。庶可展布。又查明初有到任须知一书。内列规条三十一则。纲目森然。皆切民事。例于铨除之日分授选官。使知所遵守。其后渐废不行。有司且茫然不识职守为何事矣。今其书具在。亦宜重加订刻。照例分发。道揆法守。上下交修。懋赏以鼓循良。重罚以儆堕窳。其谁不自勉于吏治乎。

一重言官之选。　　皇上宏开言路。以襄盛治。责言官既重。则选授不可不详。在外推官同知中经举卓异治行高等者。自当优与清华。乃俸深序及。往往升转部曹。一凭掣签。及值考选。则平平无过者。不得不一概行取。非所以奖廉能慎名器也。察职掌内旧有部郎改授之例。至　本朝亦屡行之。况其人近在目前。才品人所共知。臣愚谓宜照旧例。除臣部外。五部郎中员外主事遇考选时。许各部堂官遴选品行端方。中怀谠直者。咨送臣部。许卓异推官同知一体考授科道等官。斯台垣济济。才贤不至有沉抑之叹矣。

一严功过之衡。励世之权。存乎黜陟。贤者进之。不肖者退之。所贵乎铨衡也。今止循资俸。按籍升迁。虽殊才异能。与庸碌等。激劝无凭。治效曷。臣请于选功二司设纪功纪过二簿。令督抚察所属各官任内完赋垦荒获盗清狱。凡地方应行事宜。有能举一政者。即开实迹报部。详注于册。除不肖官员具疏纠参外。其有过可指者。亦时报部注册。臣部于升迁时考其政迹多寡。定人才短长。上者优擢。次者平升。下者左迁。在内部寺等衙门。亦各将所属功过。不时咨送。一同详注。推升分别之法亦如之。如是则循名责实。人才竞奋矣。至于屏浮议。核成功。任贤人而勿疑。信　　诏令而勿变。是在　　干断独操。何患积弊不除哉。

　　请复进士观政之例疏康熙五十六年　
御史许惟模

窃思国家养士。期于有用。古者兵农礼乐。各展其能。得一材则收一材之效。虽曰功名自奋。亦因造就多方。实可见之施行。而不为空无用之学也。伏见我　　皇上爱养人才。近科新中进士。又　　特命词臣教习三年。实我　　皇上寿考作人。训育工至意。臣以为未仕视其所学。既仕视其所为。士子读书应试。自游庠以至登第。历经考校。皆以文章分厥次第。是凡预进士之选者。不患文义不娴。患未能通知世务。经济优长耳。然则教习进士。皆当以钱谷兵刑等事课其实政。不必如教习词臣。穷经学史考校诗文以定高下也。臣伏查国初进士。原照历来旧例。发榜之后。分拨各部。观政三月。然后铨选。欲令新进之臣。晓习部务。为理繁治剧地耳。然止历一部。而各部各司之事尚未周知。臣请嗣后每科馆选之外。所余进士仍照观政之例。分派各部。每限三月。次第轮。将见行则例。俾之讲究学习。不过二年。而六部事务无不悉知。其中果有才品超卓。通达治体者。听各部满汉堂官。填注考语。破格保题引　　见。遇应得知县缺出。先用以为鼓舞。其余限满报明。仍归科分挨选。则时日虽少而经练倍多。学习非虚而考校更实。将来躬膺民社。驾轻就熟。上承我　　皇上教习之深恩。庶无负委任之盛意矣。

　　请举人分部学习疏乾隆九年　
吏部尚书讷亲

窃照州县为亲民最要之官。任兼教养。督抚与之共治。一省司道府之表率纠稽。皆以牧令为政教之所由起也。一州一邑之事。官无不周知。臣此次奉差外出。于经过州县。询以地方事务。竟有茫然不晓者。问其出身。多系远科举人。或精力就衰。或见闻本陋。远科举人。需次常二十年。去拣选之日已甚久。月选后分别员缺繁简调补。督抚察其能否称职。或奏请改教。或参劾降调。然亦须待至一年半年后。始能试看得实。而此际之事务废弛已属不少。且更换一官。新旧委署之间。交代纷繁。官经数易。民不相习。均于吏治有妨。臣思姑息在一人。则贻误在一方。有不得不为筹划变通者。查从前举人有分部学习之例。后经部议。以部中事务。与外省州县不同。诸凡钱粮刑名催科听断之法。自须因地制宜。随时变通。非必在部行走。方可学习等因。停止在案。窃思部务与外省体制虽有不同。而所办即系各省之事。其理无不可通。学习人员即不能实有谙练。而出入闻见之间。自必知识渐开。举动稍娴。其于服官之资。不可谓其无益。查该员赴选之时。虽例系本省督抚验看咨部。方准以知县选用。但知县定例。不用本省。从前督抚。多因无关所属吏治。姑为优容。且距验看之时。已经年远。未可遽为凭信。应请暂停铨选。行文各省督抚。将现在届选举人。情愿领咨赴部者。再行加意拣选。年力尚强。人才可用。方准给咨赴部。臣部覆加验看。签派各部学习行走。其已经在部投供之举人等。亦暂停铨选。令九卿验看甄别。分部学习。均于一年期满之后。如才具可用。该堂官出具堪胜县令考语具奏。仍交臣部。按其科分名次。照例选用。其有科分在前。期满在后。并科分在后。期满在前者。统归各本科挨次铨选。如遇外省需人。臣部即将项内举人。一体拣选引　　见。发往该省。准其酌量题补。并请嗣后定于各省举人应选科分之前二年。臣部行文各督抚。照例陆续拣选送部分派学习。期满具奏。咨部选用。其不入拣选。不称保奏之人。俱以学正教谕铨选。有情愿告降训导者。准其告降。再查教职各官。有董率士子。整饬文教之责。其中进士拔贡等项出身者。尚多年力壮盛之人。而恩岁等贡生出身者。类皆衰老难用。应请一并酌议。何项照旧铨补。何项停其选用。并于铨选之前。作何拣选甄别。详细酌定。俾县令既各称其才能。教职亦悉尽其官守。庶牧民教士。均属得人。而　国家设官分职之意。亦尽收实济矣。

　　实试观政疏康熙十六年　
给事中徐旭龄

为图政务求实效用人贵储真才事。窃惟　朝廷会试大典。三载一行。旧例于　殿试之后。即考词林。除考中者特授庶常入馆教习外。其余无分二甲三甲。俱拨六部都察院通政司大理寺各衙门。观政三月。然后授职。

虑诸进士甫庆释褐。骤膺民社。恐于刑名钱谷。夙未谙习。一旦执政临民。未免有美锦学制之诮。故令其先观政而后选官。立法甚善也。比年以来。渐失初意。诸进士分拨观政者。不过视为故事。方到衙门。未及数日。遂各请假回里。名为观政。不知所观何政。亦当思古人做秀才时。便欲以天下事为己任。况其身登仕籍。面受　　特恩。犹因循陋习。罔臻实效。殊非我　　皇上侧席求贤。励精图治之意也。臣祈　　下该部。严行申饰。凡观政进士。须照拨定衙门。每日早到。立簿查核。勿令虚旷。其于各衙门一切事宜。务要悉心讨论。如在吏部则究官方黜陟之法。在户部则核会计盈缩之数。以及礼兵刑工等部。并都通大理寺等衙门。皆纪纲法度之所从出。其于有司各官。尤最为切要者。若能于此处考核详明。晓畅大义。则任之日。自不至于冒昧周章矣。

　　议新进士分省学习疏雍正三年　
鄂尔泰

窃照广西布政使元展成。前请以分发进士派交各府知付学习一折。荷蒙　　朱批。于督抚商酌为之。钦此。臣谨按前奉　　上谕。以今科中式进士。分派各省藩臬衙门。令其学习三年。即于所派省分试用补授者。正以藩司衙门。为一省钱粮之总汇。臬司衙门。为一省刑名之总汇。但能用心学习三年。必有一长。于该进士大有裨益。即于该省分大有裨益也。兹据元展成奏称通省政事。虽出于藩司。要皆总揽其纲领。与州县官亲民者有别。且收放钱粮。事有成规。可无庸学习。再命盗案件。例由州县解府审详。到臬司衙门。已属成谳。即有供情未协。亦仍驳回府。其民间细事。非臬司逐一亲理。若令入藩臬署内学习。又与内幕相亲。亦恐滋弊。是分派各省进士。不如于知府衙门学习之为亲切等语。臣查一应事件。无非情理。守正持平。端视大吏。故宣化为藩。不止司钱谷。弼教为臬。不止司刑名。此外省枢纽之地。实观政者之准的也。若不令学习于藩臬。转令学习于知府。是犹使观水者舍江河而就沟渚。其能识源流者几何。臣愚以为分派学习。除藩臬衙门外。督抚粮盐道衙门。亦应酌派。总在省会。易于观摩。似不必分派各府。转不能时常接见。无以试验其优劣也。惟是有教斯有学。有传斯有习。非止于升堂片时。令其侍立静听。而即可望其知能。或间发一案。令其案批。或故作一问。令其裁答。或实指一事。令其条陈。或虚设一疑。令其剖断。或差令查勘。或委令督催。或闲论夷情。或详说地势。就其言动。观其才识。指示是非。改正错谬。如此三年。庶学习进士。或可半有成材。至于学习署内。恐于内幕相亲。将来滋弊。此事惟在本官。即如书吏。未尝不在署内。与内幕隔别。原不得相通。作弊不作弊。亦岂限于署内署外。各衙门二堂以外。仪门以内。但择闲房二三间。即可为学习之所。其日用薪水。应酌量资给。俾无窘迫。庶益奋兴。臣现于分发云南新进士九员内。将一等次等者派往抚藩各衙门学习。又次等二员。在臣衙门学习。仍不时传集。合考其所学。分别勤惰。以示劝诫。在各省各有不同。总期仰体　圣意。造就人材。可不必题请通饬。

　　请考试正印官疏　
陈廷敬

窃谓与　国家共理此民者。外则督抚司道府州县等官。督抚司道。弹压表率以理民者也。而与民最亲者。无踰于知府知州知县者矣。臣愚谓亲民之官。其职至重。至于文移簿书期会讼狱之事。皆身自经理。不得假手胥吏。使夤缘为奸。其事又甚难也。自捐纳以来。有未经考试之人。辄授正印亲民之官者。夫古者以经术为吏治。必学古然后可以入官。今即不能尽然。而亦须略晓文义之人。委以民社之寄。臣查俊秀一项。初捐既是白身。有司曾未一试。而吏部辄与选补。则其文义通闇。何由得知。此项人若一束之高阁。则既已尝许其得官。若尽数录用。则自古未有不晓文义之人。可以为民父母者也。臣查兵部有考试武职之例。凡副将参将游击等官。单双月选补。先期考试弓箭。不合式者不准选补。下月复考。至于再四。必待其合式而后用之。武职重之如此。何况亲民之吏乎。臣又查吏部有考试招民知县之例。招民之与捐赀。事体相类。又不宜彼重而此轻也。臣愚谓知府知州知县。凡俊秀捐纳。有已经考职后捐纳者。依例选补。有未经考职遂行捐纳者。于补选之时。仍行考试。文义略晓者。即与选补。否则且令肄业。听其再试。凡考试之时。若绳以八股经义。既非其所素习。亦难以猝然而能。合无试以时务策一道。判一条。但须严加防察。毋得令其代倩。徒应虚名。如此则既不绝其功名仕进之路。亦使知有郑重名器之思。庶可以责吏治之实效也。伏祈　　睿鉴。敕议施行。

　　疏通选法疏　
田从典

臣谨题。为铨政原有定例。用人必在及时。谨陈举贡壅滞亟求选法疏通事。臣闻帝王之治天下。使天下之人。皆踊跃鼓舞。自奋于功名。而国家因以收用人之效。则惟铨政之疏通使之也。夫天之生材。原足供一代之用。特是当其时而用之。虽偏长可与奇士争能。而过其时而用之。即豪杰将与庸众同伍。古之用人不拘资格。逮后世以资格用人。而先后多寡之间。乃至于壅滞。而人材遂困。然行之既久。未便骤更。按其额数。斟酌变通。不至纷更破例。而有疏通之实。我　　皇上辟门吁俊。连茹汇征。而又卓异之举时闻。优者升以不次。宽大之　　诏屡下。过小予以更新。至于慎捐纳必廷臣屡请。而后暂得举行。疏正途则额数较多。而又永着为例。固已人思自奋。士庆弹冠矣。而臣犹有请者。则以举贡一途。尚多壅滞。所当急议变通者也。夫往者进士尝壅滞矣。疏之而已通。举贡又壅滞矣。疏之而未即通。其故何也。今以选法论之。十七人为一班。推升捐纳。共得其七。进士举贡。共得其十。不为不多矣。然举贡以两途而得五人。不特少于进士。亦并少于推升捐纳。何也。推升捐纳。人数即多。度不至如历科拣选之举人。动以千计。其途已自相壅滞矣。而又益以历科之恩拔岁副贡生。至后之积薪者。又不可以数计。选法安得而不日滞。士气安得而不日损乎。又其甚者。举贡名为分选。而实则有停选之时。何者。今吏部选法。举贡悉依科分前后。宜矣。而于每科举人之后。附以教习贡生。举完则及于贡。贡完则再及于举。则当举人挨选之时。而贡生曾不预其一。及轮至贡生挨选之际。而下科之举人。又曾不得预其一。其间岂无非常之士。率皆坐困于闲居之岁月。而不得以自表见于　　圣明之世。即幸而一绾半通。大皆迟暮之年。甚可惜也。夫士之有老与少。犹日之有朝与暮也。今乃不用其朝气。而用其暮气。人材可惜不待言也。　　皇上待举贡与进士一体。而壅滞若是者。则以选法定议之时。未能仰体　　上意。一通融其法耳。法不通融。则虽举人拣选之例。无论由五科减为三科。即令其一科拣选。尽如边省之例。而亦曾何与于选法之数乎。臣查旧例选法。以十三人为一班。后加至十七人。夫加则曷不可屡加也。合无量加一人。以十八人为率。使举贡共得六人。而又将举贡分而二之。使举得其四。贡得其二。无使举贡有偏枯之时。至科分挨次。悉如旧例。庶每选有举。每选有贡矣。所谓不至纷更破例。而有疏通之实者此也。或曰。班数行之已久。永为定例。今特以举贡之故而增人。若别途俱请增数。奈何。臣谓不然。夫若合举贡之人数。与别途分晰较之。虽加犹为少也。今进士推升。俱得其平。无论矣。至捐纳一途。多出势豪之家。非有才能素着。而朝出赀而暮绾绶。皓首穷经之儒。终年戚戚。即谅增其数。彼更何说乎。此断宜急变通者也。惟祈　　睿鉴施行。

　　请速停保举永闭先用疏　
陆陇其

题为请速停保举之捐。永闭先用之例。清仕途以安民生事。臣伏见臣同衙门御史陈菁疏。请停捐纳保举。而开先用之例。部覆俱无容议。奉　　旨九卿詹事科道会议具奏。臣窃以为保举之捐。不可不停。而先用之例。不可开也。夫捐纳一事。原非　皇上所欲行。不过因一时军需孔亟。不得已而暂开。复恐其贤愚错杂。有害百姓。故立保举之法以防弊。为虑深远矣。近复因大同宣府运送草豆。并保举而亦许捐焉。则与正途无复分别。甚非　　皇上立法防弊之初意。且保举所重。莫重于清廉。故督抚保举。必有清廉字样。方为合例。若保举可以捐纳。则是清廉二字可捐纳而得也。此亦不待辨而知其不可矣。若夫前此有捐纳先用一例。正途为之壅滞。至今尚未疏通。故　　皇上灼见其弊。久经停止。虽前九卿因运送草豆。会议酌开事例。亦未及此。诚知其为选途之害。而不敢轻议也。且捐纳先用之人。大抵皆奔竞躁进之人。故多一先用之人。即多一害民之人。此又不待辨而知其不可者矣。抑臣更有请者。臣窃见近日督抚。于捐纳之员。有迟之数年。既不保举。又不参劾者。不知此等官员。果清廉乎。非清廉乎。抑或在清浊之间。未可骤举骤劾乎。夫既以捐纳出身。又不能发愤自励。则其志趋卑陋。甘于污下可知。使之久踞民上。其荼毒小民。不知当何如。故窃以为不但保举之捐纳。急当停止。而保举之限期。更当酌定。不但目前先用之例。万不可开。而从前先用之人。不可不行稽核。伏乞敕部查一切捐纳之员。到任三年。而无保举者。即行开缺。听其休致。庶吏治可清。选途可疏。而民生可安矣。

　　甄捐纳以恤人材疏康熙十八年　
蒋伊

臣闻三代之制。以德诏爵。以功诏禄。诚以人材不可不爱养。而名器不可不慎重也。　　皇上三载一举宾兴之典。士之得列名天府者。正不知历几许寒窗辛苦矣。乃铨途壅滞。势同积薪。查康熙九年起至十八年。应选者不下二千人。每遇铨除。捐纳者居十之六。应选者居十之四。按其资次而用之。非二三十年不可。纵使青年释褐。必至白首弹冠。夫人臣进身之始。膂力方刚。莫不卓然思所表见。及至发白齿落之时。始得循资蹑级。其不为子孙计者几何哉。闲居之日长。而莅官之日短。臣恐其身家之念重。而民社之念轻矣。此臣不得不为人材惜也。从来亲民之官。莫切于县令。县令贤则一邑被其泽。推而言之。天下之民困矣。捐纳知县。原出于一时权宜之策。乃有先用。又有即用。更有小京职之一途。以为终南快捷方式。揆其欲速之心。莫非取偿之计。此辈欲望其毋侵渔百姓。岂可得乎。古称郎官上应列宿。而使仆吏厮养。暮给使令。旦拥圭符。此臣不得不为名器惜也。夫捐纳之中未必无贤能。而不可不选择。臣请将捐纳未选者。在内责成吏部。行拣选之法。身言书判。实加考验。取其文理才干。堪为民牧者。照次除授。如文义荒谬。出身下贱者。给以知县职衔。俾为佐贰以自效。其捐纳已选者。在外责成督抚。行保举之法。一年之中。试之政事以观其能。稽之操守以定其品。如果才长守慎。许该督抚保奏。不拘资格。一体升转。其贪残阘茸者。亟请罢斥。如是则铨法澄而吏治端矣。臣更有请者。现在捐纳事例。止有广西一省。而近因规避边缺。纳者寥寥。伏乞　　皇上立沛纶音。将知县一项。亟行停止。其余事例。不妨暂开。以济军需。是所罢者止一时之小利。而所持者在一代之大体。垂诸史策。布诸四方。其关系非浅鲜也。

　　酌议捐纳官员疏　
徐元文

臣窃见　　皇上鼓舞吏治。加意澄清。特以军饷浩繁。民力雕敝。姑准诸臣之议。酌开事例。权宜济用。然名器既滥。吏道实伤。今幸　圣化宏敷。荡平立奏。诚董正百官。与民休息之日。臣伏察康熙十八年定例。凡捐纳授官。及捐纳复职州县。到任三年后。称职者具题升转。不称职者题参。照例议处。其官箴有玷者不时题参。是凡捐纳之人。无论称职不称职。皆当以三年为限。分别具题也。乃今各督抚具题。称职者尚不乏人。而以不称职题参。概未之见。至有受任四五年。而不纠不举。莫能辨其贤不肖者。谓非督抚之容徇不可也。臣以为督抚于三年之内。察各官治行。知之当已久熟。宜立一定限。报满之日。便须分别去留。应降应革。即行闻奏。不得迁延月日。姑留不论不议之人。以误民生而滋奸弊。至于佐贰教职等官。止须咨部汇题。所亟宜酌议者也。又如户部条例。道府以下捐银者。三年后免其具题。照常升转。夫　国家大体所关。惟贤不肖之辨而已。今吏途甚杂。所以令三年具题。欲使贤者劝而不肖者惧。若听许捐银。是金多者可与称职者同科矣。臣以为称职非可捐纳而得。且此曹以现任之官。营输入之计。势必剥民脂而长贪冒。所亟宜停止者也。岁贡一项。所谓正途。自捐纳事例渐推渐广。而生员俊秀。并得输纳。嗣又开捐纳生员之例。虽复目未识丁。而今日纳生员。他日即纳岁贡。名则清流。实多铜臭。公然冒滥。自诩正途。臣以为正途非可捐纳而得。其由捐纳岁贡得官者。仍须保举。方与正途一体升转。所当亟宜更正者也。至于诸凡捐纳事例。总属一时暂行。　　皇上厘官方至意。固久欲停罢。臣愿于滇南收复之日。即　　赐旨辍不行。不拘前者十二月停止之成命。则　　圣政一新。人心莫不大快矣。

　　复黄菉园书　
魏裔介

著书立说。只是一事。苟坐视生民之阽危而不能救。先圣之家法。绝不如是也。经世编他日刷印。另容寄上。大计举行。足以激浊扬清。拯救一时之困。而新抚数人。驱车就道。草木亦觉为之改色矣。承教欲纠弹一二人。得其事实。生以为此不足为也。昔生在掖垣。后居宪席。从未尝攻发人之阴私。凡所论劾。皆见于章奏。有实据者。契丈欲养大臣之局度。正不必争一二人之得失。方今人才最为紧要。宾兴选试而取之。奔走道途而弃之。夫捐纳者之先用。当先用于捐纳者之本行耳。奈何将历科进士举人。　　皇上临轩亲策之人而并先之也。进士为一行。举人为一行。例监捐纳为一行。丞簿捐纳为一行。教习为一行。斯可矣。天下之财。尽没于火耗。是　　皇上之天下。其财半入于有司也。禁之而不得其所以禁之之方。有司火耗。收粮书役。又有使用。虽有禁约。一张亭长之壁。即高阁户书之室耳。宜令各巡抚定天平法马等子之式。发与州县。其银钱低昂多少之数。照时价征收。每季一报。知府职司钱谷。不时查核。呈报抚院。庶银钱多收之弊可革也。武备者。国之大事。把总者。兵之首领。而无功卑贱之人。贿赂滥收。剥削行伍。以媚上官。水旱之后。盗贼窃发。何以控御。宜以武举充之。如文举拣选之例。庶冒滥革而营陈壮练也。天下之事。可言者甚多。姑举思之所偶及者。可分疏言之。总一疏以陈之。若其思所未及者。尚不可胜指数也。至于纠弹。则于章奏中察其破绽。臣僚中见其奸邪。方可据实奉白简以闻。苟无其人。自可正色以待人。不必疑似冒奏。反中心悬悬数月。有误正事也。

　　请分繁简重名器疏　
顾琮

皇上御宇以来。时时求贤。事事爱民。文教日宣。武备云集。值因逆贼犯顺。计部日以军需为急。而条议者纷纷。无不佥从。纳官之事例开矣。在内之官。始而不过中书闲曹。继而上及主事员外等项矣。在外之官。始而不过有司下僚。继而上及道府等项矣。夫援纳一项。头绪繁多。仕途混浊。难以枚举。臣姑就知府知县亲民之官言之。如知府一官。大府管三二十州县不等。钱粮数十万一二百万者。户口数百万者。不减一小省巡抚。其降级还职。犹可言也。而革职者朝而白身。暮以五千两而黄堂矣。彼既费有重资。能保其不取偿百姓乎。伏思　　　世祖章皇帝别开四十大府。以待贤能。今合无仍行长法。将钱粮多者定为大府。约以八十府为期。其余小府以为还职降职援纳者之缺。非苛刻之也。以五千两骤复四品大夫。专司数城。未为不得也。夫若知县。轻视之乃百里之寄耳。而不知大邑钱粮。亦有十余万二三十万不等者。土地人民。生童胥吏。听其裁成。今不问才也能也文理优通也。朝为白丁。上一千七百两而暮则堂堂县令矣。再上一千两而先用矣。再上一千两而即用矣。通计不过三千七百两。即授一小县。而火万家。司其政令。光荣极矣。岂薄待之乎。查　　　世祖章皇帝时招民授职。所费七八千两。甚而有万金者。尚行考试。文理通顺者为知县。不通者改授守备。部案俱在。何不举而行之乎。合无以应选县缺。通盘打算。除粮重地繁之外。分粮轻地简者十分之三以为录用。先用即用之缺。则诠补各不相妨矣。昔仲叔于奚请繁缨。孔子惜之。谓惟名与器。不可假人。夫繁缨。微物也。圣人犹重焉。况大府大县乎。今银既纳矣。无可挽矣。不得已分别繁简。以存激扬之意。如果臣言可采。伏乞　　敕部议覆施行。

　　请禁杂流委署疏　

李之芳

臣阅邸报。见直抚金具题谨陈新旧交代之益等事一疏。内称委官署印。于百姓大有不便。不如通行直省。令新旧交代。今部覆既不准行。势必照常委署。窃念委署之害不止一端。惟杂途之钻营委署其害最甚。向来吏部题定吏员委署。非督抚具题保举。不得升转正印。久有成例。乃各省委官署印。概不论出身履历。则有与定例大相剌谬者。如成都府照磨詹文通。署新都县知县。庐州府经历杨大发。署庐江县知县。布政司理问张文彬。署眉州知州。按察使经历孙良弼。署富顺县知县。又署广元县知县。以吏员委署正印者。相习为常。不可胜数。此其人各堪膺正印。该督抚岂不具题保举。以不堪保举正印之人。委署正印。则是不敢上闻于　朝廷。乃敢擅行于本属。其中微员以营干而得越俎。上官以地方而徇情面。皆不可知。虽委署之官。与实授不同。然其为正印则同。且委署之害民。大有不同于实授者。盖委署官所署之事。原非本等职掌。所署之民。原无情分相关。不过为一时润囊肥家之计。于地方之利害甘苦。固无与也。况乎么么小吏。无名节之顾惜。玩法渔民。十有八九。彼自视其身固已甚轻。而欲其重　国家民社之事。岂可得哉。臣乞　　敕下该部。照保举定例。严行禁饬。凡正印偶缺。其吏员出身等项人员。一概不得滥委。庶几官方一清。地方蒙福矣。抑臣更有请者。地方之有署官。实由于选补稽迟。悬缺日久之故。吏部单月急选。双月大选。急选所余之缺。必待次月大选。然后填补。如三月内急选。悬正印三十余缺。五月内急选。悬正印二十余缺。是一缺到部。无故而耽延不选者。常至两月。不知地方已经年受署官之害矣。臣愚请除将单月之缺。照例俱尽急选外。若有余缺。宜将下月应得大选之人。即行序补。人为应选此缺之人。缺为应选此人之缺。无所容那移搀越于其间。止期于早一日除官。地方早济一日之事。少一日委署。百姓得安一日之生耳。

　
卷十八吏政四官制

　　制禄议　
任源祥

有明官制。上彷成周。而俸给则大远于古。额数既少。又折支焉。甚非养廉之道也。三代以上姑无论。即如汉太守号二千石。实食一千二百石。中二千石实食一千石。今正一品岁禄一千四十四石。是三公之俸。已不及汉太守实食之数矣。内本色俸三。折色俸二。除支米一十二石外。支银二百一十五两零。是三公实食之俸。不及汉三公属僚实食之数也。等而下之。至从九品。除支米一十二石外。岁该银一十九两零。计八口之家。谓足以代其耕否乎。且一品至九品。皆支米一十二石。是无等杀也。折色俸徒有其名。而以无用之钞关支。是导欺也。上之欺下者一。下之欺上百矣。以律言之。职官自俸给外。但有所取。分毫皆赃。既乏衣食之资。又乘得为之势。而一介不取。非中人以上不能。吾恐三百年来。完人可屈指数耳。其初文具相取。上下相蒙。其究贪墨成风。虽严加诛戮不能止。则制禄使然。所节者小。所亏者大也。今纵不能复古制。而姑就一千四十四石等而下之之数。实给本色。量支米绢布钱以足其数。则上免导欺之咎。下裕养廉之资。非甚不肖。虽犯赃者亦寡矣。古者制赋。原以为宗庙朝廷百官五礼之经费。后世兵制不善。费天下大半之赋。又或者耗于侈靡耗于干没而不知察。顾独啬百官之俸以为俭。果足以为俭乎。食之者寡。岂是之谓乎。若果人称其职。职称其官。而禄亦与之相称。不亦宜乎。不然显导之欺。阴纵之贪。朘民膏以为利。而祸乱从之。盗贼烦兴。兵革不息。费耶俭耶。胡不思耶。

　　俸禄日知录　
顾炎武

今日贪取之风。所以胶固于人心而不可去者。以俸给之薄而无以赡其家也。昔者武王克殷。庶士倍禄。王制诸侯之下士视上农夫。中士倍下士。上士倍中士。下大夫倍上士。汉宣帝神爵三年。诏曰。吏不廉平则治道衰。今小吏皆勤事而俸禄薄。欲其毋侵渔百姓。难矣。其益吏百石已下俸十五。光武建武二十六年。诏有司增百官俸。其千石已上减于西京旧制。六百石已下增于旧秩。晋武帝泰始三年。诏曰。古者以德诏爵。以庸制禄。虽下士犹全上农。外足以奉公忘私。内足以养亲施惠。今在位者禄不代耕。非所以崇化本也。其议增吏俸。唐时俸钱。上州刺史八万。中下州七万。赤县令四万五千。畿县上县令四万。赤县丞三万五千。上县丞三万。赤县簿尉三万。畿县上县簿尉二万。元宗天宝十四载。制曰。衣食既足。廉耻乃知。至如资用靡充。或贪求不已。败名冒法。寔此之繇。辇毂之下。尤难取给。其在西京文武九品已上正员官。今后每月给俸食杂用。防合庶仆等宜十分率加二分。其同正员官加一分。仍为例程。而白居易为盩厔尉诗云。吏禄三百石。岁晏有余粮。其江州司马厅记曰。唐兴。上州司马秩五品。岁廪数百石。月俸六七万。官足以庇身。食足以给家。今之制禄。不过唐人之什二三。彼无以自赡焉。得而不取诸民乎。昔杨绾为相。承元载汰侈之后。欲变之以节俭。而先益百官之俸。皇甫镈以宰相判度支。请减内外官俸禄。给事中崔植封还诏书。可谓达化理之原者矣。

汉书言王莽时天下吏以不得俸禄。各因官职为奸。受取赇赂。以自供给。五代史言。北汉国小民贫。宰相月俸止百缗。节度使止三十缗。自余薄有资给而已。故其国中少廉吏。穆王之书曰。爵重禄轻。臣比而戾民。毕程氏以亡。此之谓矣。

前代官吏皆有职田。故其禄重。禄重则吏多勉而为廉。如陶潜之种秫。阮长之之芒种前一日去官。皆公田之证也。元史世祖至元元年。诏定官吏员数。分品从官职。给俸禄。颁公田。太祖实录。洪武十年。制使百官公田。以其租入充俸禄之数。是国初此制未废。不知何年收职田以归之上。而但折俸钞。其数复视前代为轻。始无以责吏之廉矣。北梦琐言云。唐毕相諴。家本寒微。其舅为太湖县伍伯。伍伯即今号杂职行杖者相国耻之。俾罢此役。为除一官。累遣致意。竟不承命。特除选人杨载宰此邑。参辞日。于私第延坐与语。期为落籍。津送入京。杨令到任。具达台旨。伍伯曰。某下贱。岂有外甥为宰相邪。杨令坚勉之。乃曰。某每岁公税享六十缗事例钱。如今之工食苟无败阙。终身优渥。不审相公欲为致何官职。杨令具以闻。相国叹赏。亦然其说。竟不夺其志也。夫以伍伯之役而岁六十缗。宜乎台皁之微皆知自重。乃信汉书言赵广汉奏请令长安游徼狱吏秩百石。其后百石吏皆差自重。不敢枉法。妄系人。诚清吏之本务。谓贪浇之积习不可反而廉静者。真不知治体之言矣。

　　论官禄　
黄晋良

间读贡禹上武帝书云。臣为谏大夫。俸月九千二百。廪食大官。及为光禄大夫。俸钱月万二千。禄赐益厚。家日益富。又见宽饶为司隶。俸钱数千。半以给吏民耳目言事者。然则官至光禄大夫。岁得俸钱一百二十金耳。便自足为已富。且司隶俸仅及其半。而又分给耳目言事者。未闻有不足之叹。事治民安。贤良辈出。何哉。得无时代。近古用度不杂。即公卿大臣绝无交际贿请之事。贤者固安于为贤。不肖者亦有所制而不敢行私。加之以俭。易于自足欤。及至成帝时。益大司马大司空俸钱月至六万。御史大夫四万。时愈下而禄益厚。用度益广。其人才益鄙矣。唐初制禄。正一品。米七百石。钱九千八百。正二品。米五百石。钱八千。正三品。米四百石。钱七千。大率如此。而贞观永徽人才之盛。不可枚举。至大历中。权臣月俸。有至九千贯。刺史无大小。皆千贯。故元微之悼亡诗有云。今日俸钱过十万。与君营奠复营斋。白乐天典校书。亦云。俸钱万六千。月给亦有余。校书小职也。月亦万六千。其后枉迭兴。遂至侈靡相尚。货贿相倾。往往挟外以重内。尾大不掉矣。原盛衰之际。岂不由爵禄哉。虽然。此犹为朝制言也。从来小人禄薄者心竞。禄厚者心侈。驯至流而不可制。固矣。今则不然。官之崇卑大小。其能否视乎得钱之强弱。一概绝口不道俸禄之事。而一取办于民间。甚至锱铢未便。则以府藏为外帑。公听并观。习以为常。不足虑也。何则。恃有取偿之术。不害于其身也。夫以区区遗黎。淫者于此取侈焉。弱者于此取力焉。荣者于此取志焉。辱者于此取助焉。铨于此整齐焉。色笑于此休畅焉。喜怒于此和平焉。功烈于此烂漫焉。千古于此破格焉。一代于此备材焉。呜呼。尽之矣。虞书之命禹曰。予欲左右有民。夫古者有民。今者无民。古之治天下而制爵禄。命之曰并生。今之治天下而制爵禄。命之以民而已。命之以民。夫何事而不以民哉。然且孜孜然如伤恻忍之言。盈堂皇。蔽亭里。独掩耳以聆其声。岂不甚可痛哉。诗曰。维南有箕。载翕其舌。维北有斗。西柄之揭。杼柚亦既空矣。如此瘅人何。
</div>
    <div class="pagination">
<a href="皇朝经世文编_page83.html">上一页</a><span>...</span><a href="皇朝经世文编_page79.html">79</a><a href="皇朝经世文编_page80.html">80</a><a href="皇朝经世文编_page81.html">81</a><a href="皇朝经世文编_page82.html">82</a><a href="皇朝经世文编_page83.html">83</a><span class="current-page">84</span><a href="皇朝经世文编_page85.html">85</a><a href="皇朝经世文编_page86.html">86</a><a href="皇朝经世文编_page87.html">87</a><a href="皇朝经世文编_page88.html">88</a><a href="皇朝经世文编_page89.html">89</a><span>...</span><a href="皇朝经世文编_page85.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
