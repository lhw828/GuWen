<!DOCTYPE html>
<html>
 <head>
  <meta charset="utf-8"/>
  <title>
   皇朝经世文续编 - 第 131 页/共 192 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文续编 - 第 131 页/共 192 页
  </h1>
  <div class="content">
   窃同治九年轮应查阅江苏营伍。前督臣马新贻未及举行。臣任后。奏请展缓。嗣经定于八月十三日出省校阅。均附片具奏在案。伏查江苏通省水陆各营大阅之典。自道光三十年以后。迄未举行。东南用兵十有余年。绿营几同虚设。军务肃清。稍稍补募。缺额尚多。而挑练改设。日有增损。此次通行校阅。约有四宗。曰原设之绿营。即经制额兵也。曰新改之水师。即臣七年冬月所奏经部议准者也。曰挑练之新兵。即就各营挑出另练马新贻丁日昌所奏准者也。曰留防之勇营。昔年未撤之勇陆续酌留者也。臣先于八月十二日。在省城阅看江宁督标四营。暨新兵五营。又星字勇丁二营。十三日启程。十八日至扬州。二十日。阅看扬州城守盐捕二营。并调阅奇兵泰州泰兴瓜洲青山三江等营。又庆字勇丁三营。二十九日及九月初一初二日。在清江阅看淮扬镇标中右两营。及挑练之新兵营。并阅漕标中左右三营。淮安城守海州盐城东海宿迁庙湾佃湖洪湖等营。初三日。由陆路赴徐州。初九初十日。阅看徐镇中营城守营。及挑练之新兵二营。并调阅萧营宿州营。又凤字勇丁二营。仍由清淮南旋。二十日。在镇江阅看镇江营。并调阅淞南淞北二营。二十三日。在常州阅看常州营。并调阅孟河江阴靖江等营。二十六日。在福山阅看福山镇标左右二营。并调阅狼山镇标陆汛及右营刘河通州海门等营。十月初二日。在苏州阅看抚标左右城守等营。并调阅平望太湖等营。又庆字等勇丁二营。初六日。在松江阅看提标中左前后松江城守等营。并调阅金山青村柘林等营。又驻防凤凰山洋人教练之勇丁三营。十二日。在吴淞口阅看吴淞川沙南淮掘港等营。并调阅提右营及苏松镇标中左右等营。又在海口阅看外海艇船六营。内洋八团舢板五营。及新造轮船操演一次。遂于十五日由轮船回抵江宁省城。综计通省水陆各营。除浦口溧阳二营兵数太少。淮扬镇左营清江城守营蒋坝营及苇荡左右二营均系河营改操。但将官弁校阅未经调阅兵丁外。其余各营。查阅一周。计陆营四十有一。水营十有一。挑练之新兵营十有一。留防各勇之营十有二。兵数则原额三万三千四百名有奇。现存二万四千二百名有奇。其中多寡参差不一。有已逾原额之半者。有不及原额三分之一者。兵数较多之营。演阵尚有可观。其畸零不成队者。数营合操。仍难整齐。缓急殊不足恃。臣悉心酌核。就今日之情形。准以旧时之条例。参访当世有识之议论。其必宜更改者。约有数端。向例。营兵差操二字。混在一处。然差则护饷押犯缉捕等事。必须散处塘汛。各专责成。操则习技练阵。听令等事。必须聚处营盘。同受约束。其事回不相同。近来聚处扎营者。如神机营直隶练军及江宁苏州之新兵。皆于额兵之中另挑立营。既须屯聚常练。即不能散处当差。而各项差使。势又不能尽废。将来经制之兵。似宜分差操为两起。差则兵宜散而少。官宜以分塘分汛为额。操则兵宜聚而多。官宜以分营分哨为额。此旧制之宜改者一也。

向例绿旗饷银。马兵二两。战兵一两五钱。守兵一两。米则一律日支八合三勺。即使照数满发。犹不足以供事畜之资。而各省司库支绌。尚有祗发七成八成者。勇丁口食。或多至一倍二倍。兵丁或小贸营生。或手艺餬口。应名充数。出征则漫无志。毫不足恃。此天下绿营之通病。目前直隶练军及江苏新兵各营。皆已加饷。然加饷而不裁兵。则度支立匮。断不足以持久。此旧制之宜改者二也。向例各营军械。俱用鸟枪门药。风则吹散。雨则沾湿。实不利于战阵。近年各处兵勇。俱用洋枪铜帽。精而且捷。风气一开。人人以鸟枪门药为苦。在上者虽有大力。不能强遏人情。军事最贵神速。而最忌迟钝。准情度势。恐不能不全用洋枪。而各项器械。亦有当用洋制者。此旧制之宜改者三也。向例各路水师。并不讲求船只。造船经费。不取之于司库。但令官员摊派。或由绅富捐办。兵丁仍用马战守名目。殊觉名实不符。窃谓既号水师。即宜居住舟中。官兵皆以狎水为能。但有头舵枪之分。并无马兵战守之名。日渐月摩。或者由支河而渐及大洋。由小舟而渐及巨艇。由防内而渐及御外。亦铢积寸累之义。将来各省水师。似皆宜筹造船之费。以船为家。但可兼操陆队。不能分管陆汛。此旧制之宜改者四也。以上四端。如水师先重船只一节。臣于同治七年奏改章程。厥后马新贻修造外海内洋里河各船只。大致麤备。操练亦颇勤笃。其军械全用洋枪一节。各省果能筹款。均可自行奏改。其差兵与操兵分为两途。及酌加饷数二者。则大变旧章。关系全局。非奉有　　特旨饬改。或由部臣议定通行。外省臣工。不敢率尔立意。遽议更张。臣前改水师。已自觉其卤莽。今阅陆营。岂敢复有变更。惟当就缺额最多之营。饬令招足一半。认真操练。稍复旧观。亦未敢必其遂堪折冲御侮也。所有查阅营伍事竣回省。陈明大概情形缘由。理合缮折具奏。伏乞　　　圣鉴训示。

　　议覆福建巡抚条奏练营章程疏兵部
内阁钞出福建巡抚王凯泰奏敬抒管见一折。于同治十二年三月二十八日。奉　　上谕。着该部妥议具奏等因钦此。钦遵钞出到部。查原奏内立练营以修武备一条。据称营兵生长本籍。各有室家。月饷仅足以养一身。而不足以赡八口。势必另习手艺。兼营负贩。其力既各有所分。其人自不能常聚。暂时抽调成营。不独兵与将不相习。即兵与兵亦不相识。勇则不然。募自外籍。孑然一身。厚其饷而无待他谋。聚于营而相亲习。变通之方。则有化兵为勇之法。请　饬各省督抚。以所减之饷。加于战兵。计得战兵若干。应设练营若干。仍按湘楚营制。五百人为一营。以备弁为哨官。将官为营官。提镇统领之。择要分扎。随时互调。俾卒伍皆离原籍。不至散处市廛。练一营之兵。即抵一营之勇。饷不另增。兵有实用等语。臣等查同治九年十一月十六日。奉　　上谕。军兴以来舍兵用勇本系权宜之计而勇丁遣撒易滋事端若不将绿营及早整顿致国家费千百万帑项养之于平日不能用之于临时身任封疆问心何安着直省督抚将所管各营设法整顿总期实事求是变疲弱为精强等因钦此。　　圣训煌煌。允宜遵守。伏查练军之议。起于同治初年。内则神机营。外则直隶所练六军。闽浙江苏广东山西山东湖南河南甘肃陆续皆议行之。各省情形。互有同异。神机营及直隶则另筹练饷。特立营制。闽浙江苏广东皆就所减之饷。加于所练之兵。不另增费。山西山东湖南河南则按直隶练军之法。兵于额内抽练。费于饷外略增。甘肃则军务甫定。先于标兵抽练一千五百名。各省之所以纷纷议抽练者。亦为绿营废弛已久。不得不及早整饬。夫兵之穷变而为勇。勇之撤仍归于兵。此必然之势也。　国家经制之兵。垂二百余年。不敢轻议纷更。惟期实力整顿。所恃在练耳。不练则渐形疲弱。能练则渐冀精强。该抚所请减兵加饷。系仿闽浙江苏之制。择要分扎。系仿神机营直隶练军之制。总期饷不另增。兵归实用。于兵制无大变更。而于营伍可冀整饬。现在抽练之法。举行已十数省。该抚请饬通行。自应准如所请。一律先行试办。惟该抚就练言之。营制规模。拟请化兵为勇。臣等就兵论之。撤补缺额。兼欲变勇为兵。除已经抽练省分。应令各就现办情形。实力讲求。其余未经议练各省。亦即以减兵加饷之法。为裁勇练兵之计。统就现有之兵。先行抽拨几成。督饬知兵将弁。认真训练。其各省留防勇丁。除地方紧要应仍酌留不计外。其余应即分别裁撤。以节糜费。此项裁撤之勇。如营伍有缺额。即挑选年力精壮愿入伍者补之。如缺额不敷。准其存记。以次挑选入营。如此一转移闲。勇得归营。悉成节制之师。兵经久练。可任干城之寄。饷无须加。兵皆可用。整饬现在营规。并可消弥将来勇患。至减兵加饷成数。各省兵额多寡不同。广东兵六万有奇。甘肃兵五万有奇。江西河南陕西均祗一万有奇。此赢彼绌。加减亦须酌量。

即以裁勇为兵而论。军兴以来。最得力者。湘勇居十之六七。淮勇居十之二三。闲亦有籍隶他省者。究之为数无多。改勇归营。在湖南安徽两省。措置较易。余则相去较近之省。尚可斟酌。若相离过远。势亦难行。因地制宜。应由各该督抚相机布置。其练兵之法。各省有可资釆择者。亦应查照办理。山西原议练饷仍依原额。惟操练精强。有临时酌加犒赏一节。用费有经。兼资鼓励。即行之久远。亦不虞滋流弊。河南奏定练兵章程。有更番出巡。仿古人行则为阵。止则为营遗意。俾往来道路。以习劳苦而壮声威。亦足取法。若申严赏罚。以杜怠玩之萌。而垂久远之计。则饷增者责亦宜重。近来议立长江水师管辖地方。有处分加等之议。仿照行之。于练兵均有裨益。更有请者。各省抽拨之兵。试办不过原额十之二三。其余竟置不问。势必益形疲弱。能否克期陆续更替。俾已练者有时归营休息。未练者以次调往更代。是亦古人换防遗意。练一营而各营皆练。通省俱成劲卒矣。总之。标营之制度。不免委曲繁难。练军之章程。宜归直截便易。现在云贵军务甫定。是否可行。应由该督抚酌量自行奏明。他省均可先行试办。惟情形不同。碍难画一。其应如何因时制宜之处。统由各省督抚酌定章程。奏明办理。行之数年。察看是否得力。有无积弊。再行请　　旨。

　　请酌改湖南营制疏光绪十一年　
湖南巡抚卞宝第

窃维　　国家财用。至今日而愈艰。综计岁出大宗。莫如兵勇之兼设。查直省旗绿各营兵额七十七万余人。每年薪粮计银一千数百万两。养兵不为不多。费饷亦不为不巨。在　朝廷规模远大。原不惜散财以备兵。无如兵愈多则力愈弱。饷愈巨则国愈贫。粤逆自金田起事。初不过二千人。广西额兵二万三千。土兵一万四千。乃以三万七千之兵。不能击二千之贼。广西兵不可用。他省可以类推。其后发捻回苗等匪。悉赖湘淮营勇剿除勘定。绿营战绩无闻。大乱甫平。伏莽未尽。兵不得力。勇难尽裁。于是岁支勇粮。又在一千余万两。赋入有常。何堪如此耗费。说者谓裁勇补兵。足资节省。不知勇粮较兵饷为优。孰肯背井离乡。就此数钱两许之饷。勇之不愿为兵。有必然者。今欲化弱为强。兵皆如勇。势非裁额并粮变通营制不可。变通营制。非渐次办理不可。何者。营制不可变通。则今日所练之兵。仍是旧染之习。变通不渐次办理。则骤闻裁汰之议。未必不启军众之疑。所谓变通者。绿营饷制。每月马兵一两九钱。战兵一两四钱。守兵九钱零。月饩无多。必藉小贸手艺以谋事畜。既不能禁兼别业。即不能责令专操。无论技艺之生疏也。而其分归乡里。各谋生计。遇有调遣。或制造锅帐。或整理器械。或安顿家口。或雇倩顶替。非数日不能成行。军情瞬息万变。何可任此迁延。从前削平大难。各省用勇不用兵者。正为仓卒不堪以应变也。臣拟请裁额粮。以两饷挑养一兵。厚其禄。俾无室家之累。仍仿勇营规制。如额兵一万。分作二十营。以一半驻守。以一半巡防。南营至北。东营至西。互相逻戍。令习辛勤。仍复按时更替。以均劳逸。无事则计日操防。有警则随时援应。申明纪律。不准再蹈绿营习气。所有营官。于现职副参游中。遴选曾经战阵谋勇兼优者任之。都守以下。充当哨弁。现时新疆设立提镇各官。奏请照楚湘营制者。即此意也。所谓渐次办理者。兵现减额。原设将弁。亦应随之核减。绿营将弁。岁领廉俸马干薪红银两。职分大者。一官可抵百兵之饷。小者亦可抵十余数十兵之饷。故大学士臣曾国藩筹议安徽绿营。奏请将零星孱弱之兵。一律裁撤。营汛将弁。暂缓序补。诚以裁汰兵丁。须先裁汰将弁。乃不棘手。盖绿营积弊。隐匿空粮。摊扣月饷。以及左右役使。无非额兵。裁汰之议。洵与将弁不便。故多设辞阻挠。希图仍旧。积习之牢。殆不可破也。臣拟请先裁将弁以并营。则所并之营兵已见多。以后逐渐裁兵。仍与所部原额不相上下。斯酌留将弁。自不致藉词梗阻。各营兵丁。遇有故革。及老弱裁汰缺出。暂停招募。俟通省出有千缺。即将现兵挑精壮五百人补之。给与双饷。绿营精壮不足。即以营勇拨补。作为练军一营。均照勇营章程办理。庶几兵归实用。勇可渐裁。或亦节省饷项之一道也。

　　遵查湖南绿营裁额并粮事宜疏光绪十五年　
王文韶

光绪十一年九月初七日。兵部会同户部议覆升任湖南巡抚臣卞宝第奏酌改营制一折。饬令悉心筹划奏明办理等因。查卞宝第原奏。系请裁额并粮。俟通省出有千缺。即挑补精壮现兵五百人。给与双饷。作为练军一营。三年以来。未有就绪。臣到任检阅前案。体察情形。实有未能遽议裁者。谨为我　　皇上陈之。湖南界连黔粤。地控苗猺。镇筸缓靖两镇。所辖尽属苗疆。永州一镇。所辖半多猺境。即如镇筸。僻在万山之中。兵多民少。无田可耕。无业可习。专以入伍当兵为事。兵丁子弟。自十岁以外。即使练习弓马。以备及岁赴挑。臣两次按临查阅。见其队伍整齐。技艺出众。良由兵皆无业。童而习之。悉成劲旅也。该镇兵额四千余人。几在通省五分之外。于此而议裁额。地方即多失业之辈。于此而议并粮。平日本非不练之兵。不特岩疆重镇。兵少无以资控制。即此无业穷民。实亦无从安顿。此边疆各营。未可轻议裁并也。至于内地绿营。诚不如勇营之一律精健。然勇则专于御侮。而兵则例须当差。即如长沙协营额兵七百余名。所辖十三州县。衡州协营额兵四百余名。所辖七县。其间城池塘汛仓库监狱及护饷解犯等事。处处须兵零星别散。其势使然。亦定例使然。谕者辄欲以勇营律之。亦未从深思其故矣。此内地各营之难于裁并也。臣维湖南地方情形。与他省不可强同。自军兴以来。湘勇几天下。无非起自田间。迨军务肃清。陆续遣撤回籍。若辈浪游已惯。往往不能安分归农。游民既多。结会为匪。在所不免。随处严防。幸而无事。是失业之勇。尚难安插。若再加以失业之兵。彼此穷无所之。其又何所不至。使狃于兵不如勇之说。必欲改额兵之制。就营勇之规。势不能舍各项例差而不顾。窃恐饷则已加。而兵则如故。徒添出无数游民。积成隐患。似亦非计之善也。湖南兵数。除从前节次核减外。同治三年。复将腹里及边务较松营汛分别裁减四成。现计通省额兵。尚无浮滥。同治十一年。臣前在巡抚任内。奏明于省提前标各挑练一营。每营五百人。加饷不及双饷之优。而操防亦颇得力。臣愚窃拟目前营制。及练兵章程。一切应仍其旧。毋庸再事更张。仍随时会商督臣认真整顿。期于兵皆适用。饷不虚糜。以仰副　朝廷实事求是之意。再湖南营制。自同治三年前抚臣恽世临任内。遵奉通行。大加裁减。除镇筸镇标所辖营汛。控制苗疆。悉仍其旧外。其省标及边务较松营分。定为裁减二成。地居腹里营分。定为裁减四成。统计共裁马战守三项兵额三千七百余名。折内仍声明湖南勇丁。布各省。将来事竣裁撤。如有情愿入营者。便可将停额照数挑补。以善其后等语。经兵部奏准遵行在案。是已裁之兵。尚拟俟撤勇归来照额挑补。为安插之地。今军务已平。而饷需未裕。势不能重申前议。请复已裁之额。若再将现有之兵。以并为裁。则撤勇既少一出路。而现兵又半失生机。就目前时势及地方情形而论。实不敢轻议及此。天下事言易而行难。往往有其名则是。而其实则非者。勉强为之。诚恐有得不偿失者矣。微臣区区之意。合再附片具陈。

　　筹拟购练马队疏同治六年　
左宗棠

窃维西北战事。利在戎马。东南战事。利在舟楫。观东南事机之转。在船练成以后可知。西北事机之转。亦必待车营马队练成以后也。春秋时晋候乘郑之小驷以御秦。为秦所败。是南马不能当西马之证。汉李陵提荆湖步卒五千。转战北庭。为匈奴所败。是步队不能当马队之证。见在捻回猖獗。官军征剿多年。尚未蒇事。于时急图扫荡。固我疆宇。非讲求步队马队不为功。而欲善步队马队之用。又非讲求步队马队之利不可。臣谨就愚陋之见。为我　　皇上敬陈之。捻回之害。在平原旷野。本骑之利。官军以步队当之。鲜不被其轻轶矣。于是而图制贼之长。宜用车营。助步队遏其突骑。固也。然车营步队。足以遏突骑。守虽有余。以之抄截追剿。战尚不足。则练马队为急。以马力言之。西产不若北产之健。以马队言之。西北之人不若东北之雄。　　　祖宗龙兴东北。平定中原。中叶以来。平准回。靖朔漠。　　　神武震铄。跨越古今。敬绎　　列圣方略官书。窃以为欲平方今之患。非追法　　先世遗烈。其道末由也。回马多西产。捻马多掠零骑。故捻之患。尚剧于回所幸者。捻回之马。虽多至数万骑。然均用之野战。非若官军队伍钤束之不可撼。捻回诸逆之人各一心。非如官军节制赏罚之不可乱。捻回马上多用长矛。非如官军鎗械火器之不可敌。诚于此时购北口良马。得其人习练而节制之。庶制胜有其具。而贼不足平。且可藉阅历以造就人才。为　国家固根本。垂久远之计。谨拟采购口马选练马队两端乞　　圣明采择行之。一马贵精选也。口北产马之地。以张家口为采购总汇之所。军兴以来。用马过多。善马难得。此次拟采购三千匹。聊济急需。原贵精不贵多之意。伏恳　饬下察哈尔都统察酌情形。如张家口各处。一时不能精选足数。或移咨归化城将军就近选购。务亲为验别。拣口轻臕壮之马。精益求精。以足三千匹。一俟吉林所募手行抵都门。分起顺解来营。庶口马到后。即可派员编成札兰。管带训练。以期迅速。

一马队宜慎募也。东三省兵力素称劲健。惟根本重地。不宜调发太频。闻吉林所属地方。满汉猎户。名为手。平日习骑耐劳。征逐猛兽。火鎗最准。胆力俱壮。实为马队之选。军兴以来。未尝选募从征。材武之士。郁勃山泽间。殊为可惜。伏恳　饬下吉林阿勒楚喀副都统德英。于吉林所属各处旗民台站各丁内。挑选鎗马习年力精壮手二千五百名。并购办鞍三千盘。作为六起。每起编成伍札兰。由德英于通省实缺协佐领内拣委营总。并于实缺以及即补防骁官内。选派各札兰正副各官。权为管带。按照营制。每马队百名。募长夫四十名。沿途各驿站照例支应车辆喂养草料。由直隶山西过河入陕。计算时日。微臣早已驰抵西安。得以及时编列成军。俾成劲旅。庶用其所习。取材既精。自可尽其所长。无坚不破。臣闻德英从前随同伊兴额在淮北等处剿办捻逆。威望卓著。署吉林将军时。值马贼肆扰。能守能战。省会保固无虞。深得旗民之心。此次选募手。最为要着。伏恳　　饬下该副都统一手料理。必能纠集豪俊。共扫狂氛。并令该副都统如有经办应行奏报事件。会同吉林将军随时具奏。仍恳　饬令吉林将军督同地方满汉各员。帮同妥为招募。至鞍马价银及选募手经费。并恳　饬吉林将军察哈尔都统于各该库存项下暂为划拨。由臣解还归款。如该两处库存不敷拨给。即仰恳　天恩饬下户部先为筹拨。一面行知山西巡抚于协甘月饷项下提还归款。俾免延待之虞。感荷　　皇仁。尤无既极。至召募手经费。及薪水口分章程。臣拜折后。即一面开单咨请兵部。转行吉林阿勒楚喀副都统知照。合并声明。

　　酌议募练马队营制章程疏　　　　　　
丁宝桢

窃臣于同治六年正月初一日。接准兵部火票。递到同治五年十二月二十七日。奉　　上谕。丁宝桢奏请招募东三省壮丁训练马队一折据称制捻之方非马队不能得力而绿营练习马兵既难得力招募马勇又绝不可用东三省兵丁往往有营兵习气与营勇不相联络亦不得力拟请变通成法派员东三省挑募壮丁三千名来东立营训练等语所陈各节均尚不为无见即着丁宝桢将一切招募编立营制哨队并口分薪水章程悉心妥议详细具奏俟奏到再降旨谕令东三省将军遵照派员会同招募该署抚所请在牧筹拨马匹着一并俟奏到后再降旨办理钦此。跪诵之下。仰见我　　皇上筹备戎行。刍荛必采之至意。钦感莫名。伏念招募东三省壮丁。训练马队。事属创举。事既创则法无可因。所有一切营哨之制。训练之方。口分马干之需。薪水杂支之费。非妥议规模。核定多寡。不足以资遵守。臣谨就步队与马队。其间或同或异各情形。互相参考。其中有可以仿照步勇章程者。有必须另立法纪者。有宜于参用旧章者。因势制宜。悉心核议。如挑选壮丁。取其朴野而去其轻滑。取其的实而防其冒充。取其互保而严其私逃。此则招募之法马队与步队无异。可以仿照步勇章程办理者。也至于分营列哨。马队宜少不宜多。少则呼应易灵。多则指挥不便。临敌决战。马队贵散尤贵整。散则驰骋自如。整则纪律不乱。而且步伐止齐。分合进退。操纵率多变化。机势要于迅捷。此则营法战法马队与步队回殊。必须另立法纪者也。若夫壮丁口分马匹干银员弁薪水营务杂支各项。既须力求撙节。又必得其饱腾。则惟有酌量现在之时势。参考旧日之章程。期于不啬不滥。然后兵饟两有所益。近日募勇口粮章程。湘勇出省。则经曾国藩奏明每名月给银四两五钱至四两二钱。楚勇出省则经胡林翼奏明每名月给银四两五钱。山东奏募楚勇。则经阎敬铭每名月给银三两六钱。专指募湖北楚勇而言。湘勇则不在此例。臣由湘到东。奉　旨募带湘勇。每名照湘勇酌减六钱。月给银三两九钱。此则步勇口分之有旧章可循者也。又查僧格林沁马兵章程。每名盐菜跟役驼马。月支银五两六钱五分三厘。而一应米麸草料豆。多出于州县之供给。故东省州县。于僧营皆有军需报销。历经奏咨有案。是僧营每马兵一名。名为月支银五两六钱五分三厘。实则多至七两七八钱不等。名虽减而实则增。故马兵尚不至于拮据。至于楚军马队。每名约在七两六钱之数。此则马队口分之有旧章可循者也。夫远道募勇。该勇丁闲关跋涉。千里从征。食用较近地加昂。告贷无亲友可助。必须厚其口食。乃可以养其身而用其命也。且募勇与调兵不同。兵有行粮坐粮之分。有俸赏行装之费。勇则专赖日给口分。所以养身养家者。均在于此。更不能不稍为优给。

今招募东三省壮丁来东。远则三千数百里。近亦二千数百里。较之雇募楚勇尤为遥远。而东省连年贼扰。客兵来往过境。几无虚日。米麸料豆草。日见昂贵。钱价亦日见加增。计每勇一名。非日给银一钱二三分。不能自给。每马一匹。非日给干银一钱二分。亦不敷喂养。若但求节省。使壮丁口食不足。则必至有打粮之弊。马匹喂养不足。则必至成瘦毙之形。又况马队修补鞍屉之费。钉掌之费。烛油之费。更须酌量给发。万不能稍从减省。且臣自带勇到东。从不分毫扰派州县。所以杜其藉款冒销之习也。兹若口分一切不稍为优给。虽欲不藉助于地方。势必不能。一经藉助。则日后冒销各弊。必不能除。是减实在之支给。徒增无名之开销。军需之滥。实由于此。此次招募马队。其口粮马干薪水杂费各项。应请参用湘楚招募马步各勇旧章。酌中损益。核明定数。以期士不饥而马不疲。斯于军行有裨。臣谨详加考核。议定章程十四条。缮具清单。恭呈　　御览。如蒙　　俞允。臣即咨行黑龙江吉林等处将军都统知照。并应请　饬下该将军都统于东省委员到日。遴派得力大员会同办理。俾得迅速募齐。分起管带前来。赶为训练。以备攻剿。至臣前请仿照李鸿章奏请调拨牧马匹。系因买马经费款巨难筹。是以恳　恩派拨。近闻该处马匹。亦因频年调处过多。孳生日少。恐不敷调。若俟往返筹商。又虑久延时日。臣现拟另行筹款。自行买备。相应请　旨饬下兵部。俟委员到京时。迅发护照。并请　饬知沿途各关。免其抽税。感戴　鸿慈。实无既极矣。所有遵　旨筹议招募马队营制口粮薪干各缘由。谨恭折覆陈。伏乞　圣鉴训示遵行。

　附酌议募练马队章程条款清单

　一壮丁宜慎选以期得力也。查东三省人。向来以黑龙江为最可用。吉林次之。此次募丁。拟专募黑龙江。但该处自军兴以来。征调不少。随调随撤。其中亦恐有多年在营。渐染军营油滑气习者。选募时。宜择乌拉打生之人多募。如募不足数。则以年力少壮言貌朴拙者。详加挑选。如举动伶俐言语轻肆之辈。概不入选。

　一选募宜取保以资稽察也。查东三省壮丁。多系未食钱粮。名为闲散。其人皆有户口册籍。在官可考。无虑来历不明。惟近来多有内地民人。转徙到彼谋生者。此次募勇。原系专用东三省土著之人。期于朴野得力。既防内地迁徙民人籍此冒充。且调之远来。亦恐闲有逃亡。无从查考。选募时取具的实连环互保甘结。应请该处将军派出得力之员。会同挑选。每挑取一人。须查明其住址。及有无父母兄弟妻子。并询明保人若何。取具甘结二分。一存该处将军衙门。一带回营存案。以杜冒充。并备日后逃亡。可以按册咨拏。即事平之后。遣撤回籍。各有稽考。不致散漫无归。致滋流弊。

　一成军宜分起行走以便约束也。自东三省募勇来东。道里远则三千数百里。近亦二千余里。沿途行走。一切尖宿地方。必须安顿。以便约束。且所募既多。如须募齐后一同前来。恐选募既需时日。到后又须训练。必多耽延。近来贼势蔓延。急不能待。自应赶为办理。此次选募。拟委派结实明练文武大员二人。随带营官二十四人。督同。挑选。每营官二人招募二百五十人。即为一营。归其管带。如募成两营。即饬分为一起。管带启行前来。随到随练。俾前到者既经练熟。后到者即可照样操演。庶不致旷延时日。可应急需。

　一营制宜练以期节制也。凡用骑兵。与用步队异。步队全恃人力。人数虽多。亦易节制呼应。故步勇均以五百数十人或六百数十人为一营。骑兵则人力与马力并用。人数过多。则易于杂乱。且得用全在驰骋。人多则马亦多。闲时操演。指挥自能如意。一经临阵。若人数过多。一切进退步伐。前后相去较远。虽十分熟练。亦恐气息一刻难通。不免参差贻误。兹拟酌定以二百五十人为一营。三千人共分十二营。十二营分为前四营。中四营。后四营。每四营中又分出前后左右各一营。每一营中以五十人为一哨。分为前后中左右五哨。如此。则各归各伍。不致人数多寡参差。用昭画一。

　一管带宜择定以专责成也。营制既定以二百五十人为一营。必须设立营官二人。一正一副。互相钳制。每遇操演。副营官专司领队。正营官专司督队。临敌亦然。一营之中。前后中左右五哨。各设哨长一人。以为一哨领队。各哨五十人。俱归哨长约束训练。五十人之中。又分十人为一排。于十人中择一人为什长。管带九人。至十二营分为前中后各四营。应另拣派统领二人。分统前后八营。其中营即归主将督带。以备临阵督队分路策应之用。如此。则统领严管营官。营官严管哨长。哨长严管什长。层层节制。彼此相维相系。庶事有专责。方得指臂之助。

　一队伍宜申明以免混乱也。各营既分营哨。则队伍急须派定。俾勇丁各有职司。得以专心演习。兹以每哨之五十人为五排。每排长一人。余四十五人。以前左右三排共二十七名。作小枪手。中九名为弓箭手。后九名为长矛手。如遇操演或临敌。每队排长执矛旗领队。各骑兵分执枪箭长矛。随各排长向前。每一队分为五排。小枪在前。弓箭继之。长矛又继之。彼此挨次而进。不可闲断。

　一行列宜分定以示整齐也。队伍既分。急须明定行列。以清耳目。前既分十二营为前中后各四营。凡遇操练及临阵时。自须各立旗帜。各分旗色。以便识认。各营壮丁。令各认旗归队。如前四营之前后左右营。不得混入中后营。中后营亦不得混入前营。即前四营中。每一营之前后左右。亦不得自相混入。中后营亦如之。切不可稍涉错乱。以免淆杂拥挤之弊。平日训练。此为要紧。临阵尤宜加意。

　一练队宜按序以明进退也。练丁既定行列。尤宜预分先后。凡遇操演及临阵时。前中后各分为三起。依次前进。不可凌躐。每一营副营官执令旗一面在前领队。正营官执令旗一面在后督队。每营二百五十人。分为五队。各相离半箭地。平平立定。视营官之令旗进退上下。各哨长即执各哨旗分领。各哨随之。不得乱离。如第一排鸟[枪](抢)进。或从左旋折下。第二排鸟枪继进。亦从左折。第三排亦如之。须用连环枪互为上下。其第四排弓箭手。则张弓撘箭作势向左。第五排长矛。亦伸矛作势向左。右折亦如之。如枪手折回时。贼乘机突我。则弓箭长矛齐上迎拒。俾枪手得以装枪继上。各营均照此进。其中后八营。则视前四营进退。如前胜则各队继进。前退则中四营接应前进。后四营分队旁抄。总期相机策应。不准即退。

　一阵法宜讲明以期制胜也。西北用兵。与东南回异。缘东南皆步贼。其地又多山川沟塍之险。兵行过整。则难免丛杂喧攘之弊。故用兵宜散中见整。乃可得力。西北极平衍。而贼又尽用骑兵。行过散。恐一被冲突。易至散漫难收。大为贻误。然不散。则又虑拥挤不开。故用兵总宜整中见散。以便互相联络。即散之中仍须各自为整。其要在于不使敌骑得以冲突。而我又能驰逐肆剿。方为制胜。大约用骑兵之法。其要有四。一曰冲。二曰绕。三曰裹。四曰抄。兹拟定操练之法。各营中以五十人为一哨。每营五哨。各整各哨。相闲继进。每哨五排。亦各整各排。相闲轮上。循环无端。各营中务令散中有整。整中有散。斯为合法。其枪法总以进步连环为准。如遇敌交绥。以前四营作前敌。分为四路。乘势直冲。连环小枪。随进随下。左右环抱。不令歇声。中营居中。亦分四路立定。视前所向。作为两翼。随势接应。后四营则于前营初见敌时。即由后分四路。或分两路。散布远势。由左右包裹而前。四出盘旋。以伺敌之人隙。若前四营直冲不胜。则疾趋分进。环而裹之。以分贼势。贼若诡谲不受包裹。则前后八营。各分八路。四面兜击。或分两路。对面夹击。中四营则从旁分抄。或从后截剿。期于层出迭应。不致为贼所乘。或可期战胜之效。

　一营哨宜津贴以杜侵蚀也。此次训练马队。拟由主将自行统带中军四营。其左右翼则分设统领官二员。各带四营。共为十二营。仍每营各设营官一员。帮带官一员。每营之中又分五哨。每哨各设哨官一员。所有统领营官各员。应请照例支给盐粮等项银两。至各营哨官。每以千总把总微弁充当。其例支口粮。每月不过五六两。尚不及一马勇之数。而其一切费用等。较勇多至数倍。未免较少。拟请每名除例支口粮外。每月各加给津贴公费银二十两。以资办公而杜侵蚀。此外营中应需文武员弁亲军小队及医生兽医等。以备办理文案稽查弹压侦探军情押运粮饟等事差遣。均请查照军营定章支给。应得例支盐粮等银。一切军火器械号衣旗帜锅帐鞍鞯等件。统由军需总局照例制造发给。分案核实报销。该统领营哨各官。既有例支银两。足敷办公。此外不准违例滥支。并严禁假借公事名目。在各勇名下克扣。一经查出。立即严行参办。以重公帑而肃戎行。

　一勇粮宜酌中以期饱腾也。勇丁远道从征。必使食用不乏。方能责其踊跃用命。近年楚湘各军出省征剿。历次奏定口粮银数。或四两五钱或四两二钱以至三两九钱三两六钱不等。均随道里远近酌量增减。所以体恤征夫。振作士气也。此次创议自黑龙江招募马勇。比之楚湘各路尤为遥远。所有该勇口粮。应略为加增以示鼓励。惟近来库款支绌。不得不于优厚之中。仍思撙节之法。拟请每勇一名。从减援照湘勇之例。每月支给口粮银三两九钱。其什长统率十人。为伍中头目。应比散勇略为加增。拟请援照楚勇之例。每名每月支给口粮银四两二钱。均按大小建月扣算。至每营应设蓝旗三名。专司号令旗鼓。字识五名。承办册籍文书。均照什长例给与口粮。该勇丁等既冻馁无忧。可冀训练日精。相与竭力驰驱。命疆场矣。

　一马干宜优给以利追剿也。军行之地。偪近贼踪。商贾每多裹足不前。粮草时当腾贵。若所给干银不敷喂养。则马匹易致疲瘦。不任驰驱。应请援照京旗及黑龙江等处马队成案。每马一匹。每日支给干银一钱。责成该勇丁加意喂养。务令臕壮。统领官随时严密稽查。其马匹倒毙。如与例定年限成数相符者。准其官为买补。作正开销。傥有克减草料。致令马匹因而倒毙者。除照例惩办外。仍罚令该勇买马赔补。并将不善管理以致马匹疲瘦倒毙较多之营哨各官责革。如此认真办理。庶士饱马腾。克成劲旅。再马匹全在夜闲加意喂养。方能壮健。又闲时操练。临敌追剿。鞍鞯钉掌。尤易损坏。所有该勇丁应须油烛及一切修理鞍鞯钉掌杂费。拟每马一匹。每月另给杂费银三钱。以备各项急需。应请一并准其作正开销。以裨马政。

　一长夫宜酌加以供转运也。马队进剿贼匪。利于便捷。所有随营应用锅帐子药粮草军装等项。势不能挈带马上。致碍追逐。闲遇勇丁连日打仗追奔。及其战胜归伍。人马之力。均已疲乏。若责令该勇自行造饭。及喂养马匹。则日夜不得休息。纵极精锐。难期持久。拟请援照楚勇之例。每勇二名。给与长夫一名。每长夫一名。每日支给口粮银八分。以备运送锅帐等物。及造饭喂马之用。又长夫每二名。合给骑驼一只。每驼一只。日给干银五分。以便移营进剿时。该长夫得以乘骑紧跟。不致与勇队马步异形。后先相失。且该队既有长夫。则凡遇打仗之时。有长夫为之留守营盘。马队自可全军出战。无庸酌留几成队伍。为守营之兵。是有长夫。则一勇得一勇之用。更为一举而两得。再此项长夫口粮较少。应请就内地募充。以归便。

　一余丁宜预募以备补额也。勇丁从征多年。必有缺额。若俟委员往该处募补。未免往返需时。该马队中全用东三省人。又不容以各省人参入夹杂。拟请于开募之时。募足三千名外。挑选朴实精壮者。多募余丁三百名来东。以备随时补额。此项虽名为余丁。另编一队。亦与各营马队同一训练。随征即与正勇无异。应请照正勇一律给与口粮马干。以示公允。至购买马匹。亦请于定数三千之外。另多买数百匹。以备余丁乘骑。挑补缺额。合并陈明。

　　请裁汰北路征军疏光绪二年　　　
左宗棠

窃维玛纳斯南城既克。北路一律肃清。官军方图下兵南路。扫荡而前。北路所宜筹者防。南路所宜筹者剿。大致判然。虽两路同是办贼。不宜有畸轻畸重之分。而兵数应增应减。要自有辨。主剿之军步步向前。步步顾后。克复一城一堡。即宜分兵驻守。要隘冲途。均须设局防护。以通运道而速文报。程途愈进愈远。兵力愈分愈单。其不得不预筹增调以为之备。固也。防军但就地势通筹。城堡要隘。以夷险冲僻。定兵数多少。别筹游击之师。备缓急策应。防守之兵。步宜多而骑可少。策应之兵。步可少而骑宜多。地有定形。兵数固可得而定也。总计南路征军。刘锦棠由乌鲁木齐南进。马步约二十九营。张曜自哈密西进。马步共十五营。有奇为一支。徐占彪自巴古之间西南进。马步五营有奇为一支。统计不过四十余营。臣虑将来屡分见单。不得已始有请调金运昌马步全军之奏。然以人马实数计之。所增亦不过十营而已。北路金顺所部二十余营。及接统景廉所统十九营。号称四十余营。按照步队每营五百人马队每营二百五十骑核算。人马之数。较南路征军约略相等。除伊尚未收回不计。以驿站程途计之。则此路较南路缩二千里有奇。兵之可议减汰一也。北路景廉所部。先本三十余营。金顺接统。挑存十九营。合之金顺旧部。及新增马步二十余营。为四十余营。不为不多矣。月饷多至二十二万两。较之刘锦棠现统各军饷银。多至十二万两有奇。而势力未能一律。如非分别汰减。任其虚糜。弱者与壮者。勇者与怯者。同一缺饷。何以鼓舞情。收战胜攻取之效。饷项以积欠而愈薄。兵气以缺饷而愈疲。将何以战何以守。且恐因循日久。患有不可胜言者。兵之急宜减汰二也。

金顺所部四十余营。步照五百人一营。马照二百五十骑一营核算。现存实数。缺额太多。难以覆按。若就现存实数。裁汰疲弱。归成营。勇丁得有的饷。自期翕服。其娶有妻室愿留口外者。准其酌借牛力籽种。拨荒绝无主地亩。令其承垦。秋后以粮抵还。仿古徙民实边之意。而无其劳费。近时古城巴里坤屯垦办法。多用汰遣客军。适值岁稔价平。屯丁获利。比薪粮倍蓰。人情乐趋。即其明验。其空缺之营哨各官。及汰遣之勇丁。愿留口外者。亦准一律安插。非徒节饷。亦可实边。此时行之。事尤易举。兵之应及时减汰者三也。金顺所部。计四十余营。每年应得正饷二百六十余万两。合计今岁所得实饷不过五十余万两。欠数约二百万两上下。其赖以敷衍。尚未决裂者。该军军粮。自本年三月以后至今。由臣古城巴里坤哈密各局及俄粮项下拨给者。五百六十余万斤。脚价牵算。共实银约六十余万两。而前此供支该军卓胜英字等营粮料。尚不与焉。金顺赴玛纳斯后。臣闻绥来属地西湖一带。商人贩运伊净粮。价极平减。属其赶紧定买。金顺以无款为言。臣比饬西征粮台勉凑银八万两给之。计臣军垫解该军之数。已过该军所得协饷之数。而军心觖望。仍所不免。若协款仍前延不解到。臣军饷源已涸。无从分润。该军后此情形。实有不堪设想者。臣与金顺同办一事。休戚共之。虽该军自有专饷。亦难恝置。应恳　　天恩饬部迅速从长计议。金顺一军。月饷既无可改拨。应否于欠解各省。酌提巨款。限期解到。以济急需。并恳　饬发部款四十万两。交金顺祗领。作为裁遣之费。仍归该营大饷扣回。责成金顺将所部分别裁汰归。作为马步二十营。以后部拨的饷。即照二十营核算。并从宽给采粮开屯驼干马干银两。庶事归核实。可固军心。而各省应协该军之款。以后减半实解。事体从容。当可不至仍前延误矣。谨将金顺全军宜减汰归情形。据实陈明。伏乞　　圣鉴。

　　酌拟武职借补章程疏　　　　　　　　　
曾国藩

窃准兵部咨。会议具奏。嗣后曾经军务省分绿营各缺。暂准奏请通融借补。提镇准借至副参。副将准借至游击。以次递借。不得借至三级以下。其已经借补实缺之员。即以本衔在任候补。不得照借缺品级。再行升借他缺。至已经借补一缺。每项不准接续借补。年终开单奏明借补成数。统计至多不准过五成。如逾此数。仍于次年将序补人员补还。至长江水师各缺。亦应按此次定章。以三级为限。统俟十年后。再察情形。应否仍复旧例。奏明酌核办理等因。于同治七年五月初三日。钦奉　　谕旨。着照所议办理钦此。查部臣所议章程。斟酌时宜。仍不背乎古法。极为周妥。自应遵照办理。惟与现在情形。不能不再求变通者。约有数端一。在借补官阶。部议不得逾三级。查军营出力人员。洊保崇阶者太多。不得不推广借补。以为安插之计。拟请嗣后各项补缺。提镇借至副参游止。副参游借至都守止。都守借至千把止。如此明示限制。虽与部议稍有不符。而品级不甚悬殊。体制亦无窒碍。惟千把补缺。向归咨案。现以大衔借补。拟请改归奏案。以示区别。其本班拟补千把者。则仍归咨案办理。一在借补人数。部议不得逾五成。查十余年来。各路军营。搜拔人材。稍有才略者。断不致沈沦末弁。循例应补之员。较之降格借补之员。才具之优劣迥殊。人数之多寡亦异。即使借补人数。十居八九。亦不致令本班之人。顿形觖望。惟部臣虑及借补太多。易滋流弊。拟请嗣后各项补缺借补者。三缺得二。挨补者。三缺得一。借补则分考试当差两班。择其技艺娴熟差事勤奋者。按班借补。挨补则分候补应升两班。核其名次在前历俸较深者。按班挨补。如此明定班次。既可超拔人材。亦颇限以资格。似与部议尚相合。一在借补后升转之途。部议祗准照本衔候补。自属便良法。惟尚有未能限定者。如提镇借补参游之后。本班额缺较少。断难冀幸　放。而着有劳绩。亦不能不循例升转。以下递推。本班之难于得缺。情形相同。嗣后借补各官。如遇升转。拟请随时酌量奏明。请　　旨定夺。仍照部议以十年为限。十年之后。应否仍复旧制。再行体察情形。奏明酌办。臣所以鳃鳃过虑者。实因三江两湖用兵太久。武职保举大员太多。姑存借补小缺之途。以为安插闲将之地。臣今奉　命调任直隶。该省募勇无多。武职保举之员较少。本可不再置议。然东南江楚等省。遣撤将弁。惶惶无所依归者。实不乏人。臣不敢以身离两江。遂不谋一安置之法。且处处可以收标。省省可以考试。技高者固可考补实缺。技劣者亦可稍沾薪粮。庶渐少游荡无归之员。亦足戢嚣凌不靖之气。谨将江南近年考试武职章程。录呈　　御览。至长江水师。初次拟补各缺。尚未明定章程。即第二次三次出缺酌补。亦尚难期画一。臣今议奏江苏外海水师。应俟部议允准。暨闽粤等省水师次第议定后。再由部臣议一水师班次迁补章程。与陆军画分两途。而疆臣亦各参末议。庶为可久之道。所酌拟武职借补章程。恭折具奏。伏乞　　圣鉴训示。

　　陕甘武职补缺难复旧制疏光绪十三年　
谭锺麟

窃臣准兵部咨开。陕甘二省。从前征防紧要。所有武职升调补缺。均照军务省分变通办理。现在地方久已敉平。善后亦经就绪。两省武职补缺引　见考核各事宜。统照肃清省分。一律规复旧制等因。咨行前来。臣维治贵因地而制宜。法亦随时而变通。陕甘地方情形。与他省回异。乱后情形。与承平时亦不相同。武职皆由行伍起家。升迁调补。以次递推。其人之品行才力。可历试而知。每遇出缺。按班序补。执册查对。一书吏优为之。然未闻一省候补人员。多至数百者。自军兴以来。营中保举留陕甘者。数以千计。现在归标候补之员。提督二十余人。总兵四十余人。副参游都守三四百人。无术疏通。而未经收标者。尚不计其数。向来提镇出缺。请　　旨放。无外补之例。近岁奉　　旨发甘差委者。虽提镇亦权补小缺。若按班不准借补。则永无得缺之期。终成废弃。是当日之保提镇者。适以锢之。殊非　圣朝矜恤将士之至意。况人品有高下。才力有短长。譬之负重。力祗能胜五十斤。而强任百斤。鲜不颠且踣矣。当战事方殷时。但计其功。不论其人。克一城。获一胜。即晋一阶。故有末弁不数年而保至提镇者。所以昭激劝也。如谓保提镇者即堪提镇之任。保参游者即堪参游之任。恐原保之大臣亦未敢自信也。前大学士曾国藩奏请大衔借补小缺。固不忍令效力疆场者。置散投闲。亦因敢战之士。冲锋陷阵则有余。专阃守法则不足。姑以小缺试之。俾资阅历以尽所长。若各归各班。则副参游缺少人多。参差不齐。有才者无由自见。无才者反得滥竽。亦非储备将才之道也。陕甘归标各员。有提镇而仅能为参游者。有参游而仅能为都守者。臣亦量其才之优劣而用之。但令地方静谧。兵民久安而已。于班次未暇计及也。今欲规复旧制。则责成书吏。按班造册。遇缺序补。事甚便。如果推行之尽善。何庸设法以变通。第念边境辽阔。族类纷繁。跴缉巡防。均关紧要。若因地择人。则有遽难循照旧章者。故不敢不缕陈于　圣主之前也。合无仰恳　　天恩。俯念陜甘僻在边隅。防未尽撤。兵未足额。武职补署章程。仍请变通办理。数年后察看情形。再行规复旧制。臣愚昧之见。是否可行。谨会同陕西巡抚臣叶伯英陕西提督臣雷正绾甘肃提督臣周达武合词恭折具奏。伏乞　　　圣鉴训示。

　　黔省下游各营专设捕盗兵丁议　　　
贺长龄

设兵所以卫民。卫民即以保国。大用之则征讨叛乱。小用之则缉捕盗贼。能缉捕盗贼而不能征讨叛乱者有之矣。未有不能缉捕盗贼而能征讨叛乱者也。大小之用异。则难易之势殊也。然欲其征讨叛乱。必自缉捕盗贼始。何者。兵事难以尝试。未经战阵。虽有长技。不足恃也。惟用之捕盗。则追亡逐逋。非捷不可。格击刺。非勇不能。蹑险搜窝。非胆不敢。是。亦临阵之先资也。孰与夫按期排操。徒为观美。而不适于用也哉。今天下绿营兵。每省多者五六万。少者一二万。不为寡乏矣。而能缉捕者卒鲜。于何验之。试观邸报吏兵二部获盗引　见者。文员多乎。武弁多乎。武弁不过不员十之一二耳。又观刑部盗案题本。凡首先获犯者。文员多乎。武弁多乎。武弁先获者。不过十之一二。大率协获者十之八九耳。况所谓协获者。半出文员情面带叙。半由武弁嘱托免咎。其为乌有子虚者。又十之八九乎。第就黔省近日言之。各案获盗者。文员多乎。武员多乎。公牍具在。可考而知也。计黔省文职养廉不过八万。而武职廉俸兵饷多至八十万。各营将弁多于文职数倍。兵丁多于差役数百倍。受　国家之豢养。如此其厚也。备　国家之任使。如此其众也。营房塘汛。布星罗。若使处处认真。宵小从何托足。乃盗风仍未止息者。岂兵之不能缉捕哉。武弁不讲求耳。其不讲求者。则意在偷安。直以此事诿之文员耳。诿之奈何。则曰经费无出也。然则平日所食之饷。竟皆虚糜乎。民出财以赡兵。兵出力以卫民。值此承平无事。幸少征调之烦。独不可为民除盗乎。即有赏需。遂无闲款可筹乎。则又诿曰兵不识盗也。夫兵丁孰非本地之人。弁有去来。而兵皆土著。可云不识乎。即有外来之贼。亦不过附近匪徒耳。差役能识。兵丁独不能识乎。即云不识。亦由于不捕耳。捕之斯识之矣。而奚诿焉。夫既为兵丁。孰不宜缉捕。今乃议设专兵责之捕盗者。欲使不得以差操借口耳。且责成专则心力自一也。其法按兵额之多寡。每百名内。酌设十名。或五名。责以专拏盗贼。一切递解人犯护送饷鞘诸杂差。概行免派。其人宜募勇黠而与盗习者。令其专习拳棒刀矛枪跑山跳等技。择弁之健壮者领之。即平日无赖而今能自新者。亦准收用。黔省下游古州镇远二镇之兵。不下二万。即可得二千人。或一千人。分别才具高下列。列为二等。上者食战粮。次者食守粮。无事则约束归营。有事则遣出侦缉。酌筹闲款。以为赏资。有能破窝擒魁历着明效者。即予超拔。如是而兵不鼓舞不能获盗者。必无之事也。此以盗捕盗之法也。则有难之者曰。捕盗而被伤或且死。则奈何。查定例。捕盗兵丁有受伤亡故者。照阵亡例赏。带兵官例无处分。如不实力擒拏。武弁则题参革职。兵丁则重责除粮。然则与其退缩而受罚。何如勇往而蒙恩。即不幸而被伤至死。且得照阵亡之例。！整理赏有加。荣及身后。若伤未至死。亦分别能当差不能当差。照绿旗阵伤例。优加赏赉。何去何从。不再计决矣。且其中又有三利焉。

鸡鸣狗盗。多出异材。可为　国家备干城。飞扬跋扈。收入樊笼。可为闾阎息事端。其狼子野心。终不驯伏者。阴以法诛之。可为地方除后患。夫亦何惮而不为此。今我　　皇上患各省盗贼之多。凡文武各员之以获盗引　见者。无不立加擢用。即以黔省论。文如谭同知以知府用矣。吴经历以通判用矣。武如春副将以宣化镇用矣。此尤利之大者。皆前此所未有也。现今黔省缉捕。无不严核功过。明示赏罚。但有微劳。断不埋没。近日黎平吴补心一案可鉴矣。诸将弁幸际此时。明明上进有阶。何不力图自奋乎。然武弁又有词矣。曰。此辈入营。必不安分。恐滋事干议也。是又不然。试问在营之兵。岂无滋事者。孰非倒提年月作为开革名粮乎。何独于此而疑之。下游各营行之而效。即可踵行于上游。需以岁时。则兵之懦者日以健。弁之怠者日以勤。遇有缓急。率之以行。必能奋勇杀贼。立功得官。如此。则凡为兵者。皆将欣然慕效。踊跃从事矣。此奇正互用之法也。前岁钦奉　　谕旨。令各州县召募土兵。当此太平闲暇。亦惟用以缉捕耳。则何如设专兵以捕盗。而即以隐储敌忾之资。尤为计之得也哉。或曰。此辈聚于营伍。不虑犷悍难制。或生他变乎。此更不然。每兵百名中。此辈不过十名五名。何能为患。傥或不靖。以十人制一人。未有不就缚者。譬如善医者。以乌附硝黄猛烈之药攻病。而用大剂人参甘草驾驭之。则其力更大。而元气无伤。治兵一治病而已矣。无增兵添饷之烦。而坐收靖乱安民之实。为今之计。似无逾此。特须实力行之耳。行之不力。而辄以小小窒碍。追咎始议者之非。则区区不任咎也。谨议。

　　整顿营务议　
龙汝霖

某谨案体察晋省防务情形一疏。奉　朱批着即实力整顿毋得稍涉疏懈钦此。伏思整顿营务之法。首曰练兵。而其要领一曰选将。其机括一曰除弊而已。近来各省营伍。积习日深。牢不可破。即如营员之补署。不考技艺贤否。以奔走应对为能。而钻刺夤缘亦闲有之。及挑补兵丁。除虚冒廪粮稽延建旷外。又复以老弱与吸食洋烟者充数。而各署之伴当。以及杂色夫役。占侵不少。复不入伍同操。加以经制月饷。本属无多。而无名之摊派。一一取给焉。兵丁所得益微。不得不兼营别业以餬其口。于是视训练为虚文。即按期应操。不过饰为美观之具。甚且因平素驾驭无方。兵丁挟制其千把。千把挟制其参游。瞻顾因循。苟且由此而生。废弛因此而甚。虽经大吏随时整顿。而相习成风。几有积重难返之势。近年奉部咨。蒙　奏准防剿之事。武员各归文员调遣。缉拏抢劫重案。不准营弁捏报协获。挑补兵丁。亦由营员报明地方官拣选等因。原于调遣稽核之中。寓整饬戎行之意。即从前颁行中枢政考各书。所以搜军实者。条例亦纤悉具备。今欲除积习而挽颓风。亦惟就旧制而申明之。由部议而推广之。事总期其可行。弊亦去其太甚。但能行以实力。营务当为改色。请撮举其节目。曰慎补署。课材略。严密考。是为择将之法。除杂派。筹犒赏。禁洋烟。是为兵之法。和文武。联兵勇。合操防。是曰化散为整之法。革名粮。核虚冒。稽建旷。是曰化贪为廉之法。勤缉捕。戢纵恣。斥干预。是曰化暴为良之法。挑精锐。习技艺。缮器械。是曰转弱为强之法。然自古有必胜之将。无必胜之兵。是又在将领得其才。操纵得其术耳。抑更有请者。时穷固不妨补苴法制以救时。而法敝又当损益时宜而变法。窃查山西额设兵丁二万二千八百五名。咸丰三年裁兵案内。两镇共裁去兵二千一百六十六名。于省城添募精兵一千名。实存兵二万一千七百三十九名。除抚标及两镇标额设标兵外。分为四十余营。再分为各州县之城守塘汛。以为协守城池监狱及查拏盗贼护送粮饷递解人犯传送营中公文之用。立法之初。原以承平无事。一则散强悍之徒。使无尾大不掉之患。一则塞空虚之地。使无照顾不及之虞。其用意至深且远。无如日久弊生。事事皆同虚设。转为缺额影射老弱充数地步。及一旦征调。往往于各墩汛零星抽拨。兵与兵不相知。兵与将不相识。步伐散漫。心志猜离。在　朝廷养兵。原欲收枭悍之辈。以卫人之生。及其用兵。不啻驱乌合之众。而致人之死。以故经制之兵无益。不得已而用召募。召募之费太烦。不得已而行团练。库帑日匮。贼势日张。未必不由于此。窃以为无事之日。兵制合不如分。有事之秋。兵制又分不如合。

拟请仿明于忠肃立十大团营之制。于通省营汛中抽调精壮者一万三千人以为选锋。一千名为一营。立为十三团营。统以副参大将。分布四边要隘。画境而守。南则蒲州茅津泽州各置一营。相联之地。归其控制。东则潞安盂寿灵邱新平各置一营。北则得胜路杀虎口水泉营。西则保德碛口吉州各置一营。以附近之营兵并之。不愿远驻者。听于防所另募。平时联络一气。每年冬闲。与左右邻营会哨一次。其操练之法。用实艺不用虚套。按日由总统官校阅习熟勤慎者。记名分别犒赏拔补。而严重缺额役使之禁。大阅之年。亲巡各营。试其优劣。待以不次之赏。必行之罚。期年以后。可以成劲旅。傥一旦有警。如贼来中路。以本路之团营出战。命近左之团营为策应。近右之营为犄角以佐之。而南北镇帅。更率锐师以为后援。贼来他路亦如之。逗留争因而失事者。绳以法。俟各省肃清之后。仍归旧制。如此。则每营兵弁朝夕相依。平日易于稽查。临阵互相捍卫。其利一。千人同练。窳惰有所激劝。阵伍亦能整齐。其利二。安心营所。即同土著。水土渐服。疾病不生。其利三。驻守既久。路径明习。无顾此失彼之虞。其利四。贼去则守。贼来则战。无调撤奔驰之苦。其利五。门户既固。腹地晏然。不至一方有警。全局为之震动。其利六。冲途州县。少供帐车马之费。官民之困以苏。国帑亦可节省。于大局尤有裨益。其利七。特思建立新营。事事创始。非得廉明素着有胆有略之将。不足以资统练而收实效。故昭义军得李抱真而雄山东。明之四卫得周遇吉黄得功而亦称健卒。故谓练兵其要领尤在于选将也。且查常例马兵月给饷银二两。战兵一两五钱。守兵一两。近又遵章扣去二成。纵本营无一苛派。已属不敷赡养。责饥寒之卒伍。欲令常川操练。战守兼资。虽日绳以军法。势亦有所不行。故再四筹思。练兵必须选锋。选锋必须加饷。非奏请将每年筹防经费。仍旧由外截留。厚其廪给。即以防兵之费。作练兵之费。势必仍旧粉饰铺张。徒有纷更改制之名。绝无起弊扶衰之效。以言乎战则不足。以言乎守亦不能。转不如循照旧章。补苴罅漏。尚可相安无事也。谨议。

　　上大府整顿营伍议　
宗源瀚

营伍之坏。一由兵穷。一由官穷。旧额守饷一两。战饷一两五钱。如数如时。且不足以养赡。况多逋欠。于是挂名兵籍。而驵侩佣保。别营生计。此兵穷而营伍坏也。都守以上之官。每月廉俸不过数十两。都守以下。为数更微。如数如时。且不足以养赡。况多逋欠。于是留兵为丁役。扣饷为供应。不足。又益以贴班。此官穷而兵愈穷。而营伍愈坏也。今幸得减兵增饷。营制更新。诸弊可以悉除。旌旗可以变色矣。乃私察营伍之坏如故。各衙门当差之兵。稍饰外观。然尚调外汛以凑数。至如城门汛房。则计额不及一半。日间几无一人。必待营生昼毕。夜间始来。来则劳乏酣睡矣。屡到城门。汛房一二人。呼之不醒。更何有于更柝。至于操练巡防。无不视为具文。遇有盗案。坐受处分。绝未闻营兵有获盗之事。间于营员前偶言其弊。必多方袒护。到处如此。不祗一人。心讶之而求其所以然。始知官之俸廉。每历半年而发一季。仍不能不克扣兵饷。兵之饷银。必历数月而始发一季。每年必挂欠一季。仍不能专心差操。即有有志振作之副参大员。而所属各官。无一不克扣兵粮。所部各兵。无一能忍饥入伍。其奈之何。减兵增饷。良法美意。而未得丝毫实济。不重可惜乎。欲求整顿。必先使弁兵无可借口。欲弁兵无可借口。必官俸兵饷如期而发。上策按月。中策按季。如春季发饷。必以四月初为期。夏秋如之。冬以腊底为度。各营之公费。各官之津贴。皆奉部核准之款。皆应如数给发。不必有所靳惜。即裁官未定。而所缺无几。司局亦不难挹注。满绿各营。年需五六十万。岁于估饷册内。如数估留。少发十余万。储之无益。若以之为协饷拨款之用。更觉舍己芸人。且地方靖而后催科足。强兵乃裕饷之源。用财即所以生财也。欠饷之意诚何取乎。或谓如此疲兵。裕之何益。如此营官。赡之何裨。不知兵裕官赡。然后可以用人。然后可以用法。疲者始可求其不疲。旷者始可责其不旷。贤者始可以有为。不肖者亦可以自奋。如此而不振者。严法随之。自有起色。否则纵营诛数卒。日劾数员。而不裕之兵。终不能枵腹操戈。不赡之官。终不能守死勿去也。即如前次广建之警。商派湖协兵百人。前赴孝丰。若拘本境之例。不给一钱。恐三日亦不能成行。商调之时。先予二百番为口粮。半日之间。即已起程。此亦钱能奔走众人之一证矣。且营员更有可悯可笑者。奉院胥如师保。一若黜陟去留。尽操书吏之手。署一任。补一缺。房费大者以千计。千把外委。闻亦需一二百番。取之尽锱铢。用之如泥沙。虽事克扣。囊橐仍空。远隔闽疆。不知督府之意指。遂为书吏所欺诈。窃谓用人一切。中丞亦宜示有主持。营伍弛而地方多事。　朝廷不尽责闽中也。
  </div>
  <div class="pagination">
   <a href="皇朝经世文续编_page130.html">
    上一页
   </a>
   <span>
    ...
   </span>
   <a href="皇朝经世文续编_page126.html">
    126
   </a>
   <a href="皇朝经世文续编_page127.html">
    127
   </a>
   <a href="皇朝经世文续编_page128.html">
    128
   </a>
   <a href="皇朝经世文续编_page129.html">
    129
   </a>
   <a href="皇朝经世文续编_page130.html">
    130
   </a>
   <span class="current-page">
    131
   </span>
   <a href="皇朝经世文续编_page132.html">
    132
   </a>
   <a href="皇朝经世文续编_page133.html">
    133
   </a>
   <a href="皇朝经世文续编_page134.html">
    134
   </a>
   <a href="皇朝经世文续编_page135.html">
    135
   </a>
   <a href="皇朝经世文续编_page136.html">
    136
   </a>
   <span>
    ...
   </span>
   <a href="皇朝经世文续编_page132.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
