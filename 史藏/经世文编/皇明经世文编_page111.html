<!DOCTYPE html>
<html>
 <head>
  <meta charset="utf-8"/>
  <title>
   皇明经世文编 - 第 111 页/共 172 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇明经世文编 - 第 111 页/共 172 页
  </h1>
  <div class="content">
   一定贡额以均赏赉、夫夷虏之进贡各献马匹。名虽效敬。而实欲希赏　朝廷之颁恩。厚往薄来。本以怀夷而尤宜均被。各夷既有封号官职。每年令其进贡一次。须令俺答每次进马十匹。夷使十名。老把都吉能黄台吉各八匹。夷使各四名。各酋首听俺答各以部落之大小。分定马匹之数目。大者不过四五。小者止许二匹。夷使各二名。连那吉通计四十七枝。每年进马。不得过三百匹。夷使不过百人。如虏再求加多。马不得过五百匹。使不得过百五十人马分三等。每次选上马三十匹进御前验收。余马上等给官价十二两。中等十两。下等八两。余不堪老瘦之马。不准充贡。马匹分给宣大山西三镇官军骑操。各支桩棚以充马价。夷使每年定以六十名进京。廷议虏使俱留边不复进京余留在边。分驻三镇沿边市场城堡。给之廪饩。阴示为质。候京使还镇。各以马价从官易买紬布疋诸物。令其带回边外。分给各枝酋首。以为酬赏。其各酋钦赏之额。听礼部查照三卫。及西番各国事例颁给。庶　朝廷有公溥之惠。边方得虏马之用。而各酋岁岁均被恩赉。无纷夺之虞矣。
　　一议贡期贡道以便防范、夫虏以秋高马肥、为骄逞之旹、以春月青黄未接、为马疾畏怯之候、今俺酋乞封纳欵、虽出诚心其夷性变诈不常、尤须阴示防范且许以贡使之入。容其互市买卖。则当择马弱之时。庶伐狡谋。恭惟　万寿圣节。适屇首春。其四夷来庭祝贺。当惟其旹。每年期以正月初旬、令俺答纠聚各枝夷使马匹、恭具表文、自大同左卫叩关验入、各夷不许身带兵器、听该城副总兵会同兵备道逐一辨验明白、量给犒赏、俺答部下、及河西吉能、各枝夷使、除许俺答四人、大枝二人、小枝一人、进京外、余俺答吉能各枝应驻于边者、即留本城夷馆居驻、其余俱差官通起送大同抚镇验明、各给花红牛酒、挨程差官通押送阳和赴军门验赏、沿边挨程送赴宣府抚镇验赏毕、即将黄台吉老把都夷使除进京外、余驻边者留驻宣府镇城夷馆、余差官通押送县居庸关进入、务及　圣节前、繇昌平进京赴四夷馆安插、听礼部照例管束给养事完仍差官繇原途押回至阳和军门照发回还、其经过去处、各地方官务须传报、各将领盛陈兵仗、示之威重、安歇公馆、内外选拨通丁防范不许各城奸徒交通传泄。马匹务拨各营官马。各送一程。肉食廪饩。务足夷使食用。动支应动官银。无容刁难减短。致滋嗟怨。沿途各营拨精壮官军防范。无容四出观望。其进京马匹料草。各拨军喂饲。无致瘦损。如或夷使不遵约束。及沿途供备不周。听各道查明究治。夷使呈军门候回日定行俺答究治。或谓居庸道路近京。不当令虏使往来。殊不察喜峰口去京伊迩。见为三卫贡道。若容繇紫荆入关。必经真保定腹里经行。不惟骚扰内地。亦恐得以窥我虚实。非若边地各有兵马防范。皆虏素所谂知。公私省使。其经过驿城、必须每年听各抚臣于驿逓供需内、量议增加各三五十两、专备夷使山王返之支、庶入贡当　圣节之期、可尊贺典、交易当马弱之旹、可免外虞、贡道繇边地经行、可杜窥伺之渐、供养既有定额、公私斯无烦费矣、
　　一议立互市、以利华夷、照得北虏散处漠北、人不耕织、地无他产、虏中锅釜针线之日用。须藉中国铸造。紬绢布之色衣。惟恃抢掠今既誓绝侵犯。故虏使于乞封之初。即求听伊买卖充用。庶可永免盗窃。非谓求开马市也。其买卖之规。查得弘治初年。北虏三贡交易。虏以金银牛马皮张马尾等项。听各镇商贩以绢布疋锅釜等物。各于虏使入边进贡之后。择日令各枝虏酋各差一的当首领。统夷兵三百。驻札边外。各镇各令本路副参等官。各统本枝精锐官军五百。驻札市场。仍令各酋派定各枝夷种。交易日期。大率以一月为期。听挨次分日而至。虏执畜物先赴夷酋验明。送赴市场估值定易。实时遣出一起完又送一起一枝完方许别枝如以不堪老瘦牲畜。及不值价不堪用之物交易者。发回夷营。不准入市。其各镇客商货物。一时或不足交易者。听行各道。于各城查发。务使客商有利。夷价无亏。严钢铁硝黄违禁之物。入市贪利发遣之禁。戒边人出边盗窃交通之防。每场互市完。将各客商发卖过货物。及得获夷价银物。各道委官。逐日查明造册缴报抚镇查考。如贡使既回。而交易未完。姑令驻边旬日。务完同遣。以示要质。其客商易获马匹。如各营缺马。听从官印收。照原估值给价。于商勿容亏减。如官司不用。听给执照与商。今其入关贩卖。不许关津留难。及查得辽东开元马市。凡夷马商货。各有税例每年即以收获银充抚赏之用。听臣行该镇查明成例。量议起征。以充抚赏。其各镇市场、除陕西三边。有先年原立场堡。听各镇督抚衙门详定议请外。其大同应于左卫迤北威虏堡边外。听协守副总兵、该城兵备道经理、宣府应于万全右卫张家口边外。听上西路参将、分守口北道经理、山西应于水泉营边外。听老营副总兵岢岚兵备道经理、每年互市之期。沿边各城堡官军墩哨。各守信地。申严哨备。不许出边私易虏马。交通罔利。违犯者许诸人讦发。拿赴军门以军法捆打枷号游营。构惹边患者。斩首狥众。罢市之后。如有虏骑近边求索骚扰者。不许容听。查问各枝部落夷名据实开报抚镇。听行俺答及各酋长查究。但有赍到各酋首番文。许为转呈抚镇。查明缘繇议处。如系乞讨诸物。量议给发。如有变诈夷情。呈达军门议行责问戒备。其各镇一切昔旹媚虏通虏之夙弊。俱照臣近行严革。违犯者从重参究。庶虏中得衣食之急用。斯可永绝盗心。而客商岁得虏货之利。将源源自至。防范既严而通夷之夙弊可革。交易既广。而不均之骚扰可免矣。
　　一议抚赏之费以求可继、照得各镇每年四时戒防既多。兵马调遣客饷之支春秋布防。尤费摆边行粮料草之用。各营有深哨夜役之行粮。各墩有常瞭行月二粮之定额。为费不赀。且一岁之间。深哨丁夜每被虏杀。每镇多者百十人。少者不下三五十人。每年各镇年终类报可查。每名例应给优恤银二三十两。向因钱粮不敷。每名量给银三五两。各镇每岁零斩虏级多者百十颗。少亦三五十颗。除愿升外。愿赏者每颗应给银五十两。仍先有银牌花红奋勇当先首从之赏。其阵亡中伤之优恤。哨丁报实之赏犒。皆系额外之支。各镇或以督抚纸赎。或以各城商税。或以各项公费地租。裒益支用。每岁不下数千金。今既容虏通贡。则哨丁可免深遣扑杀之患。即去岁十一二月至今。并无损失一人。每岁每镇可保百人之命。即可省优恤三五百金矣。各镇墩哨后可渐减三二百名。即可岁省行粮三五千石矣。既无斩获中伤之赏恤。每岁可免赏功数千金之费矣。凡此皆可移而为抚赏各夷之资。但议事之初。众未察以后之省积。而止虑目前之匮乏。诚恐虏使之山王返。与守市之抚赏。费用无出。后将无继。臣等终夜筹计、每岁各边、除各以岁省赏功优恤之费专充抚赏之用外。仍每镇先于年例客饷内。动支三五千两。买备紬布疋。分发各道专充夷使往来及守市夷兵抚赏之用。凡守市夷兵。每人布二疋。酋长二疋。紬二疋。余以事到边者。酌量来使之大小。所议之事理。果系恭顺通好之使。量以紬。余以布疋或以酒食。通计每镇抚赏过银物。各计数奏缴、今岁之余。即充来岁之支无容别用。以后果虏志巳定。边患果息。调遣摆边可免。则所积之客饷可出陈为主饷之支而以主饷仍备客饷之积数年之后则客饷或间岁可省或年可半给而节省内帑将不可数计夫移各边恤赏之公费。及量移客饷以充抚赏。既非糜费不经。亦非额外请给。庶经久可行。而公私攸便矣。
　　一议归降以杜启衅、照得　朝廷悬招降之例。以开华人归正之门。各边纳真夷人之降。以充家丁冲战之用。行之巳久。每年被虏华人归正者十七、而真夷因事忿争、或拐带妇女犯罪畏杀投降者十三、在华人或伴送宁家。或愿充哨丁。中鲜外志。其真虏每有诈降窥伺。旋即逸去。往往谂我虚实。为虏向导。反贻边患。各将领利其骁徤。喜为招纳。而不虞其后。识者亦切忧之。除巳前收用。及岁久各有身家。授有官职者。听从养用外。余近时投降真夷今既许虏封贡。尤须察其诚伪。量其勇力。或加其粮犒。或分处各营。以安其心。无令用度不足。致生怨望。以后凡真夷来降者。不分有罪无罪俱免收纳以杜各酋之索扰华人被虏归正者。据夷使之恳告。欲免收纳。臣巳再四开谕。以后但遇归正人口到边。审明别无拐带虏中财物妇女。及被虏年月原籍乡贯。虏中主家即与放进骑来马匹。收住边堡。如有虏骑追赶。即以原马给去。量以抚夷紬布。每一人给紬一疋。布二疋。原人伴回原籍。无事可免招降。致启边衅。历查虏中华人。俱被节年抢卤人数。其精壮老幼杀死者不预焉。每次抢杀奚啻千百人。一岁之归降者几何。皆系为虏奴隶。不能自赡之辈。其各被华从夷罪徒。虽悬招降之恩典何尝有一人来归今既誓免侵犯。则边氓以后可免被虏。其从前之在虏者。复听其自至。则在我收抚归人之恩不失。而虏中反侧逋逃之奸可绝。边衅无繇启、而贡议可保久而无变矣、
　　一审经权以严边备、照得夷狄之于中国、有顺有逆、帝王制御之策、有经有权、无预中国之盛衰。惟视夷类之强弱。间有势虽强横。而中实披离。故规利而纳欵。如汉武以百战之威。而慑呼韩以来归。遂孤左贤之势。亦有畏威厌兵。而苟全生便。如唐张仁愿以朔方之守。而致突厥之乞降要非我力能制其命。实繇天运阴夺其魄故耳。惜也汉武好大喜功。竭三辅之力。以迎降胡。故汲黯病其费。逮唐张仁愿之议筑受降三城。举朝贤者咸议其非。然汉武致海内之虚耗。而仁愿贻唐世之美利。岂惟始事之难率以后艰莫可逆定耳故必有制御之经。无忘有事。庶常胜常尊之势在我。而狡胡无所乘其隙。必有羁縻之权。不拘文法。庶操纵诱间之机可决。而边臣得以效其谋。此是通达事理之论至于目前之利钝日后之变态其始也固当多算而预防其终也诚难逆睹而要定自古怀忠负智之士。为国家立尺寸之功。率是道也。臣等愚昧、其才识威畧万不逮古人、而一念报　主之忠、誓古今无二、今次俺答乞封纳欵、始缘伊孙之降、自知　天心厌恶、众叛亲离、故降其平旹桀悍之气、恳求封号、冀自雄于诸夷、继感　圣明生还其孙之恩、复遣使申请尚恐其弟侄未从也、既而遵臣札谕、紏合老把都吉能永邵卜哆啰土蛮尽河套迤北各亲族部落同事纳欵凡虏情之诚伪。各边之兵力。臣等前亦具陈矣。今环驻近边凡三月。一尘不耸。使命络绎。既免沿边之侵扰。边氓樵采无忌。复绝边堡之求索。官军戍守无扰。一旹效顺之诚。似可暂弭九边之患。臣等会同各官译审再三、宣谕数四、非甘听一二夷使之诳言、故犯先帝之明禁、为虏乞容、苟图自宽也、在虏既有呼韩突厥欵塞之诚。在我当有优遇受降之恩、今部科之议必欲要其后之不变。严其始之峻防。令其一遵法理。永绝背逆。固为守边之经。臣等历考古昔、春秋之列国。汉唐之封建。虽中国友邦同姓。尚不能守法信度。定盟带砺。而欲责之夷虏恐非达权之宜也夫在虏者。虽事变不可期。而在我者。当乘旹以厚备每译夷使审得俺答年近七十。其弟老把都子侄黄台吉吉能各年逾五十。皆非十年前强壮之旹。倘各酋未死之年。那吉辈继承之后。边境有数十年之安。则宣大山西残破之城堡。可以渐充实。荒芜之屯田。可以渐开耕。河西延宁之大边。可数年报完。蓟镇边台虽修。腹里城堡。可以次而修建。主兵既练。入卫之兵马。可以次减掣。各镇练兵设险积饷除器之务。乘其无事。计日课工。务急自治。三五年后。兵气振扬。边备严整。纵虏有反侧我得以数年畜练之精力以守可固以战可胜。是不失经常之守。而可省财力且无算矣。虽今日天朝暂假爵职之名器。示以荣锡之恩。每岁暂借客饷十之一二。为抚赏酬贡之费。是一时羁縻之微权。而保固疆圉。生全边氓。将不可数计矣。释此不事。此为明见则拒虏甚易而灭虏实难虏将窥隙。而东西岁扰。我必随势而远近戒防。士马疲于奔命。财力匮于征输。是为不能达权。将并经常之守。不可继矣。
　　一戒狡饰以训将略、照得朝廷分阃授节、重将帅之权、赏延世爵、隆报功之典、待武臣可谓厚矣、其效忠宣力、为国屏翰、忘身狥国、为王干城、乃其职分、兵家曰君不择将、以其国与敌也、将不知兵以其卒与敌也、必忠义诚坦以宅心、必仁信智勇严以御众、方能视国如家、视卒如子、明于料敌、勇于战鬪、知进知退、能勇能怯、以收卫民制虏之功、历观古之名将、以韩彭之智勇、虏势方强、不能解白登之围、以卫霍之威略、胡运未亡、不能灭左贤之种、繇知天地之道、中华为阳明、理有常尊、夷狄为阴类、势难尽灭、故天下有道、守在四夷、治以不治有繇然也、今之为将者。或勇力麄悍。而不谙兵机。或心行奸诡。而未识忠义。平旹蓄丁选锐。伺虏隙以捣巢赶马。为要功罔利之图。遇警观望畏避。幸虏去为诿祸脱死之计。今当虏酋之乞贡。既乏任事之忠。复怀后旹之惧。务为夸诈之言。阴肆轻挤之术。若以为将可恃战、不宜听虏和以沮其气、虏方畏兵、惟当奋兵力以立奇勋、果如所言。是有将兵而不能用。失时势而误兵机。臣等之罪。夫复何逭。臣等何利。甘为怯懦负国之夫哉。但其言似忠而其心则诈其力似徤而其识则昏二三年来虏之犯宣大者屡矣。何尝有堂堂正正。一战而立却虏胜敌之功。惟事观望规避。以甘冒欺罔之罪。中外所俱知也。其或间出捣巢。斩获老幼妇女。不足为虏重轻。遣丁赶马。得获老骒羣驹。反足构虏骚扰。国家亦何利而养此辈以重误疆场耶。昔樊哙阻娄敬和戎之策、请以十万众横行匈奴中、汉臣斥之、谓布可斩也、昔白登之围、哙独不在耶、当旹称其直、赵充国上金城屯田之便益、诸将咸笑以为怯、而卒能制垂尽之先零、后世颂其勋、今之诸将。不及樊哙之勇。而敢事夸诈。未识充国之略。而妄贪战功。其摇夺国是。重悞边计。罪可诛也。伏乞　勑下兵部、即行九镇将领、各务实心报国、奋勇练兵、戒平时骄悍之习、乘今日縻虏之暇、修制战具、蓄养丁锐、使虏知我之有备。不敢复叛。或虏果阴怀异志。则扬兵伐谋。使虏不能乘我之虚、毋容偷安骄惰、玩愒时日、营私弛防、坐误厚备、永收全师全疆之功、共底不战屈人之绩、果数年之后。华夷安堵。边备增饬。即录其功。如或挑怨构衅。弛备疏防。即治其罪。凡今有造言饰诈、阴坏贡议者、外听臣等及廵按衙门、内听部科指实参治、以肃边纪、以儆怠玩、庶狡情无所容、贡议不孤而边防增饬矣、
　　○为遵奉明旨经画北虏封贡未妥事宜疏【北虏封贡】
　　臣方幸各酋听受俺荅统率、不犯各边、庶可稍救各镇剥肤之灾、可为九边桑土之计、遂将各镇镇廵各道议过条件开具题请、亦非臣等损威媚虏、如逆鸾故态、别有私要也、今据内而科部之议、既谓河套吉能、应听陕边督抚另议封贡、其陕西总督尚书王崇古、又复执议、必令吉能子侄二年后不犯、方请封贡其尊国体、逆虏情、在诸臣固为有见、但未察吉能俺答。亲为叔侄。势若常蛇。声势相依。首尾相应。先年吉囊尚存。每遇黄河冻解。入套则患在延宁甘固。出套则患在山西宣大。近年虏众日强。东西分据。河套不能容住。数枝占住庄宁山后久矣。小掠则各枝自为窥逞。大举则东西互相紏聚。事案具存、往患可监、非可口舌争也、今许俺答封贡而不许吉能。东则全抚西则全抢是彼有两利而我有两害也是收其叔而纵其侄锢其首而舒其臂在俺荅必将呼吉能之众就互市于河东宣大之商贩必不能给在吉能必将紏俺答窥抢于陕边而陕西四镇之忧方大矣中国既失大一统之治。夷虏反得遂影射之私。臣前时必令俺酋紏会各酋之谋亦徒矣。它日陕边有失。虏志复纵。则今日之封贡。必不能保其久而不废也。臣前谓夷虏性急而耻卑。今吉能在俺答子孙中。班行年齿既尊。而独不预封职之荣。入贡之赏臣恐发愤紏合其子侄。侵扰延宁。如近年黄甫川笔架城镇静保之攻陷。瓦楂梁之杀戮。恐陕镇之兵力且将不支矣。凡陕之虏情兵力。今兵部尚书郭某及臣先后继任督抚岁久。目击其状。身任其艰。而之诰在陕一年。偶因套虏西掠诸番。一秋无虞。颇收斩获。亦间损伤。即扼其吭而制其命虽使之诰在陕亦未可知也是封贡之议。在吉能不可独拒。必当俯容以溥　皇朝一统之治。以杜诸酋影射之奸者一也。其互市之议。既蒙允行于宣大山西矣。在陕西三边、臣原议应听彼中督抚查照先年事规议行各镇分投设立、一以分虏势以便防范、一以便虏私、以免抢掠、今该镇之议、谓三尺童子亦知不可容市、将士扼腕、谓不当许贡、至称因昔开马市、致套虏转弱为强、是听诸将狡饰之议、而未究套虏先后之势也、臣历任陕边先后十二年。历查套虏在昔吉囊未死。部落未分。九子少壮。各统其众。东则俺答老把都听命惟谨。北则土蛮睥睨莫能拘制。故在嘉靖初年。九边骚动。损将陷兵。无岁不逞。强横巳极。自吉囊之死。巳二十年。部落既分。诸子多死。吉能老而不能制其子侄。酋首众而各肆残虐。部落生齿日繁。套中不能容住。真夷多降。各镇各蓄丁壮。每出赶马捣巢。终岁不能安居。自抚赏以后套虏亦渐不振今视吉囊存日众虽加倍而势反涣漫故一旦闻俺答之传。即欲归顺。乃自欲求安。非独为感归降之恩也。虽未可谓比昔势弱。实未见视昔转强也。其所需于中国者。布锅釜之类。视东虏皆同。而不容互市。诸酋岂甘心伏首听命。不抢不市巳耶。果各镇之兵力。能制其死命耶。抑套虏之众富于俺答耶。三者既非。是教之叛盟。而勒其必犯也。且铁锅为虏中炊煮之日用。每次攻城陷堡。先行摉掠。以得锅为奇货。今与之衣而不与之餐具。虏众何能自赡。廷臣之议、谓锅系铁斤、恐滋虏打造之用、殊未知虏中不能炼炒。生锅破坏。百计补漏用之。不得巳至以皮贮水煮肉为食。此各边通丁所具知也。前虏使欲以破锅换易新锅。情可知矣。及查得辽东开元建宁之市。以广锅入市。葢广锅生铁不受炼炒。行之巳久。此可仿行。及查得宣大沿边山程险远。铁锅鲜至。亦多用广锅。即当容照辽左三卫例。以广锅容入市易。商夷攸便也。其陕西之市、亦须速行彼处定议容市、以免西虏东市之扰、此互市之当议者二也、又抚赏之资、各边原无多积堪动钱粮、臣前所议暂借客饷、每镇三五千两、佐以各镇抚赏之公费、或可充用、科臣议谓臣议动客饷、必至减兵弛备、是未察主客边饷之异支。及恤边镇之窘乏也。夫主饷以养主兵。分地画守。有定数守不可罢。军不可销。客饷原无定额以警信缓急为加损耳则饷不可轻减固矣。客饷专备春秋有警。调遣兵马之支。连岁边报频仍。四时戒防糜费巨万。今虏既纳欵则边镇无警而调遣可免也边隘有守而边外深哨腹里接烟哨役可省也其岁省客饷且无算矣即如去秋今春。臣山王返宣镇南山仅月余。而该镇东路客饷。每备三万兵马数月之支。今尽省矣。据报隆庆三年之召买初支。而四年之召买全未动。今岁即可停召买该路所省当七万余金矣。大同镇去岁春。虏驻威平。客饷糜费数万。自去冬十一月至今春将尽。一兵不调。而上年之召买。及以前之积贮未动。如今秋虏果远遁。则各枝兵马分驻各城团练听警。止支主饷。而各路客饷。亦所省不下巨万。山西镇客饷原少。自冬深三春无警。河防止支正饷。未多调遣。所省亦多。臣初欲于各镇客饷内动支三五千金是省十而用二三非它有所费也必欲虏无所抚赏。而剖腹束手听命焉。既非中国抚四夷之宜。必令各镇自为处给。边镇各项钱粮。各有定支。年来文法日密。拘促巳极。何所摉括充用哉。查得蓟镇三卫之抚赏。每岁银一万三千余两。而该镇扣军粮权采办以佐之。尚不下二万余两。辽东海西建州之抚赏。亦岁不下万金。宣府属夷止数千。而一岁之抚赏亦仅一万。彼辽蓟二镇入贡之虏。多不过万余。其抚赏之厚。各夷所知也。今俺酋老把都黄台吉及永邵卜哆啰土蛮兀慎摆腰诸部落众至十余万。既容贡市。而抚赏全不议给。徒令臣等以空言应酬。无可示恩。何恃固结。恐非　天朝抚夷之大体也。其间讨赏滥赏之费。在臣等自知樽节。而守市遣使必不可巳之赏。则不可省。即如臣每遣通丁入虏。虏必赏之以马。臣每令通丁不许领受、虏即来告云。非此无以示好。故臣于虏使之来。亦须分别大小。以布充赏。亦华夷之分所当然也。此抚赏之费。必不可省。须当查照蓟辽事例。姑无论夷虏之众寡。每镇每岁令于节省客饷量动万金。以备互市抚赏之资。或一旹商贩无资。权充商本。令其买货充市。得马给军。以济公私者也。余督修边堡。选练兵马。开垦荒田。严饬边备。臣巳申令再三。及旹自治。即今各路修工巳兴作。边民争买牛具。告耕荒田。至有欲开边外之田者。臣巳禁止各路兵马。分日操练。未敢旹刻疏玩。其互市之防范。虏中之戒谕。臣督行各抚镇相机固防。务保无虞。免廑北顾。伏乞　圣明俯念臣等边臣任事之苦难、稍宽廷议文法之牵制、　勑下户兵二部、早赐定议、　勑下臣等遵奉施行、
　　○条覆理盐法疏【盐法】
　　照得召中盐引、飞挽边储、夙有成议、迩年各司盐法阻滞、边商无利、坐致召纳无商、边饷匮乏、虽盐银数万。计所纳粮艹。不及银易之半。间多停积无售。在运司者难即疏通。在各镇者须宜调停。庶可稍济本色之用。臣于移镇之初。历查三镇盐粮。主兵专责户部。客兵分责各道。每遇开派。酌城堡之冲缓。为盐粮之多寡。审年岁之丰歉。定旹估之高下。行有定规。若使旹估适平。召买以时。仓场禁常例。填勘无淹滞。众商虽无大利。犹可免赔本之害。但事干货利。往往上下避嫌。不查盐引。时价止拘开派定额。不恤脚运转费。槩依民间时估。远商鲜至。市户徧拘。旧报未完。新盐复坐。或听商众指攀。累及小贩农家。无益国储。劳扰军民。甚非抚安边氓。导利济饷之宜。巳行三镇廵抚、及刊布条约通发管粮郎中各道将主客盐引、备查岁额、今后开派以十分为率、淮盐应派几分。芦盐应搭几分。及查得长芦盐引。近年反有微利。议将二司盐引。各另招报。分别城堡缓急。查各仓场见在粮料的数。裒多益寡。定拟应派数目。长芦盐引。时估应稍加。或派冲远城堡。淮盐无利。时估查照近议。比之银买。宽减四分之一。必以该城时岁丰歉以为时估低昂如二司盐不便另派。则酌淮芦之中制。为时估之增减。或通照银易之估。免与宽减开派之时。先尽各镇银易商户抢中。余听远商报纳。无容盐利归远商银易累土著庶无偏累。如在八月中完。当照上年之估。八月后报。方查当年定估。务要干洁米豆。无容仍以货物。兑军完日。务责该路通判官监收查盘明白。如法收贮。出给仓收。填给勘合。其填勘之法。各仓场投到实收于户部管粮郎中抚院。商众未及均知。多方营探。吏胥得肆求索。填出勘合封发各商。众不及见。往往盐粮磨对不明。到司或致驳查。俱贻商累。臣于廵抚宁夏时立法。公门置一牌面。每遇商人投到实收。挨次书牌。悬示众见。但完及一勘。许商众赴禀。即与填给。仍将原勘。先不印封。责发众商。自行磨对无差。送院方为印封。斯吏胥无容科索。商众晓然自明。免赴司驳查之害。续据三镇兵备守廵道、并管粮郎中开报、在宣府隆庆四年原派主兵淮芦盐一十五万四千二百六十三引五分五毫、两淮盐每引官价五钱、长芦盐每引官价二钱、又节年残盐一十七万五千五十引五分二厘五毫、分作六年搭派、本年该摊盐三万引、各折不等、该银六万四千二百九十九两一钱二分三厘五毫、客兵该年除部议存积三分外、派发淮盐二万九千四百引、芦盐一万九千六百引、共该价银一万八千六百二十两、隆庆五年额派淮盐四万二千引、芦盐二万八千引、共该价银二万六千六百两、节年俱巳召纳本色通完、在大同、今岁开派主客淮长塩一十一万八千三百七十九引、共该银四万五千六百八十九两五钱在山西额派主客两淮盐六万六千七百八十一引、五十五斤两浙盐四万八千九百九十九引二两、每引价银三钱五分、山东盐六万三千六百一十引一十九斤五两九钱八分六厘三毫、每引价银一钱五分、三司盐共一十七万九千三百九十引七十四斤七两九钱八分六厘三毫、该价银六万八十二两六分三厘六毫五丝、俱经先后召商、查照臣原议催纳陆续报完、并无停阁、未开未报之数、边饷稍济、又准山西抚院咨、据各兵备道呈称、盐行于运司。而引派于九边盐通则引通盐壅则引壅故引价之贵贱视盐利之通塞斗头之多寡视引价之贵贱盐壅则引不得不贱。引贱则不得不减价以求售。其势然也。然则疏通盐法者。当求之运司。而不在九边。但今之病盐法者非一端。工本之加派。余盐之割没。各色盐斤之通行。每官引一道。例该掣正盐二百引。今可掣三引之盐。行盐地方如故。产盐灶户未增。而掣盐数多。何方变卖。且各司坐司大商各收有边商盐引。多者数十万。少者亦不下数万。足供数年之掣用。一遇边商盐勘到司。变卖则无主承买。守支则无资不能挨及。听其勒减价值。淮盐费本五钱。止三四钱。浙盐费本三钱五分。止卖一二钱。山东盐仅卖五七分。惟长芦盐引原额数少。近年直隶各处盐法疏通。每年用自变量十万。故一时引价。每引比原本尚有微利。此各运司盐法之大略也。夫商以规利而争趋。引以迟速为贵贱。果引价增贵。则以五钱之本而卖至七八钱。则在边原纳粮草时估。自可加增。而商无苦难。即争相报中。可复飞挽之旧。今照各司盐引壅滞。则不得不减时估。苟求完报以济岁支也。查得前任屯盐都御史庞某、曾立边商司商兼掣之法。定边商引勘价值之例。责司商承买边引之规。凡司商告掣。务令续买有新盐方准挨掣旧引。立芦盐岁增之额。一时边商稍苏。今本官去任。复为司商在司夤缘更议。无惑乎盐法之复壅也其边方买窝卖窝占中之弊。乃盐引有利之时。豪强图利之为。今官召无应。坐派不甘。自无占中之弊矣。兹蒙庙议申饬。臣复严行各道、并管粮郎中在边者极力调停、禁革夙弊、及时召纳外、在各运司者、伏乞　勑下户部、通行各廵盐御史、并运司等官于凡掣盐割没之大滥、行盐壅滞之夙弊、痛行裁革、查照庞都御史原议、定边商引价之定值分司边各商兼掣之定例于司商积引之家、务令承买新引、遇掣支之时、须验有新引、方准掣旧庶边商不至坐困、塩勘有售主之微利而召中自乐从矣、
　　皇明经世文编卷之三百十七终
　　●皇明经世文编卷之三百十八
　　华亭徐孚远闇公　陈子龙卧子　宋征璧尚木　夏允彝瑗公选辑
　　周立勋勒卣参阅
　　王鉴川文集三（疏）
　　王崇古
　　◆疏
　　条覆收胡马疏
　　酌许虏王请乞四事疏
　　议收胡马利害疏
　　议修边险疏
　　酌定战守机宜以策将略疏
　　议处熟番以昭威信疏
　　陕西岁费军饷疏
　　○条覆收胡马疏【收胡马】
　　照得夷虏以孳牧为生、以马匹充市、各边资马力为战、而边军以买马为苦、固也、三十年来、北虏猖獗、征调旁午、马多倒死、请乞日烦、兵部或请兑本色备用之马、间多老弱、未堪骑征、或议给折色、每马十二两之价、军士买马、赔累万状、公私交困、今幸诸虏遵约贡市、士马既免疲劳、军民更获马利、臣尝当互市之初、开具宣谕榜例、要定虏中上等扇马一匹、以货易马于实价又见折减此市易之利也拟价十二两、搭配段布官货一分、实值银八两余、中扇马一匹、定价十两、货实值银七两余、下扇马一匹、定价八两、货实值银六两余、其在商民。槩以故衣杂货。每值银七八两。即买儿骒马一匹。可卖银十余两。各以次从便加减。率得厚利。远迩欢腾今日边地孳牧渐多将来军士寻买且易此收胡马利中国之明效也但查今岁各镇贡市之马既多。给军所用官货。即系各镇桩朋马价正支间有借支。别项银两。巳将市马变卖补还讫。一时各镇马额虽未尽补亦可备缓急战具。近蒙科臣建议、将北直隶河南山东三省岁俵马匹、暂停本色、权以折色、每匹银二十四两解部、动发三镇收买胡马、分给战士、诚可内宽民力、外资边马、夫民间折价一马二十四两解部、发边每马以十二两是一马巳充二马之用今在边以八两之货而易一虏马即二马之价可充三马之易公私内外。俱获便利。但岁市之马在边。年复一年。必致太多。有难尽给官军。多费刍饷。其在京各营应用之马。既停俵解。或将缺乏。臣巳屡行三镇抚臣、除查明今年互市下剩银货、及近日部发马价、并来年应扣桩朋各银两、通融计筭、巳足来岁互市支用、其所易之马、除补解今岁借支过太仆寺酬赏贡马银五千两、该马四百一十六匹外、余马欲尽给军、不惟七年互市之资、将不可继、抑且一时增饷之员、且不可支、今奉　庙谟深远、部议查覆、无非欲市马可充官用、官价不至枉费至意、伏乞　勑下兵部定议、每年春请发山西宣大三镇各马价一万二千两、听易上等虏马千匹、市完定赴各关俵兑京营官军骑征或给户寄养、如马数不足、即以下年应解之银扣减、其各镇桩朋马价银两、并余价银货易获马匹、听给各镇军士骑征、起俵之马、在途给以草料、各军即以余价各给盘费、以免赔累、马匹仍造毛齿明白用一官印、以防抵换、庶在京以半价而得一夷马在边藉内价而免匮乏虽马匹高壮。或不及民俵。而筋骨惯耐寒苦。比内省马力倍徤其在陕西各边虽难表兑解京。即可充入卫官军骑征。省在京本折岁给。庶三省之民可久免俵马之累。太仆寺库。将岁获余价之积矣。
　　○酌许虏王请乞四事疏【北虏封贡】
　　一请给印信、顺义王俺答当乞封之初、即求给赏王印、臣于原疏、亦尝查照　圣祖封忠顺王事例具题该部尚未议给、今本王既蒙　钦封王爵、日思得印、荣示诸部、以便表贡行使每次求乞。辄称　圣朝不给印信彼亦虚受王爵。将来凭何传袭。臣愚伏思　圣明既不惜勑封王爵之赐。即给镀金杂银本王印信。在　朝廷全封爵之典在虏王为世袭之珍。以后赎封三王即以印章为操纵它日子孙以得印为荣重以失印而纷夺在我尤得以印信得失而施其操纵之权若竟靳不与非惟老酋将不以王位为荣重而将来子孙。亦将不知所依着矣本王又称若　天朝不与铸印。给与金银。听彼自制将必如往时任意铸造体制僣逾尤非政体矣。
　　一请贡使入京、夫有表贡必有夷使、历查四夷、各国各镇属夷土官西番僧族皆同、当弘治元年二年、北虏小王子繇大同三次求贡、向未受封、蒙　孝庙准其贡使、每年一千五百余名安驻大同夷馆内、进京四百三十五名、弘治三年、加至二千二百名、见今朵颜三卫、每年贡马三百匹、贡使三百名、海西建州各夷、每年、贡马一千五百匹贡使一千五百名、各容进京、俺答素所见知、臣访得华夷皆传先年彼未受封威胁朵颜三卫、每年每卫分带俺答老把都黄台吉三家夷使各十名入京。分赏十分。今各酋既蒙封王授职。容修岁贡。自称与三卫同为藩臣。外绝私入之途。所有贡使例得入京。以不大公之体。中间裁抑务少。防范当严。臣于初议、亦尝再四谕晓勒定、各枝止贡马五百匹。每授官有名酋长一人。贡使二名。各都督大酋。量加二名。俺答十名。授官四十七枝。共准贡使六十名。上马三十匹进京。余马给军。余使百名。分驻三镇监市。候赏计数。不及三卫贡使之什二。当旹廷议或谓虏使入京。将得窥我虚实。阚我道路。其虑似远而不查番夷均一夷也在朵颜三卫昔为藩篱今为向导。北虏前时之入犯。皆三卫夷人之指引。且虏中被卤华人。奚啻数万。其我之虚实道路。彼何所不知。而必待数十之贡使。方虑其窥探耶。且臣原议经行繇宣大各路边境。以入居庸昌平抵京。令各地方参将总兵官设兵防护其出入。禁绝纡道窥探之奸。自可免诸臣所过虑。议者又谓居庸去京陵为近。恐为虏知。夫三卫夷人。繇喜峰口入。去京为尤近。大虏三十二年繇古北口初犯近郊。回县白羊口直出宣府岔西。当时又谁为之指引耶。我兵近岁西防怀来。虏众咸知近援　京陵。故得东西牵制。又何尝不知远近道路哉。今不嘉其效顺之诚。惟虞其后旹之叛。中国既失敦信之度。虏众能免逆诈之愤耶。是示之疑形而激之速叛也。故臣于去岁纳贡之时。谕以诸夷初贡。众志未孚。直难容许。待彼输诚巳久。中外咸信。再为陈请。今据虏王书使。止求伊子侄孙贡使十五名入京。余各枝听贡马至再议。则人数愈少意向愈诚其审十五人半各华人。内真夷俱选恭顺省事不饮酒之夷。虏王亦示以赏罚。华人俱思效忠。非若三卫猾夷。辽东悍虏之比。伏乞　圣明俯容前使、恭赍表贡、听臣查照原议、选差官通沿途防范、送至京馆、俾得俯伏　阙廷、仰瞻　天朝威灵、俯尽虏众诚欵、免致渐生羞愤、使臣亲领钦赏、愈坚修贡之心矣、
　　一请铁锅互市、照得虏众需锅煮食、虏众不习炒炼、辽蓟以广锅充赏、虏中非用铁打造、臣去岁二次疏议详矣、此非臣之私言也、凡曾经边任、生长边方者、皆知之、臣先闻广锅轻而不受炒炼。向因虏王恳求得知蓟辽例。以广锅充市。既而科臣有言兵部议行臣责各道以广锅炒炼如可成铁、即禁勿与行据各道呈称责匠以生广锅十斤、炼得铁五斤、尚未堪打造、继因宣大广锅价贵而贩少、诸匠谓潞锅生麄、炒炼倍折、乃以潞锅一口、责匠炒炼、每生锅十斤、仅得三斤、若旧锅用久破裂、仅得二斤、价贱三倍、夫一锅大者不过二十斤、中者十余斤、小者五七斤耳、炒炼得铁几何、虏虽至狡。孰肯以难得日用煮食之具。而自毁炼耶。臣仍责以旧易新。虏众每以旧锅久巳弃毁。今当寻觅充易。恐难全得。臣复谕以但得斤重相当。即与准易。询之降人。皆称虏中锅漏。则补塞充煮。破裂即随地抛弃。原不知炒炼充用。今虏众经年无从得锅。间有临帐借锅而煮食。或以马易锅。抱愤欲叛者。以故虏王累次恳求。实欲资众急用。以永贡市耳。科臣尝议以砂锅给虏。夫砂锅易败而难大。虏以铁柱石块为灶。以铁钗木杓为器砂锅焉能禁其击撞。往岁各市。尝备数百。即赏夷亦不正视率谓焉驮不便携带。狭小不能容煮故耳。臣巳遵照部议。计广锅潞锅价值之贵贱。炒炼之多寡。以价贱而炼少者。许诸虏以破旧赴官市易新锅。严禁商民无容私市。违者照例治罪。葢锅釜重器商民携藏难便。况无厚利。孰甘轻犯。将来得获旧锅之铁。可为新锅充后市。庶虏众免急迫恚望之叛。边墩免将来迫索凌夺之虞矣。
　　一请给虏酋亲属穷夷抚赏、夫虏中以粟帛为衣食。故捐生抢掠而无忌。虏俗视子女为一体。故衣食必共而不吝。节据俺答暨黄把各酋投书、每称伊各有丈人女婿姊妹外甥的亲诸人各领部落、大者一二千人、小者数百人、去岁求臣同各夷授官、臣未许允、今各子孙俱有官赏、各亲属未蒙授官给赏、众咸羞怨、每将伊得赏赐分给。不足充用。又各部下穷夷。原无牛马可市。止依打猎刁抢度生。今既不敢犯边。日无一食岁无二衣。实为难过　天朝恩泽如海、望乞请给抚赏、以度生命等因、在顺义王臣谕以彼拘留板升被卤万人。种田千顷。岁收可充众食。边方钱粮有限。养军尚不足用。何能兼给万虏。本王亦知自给。尚尔求索。老永二枝。去边隔远。求索亦少。惟黄台吉部落延近住边。素称穷悍无赖。冬旹尚恃打猎。春来愈见狼狈。有畜者每次于廵边各口。求官权易。一牛易米豆石余。一羊易杂粮数斗。无畜者或驮盐数斗。易米豆一二斗。挑柴一担。易米二三升。或解脱皮衣。或执皮张马尾。各易杂粮充食。其瘦饿之形。穷困之态。边人共怜之。臣密遣通丁往来虏中。察其情状。皆谓平旹恃抢充食。今以畜物求易。尚禁不与。各通丁即以赶马捣巢杀戮责问。间有夷回称无命者被官军杀戮。有命者尚得衣食。有马者被抢赶。无马者亦无惧怯。今既不敢犯边。惟有坐以待死。不知各王子何故求和。致众受苦。此虏中急迫之情。若不量为抚赏。将来必有诸酋不能制。沿边肆窃犯者。将致扰农耕而妨工作。阻樵牧以坏贡议矣。此事势所必至、不可不预为抚防也、伏乞　圣明扩好生之德、溥浩荡之恩、容臣等行各酋查将伊亲戚女婿、每酋不过一二十人。各照地方。于各镇原议抚赏内各量给每人紬各二疋布。布十疋。米一石。余针线茶果之类。亦如各酋妇例给赏。以结各酋长之欢。仍每酋于春月贡市时。各给布数百疋。米豆各一二百石。令各散给所部穷夷。以安反侧之众。其廵边各口。每遇虏酋执书求小市。查照臣原议听参将守备官。准令边外各以牛羊皮张马尾等物。听军民以杂粮布帛两平易换。量抽税银。以充抚赏。庶虏中贵贱贫富。各遂安生。共感　皇恩。沿边军民各获虏利。免忧窃犯。如各镇原议抚赏不足。即以收获市税减哨。及原备赏功公费充用岁终通计用过之数奏缴。或容于各镇节余岁饷内。每镇再准三五千两。专充正支。庶国用费少而省多。华夷均利而永赖矣。
　　○议收胡马利害疏【收胡马】
　　为照互市之议、本以均利华夷、夷马之入、本宜给军操备、历查辽东建州海西诸虏、每岁贡马一千五百余匹、朵颜三卫每年贡马三百余匹、及陕西西番各夷僧进马各有差、俱系留边给军、在京在边、例给酬赏、行之巳久、虽所贡之马。壮弱互异。而酬赏之额。向无增减。其在各边月市夷畜均利华夷亦无它议今北虏之强众。既非东西番夷之比。其虏王之贡马五百。市马岁至三五千匹。行之未及三载。而三镇之市资。即多缺乏市获之夷马。俱忧无措。良以各边军民寒苦者众、即有得过商贾、连年大小互市易获牛马、奚啻万计、见今各城堡、马牛徧野、巳足骑耕、关内商民、隔远鲜至、间有市获夷马、咸得厚利、向因市期未定。一时有难凑齐。故官司不得不多备官价。以慰虏众之求售。各镇马支岁有定额。今二年三镇留边贡市马匹宣府镇共三千二百九十余匹、大同镇六千九百四十余匹、山西镇五千五百匹、三镇共给军马一万四千五百余匹。岁费刍料银四万余两。故抚臣不敢多补马额。恐致刍饷之岁增。据科部之议、若谓饷非取之额外、马可壮之师中、在守臣则计虑增马之岁支、将贻莫继之患、又以二年市资之用数、宣府镇共享过银二万六千六百四十余两、大同镇用过银五万一千七百七十余两、山西镇用过银四万六千八百二十余两、三镇共享过银一十二万五千二百四十余两。虽计马一匹。仅费价银七八两。然支用巳过各镇桩朋之正额。故不得不预为定议、以求为永久可继之图臣谬当首事之责、不得不转展酬度、求贻边腹军民之永利也、历查国制马政。内而两直各省岁俵备用马。每匹民间买马盘费率费六七十金。一遇岁荒。马死。必至罄家荡产。民累巳极。比至解发寄养马户。既吝刍饷。间充骑驮。往往倒死瘦损。兑军不堪。是括民以备马。而马未必尽可用也。各边岁扣官军俸粮充朋合买马之需。官以品级。逓扣有差。军每年银三钱。并照年逓追死马桩银。俱充买马之用。每镇朋银。岁各万余。桩银完欠不等。虽死马多寡追征难齐。每镇亦各至数千两。北虏未贡市之前。每马一匹。议支官价十二两给军自买。必须贴赔五七两、方可买马稍堪。一遇马死价失。必致军逃伍缺。是累军以买马而马未必尽堪补也兼以近年各边入卫官军。往返疲劳。用马既多。倒失复倍。驯致民间马价腾贵。军士买马愈难。坐是各边岁有兑马之请。仆寺每有缺马之忧。公私耗费。今幸北虏纳欵。七镇暂宁。岁将贡市胡马。一备入卫。既免在京兑马之扰。一补营额可免官军贴赔之害。向从科议。各直岁省俵马之费仆寺岁收折价之积。边腹军民。内帑外厩。利益孔厚。中外共知也。且夷马性耐寒劳。骨任驰骋。虽大小不齐。均非内地虚臕无力之种可同惟其性腾跃。素不堪辔勒之羁。惯食野草。不服料豆之温。兼以内地炎热而夷方寒冷。若非调习喂养。必致疮癣易生。近访得北直隶山西各处商贩。连年市获夷马喂养有节。旋即臕壮。率得厚利。今各边军士领获市马壮徤既多。倒死巳少。皆可类见。二年来蓟镇官军。每遇市期官私各以银货市马数百匹。各省官价岁补马额节省财力为多。亦未闻有以夷马不服内养为诿者。是知夷马不堪内养之议原非定论。今据各镇抚臣、通行边腹各道详议前因、除山西镇原议应给去岁解俵马七百匹、价银八千四百两、及连年借支过山西布政司官库未补银二万五千五十余两共三万三千四百五十余两、内除本年该扣桩朋银一万二千余两、余银二万一千四百五十余两并大同镇去岁尽给四营入卫官军马二千九百五十一匹该马价银三万五千四百一十二两、应听内给外余宣府镇市资虽尚有余、止因市马连年数少以后老永二枝果齐入市、马数必增、价亦难继、其三镇市获之马、除山西镇每岁以一千九百余匹、听给各州县驿逓走逓、即以官价解边备市、岁以为常、以宽民力、以省兑支、既岁余贡市之马不多、即堪补每年各营倒失马数、其大同宣府市获夷马、通应酌议留边起俵、以省公私烦费伏乞　勑下兵部行太仆寺、将山大二镇连年用过应补市资马价、山西二万一千四百余两、大同三万一千四百余两、各照数解发、以补官库、及备后支、仍每岁宣大二镇、各预发马价千匹银一万二千两、听同本镇桩朋银买货充价、来年秋深、各将市获上等马起俵各一千匹、或送蓟镇军门俵给各营军士骑征、或听京营缺马官军赴关兑领骑操、免解京寺、致军士往返疲劳、其余剩马匹、尽给该镇各营官军骑征、或间从变卖山西镇、以后听收获今年各州县驿逓马价并本镇桩朋银备货、以充下、年市用、庶在仆寺每年止费银二万四千两。不过原议千马之折色。在各边岁得夷马数千匹。而省军民贴赔之百万。公私攸便矣。
　　○议修边险疏【修边险】
　　议照宣府居庸关外东路延永之南。号称南山。东出四海冶。接蓟镇渤海之险。西联怀保马水。当西北路之冲。先年宣镇岁有虏警。未敢窥犯南山。一以深入内地。官兵追逐。旋即遁回。一以南山高峻。林木丛稠。溪径不通。其内深林迭嶂。远护　陵寝。既鲜民居。可滋虏略。绝无道路。可恃驰骋。故二百年来。宣镇外守永宁四海冶之边。未议南山之内守也。始因二十九年。大虏自蓟镇入犯。震惊畿辅。后被官兵追逐。未敢复回原路。乃为内地奸逆。指引繇昌镇内边突出岔西白羊口。直从宣府西路出边。后因黄台吉老把都部落、节犯宣府东北各路。虏骑尝薄延永大川。逼近南山。诸将兵力未能拒逐。每延数日。烽火内传居庸。致惊昌蓟。该前廵按御史李某、建议西自南山合河口起。东至火焰山止。建设联墩。继筑虎尾小墙。深浚重壕。以备宣东之警。示虏有备嗣后节该督抚诸臣。查看得先年虏中未知南山为重地。向未窥侵。今既示虏为守。其所筑墩墙。不堪拒敌。恐致诲虏内攻。节次建议增修营城。召兵七千。专设参将分地画守。年复一年。内山林莽丛茂。外墙守布巳密。可恃保障。每年春秋两防、督臣提三镇锐兵、趋防南山、虽大虏节犯蓟镇、未敢复出白羊、黄永诸酋累犯宣大、亦未敢轻窥关隘、守云固矣、后因尽撤宣大山西之外藩。归重南山之内守。岁费帑银十余万。二十年来。费饷三百余万。坐致骄虏窥隙每秋佯示东行。牵制我兵东援。旋即侵扰山大。攻城破堡。战守俱困。节该科部建议　勑行督臣、每岁二防、仍驻阳和、守三镇门户、控御诸酋、果虏犯宣蓟、方许提兵东防南山、兼备入援、诚为忠计、臣古自隆庆四年六月移镇宣大、本年秋报大虏东谋犯蓟、臣提三镇各兵二万余、移驻怀来月余、哨明虏旋。即具议题请撤兵西防、良以虏势有缓急。布防有几宜。未可守所不攻。舍所不救也。三年仰仗　天心悔祸、　宗社垂庥、格虏熄烽、内外安堵。正我乘暇自治之日。敢忘伐谋制胜之图。每思南山为　陵后重地。见在墩墙。间有疏矮。仍当增修。但念门户堂奥。内外攸分。修守缓急。工力有限。故五年先修岔西扼险各口之墩墙。六年继修宣镇各路之外边。正以固南山之藩篱。并修在内之城堡。实以奠关外之根本。其南山军夫。或调一人俾修他工、或改修坌西险隘、或补修本路山水冲塌之墩墙、用备缓急、亦以地居宣镇之内、外无门庭之寇、稍俟外边工完、再议重设内险、又虑本山系　皇陵来龙正脉、但可因势设防、有难斩山断崖、恐有触犯、今据侍郎吴某、议照蓟镇台规、岔东修台一百六十余座、虽可示虏壮观、但恐该镇工力有难卒办、尤恐修完、无兵分守、其伐木采石。未免将北山林莽。斩伐资用。致疏藩篱顾臣古先年谬议谓守宣大边境。乃所以拱护　陵京。而株守南山。实以弃宣大以危畿辅也。既该兵部复议、行臣等酌量缓急、定议修筑、节经案行各道查勘前来通应据实题请、合将南山见在守兵七千余名、先年除月粮外、仍给客饷行粮、近年臣令分班修工照班支粮、稍节客饷、今须责令常川赴工、复其旧额行粮、量给犒赏、先尽岔东急要冲口敌台、上紧修筑、次及稍缓、并添设岔西守备、专管岔西事务、其大山口等处营城墙垣、候岔东台工有绪、并力增修、大边墙垣、与虏相连、虏一背盟、修筑自难、工为最急、原议三年完报者、上紧催攒、增修补筑者、及时营修、至于边墩、先尽宁远之柞口墩皮布袋冲增修添筑九座、其余稍待边工告完、另议包砌、其在龙门内垣、为势稍缓、工作钱粮巳俱题准、无容另议、见经量拨军夫、渐次补葺、盖外急边防、图维恐后、内修重险、计虑更周、慎固南山、务期经久、庶宣镇保障、备无不饬、而于轻重缓急之宜亦克协矣、
　　○酌定战守机宜以策将略疏【战守机宜】
　　查得兵部集议内一欵、明战守、谓用兵当审地形、各镇形势各别、战守不可不辨、虽指蓟镇山西而言、其陕西三边延袤数千里、中间山川扼险。边垣高厚之处。即当布兵。如蓟镇之摆守。余山川平漫。原无大边。则当备兵。如山西之待战。此兵家不易之定论、各镇防御之要机也、故有险不修、有边不守。与无险无边同。养兵不战。督兵无略。与无兵无战同。求以卫民威虏、难矣。今照陕西镇兰靖西临大河。河外多系虏巢。冬深无险可据。三秋尚恃河阻。虏患稍缓。宁夏镇河西外环贺兰山险。北路极冲。东临黄河。北据新边。西路僻狭。修有新边。率可扼守。甘肃镇孤悬河外。山溪盘薄。南番北虏。中夹一路川原无几沿山各有通贼沟道。沿途止该哨瞭墩壕。近虽间修边垣。稍拒零寇。其大举虏众。无可拒守。延缓中东二路。沙漠平漫。沿长七百余里。旧边淤没。各路官军数少。势难自守。惟延宁大边。横当套口之冲。四时非依墙哨备。则零寇之出没难支。三秋非画地摆守。则大举之攻溃莫御。当责原布将领。并力固守。倘遇虏众攻墙。果能多方御敌。俾虏无所恃其强众。是能以逸待劳。以静制动。方为上计。其保全之功。当受上赏。宁夏河西各路。果能防范周密。使虏众无侵。亦当并叙。其延绥中东二路。于甘肃各路。当责原留各枝官军。平时各须哨探严明。兵马精练。遇虏入犯。或扼险邀击。或合兵迎战。果能大挫贼锋。遏回强寇。是能以寡敌众。以主胜客。兵获胜筭。虽有损伤。尤须论赏。如守者疏防失守。战者避虏怯战。纵寇深入。残坏内地、罪坐不宥。是三镇战守之大略也。然守墙者。不可徒株守信地。须练马军以备溃墙之合战。备战者不可辄忘守具。须扼险阻以防零寇之突侵。此战守互用。使虏攻则莫克。战则失利。方称万全。但胜难预期。兵贵多算。且骄虏深深拥众窥隙。或于边墙溪涧难守之处。或伺风雨掣兵之时。或乘无墙冲要之区。溃墙深犯。计我伏守策应兵马。不足当虏之半。是虏以众强而临我寡弱。欺我难备。夺我所恃。虏为计得矣。我兵不量众寡强弱。猝犯狂锋。不知避锐避强之戒。每致覆师资敌之祸。是不知不可战而督之浪战。战为非计。或虏巳入犯。而犹事沿边无益之守或地不可攻而槩布官兵徒资劳费。是守为无策。臣今巳谬行各镇官军、一如前议、各分战守、各奋忠勇、务期成功、勿甘罪谴外、翻思大虏拥众深入。必以精兵在前。以迎敌我军。其大众必择地安营。轻骑方四散抢掠。是虏之故智。沿边各将官。审果众寡不敌。除差人分投传报收敛外。即各率精兵。莫与决战。各择虏入要路邀出虏前。扼险拒堵。择地列营。勿致围困。各路各有拒战则虏众自不能深入如虏巳散抢。内外将领。各选精锐分投各城堡山沟遇零骑摽抢则督同乡兵奋力迎剿使虏进不能前。散无所掠。或夜惊其营。或会击其惰。庶可收保全鵰剿之功虏之入犯意主四掠故避其锐而伺其分则我得胜算而彼有败形矣夫虏之初入以众凌我之寡我之各兵随处与战则无所不寡而俱受其凌虏之散抢则彼众巳分我之与战者约矣庶可挠其众。虏若合兵来攻。我复拒险拒城。勿与轻战。虏将坐困自归矣。若仍循袭故套。三五合营。聚众迎敌。使虏得合精锐攻冲我兵。而纵零骑四散抢掠。非惟兵马坐受围困。必致地方大遭抢掳。亦何用于战兵哉。且虏计奸狡。或伏精锐于边外。而以零骑近边。诱我之追逐。或露空帐马驼于水头。而伏精兵于近地。诱我兵之出捣。或以一枝攻我之东。而以大众窥其西。或昼阳兵以东行。而夜率众以西犯。除深哨定形外。责在诸将。勿贪近利。勿轻远追勿因虏稍去而辄怠弛。勿见虏攻冲而怀畏避。自足伐谋全师。而不战屈人之兵。无论古迹。即往岁郭江之陷没。失在不知彼知我。轻率浪战以资虏耳。黄演之殒丧。患在不审势审敌。贪功穷追。以陷虏伏耳。瓦楂梁之失守。在时銮因虏聚于西而自疏防守耳。此边人所共见共愤者。监往图新、责在诸将、临敌决策、以自靖献、臣巳逐一开示地形向往预授战守方略、仰仗　皇威、明悬赏戮、如有故违节制、失悞军机者、令典具存、臣不敢轻贷、
　　○议处熟番以昭威信疏【计处番夷】
　　照得河西熟番、族种繁杂、强弱不齐、富者占据山场耕牧自给、贫者窃窥官道抢掠为患、国家治以不治、许以易马、实羁縻之良法、其甘肃兵马。本以自卫封疆。非为诸番卫护也。近年各番数被北虏抢杀。力不能支。每以从虏构患。挟求抚赏。甚至羣聚抢刼。拒敌官军。先年建议督兵搜剿。宣布恩威。非可率事姑息。听其狡肆也。近据红帽番族、始以俺答招彼、挟求近边住牧、继言遣子入虏、会请求和、畜谋叵测、臣虽批行该道听近依住、仍加防范、以破奸欺、其余诸番或避虏远徙、声援阻绝、或被虏抢刼、不能自赡、节据请乞悉属穷迫、故抚臣之议此为目前之形久则生患于意外矣乞准近边百里。自修城堡、厚加抚赏以固忠顺。诚闵熟番之害虑交通之患。思弭意外之忧也。但夷狄之性。危则求援。安则思骋。平时插帐趁草。山溪阻隔。去边尚远纵有窃犯犹可追逐。若使近边扼险。各建城堡。则盘据势成志意骄横攻逐既难。抚赏莫继。贻患将来。尤当虑始前岁虏抢西宁熟番、西宁兵马越境难御该道副使周国卿、构陷将官谬议勘呈、欲将杀虏番族人畜、比照境内损失参议该路将领之罪、一以长诸番挟持之奸。一以贻兵马冒险之害。且大虏往返经过边境将官不能阻邀。尚计兵马虏势之强弱。若以抢番人畜论罪殊非国家设兵守边之法纪又土鲁番王速坛马速先年自立谢恩、部议巳准五年通贡、各贡使尚未到京、去岁春初、据肃州道副使张蕙呈称续有新立土鲁番王黑麻速坛兄弟八人投逓番文、内称巳将马速王子拿送西去伊兄弟自立为王、求请通贡、事属悖逆、臣驳行抚镇该道执义阻回、俟查彼中争国实迹、另议容否、延久未报、窃照各番狡诈百端贪横叵测必须执义裁抑方可摄服夷心永绝祸阶伏乞　勑下该部酌议各番应否容其近边修筑城堡、及目前恤赏之规、以后被虏之罚、应否与境内杀卤人畜、通论将领之罪、如果逐虏报効获功、比照官军。必须重加优赏。其土鲁番后次夺国求贡之使、应否容阻、定议行该镇抚镇遵行、以定华夷之分、以昭威信之施庶免贻将来殷忧焉、
　　○陕西岁费军饷疏【陕西军饷】
　　理财之道、费出有大小、省其大、则小者可并省、大者费则小者虽省无济也、历查迩年户部之议边费率谓嘉靖初年、止五十九万、至二十八年、加至二百二十一万、至三十八年、加至二百四十余万、四十三年、又加至二百五十一万矣、以致岁入不给岁出、是诚然矣、其内府京仓各项之正支、视嘉靖初年之增损该部所悉也、中间岂无大费可省而小费可节者乎。此非边臣之敢预闻也。至于各边之增费。大都十分在蓟镇。十七在宣大。辽东山西十二。而陕西四镇。世庙时虏之剧患在蓟门及宣大而陕西四镇为缓故新额增减之数不同此可备查惟延绥因增入卫兵马之支。稍增十一。其甘宁固岁额京运视嘉靖初年原数。非惟未增。抑尚多减革拖欠未解也。历查陕西四镇见定额饷、甘肃镇岁额京运五万一千四百九十余两、嘉靖三十六年以前、则岁发银一十万二千五百两、今减其半、宁夏镇岁额主客四万五千两、嘉靖十八年以前、则岁发银七万两二十八年以后岁有减发、至三十八年、始定今数、岁减银三万两、固原镇岁额主客五万两嘉靖三十年以后、则岁发银七万三千四百余两、至四十五年减去二万两、近年益以召募游兵一营粮料草银四万共九万两、视旧额增兵马三千、止加银二万两、延绥镇嘉靖四十四年以前、因挑选入卫游兵四枝、岁发主客兵银三十一万九千八百六十余两、四十五年减主兵银一万二千六百余两、共岁额主客二十九万七千二百余两、通计四镇岁额止当蓟镇之半、陕西三边东自延绥黄甫川。西抵甘肃嘉峪关。西南抵洮岷远接四川松茂延长数千里。各镇兵马摠计兵四十余万。马十余万匹。以分守纡远之边无所不寡南番北虏。四时戒备。而防秋防冬之调遣。守关守墩之行粮。一岁之费。刍粮数百万计。除京运外。皆取足民屯盐粮。视它镇之半请帑银者不类通查陕西八府二都司各卫民屯边饷一年、该民运本色粮一十四万八千一百二十余石、折色粮银八十二万九千七百八十余两本色草八万六千五百七十余束、折色草银四万二千一百余两各卫所屯粮八十八万二千七百五十余石、屯草二百四十三万四千七百八十余束、中间其存留四　王府禄粮官吏师生俸折、各项仓粮驿草、视边饷尚增倍差不与焉、是陕西民屯税粮。视各省为独重军民终岁勤苦。除每岁全完外。其抛荒灾伤疲累县卫惟岁有拖欠则老家步军经年无支。或仅支数月。未或别有请补或将京运妄有拨给也。各镇事规不同。刍粮贵贱互异。本色半年。每月军或六七八斗。而全石支者无几也。折色半年。或四五六钱而计所籴贵者仅得五六七斗。贱者亦不满石。是军士之支视他镇月支全粮。仍有行月二粮兼支者。多寡迥异也。马支在边各镇仅半年。以夏秋就牧。而冬春始支草料。其陕西镇有终岁无支。责之屯丁供养。遇调遣始支客饷者。虽固原中正二营听征军马。冬春止支料价每月三钱。而草亦终岁无支。延绥草料俱无本色。议支折色银有差。近虽量议稍加。率不足易买。每马日草一束料三升之数。视他镇岁马全支者。所省尤多也。其各镇客兵之支。远调数百里外。日支行粮一升五合。本镇近调百里外。者。日支粮一升。马匹草料既支客饷。即省正支。摆边之月。本折兼支。步军半月之米。仅折银一钱二三分。不足买米一斗。稍过者携有些须盘费。尚可补凑充食。而贫者食不充腹。冻馁不禁。视蓟镇客兵日支银五七分。及粮数升者。苦乐何如也。是九边之中陕西四镇之费帑银之数少而他镇之费为更多陕西之军士岁经战阵日与虏临刍粮支少寒苦为独罹视他镇或经岁无虏或刍粮充裕者尚为安便也今当与其费之多者。查议节省。不宜复于少者而仍计减削以重苦之也。又边腹之费。惟军职冗滥为尤甚。军不加多。而官增数倍。俸增巨万。一官之俸数军之粮也故各边军有逃亡而粮无附余者冗官食之也臣愚于受命督临之初、亦尝条议一节冗俸以励军职巳经具题该户部复议得臣所陈议、亦是务节用以寓激劝之意、但军职世袭月支俸米、皆　祖宗旧制、其比试考选军政激劝之法、未尝不备、若遽如所议更变减折、恐武职官员贫寒者多、而益不能自立也、但俸米虽出本部、而职掌专于兵部、可否宜在该部议覆、若以事体重大、擅难轻动、臣则以为宜从旧制通候兵部再议施行等因、备行在卷、今该建议诸臣亦皆以军职之冗食当革为言、而户兵二部未即允行者诚以在京武职之众。议论之多。惮于定制。而不敢轻议也。臣尝以宗藩禄米。今值不继尚可于　祖训之定制。量议减折。而军职独不可于不堪策用辈议减折为言乎诚如该部之议。是视军职反优于宗藩矣。若果京卫侍卫军职原无加增。可免另议。其在外各省各边新官既众。旧官不堪策用者。量议减折。则每岁减支粮若干。即可省边储京运之数。不犹愈于裁减一二杂职文官以无损益于边储为得计耶。伏乞　勑下户部悉心捡查各镇边储之报、某镇视嘉靖初年为增多、而兵马是否巳增强众、某镇视以前年分为仍旧、为既减而兵马仅未消耗、某镇兵马之支为独重、可量议裁减、某镇客兵之支为独费、可量议节省、勿以地之远近而异其支、勿以议论利害而忘其实、将见费之大者渐省、而少者可无烦剥削之苦、官之冗食既节、而岁省将不下数万、帑藏庶可继供而各镇咸遂裒益矣、
　　皇明经世文编卷之三百十八终
　　●皇明经世文编卷之三百十九
　　华亭徐孚远闇公　陈子龙卧子　宋征璧尚木　夏允彝瑗公选辑
　　周立勋勒卣参阅
　　王鉴川文集四（疏）
　　王崇古
　　◆疏
　　陜西四镇军务事宜疏
　　○陜西四镇军务事宜疏【全陜军务】
　　窃思天下之势、西北为首、而夷虏之患、全陜为最、历考古昔、或建都关中。或定鼎中原。率分天下之全力。以事西北。竟未免夷狄猾夏之患。自我　圣祖扫除胡元。荡平宇内。我　成祖三掣虏庭。定鼎燕京。外列九镇。而陜西实当其四。当旹虑全陜兵民财力。不足自守。分河南兵民之半。以协守陕边。　累朝岁发帑银数十万两。岁开淮浙引盐数十万引。以供主客之饷。虑至远也。国初承百战之威灵、振垂尽之胡种、三边晏然、四镇安业、其兵力边饷、在在充裕、以守可固、以战多克、故九边兵马。全陜称雄。至成化年间。虏酋火筛。率众西窥河套。而延绥耕牧之利失。至弘治正德间。益以土鲁番之变。而哈密之城陷。内有满四刘千斤之变。外有吉囊番夷之扰。频年修边增戍。每岁防秋防河。全陜之兵力。始疲于犇命矣。益以水旱地震之灾、抽军买马之累、河南班军钱粮、十仅解五、以致各边兵马之额、视国初十仅六七、近边各郡生计萧条、民赋视国初岁逋大半、而骄虏种类日繁、河套至不可容、近岁往住河西、侵犯延宁、零骑侵掠、月无虚日、大举聚犯、岁无宁秋、兵马不能追逐、城堡不能自固、其衰败危急之状、节该边臣具实陈报、真可寒心、在甘宁尚可支持、在延绥雕残巳极、且地当河套之冲。绝无险阻之固。虏骑小入。则犯绥银。大入。则侵延庆。东渡。则犯山西之兴兰。西窥。则至固原之安会。每据降报诸酋垂涎泾原。谋并西番。攻困城堡。阻绝甘肃道路。狡计叵测。葢自延绥挑选入卫兵马四枝。宁固入卫兵马四枝。每岁更番接换。每年撤去精兵。徤马二万有余。而各镇愈不能自支矣。近岁延镇累遭残破、并固镇宁夏腹心臂肢俱累疲耗、此筹边诸臣所共知共见、而人人能言之也、竟未能极力一拯救焉、年复一年、议论虽多、竟成画饼、徒责罪边臣、去者甘心、而来者束手、亦何益于安攘大计耶、历查先年因全陜多事、　先皇轸念重地、博采廷议、起尚书杨某王某先后为总督、付以便宜之权、言听计行、凡所议请、必勑所司如议给发、无或中阻、故二臣得宣力疆场、多所建设、至今尚藉余烈、臣至愚极陋、其才识筹谋、不逮近旹诸臣远甚、焉望先臣经济之略、而当此边事大坏积弱之后、以御鸱张骄横之虏、臣固自知莫胜也、然犬马之力未竟、葵藿之忠未输、即畏惮而不敢言、其负　圣恩而误边计、死有余辜、且臣抚夏三年、仕陜十载、凡三边四镇、兵民之务、誓竭赤衷逐为延访、颇有见闻、除分所当为、力可自办、如选将练兵、修城缮堡、制器设险、除奸革弊、申军令、戒贪狡、清边饷、训有司、遵照廷议节奉　钦依内事理、逐一通行各边抚镇内外各道、务省虚文、勉图实効、一乃心力、共济时艰、开具条约、责以十事、饬以十戒、有应会议题请者、通候议报会请外、谨将夙所经画、事关军国各镇重计者、敢陈固陋、条为十事、及延镇切要者五、宁镇利病者三、共十八事、冐昧陈请、【内删五条】
　　计开
　　一请给抚臣旗牌以肃军令、照得全陜四镇、在延绥宁夏甘肃、各守一边、陜西镇城、兼防固靖、　钦命都御史四员、廵抚各镇地方、协同各镇守总兵官调度官军、督率各路参游协守等官、训练兵马、修缮边城、督理粮饷、紏察奸弊、一应战守机宜、俱听抚镇计议而行、仍听总督军门节制、原奉　勑谕开载甚明、建设之初、原无统御摽兵、故　累朝未给旗牌、止容紏察将领之勇怯。不预战阵胜负之功罪。迩年边方多事、罪坐抚臣、摠兵官所统正兵、调遣不时、防秋防冬分布信地、相离抚臣隔远、缓急不能会行、各廵抚摽下选练摽兵各不等、多者千余名、少者五七百名、每遇虏犯、督令冲锋克战、颇多奇功、原无设有统兵专官、每以闲住将官、权司中军、临阵或有退缩、平时或肆骄悍、虽尝严刑责究原未奉令、擅难以军法从事、众心滋玩、且副参游协等官、各有　钦降旗牌、得以军法行于部伍、而廵抚重臣、因未请颁旗牌、反无威令施于官军、平时犹可苟延、即今虏势异常、军威不振、庙堂之议、皆谓法令不行、官军畏敌而不畏将、总兵之令不能行于、偏禆诸将之令、不能行于部伍、酿成各镇积弱之弊、既经会议题奉　钦依、申严军令、诚可振肃军纪、奋起怯懦、必须各镇抚臣、颁赐旗牌、俾得会同总兵、提督军务、凡遇战阵、副参游守等官、退怯者先取死罪招繇、其各营中军千把摠等官、军前得以军法从事、标下官军违令、立斩以徇、总兵官姑息玩愒、法令不行、听抚臣紏正参治、且抚臣各以宪职、平时当厉风裁。临军必审机略。进止缓急。战守奇正。使能调度有方。督察无爽。假以　朝廷威令将士自当畏惮。抚臣节制过于镇臣亦事势相沿不能不変不敢玩愒。自甘刑戮。视总兵之威令精采必倍。历查九边各镇、如山西宣大等镇、节因诸臣奏请、及近年江南用兵地方、抚臣俱蒙颁降旗牌、督理军务、所据延绥宁夏甘肃三边及陜西抚臣、虽有边腹之分、均任兵马战守之责、似应通议、改撰　勑谕、各颁降旗牌、今其提督各镇军务、共济时艰庶军令昭肃纲维不紊、众志畏慑、而积弱之势、可易精强矣
　　一议设冲边宪道以饬边务、照得延绥西路各营堡直抵花马池、接连宁夏后卫地方、先年大边未修、皆胡马出没之场、嘉靖初年、前总督尚书王某、建议修筑花马池大边、议设灵武兵备道、专理边备、及花马池大小二池盐法、四十年来、固原近地宁夏中路、岁免虏患、后灵武道裁革、二池盐法。数经更议。弊端日甚。当旹修边、自定边暗门、转折而南、接连石涝三山其旧安边一带诸堡、孤悬边外、将不可守、嘉靖二十八年、该总督尚书王某、查照先任总督侍郎曾某、原议接修延绥西路边墙、自定边瓦楂梁起、沿边至龙州城止、除节年巳完外、尚遗镇靖堡獾窝山墩、迤东四十余里未完、其巳完诸堡、零寇阻绝、农戍永赖、又因节年虏繇工头空处、及清平一带无墙处所、直犯延庆深入为患、相去延绥镇城、隔远三四百里、一旹策应不及、西路原设参将一员、兵马不敷战守、节该督抚诸臣建议添设副总兵一员招募军丁二千余名、分守定边西路、参将专驻旧安边、及将延安游击裁革、改设中路参将、调戍镇靖堡、前岁瓦楂梁失守、致虏突入为患、又议添设清平游击一员、通计边长五百余里、添设将官先后四员、其修边防秋。招军增饷。边务日繁。经理觉察。独责靖边一道、管粮通判一员、廵历既不能周。间被虏患阻隔。率听各将官因循专擅、各分信地、恣意推诿、甚至科索扣克、法纪坐废、又新边夹道内包田万顷。俱被豪强招集流亡占种、收租罔利。臣先任鄜州兵备。备呈屯田陈御史。行臣委官清丈。每田一顷。招军一名。纳粮六石。守边供饷。及将延安绥德二卫。隔在边外。屯田照数拨补。近年以来。耕牧蕃盛。但流移杂处。堡寨全无。军民止依窑窨散居。难御虏患。尚须专官经理。其宁夏东路自黄河以东。直至花马池后卫三百余里。设有参将协同兵马、并小盐池支掣盐引、虽有通判一员分理钱粮盐法、宁夏兵粮一道、远在镇城、无暇过河督察、间被通判把摠各官、黩利废法、以致边储坐匮、私贩盛行、盐课岁逋、节经问革、莫救耗蠹、且花马池定边二营。居延宁二镇适中交界。套虏出没之冲。先年原议总督部臣。每岁防秋。驻札花马池。调集各镇客兵摆守大边。钱粮支用浩繁。请差户部郎中一员、专管客饷。近年以来岁计巳定、总理既听军门。催办分属二镇。靖边宁夏该道、郎中止有招买盐引七万余专备客兵摆边本色之支、中间部寮迁徙不常、意见各异、致各仓场、主客影射、奸诡虚出。各道既难究诘、部僚间被污累。其二池之盐、虽近年该户部议允、听分守河西道参议移驻环县专管、缘该道分管延庆二府、边腹多事、有难常川驻彼、法虽徒严、事终遥制、以故盐利岁减、奸獘日增、所据花马池东西定边一带、既当虏冲、内包榆林赖子号屯田、及新补延绥二卫并夹道招军屯田数万顷、又二池盐利、总会新增、将官数多、近虽添设盐场堡通判一员、止可分理盐法、难以经理边事、必须议设宪司整饬盐屯边备、纠察各营官军、奸冐欺隐推诿之獘、督修各堡大边城垣安插夹道内招住军民、设筑堡寨墩塘、清理奸豪霸占、修举二池盐法、禁革官民獘蠹、协同户部郎中、及靖边宁夏各道、招中客兵盐引、果事有成绩、则户部之差、即可省减军门每年防秋可免调布按二司内道坐误职务、定边一带边备、四时俱藉经理、靖边道庶得专理旧安边迤东柳树涧永济把都宁塞靖边镇靖龙州清平威武怀远一带冲堡边务、不至遥制废弛、伏乞勑下兵部、会同吏部、再加查议专设定边兵备盐法道副使一员、庶边纪振肃、边备有赖盐法屯田、均可清理矣、
　　一重边选、以饬保障、照得全陜四镇、除西凤汉三府、分治腹里、其延庆平临巩五府、俱逼近边境、各府城去边不过二三百里、各属州县去边远者一二百里、近者百十里、至于延安之绥葭二州、神木府谷吴堡米脂保安安塞安定、俱接连边堡于虏为邻、与庆阳之环县合水、平凉之固原静宁镇原隆德、巩昌之洮岷安会、临洮之兰河金县各州县或土瘠民贫丁逃赋逋、或土汉杂处、风俗顽悍、骄虏素所垂涎、地方久巳残敝其各处原设带衘府同知通判州同知州判县丞等官、分驻各边各路城堡、监收边饷、职任尤重必得精明廉干之官、方可保安边腹军民清杜出纳奸欺、近年以来仕者惮边远之苦铨曹惜科第之木多以贡行纳粟充选、或以改调及久任有司平常无过者推升、甚至州县正官、经年未补、监收府官、累补不赴、所遗民事边储、往往委署乏人、职务渐废、且州县之官、各有城池守御之责、往岁山西石州之陷。实缘守者匪人。坐致辱国戕民。所据沿边正官、通应加意铨补、近该廷臣会议、务要遴选克任边方、军民庶遂保安、适当朝觐考察之后、科贡拣选之年、不堪者必巳考黜、待用者、庶不乏人、伏乞　勑下吏部、命所司尽将陜西沿边州县缺官、逐一查出、勿拘养缺待补之例。府佐各官、或于存留考语才守素优附近有司内推升、州县及各佐贰、于精壮科贡内铨补务俾二选补通完、勒限秋前赴任、其以前避难观望违限之官、照例降黜、庶沿边城邑、可恃防御、而各镇边储、可恃清理矣、
　　一久任边将、以定将选、照得陜西三边、延袤万里、四镇总兵、各司一镇之安危、副参游协将领、分守各路之疆域、必须久任责成、方免夤缘规避近年以来、地方多事将选乏人、失事革去者。或多可用之材勇。被荐迁擢者。未着可纪之功効。地里兵将。方称相宜。被罪被擢。辄复委去。继任者或未必贤。即贤非土著而地里未谙。军情未孚。初至既难展布。迁去者或新任未宜。适遭虏患。山王山王前功尽弃。竟坐废黜。或一路一年而迁黜二三。或一镇每岁而迁转十数。其送旧迎新之费。士马奔走之劳。公私烦费。渐不可支。中间东人西任。北产南迁。或虚名无实。或避难就易。无益战守。徒滋烦扰。臣抚夏三年。于凡年力可用才守俱优者。俱未尝轻荐以遂迁擢。而误事贪猾者。随即论斥。免误地方。中有一二历任方新。干济方勤者。辄被别荐迁转。间或代以匪人。重误地方殊非用将安边之略且诸将失事有轻重。历任有浅深。必须参酌情法稽叙年劳。以为进黜。庶可储材济用。合无　勑下兵部今后各边将领、地方纵有失事、查果才勇可用、操守无缺、或历任尚浅、或槩管地方隔远、或临期别有调遣、情有可原者、虽经参问、量降职级、甚者革去祖职、充为事官令仍原任、听抚素孚之兵。守经练之地立功自赎。免即令解任。俾遂脱去。得便私图。若果策无后効。并治之罪。其余虽经论荐。历任尚浅原无奇功。止腾虚誉者。无得一槩叙迁。以遂速化之私。俟在任三年。果能保固疆场。防御无失。或立有奇功。迁擢大用。以酬劳绩。其余凡遇各边员缺。仍须各查附近地方。相应人员推补。免以远镇素不经练之官推任庶各边将领。各思毕志封疆。无敢择地观望。地方得保障之益。免迎送之扰。而卖勇腾誉之辈。可无所售其奸诡矣。
　　一请给入卫马价、以恤边累、照得陜西延宁固三镇每年入卫兵马六枝延绥镇官军一万二千余员名、该正余马一万二千余匹、宁夏固原二镇各官军三千余员名、各该正余马三千七百余匹、每年各镇留兵一枝防冬、榆林二枝回镇、历查延宁固驻冬官军经年回镇、军士死亡数百、马匹倒死多者二千二三百匹、少亦不下一千八九百匹、榆镇防秋二枝、每年倒死马匹、多至千余匹、总计每岁三镇入卫官军、死马八九千匹、每匹价银十两或十二两、计该马价银十万余两、每年各镇地亩朋合及死马桩银征纳不及其半、其给领茶马、收赶达马、先尽入卫、次发各营、每遇卫兵起程、榆镇精兵徤马殆尽、宁固银马十去六七、十五年来、计用马价百五十万死亡官军万余、其阵亡损失不与焉、坐致三边兵马疲耗、战守俱困、虏患莫支、有繇然矣、臣前四十三年、奉命抚夏、查得四十四年、入卫官军、缺马二千余匹、该镇马价支用全无、具实陈请、蒙　先皇勑下兵部议发太仆寺马价银二万两到镇、节年臣立法追扣桩朋、催征地亩银两、并前马价撙节支买马匹、及将收获达马立厂孳牧、领给茶马、挑选兑给、三年来、共给过该镇奇兵并新旧游兵、四年入卫马匹、各不等、共八千余匹、前银支买巳尽、臣巳造册奏缴讫、本镇各兵、未敢擅动京解银买一马、文案具存、臣自岁前十二月至原镇、查得今春轮该东路游击石玉营兵马三月入卫、该营缺马二千二百余匹、除行苑马寺查兑孳牧马充余马、及行太仆寺将该年陜西西安各卫朋合地亩、固原道查将追扣各营桩银、分发各道、选买正马听验给发外、一时马价不足、又将本镇修边银借支数千两、其延镇官军应补马匹、计当增倍、该镇凋残巳极、焉能每年当此重累耶、除各镇各营战守马匹、听臣督会各抚臣随宜处补外、其每年入卫倒死战马八九千匹、应用马价十万余两、若不议立给发之规、各镇力不能支、愈将困惫、伏乞　勑下兵部查议定规、每年陜镇入卫兵马、道路纡远、冲冒寒暑、留驻经年、视他镇为独苦、其倒死马匹、除回营在途、仍令各镇、自行处补外、其在蓟倒死之数、每于回军之日、听蓟镇各道查明的数、或兑给寄养马匹、或照数议发马价、即听领兵将官领回该镇交收官库、听抚臣照数收买马匹、专听入卫、尚余不足之数、仍于各营俵兑、每年将买过马匹、用过银数、造册奏缴、庶各镇每年额征桩朋地亩之银、稍可自给、而入卫军马、可免权凑疲弱充数之罪矣、
　　一优恤入卫兵马、以备战守、照得名边入卫兵马、本以拥护　神京、防守畿甸、在各边官军、虽犇走疲劳、公私烦费、分不敢辞、在蓟镇则代守要冲。共固疆场。义当体恤。奈何近年以来。该镇将领。不思训练主兵。中多卖闲私昵。山王山王凌虐边兵。视如奴隶。各分信地。日限工程。督发沿边沿山。绝无栖址处所。粮饷之给。每日粗米一升。止得七八合。一月不足半月之用。其盐菜柴薪。俱须自办。马匹草料。率隔远工所三五十里。仓场关支。一军令牧十马。背驮既难。又无槽金算营房。山场各有主守。不容践踏。军不见马。将不见兵。风雨疲劳。疾病倒失。无可诊济。坐致官军衣鞋破坏。弓矢损失。马死军逃。将官莫能自顾。尽将选发精锐。渐至疲羸。缓急有警。何能冲战。其分工各道。各逞技能。以工多为上功。不恤边戍之劳苦。查工委官。俱系杂流。百计科索。肆挟持之贪横。臣抚夏三年。每遇起送入卫将领官旗。张筵给赆有差军士量给煤炒预支两月粮银充路费。钉造盔甲买兑马匹。临行之日。会同总兵官送饯出郊。哭声震野。惨不忍闻。比及回营。军多憔悴。马半疮疲。兵仗损失。无马者衣甲捆载。徒步担负。呻吟苦楚。目不忍见。甚至死者舆榇数百。狼籍郊外。妻子悲号。生死可悯。臣每为设祭存恤。以慰死士。而蓟镇将领。乃凌詈领兵各官。挟骗财物。稍不遂私。指以查工。捆打官旗间至死伤。他镇或分土工。犹可帮筑。宁夏官军。连年分守渤海所一带。山高石峻。天险可恃。各道未否亲历相度。率听昌平总兵刘汉、逞其骄诈贪刻之性、肆为斩山修磴之议、逼令军士。自备铁钻鎤锤。日作石工。斩伐林莽。烧山烈石。手足破裂。备极苦楚。以故每年该营马死二千余匹。官军死亡三四百名。皆汉逼逐致然。且各官军每年放回。即布秋防。近年迟至七月中。方能抵镇。人马雕残。不堪守战。各镇坐困。近蒙廷议照察前弊通行禁革、众可更生、伏乞　勑下兵部、严行该镇督抚通行各道修工、各相度地形、如果山险可恃、道路难通勿所见者更大或开凿山石。斩伐林莽。自坏藩篱。其　皇陵一带、龙脉锺灵。关系甚重。尤不宜一槩妄行斩削。分工须稍宽期程。每军牧马不过三匹。各官旗免令做工。人马粮料日支。务须及时。俾足食用。屯札处所。务近城寨水草。俾遂栖止。严禁各路将官科敛凌虐之弊。严督领兵官优恤训练养锐候战每年放班之期。查果信地无警。各镇报到后班起程。即将前班预。放一月。俾遂徐行早归。庶各边入卫官军。咸思感恩报効。而每岁可免兵马死亡之众。各镇不误秋防缓急之用矣。
　　一请量留延绥入卫兵马、以固重镇、照得延缓入卫兵马共四枝、每年一枝当住防冬。二枝防秋暂回、一枝在镇听征、又蓟辽军门、选留各营精锐官军一千五百余员名、充摽兵、共计每年入卫官军一万五百余员名、马一万二千余匹、每年三月尽发防秋二枝赴蓟、各营兵马挑选一空、直至年终十二月、或次年正月中、方能回镇、是一年在本镇。仅住三月。其在蓟在途。山王返九月矣。每次兵回。人马疲劳。不堪战守。休息未及两三月。军士疲病者逃亡者必须选补。马匹倒死疮瘸者必须买兑是回镇二营之兵马本镇既不能资其战守而反实倍增扰累矣该镇每年三四月起发卫兵。挑选调拨。各营堡精壮兵马殆尽。以致城堡空虚。营伍雕残。摆墙稀疏。战守俱困。连年骄虏窥知该镇兵马半巳入卫。每肆侵轶。攻掏城堡。阻绝道路。日见危急。节该前督抚诸臣据实乞请、兵部槩行蓟辽总督军门查议、在该镇利害攸关。日思增兵添戍以自固。何暇顾延镇之急。在兵部恐犯掣兵首事之议。乃权议延固二镇。招兵添将。各自为守。查据四十五年、添设清平游击郭钧、呈称本营招募二年、绝无应募、该前抚臣王某勒令延绥榆庆四卫军职、每官出舍丁一名、领给安家银两、百计催比仅得舍丁一千五百余名、中间拐银在逃者、又四五十名、原议招军三千、终难完伍、且俱系乡夫佃仆。技艺不通。战阵未经。缓急难用其固原原议招军三千、该前摠督霍某、百计派行近边固原临巩陇右各道、招选经年、仅足三千、多方训练、但乌合之众。技艺未习。非假以岁月。何能济用。是招兵之议。真如画饼。而选卫之众。实巳剜骨。此皆边臣所不敢言。而力不能自固之第一急务也。臣反复思惟、蓟镇督抚之不允留延兵者。其意有三。一以恐各镇之援例请留也。而各镇入卫之兵马。无如延镇之多。其危困无如延镇之急。自难槩请。一以延镇兵马。每年分有信地。去之恐误防守也。殊不知延兵客兵也。而该镇之主兵。十年养练。原议练有成効。延兵渐次掣放今岂无精壮可用而边兵一营亦不可减耶况尚有未布客兵可补延兵之守焉。一以延绥兵马。素称骁徤。可备充战也。殊不查今各营之兵果皆昔年精壮惯战否。抑亦多新补未练者耶。历查连次虏犯孙膑赵溱之死。延兵三千枕籍而溃。未闻其有破敌之功也。今次虏入彼三营之兵。果能当一路以输死战获奇功否耶。如无异他营。是延兵一枝之留否。无预蓟镇之轻重。事理甚明。然臣等每行乞留者。非谓留此。即可保该镇无事也。但该镇各营之兵。俱系各营堡挑选。大堡百十名。中堡五七十名。小堡三二十名。各有衣甲马匹。各系食粮正军。昔黄甫川正兵四五百名。尽发各营入卫。致虏窥虚攻陷。往祸当监。若留兵一枝分发原堡。每遇防秋。各布城守。卒遇虏攻。犹可据城发一矢。放一炮以作众气。视堡中老弱差胜耳。其该营游击。平日选锋军兵。臣近行该镇。将各游击分路攒营免每营遍抽各路营堡之兵致难合练其减留之兵。即今照路各附营堡。听各游击统领。原设游击。革退别用。　勑书旗牌进缴。免滋供亿之费。则每年在延镇得军三千之实用。可省挑补逃亡数百之累。得马二千余匹防秋之用。可省买补马千余匹万金之价。年复一年。延镇可渐苏息而蓟镇诚不足为轻重也。其清平游击营。原议招军可令免行迫促。听候陆续招选。勿徒苟完。枉费粮赏。不堪实用。伏乞　勑下兵部、特将延镇每年入卫兵马、准防冬防秋各一枝、及蓟镇原选摽兵一千五百、照常轮番入卫、量留防秋一枝、令其自守庶可弭该镇意外之虞、边腹咸赖矣、
　　一议复延绥本色边饷以济军民、照得延绥镇边饷民运、半系延安府属各州县夏秋税粮、各有正额、西安府属隔远、每年征银解边、拖欠数少、其延安府属临边各州县、坐派本色、虽民多逃亡、尚能完及分数、惟鄜州洛川中部宜君宜川甘泉肤施各州县、去边七八百里、每岁额粮十数万、十无完五、臣昔任鄜州兵备、廵历各属、立法催征、询据各处士民、告诉率称各州县国初编派税粮、俱系本色赴沿边各仓场上纳、当时河套未失。边地耕获甚丰、百姓各备布货赴边易粮完赋、军民交便。后自成化年间。虏窥河套。移镇榆林。沿边耕获。既失本色。输运艰难。额赋岁逋。民逃地荒。至正德初年、先任文布政、查照该年时估、将各处民运、每米豆一石、并脚价米折征银一两二钱豆折征银一两、俱解广有库、折放官军俸月粮料之用、初时民脱挽运。似亦省便。以后岁率为常。征银数多。兼以各地方不通商贩。岁丰谷贱。米豆每石。止值银三四钱。三四石不能完一石之折征。抑且无主可售。岁凶谷贵。民皆乏食。何可粜卖。且西凤各府腹里膏腴之地。粮价重者每石征银六七钱。轻者折布征银三钱。本府所属山坡地塉。折征增倍。民贫赋逋。事有繇然。其榆林镇城。四望沙漠。绝无耕收。积贮每岁招商银易。费价十数万。邻境丰收每银一钱籴米八九升。一遇虏患。荒歉。每钱止籴米五六升。故该镇有米珠薪桂之谣。历年抚臣虽多方催征。招商籴买。止缘民力既竭。输运不便。付之无何。该镇折放军粮。每月支粮银五六钱。料银六钱。遇米豆贵时。止可得米四五斗。料六七斗。人马不足半月之用。军士困惫。何能自赡且额粮折征以病民有贱籴之苦粮料折放以病军受贵籴之累通计延安各属。拖欠该镇粮料价银。每年常至数万。百计难完。官军月粮拖欠数月。通应立法。改纳转输。以济军民疾苦。查得延安府城去榆林镇城六百余里。去中部宜君洛川各县三四百里。鄜州去安塞保安各三百余里。宜川延长延川各县。去绥德州各三四百里。俱在腹里。各有仓场。民间驴驮车挽。自携口粮三四日可至绥德州。去榆林镇二百五十余里。榆镇招商银易。俱于该州籴买。运发延安府去西路各营堡镇靖龙州清平威武仓场各三百余里。民间籴买。商贩流通。肤施各县民运半坐运纳。议将洛川中部宜君夏秋额粮。改赴延安府延丰仓上纳本色。每正粮一石。加脚耗三斗。鄜州甘泉粮豆。改靖边营仓上纳。每粮一石。加耗二斗。肤施安塞安定保安各县折粮。仍赴该县原坐西路仓场俱纳本色。宜川延长额粮。俱赴延德仓上纳。每石加脚耗二斗。延川清涧折粮俱赴鱼河堡仓上纳。各免加脚耗。查得该镇军民。多养骆驼。专备驼运。每驼一只可驮粮三石日食草料视马反少自延安至镇城八站。十日可至。每驼驮粮三石。以九斗脚耗之米充费。或官为督运。或募民转输。尽可足用。或准支榆绥在镇各官之俸。即以脚耗粮给之。听其自运充用。各官必能节省转发。欢然乐得也。历查该府地寒。每年夏田。六月后方熟。秋田九月即收完每年七月开仓。十一月止。严行各道、分委各州县掌印官、在各州催运、各管粮官、领各大户赴各仓交纳、纳户随到随收。每户每名粮。不拘齐否。陆续收簿。候通完给繇帖。免小民守候之累。候冬月粮完。该府管粮同知查数呈报。该镇抚院。即以脚耗之粮。立法转运兑支。庶该镇每岁得数十万之粟豆。可免银易招商之重价。官军得数十万之本色。免终岁籴买之艰难。延民免数十万之拖欠。无贱卖之逼拷。行之数年。榆镇之谷价可平延属之欠粮可完军民俱稍苏矣。
　　一请恤延绥土军、以实营堡、照得延绥镇、成化年间、先臣余子俊建设沿边二十四营堡、横当河套口之半、移镇榆林、比旹该镇兵马、分布不周、题行户部将延庆二府属各州县抽取免粮土兵军各不等、原议各州县民户、有每粮二十石者、免其纳粮当差、抽土兵军一名、分发各堡、协同该镇老家兵马防守、所免粮银充供军之需、每营堡每州县多者三五百名、少者一二百名、一时营伍充实。军民相安。后因近边开种赖字号屯田。每上军一名。再抽户丁二名屯种。领地一分。纳粮六石。至嘉靖三十二年、又因该镇挑选入卫兵多、地方空虚、督抚诸臣、议于各土兵户内再抽军一名、各堡防守、是原兵一名。累抽至三四名矣历查原册、各兵户丁粮多寡不一、有粮足二十石、户丁数十名者、有粮十余石、丁十余名者、有粮止五七石、或因比时户丁之多、一槩抽拨、原未议买马也、近年以来、入卫军马数多、槩将土兵选卫、责令户丁买马或将土兵正马抢兑与别军仍令本户重买、坐致土兵编户日逃、粮地抛荒间有招人佃种者、苦于追赔军需、亦渐遗弃、此皆该镇上下不加体恤之故、坐将巳抽之军、半就逃亡、重贻民害、今照该镇各堡缺军防守、所据原编土兵。即应清解存恤。以备战守。查得各营堡操守等官。以土军为奇货。每年差人执批赴抚院挂号。下县勾捕。或受成差人科索财物。一军不解。赍货空回。或逼买马匹军装至堡。尽将马匹兑军盘费勒收脱放。以致土军畏堡如穽。民户指原地为祸军逃地荒。户绝无补。良可痛恨。臣昔任河西、备察情苦、议立清解之法、及买马之规、每年如粮果足二十石人丁尚有十余者。令买马一匹。如遇倒死。不拘年限。随即买补。粮十五石丁十数名。买马如遇倒死。二年赔补二次。粮十石丁数人买马倒死。三年买补一次。粮十石以下人三五丁者。止应正兑军役。永免买马。每粮一石。每年贴军装银五钱。二军均分。户绝无丁者。清查原地招人承佃。愿当军照例应军。不愿者每粮一石。纳银五钱。各州县二季征收类解广有库。专备招军买马之用。询之军民。皆称良便竟为各将领不便巳私。愚惑前抚臣、不分丁粮。槩要每粮一石。征银一两。以济军饷。题行户部准行征纳。一旹土军半俱逃避。即有佃田之户。亦俱弃地不种。远近骚然。又该廵按董御史、条陈民瘼、免征前银、仍应原役至今土兵清解。迄无定规。科扰犹踵故习。地荒愈多。缺伍日众。边堡空虚。该镇总兵赵岢、不思恤练见伍之军、乃倡为两府抽军之议惊惑军民、汹汹逃移、事属罔悖、历查二府土兵、各堡不下数千名、伏乞勑下兵部、议行延绥抚镇各官、通行河西守廵各道如有仍袭前弊、逼逃土兵者、沿边各道、查明从重参究、庶原伍之军、可备练用、而妄议抽军、可免惊扰军民矣
　　一慎选操守以固边堡、照得三边大堡、各设操守官一员专司一堡兵马、防御虏患、坐堡官一员、管理地方、或兼管仓场、其人之贤否、堡中军余之休戚所关倘遇虏患、堡城地方安危所系、不可不慎也、历查各镇除　钦除守备提调各司一路外、余操守等官、俱系抚镇选委冲险之地。众咸避难。富庶之城。人多染指。往往误用匪人。科扰堡众。贻患地方。他镇尚少。廷镇为甚。先时抚镇委用匪人。因堡定值。为人择地。或一年而数易一二人。或一人而历管诸善堡。或滥用纳级商贩以司仓场或槩以老弱昏庸而守要地。坐致沿边各营堡。生计萧条。军丁疾苦。城堡倒损。边备废弛。良可痛恨。每遇秋防。或值虏患。百计脱去。往因代者未至。旧者束装。致黄甫川之陷。少不更练。素不慎防。致笔架城之没。往事可监、虽经前督抚诸臣加意遴选、但官非　钦设、人无固志、终难责以効死、必须议立专任之规、付以封疆之寄、方可永杜规避、保守边堡伏乞　勑下兵部、再加查议、除各边不系虏冲城堡、各照旧规、听抚镇会选操守坐堡、务年力精壮、操持慎洁、期以三年方许更代、毋或滥用纳级私人、数易滋扰、各将职名咨报臣军门、听便查试、后有升迁改用、各镇守官、据实呈报、或贪鄙犯事、各原问衙门、具招呈详、以凭呈究、其延绥镇沿边各营堡、除原有　钦依守备外、余堡见任操守官、俱听抚镇逐一考核、不堪者革退、另选精壮洁慎官员、各务地方相宜、开具职名、一面题行兵部查照各边操守事规各给以部札、即以考选军政为期、必五年方另考、一应城垣守御门禁墩塘收敛哨备、悉其职守、原统兵马无多、凡遇大虏出没、该管地方失事、并免槩坐、每年防秋毕、听该镇抚臣查其才干优劣、分别举劾、庶官有定守、地有专责、而边堡可恃保障、军余免忧扰害矣、
　　一请给延镇军火器械以资战守、照得火器之制、各有式样。教演之法。各有机括。先年内造颁降九边数多。分发军中操演精熟。遇敌巧中。虏知畏怯。迩年各边军士。平时操演无法。临敌惊惶战栗。虽有火器鲜克实用。历查军中随营可携远征者。莫如快鎗鸟嘴铳。重不过十余斤。缓则立马点放。铅子中处。人马俱毙。急则执以打贼。尤愈闷棍。次莫如盏口大炮。重二十斤。高一尺二三寸。可容铅铁子百余。火药十两。即近时所谓涌珠马腿。俗谓一窝蜂是也。遇虏聚众攻冲。用以击打。众即披靡。余佛郎机地连珠木厢霹雳等炮。虽机发精巧率非战阵可携止宜用以守城。据实地而中远。亦可却敌解围。各边除　京降火器、近该工部议行清查、各有册报、中间行军遗失既多、余年久损坏、惊炸不堪实用者大半、各镇节年各有制造火器、随宜给用、但应用数多、制发有限、各路城堡星散、边垣亘长、每遇秋防、分兵摆守、率不足用、且火器之点放、多不过三出。即桶热不可复用。故御虏攻冲。每军非多带二三杆。不敷轮番装打。臣前抚宁夏、历查各军营城堡火器不堪者改造、数少者制发、添造鸟铳二千杆、分给战兵、选师教演、战守咸资、近至固原、历查前军门节年制造火器、数多分发各兵营、损失大半、除立法追赔选匠督造、不敢槩请外、查得延绥镇边长堡冲。每年防秋。尽将各处火器搜发。不足摆边官军应用。且沿边城堡正军。俱巳调拨城守。军余原无盔甲。一遇攻围。无恃捍蔽。伏乞　勑下工部、查将内库见贮各样火器、量发二三千件、硫黄三五千斤、差官运发延绥抚镇衙门、令各领兵营堡官、收入循环、守管稽查、无容损失、各选会手、教演精熟、庶冲边军士、可恃战守焉、
　　一请给延宁主客盐勘、以济边饷照得盐法名曰飞挽、为可速济边储、通商利国也、必司计者、布大信于远近、方可格众心之归孚、贻美利于商贾、方可鼓泉货之云集。苟失其道、则众心疑散、边储阻绝、公私交困矣、近年盐利寖微、边商消乏盐勘、招商无报。故坐派以逼纳。商引经年无售。致亏本而贱卖。盐法壅滞巳极。各边飞挽、久失。尚有可以剂量鼓舞。使商不大苦。边储稍济者。惟有兼搭盐引。宽减时估。虽所得刍饷数减。尚可稍济急用。臣四十三年秋、任廵抚宁夏、历查该镇主兵盐勘、自三十九年起、四年未完客兵盐勘、该先任郎中蔡国熙、因先年原定时估太高、当年粮草价贵、商众逃散、仓场空虚、权议减纳、不分年分米麦、每银一钱、各定七升、豆九斤、草每钱六七束一时鼓舞。商众感激。尽将积欠纳完。该年防秋客饷足用。次年盐引有数。夙逋巳无。支用不敷。本官乃愚弄各商、开派数多、除正勘外、延绥镇多开过淮浙盐五万余引、粮草催纳久完、支用巳尽、商勘无可填给本官升任、商本无归、至四十五年、虏犯瓦楂梁、调集兵马数多、该年郎中黄鹤、查照前官开派粮草之数、仍多开派盐粮四万余数、钱粮催完支讫、该年盐勘仅给其半、坐致诸商资本空竭、奔号怨诅、今岁客饷无可派纳、节据各商赴前军门告行见任户部萧郎中、及靖边该道、查议开派支纳文案巳明、除将见在盐勘、挨序均填给发外、其余纳过盐粮七八万引之数、议请户部添给淮浙盐勘、合七八道、填给各商、或将花马大池盐课撘派支给、虽可权售诸商之负、终非经久之道、且以三年之中。较量盈缩。实因盐利不通。减落时估。致盐勘虽完粮草数少。又兼连年虏患异常。支用岁多。故至积欠过额。今欲高其时估。则商畏折本。无肯报纳。欲止开正额。则客饷不继。缓急何济。故在花马池岁额盐引。除宁夏镇仅足支用外。其延绥镇必须岁加淮浙盐勘四五万引。方可经久不匮。又宁夏镇主兵盐勘、先年岁派存积淮盐七万余引、工本淮盐四万余引、浙盐九万余引、淮浙两停搭派、近议革去工本淮盐、以致浙多淮少、每淮盐千引、搭派浙盐一千七百余引、淮盐亏本尚少、浙盐亏本大半、连年坐派、本地商人、无肯上纳、臣于四十五年冬、题行户部议待去岁额盐调停均搭、该部咨称案候酌派、前准盐勘、仍旧编派、且额盐淮多于浙一倍、别镇专擅淮盐之利。而宁镇偏受浙盐之害。殊非裒益公平之体。臣复请将蠲免应补主饷、量给淮盐数万引、听该镇搭派、节年浙盐、给商上纳、久未允给、今延宁二镇主客商困巳极、客饷无勘可给、主饷有勘无售、公私坐困、合无　勑下户部、查臣先后题咨、及郎中萧大亨呈请事理、特为破格调停、给发盐勘以济秋防、主客兵马紧急支用、庶商众得遂更生、盐粮可渐催纳、而临秋不至匮乏矣、
　　一节冗俸、此议最得裁冗滥之意惜该部格而不行以励军职、照得官以任事为职、禄以称事为差、古今之通义也、我　皇明以武功定天下、　圣祖优念军职、授以世袭之官、给以随品之俸、着在令甲、恩典优隆、历代所无、　成祖拔奉天征讨之功、　列圣重首功升授之典、二百年来、军职之增、视　国初数倍、每岁常俸之支。视军粮奚啻十倍。而责以战守之任。盖十无一二焉。世禄之子。但知叨厚俸以自赡而不知职业为何事。夤缘之徒。或贿买军功以授官。何尝历战阵之艰。据籍计官。则每卫千百其人。选任操练。则弓矢不通。老幼残疾者且半矣。历查指挥月俸每兼四五军之粮。而千百户。亦各兼二三军之支。即今边饷匮乏。军士贫苦。官日增添。而军岁逃亡。若不大议裒益。何以励众节用。且领军管军之官。或因死马欠粮。尚多照例停降。而守城无用者。乃得坐享全俸。尤非计廪称事。优贤黜否之宜。合无　勑下兵部、会官定议、通将天下军职、查明国制、原官固不敢削夺、而厚俸或可量议改折、功升固所当授、而老官历世无功、及正枝故绝、弟侄冐袭者、或当替降、见任管军管事、及虽未见任、而才力精明需用者、固当支本色之俸、而老幼昏懦不堪任使、或当月给食米一石、裁革本色、而量给折色、及余凡奉　钦依革回原卫、并曾经犯事问发者、据法俱当停俸。或量改折色、以稍示惩戒、庶军职咸思奋励。各务习艺立功以得俸。而免偷惰忝窃之习。　朝廷省冗俸养闲之费。而军储边饷亦可稍节矣。议者或谓军职不当违例裁抑也、殊不察军职视宗室轻重悬绝、今宗禄尚以岁供不给、　先皇采各宗藩之议、槩从减折、为久安长治之图、而军职冗俸、顾不可裁省以济军国之急耶、今天下民穷财匮、　圣明百计节省、而此辈叨享世禄、不堪策用、亦理势所当节省、以励世磨钝者也、不此之务、而徒琐琐于一二文职小官之裁革、克意于边军月支之扣减、非经国之远猷也、
　　皇明经世文编卷之三百十九终
　　●皇明经世文编卷之三百二十
　　华亭宋征璧尚木　陈子龙卧子　徐孚远闇公　宋征舆辕文选辑
　　周季勋成子参阅
　　方司马奏疏一（疏）
　　方逢时
　　◆疏
　　为开疆阨要以重陵寝以卫孤悬事
　　为恳乞议处疏通市马疏
　　备察边情敷陈臆见疏
　　虏酋势刼熟番
　　○为开疆阨要以重陵寝以卫孤悬事【宣府修墙】
　　准廵抚宣府都御史吴会稿、案照臣自奉　命督临、即计值此诸虏款贡之秋、正我自治图维之会、查得三镇虽各题有边工、但恐巳题者、尚未经修、应修者尚未议及、坐废良时、有误防守、节经通行各镇逐一查照、务将巳题者上紧兴修、未议者从实踏勘问、又臣昔年分廵口北、于北路龙门所地方廵历、勘得自本所迤东至靖胡堡止、山梁一道、形势联络、外险内固、若加修凿、北可以达独石自龙门关至独石可三百里、南可以援南山、诚　京陵之一藩篱也、今春赴任阳和、道、出居庸、阅得该镇连年修防虽极周慎、设复乘今闲暇、将前龙门山梁增饬重险、不惟东北二路、均为有赖、其在　陵后南山、尤可恃以无虞、当会抚臣计议矢见画去后、今淮前因臣会同议照　国家建重镇于宣府、所以厚　陵京之肩臂、其设独石马营诸城堡于北路者、所以密宣府之藩篱也、夫独石挺然出于宣府之极北。三面邻虏。势极孤悬而怀永与　陵寝。止隔一山。其所关系尤重且大。故兵马分设于东北二路者。旧额永兵八千有奇怀兵一千八百有奇独盈于诸路。而北路邻虏。任战之兵。尤称雄于诸路。二路势成犄角。为唇齿焉。但其间地本相联。而经行之路。可以舍迂就径。以达怀永者。尚在塞外。故不便声援。北路东南隅外有山梁一道。起于龙门所之盘道墩。以迄靖胡堡之大衙口。延亘一百余里。山势高峻。诚为天险。内有通贼隘口数处。往年虏曾繇此以入犯怀永。若逐为修墙斩崖。则滴水靖胡既有柞口之内边。又设盘道之重险。虏骑自难入犯、倘有警报。自龙门之黑峪。以达宁远。边内经行止三十里。北路之兵。繇此以入卫南山。东路之兵。繇此以出援独石。皆可朝发而夕至。　陵寝重地。屹为金汤。独石孤悬。势相联络矣。臣昔廵阅。颇悉险要。若能举修。深于边防。大有补禆。及今抚臣殚力经营、亲诣塞外、往复审量、看得外山险峻、足堪保障、内有庄邨遗址、石器尚存、中途有地名廵检司、方公甚以所筑墙所不必故此处因旧起工取其便易也则古于此曾建廵司衙门、盖在昔原为边内、而今特修复其旧时疆圉耳。况龙门所盘道墩起迤东一、旧曾设有外十三家墩台、盖曩时边臣、亦计虑及此、今接续设台、兼设墙崖、以终未竟之绪、不惟拓地百里。将来渐次经营。可资屯牧。而亟成大工、以设重险、东北二路之兵、可临期调遣、繇此以互相应援、委于战守有资、其间应建墩台、安设哨守军人、查得龙门盘道墩起、以至宁远柞口墩止、计一百余座、每墩原设墩军七名、今既修此外边、则旧墩俱为腹里。应止照火路墩台。每墩量留四名。就以多余者拨补哨守。不必另为添军。再照工程缓急、宜于循序、而冲边设险、尤贵周详、今外筑塞垣、可通大举零寇者、俱巳营修、其间险峻之处、亦有为步虏可以攀援而上者、城堡之土筑砖包、俱各高坚、而其间亦有未尽砖包者、今大工巳有次序、尤当乘此人力稍暇之时、一槩逐为勘修、在大边险峻之处、应尽为修墙斩崖、城堡之未砖包者、应渐次勘议、逐为包砌、至于南山坌东敌台、原议先尽本山官军兴修、三年报完、今东路城坌俱尽砖包、北山大边墙崖墩台、俱巳尽完、游援官军、见有余力、相应照南山官军事例、日给行粮、及每台散给犒赏银一百两、免支盐菜、责成各参游与南山参将分定工程、并力协修、与砖包城堡、限以明年报完、其余见经题议兴修工程、上紧催攒、务俱以今年报完、合用盐菜等银二万七千七百一两零、仍于河南见解班价内支给、应用口粮四万二千二十八石七斗零、合无查照户七兵三事例、在户部所出七分、计该粮三万一百二十石一斗零、于见在修工支剩客饷内支给、在兵部应出三分、计该粮一万二千九百八石六斗零、每银一两买米九斗、该银一万四千三百四十二两九钱一分、于太仆寺马价内解发、惟复仍照上年事矢见、俱于修工支剩客饷内支给、乞　勑该部查议施行
　　○为恳乞议处疏通市马疏【疏通市马】
　　案查自隆庆五年、北虏输诚款贡、伏蒙　先帝仁恩准其互市、本年宣府镇易过马一千九百九十三匹大同镇易过马二千九十六匹、山西镇易过马二千九百四十一匹、俱各派给各营官军骑操、并发所属变卖、及折充武职俸粮讫、隆庆六年互市、宣府镇因老把都诸子未到、止易过永酋夷马九百二匹、大同镇易、过马四千五百六十五匹、山西镇易过马二千三百七十八匹、万历元年互市宣府镇易过马七千八百一十匹、大同镇易过马七千五百五匹、山西镇易过马三千七百八十八匹据此、节年市马。较之在初年尚少。次年渐增。迄今四年。诸酋感　德日深。赴市日众。市马日多。而调停疏通之法。诚不容缓。臣于履任之初、节经会议案行三镇将各营、旧有并新领马匹、通行查刷、将老病瘸瞎不堪者、量估价卖银备互市、即以市马补给、又该宣府廵抚吴通将本镇步军均行编派挨次领卖、又大同廵抚申、查核所属军民驿站酌处分派、山西廵抚朱、行该省议派三府州县里甲领卖、施为虽各不同、无非疏通之意、故元年并节次月市之马、巳幸无滞、今照二年市马、在宣镇巳一万四千五百有余、在大同约七千六百七十有余、在山西约五千有余、而每月诸酋送易之马、不在其内、通计三镇几二万七千有余、宣府原派无马官军止四千七百四十二名、大同原派无马官军止四千五百名、山西原派无马官军止五百名、尽数兑给、仅及三分之一、至于三府之里甲、三镇之驿站、为数无几、上年巳派者。难于重给。而所属军民之变卖。尤难逼抑。且此市马若拒而不纳。边镇以马多为苦即此可见市利之大则重拂虏情。反侧立见。苦拘循成议。则俵散无地。阻阨益甚。遂使　国家虚竭府库之资边庭坐失骊黄之利。非所以仰体　德意。保安疆圉也。及查前总督王、所议俵兑京营。转发蓟镇。山西廵抚杨彩、请解太仆。悉皆长策良猷。该部覆请。幸略施行。卒为议者所阻。而更为尽给本镇所属变卖之说。莫非委曲权宜、以舒目前之意、至谓以后年分另行议　请、则固巳先知历久之壅阏、将以为今日更善之张本也、臣不揣愚陋、辄敢参酌诸臣之见、矢见画调停、列为四事、开款上　渎、臣又闻之、天下有难处之事。智者当求善处之术。缘太仆不旨受马京营复难重给故有此论中外有相资之势。人臣恒切相成之义、故变通以宜民。推行以尽利。凡民之事莫不皆然。而况事关疆场。机系安危。无损于民。有裨于　国。其在诸臣。有不竭忠殚虑。思艰难而共济乎。乞　勑兵部早为查处、臣等幸甚、
　　计开
　　一立场厩以便牧放、往岁虏未服时。诸镇得马甚艰。今虏马蕃庶。拒之则不可。散之则无处。及今不为区画。久而将成弃物。臣愚以为当于山西宣大择水艹荐美之所。胡马止宜在边畜牧一入内地便有不服水艹之患各建牧场一区。每年所市胡马。除给军民领卖之外。余剩之数。分场牧放。将各营步军、之不任战阵者。每军一人。牧马三匹。每十军为一羣。十羣为一较。以一把总领之。十较为一场。不足者无取盈焉。以一空闲参游等官知牧事者领之。时其水艹。班其毛齿。稽其良否。视其医药。夏秋放青。冬春量贴艹料。及调发空丁。采取秋青艹束以备冬寒。山西即领于行太仆寺。宣大则领于各兵备道。而阳和则另立一小场。以牧诸部之贡马。各镇旧额艹场。通行查出。分地住牧。倒死者量为罚治。盗窃者重为追赔。时有孳生。照中土种马之例。酌行给赏。而凡京边诸营之用马者。皆取于是。孳生之驹。军民愿买者。照时估值给焉。如此则马虽多。而蕃蓄有所。不徒无壅滞废弃之患。而或可收云锦骊黄之利矣。
　　一时俵解以便军民、　国家额征民养大马解于太仆者。岁数万匹、无非为军国计也、中土之民。买马甚艰。有四十金而后得一马者。往返道途。饲牧之费不与焉。臣昔为知县时。目击其苦。监牧者讲求宽恤之政而不可得久矣。今兹胡马立场蓄牧。为时既久。水土巳服。大胜中土之产。臣愚以为宜如总督王廵抚杨先年所议。再为酌处。将三镇各场所牧之马。每岁选其高大臕壮者。宣府以二千三百匹为率。大同以一千五百匹为率。山西以一千二百匹为率。各镇廵委选具数。先行咨送兵部。转行太仆寺。听其委官临场。会同行太仆兵备守廵等道。逐一验选。领回临关兑给京营官军骑征。将直隶山东河南等处府州县应解大马若民马复征而胡马又觧则太仆自不能无言此法酌量最妥酌量分数征收折色照依原定价例类发各镇以备互市之用则京营坐收騋牝之利。百姓可省买俵之劳。马价无匮乏之忧。虏人得怀绥之利。况夷马强徤惯耐。尤利驰骋。较之中土驽筋弱骨。鞭策不前者倍蓰矣。
　　一广兑易以苏困累、查得宣大市马、先该总督王题。准部议每年蓟镇督抚发银一万二千两、于宣府易买马一千二百匹、岁以为常、两利兼济、法之善者也、臣愚以为此法不但可行于蓟镇。即今真大河保等府。各设有总副参游等营军兵合用马匹。不下数千。半仰给于太仆。而军兵自买者。本价之外。津贴倍之官民困累极矣。若照蓟镇之例。再为推广。于蓟镇则量增千匹。于真大河保诸营则行彼处廵抚镇守衙门通查各营应补马匹。每年每营定数若干一体发银。或委官领军。自行易买。在真定诸郡。则赴由西水泉市。在保定诸郡。则赴大同得胜等市。官价巳有定矢见。无容别议。若军兵自买。更为酌处。上马则十二两中马则十两。下马则八两、裒多益寡。彼此通融以示优恤。则　国马日多。军容日壮。而军民亦可免赔贴之苦矣
　　一先选解以疏积滞、查得宣府以一镇而当永邵□青把都二部之夷、故市马比山大独多一倍、即今巳市并送易之马几一万五千余匹、无马官军止四千七百有余、尽数分给、仅三分之一、余者无处给散、虽该抚镇编派步军。从宜领买。数亦有限。人情颇难。欲请发太仆。恐又以新至水土不服。多致倒损为辞。臣愚以为宜将该镇上年、此亦一时之策给军领养之马。选其高大臕壮者二千余匹。解送太仆。给散京营官军骑操。以抵来年真保等府属春季应俵之数。一体折银解发。而蓟镇今年所买之数。亦量增千匹。却以新马补还原军。以后年分。却于场内所牧之马。一体选解。如此则一转移之间。中外俱利。大公之政举。而该镇目前之急可舒矣。
　　○备察边情敷陈臆见疏【大同修边】
　　准兵部咨、该御史陈文燧款题开陈八事、该本部看得察抚赏之机宜、酌修守之要领、勤戎伍之训练、严使介之稽核、恤边军之劳困、议夷马之价值、定贡市之期侯、七事均于边防有裨、逐款议覆题奉　圣旨、这所奏依议行、与方逢时等着实举行、其一应阃外机宜、亦许他以便宜处置、务不失制虏安边大计、以副朝廷委任之重、欲此备咨到臣、限本年十月以里回　奏遵行、看得按臣目击时艰、条陈石画、深切着明、部臣复议周详、机宜曲当、臣等更复何言、况奉　明旨依议行与臣等着实举行、其一应机宜、许以便宜处置、所以责之臣等者、既重且专、臣夙夜惊愓、惧无以仰称　德意、惟思日孜孜以图效尺寸、八事之中、巳行者三、遵行者四、今当议行者一、夫抚赏之机、使介之稽、贡市之期、三者事体相属、盖夷虏之性、残忍贪戾、嗜欲无厌、逆之则肆侵掠、顺之则求抚赏事势之必然也、抚赏之举。名同而实异。有自我而赂之者。即自彼求其情不一或以尝我或以诚来亦须谨察有自彼而求之者。有巳臣服而惠给之者。今日之抚赏。正巳臣服而惠给之者也。臣等随机应酬。予夺操纵。务使在我足以为恩。在彼足以为德。历岁既久事体颇定虏心亦服。而夷使往来。各有印帖为照。虽来去络绎。至即遣还。不容有信宿之停。骑乘马匹。巳经订约。我马不出塞。彼骑不入边。争扰侮夺。近皆敛辑。惟守贡之使。则留住三镇。在宣府者三十八名。在大同者十八名。在偏关者六名。在阳和者七名。皆建有夷馆。防闲周备。犒给优厚。无敢諠哗。乱我齐民。赏宴毕日。即行遣还。贡市之期。则起自四月之中。至九月终而事毕。今年行之巳定。来岁即可循据。此三者臣等之所巳行者也。夫两镇之支费。皆原于抚赏。抚赏之用。原无定则。　钦给之银则有定数。皆取给于积余之客饷。在宣大二镇各二万两。在臣军门则取于宣大者各二千两。山西一千两。一年之间裒益樽栉。亦足支持。间有不敷。则取补于减哨市税。市税为数甚少。仅足以充各城堡供给往来夷使饭食之费。不足者亦以减哨之银给之。减哨者乃沿边哨守之军。往年哨探艰苦。故于月粮之外。加给行粮。有一石者。有七八斗者。有四五斗者。有二三斗者。地有险易。数有多寡。今幸虏服。哨探稀少。故行量减以助抚赏。在宣府岁约银四万四千八百余两。在大同岁约银四千六十余两。盖外非剥军。内非耗储。诚因时济用之一端。设使虏情一变。则当尽给停减矣。至于那借库银。或举事之初。处置未备。权为借支。随行扣补还官。非固假之而不归也。且抚赏之目诚为浩繁。出入支给。各有司存。臣等年终造册　奏缴。实非漫然无稽。按臣之议欲行查核。尤足以明廉而警贪。法之善者也。但恐事体久近不一。闻万历年间边塞甚富而边臣甚廉今则反是昔可以不查今恐不得不查矣人情好恶不同。行之既久。一有倚法操切。使阃外之臣。畏首畏尾。无以广慈惠而縻虏情。臣不能无异日之虑也。至于戎伍之训练。边军之劳困。夷马之价值。三者事体亦略相关。盖市马岁无定数。来则与市。中间虽不尽良。亦不尽驽。简之可得十之五六。价亦因之高下。高者不过八九两。下者仅及三四两而巳。本年二镇所市马二万七千有余。盖虏性贪利。申告晓谕。裁抑拣择。臣等亦侃侃行之。诸酋虽不能尽从。而亦不敢滥然纵肆。羁縻之术。实在于此。价值则有桩朋之银。有变卖之助。相兼接济。近该廵按御史陈文燧具题部议准增宣府三万两。大同二万两。又该兵部题　准宣府拨给蓟镇马二千余匹。可得价银二万四千余两。俱为有济。山大或有不足。臣等另具题　请臣等不患马价之不足所患者市马之无处也臣自履任以来。日搜诸营骑操之马。取其老病疾弱者减值变卖。以市马补之又取诸驿站之骡驴不堪者卖之。以市马更之。又择所市之马。幼小不任骑征者。减价转卖。多方措置。支吾目前。故大同之马巳幸无滞。惟宣府既无有司。夷马事宜前疏巳悉而夷马又复加倍。该抚臣吴以二军共领不便。今遵部议以马高下定军多少。或六名。或五名。或四名。每军量输价银一两。秋月停工采办。及听以月粮从便扣抵又复立场牧放。专官管理。故宣府之军困亦稍舒。犹自支撑、至明年则益难矣。夫边军之劳困有三步军之困修工累之也屯军之困赔办累之也马军之困买马累之也然宣府城边二工。俱各报完。大同城工亦巳就毕。且当兴作之时。分班更代。不妨农务。犒劳存恤。悉加优厚。艰食之月。将主客兵粮。出陈易新。及抵坐月粮本折。又该臣等遵奉　钦依。请蠲先年虚增屯粮。在宣府者二万四千九百余石。在大同者四千五百有奇可免赔办之苦。应纳本折二色。通融调停。计筭均泒。惟从简便。不事纷更。又幸虏骑无侵。开垦日广。收获颇增。愿自抵扣月粮者。各从其便。及通行采打秋青艹束。扣价以偿。步军屯军之困。亦稍恤矣。惟于市马。若俯从臣前议再为疏通。则马军之困。亦渐可恤也。若夫训练戎伍、乃诸将之能事、臣等之职任、今虏虽款塞、未然之防、不可不严臣等念此日夜至熟、士气军容、亦略振举、盔甲器械火器等项、俱整缮有绪、各亦足用、此四事者臣等之所遵行者也。至所谓修守之宜、则城堡边墙墩台、皆为重务、往年虽欲修之而不可得、今虏既款塞、维其时矣、宣府城堡边垣、开疆阨险、先后俱完、无可再议、惟大同边墙东起西阳河、西止了角山、延袤六百余里、建筑以来、三十余年、雨雪之漂淋、沙水之淤冲、虏骑之凭陵倾圯颓坏、存者无几修筑之举、岂容延缓、况先后部议至详至确、臣等惟在依斯举行、勉图成绩、而按臣请行再加酌议者、诚以封域之建、当先度地利、次量人力、务求久大之矢见、不可为欲速目前之计也、方公不欲筑墙故每言举工之难盖大同乃古云中之地。阳和即白登之墟。地参胡境。长沙漫碛。艹木不生。浅水平河。夏涨冬涸。边垣所屇。有取土取水于数十里之外者。所在羣山。星散蚁游。无蜿蜒绵亘联络之势。非惟大异于蓟镇。而实不同于宣府。此地利之当议也。一镇之军。原额十四万余。二百年来逃亡过半。见在食粮之数。仅八万余。而官幼妇女优给。亦在其中。城守役占之外。各营选兵。不及五万连年修工。日不暇给。更无他军。可以更助。大工肇举。人心忧惶。此人力之当议也。此六百里之墙。除巳完外。应修者五百三十三里。边土沙松。风激雨漂。立见糜散。故墙高则速颓。崖深则善倾。沙漠之区。采柴无所。沙鹻之土。为砖不坚。徒费人力。旋成旋毁此工程之当议也。为今之计、合无将前议边墙身高减去五尺、加之女墙五尺、通高二丈五尺、墙外原有壕堑一道、挑浚深三丈、阔二丈五尺、沿墙每里筑墩台一座、身高四丈、垜口墙高六尺、每面根阔四丈、收顶三丈、上盖瓦房二间、每三里筑空心台一座、高阔相同、中用空心、上盖瓦房三间、仍各于向里一边、围筑院墙、一曲随台之高下、以为墙之高厚、房以住守哨之军。墙以便收敛之事。旧墙有可因者则因之。险有可据者则据之。沙石不堪之处。可改移者则改移之。先年墩台置在墙外。无益防守者。墙内之台、可归并者。则移置归并之。务使高可恃而坚可久。但一镇之军夫有限。连年之工役始完。兼之今岁水旱氷雹为灾。米价腾踊。人劳未息。工期巳屇。事难促举。合行宽恤一年。以万历四年起工、先尽本镇军夫、量地远近、分为二班、每月一更、不足者以河南等处班军添拨、一体随班替换、合用行粮盐菜等项、悉照原议支给、如有不敷、容臣等临时　请讨、每年工完、先行勘明、有功人员量行奖赏、通完之日、类行核勘、大加甄别、升赏黜罚、原议砖砌墩台、候五年工完之日、另行计议烧包、庶工程有序、军不告劳、激劝有章、人心思奋、此一事者、臣等即当议行者也、边墙之设或以为便或以为不便故方谭有不合然二公具有成见不可以此而议彼也夫边墙既修。墩台既备。大险巳固。无论虏之叛服。而战守之具。有备无患矣。然功成之后。摆守之时。臣愚尤有过虑焉。夫墙以制虏。台以卫墙。二者皆藉军以守。而后险不虚设。若墙无摆列。与无墙同。台无拒守。与无台同。墙长五百里。则为垜口十八万有余。每垜一人。则用军士十八万人。每里一台则为台五百。每台五十人。则用军士二万五千人。一镇之军仅八万余老幼悉行纔及三分之一原额尽复。尚少其二。而沿边右卫等九大城。新平等三十九边堡。更无一人可守。顾彼则遗此。护东则失西。此摆守足军之难。臣之所虑者一也。夫兵聚则强分则弱墙台既设。摆守必行。则吾数万之众。此真知兵之言散列数百里之间。而虏贼屯聚。止于数营。彼聚而攻。我散而守。彼力益专。我力转弱。十里之外。声势不及。各分信地。不暇援应。三四将吏。闭空城而不能谁何。是外形虽壮内势转虚。将蹈昔年乘塞自困之祸。此务外失内之难。臣之所虑者二也。地方百里。陵麓势殊。况至五百里。则山河之间阻。溪谷之回合。有险有易。而水口所冲。闭塞尤难。万余之虏。得寻丈之隙。即驰突而入。城堞连云。孤兵独守。两台之间。纵有矢石火炮。为数有限。虏以重甲徤马。飙驰而过。计所中伤。曾不足以损彼毫毛。内地之祸。将不可言。逮至集兵追逐。则虏巳满载而去。此边墙防御周固之难。臣之所虑者三也。虏寇之至。防御之时。猛将强兵。坚城固垒践更樵爨。靡不有备。尚难持久。况在极边墙台之上。兵士抱戈而株立。将师擐甲而茇居。虏骑如蚁。往来墙外。以虚形制我。十日不退。风寒雪冻。渴不及饮。饥不及食。心力离散。不可收拾。摧枯拉朽之形见矣。此摆守持久之难。臣之所虑者四也。臣犬马之心不胜惓惓、伏乞　勑下该部将臣所议再为斟酌题覆施行
　　○虏酋势刼熟番疏【抚处宾酋】
　　准兵部咨、该廵按陕西监察御史董石题、称虏酋宾兔同男阿赤兔、带领部落一千余骑、欲要抢番索赏等因、本部议拟、西虏抚市之机在宣大而不在陕西移咨宣大总督。转行顺义王俺答。严谕宾兔。安分遵守。不许侵扰番汉、以绝觊觎之心、等因题奉　钦依、备咨前来遵行间、又节淮兵部咨、为酌议西虏均抚赏、昭恩信、顺夷情、以永边利事、该总督陕西三边右都御史石、题称河西之虏、有住牧大小松山者。乃宾兔部落。有往来抢掠西海者此俺答之少子丙兔也乃河东套内部落。住牧者利在互市。往来者利在抚赏。今宾兔就市于宁夏。妥便无议不必另立市场。祗缘西行虏众、经过甘镇地方。苦无抚赏。以故求乞纷纷等情、等因到臣、巳经备咨兵部知会、查照去后、今准前因、除臣又行选差通官传谕去讫、三年四月初六日顺义王差有通事土忽智等来见臣、约请进马之期、臣即面译晓谕曰、汝顺义王节年受　朝廷抚赏之恩、天高地厚、即今各部颇遵约束、惟西海宾兔不服禁约、屡行侵扰、今又远掠西番、声言入犯松潘等处、意欲何为、你顺义王若不早行严禁、则汝数年忠敬之名、都被此酋所坏、贡市之利恐不可复得、汝家之祸、自此始矣、土忽智等当亦心服、言曰、宾兔非敢抢松潘、盖因子年西抢、今年都回、遂远抢生番、凡系属　中国之番、都不敢有犯、且宾兔非敢故违、只因甘肃不准开市、宁夏又路远、往返艰难无利、彼见诸部头目、都有定所、惟此一酋无定、故如此、若甘肃地方。纵不开大市。但得抚赏得宜。彼即安心听从。不然恐顺义虽禁约。亦不能尽制也。臣听其言、亦似有理、窃计虏情亦不过如是、除再三申告、又附书令其归谕外、臣窃惟北虏自上世以来、非冠带之国、　正朔所不及、侵凌寇暴、历代苦之、苟能款服、制其寇掠、惠　中国以安四方、古之人所竭心力而图之者也今者伏遇　先帝圣德远被　陛下神武昭布　天厌夷虐哀我边人、二三黠酋、自俺答而下、莫不稽首委命下吏、听受抚赏、　陛下不以为过、每从优锡、许臣等便宜酬应、不敢有贰、若是者岂真与之约与国、结邻好哉、诚以犬豕豺狼、凶顽啖噬、幸其委命诚得而羁縻之、为边人请旦夕之命、使边臣得效修守之力、辑宁封域、以仰舒　陛下北顾之忧、臣等所以昧死而为之者也、比来诸酋各有定所、受我豢畜、莫有异志、而宾兔者止缘甘肃之市、迄今无定、宁夏路远、往返艰难、故猖狂如此、夷虏愚顽、志切贪欲、作此举动、外示强悍而实内怀冀望。当此之时、虏志未定、若能察其机而先事图之、彼宜无不听从之理、且西虏诸部、数年西抢、在巢者无几、今且悉回矣、徒众既多、奸计日生、失此机会、不为一处、以收其心、而夺其气、使不肖之志日益坚固、为害将多、臣虽日谕俺答、恐亦无益、况事体人情、不甚相远、彼有望我之心、我无绥来之策、而徒区区于传谕禁约之间、将为再三之告、非所以重　中国之威信、而孚远人之观听也、譬之养兽然。熊虎既驯乃不能扰一狼。而使之触藩篱而生兽心。非计之得者若以此酋奸诈反复。不当抚处则又宜明示弃绝。严兵拒战使一大创。不敢复逞。似不当蓄疑顾虑。自失机会为也。夫兵凶战危、圣人不得巳而用之、昔人有言、用兵诸将之利。非国之福。况未必为诸将利。臣又以为此事不可不深长思也。至于松潘之事、或系诸酋西抢而还、合势远掠、生番恐而投顺、虚喝我以先声、熟番愳而急援、预控我以肤愬、未可知也、况蜀徼天险。有番人以间之。此虏岂能即深入为寇。修险阨以严战守、抚番人以为屏翰、该部之矢见画、抚臣之经略、无不至当、又何过虑之有、夫封疆之事、各有专责、臣以愚陋、何敢轻肆瞽说、为出位之谋、以干不韪之诛、但准部咨奉　钦依有行臣传谕之责、窃以此事、臣遵奉　德意、往复晓谕、至于再、至于三矣、设若今三谕之后宾兔之违扰不巳、西镇之奏报又至、不但谓臣传谕之无实、而且谓俺答禁约之无效、夷虏之情事、既不能以自达、而中外之疑虑日增、边境之事渐致轇轕矣、夫天下之事、理以主之势以行之、情以察之、鲜无不济、今夷情大可见、而抚驭之权又在我、任事极难抚议初成之时蔡给事等论方王甚急断而行之、于理亦无大缪、不然者在西镇诸臣加之意耳
　　皇明经世文编卷之三百二十终
　　●皇明经世文编卷之三百二十一
　　华亭宋征璧尚木　陈子龙卧子　徐孚远闇公　宋征舆辕文选辑
　　宋卓立万参阅
　　方司马奏疏二（疏）
　　方逢时
　　◆疏
　　审时宜酌羣议陈要实疏
　　条议边关机宜疏
　　为陈边务申虏情以定国是以永大计事
  </div>
  <div class="pagination">
   <a href="皇明经世文编_page110.html">
    上一页
   </a>
   <span>
    ...
   </span>
   <a href="皇明经世文编_page106.html">
    106
   </a>
   <a href="皇明经世文编_page107.html">
    107
   </a>
   <a href="皇明经世文编_page108.html">
    108
   </a>
   <a href="皇明经世文编_page109.html">
    109
   </a>
   <a href="皇明经世文编_page110.html">
    110
   </a>
   <span class="current-page">
    111
   </span>
   <a href="皇明经世文编_page112.html">
    112
   </a>
   <a href="皇明经世文编_page113.html">
    113
   </a>
   <a href="皇明经世文编_page114.html">
    114
   </a>
   <a href="皇明经世文编_page115.html">
    115
   </a>
   <a href="皇明经世文编_page116.html">
    116
   </a>
   <span>
    ...
   </span>
   <a href="皇明经世文编_page112.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
