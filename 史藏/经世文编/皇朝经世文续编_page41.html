<!DOCTYPE html>
<html>
 <head>
  <meta charset="utf-8"/>
  <title>
   皇朝经世文续编 - 第 41 页/共 192 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文续编 - 第 41 页/共 192 页
  </h1>
  <div class="content">
   言初至直省。地方情形诸未谙习。然前此两任京职。久居本境。三官东土。近在邻封。颇闻直省地瘠民贫。又差务殷繁。苦累尤甚。惟顺天二十四属。伺应　跸路。民累而官亦累。其去京较远之区。派差里下。民累而官反乐。我　　皇上惠泽畿辅。无微不至。本年冬差。　特减车辆。闾阎输纳。供亿　清尘。固是分所应为。尤属出于至愿。然绅士既免差徭。而稍有力之家。指捐职衔。即入优册。是唯终岁勤动之农民。方供杂派。优免既多。飞洒益重。在诸君子身为民上。目击重困。未必更存自利之心。然内不能不委任家丁书役。外不能不假手地保里胥。侵牟愚弱。征一科十。理势之所必有。迨至痛极吁号。而议者又以事关全局。难与伸理。言来自田间。夙知稼穑。出守闽中。切近州县。官常累况。亦已渐悉。东坡有言。士大夫莫不爱其同类。然官吾类也。民亦吾类也。窃尝谓以一家而论。则为官之人少。而为民之人多。以一身而论。则为官之日少。而为民之日多。即如宦游外省。戚友过从。未尝不询问本地父母官治行何似。固未有以纵吏为能虐民为得者也。求仁莫近于强恕。取则不远于伐柯。我心所同。无烦赘说。言仅与诸君子约。来春办理差务。当本年剧灾之后。即有收州县。亦多附近灾区。必期一率旧章。无增有减。革除积獘。少宽民力。则言得相安无事。藏其樗拙。幸甚幸甚。若仍有洒派不公。以及朘民自植。言身居屏藩。曾不能少纾民间疾苦。平日读书所学何事。而尚能腼然为诸君子之长官也耶。御下如束湿薪。固素性所不为。然一家哭。何如一路哭。书之史册。以为至论。言虽不材。又敢上负　　圣恩。下孤民望。以博宽厚之称于百数十员属吏乎。言闻有司更换之际。吏胥因缘为奸。供亿迎送。于民无益。然至其不得已也。则两害相形。必取其轻。唯望诸君子共体此意。毋使言之必至于不得已也。

为民设官。古今通义。所为尊卑相维者。原以力能举事。则上游足以有为。而洞悉民隐。则州县得之切近。诸君子宦游直省。阅历有年。民间疾苦。亮多加意。而或事有牵掣。势难径行。或不时受代。未能竣事。或差次体察。权不由己。是在卓见在胸。长材未试。利关全省。固属鸿猷。害除一邑。亦为隐德。言承乏下车。情同墙面。虽怀勤求之心。未得諴和之要。傥荷诸君子念切同舟。不吝教益。各抒所见。以匡不逮。勿拘体裁。唯祈迅速。说果可采。言必陈明大府。商同司道。渐次举行。即或意见不同。亦征心乎好我。言接见诸君子。有所闻知。无不披露。原期交勉有成。并非恃势矜己。惟望诸君子鉴察言心。毋有所隐。

人之才具相悬。而性同一善。行径万变。而道无异趋。古今称吏治者。必曰循良。凡以循良者。有心人可勉而至。故史传纪之以为世法也。孔子曰。有能一日用其力于仁矣乎。我未见力不足者。康诰曰。若保赤子。世之养子者。固有善不善之殊矣。而其子皆得长育成立。则以母氏之求之诚也。故其识见警敏。更事繁多者。苟诚求。效可立致。即或资性迟钝。初登仕版。廉养于俭。拙修以勤。人一己百。强明可必。古史所称居官无赫赫名。去后多留人思者。此其选也。更有罣误习染。素行不检。震旡咎者存乎悔。往昔贤豪。如斯不乏。近世郭尚书初仕吴江。颇着贪酷。暨汤文正公抚吴。郭公改行。与陆清献公并邀行取。为世名臣。假郭公以失足自弃。其能免登汤公之白简。而为后世言恶者所稽乎。诸君子起家科甲。入官固由服古。其或借径异路。亦必夙业诗书。凡所征引。谅皆习闻。南宋王梅溪以黄堂樽酒感化所属。言顾何人。敢企梅溪。唯区区之心。不敢厚自菲薄。故诵习旧闻。与诸君子共勉之而已。

孟子曰。欲贵者人之同心。孔子曰。富而可求也。吾亦为之。圣训彰彰如是。而宦途犹有专以奔竞为事者。亦可谓不善读书矣。言自知不敏。公慎夙矢。民誉民望。则加拔擢。聚所欲也。积劳阅俸。则与量移。遵定例也。至缺分肥瘠。人殊甘苦。悉心调剂。以期均平。实恐偏累误公。非关为人择地。言现在斟酌正佐班次。划定委补章程。至于酌委之缺。或因整饬地方。或因调剂勤劳。心难掩。见闻争讦。必加惩创。诸君子务宜自爱。勿受愚弄。勿求系援。幸不挂于弹章。已见鄙于清议。近来民气儇薄。必期共挽颓流。诸君子级无崇卑。分皆长人。各饬廉隅。以为民倡。庶几廉让之俗可见。而顽懦之风可息也。勉之望之。

　此安吴包慎伯先生代陆公心兰之作语质意婉可备官箴固不仅为直隶属吏言也。

　　山东东西司事宜条略　　　　　　　　
包世臣

　道光七年四月。小住吴门。邵阳魏君默深见过。述新任山东承宣贺公之意。代询东省治要。答之如左。

周公告鲁公以治鲁曰。平易近民。民必归之。齐桓公问如何而可以胜民。管子以为非君子之道。故记有曰。圣王所恶。无恶于不可知。邱陵大树。人解衣止息其下。以为期约者可知也。又曰。周鼎着鼠。以马履之。恶其不阳。郁者。不阳也。故为政之道。务在自胜以通民情而附民。民附则从令。而不阳之行远。不可知之政除已。当路以不可知为政求郁民也久矣。而山东为甚。山东民气最朴。又饥渴易为饮食。从前州县有稍治民事者。其去任也。无不扶老携幼。扳舆餔饮。垂涕而饯之。则其致结队上控蓦越赴都者可知也。嘉庆之末。山东疆吏。以救獘为说。严盗贼之条。加越诉之科。而其风更炽。近年颇饬吏治。不专事庇属以虐民。而告讦遂为少减。是亦民不可胜而易治之显证矣。予以己卯庚辰间。就食伊土。略悉梗概。故条列数事。以备采择。所言平平。无当远略。况事隔数年。与现情未必符合。聊自附于俗变相类议卑易行之次云尔。一宜审定缺分肥瘠。使调剂派拨均平。以息物议也。上游举动。难保无误。所属持以为说。若应时改正。所谓更也皆仰。或谓用下持上。有关政体。必欲遂过以胜之。于是不公愈甚。物议滋起。极力周旋。太阿倒持。山东前事。如斯颇伙。查山东旧有十七大缺。今昔情形互异。如胶州利津本上缺而变为中。临清滕县且变为下。容城本下潍县即墨本中缺皆变为上。而胥吏仍照旧摊派。苦乐不均。日滋哓渎。又沾化福山昭远新泰蒙阴嘉祥巨野旧名七大苦缺。免派一切摊捐。仍每年每缺派邻县协济办公银二千两。嗣以议提节省归于藩库。准该七县以空批抵解。司案有议提节省卷可查后以各州县批解节省不足停拨。最后并一例仍摊捐款。该七县益至无措。日增新亏。该七缺中。新泰巨野得项较多。而新泰差务。两尖一宿。甲于通省。巨野为教窝盗薮。办公之费。数倍他属。凡此前事之师。核以现在情形。推类可求。应请逐细察核。详定新章。俾派拨平允。而调剂亦有准则。一宜禁司书獘窦以纾官困也。司书讹索州县。情状百变。其小而显者。如送到册结。以注语不符册式不合及挖补未盖印信此层尤多司书捏换等情驳换。迨遵驳重造。又寻别端再驳。即继以查取错误迟延各职名多方恫喝。必饱其欲而后已。又如量地丈杆。部颁碑式。不摹发。严饬造送请验。及差送候验。则捺搁不行。来差候久潜回。又复饬提。种种罔利。屈指难数。盖上司官以察属为职。必禁有司之侵帑剥民。尤必先禁书承之剥官。所谓治自内始也。州县重困。非取携于库藏。即取偿于闾阎。司书苛求。亦困州县之一端也。应请逐细查核刊发成式。俾各属有所遵循。司书不能上下其手。至借给籽种一案。山东从未实放。请提历前届册籍查核。放至累万。收不及两民。即无良。何至如此。皆司书勾串不肖州县办分肥。残废兵丁一案。尽系司书干没。以　国家有常之经费。填官吏无厌之溪。凡似此类。必应截断众流。

一宜督属清厘案件。及自理各词讼。依限结正。以达民隐而崇政体也。山东讼风素炽。然隶臬司者十之一二。隶藩司者十之八九。故省例于　　钦交部交案件。每月抚部及藩臬两司。各奏结四五案。谓之月折。良由州县专以钱漕为意。于听断大都怠慢。而佐理之友。更多不谙条例。玩视民瘼。虽雀角细故。常至拖延岁月。迫成上控。上控则发回本县。又迫成京控。京控又发回本省。委员与发审之友商同置之高阁。每有原告瘐毙押店。具文销息。积习至牢。交恶弥甚。及征收钱漕时。绅民连名控讦。轻则发府。重则提省。原被数十百人。拖累经年。官民两困。山东条银。加耗本不甚重。银一钱收钱百八十余文。完正耗钱共一钱一分四厘。又有库户书及门印厘头在其中。官余无几漕米虽重者。至两斗八升完一斗。轻者。亦两斗四升完一斗。然正漕每亩不过升许。连浮收之数不过三升。民力尚在可胜。非苏松之每亩正米至二斗许。浮勒及倍。终岁田中所收。或不足偿官税之比也。官除兑费每石七钱。又道府漕规仓费及漕后尽情诸费。每石摊银三四钱之外。每漕一石。尚可赢余银两许。其漕少之处。则取给于卷零。无漕州县。则有集头规费。及落地税。除七大苦缺。自非挥霍性成。与积累夙重者。办公尽有余剩。故东省官之受累。必以讦告条漕。而讦告条漕之源。则以平日不能受理民事。以郁民气。上控之后。曲意拖累。以积民怒。于是一二棍徒。乘闾阎郁怒之气。出头讦告条漕。合属良懦。敛资以助之。故棍徒讼虽不胜。而所获已多。且得美名于乡里。而上游不明为治之经。以为条漕加耗关系通省。谓刁劣梗令。必欲以严法胜之。真大误也。应严饬各属。尽心于户婚田债各细件。迅速结正以杜讼源。使民情归附。则输将踊跃。而新亏可息。旧欠亦可以渐筹补矣。再山东盐商。多系无赖子弟。认岸营销。掯课不完。以挟制有司。绌课才数十百两。而鹾使弹章一出。常开缺至三五州县。及其赔课开复。受累已深。亏空之源。此亦其一孔也。又东省有城工银百五十余万两。交商生息。以为逐年修城之用。而本利无偿。至通省无一完好城郭。以地方集腋之项。继奸商之富。可谓耗财于无谓矣。又司书捺案不行。嘉庆十四年　　　恩诏豁免谷石。至二十四年尚未办出。库项轇轕。各科分承。竟有银已上库岁余。而委提尚络绎道路者。己卯七月予入藩署查出示革两书有案州县填解大批。送院挂号。有迟至三四月尚未发司者。东省批解钱粮。例先期将解役姓名银数日期通。竟有虚发一。久久不到。及严檄饬查。该州县茫然不知者。己卯冬经手此事已至七八次又东西两司。赏识各殊。西司以批解踊跃为上考。东司以听断勤能为上考。自非抚字催科之长。备于一人。则东西常至龃龉。上游俱秉公直。而所属渐成畦町。此不独东省为然。而东省为甚。

　　论安徽吏治一　　
查揆

天下之势。一利害而已矣。审其利。去其害。夫人而知之也。专审利而害即因以滋。先去害而利亦随以兴。二者之乘除。又夫人而知之也。然地方大吏。奉天子德意。勤恤民瘼。汲汲焉修法令。饬纪纲。日以除暴害为事。而旋去旋复。且以益甚者何哉。窃尝论之。尧年之水。下民昏垫。兽鸟。交于中国。益烈山泽而焚之。禹驱蛇龙而放之菹。当是时。奇邪怪诡。如九鼎所图者。无一不为民害。而诛之不胜诛。使之逃匿于深林大泽。其去人既远。则害屏而已。无所用尽除之也。若夫横流泛滥。非堤防堙塞所能为。因江淮河之势。而导之入海。所为行所无事者。如此而已矣。向使无海以受洪水之下流。禹虽神圣。将此疏彼溢。其溃决日在天地间。谓禹别有所以治之者。未敢信也。是故言利而必竭利所从出之原。利终不可得言也。去害而不与害以自反之地。害亦终不可尽也。安徽省介江淮间。其俗之悍戾很。凤阳颍州泗州为尤甚。其为害之大者。曰盗贼。曰光棍。曰私贩。盗贼之炽。西近河南光州固始新蔡。北接江南萧砀铜山河南永城。带刀出入。百十为。割黍穄。夺牛畜。劫卖妇女。所聚处曰捻子．捻子之大者。恒数百人。其光棍则与强盗近。而耻为窃贼。多豢养里中无赖子。其始稍稍犯法令以尝试官刑。其渐掠良家十三四岁以上男卖水烟曰箱主．其甚者开场趁市聚博．分棚纠众．白昼露刀械．稍睚．殴杀．为商贩所苦．而最年力强暴者．乃邀遮私贩与．截其所过水陆．责取规例以为常．然私贩亦即恃之为缓急．以是出入淮泗千里间．舳橹衔尾．车辆接轸。此三者。固迹异实同。相因而起者也。其所在视州县之强懦为去留。视胥役之亲为久暂。视营汛之贪廉为肆戢。以揆所见二十年间之牧令．亦非无武健严酷其人．然用胥役而胥役之黠者即光棍。光棍之黠者又窜名为胥役。官苦胥役之豢盗贼蔽私贩．遇大伙巨案．辄悬赏购．每藉光棍为以毒攻毒之计．而光棍由此不可制。私贩盗贼亦由此不可制。不得已严刑峻法．以求震慑其心性．每年秋谳．入情实者．骈首蒙诛以百十案计．而渠枭大恶．酒酣歌呼以就刑所．市人啧啧叹为豪悍者屡矣．古者辟以止辟．而彼很疾之状．且谈笑招邀于受戮之顷．果何谓耶。天地之间蜎飞蠕动湿化胎卵。苟具物性。无不自爱其生恶其死。而凤颍泗之民独不爱其生。岂人情哉。彼盖自知所犯之不宥而终不悔也。夫民人以耕耨为生．而彼即以盗贼光棍私贩为耕耨．今使官日捕耕耨者而杀之．民不能因杀而废耕耨必然也．然则彼以盗贼光棍私贩为耕耨者．能因杀而遂不为盗贼光棍私贩乎。且夫凶荒在前．鼎镬在后．当其凶荒．不知有鼎镬也．此辈之冒法以死者．不尽由凶荒．而由凶荒以驯致于此．则十之八九．刑之所难齐也。且其顽犷跋扈之性。赴汤火如衽席。使风气日盛。一旦官府之所不能治。则大可忧矣。今自此三府州之人计之．缘淮上下．所犯自大辟军流徒杖．苟尽得拘絷．何止数千人．此数千人又各有父母妻子．约五倍之．又何止数万人．使此数万人．皆革心革面．去其故习．畏法愍死．而男无可耕．女无可织．赤身枵腹．累累然甘为饿殍而不敢动．亦势之所不必然者也。夫民犹水也。法则其堤防也。横流四出。而不使至于海。第曰有堤防以遏之。诚未见其治之效也。

　　论安徽吏治二　　
查揆

虚损者．疾病之自也．嗜欲者．虚损之渐也．是故治疾病者．治其虚损而已矣。饥寒者盗贼之媒也。水旱者饥寒之本也。是故治盗贼者。亦治其饥寒而已矣。民易犯法。而辄自诿于饥寒。此乱民也。吏知用法。而不恤民之饥寒。此暴吏也。暴吏所为．虽廉明精察．使强梁不敢肆．然守法而不知法中之意。行法而不知法外之仁。其为政。苟取效于一时一身而已。汉郅都之伉直引是非．赵禹之据法守正．而不免于酷吏何耶。今凤颍诸州县之平粜蠲缓籽种口粮．无岁蔑有．不可谓不治其饥寒矣．而仓储有一定之数．振贷有一定之时．数不可竭．时不可常．则民之不饥寒者蹔．而其长饥寒者无穷尽也．府库日损．民生日匮．而盗贼日益滋．故曰．为民计饥寒。不如为民计水旱也。三年耕．必有一年之食。九年耕．必有三年之食．天地之道．盈虚往复．十年之内。大抵丰多而啬少．而凤泗初无有丰时。盖阡陌之不分。粪薙之无法。耕耘之失时。而其故多由于沟洫之不治。沟洫不治。则民无所归。民无所归。其势不至于寇攘奸宄不止。夫沟洫水利之末。而实农田之本也。凤颍之水利．以长淮为经．而右挟汝．左挟涡．其次则濠梁五河之水。皆由淮入于泗之洪泽．而千里间之小水支流．盖不可胜纪．其潴而为湖．规而为塘．如颍之西湖．寿之安丰塘．其较著者．汉扬州刺史刘馥治芍陂茹陂七门吴塘诸堨以溉稻田．魏文帝以谯旧乡徙民屯田．皆藉淮水为用．其它凡一州县之境．沟渠遗．各以百数。始则堙弃．渐且侵占．官不知利民．民亦罔知自利．岁月既久．习为固然．有以沟洫为言者．则笑之矣。而尤莫不善于升科。　国家田地有科则．赋税有额征．即输将不及．民擅余利．亦以示　　圣王无尽取之意．宽裕优容以养其力．非徒务政体而已．且江淮与边塞不同．边地僻壤．土广人稀．既资开辟．亟宜正其户亩．以杜敓敛．江淮民稠土隘．并无荒弃．而既请升科．则所升科者．皆湖地也。以湖为田。而规数百顷之利。遂至弃田为湖。而受数十万顷之害。何则．湖虽淤塞．而势处低洼．今升科为田．必亢旱之年．此田方稔．计一州县之田．百倍于湖．以百倍于湖之田之荒．而博此升科数十顷之稔．是所入于升科区区．而所失于正供者无算也。且湖改为田．而水至无所泄．水去无所蓄．蓄泄无方。而归咎于天．天岂独酷此郡县哉。故今之为此三州郡计．惟有开阡陌．修陂塘．复沟洫．使民归农。农归田而已。无余事矣。或以近自黄流入淮．挟沙而下．洪湖日高．即疏浚淮流．而水无所往．又或以洪湖既不能受．而复畅泄上游．更形险患．此二说者．所为惩热羹而吹虀者也。洪湖．河患也．今以河患为难治．而遂地方之沟洫弃废之．可乎。且洪湖与徐淮南河为表里．其利害在河防．非地方守令所能及．而农田沟洫固有司事也。且下流既淤．上流水生．漫衍日甚．不谋疏蓄．势必高原多受其害．尤不可不急讲者也。若虑上淤既通．而洪湖之势转大．不知分泄之则纡曲而势缓。注之则奋迅而力长。尤易知焉。

况淮水上游之淤亦甚矣．居民占湖为田．一也。明初功臣以濒水滩为己有．而因以与之．曰勋田．又其一也。阡陌不分．而沟渠之内皆播种以谋收获．又一也。地方之吏．以开浚为难．又以使民弃成熟之地．则必以税赋无所出为难。然田有粮。而沟渠湖地本无粮。民占沟渠湖地以为田。亦无粮。今使以无粮之田。还为无粮之沟渠湖地。初未尝夺民田。此可以理谕者也。其既已升科．及高阜冈本无沟洫．亦应计亩捐弃．多开塘池以备旱潦．斯则皆有粮之田矣。然捐其十之一以为塘。一年所少收获者。十之一耳。不捐此十之一。而其九几至无收获。今捐其十之一。而已无一年不收获其九焉。孰得孰失。虽至愚固必晓然。此可以情谕者也。一夫不耕．有受其饥．一女不织．有受其寒．拔其本．塞其源．欲取偿于其末与委．未之有也。惟是上下千有余里．经数百年之湮淤窒塞．大而经流．小而支港．洼而畎浍．高而陂池．其为费不资．其为时非一二年所及．度支不能给．编户不能蠲．功巨而用繁．而揆独谓于他郡则甚难。于此三州郡则甚易者。有以工代振之成法可行也。此三州郡．无年不灾．无邑不振．捐缓之外．口粮岁以数十万计．其甚者至百万．十年计之．不啻数百万．其耗正帑如此．设以此十年之振银．而治三州郡之沟洫．则无有不治矣。即减之以三五年之振银．而治此三州郡之沟洫．亦无有不治矣。泗州滨临洪湖．或尚难施功．其它固凿然可行者耳。诚使廉勤之吏。锐意有为。躬行陌上。辨别地势。考求故。讲论时宜。图以识其方隅。估计以约其工力。谋诸绅士耆老以协其心志。度其先后缓急以定其次第。量其浅深广狭以一其程课。疑谤不可动。升沈不可撼。上下一心。一遇灾年。即详定灾分。以一村之民力。浚一村之沟洫。以一村之振银。赡一村之夫值。大校既定。然后酌量沟洫之远近。工力之多少。村保之大小。盈绌通融。截长补短。工毕而银有余。则以此村之银补彼村之不足。银尽而工有余。则以明年之振助今年之不足。如是不过三年．多方董劝富家大户．各以私资．自谋其产．踊跃畚锸．程功尤易。第使沟洫深通．达于大河而止．然后讲求启闭．设立斗门．宣泄有方．旱潦可恃．虽天时有不可知．而丰啬相校．固已十得其七矣。士大夫畏难苟安．不仔肩艰巨．坐使惟正之供。多付蠲缓．而转费帑项岁数十万．此岂长久不敝之策哉。

　　论安徽吏治三　　
查揆

天下承平既久．所以养民者无不至．而游民日多．何哉。传曰．民生在勤．勤则不匮．诚使农工商贾．各事其事．老强弱．各力其力．春秋冬夏．各时其时．衣食丰．盖藏足．又何以有此。然而侈奢之俗．骄惰之情．积久相诱．苟非冒法逋赋．官吏无由知其名籍．盖自丁钱归地。而游民益多焉。古者取民．有任土．有任民．赋其田之谓任土．赋其家与夫之谓任民．乡大夫岁时登其夫家之众寡．辨其可任者．国中自七尺以及六十．野自六尺以及六十有五．皆征之．汉高帝为算赋．民年十五以上至二十六．出赋钱人百二十为一算．至唐制租庸调．陆敬舆曰．有田则有租．有家则有调．有身则有庸．天下为家．法制均一．虽转徙莫容其奸．而周礼载师．凡宅不毛者出里布．闾师．凡民无职事者出夫布．原其意．所征诸民者．不徒备公私也．所罚诸民者．不徒示严核也．使人知自为生．则乐事劝功之意．奋然起矣．使人人知自效于上．则尊君亲上之意．油然生矣．夫然后作息时．衣食裕．家室团聚．老死不敢犯禁令．而其流獘．或至苦追呼．逃亡流徙．自丁钱归地．则固无此患矣。然而民可劳不可逸。丁钱既免。民不知有力役。不知有力役。遂不知奉官府。不知奉官府。遂不知有名分。而又载师闾师之罚所不及。则相率而嬉。积惰为骄。积骄为悍。夫流亡转徙不过废税籍。而骄悍则至于为乱。且夫两利相均．权其重轻．两害相均．亦权其重轻．流亡转徙之民。不必即为盗贼。而游惰骄悍。势不至于盗贼不止。流亡转徙。非歉岁无有。游惰骄悍。虽丰稔常然。其无为盗贼之名。而实甚于为盗贼者。且为教匪矣。河南之汝光固．毘连安徽．蒙亳宿州太和．所在多有．其始曰八卦教．实则随时造作．无有定名．其最蛊惑愚蒙者．以冒法而死为尸解兵解．而又同财共色以要结之．故愚者可以一生死．而黠者阴以逞其饮食男女之欲．彼此相煽．互为隐蔽．非如盗贼之可以名捕．此最游民所恃以为归宿者也．不耕而食．不织而衣．不婚娶而所至可恣其淫泆．如是有不动色相悦．舍业而从者乎。　国家宽免丁钱。均贫富之力。无逋逃之累。中上之户。输将不觉其重。穷下之氓。休息自乐其天。法诚至善。而行之既久。虽圣人不能保其不敝。语云．户枢不蠹．流水不腐．又曰．沃土之民不材．淫也．瘠土之民向义．劳也．置户枢于扃鐍之室．蠹亦可待焉．遏流水于堂坳之上．腐亦可待焉．民数之多．莫如江浙．无田业者．亦倍蓰于此．然皆有所务．自工商百艺．各量其器质年力以赴之．虽有游民．不足为害．独淮泗之间．物产瘠少．贩易不通．逐末之利．罕知其术．于是不工商而贩妇女．鬻盐硝．不百艺而开场聚博徒．甚乃习教鸠集为不轨．在彼则沃土而不皆不材。在此则瘠土而不皆向义。何则．官司不能稽其数．父兄不能课其业．赋税徭役不能加其身．聚散去来不能测其向．窃恐更数十年。孳生蚁附。游手游食之民日以加。陇畔之民日以少。而　国家二百年之宽大恩。万不能因游民之故。复着役之法。而骚然自扰。揆之所以为此说者．欲以着其积渐之由．使良有司知计深长而安辑之也。

　　论安徽吏治四　　
查揆

古之为吏。求和于其民者也。今之为吏。求胜于其民者也。求胜于其民。而势处乎无不胜。是为治有其具焉。不然。蕲胜于民。民亦蕲胜于其吏。吏孤而民众。吏蹔而民恒。吏文而民虓。凡民之所挟有胜有不胜。而吏究无或胜。至于吏不胜民。盖不可言矣。求其所以不胜之故。非贪与酷也。今之吏不能为贪酷。而姑息之为患甚于贪酷者。盖比比矣。酷者使其民怀刑。而有所不敢为。姑息则必甚其所为。而卒无以缓其死。贪者噆脂喋血。苦其下如剥肤。姑息则麻木不仁。初若无所觉。而渐至于不能药。斯二者于学校为尤甚焉。自古政事．未有有庆而无让．人情未有有爱而无畏．才能未有有优而无劣者也。书曰．戒之用休．董之用威．礼曰．榎楚二物．收其威也．是故师儒以督之．文行以勖之．隽异卓荦者贡之于廷．废学失行不自爱之士。恒置之四等以示辱戮．其尤劣者则褫革之．盖善善恶恶之公非可偏废。自有持之过刻者。或引以为戒。久之。遂各以博爱士之名。而劝惩之法坏矣。士之抗官司．昵奸慝．罔上冒法．往往而有．夫天雄乌头．非药之良也．而与病相值．易以参苓．转足杀之。其为姑息一也。童子之试．由县而郡．诚以守令亲民．凡其籍之良贱．人之秀顽．无不知之．又使录其所长．弃其所疵．虽无定额．而亦未尝令其一无所汰也．今之郡县．初不简别．幼癃老．扶携而至．中简之县．多至二三千人．一郡之数．倍于乡科．良莠杂糅．因缘奸利．匿丧冒考．习为故常．甚至假借窃盗．喧呶堂皇．小不称意．即鸠集众多．或成大狱．所司每以弥缝为事．致风气日炽．汹汹怖人．其为姑息二也。教之与养．其事相因．学师山长．俸饩不足育妻子．讲舍不足蔽风雨．书籍不足资探讨．至于考课．尤为具文．束修膏火．皆托捐给．生徒纷纭．略无仪节．其为姑息三也。综而论之．诸生之不率．姑息在学使者也．童试之纷扰．姑息在郡县者也．书院之颓废．姑息在行省大吏者也．诚使学使者．不沽一时宽大之誉．黜浮崇实．惩与劝均．则浇风衰息．士习自振．且人才之成于媿厉者。恒过于其所奖饰。岂遂以为不可教训哉。使郡县之吏．严于校核．不苟录送．县视入学之数以二十倍．郡以十五倍．则学使所试．大郡不过五千人．数少则不扰．取严则人知自爱．而一切冒法徼幸之獘．自无所容．若夫书院所以待英翘．储奇杰也。非名师硕望．无以作其敬恭．非优饩厚廪．不足鼓其气力．是在方伯连帅引为己任．由省会以迄郡邑．修举废坠．次第兴行．窃谓广乡塾。不如增学田。厚膏火。不如积书史。学田增。则校官有以养其廉。而师严道尊。士知敬学。书史富。则生徒有以扩闻见。通古今。而学为有用。江浙书院．经费充裕．又多有阁本四库全书．而皖省无之．且吴下书贾所不至．所行皆江西坊本．学者每以得佳椠为难．苟学校书院有所藏．而又激励郡邑偏僻者为买书之会．互相校录．即资讲贯．如桐城望江泾婺源积书之家．彼此相通．善本所在．书贾自至。抑又有大焉。学校之与吏治相辅者。以其正人心息邪说而柔悍俗也。有子曰．其为人也孝弟．而好犯上者鲜矣．不好犯上．而好作乱者．未之有也．孟子曰．谨庠序之教．申之以孝弟之义．又曰．经正则庶民兴．庶民兴．斯无邪慝矣．今江淮之间．邪慝未熄．而加以桀骜之俗．犯上作乱．所由来欤．犯上作乱．由于不孝弟．然则孝弟兴乎庠序．达乎州巷．行乎道路．其士君子入事父兄．出事公卿．其庶氓明贵贱．顺少长．辨等威．尊尊亲亲．反是者以为媿耻．吏治有不成焉者乎。不是之求。而欲以文法争胜于民。抑其末矣。且讼狱赋役．俗吏优为之．又束缚程课．稍不中于法．即以罣误为罪．虽骳阘．尚知以求免．独至型仁讲让优游渐渍。鲜不以为迂缓多事。而又考察计吏所不及。则相与置之。而不知其害之遂甚于贪酷也。嗟夫。

　　论安徽吏治五　
查揆

德者全乎仁者也。刑者全乎义者也。义近礼．礼辨上下．定民志．分争辩讼．非礼不决．知上下之分．而决于其上。则权生焉。故权不尊则法不行．吏者。使之奉法而与以权者也。生死人者法。而非生死于群吏也。乃有挟其诪张之术．与吏争．是与法雠也。雠群吏且不可。而敢于雠法。虽盗跖不谓然．然而市井之民为之．草野之人信之．浸淫至于衣冠士族．奉之过于其所师．亦必有说矣。媿耻之心．人人所有也．忧危之情．人人所有也．当其媿耻．冀有以文其．当其忧危．冀有以转其机．尤人情所不能免也。而所谓讼师者。乃持其变乱转移之说以中之。其始亦明知理势之所必无。而不胜其好胜与幸生之情。姑举其身家从之。以尝试徼幸于万一。乃竟有反曲为直易祸而福之一事。则群惊为神。不幸卒丽于法。亦以为膏肓沈痼本不可药。而非医巫之罪。且其幸免者。辗转讼庭。习为顽嚚。视桁杨鼎镬如寻常。遂以其身亲习云者转售于乡曲。而取偿其向者之所失。是故一乡多一幸免之人。则一乡之人师之以为法。固不足制其死命。而群吏可以口舌刀笔争也。如是而欲风俗日驯。得乎。然而法犹火也．火烈而玩之．非火之不能然也．吕刑曰．刑罚世轻世重．时际盛平．用法日轻．即情浮于法．必使之输服．而后成其狱．或诬妄越诉．第有一言之可据．则必以告言有因．其所诬应坐之本律而之．而讼师遂教以坚不输服为言．使比邻证佐．跋涉上下．可瓜蔓株连．任其所指．以旁及于平日睚之怨．而快其陷溺．至万无可自免．则尚藉控非无因为解脱．使不得不从末减．不然．则仍以不输服为辞．承审之吏．畏其狡黠．则姑示以曲全之意．以冀其无复后言．于是权不在吏而在民矣。夫权。吏之所以行法者也。康诰曰．人有小罪．非眚．乃惟自作不典．式尔．乃不可不杀．乃有大罪．非终．乃惟眚灾．适尔．既道极厥辜．时乃不可杀．吕刑曰．虽畏勿畏．虽休勿休．经云然者。盖其权执法之臣俾得行其意。则民惴惴焉。知权在乎吏。而不知所得之罪当何等。夫是故父子兄弟动色相戒。而触冒者常少也。使刀笔口舌得而转移之。又何畏而不为哉。江淮之间。地瘠而讼烦．江北郡县．风气悍疾．轻生死．多劫夺．而豪猾富厚．有不得志于有司．辄以窃为盗．其真盗之敢于纠聚抗兵役者．乃转走京师．以诬良乞辩诉．官吏始不堪其扰矣．田畔之争．岂无曲直．一失其意．即中以讳盗．求免于讳盗．而黠贼又可坐以故勘失入．二者皆褫革辱戮．而一市井无赖．折片纸挥斥之．幸而得白．已不胜文书道路之苦．遑言其它哉。江之南．盗校少．而争占山场．众暴寡．强凌弱．或预埋碑石．或刊刻记载．积谋畜虑．每隐伏于数十年之前．而发觉于数十年之后．苟耳目稍眩．即堕其术中．甚至愤争杀害．横罹重辟．而官司亦因之被劾者屡矣．究其故．士大夫多惑于堪舆地师．而其子弟之不才者．又乐散其宗祠租赋之所积．以供其游荡耗散之资．至有厚币走数百里．聘求刀笔之工者饩于家．岁以为常．其它挟嫌怀诈．攻讦阴私．恒以年七八十者先．而少壮者为之证．以老者即不直得收赎．且垂死．吏无奈何．或受害者必求直其事．而死即无可质．吏廉则不输服．吏不廉则颠倒错谬．遂成大狱矣。嗟夫。圣人之治。刑期于无刑者也。故曰．涓涓不绝．将为江河．又曰．恶之易也．如火之燎于原．不可向迩．其犹可扑灭．盖赏一善而凡为善者以兴。罚一不善而凡为不善者以惧。皆以纳民于轨物。而非以为暴也。乃狱讼之权不在吏而在民。苟幸无事。曲徇其意。将挟制之风。自下而上。民以箝其州县。州县箝其郡守。郡守以箝其监司大吏。势之所趋。日月以炽。如火燎原。如水溃堤。独风俗人心之害乎哉。

　　送王彤甫出守辰州序　　　　　　　　　
陈运镇

由科目官部郎者．进士学习三年．察其能．注籍候补主事．拔萃科初授七品小京官．学习三年．作额外主事．又三年察其能．注籍候补主事．然需缺久之不可得．而工部缺尤少．有需次至十余年廿余年者。吾乡王彤甫以嘉庆癸酉拔萃．独蒙　　皇上破格恩．未及补主事．先加员外郎升衔升用．盖以力杜浮冒一案．不署押卷尾．事败．同官得罪．　　上独奖其有守．晋爵一级．其同科超迁之速．未有如彤甫者．今以郎中秩满．例当出守．得湖南辰郡．人争羡其时命之利达。然岂有快捷方式哉。其拒同官也。非利其罪而彰己之廉也。特不能污其志趣。素所自立如是。至按问者得其情．遂以入告。此以见大臣之不没片善。　　圣天子之不遗微劳。而适逢其盛。欲辞荣而不得。然其判水曹．摘奸赂．抗争是非．何止此一事。事固有安于常而幸于偶。卓卓在人耳目。而岂知其余隐而不彰者尚多乎。且今之巧宦。大抵迎合长官。徇庇寮佐。甚至通同胥隶。沾沾然自诩得计耳。何尝不蒙其利。然有蹭蹬而颠踣者矣。彼之所巧。庸知非天之所拙。彼之所拙。庸知非天之所巧也。履险而不知危。积怨而不知毒。其趋日与祸迫。而正士循绳蹈。乃身安而道泰焉。然有能悟其拙者乎。有能悔其巧者乎。彤甫亦众所目为拙者也。殆拙于人。而不拙于天也。大湖南北．地本同省．水陆相距不越千里．其土宜稻．宜竹木果蔬．擅铁锡油炭之利．其民朴愿而勤耕绩．与湖北风同而较富饶．官其地者．无灾荒流徙之患．物贱而俗不奢．于廉俭尤宜．彤甫往焉．循良之绩。不待履之而后见。谅无变于其素也。虽然．其性切直．而言无所避．不能容人之过．有諆谩者．片言不受．如纯钩湛卢之出于匣．撄其风则立伤．其使上下皆君子也．无所用其剸割．苟其不然．将有所试．屡试不已．非折则缺．夫利刃不顿于刚．而顿于柔。故尝疾于削铁．而徐于断韦。吾恐人之第以韦当之也。然则终善刀而藏与。夫猛虎不易剚也．苍蝇不可驱也．度吾发则能制其命．守其能．全吾刃．庖丁之技．不是过矣。故吾于其行．赠之以言．不勉以所足。而勉以所不足。不在砺其节。而贵有以养其气。以为然乎否乎。

　　送巩守唐子方序　　
刘醇

唐侯既拜巩守之命．将自荆徂秦．刘子送之沧浪之浒．唐侯曰．余宦楚八年．媿无尺寸效．猥当迁擢．乃心惓焉不忍去此邦也．楚大夫与同官之旧．饰词宠行者百有余篇．子独无一言以赠我乎。刘子曰．惟君知仆．深拯仆之穷．君去．仆将畴依．愿陈愚衷．况君之命之也。仆闻人臣所以结知取信者。莫大于君上。众兆次之。长官次之。交友又次之。君抚雕残之邑．出入绝险．身障数百里横流．使民戴君如慈父．忍死奉法．不敢为非．台使者以治行入告．　　天子召对而眷异之．岁中躐登四阶．非谓君才堪大用不至此．显重于　朝廷．而潜孚乎众兆．长官列诸举首．交友称之者翕然同声．以是而封己自足。固人情之所难免也。仆尚奚辞以赞于君。唐侯曰．吁．子何相视之浅耶．若古夔周召之烈尚已．汉循良宋名臣遗事具在．犹时有及焉者．今以下邑吏承　　恩遇．不能竭心自勖．蕲逮古人．虽坐致方岳．未足自封也．欲得子一言之赠者．盖熟知子之不我谀也。刘子曰。君审能尔乎．仆无以进矣．虽然。请述所闻．凡道不欲华。华则章。章则易敝。古忠臣之事君也。尽其力之所能为告无过而已。己不欲居其功。其勤劳民事也。使民各得其所而已。己亦不敢收其报。君与民交泰．跻一世于富寿之域．终未曾矜之以为己名．名者固有所止。夫惟有止。故无假于外驰。望之若舒．即之若偻．其容寂。其色愉。非民事勿忧．与道进退．而不为俗议摇．滈滈乎不敝而常足．不广徇．不察．不矫持．不任数．是故其喜怒因时．其居处恒俭而有节。惟鉴善明．或嘘焉则蒙。人心之明。未必皆鉴若也．喜怒之差．非特一嘘之累也．宜其不蒙焉者罕矣。是以古之善治心者。必先制喜怒。制则定。定则忘。忘则虚。虚则明。视天下惟吾心之为贵。是以鲜侈弗尚．华嚣弗宝．中夜孜孜．思殚厥职．是之谓靖共之臣。命服之美。麾从之盛。非徒以荣之也。诚欲自重其身而知所畏也。是以任郡守不敢心存夫监司。任监司不敢心存夫封圻。素位而行。惟一旦陨越是惧。奚暇论虞周汉宋之佐乎哉。巩昌近蜀．去甘凉稍远．地虽剧而事易治．以君之才．当为其难者．皆不可不素讲也。唐侯曰．善哉．子言似立夫之益我者。刘子曰．立夫材高而雅善。仆相与论难纵横．至面折不稍迕．君在外．立夫在内．吾道不终穷矣．立夫入直　内廷．日参侍从清要之班．君且由专城而兼旄节道同志合举海内烝氓而敦庞之．仆之说不患其不行矣夫。

　　与陈警堂大令书　　
吕璜

数月不奉状．起居通例．知不责鄙人之．至闻闲散暂投．亦无片言道慰．将无谓秦越人视肥瘠。漠然无动于中乎．窃以为慰固宜之。不如规。规亦可已。不如贺。昔者崔郾治虢．经月不笞一人．及鄂．则严法峻诛一不贷．有问之者．曰．政贵知变．虢民劳．吾抚之不暇．鄂民剽．非用威莫能治．警堂今日之秀水．岂前日之新昌比．此用规之说也。今而后警堂其知之．可勿赘也。若张横渠早悦孙吴．不遇范希文授以中庸．未必成大儒．若欧阳永叔以文章名当世．不贬夷陵观陈年公案．未必仰天誓心为名臣．其它奇材异能．经挫折而动心忍性．成就大器者．古今来未易悉数．天之玉成警堂。或者其有意乎．假使警堂无此小龃龉．及夫转输辐辏之际．持之过急．小则以生窒碍．大则以误巨公．甚至决裂之余．一不振．虽有二三知己．曲谅苦衷．呼号引手．竭万牛之力．而卒难挽回．求一优游闲散。岂可复得．此今日之警堂．诚大有足贺者也。夫警堂风骨嶙峋．信天下奇男子．其不以所如不合．遽易介石为脂韦也可知．如璜初入宦场．又岂老于事而媕以取容者乎。君子当因势以伸其理之所易达。不执理以强其势之所难行。成败利钝良。非臣子所敢知。然不权其事之轻重而勇于一掷。其自处或亦疏矣。先叔公不云乎．用三代以前见识而不迂．就三代以后家数而不俗．庶几可以当国．璜所期于警堂者．不在悻悻自好也．是以既贺且慰。而仍不忘乎规也。不审警堂以为狂而诃之．抑以为愚而恕之也。

　　答李海帆宗传大令书　　　　　　
吕璜

八月中接手书．久不作报．以执事闱事未毕．璜亦簿书旁午．不获一抒积怀．窃计交执事数年于兹．向所最心折于执事者．以执事喜闻过．而又能纠人之过．借以自镜．返而检其所言所行．即才分蹇浅．仰跂无从．亦庶几去其太甚．渐不至为流俗之归。来教称许过当．非所敢承．吾辈今日作令。百无一二。可以追蹑古人。兴利除獘。得为而为者几何。然邵尧夫谓救正一分。即民受一分之福。既拜此官。良亦不可不勉。要在因时因地。讲求宜民之指要。实共心力以行之。官场故套。有时不得不循。不如是。不足委曲以有济。古人处此。当亦无可如何。至必不可夺之大者。决当有以自立。利害之见日益轻。则刚大之气日益充也。自来名儒．或出或处．无时不于身心民物加之意．我朝老辈中．不少粹然于道之儒。迩来一二号称海内名宿．考据词华．未始不翘然自异．然窃怪终身不涉儒先之藩．反肆訾謷．以耸一时耳目．而才俊子弟．喜纵恶拘．相附和．掇拾糟粕．记问自多．遂傲然位置在先儒之上．学术之日漓．渐不可长。璜尝过坊间博采关系正学之书．罕有贾售．又尝于所判吏牍．亲见后义先利．视父子兄弟如仇．出于口诵诗书者．不一而足．盖世道人心之忧．于此为巨。璜每接见诸生．颇为赘说及此．执事文章行谊．尝有志古之名贤．或不以璜为迂耶。闱中拔识之士．可以远大相期者．得一二否．吏事倥偬．竟无时静对一编．古人作令．有昼日垂帘．门庭阗寂者．不诚可羡耶。率复不宣．

　　答吕礼北书　　
李宗传

去秋接奉手教．累牍连篇．于簿书杂沓时．一为展读．若热渴者之沃以清泉也．仆入官以来．得此盖寡．比欲裁答不果．又恐寥阔数言．不克尽意．今春抵瑞安．两书皆未见报．及阁下膺大故．亟欲一唁．由郭朴斋寓书．想已达．阁下才气过人．复留心经世略．每闻一事．辄手录见之施行．此仆所欲仿效而不能及者也。庆元夙称难治．阁下下车后．民情帖然．颂声翕然．又仆所闻风欣羡．而以为近今罕觏者也。乃阁下不以自足．凡与僚友书及仆．辄殷殷向慕．今又以闻于刘王二君者．谬相虚美．且询作吏之道于仆．嗟乎．朋侪过誉之言．安必其可信哉．阁下非轻许可人者．顾乃于仆若此．岂欲激厉之以成其材邪．何阁下相待之意厚也。仆自戊辰岁来浙江．于今七年．中间任吏事者数月耳．此数月中．能有几何建白而足见称于人耶．然往往见称于人者．亦良有故．昔周公语鲁公曰．平易近民．民必归之．以周公制礼作乐之才．而诏其子开国承家．不过如此．百世而下．当无有易其说者。仆尝诵法斯言．试之为吏．故每一任。因时而酌剂。随地而变通。不敢为矜奇吊诡事。并不敢有高世骇俗议论。以此居心而宰物。其能平易近民乎。抑尚有未尽能近者乎。其它则皆抱愧于中者也。瑞安疲敝。甚于他邑．近日催科．不胜拙困．诚有如阁下所云．虽阳亢宗不能不书下考也。阁下行且西矣．未得握手一别．殊难为怀．前所论诗文．多与鄙意相合．亦间有不能合者．阁下在衰绖之中．焉敢以是相渎．待他日细论之耳。盼望旋旌．无任驰溯不宣．

　　复广昌守方觐宣对扬书道光二十二年　　　　　
包世臣

六月十二日．阿韵来．奉手书．琅琅千余言．字字珠玉．非阁下岂能更望之他人耶。阁下心地质地．俱异恒人．尽力为之．何事不可成．加以筋力强健．有济胜之具．勇往直前．有必胜之志．唯求治太急。视事太易。恐终受此累耳。试以吾人一身言之．初有意于学．勇猛精进．若古人不难至者．旬月之间．卓然有除旧更新之观．数岁之后．抚躬内省．则仍一故我而已．古人所为重藏修息游者此也。地方当积坏之后．遇有志振兴之吏提倡之．而绅士之有志者。从而和之．旬月间．颇觉有丕变之机．然久久不过稍去已甚。未见有竟能更旧俗．垂之永久者．此百年必世之说．所为不可易也。汤文正之治苏．为近世所仅．然读其教条十三则．验以今日风俗．则固未尝能遵行已。至贵部为阳明所开．其抚赣时．于戎马倥中．集生徒讲学．当下即有闻人．迄今尚为诵说．而赣州恣谈理学之风．实昉于此．陋儒以为过化之妙。世臣则谓此阳明微权以虚声耸动愚氓而济吾事耳。盖其时讲学之名至高。阳明之望极重。以单车受剧任。岩疆。负嵎者相望。而伏莽尤多。必一一以兵力治之。事既难蒇。且非久安计。故诱其稍有志识之子弟。入营讲学。歆动以传道入圣之易。则伏莽可销。而负嵎亦易解。是以阳明驻赣不过半年．劖数十年之积匪．至今道以不梗．如果于戎马场中求传道种子．阳明不如是腐谬也．然亦幸而半年即去．此窍不为人凿破．而曾与闻论说者．已自命圣人之徒．为乡里所宗仰．设稍久于此地．则技必穷已。阁下既自许以三年。则下手时毋过为高论。依于因陋就简。而暗去其已甚。以渐而进。一变再变。自有可观者。此小以成小积小以高大之术也。且不树高明以来谤。尤自全之要道耳。平易近民。民必归之。因民之欲。则事易举。仆向语友生有云．先察民情之所向。次验民力之所堪。阁下以此推之．则自得之．至贵部风土人情．仆无能悬断也。保甲条约．乃仆少作．彼时锐意有为．常以一人之思力．求契万人之好恶．虽不中不远．然必有不能悉合者．阁下采择而毋胶泥斯可也。仆到白门不数日．即有江警．都人士纷纷逃窜．所知皆谆劝避地．仆坚持不动．见街衢告示．知当事无可与语．迄今月余．不谒一人．唯葺房室理乱稿而已．又有绅士拉入保公局．仆力却之．曰．出城接战．弁兵事也．婴城固守．则民之事．而绅为领袖．果贼至城下．登埤筹守具．督民夫．仆虽老惫．义不容辞．亦不待诸公牵率．至公局主于敛钱．仆不识一富人．何益乎．盖城中官绅。皆以望风迎贼犒师为长策．仆残喘余生．何能更当此一蹶哉。承示志书一局．来年拟以八百金相招．固无不可来者．唯祈先以其半俾安家室．则必为阁下蒇此事．志书与史．事同理同．果得有成．固所愿也。城外汹汹已十余日．仆验以云气．今年可必无事．后此则不敢知耳．阁下日内已庆弄璋否．此间事想日日有官文书知照．无须草泽文言之．致滋口舌．诸唯珍玉不具．

　　答姚伯山书　　
包世臣

在古北口见邸抄．知已外用．遂以五月九日入都．次早奉诣．欲与阁下言而已后．读留别之书．殷殷问居官之要．世臣滞都下．徂秋涉冬．时时询耗息不可得．日昨有来自河南者．言阁下现奉差至新蔡．岁内可以补缺．面言既未能．而前书又久不报．歉仄殊甚．阁下博通今古．又涉事已深．百里任非所难堪．况吏事本非甚难．唯在加之意而已。一行作吏。便负本来。非尽劣不职也。良由志卑而囿于俗。抑或初至有声。遂尔自足。旋踵改操。反下杂流。夫吏事至伙。非言语所能尽。吏治所为日下者。在居官而不知为民。世臣每告友生曰。印到为官。印去即仍民也。故计一身则为官之日少。而为民之日多。计一家则为官之人少。而为民之人多。是故欲举一事．发一令．必自思曰．吾之父母官．以此施之于吾身．将以为何如．执柯伐柯．道至近矣．持此心也以往．而贞之永久．则视民如吾身．于凡害之当除．利之当兴．自有不能已于中者矣。然举事唯去其太甚。发令勿骇乎众情。更敝俗而不觉。乃为之者耳。若信未孚于人。而求治太骤。则吾心未足以喻良民。而奸民得以簸弄是非。以簧惑听闻。甚且持吾短长。则吾方自救之不暇。遑言治人乎。虽然。士人治生至急。而居官为尤甚。故经理私事与句当公事并重。而常相待也。弗能使有好于而家。则公事必将受牵掣。而不能自遂其意。予前告曾容曰．先公而后私公不废私先私而后公私必害公。曾容以为名言。顾世臣所谓经理私事者。非苟营囊橐之说也。唯世臣亦几经阅历而后为此言。故及阁下未得官之前。纤悉相告。使于事伊始。即知私事之足以累公而预为之地。则庶乎得之矣。

　书中有与代陆布政言直隶条教相复处而语尤透澈公私先后之辨非特守令为然所谓大法小廉其要如此至举事发令则尤切于大吏故仍列之吏论云

　　答陆曹县彦若书　　　　　　　　　
包世臣

月之八日．用明过寓园．适故人他出．返得足下书．并刊示曹民教令．以责前书之复．故人得前书．附馆陶致答千余言．及馆陶归榇．方知馆陶见答词戆直．遂不以达．欲补缮别寄．则为时太不相及．非故人之有于足下也。前书劝息讼．课栽树．今书兴水利．劝艺蔬．修保甲．责守望．皆故人平居所熟筹．今足下力举其事．是宜深快吾道之行．而前答及今答．顾皆若有未慊者．凡以条教既布．不可得更．刊本远布．是其意当不出于请益也。闻之为政不在多言。以言教者讼。为政者先察民心之所向。次验民力之所堪。因势利导。政成而民安之。乃为善耳。故记曰．君子信而后劳其民。明渐进也。君子之道．闇然而日章。尚实至也。有其丧厥。诫自矜也。名者公器不可以多取。惩盖人也。足下自周旋几席时．巳非能自远名利．洎万里求仕．岂能不以一官为轻重乎。以故人萧然事外．著述百卷．未尝出以示人．见人片．则心好之．口称之．不遗余力．是宜与斯世无所争忤者．徒以交游间称诵逾当．以为无所不能．遂触不能者之怒．排抑数十年．至无以自存．况足下涉形势之途。而心乎取名如此。其触怒也必相什伯矣。夫党同伐异。人情也。既见足下之教令。固必进核其实。核之而实也。在足下已蹈有之诫。且以举世所未闻未见。其有不以蜀日粤雪相待者乎。核之而不实。既为谈柄所资。恐捣虚导隙者乘之。遂跬步成荆棘矣。道光之初．荐举路开．蒋节相力为尤大．留都中四十日．荐达至八十余人．其中程抚部．吴转运．皆曾自录公牍．镂版散布．然其所以致超迁者．自别有故．足下其真以为得剞劂氏之力耶．节相主试贵州．得解首士曰赵毓驹．赵君任山东陵县廿余年．尽心民事．平反巨狱．东省舆论．共推第一．在陵妇孺皆识．而未尝与一富子缔结．中更大捐九次．其从无得一官半职者．节相数千里外．每月必有手记．嘉奖廉明．竟不得与八十余人之列．是可证程吴超迁之不关流布治迹也。敝乡胡玉樵知曹时．疆吏飞章劾州县数十人．而荐称职者唯胡君．故人移书诫之曰．因不失其亲．亦可宗也．钱抚部童廉访．素不满人望．而君裒为举首．且君抵曹才两三月．何便见为称职乎．深望勉崇谦抑．毋为通省之的．传曰。的于人非有恶也．而射者必欲中之．恶其示人以难也．胡君不纳．未几为人所击去．胡君之为的也。不由自求。今足下力求为的。恐人未知其难。而委曲示之。故人之未慊也。不亦宜乎。北方水利久废．稻田不习．风沙数至．蚕事多碍．审势即可举行．为力殊非旦夕．至于大小村庄．环以垣．周以濠．两头设楼栅．断以吊桥．桥板必以厚尺为度．假丹徒君以此令于贵镇．足下能首率乡里以趋令否乎。相距既远．不可悬度．惟望损名心以求事实。果有成效。曹虽下邑。舆诵何遽不达远。而必足下自言。乃为信乎。前答与此答．辞意虽殊．条理不异．足下如必欲见者．仲远近在聊城．索之．或仍可得也．诸唯自爱．以期远大．不具欲言．

　　复贺耦耕中丞书　　
邹鸣鹤

前阅邸钞．谨悉阁下兴修尚节堂．工竣入　告．议叙集资承办各官绅．均得请如例．惟　　钦赐扁额．格而不行．论者遂疑　　朝廷经画．当务为急．此虽应办事宜．似非目前急务．抑知　　圣意高深．原无适莫．都俞吁咈．俱协赓扬．感孚不在形言．庸俗岂能窥测。鹤闻之．在上有德化。而后在下有风俗。德化之成也。在示民以礼义。风俗之茂也。在使民知廉耻。黔省各边境．自前明洪武始入版图．山川阻深．民苗杂处．节行贞静之风．懵然罔觉．男女婚姻之事．苟焉无耻．欲念不节．争心启焉．淫风所感．乱气乘焉．自来民气不靖．叛服不常．今虽稍戢．而旧染度未全除．阁下首创此堂．穷嫠．表苦节．揭起化之原．明造端之道．冀以松筠冰櫱之操．化其泯棼犷之习．较之苏郡清节堂．关系为尤巨也。夫建一言于举世不言之日。闻者心疑矣。为一事于举世不为之日。见者色沮矣。世有大贤．扶世道．正人心．积之于学以扩其识．揆之于道以求其是．持之于守以坚其力．反之身心性命以探其本．推之天下万世以究其量．是非不欲明．毁誉不足辨．安危不暇计．此心可以对吾君．而予夺荣辱则听之．幽独可以对吾天．而灾祥吉凶则听之．古名臣本末具在．类如是也．今于阁下见之。抑鹤更有请益者．汉儒以经术饰吏治。今人偶涉文章议论。便訾为书生之见。君子疾没无称。今人偶欲率作兴事。动诋为好名之心。夫以天下苍生之重。不付之真读书人。转欲付之庸夫竖子名法家俗吏耶。不及身立德言功以垂不朽。转以绳趋墨守与草木同腐者为安静为质实耶。鄙意以为非读书无以植治基。非修名无以验实用。必欲避书生好名之谤。而别求出治之本。窃恐无治可言矣。必欲于书生修名之外。而别求有用之才。窃恐无才可用矣。方今揣摩时尚者．竞以整行伍严缉捕急催比相尚．鹤敢谓此三者．非目前急务哉．然必有兵衅而后先行．伍必有盗贼而后先缉捕．必民穷财匮不能早完赋税而后急催比．盗贼因穷匮而生。兵衅又因盗贼而启。制之于已然。不如遏之于将然。遏之于将然。不若弭之于未然。则行伍缉捕催比诸急务中。自有本务在。必也先之以养乎。养必赡其身家．而商贾皆末也．一省多开数千百顷水利．一年多收数百万斛粮食．则含哺鼓腹之人．皆急公趋事之人．人人急公趋事．而催征奚难哉．而行伍缉捕又奚难哉。必也继之以教乎。教必勖以伦常．而政刑其末也．儿童真能都识字义．士子真能都明书理．则尊君亲上之人．即此读书识字之人．人人尊君亲上．而催征行伍缉捕不更易易哉。阁下于行伍缉捕催比诸治．何尝不循循勉勉为之．特以此三者。乃教养中之节目。教养中之补救。而大本大原。则有在此不在彼者。邸报中迭见阁下修文庙修考棚及开辟山地建立义仓等事．若不知有所谓风尚者。若此外无可言。而不知为举世所不言者。若此外无可为。而不知为举世所不为者。此岂复有世俗心哉。鹤近辑二十四史循吏传．名曰道齐正轨．意在援古证今．讲求实政．全史凡二百三十六人．人各为治．治各因地因时因位．而于教养二字。则一脉相承。殊涂同归。断不能舍是以成德化而茂风俗也。宦途作辍无常．二三年内始得卒业．日后当缮清本呈诲。鹤现篆陈州．月内即应卸事．迢迢千里．寸衷萦结．不尽欲言．伏希垂鉴．

　　致曾涤生侍郎书　　
龙启瑞

专人还．接奉手书．知前件远蒙关注．某此事实出于万不获已．寸心可以对天地．质鬼神．若世之所谓谨默畏慎者．难免不以为非．要亦不足听荧也。数十年来。士大夫以含忍为忠厚。以宽大为美名。如有持正不为苟同者。即以刻薄之名加之。立见其偾事。而不得罪于同官。即使其殃民。而不曲从夫清议。夫不忍于一人而忍于百姓。不忍于同僚而忍于吾君。其为害讵有极耶。天下事所以流失败坏而莫可挽回者。孰非若辈有以酿成之也。某平生实不以苛论绳人．即今日作乡绅．亦不不为地方官设想．如使我当之而力不足举其事者．断不责望当局．今日吾乡之事．实为此二人所败．如使尽其心力。及早为之。虽庸才亦必有以自见。受人之牛羊而不为之求牧与刍．且驱而致之虎狼而莫之省忧．徒束手号于众曰．吾无才．则当其受牛羊之时．何不皇然自谢其不敏也。且今日之事又不止于无才而已。而又幸其主人之多难也。而忍从而欺之。颠倒是非有无。直以为旁若无人者。彼其心之无君亦已甚矣。某虽不才．盖亦厕身士林．略知大义．目击此欺君害民之事。实觉于心不甘．如律以居是邦不非其大夫之义．则为春秋时分土分民者言之．不才以王人而与公事．乌可以此为例。又有谓所言虽是．但惜其晚而于事无益．某则谓不至今日言之。亦不见效。如谓晚而无济。则他日言之。更属无益。不如早一日言之。更有一日之效。生平赋性愚戆．惟正直二字．自谓可以矢神明．尝谓好恶如有悖于大公者．则生不可以立于　　大清之朝．死不可以入先人之庙．执事所谓邦之司直者．庶其闻而谅我乎。北事承于续函示悉．感荷．以后如有所闻．更望寄示．天下大局。固已不堪设想。吾辈为一日臣子。便当尽一日职分。　　主德仁明。民心未去。拨乱反正。安知不在今日。旌麾驻临匪遥．邻封受庇．瞻望风采．企慕无穷．

　　致左季高书　　
胡林翼
  </div>
  <div class="pagination">
   <a href="皇朝经世文续编_page40.html">
    上一页
   </a>
   <span>
    ...
   </span>
   <a href="皇朝经世文续编_page36.html">
    36
   </a>
   <a href="皇朝经世文续编_page37.html">
    37
   </a>
   <a href="皇朝经世文续编_page38.html">
    38
   </a>
   <a href="皇朝经世文续编_page39.html">
    39
   </a>
   <a href="皇朝经世文续编_page40.html">
    40
   </a>
   <span class="current-page">
    41
   </span>
   <a href="皇朝经世文续编_page42.html">
    42
   </a>
   <a href="皇朝经世文续编_page43.html">
    43
   </a>
   <a href="皇朝经世文续编_page44.html">
    44
   </a>
   <a href="皇朝经世文续编_page45.html">
    45
   </a>
   <a href="皇朝经世文续编_page46.html">
    46
   </a>
   <span>
    ...
   </span>
   <a href="皇朝经世文续编_page42.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
