<!DOCTYPE html>
<html>
 <head>
  <meta charset="utf-8"/>
  <title>
   皇明经世文编 - 第 141 页/共 172 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇明经世文编 - 第 141 页/共 172 页
  </h1>
  <div class="content">
   报赵张二政府并石司马书
　　报三相公并石司马书（朝鲜战守）
　　与副将李如栢李如梅等书【火攻】
　　门下为王事勤劳、严寒远适异国、不佞心殊悬念、昨尊意欲与沈惟敬同往平壤、具见忠勇、但将军系大将军亲弟、又所钟爱者、观此知桐岗巳悉沈惟敬之虚辞特以石司马主之故依违其间耳今欲携入虎穴明是以将军作一孤注。缓我大兵而成彼诡遇之谋既入彀中生死难。保。此仆与令兄之所洞烛。而万万不可行者。进剿倭奴、令兄与仆、巳有定筭、火攻一策、尤今所亟用者、矧诸样神器具备乎、昨面见既巳恳言、兹复再述不惮烦琐、查得平壤形势。东西短。南北长。倭奴在平壤者。闻我进兵。彼必婴城固守。我以大兵围其含球芦门普通七星密台五路外。当如新议铺铁蒺藜数层以防突出死战。其南面北面西面及东南东北二角。各设大将军炮十余位。每炮一位。须用惯熟火器手二十余人守之。或抬运。或点放炮。后俱以重兵继之。防护不测。每门仍设虎将一员守之。一有失悞。实时枭首。止留东面长庆大同二门。为彼出路。须看半夜风静时。乘其阴气凝结。火烟不散。先放毒火飞箭千万枝入城中。使东西南北。处处射到。继放神火飞箭。及大将军神炮。烧者烧。熏者熏。打者打。铁箭铅弹雨集神火毒火熏烧。其不病而迯者。万无是理。若迯则必走大同江。俟半渡以火器击之。又伏精兵江外要路截杀之。必无漏网。恳重赏召敢死之士。口含解药二丸。用新制口袋。或盛米或装土。兼铺柴草置于城下踰垣而进。看果真病与否。病则开门。令兵齐入。众倭斩级、将领生擒、各有重赏、若行长玄蘓二贼尤加用心活捉留待别用此一策也平壤一平。便当整束人马。大彰声埶。由中路缓缓而进。且莫深入。与我只要牵制。使彼中和凤山开城诸贼。西来堵截。即选精兵万余。从间道直抵王京再探王京倭奴。畏兵坐守。则一一如火攻平壤之法。先取王京以为根本。然后将凤山各处用孙膑走魏伏马陵之计。或截其腰或抄其后。与正兵会合。先后夹攻。又一策也。若王京西来救援。则用韩信伐魏袭安邑之计。与朝鲜将兵直据王京。复遣精骑与我正兵前后接应。使彼背腹受敌。又一策也。三策倘得着实遵行、不至违悞、则万无不胜之理。肤见如此、惟将军裁之、幸甚、
　　与参军郑文彬赵汝梅书【邀击】
　　接手札、仰城公一鼓而下平壤、此葢世奇功、不佞喜可知矣、但据尊报行长玄蘓诸首领辈、几致生擒。复成脱网。不免少有遗憾焉、闻攻城时。云梯四集。奋勇先登。甚合不佞攻围之法。第行长辈势穷登楼。倘不拘生致之说火器熏击亦无不可何致夜遁。纵或潜逃。数万军中。宁无一人知者。若我先遣精兵二枝。或伏大同门左右。或伏大同江东岸。俟其将至举号邀击。复以大兵继之。彼将前后受敌即身生双翼。谅无脱漏。较之远追者。劳逸何如耶。
　　与李提督并刘袁二赞画郑赵二参军书【计除关白】
　　闻中和开城等处倭奴、尽奔王京、其埶似合。其胆实丧。因其胆丧而攻之。无不大捷者。保为大将军门下旦夕奏弘功也。苐属国所以陷没。中国所以勤兵者。以关白为祸萌也。不去此人。海宇终无宁日。鄙意谓欲去此人。不可力胜。惟当智取。且倭在朝鲜者。俱非本心。彼欲留此。既惧大兵之剿。欲南归。又畏关白之诛。乘彼难进难退之际。施我以夷攻夷之谋。倘王京倭奴埶穷来归。察其孰为倭中翘楚或纵之生归或羁之幕下阴用谍间。诱以封拜。彼既可望生全。其心又有希冀。虽属岛夷。谅无不效命者。其中运用当在临机。若得去此渠魁东南可以永绝倭患大将军之功。更出寻常万万矣。区区之见若此、幸熟筹之何如、
　　与参军郑同知赵知县书
　　承手教临江氷解兵马难渡、忽尔水退蹈浅过之、又获奇功、此天助李将军也、况玄蓟镇信宗逸巳斩、止有行长一人譬之漏网之鱼、其胆巳丧、谅不足畏、而李将军又预施埋伏、更以劲兵追击、真称上策、天心人事、两济其美、王京之倭歼之定在刻下矣、但虑贵万全、事当慎重、我之火器固利。而彼之鸟铳亦足相当。如初角之时。当先施我火器。徉欲进兵。实且未进。诱其放尽鸟铳。然后一鼓下之、无难也。外鄙见一二、开列于后、祈二公与仰城酌行之。　一兵家用间。当在敌处两难之际。今倭奴欲守王京。则惧我兵火击。欲归日本。又畏关白族诛。正进退维谷时也。乘此机会。陈以利害。诱以封爵。啖以厚赉无不乐从者。王洙张大善固为可使、若便捷小心、如本部指挥黄应扬、亦可备一臂之用、即今巳在军前、如欲用之、一听仰城公驱使也、　一朝鲜居民在王京者四万余、暂从倭众、其为主真心、破家积愤、思一得当以报者、四万人固一心也。且平壤巳捷其望我师、如望云霓、四万人亦一心也。当此人心思变之时、密令敢死人。潜入城中。给免死帖。期以大兵一至城下即据北山为内应。彼此夹攻。即百万兵马。可尽灭之。但人属异国。心难逆料。亦当预防。属国苦倭久矣王师一至土人助我击之此情理之必然者何乃反助倭乎闻攻平壤时朝鲜妇女上城助击我师此又出恒情外者倘王京居民亦然。泄漏此机。以计就计。未必无也。故不信之。则坐失机遘。信之恐有他变。又在门下与大将军熟计之。慎防之耳。　一关白见在对马岛驻札。闻彼兵被创。必益兵救援。不可不虑。如侦有间道。挑选精锐。将兵一二枝多带火器。直至渡头。如船泊彼岸者。用计烧之。船来救援者。俟其近岸。火器齐发。内可截其归路外可却其援兵鱼在釜中。奚能全活。是一策也。亦当熟计行之。不佞处火器甚多、俱陆续尽发军前备用　一辽兵既不可借。刘綎陈璘兵又难卒至。彼众我寡。大将军忧之诚是。鄙意谓朝鲜士卒。虽柔脆难用。而鼓舞有方。调度得法。即弱可使强。寡可使众。前队冲锋火炮为先。然亦必挑拨精锐。以为选锋。朝鲜疲卒。止用摇旗吶喊。庶敢死者破敌。怯弱者助威。既可保全朝鲜兵卒。不必他有调遣。此两利之道也。亦可行否、又闻朝鲜兵士善射者亦多用以当锋。必能取胜。此又不可与疲卒槩用于后也。　一王京居民。与倭杂处。彼此难辩。况破城之日。事在仓卒。恐致混杀。设若有之。既失天朝往援之意又孤属国望救之心。亦非大将军与本部体上天好生之德。闻军中法令严肃。本部固不必过虑。但事关生命、阴功系之、仰城公富贵巳极、正宜修积、则今日当重者端在此也、其拒敌者固难轻宥。其势屈而降者望加意辩别。公与本部预发免死帖数千给之、意亦为此、再望于匆忙之际、更加严禁不许混伤、则不惟功高、亦且德盛、不惟勇震、亦且仁全、惟门下留意焉
　　报三相公并石司马书【留守处饷】
　　某承相公尊委、即捐糜以报、亦无所惜、昨仰仗指授、幸下平壤、兼之开城诸路等倭、尽逃王京、机似可乘、但诸倭集并。其势反炽。王京百姓。又为腹心。且山路险峻。水畦泥泞。天雨连绵。淹过马腹。进剿甚难。今虽分兵一驻开城、一驻平壤、休养士卒、奈城中房舍被焚过半、兵皆路宿、且朝鲜不通言语。不通贸易。即有银钱。无所用也。况遭兵火萧条巳甚、众兵自渡江王今。菜肉盐豉之类。无由入口。甲冑生虱、衣履破碎一遇天雨、浑身湿透相抱号泣、马倒者且有一万六千匹、兵士可知矣。某虽发价给赏亟行辽阳买布、并牛酒犒劳搭葢铺舍、然所给有限、或缓不及事、人情不安、大有可虞、昨赞画李提督三恊偏裨俱有印信禀帖、请暂撤兵、待秋冬天时地利人和在我然后直捣王京、庶或可望、是一策也但今幸获平壤开城累捷一旦遽撤我兵、回散各镇、恐贼阴肆逆谋。复行窥伺我兵既远。一时难以策应。而朝鲜新败残破之余。揆之理埶。必不能守。至将前功尽弃、奈何、又思我兵久驻外国其饷银必须加倍他兵。朝鲜残破之余。力难支给。我国为人守国费出不赀亦非得策此亦一策时又有议屯田于辽者访得本邦银矿甚多。似可开做。且其国银钱绝不使用。虽产此利。民不知行。亦不知争。矿徒盗刼之患不足为虑其今议行求一善策。令朝鲜辅臣主其事。所得之利。散给新军。作为粮饷。则上不烦国课。中不累小邦。下可鼓士卒。况藉此厚其价值招致辽阳诸处客商往彼生理乘便进剿亦一策也未知相公以为何如、至如龙山仓粮巳烧。倭奴或难久驻。然倭谋叵测。未可必也。夫执言于前。左次于后。俱属兵家要法。某未敢擅便。星驰上闻、伏乞相公与本兵及兵科速议示下、以便调撤、至祷至祷、
　　与李提督书【相机进剿】
　　昨覩来札、述清正与行长矛盾、宜有之、葢清正挟二王子三陪臣在彼、且平壤战挫、彼又不与、恃巳之功、恨行长之专、其情矛盾宜也、但行长既行。清正决不敢留。葢前日并集势众。今日倭归势孤。前日声势相倚。且亟脱咸镜今日势孤力屈何敢独留。纵使清正肯留而部下羣倭亦必不从故不佞谓其必行者此也。所可虑者。吾使臣旗牌巳遣。而彼中王子陪臣不肯放还。倭将不留数人。门下须谕沈惟敬诸人三事一有一从、即令诸人回还我境。速知会全罗用心邀截我兵固守津江。火速报知不佞。即发刘綎新兵恊助。不佞亦亲至开城共议进剿也。万勿仓卒应之设行长肯还王子陪臣。肯留倭将。而清正乃拗其中。如此则机埶在我我则速遣智术之士间谍其中令之变动徐观相持行事是一策也如行长意真。肯留倭将。而清正独拘二王子与陪臣。又敢独留王京。则单放行长诸倭归国我则照前困守之法。亦莫轻动。以待不佞之来。釜中游鱼谅不能幸脱矣诸惟留神是望、
　　报赵张二政府并石司马书【截杀】
　　昨者王京事埶、最为难处、十万之众、据守坚城攻之不可惟有坐困之法能行、非迟以数月、不能了事、且虑其有四散摽掠。死力决战之患。而时辈师老财匮久无成功之议。又继之矣。欲如赵充国坐困先零。非今时所得为也。幸其埶屈求归、借言通贡、正可为吊虎离山之计、特具塘报、请旨定夺以稳其心、非真许贡也、至于平壤开城碧蹄叙功之疏、向因王京未下不过借此以激励将士耳、二事甫行。俱有深意。而丛议蜂起。诚为可笑。不佞某于今日、惟知灭贼报主、他非所敢顾也、幸仗洪庇、巳得王京、而调兵前后截杀倘再得成、又何贡事足言哉、近贼于十九日。尽离王京。日行止三四十里。二十九日纔到尚州。未及一半。且又住下。至五月初三日尚未起身过河。过江随后。尽毁船只桥梁。恐我兵追袭故也。若我兵亦不使骤进。缓缓尾后。只当护送。以安其心直待去之日远势不能返又彼粮食将尽困惫而后击之若海上水兵船只。久巳伺候。谅必不误。近据陪臣尹根寿报称韩应寅等状启国王、谓全罗左庆右尚水使处于本年三月二十一日李舜臣三水使率舟师。齐泊蛇梁海口等处。伺候倭贼下来。当以水兵移至釜山海口截杀。蛇梁至釜山镇不远。釜山海港中甚宽广。外面险狭。倭贼尽将船只藏置港中。我兵亦为港口险狭。未敢撞入。欲伺倭贼遁出。左右水军。一时掩击截杀倭贼乃其居臣本心况不佞屡次催促。未有不行者。且朝鲜火器。如发杠子炮。比中国制更精利。而水兵船中所专用者。杠内有一木橛铁头铁趐铁巾火药。发去可及六七百步。倭船遇之。未有不碎者。今用此撞。又用火烧。若得尽截。上策也。即不然得截其半。亦不失为中策。又不然使其归岛。朝鲜土地尽尔恢复。恐亦不至下策。何任事者苦心、忌功者煽党、必欲置天下事、若之何而后可也、设非台下主张于上、某何以自树于下、台下之恩、殆与天地等矣、
　　报三相公并石司马书【朝鲜战守】
　　某向未入朝鲜时、其山川形胜、尚未真知、故未敢浪陈、兹身历其境、兼详考图帖、细询译者、始知本国幅员。东西二千里。南北四千里。葢地从正北长白山发脉。故南北最长。釜山镇偏在东南隅与对马岛正面故日本兵马易于入侵朝鲜。若全罗一道。直吐正南与中国蘓常相对。如日本欲犯登莱天津。叙形胜殊为明了不须更假图帖必须乘东北风湾转此嘴。又候东南风。然后能达大海巨洋。波涛险恶。安能如意。若不至朝鲜登莱天津。实未易犯。故天护神京。亘此一国于东南西北之间。使日本凶夷。不得逞志中华者。天险限之也、关白雄奸。熟察此故。舍浙直闽广。竟图朝鲜。葢朝鲜与蓟保山东相拒。止是西南一海。并无旱路间隔。其中由南而北。自东及西。若尚州之洛东。王京之汉水。开城之临津。安州之清川。定州之大定。平壤之大同义州之鸭绿诸江。俱系大川。俱通西北海面、陆行则有辽左一路以抵山海而水行则有七路可达天津山东等处若得顺风。三五日即达、无甚难者。故此奴一得朝鲜。据为巢穴。分投入犯。特易易尔。吾御于陆而水路难支。吾御于水而陆路不免。三境动摇。京辅振慑。其患有不可胜言者。故关白之图朝鲜。实所以图中国。而我兵之救朝鲜。实所以保中国。非若救乡邻鬬者比也。各降倭报称初意欲建都朝鲜。睥睨辽蓟。以三十万犯浙直。以三十万犯闽广。以窥中原。似非虚语也。幸仗社稷威灵、庙堂石画、连战三捷、今且赚出王京、事亦觉有头绪、但倭奴拥众、尚驻尚州善山等处、未即东往、见今杀死朝鲜军民数千、悬首旗竿者千余、且列寨无算、联络数十里不绝、虎牢木栅石城土堡、极其坚固、一路险阨、处处埋伏、哨□宋好汉、几为所获、某虽屡檄提督进兵、而将兵隳惰、必不肯前、军中汹汹、俱谓我辈百死一生、以三四万兵马却数十万强倭、不数月而朝鲜土地几巳尽复昼夜身处氷雪、盐菜毫无入口、功劳非细、言官悬论功赏足使兵人短气乃言官反谓报捷悉虚级赏、又云先给二十两、比宁夏反为不如、经畧题叙、又不肯覆今乃天气炎蒸、疾病交作、又欲远追、且倭势甚众。营垒坚完。鸟铳利害。道路崎岖。若有疏虞。将何以处。职与提督、虽百般催攒、多方策励、然恐兵心有变、不敢过责、兵士多有疾故者、后日人不察此、倘归之碧蹄之战、又可深虑、任事者、畏首畏尾、如此、何以集事、如幸、而倭真恐惧、渐次逸归、当为朝鲜悉心善后、务求万全、纵令再□必不使如去年竟达平壤若履无人之境也其要□分布。亦当画图贴说。与四镇图说并进。视保朝鲜。若保中国必不敢草率完事。设关白果恶行长辈。擅出王京。益兵添饷。诸倭不敢遽归。我兵难于即返。必须尊台主张。即发陈璘沈茂兵马前来恊助。再假勑文慰劳将士级赏须给全数。庶　皇恩播而军心励。兵埶张而委胆落。完绩或可收也。
　　咨　檄
　　移蓟辽总督军门咨
　　檄大小将领
　　檄刘赞画
　　移蓟辽总督军门咨【防海】
　　一为议归旧军以防海患事、据赞画袁主事呈称旧沿海卫所守备甚密、若宝坻之梁城所。乃建自五代时。而国初因之者也。居住日久生聚甚繁、嘉靖二十九年、将正军四百余名。尽数拨入振武营、三十八年、又将余丁四百余名、抽戍石塘岭、而海上空无人矣今宜以此军复还守海。而振武石塘等处缺人。别募军补之葢海上地薄水咸。新募远方之人不能居而梁城土著之军。其田产在此。坟庐在此。渔盐之业在此。固其所狎居而乐处者也。然不独梁城。凡天津等卫抽补者各宜照此行之为便。等因到部
　　檄大小将领【剿倭机宜】
　　一本部奉　命征调各师、不日渡江、深入朝鲜内地剿绝倭奴、其攻战之法、必须预讲、敌情虚实、必须预知、今先以主客马步攻战三事谋之、本官宜多方筹划、或与部下有谋智者熟思审处、照欵登报、然兵家之事、千变万化、难以拘执、如有破倭奇策、出于三事外者、俱商确明白、或密揭或面禀、以俟裁酌、慎勿稽迟草率、有辜本部属望至意、　一议主客之势、须先遣通晓员役、会同朝鲜君臣、的审倭兵动静如何、虚实如何、如何攻、如何战、然后进兵、斯为成算、　一议马步之势、倭兵多步。我兵多马。步利险阻。马利平行。倭兵拒险阻则我之马兵无所用其武前日攻城之战。病正坐此。葢地利不可不得也。得地利必须藉乡导。法曰乡导不得曰昧。朝鲜人即可为之。无患也。但遇险我先设伏。无令倭奴得之。故古之名将。列伍阵设伏二十处。以取胜者。有以哉我兵在马上。倭兵在步下。我兵之刀短倭兵之刀长其势稍不相接。不得器械。是以卒与敌。须易以长鎗大剑。以便搠刺。江南之筤筅金翁刀。率皆长兵。正此意也。阵定而合。须我之步兵先之。马兵继之。马兵分左右翼击之。乃法也。　一议攻战之势、说者谓倭之鸟铳。我难障蔽。倭之利刀。我难架隔。然我之快鎗三眼鎗。及诸神器。岂不能当岛铳。倭纯熟故称利我生熟相半。故称钝。原非火器之不相敌也。倭刀虽利能死人。我刀虽稍不如。岂不能死倭哉倭之所以能敢战者、非缘一刀之故其实殊恐战也前者死后者进无少退怯今日调兵四至。云集乌合。若兵将无纪士分彼此。心果坚耶否耶西夏之事。可为殷鉴。岂我之刀不能敌倭。倭之利刀不能架隔。殆非也。其心实不如倭之死战也。宜选骁勇敢战者另为一营。亦须选勇将有谋者统之。或用之冲突。或用之设伏。或用之出奇。或用之夜砍敌营以济诸兵之所不及。昔晋谢玄刘牢之。率兵五千。大溃秦师。诚得死力也人又谓鸟铳能击二层。尝试之矣。八十步之外。能击湿毡被。二层。五十步之外。能击三层四层。诸所议障蔽事宜。亦当从长。其实兵贵速合。障蔽先之。弱兵继之。强兵又继之。扑砍一处。分兵左右冲击之。倭无所施其技矣。乃孙武子三驷之术。于法有之。非诳也。
　　檄刘赞画【设险御倭】
　　一为设险守国、以杜倭患事、照得朝鲜幅员六千里本形胜之区。重山内障。大海外环。八道相依。三都连峙。若潮随江上。必舟楫。始可济人。更泉出地中。遇畦亩。悉皆陷膝。诚哉四塞。可保万安。顾本国躭文墨而不诘兵戎。弃天险而不知修守。遂使倭奴藐焉狂逞。按查往岁四月中。倭犯釜山。曾未浃旬。飞渡洛江。径踰鸟岭。连陷东莱密阳开城金海等城。直捣庆尚忠清京畿咸镜等道。任彼纵横。全无拦阻。国不绝者如线。朝鲜立国备御甚弱日本攻之于前建夷攻之于后皆入境不踰旬朔而数道并毁王京旋陷今幸　天讨敷张。故土尽复。据报倭奴虽步步退奔犹程程阨险因叹朝鲜昔日布置能如此倭何能使倭一无忌惮至此往事难追、姑无论巳、但倭奴远居日本。彼欲内犯。势必先据朝鲜。而后南犯登莱。北犯辽蓟。惟其所之。近察降倭所报。益见关白狡谋。故倭奴虽宵遁。难保不再来。大兵虽凯旋。难保必无事。朝鲜疮痍残破。倭再来犯。必至沦亡。今议留兵恊守。亦不过酌量权衡。暂为修备。葢多留则思归将士孰肯乐从少留则众寡强弱埶难与敌是今日借箸而筹朝鲜者。无过于因地设险。因险设防。为苐一策。亟应查明以便咨会国王、上紧修举、牌仰该司会同李提督、行令郑赵二参军、及知谋材官策士等、多方采访、先以今日追倭经历之处。得之目击者。如鸟岭崎岖仿彼剑阁相度。或造重关或挑濠堑。如洛江深阔为我要津。有警或守渡口。或截舟船。或东莱海口可绝则绝之。或密阳江口可阻则阻之。某城寥廓低薄。应否敛小增高。本或粮食皆系野积应否俱令上纳紧要郡邑分贮。无仍前委置路左。以资盗粮。江边树木在南岸者应否尽行刊去使倭来无木为栰以阻其济。他如王京抱汉江。开城抱临津。平壤抱大同。应否俱堪设险。又如庆尚居东南。全罗居正南忠清居西南。倭犯必由此处。应否酌其冲缓设险预防。其余未历地方。或询诸耳闻。或查彼该国。凡可设险之处。一体举行。不拘土城石墙木栅。不拘滚石擂木深坑务宜条议妥帖。然后酌量冲缓。或某处应拨朝鲜官兵、若干守把。或我留兵量拨若干恊助。或用火炮若干。并沿途沿海。或五里或十里。应否修设烽堠。如中国之制。有警相传。得以坚壁清野。使倭四无所掠。本国得以预行防备。葢倭来利在速战惟深沟高垒彼计自穷是今日为朝鲜善后之策或不出此中间有未尽事宜。悉听区处停当。画图贴说呈报。以凭移咨国王修举。并委官监督。务期成功。若止藉留兵恐不足与敌且为守也
　　皇明经世文编卷四百二终
　　皇明经世文编卷之四百三
　　华亭陈子龙卧子　徐孚远闇公　宋征璧尚木　周立勋勒占选辑
　　徐致远武静参较
　　支华平先生集（议　序）
　　支大纶
　　议
　　分黄道淮议
　　分黄道淮议
　　夫孝武固雄才之主也、而又丁汉中午之运、竭宇内以制河、讵不能埒美禹功哉、乃瓠子之决、至长歌欷戏、沈璧马以徼灵于河、且穷数十万之力、仅乃塞之、且筑宫以侈其盛、河之难治如此其在今日则资其利、而又畏其害、利不可弃、则害不可蠲也、其难且什伯于汉矣、河自汴而合淮。故决在汴。汴幸无决。而东危汶泗。北危清济间。又决而危丰沛矣。即幸旦夕无恙。而又虞其绝非而厄吾漕。幸漕利矣。而合淮会泗。激而横溢。淮凤泗以侵祖陵。纵之则陵危。决之则运道危。愈积愈高。则徐邳之生民危。顾不甚难哉。河之势合则大。分则小。而河之道宽则缓。隘则急。或塞之以来其流。或浚之以分其势。古今冶河之策。大都若此矣。故谨侦视缮堤障以待淫潦之水。修洪闸时蓄泄以济浅涩之患。开支河以多其委。刷海套以沛其流。筑遥堤以遏其冲。勤扫卷以荡其淤。当事诸臣日议之而日修之。自开新河及今迄二十年称利矣。迩者凤泗之间、洪水返淮、以虞祖陵、　皇上赫然震怒罪诸当事之臣、而议分黄道淮、以安陵寝、此格天纯孝、为根本虑至深远也、万历二十一二年有为是议者建议之初。有欲亟开高堰者。而议者谓高堰地卑。淮水所猪。一柝则淮水日东。黄河乘之。浊流西入。淮且益病。葢黄强淮弱。势必相陵。运道祖陵。并受其害矣。夫淮流壅遏。本于清口。河身之垫高。黄河倒灌淤河日积。至成关限。而旰泗之水。遂侵祖陵。淮流正道。原在清口。与黄交会。故开黄家坝以分黄。辟清口河以纵淮。而高宝诸河。又淮泗旁泄之路。故开周桥武墩以泄之。而安凤泗。而湖身平浅。容纳不广。则又开泾河诸处。以泄河而入海。又辟金湾芒稻。以引河而入江。而又辟淮口之沙。以通全淮。其归仁石堤。郁为陵寝屏捍。岁加修筑。以防河之入泗。则河势益远而祖陵可长无事矣。今分黄导淮业巳底绩。而淮泒既分。注泻既极。黄堌决口。既深且迅。河势益复南徙。徐吕之洪。浅涩为梗。河壅成滩。扒捞罔绩。则虽稍凿干沙。另开小渠。以济新运。亦一时权宜之术。无补经常之策者。况黄水泛滥。势且奔溃而四出。则睢宿之间。民且鱼乎以今计之、小浮桥。汴河之故道。黄水之所经也。自黄堌旁决。徐吕浅涩。则浚小浮桥。以济运道者。宜亟讲也。小河口睢河之故道。黄涸决水之所经也。顷因淤塞。东溃白洋。黄流溢出而萧石易之间。岁罹洚洞矣。则疏小口以通堌塞者宜速图也。沂河口乃沂武二水入河之道也。河水于堤梗。而邳宿剡城。汇为巨浸矣。黄堌既分。则引沂武汝济河流之浅者。宜速举也。葢护陵济运。并为急务。今分黄导淮。当审几宜事。诚得已。则不必殚财力于波涛之区。势诚当举。又不可弛经画于先事之防。睿谟独断。庙议佥恊奏平成之功、追神禹之绩、行旦暮遇之耳、
　　序
　　永昭两陵编年史序
　　永昭两陵编年史序【永昭两陵编年】
　　先生集欲与袁坤仪合卷而未得袁集以此为恨
　　夫史者回天维、旋地络、景曜璇躔、昭回苍册、神谟庙略、绚熳玄区、善败烱如、劝戒斯灼、俾在御者瞻前轨而改辙、操轸者聆故曲而调弦、进忠良、则龙干再肉、诛僣逆、则夷羿重褫、怀琼握瑾之士、睹华衮而作气、胸驰臆骛之侣、望斧金戊而丧魄、匡衺纠缪、助化流□于斯为烈矣、爰自巢风既家、羲画甫擩、有六籍以宣圣教、有六家以柝名象、有乘谱以申世模、有埤稗以悉丛委、美剌别干骚赋、坚白雄于同异、镂山岳、篆钟吕、鞶绣恬毫、藻缋伦茧、体裁百变、而史实该之、洋洋乎囊括六合、总揽万汇、葢不朽之盛事哉、故金石时乎铄泐、而烱鉴不磨、日月代有朓朒、而缥缃永耀、绾阴阳舒惨之机、佐皇王章瘅之柄、遐迨太始、下垂无极、自剖辟以降、未之有替也、迨夫蝇蛙竞响、红紫乱色、言辩而罔诠其奥、文葩而遂斵其朴、诡异饰则雅致漓、晳黝棼则品目乱、附威富乃锧皮而润毛羽、抵单微顾锥肉而生疮痏、岂惟索米之陋、实贻曲笔之讯、史道之厄、烈于秦燔矣、惟我　皇明、绍隆轩顼度越姬姒、辟三极于晦蚀、沛玄泽于大荒、韪命崇勋、穷天彻壤、葢坟索不足宣、丘倚未易述、厥惟史局、作者彬彬、遘衘时图之景运、参簮笔之华秩、纪言动于垂衣、潄秇苑之芬润、歆向接席、班范联署、猗与欠炜哉、第启扃于易世、则泾渭易淆、焚草于液池、则浏览曷遍、杂拾迁除之赤历、猥裁胥史之故牍、恩怨潜萌、疑信错出、琬编镠检、郁而未扬、龙图凤草、阏而莫鬯、用使然藜慱古之士、薀无颂于当年、长筹佐命之臣、闇规随于往哲、韦絇伫睠、九土盱眸、积有间矣、大纶先世、逓有闻人、聿念鼻祖臣叔芳、人称幽斋先生、潜光逐鹿之秋、撰记飞龙之会、式从草昧、掞次天历、暨高王父臣支茂、奋逸轨于　文宣、曾王父臣支立、滥词垣于英宪、王父臣支高发藻于　武庙、严父臣支禄嗣响于　永陵、诜诜五叶、世叨文学掌故之司、遥遥三支、庶接天下慱知之系、而皆性躭古昔、学不常师、身在显晦之间、故余力足以弘著述、官系词翰之局、故闻见足以备编摩、凡国常民极、边防河漕、皆精研而殚其要、遡原而习其委、或参侍工寮而与闻其概、或躬亲扬历而备究其详、忠臣谠议、时揖让而丰采如觌、神皇察相、日趋跄而都俞在耳、摘铅次椠、藏副巾箱、几侔秘府矣、臣大纶、生发未燥、猥习句读、遶膝耳提、趋庭面命口诵臆记、逾弱至壮、迨驰驱南北、厕迹冠佩、尚思得一当以罄涓涘、寻旧学以酬知遇、而术疏数奇、志与时左、首忤权相、再中谗喙、素璧点于青蝇、雄翮摧于飞弋、伟算逝而辞怀、遐思集而盈抱、惜聚沬之蕣华、愳世业之就芜乃搜狝故帙、结佩遗音、仰九庙之吁谟、而委心扬扢、接八闳之硕彦、而抵掌校雠、签轴粼列、碎金如铤、僣不自揆、乃效司马迁史记司马光通鉴、分格辨体、援古质今、粹为卷牍、葢善无微而弗扬、恶必显而后称、一人而终始顿异者、虔始而深惜其终、一事而心迹两疑者、信心而姑贳其迹、誉溢寰衢而得自不虞者、必沿华而核实、毁几负俗、而出自求全者、不以瑕而揜瑜、廉介峭直者、虽贱必褒、山栖谷隐者、虽贫必述、批鳞碎首者大书、赡闻儁词者亟赏饰浮以炫俗者不录至若奸名以聚贿者重为掊击、盱旷逖之衡、鉴幽仄之悰、草凡再易、岁亦屡更矣、丙申秋杪、　永陵脱稿、观察项德桢见而谬赏、谓　世庙德泽、亘古独永、通纪诸书、槩未皇及、士流企慕、惄焉如饥、亟梓人、以扬丕烈、既而昭陵就绪、因并锓之、夫仲尼至圣、志在春秋、犹搜撷于宝书、乘观于周史、感麟绂而抒简、卜阳豫以稽疑、葢纪载若斯之重也、大纶识类烛龙、身羣野鹤、而乃结隆思于窊隰、纡远驾于鲁晖、手泽故在、疑抱谁质、启縢剖袠、眩輶轩之梗概、范形铸象、谈钟山于曲室、挂漏既多、郢燕益谬、罪我是愳、敢云窃取之义哉、第子长绍谈大家续固、故业可藉、柯则不远、葢蓄德于多识、匪资吻于涂说、倘览者蠲张左之艳词、绎笔削之微言、亦礼失求野之意云尔、若说难留秦、吕览迁蜀、左盲膑刖、愤极成章、大纶遭逢　圣明、幸不罹此、而蒲柳未秋、桑榆非晚、悲名称之不植、托空言以自见、亦岂若而人哉、
　　皇明经世文编卷四百三终
　　皇明经世文编卷之四百四
　　华亭徐孚远闇公　陈子龙卧子　宋征璧尚木　周立勋勒卣选辑
　　宋家祯善先参阅
　　郑经畧奏疏一（疏）
　　郑洛
　　疏
　　严杜流虏借路深奸以慎边防以安全镇疏
　　类报虏情疏
　　收复番族疏
　　边将因循积玩疏
　　收复番族疏
　　修内治以安边境疏
　　收复番族疏
　　类报四镇虏情疏
　　威激天恩责成委任直陈边计疏
　　经略西陲解散群虏疏
　　严杜流虏借路深奸以慎边防以安全镇疏【杜虏借路】
　　是时大虏西行紏合西虏蹯据番地番虏为一陕西边镇孤危故公以大臣奉　旨阅视既入境乃上此疏
　　臣自九月初一日入陕西境界、访得火酋盘据莽掜二川皆由甘肃地方借路深入、故流祸至此、及查甘镇借路。不止一处地方。在庄浪则镇羌堡。在黑松则铁柜儿。在凉州则泗水堡。在永昌则水泉与宁远。在甘州则硖口。皆北虏由内地通番之径也。往未欵之。前套虏抢番、曾此借路、然尚突然来往、畏惧我兵设伏追剿、不敢久住地方、肆行抢掠、自顺义纳欵以后曾一借道经行、彼时俺答遵守约法、严禁部夷、并不敢动扰内地、比后胡虏经行、遂为旧例、然犹为守约法不敢放肆、因循日久、乃敢稍抢汉人然一犯之后。遂就罚服。犹未敢公然抢掠。近则火真二酋紏聚羣夷、敢为犯顺、以莽掜二川为巢穴、视洮河二州为番地、大肆虏掠、戕杀将官、是甘肃之边防。乃为流虏必由之门户矣。今虏王未归、火酋未惩、而套中群丑、又复声言相率西行、势必经由甘镇、是在虏酋视甘镇为故道可以经行在边将亦视虏行为旧规难以拒阻年复一年。夷汉杂处在昔甘肃素称北虏南番。今则南北皆虏。昔称中汉外夷。今则中外皆夷。及今不早图力处。将至大坏极敝。不可收拾。臣昼夜筹思、不能不悚悚然惧也、臣初至兰州审知情状即通行该镇、多方哨探、慎固边防、如遇自北各酋到边借路。不拘何枝。即便着落舌辨通官。明白晓谕。云尔往时假称前去西海、经由内地、因尔纳欵容尔经行、今尔聚集葢掜二川、名虽抢番、实抢内地、今　朝廷震怒持遣大臣统兵前来、与尔好好讲说、作好语抚慰使其后易为收拾如前往西海只好经由边外、其边境以内、难以容尔行走、傥若谕之执迷不从、该管将领、即便督率官兵、相机堵截、如果虏势重大、难以堵截、亦湏相机暗伏、夜击惊扰、虏自不敢如前。安心驻牧。风声一布。亦可以阻续来之胡骑也。臣复窃计火酋未创、而虏王大部、尚蜂屯海上、必使虏党渐移。则孤雏自困。然后相机一创。庶中机宜。此当时劝大虏东止帚之实着也故虏之自北而来者必力为堵截自南而归者湏稍放宽一路又明谕边将、倘遇各虏借路回巢者、即便设兵严防、谕令今年。姑容尔急走出边。返其故巢。若明年回巢。即闭塞闇门。不容尔出矣。若各夷不敢骚扰汉人。汉人亦姑勿轻为杀虏。乃于前项借路处所。各发白牌一面。令其常川竖立。晓谕诸酋一以明示杜绝一以开路促之解散又恐虏性难驯。地方官员。不知通变缓急。若传译未明。抚剿未当。反致误事。乃密谕总兵张统兵移驻虏贼借路就近处所、用示弹压、又节据塘报、套虏声言将欲西牧海上、今零寇渐移等因、臣复思与其严拒于虏骑之临边。不若先声于胡马之未动。又复为帖、传示延绥总兵官、专差舌辨通官、预先传谕套酋卜失兔、庄秃赖明爱抄忽儿等、并切尽寡妇、一体知悉、于今大臣提兵巳至甘肃。与虏王讲处火酋之事。恩威俱不可测。你们若往西去、也不阻你、你去时、若由边外任你行走今巳有明文、行甘肃总兵拦阻夷人、不许自闇门经过、各一一传说明白、倘骄虏不遵戒谕、敢于率众闯边、然后我之堵截剿捕、虏无后辞矣、夫严兵以遏其来。而又先谕以伐其谋。虏由内地。或可从此阻也。臣复念边方之事、臣既奉命经畧、职所得为、曷敢又渎　圣听、惟是地方官员、欵虏以来、借口保全贡市、不敢出一力以创骄酋、观疏末数语知郑公于制虏自有操纵不得谓一意欵虏而威力制虏者、又谓之为起衅生事、今堵截虏路。法自臣始。若不据实题请、奉有　明旨、使甘镇将吏、昭昭然共闻之。诚恐畏首畏尾。谓洮河失事。与甘镇无干。畏开虏衅。犹复朦蔽姑容。臣暂驻兰州。相去河西一二千里。安能时时申饬。事事督责也。伏乞敕下兵部、复议上请、严行该镇、今后各要振武扬威、痛祛积玩、如遇诸虏抢番借路、务湏遵照臣前项申饬传帖事理、极力防阻、母容轻入、如酋虏不从、相机拒剿、母事惯纵、倘称兵拒虏、临阵损伤、亦湏宽之文法、大都以拒虏为功。不以损伤为罪。庶边事可振虏患可弭、火酋可剿、两川可荡矣、
　　类报虏情疏【虏情】
　　看得前项所报情状不一、大都在甘镇之报。大抵虏部称名时有不同其称吉囊者。即卜失兔称其祖名也。其称黄台吉。一克台吉者。即三娘子之子不他失礼也套里差来达子者。乃虏王看守故巢头目也。虏王一闻东使、心巳惊惶、第须候其遣使认罪、然后多方计处、未可先遣使入。增其骄慢也。卜失兔由贺兰山西行、随带家小牛羊、巳至甘肃蔡旗等堡边外、虽为趁草驻牧之计。其实蓄谋叵测。内外勾连也。抄胡青把都把汉等酋、移牧茄连等处者、自南而北。欲过此月出边者由甘肃内地。返其故巢也。而抄胡妾男。又从北求入闇门者。就其夫也。此皆甘镇夷情。有自南而北者。有自北而南者。自北而南者。则当称兵阻其来。自南而北者。则姑开路纵其去。大抵此时虏报纷纠巳如乱麻。而治乱解纷。当寻头绪。此臣之所以日夜营营不遑寝食也。其河州之报、则称火酋见在捏上川捉马要抢者、骄虏盘据番地。传播虚声。使我堤备以牵制我师也。扯酋扯酋即虏王也昏庸。任人播弄。且火落赤敢于犯顺。疑畏独深。故诱哄虏王渡河。导之作逆。情或有真。而娘子受恩日久与不他失礼忠顺颇深。其劝阻等因。谅非全诬也。其谓火酋札营讲说、要赏定规、逓年常送、和好了就不生事等语、此节年惯纵之故。而又以故智挟我也。不知今将剿之。安望封赏也。夫四镇之塘报、除延绥宁夏抚镇同心、或牵制套虏之西来、或力遏卜酋之求、索、恩威不失、塞事无虞、虽日有塘报、皆为西事、惟是夷情最难制驭者、在甘肃则流虏纵横。巢居我土。不能顿逐。今卜失兔又借路矣。巳行文该镇镇巡等官多方谕阻、阻之不从。则犬羊狂嗥。不得不击之以杖也。在河洮则火酋闪烁。牵制我兵。不敢怠防。今哨得火真二酋。忽往忽来。踪迹诡秘。我兵必不可为其所致。容臣少假岁时。多方计处。必不敢忿一击之力。失万全之策。第督抚无人、同心鲜助、又臣之所以日夜皇皇。寝食不宁者也。再惟虏情多诈、边将鲜谋、自河洮失事之后、哨探人役、虽日报虚声、细侦虏情、未敢有侵疆实事、声息妄传亦边臣掣肘之一端也且甘固去京师数千里之远。若有警不报。则坐失事机。若无警妄报。则惑人闻听。此其关系于疆事者匪轻也。继今严行边将、着实侦探、不得凭信夜役绰风塞责、使我外有牵制、内难堤备、一应塘报、臣酌量事机、悉心计处、期于平静地方而巳、
　　收复番族疏【收复番族】
　　臣窃惟洮河与河西一带族番环列、种类寔繁、除生番勿论外、其属番虽性习不同。与编伍少异。然奉令趋役。固无殊于苍赤也。以故我祖宗朝经略西陲率先番落、易茶纳马、曲示羁縻、且建寺赐勑、封以国师名号、因俗阐教、俾其为我保、疆、二百年来。诸番恃我为庇护。我恃诸番为藩篱。虏有抢番声息。我即传谕收敛。我有沿边警报、番亦侦探架梁。是以番有先事之备。我无剥肤之虞。嗣因流虏垂涎、诸番悉被掳掠、奉酪携酥、或全族而止帚幕帐、群羊络马、更奔命而供需求、取手信者、敢毁边以往、宁顾纳马于天朝、寇内地者、作向导以行、肯逆乳虎于当道、如近日洮河之事可鉴矣、盖番虽异类别种、其乐生恶死之情则同。其向依中国者。以中国能生之。其不得巳而降虏者。亦以虏能死之。向以沿边将吏。因番附虏。置之度外。如此则是驱番入虏也边臣之□□无过此者虏内入抢番既不为排难解纷虏诬番盗马乃为之雠追罚服以致诸番甘心于虏而不返其故巢也臣奉命经略、初至兰州、详访其故、见得西陲失策。无甚于假道与虏。无甚于弃番啖虏。故堵截流虏、方具疏闻、而招抚诸番、遂行播告、两月以来。属番被虏于境外者、或番乘隙而脱止帚、或虏畏威而送返、总计收复族番、盖三十二百有奇、随带马畜二万二千有奇、又若主事梁云龙、梁主事者公所奏请作赞画者也一经行赏、而编兵作队者二十有奇、而佥事万世德于十二月二十四日、始得亲诣西宁、多方作用、嗣是而族番怀止帚者尚多也、是皆仰仗　皇上威露、庙谟指授之所致也、
　　边将因循积玩疏【边报】
　　臣窃惟全陜四镇、惟甘固多事、而流虏为害、独甘肃为然、盖流虏驿骚甘肃者其由有三。虏欵之后。将领苟安无事。斥堠不修。墙台未峻。虏易凭陵。一也。流虏借路用贿买求。一出封疆。便为无事。且设宴以迎。餙币以赠。有求必得。无欲不遂。虏之贪窦日开。二也。虏入侵掠。不行拒堵。虏巳出边。复贻重贿。故朝抢掠而夕馈饷。西蹂躙而东金帛。士气日消。虏情日纵。三也。积玩若此。虏何所惮而不借路不侵掠耶。更可恨者、失事则隐匿不报、无事则为虏张声、稍有微功、则肆为矜伐、臣奉命经略、深知此弊、故流虏借路有禁、诸将委靡有禁、至于边垣斥堠、亟行修筑有示今臣入河西三月矣、骄酋巳创、塞虏远移、五郡一时可谓宁谧、然虏王虽有东止帚之信犹复迟迟费经画而后返也今虏王感畏恩威。巳遣使求路刻期东止帚。惟是地方将领哨探一节、大有关系、而边将积习、牢不可破、其意若以为虏马果至。则谓我巳哨报。无奈众寡不支。虏若无踪。则谓虏本入犯。因我有备远去。殊不知将官可漫然而传。督抚则未敢恝然不信也。盖闻听一乱。调度必错。臣实虑之。故任事之初、首以为戒、申严号令、不啻再三、及于类报虏情疏内、亦备言之、臣历任边陲、先后二十余年、习知武弁狡态、故每事审酌、不轻凭信、如去冬临河游击原进学塘报、十二月初七日、扯力克吉囊永邵卜三枝达贼七八千骑、聚结摆羊戎札营、吉囊达贼三千、住杏儿沟脑、遣精兵五六百、直扑黄河、要犯河州等情、臣以为扯酋方遣使认罪、绎络不绝、吉囊闯边、甫遭大创矣、奚为不数日、而又犯河州、随委原任总兵刘承嗣等、亲王所报地方查勘、自西宁以至洮河一带境外。并无虏贼情形。其它沿边将领、报虏结聚、声言入犯、及火真二酋、将犯洮河、种种虗妄。不可尽数。若非臣熟思详审。坚持定见。则士马劳于调遣粮饷糜于坐费。仓皇失策。为虏窥笑。臣窃谓目中虏情在火真瓦剌等酋、或先年戕戮副将、或近时侵犯河洮、罪大恶极、法所必诛、臣调兵集饷、议剿业有次第、惟俟虏王东归。即可相机举事。诸部情形不可不悉故详载之在套虏卜失免遭剉之余、窜迹西海、节据塘报火真等酋、亦畏威远徙、莽掜二川、似无虏迹。在松虏着力兔与宾兔妻安居巢穴、且将先年收抢番族、相继送回、益见恭顺、虽宰僧流牧西宁境外、乃闻卜酋被创、即冐雪山之险、宵奔西海、近亦受卜失兔之托、遣使赴臣代恳、宽容认罪、俟讲罚事完即与卜酋一并回巢、臣巳容其讲处、俟虏使再至、另行操纵外、贾抚亦有奏疏一书以其事皆详于郑公疏中故不采又据延镇廵抚贾仁元宣谕套虏得卜酋母太虎罕同回书、亦巳为子服罪、在庄秃赖巳至甘镇边外、继见卜酋失利、旋即东回、据报巳同青把都抄胡把汉剌叭等酋徙帐镇番境外昌宁湖迤东矣、此皆甘固虏情。大较哨探极明。而耳目极真者也。又若诸番向为虏用。臣多方鼓舞极力招抚向也属番附虏。相率为生番。今则生番背虏。投我为属番。据赞画部道等官、及西宁兵备所报、收获生番、四十余族、所统番众、巳二三万余计矣、臣俱分别、赏其头目、给之白旗札付、以示安抚、复恳赏鼓舞、令之赶马杀贼各番无不欢呼踊跃、期破此虏、见行该道查议中马事规俟议定另行疏请、而河州族番、且有擒斩来献者、是皆宗社宠灵　皇上威德、疏上得旨边镇侦探不得讹传以乱军机违者□治也故兵威一振、胆落百蛮、殊非地方文武官员所能致力于其间者也、
　　收复番族疏【收复西宁番族】
　　公屡上复番之疏制虏保境得力固在于此
　　议照两河环居皆番。而河西为甚。河西四郡皆番。而西宁为甚。葢缘远连青海。近接河湟。古先零罕幵遗种在焉。其于匈奴种类既殊。住居各异。故甘肃一镇北则匈奴。南则羌番。汉称河西五郡。断匈奴右臂者。以虏不能越此而南牧也祖宗畧地西陲。缘俗立教加意诸羌。故大建梵宇。特赐专敕。择番僧为众推服者。大者国师。小者禅师。共诸豪有力者。或指挥千户百户。各授有差。今各寺崇奉敕书。及原颁金玉印章在焉。其指挥等官遍满番穴。历历有据。又以诸番资茶为命。故许纳马中茶。以示羁縻。其纳马中茶者。谓之属番。远居荒塞者。谓之生番属番无异编民生番虽不敢内向。而所资茶篦则转资于属番。二百年来。分方住牧。内外相安。若时有跳梁。或抚或剿。旋即安定。其松套诸虏。虽尝垂涎抢掠、然以甘镇斥堠连络。虏即溃墙而南。畏我乘之。旋即宵遯且虏敢抢番番亦杀虏利害得失亦略相当故番人为我保疆。无敢异志。自欵贡以来。虏王南牧许之借途因而收番。此后虏骑因仍。不为禁制。遂致虏纵蹂躏。番失凭借。子女牛羊。皆虏所有。生死子夺惟虏所制。日招月引。番安得不尽归之虏也。以故虏舍故巢。率趋西海。岂独水草丰美。寔以诸番可利。初尚利番之财物继则利番为爪牙久之则利为心腹矣洮河之事为虏向导番也。先锋。番也葢虏驱番以掠汉。而其祸本胚胎。则汉为虏而驱番也。臣谬叨经略、自抵兰州、博资羣议、细问积弛、皆谓番虏交通、大防巳溃、外而两川西海、内而四郡河洮、操纵缓急机宜固在于此何地非番、何地非虏、驱之不能、招之不可、葢驱番则明以予敌招番又恐阴为虏应即地方官员亦谓此辈浸淫日久。袐不可招。招则引贼入室。难与共居。将付之无可奈何而巳。臣反复熟计、窃谓番虏之势不分。则心腹之患无巳。故欲荡两川。须清西海。欲清西海。须鼓诸番。乃大修播告。广询羣策、乘其极困、诱以真情、畧其往愆、开之新路、番人附虏非其本心故一为招抚即自来归也乃各番远近传闻、风声感动、始而尔加七族自虏逃回、既而红帽一族、宾妻送返、臣自恭疏具题之后、即至西宁、凡番首投见者、皆进之台阶、抚以善语、慰其苦楚、赏以口食、各番无不感激泣下、愿归故巢、奋勇杀虏者、臣益加鼓舞、今据西宁道所招过七万四千七百一十余名、分守道自虏送回一百余名、分廵道招过三千八百五十余名、庄浪道招过一千六百余名、肃州道招回一十二名、以上共招过八万二百七十余名、各呈报前来、而西宁一道独多、且条分缕析、部落有数、中马有额、安插有所、保护有方、不惟属者复归即生者亦附。不惟番慕义而逃归。即虏亦畏威而送返。千里之藩篱。既撤而复树。数万之戎羌。既叛而复归从此土宇如常、边疆无改、戎羌按堵、胡虏不侵、张天朝之灵宠擅　国家之盛事、所仗赖于　皇上之恩威诚不浅也、臣尤访之土居士人、谓收此羌戎、可获六利葢番不附虏。此番虏分合之情灼然可见虏必雠番。虏既雠番。番益叛虏。其约既解。其势即分。虏既难侵。番亦易制。利一也。虏越甘凉。惟番是掠。今我保番。番气自壮。或偷赶虏马。窃杀虏级。使虏不宁居。流寇自息。利二也。羌富畜牧。觔角皮革。可供军需。利三也。牛羊毡酪。绎络来市。边民财货日通。闾阎无匮。连年残坏。可以苏息。利四也。山林通道。樵牧来往。番汉无猜。小而薪爨。大而材木。源源资给。利五也。我既示恩。番必怀感。日与土人相亲相睦。不出五六十年。与西纳等族。俱可化为良番。利六也。而其安危吃紧尤在于番虏势分。虏难深入者。此皆事理易见。土俗之人。俱能言之者也。
　　修内治以安边境疏【募冲锋】
　　复议□廵抚疏也此疏数件今择其切要者□条
　　一募冲锋、夫兵能冲锋者。其气力智勇。与众不同。其贪淫轻生。亦与人大异。故　朝廷之爵赏富贵。所以易士卒之命也。然死亡常决于眼前。而富贵难必于身后。此士卒之志为可悲也。今之募兵何其轻也。夫器窳则价贱价贱则易售。招易售之兵。为省饷之计。愈省愈费愈招而愈无益非所以为智也夫六驳能食猛虎。使与驽马等焉。则谁甘为六驳哉。且河州招兵。十可三四。洮河招兵。十无一二。职见洮州盛夏大雪。五榖不生。惟有青稞大豆耳。岂人生所愿到哉每月兵粮。或五钱七钱。又常缺支三四月。自顾衣食不足。况妻子乎。夫衣食妻子无靠。责之舍命赴敌。是古今决无之理也。先臣王琼疏谓古人防边。多以步战取胜。近年都御史孟春在宣府。列步阵以却虏。总兵王勋在应州。督军下马步战。而虏不敢近。自后于追逐势小。达贼去处。多设马军。于虏众必由。可以遏截阻挫去处。多设步军。信斯言也则步战不可尽非也如用步兵。必须挨牌利斧。惟求其便捷。足以破。虏而巳。何必拘南北远近哉。饵香而鱼至矣。饷厚而数千里之硬卒至矣。故冲锋之兵所食必一人兼二人之粮所骑必一马兼二马之价而后可也该臣卷查、先为召募精锐以备先锋、以安边境事、准兵部咨、该廵抚叶梦熊题称贵州苗夷骁勇可用、欲募三千以充先锋。可当十万之众、每兵月饷银一两、器械马匹、到镇后俱系官给、并无安家银两等因、题奉钦依行臣酌议具奏、随经备行该镇查议去后、久未回复、今本官复以召募步兵为请、且欲优其豢养、以歆其来、无拘南北远近等因、葢意在苗兵也。缘本官廵抚贵州见其可用故言之亲切相应听该部酌议、或南或北渐次酌量召募、以收外攘内安之效、伏乞　圣裁、
　　收复番族疏【收复河州番族】
　　据赞画员外梁云龙呈称、本职会同赞画佥事万世德复议、前疏所收者西宁番族此疏所收者河东番族也缘经略曾驻札西宁不曾驻札河东故收复此番载赞画呈稿也看得番有生熟、均我藩篱、招之云者。将以安之。将以来之。又将以鼓之也。何谓安之。葢诸番岁遭荼毒。不能自存。威胁势驱。甘心附虏。我今招之夫固悯其往过。奖其自新。以安其心联其族属。严其守助。而适当虏冲者。则又量筑堡寨以安其生。是谓以招之之道安之也。何谓来之。葢诸番固有原未中马。各为黑番。多所作梗。亦有被虏抢收。为其爪牙。陷身异域。我今招之。正欲其陷在虏中者。闻风投归。解散虏党。其或生番情愿内属。则准令纳马给茶。坚其向化。是谓以招之之道来之也。何谓鼓之。葢诸番怨虏入髓。无不欲飱其肉而枕其皮。特中国不肯为其作主我今招之。正欲伸其宿愤。作其忠勇。有能恊谋格虏。不拘生熟番夷。俱照汉例升赏。是谓以招之之道鼓之也。河东生番。虽不若西宁众多。观此情形则河东番族招之更为制虏要着然其切近葢捏两川。逼临虏穴不问生若熟而皆刼于积威。则招之固不可后于西宁也者。职唯未到归德、然徧历二十四关、深入番巢、视其毡幕僧番妇女罗列满前、一加拊循、无有不感泣思奋者、又掌督令游击原进学、将韩恩等原领番兵编为队伍花名在册、固一一可稽者、兹据临巩道呈称会同总兵官收过生熟番人共八十七族、部落二万一千三百七十名、除熟番达子州哈顺等六十三族、原系中马照旧准中外、其新招生番尔加加等、并虏营逃回思打令等、共二十四族。部落共五千三百一十名、愿中马四百九十五匹、俱经游击原进学译审核实、则亦非妄报者且收番岂无益于河东哉。附境保关。屏蔽内地者。此番也。哨虏虚实。为我向导者。此番也。致虏惊疑、草木皆兵者。此番也。徂秋入捏川烧火酋建寺木料者。此番也。今春入莽川剿火酋遗孽者。此番也。扑路赶马。声东击西。火真夜弃帐渡河。而两川顿空者。此番也。达子州等诸番。今愿于归德。西走水田地筑堡耕种。则控河脑而捍止帚德者。又此番也。夫番之不可不招如此。招番之收效取券如此。而雌黄者何为也。有谓番原中马。无事于招。殊不知招之原非费我宅里衣食。不过护救抚存。况年来番夷残破。马不及数。调番不至。土人代中。马匹沦澌日久。将使番尽不来。此岂可无招乎。有谓番与虏通、不可与招、殊不知招之犹且通虏。若果不招。不几于藉寇以兵。而剥床以肤乎。有谓番虏同类、难以堤防、殊不知番各有族分头目、我给头目以印信。执照而出入。贸易必稽。何难防乎。有谓杀尽丑虏、番自为用、何事于招、殊不知虏假番翼远阻番地、番而不招。虏何由杀。且自古及今。虏可尽杀乎。有谓媚虏未巳也、而又以媚番、夫虏诚不可媚矣、乃若番目来见、微赏茶篦布疋、默寓激劝、夫亦何害、而其自虏迯出、万死一生、量赏青稞银两、略加存恤、所费几何、且散虏一党。犹愈杀虏一级首级。赏银五十两。而迯归小赏。顾为媚乎。有谓称万称千、谁为点查。夫万千虽未经查点、而其部族大小众寡、土人固所共知且招以中马非以审编我只查其马额又何查其人数乎有谓招番过多。茶无从出。夫茶而取足于地亩则茶或不给也。今茶出于商、不拘于地。假如纳茶十篦。以五入官。以五酬商。番马既多。则茶利盛行茶利盛行则商贩愈集以山泽无穷之利。而易大宛有用之种。又何虑乎。凡若然者、是皆未覩其要而漫为是言也、至于洮州四面皆番。而西北当莽捏川脑。居恒弃番不收。则虏报且不闻。何况捍御。而扬外月土官各有信地。不为增其兵。使足固守。不为严其禁使与虏通。则又舛矣。职等熟思经畧西陲、只有两语、曰招番乃所以驱虏、驱虏即所以安番、夫招番驱虏。则不假兵力。而妖氛自清。驱虏安番。则不烦桑土。而保障孔固。舍是无长策矣。河东河西事体相关西宁等道所收番族、巳经具题、今临巩道所报收过番族、亦应照西宁例施行等因到臣、臣会同廵抚陜西右佥都御史叶梦熊议照鼓舞番族、臣钦奉敕谕、明若日星、故经畧西陲、此为首务、今番众日归、虏党日散虽有陷溺虏中、为虏心眼耳目者、尚繁有徒、大都天恩宣布羌戎回心番固离虏虏亦疑番附虏之番。固不胜归我之番。即有作奸通虏者。番利我赏。亦为我报此收番明效也其在西宁、各道收过番族臣巳具题、惟是河洮地方、臣尚未到、招徕番族、臣未面审、复行赞画员外梁云龙佥事万世德会同查议、据呈分析事体破除疑谬、似已无遗、其收番之利。与善后之图。制驭之法臣巳备陈前疏、无敢再赘矣
　　类报四镇虏情疏
　　【 四镇虏情】
 
　　既分各镇哨探虗实所关机畧不小故此疏复及之
　　臣窃惟陜西四镇延绥北邻河套大虏为巢。而宁夏松山次之。甘肃北接松山、南邻青海、俱系虏巢、固原河洮、则地属腹里、秪以归德不戒、虏入两川、自去年五月以后、深入河洮、然后警报频仍、是河洮又次之今数月以来、节据总兵张维忠时时塘报、虏讯寂然虽犬羊驯服无异、而该镇之整暇、驾驭之得体、不可泯也、甘镇则流虏为梗、往哨报人役、遥度乱传时有之、自臣申饬以后、哨夜远入虎穴、有言必验、似无虗捏矣、在西宁一路、臣提兵驻札、止帚重此处总见收番之利而游击鲁光祖祁德等官鼓舞诸番。侦采既便。耳目尤真。海虏情形。似当以西宁为主也。河州地方离归德七百里。归德之西。始为黄河。黄河之西。始为青海。青海之南北东西。始是虏巢。故河州哨报虏情。惟归德一堡。当番虏交通。颇得情实。至于洮州。离莽掜二川却近矣。乃官不招番。番不用命。虏情消息。反借听于河州。是河州借听于归德。洮州又借听于河州。以讹传讹。夜役闻风以误将领。将领安得不闻风以误上官。此洮河之报所以难凭也。至于延镇哨报。事皆有据。葢时当款贡。消息易通。其卜失兔调兵雠杀瓦刺。据该镇所称、固云真伪未的、以臣料之事非无据也葢虏王西牧。虏部仇杀此乃我之大利原系卜酋要结。共雠瓦刺。去年卜酋以祭祖回套。乃火酋勾引虏王。遂有河州之事矣。继而卜酋再来。乃遭大创徘徊海上。进退无据。近二月各酋会事东归。舍遍都而欲由川底者。已明言其图抢瓦剌也。今延镇哨报卜酋调兵消息。与夷人求路之时。供称一律。是延镇调兵之报非无据也。夷情变诈、不可方物、今踌躇狼湾、赡顾狐疑、既以年荒无费。不能必逞。又以瓦刺有备不敢前进。且扯下二酋。心桀口强。虽肆恶未忘。而妇女部落。畏祸思归。实掣肘未便。今复遣使恳求由镇羌矣。扯酋一出镇羌。则群酋相继遁去。即瓦刺不能雠。而调兵是亦诈也。若夫虏王称归不归、其故多端有难细言者、顾臣细言之、于虏情则涉于回护于边事则似于支吾、臣老矣、死即死耳、何故说谎昧心、取世讥笑、今虏王之归、屡期未验、其中委曲缘故臣亦厌言之、第所谓其情顺服、必无异志、其归激切、必不久留者、臣策之巳熟、即今虽有狡猾间阻、忌功恶成者、必不能挽虏王之东志也、第其犬羊散逸、必欲收复、乃此去彼来、朝聚暮逸、如真相台吉自正二月间即闻收聚一处欲携之东、今将长发而又逸去、是虏王固自有掣肘难行之事。夫虏王不去。则西海不清。西海不清。则经畧不了。是臣之自为计也。惟少需月时、容臣逸以待劳、静以制动、期收完策、臣所以朝夕图维、矢心报国、观者当要其终可也、夫何将吏当久欵之后、持喜事之心、设变诈之机、要功名之会、谓不罪虏王。则兵不可起。兵不可起。则志不可遂也。乃乘虏骑之未归。捏声息之虗报。不谓秋高必大举也。则谓火真二酋又还莽掜也。人心摇惑、杂议烦兴、非臣少有主持亦手足无所措矣、惟是边臣各有职掌、封守各有疆域、当此秋讯之期、正边臣待战之日、虏情之顺逆、调兵之虗实、俱不足深察而细辩也、惟是在甘肃。则流虏路断。奉有　严旨矣。沿边一带。慎守堤防。使松套诸虏。敢蓄狂谋。则称兵堵截。责将谁诿。勿曰水泉之捷。卜酋复雠。寡众不敌。复罪首事也。此甘镇抚镇之责也。其在固原。则莽掜二川。臣仰仗　天威。火真二酋。巳远遯矣。慎守归德。遏其南渡。策之上也。遏之不能。称兵拒堵。使洮河之地。堂奥无虞。策之次也。若不能堵于未渡之先。又不能剿于既犯之后。是无策也。勿曰莽川之捷。火酋复雠。路险兵微。无可柰何也。此固镇抚镇之责也。至于松山之虏。寔在贺□山后。安牧无他。则宜照常市抚。惟是战守之具。桑土之图。则当旦夕不忘。但未可无病施针。虗张挞伐。以撩蜂尾。以试虎吻也。此宁镇抚镇之责也。至于延绥一镇。则更有大烦经画者。谓卜酋逆耶。然群虏之保塞如常。谓群虏顺耶。又卜酋之调兵有据。此一时也。谓之无事不可。谓之有事不可。故必暇豫以羁縻之不宜轻露以挞伐之状。又必权术以制驭之。不宜轻纵其蹢躅之谋。使群夷无异。固与相安。少有西驰消息。即当一面飞报甘肃。一面多方谕阻。或说难以伐其邪心。或称兵以攻其必救。使延镇既称宁谧。而甘镇亦不骚扰者。则延镇抚镇之责也。至于宣大山西。寔在臣经畧之中。然数千里外。曷能遥制。虽防秋之行。臣巳照常申饬。乃该镇督抚、职司攸存、无恃抚而怠防、无轻兵而挑衅、虏王未归。则牵制其必归。虏王既归。则驾驭其无哗。环塞群夷。犯约必惩。闯边必戮。无牵制于贡市。无曲狥其求乞。恩既不亵。威亦不猛。是该镇自为计也。乃若臣则左顾右盻、东号西呼、既当驱大虏之东归、又当兵火酋之远遁、九卿会议　明旨孔赫、臣之责也、固纲维于七镇之中、而实艰难于七镇之外者也、臣不敢以自诿也、臣复念圣王制驭夷狄、惟在恩威迭用、边臣宣布恩威、不过抚剿兼施、专主抚则无威、是陵夷之渐也、专主剿则无恩、是衅隙之媒也、噫犹可言也、乃若乐无事者、一味媚虏、且狥虏以无厌之求、而后虏志骄、即徼幸于三二年间、苟且一官、而贻边方委靡之祸、是臣之所深耻也、喜功名者、又一味嗜杀、且甚虏以未形之罪、而后虏情失、虽可以耀时人之目、而爽好事之口、是结祸无巳时也、又臣之所甚惧也、臣总督十年、两封虏王、似主抚矣、而恩未敢亵、经畧两河、再成微捷、似主战矣、而武不敢黩、凡若此者、臣为国家思长远之计、为边疆图和平之福、大都苦心极虑者、皆恪遵庙议也、
　　威激天恩责成委任直陈边计疏【边计】
　　臣自去年十月初至金城、知河西四郡、边隘陵夷、流虏往来浸淫莽捏、殊失前代断匈奴右臂之意。故廓清两川。须先堵截流虏。流虏既断。然后松套群酋交结不通。海上流夷。不攻自解、复思虏中名王。七塞夷情。视为向背。臣遵奉　明旨、辨别顺逆、此为关捩、且火酋入犯。实仗扯酋。逆迹既彰。臣曷敢曲为回护。但犬羊丑类、见利必趋、河州之犯、谁辨雌雄、今欲分别顺逆、则必审察情形、权衡操纵、夫使臣入陜之时。扯酋犹敢黠然内讧。或骜语要挟。或掠番薄塞。是怙恶不悛也。是叛逆情形无可原也。是巳溃而卒不可收拾也。臣安敢以逆为顺。纵寇养乱也。惟是臣初至庄浪、虏王认罪之使、朝夕叩关、臣继至湟中、虏王引咎之书、绎络而至、臣与河西各道、及赞画二臣、公同面审、据其虏使、执称洮州之事、虏王尚在甘州境内、原不相干、惟河州之事、因先王收下番族不送、添巴随行问讨、不意火落赤勾引误入汉地、此其形迹、似有可原、及其遣使送还人口甲马、又讳言部落抢掠、惟称于火真营内搜获、惟认罪乞恩、称天说誓之外、别无骄语、借曰阳顺而阴逆也。臣且幸其有顺之迹。而收之以入我牢笼彼阳顺而我阳抚之彼阴逆而我阴堤备之我且得乘暇为桑土之计。焉。实不敢招入笠之放豚、束入笼之飞鸟也、惟趣此扯酋归还故巢。此酋还则套虏卜酋松虏宰酋。及流牧海上巢为乐土者臣皆次第而提携之。使各解散。则海上作恶之夷。既不敢影射潜归。又不能假借声势。然后相机取事。且使后之督抚、鼓舞诸番、蚕食遗孽。庶几西海波清两川尘绝、不惟河洮临巩。从此安枕。而祖宗建设河西。为匈奴断臂初意。庶几可复也。臣经畧庶几可报命也、寔不敢一槩称兵断诸酋之归路。待虏王以必死也。语曰困禽覆车、臣实虑之、若抟此穷寇。使之招号七塞。大聚豺狼。能不厪宵旰忧乎。纵使臣提十万之众、安能横行匈奴、驱逐数万之夷、于大荒穷漠之乡、使之驯然各归巢穴乎、惟是虏王称归未归、套虏言去不去者、葢以犬羊依附、兔死狐悲、彼海上诸酋、见臣提兵湟中、各怀疑畏、且卜酋一创、大丧行李矣、火真等酋、不容伏罪矣、彼又见虏王大部求归、党散势孤、难以存立、故千方百计、惟挽留虏王、迟迟其归、少冀秋高马肥、行者便于驰驱、居者便于迯遁、自为缓死计耳、其后虏王终于东归则其迟回者或亦在于此非边臣之餙说也虏王既不敢背　天朝之恩留滞不去又不能割犬羊之情勇于速去故今日请扁都。明日由川底。乞怜支调。诡辞深藏耳。且既系夷情、故臣随事奏闻、以舒　皇上西顾、其实扯酋远伏狼湾。不敢掠番。不敢犯边。不敢求索。不敢骜语。臣亦料此酋虽缓我日时到秋必不敢留住。必不敢轻犯　天威。必不敢复怀异志也。今松虏阿酋归矣、宰僧卜失兔相继求路、虏王西哨大成妣吉亦出口矣、东虏套虏松虏三大部、一时齐驱、且镇羌一口。势不能容数万之马。臣复便宜酌处、分发三部亦有区画谕令松套二虏部由镇羌、虏王全部由白石崖、名虽分路以便其归其实离散以杀其势今旦夕可俱出矣。三虏既归。则海寇纵有余孽。臣既不容其认罪。又复断其市场。俟哨探明实。出兵取事。如果宵遁。势难穷追。然必悬万金之赏于军民。播必诛之声于番汉。彼火酋假息游魂耳。复敢入两川乎。臣之经畧惟此伎俩耳无他奇也臣见虏王之乞哀、与赞画二臣、私相计曰、虏王欵贡二十年、今负罪引慝别无骜语、即使吾辈计缚此虏、生致阙下、　皇上天德包涵、赦过宥罪、必不以为衅鼓、因仰思我　太祖封买的里八刺事、及我　成祖封阿鲁台事、可以相证、非谓媚虏纵虏。皆出于　二圣之成算也。夫祖宗贻谋弘远。一言一动曷可不为万世法。臣伏念皇上敬天法祖、　圣祖耿光大烈、明若日星、封虏许贡有何忌讳、何不可援引为　皇上言之也、臣每念防边之事、不过战守及抚三事而巳、战守为经也。抚为权然言战不可舍守。言守不可舍战言抚不可舍战与守。非战则忘守。守则忘战抚则不战不守也。
　　经略西陲解散群虏疏【解散羣虏】
　　此疏前后情事备载观之了然
　　臣洛奉命经略、名虽七镇寔重两河。大要主于驱逐西牧诸虏。以平定甘固奠安关陇。任至重也。臣受事以来、恐恐焉不能奉扬　天威、善用抚剿、藉令策虏无术、秪凭用贿、则上辱国体、下丧身名、死且不赎矣故久驻湟中、力图战守、驱此骄虏、策其必去、决不轻易用抚、自亵　天威、第虏情变诈、迁延日久乃自七月以来、东虏顺义王、套虏卜失鬼等酋、始自海上拔帐出边各归巢穴矣、其头目部落马驼牛羊大较之数、巳经陆续具报外、但虏之所以不肯速归之故。与虏之所以不得不归之故事状多端。致淆观听。臣若不一明言、是使　皇上天威无由昭、而臣区区微衷亦无由白也、臣敢不惜避讳、据其始末、从实为　皇上陈之、为照青海地接昆仑僻在遐陬。祁连焉支。此为故垒。水草丰美。山川寥阔。自昔匈奴视为乐土。自汉开五郡。断其右臂。然先零罕幵。时有勾引大都。青海番虏为巢。自昔记之矣。我　太祖斥逐北虏。经略西陲。即命宋国公冯胜取汉武帝所开河西诸郡。以复古断臂之意。则此河西也东起金城西抵嘉峪。虽为一线之路。然北抗强虏、南护羌戎。岂不堑然华夏一大防哉成化以前。时亦闯入掠番。然旋即迯去。大防固未害也叙青海蹯据虏族殊为详明自正德年间亦不刺徙居于此。破安定四卫窃据青海。并吞番族甘肃一镇。遂称多事乃始有海虏之名矣先臣彭泽王宪王琼等。先后经畧。迄至嘉隆。弗克殄灭。然番犄其前。我角其后。大防亦未决裂也。未欵之先。虏王俺答。亦曾来牧遗有永邵卜一枝嗣后西牧又遗丙兔及火酋等部丙兔死。其子真相台吉。深入莽刺川。继而火落赤结巢掜工川。然犹仅仅数枝耳。惟是甘肃假道不绝。松套二虏。往来自便。故河套之卜失兔庄秃赖抄忽儿青把都。松山之宰僧阿赤兔着力兔切尽黄台吉。大小各枝。数十酋长。引类呼朋。此来彼往。以海滨为货利之薮。视仰华为极乐之国。仰华者俺答造寺祝厘之处也以致憩息两川。窥伺河洮。是使匈奴之臂。已断而复续。番虏之界。一撤而难防。甚至甘永之间。虏幕杂于城外。庄凉之地。道路几于不通。浸淫不巳。则其祸殆不止于去年河洮之患而已。臣奉命经略、比至金城、面商督抚、咸谓两川苍莽。万山险阻。且有诸番为虏心腹。为虏耳目。兵未集而先知。事欲举而预报。羽翼既成。党与难散。臣寔苦之是不惟西海流虏未易驱逐即两川之虏实难解散也臣自去年十一月、率众渡河、细察地利、又经由于沙井红城庄浪武胜之间、见北虏南番。相望只尺。彼易驰驱。我难防范。在夷虏自谓坦途。在将领视为常事。臣窃谓堵截流虏必不客已也。然必开其返北之途。解我一面之网。庶几乎非闭门击犬也。于时闯边之虏必杀。住内之夷必逐。抄忽等酋相继引去。甘肃沿边。似有界限矣。惟是卜酋率众临边、欲趋青海、总兵张臣、提兵防范、且谕以明禁、冀其退还、犬羊狞狰、相持月余、我军暴露、极为苦楚、臣乃密帖总兵、谓卜酋谕既不从、纵又不可、即当撤兵回堡。敛迹暗伏。既以休息军士。亦便攒喂马匹。俟其闯边。则并力一击。以示惩创。庶火酋既堵。则群酋知惧。海上之路。或可断绝耳。非得此一创则蟠结之势不可得解既而此酋讧来、我兵奋起、举其平素所恃犷悍、所积辎重、所张坐纛、尽行丧失、仅以身免、于是诸虏创者落胆、闻者惊魂、近塞诸夷、无不远遁、北者欲南而畏我堵截南者欲北而畏我伏兵臣复遍发谕帖。晓谕在巢住牧之夷。使知卜酋自取之罪。以防其惊动。杜其连结。阻其借路。而后各虏驯然顺服。于时庄酋新自套来。观望卜酋之后。遂惊魂远遁。匹马不敢南窥。而虏王夫妻。共图认罪。黄酋部落。互相怨尤。是以悔过之使再来。求归之计始决。此时犹屯聚海上。逼近湟中。臣令赞画佥事万世德先入西宁、预行部署、臣今年正月十三日与员外梁云龙偕行深入、时虏候骑夜惊、诸部纷扰、各携老小资囊畜产、木女弃而迯、三日夜始定、其妇人孩提有惊悸冻馁而死者、虏王亦西徙二百里外、乃以洮河掳掠人口送还。且微觇我中动定。并以冻死人口为词。臣复之曰、天兵集临、方以剿杀勿赦、尔自惊溃而死、中国何预焉、虏唯唯而去、此时虏虽言归、而住牧尚迩。臣乃鼓舞番族、多方作用张声挞伐、谓将三路出兵。一由河州。一由洮州。一由西宁。大兵将至两川。擒捕首先逆虏。又发露布于松藩、以防乌思之迯遁。传羽檄于川蜀。以遏大山口之冲突。乃火真两酋。自知罪大恶极、恋住不能、跳梁不敢、计穷力屈、遂夜弃两川、渡河北遁矣。此皆道路一断。水泉一杀为之也。当是时虏王既请乞归路、送还人口、卜酋即认罪受罚进送马匹、臣以为必去无疑故其请扁都则许其扁都。请川底则任其川底请镇羌则与之镇羌。只以威灵可恃。计虏必归。不复逆其变诈。只以虏众必归。秋高无事。不复计其延迟。顾四月以前虏以草枯马弱、委系真情、五月以后虏之屡乞支吾、原多事故、大都海上之虏。二十余年。住居日久如松套酉长。虽时往时来。极言大虏之恋西海则其迟迟而归亦足以为功然牛羊驼马孳牧于斯部落子女生育于斯。甘泉可饮茂草堪刍回视北塞别是一大漠光景也葢大海以西至于大小盐池。又西北至于哈密赤斤。又西南乌思西藏。延袤数千里广漠无际。野牛野马。易于打猎。而西藏之宝刀奇货氆氇皮革服用所需种种皆西海所有而北塞所无也今一日逐而去之虏即畏威。不恋恋兹土。能不恋恋所服食也此犹其小也。两河境外东西南北皆番也。番之徤男少女骊驹酥酪。皆虏有也。而又东窥秦陇。南望松籓。自大山口入川。其番族之富。视两河倍蓰也。虏所垂涎时有摽掠也今一旦逐而去之。能不恋恋也。夫松套之酋。不能遽去。犬羊之群。此牵彼绊。虏王安得独先归乎。观其过边之日。牛羊驼马。何酋不有数千。何部不有数万虏最贪利此物安能弃之而去非深秋安能携之而行也考之传说、胡有歌云夺我焉支山。使我妇女无颜色夺我祁连山。使我畜牧不得息则知匈奴恋住兹方今古同情也故去虏王易。去套虏难。去套虏易去松虏难何也以地益近巢益便也至如火真二酋。自我视之为罪魁。自虏视之为同类。当其犯河洮也。火酋挟虏王以为重。直欲要市河洮。以植其不拔之基。虏王藉火酋以为利。亦欲阴植党与。以广其难图之势。声势岂不相倚乎。虏王送还人口时。固欲为火酋绑献罚服。火酋真酋。亦各自遣番僧密为哀诉。臣若肯听其言则海陬盘结之群丑可解。虏王之归。不俟今日矣。第臣奉有分别顺逆之旨。不敢轻纵二酋耳夫既不与二酋之东归而又不容其西牧犬羊依附。能保其与扯酋不牵绊乎。则其徘徊退托者。实欲俟秋高马肥。便于驰骋。能敌则留。不敌则遁也。又如卜酋为套中名王。拥众西行。榆林止之不能、宁夏止之不能、甘肃止之又不能督抚谕之不听、总兵谕之不听、经畧谕之又不听、此何势也、又何心也、乃重遭挫辱、又不能不俛首乞哀、认罚求归者、是果何所见而来、何所见而罚、何所见而归、亦可面目而见其套中部酋乎。则其趦趄进退。要抢瓦刺者。非真抢瓦刺也。不过捱迟时月。阴托讲求。稍全其体面耳。此虏之所以不肯归者非无故也且夷虏多算。其意葢以我兵既聚。难以持久。故延误日期。冀我兵一解。犹可安牧如故。不知以臣愚料。各酋困居海上。无路可通此则以我之缓制彼之急且我兵原未多调计饷尚有赢余虏知吾河东河西无处非兵而不知兵原未调饷原未费也若秋高马壮。彼不敢逞。转盻草枯。能不惧我乘之。臣计此酋既恋恩伏罪矣。任彼跳号。必不能出我牢笼也。臣细察情状、则皆不敢临边、不敢抢番、其遣使往来、唯乞路东归而巳、虽甘言不可尽凭、而真情亦自难掩、臣故居以整暇、坐以镇定、惟修治器械。召买刍饷。以示持久之计。分布兵马。廵塞打围。以张欲伐之威、诸番赶马则赏。杀级则赏。以明必诛之意。火酋所恃者红帽刺卜。则诱而出之以剪其爪牙。永邵卜所依者阿尔力番族。则招而间之以断其羽翼。至于松虏阿赤兔一部称归不归。遣使乞哀。惧我伏兵。惟求番僧葛尔刺麻引路。乃敢出边。臣遂招此番僧。引其速去。尚不意群虏商计。欲借此番讲求行李也。臣窥见其奸、则大发震怒、斥逐此番、不许游说、而后虏技益穷、至于随机筹应、颇得肯綮者、则莫要于收复诸番。解散虏党。虗虗实实。传播先声。六月中。虏酋附番中马。阴行窥伺。乃生番密报。尽数就擒。诸酋自是慑服。不敢内向。卜宰二酋。自逐去葛尔刺麻之后。益含羞忿。彼既不敢乞哀。我又不可遣使。此酋进退维谷。两情不通。乃阴与火酋往来紏结。臣实忧之方筹思一策、令之解约、乃军士廵边、偶获宰酋头目摆言榜实、臣以为杀此一酋。何济边事。徒以深犬羊愤恨之心。固连结不解之谋耳。乃面解其缚。谕以不杀。而又阴阳其词。操纵其事。此虏奔告宰酋。宰酋归诚遣谢。遂携卜酋相率渡河。不复以行李为辞矣。虏王既讨抚夷官王英护送、却托王英领带夷使四十人来讲、欲引俺答故事、进贡方物、求开市赏、且请臣至边讲、臣面叱诸夷、历数其爽约之罪、谓尔虏王要归便归、不归明白声说、此岂尔讲求市赏之时、进贡方物之日、乃跽王英于庭、备极责詈、故将夷使、大为窘辱、而又授计西宁游击鲁光祖、将夷使计龙乘隙棰楚、令鲁家土达擐甲持、环夷使欲杀之、左右皆为臣危、不知虏情在臣目中、不如此无以动其惧心、喝之速走也、此虏之所以不得不归者。非无故也。乃虏王竟以臣之厉气严辞、抱头鼠窜、信宿不停、秋毫无犯、凡若此者、皆仰仗　皇上威灵远詟、干刚独断、宽臣文法、许臣便宜、臣是以得效区区耳、不然其能有济乎哉、
　　皇明经世文编卷四百四终
　　皇明经世文编卷之四百五
　　华亭徐孚远闇公　陈子龙卧子　宋征璧尚木　周立勋勒卣选辑
　　宋家祯善先参阅
　　郑经畧奏疏二（疏）
　　郑洛
　　疏
　　议修通海紧关隘口以弭虏患疏
　　恭报大兵直抵西海徧搜两河疏
　　为经畧两河备陈封守当严以清海甸以固洮河事疏
　　敬陈备御海虏事宜以弭后患疏
　　虏王遣使谢罪乞恩复赏疏
　　议修通海紧关隘口以弭虏患疏【修溢口】
  </div>
  <div class="pagination">
   <a href="皇明经世文编_page140.html">
    上一页
   </a>
   <span>
    ...
   </span>
   <a href="皇明经世文编_page136.html">
    136
   </a>
   <a href="皇明经世文编_page137.html">
    137
   </a>
   <a href="皇明经世文编_page138.html">
    138
   </a>
   <a href="皇明经世文编_page139.html">
    139
   </a>
   <a href="皇明经世文编_page140.html">
    140
   </a>
   <span class="current-page">
    141
   </span>
   <a href="皇明经世文编_page142.html">
    142
   </a>
   <a href="皇明经世文编_page143.html">
    143
   </a>
   <a href="皇明经世文编_page144.html">
    144
   </a>
   <a href="皇明经世文编_page145.html">
    145
   </a>
   <a href="皇明经世文编_page146.html">
    146
   </a>
   <span>
    ...
   </span>
   <a href="皇明经世文编_page142.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
