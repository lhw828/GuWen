<!DOCTYPE html>
<html>
 <head>
  <meta charset="utf-8"/>
  <title>
   皇朝经世文统编 - 第 222 页/共 287 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文统编 - 第 222 页/共 287 页
  </h1>
  <div class="content">
   由蒙古站至京道里自卜奎站起至都城凡二千三百余里由八虎道至盛京道里自茂兴站起至盛京城凡一千余里

社稷孔子天下皆得祀黑龙江一省独无

黑龙江索伦地今所居不尽索伦满洲汉军徙自吉林巴尔呼鄂勒特归自蒙古达呼尔俄伦春毕喇尔则其同乡而别为部旅者世于黑龙江人概称索伦黑龙江人居之不疑亦雅喜以索伦自号说者谓索伦骁勇闻天下假其名足以自壮

嘉庆十三年编审户口齐齐哈尔旗营屯站九千七百二户四万八千三百十一名口墨尔根八旗营屯一千八百五十五户七千九百六十名口黑龙江八旗营屯四千一百九十九户一万九千三百八十八名口呼伦贝尔八旗四千七百六十九户二万九千七百十三名口布特哈八旗四千三十三户一万八千九百三十三名口呼兰八旗营屯一千六百五十九户一万一千九百十四名口通计全省共二万六千二百一十七户十三万六千二百二十八名口生齿可谓繁矣

黑龙江置将军镇守自康熙二十二年始

黑龙江八旗士卒品类有五曰前锋曰领催曰马甲曰匠役曰养育兵计全省额设前锋七百五十二名马甲八千四百一十三名养育兵八百名共一万三百余名平时自应其役军兴皆听调拨往往以勇猛敢战取翠翎珊顶及巴图鲁之号如寄此海口所以称劲旅也

　　迤西移改协营添设汛兵疏　　　　　
林则徐

窃照滇省之永昌顺大理三府暨蒙化一厅并楚雄府所辖之姚州皆处迤西边界山深箐密道阻且长杂处汉回易藏奸宄本年自春至夏先在弥渡用兵继由保山永平递及蒙化之大小围埂终而办至姚州皆藉所调大兵分投缉匪除剿杀不计外先后获犯一千余名均已分别讯明寘之于法经此一番惩创闾阎始能安枕商旅乃得通行惟地绵延各营汛相距既遥即有鞭长莫及之势迨闻焚抢劫杀兵至而贼已远扬是以今夏军务竣时虽将全师凯撤而犹酌留兵弁分段驻防入秋以来仍陆续报获逸犯多名地方益臻静谧惟各处情形不一有须互相钤制者自宜以客兵换防有须永固藩篱者又宜以土兵驻守为久远计不得不相度要隘移汛添兵以期察周详互相掎角臣林则徐前在迤西驻札时即与臣荣玉材率同迤西道王发越随处查勘公同酌议迨回省后复与臣程矞采暨在省司道节次筹商如永昌地方最称扼要在　国初原设永顺镇总兵统辖中左右三营迨后改镇为协祇留左右二营兼中军都司一员右营守备一员均驻永昌府城内自城外至大理府五百余里路途险阻而实为来往通衢乃仅有把总外委汛地并未驻有千总以上之武职殊属非宜今拟将永昌存城之右营守备一员移驻紧要之永平县城其自澜沧江北岸之杉木和汛直至东北大路之漾濞汛皆应归于右营管辖查永平原驻把总一弁带兵三十四名未免单薄今拟添募兵八十六名连原驻之兵合共一百二十名驻札永平以为永昌门户又永平辖之永定站亦系大路距城约及百里为盗贼出没之所向未驻兵今拟添募兵五十名拨一外委督巡作为永定汛又龙街距城一百二十里回民多而且悍向来亦未驻兵今拟添募兵四十名拨一外委管带作为龙街汛又漾濞虽未蒙化厅界内而距厅城约二百里其汛地本系永昌右营所辖但向来仅以额外外委带兵三十二名驻札相近之柏木铺而于漾濞上下两街烟户极多之处虽有巡检分驻并无武弁专防殊不足以资巡缉今拟移拨永昌千总一弁添募兵八十名令其管带驻守其柏木铺原驻兵弁即作为漾濞汛协防统归右营守备管辖又永昌左营之姚关汛壤接夷地距城一百六十八里原设把总一弁驻兵六十名今拟添募兵四十名共成一百名驻守要隘又旧乃汛距城四百五十里本系右营汛地今应改归左营其原设代防外委一弁驻兵三十名在昔足敷防守今将保山回民安插于官乃山已有二百余户而尚有回民续求赴彼居住者该山系旧乃汛所辖防范稽查更关紧要拟改拨把总一弁添募兵五十名以资弹压又永昌坡距城一百八十里地形险要向只驻兵十二名今拟添募兵六十二名移把总一弁赴彼管带以资防守至永昌协左右营汛地前因都守均在本城故分汛颇有错杂今既将守备移驻永平应按各汛地势分别改隶两营如姚关旧乃永昌坡蟒水枯柯河潞江猛峒戥子铺猛赖栗柴埧观音山十一汛应归左营都司管辖杉木和竹鲁凹燕子河北冲河湾永平城永定龙街柏木铺漾濞十汛应归右营守备管辖此永昌一带添改备弁兵丁之情形也

但永郡最为险要者莫过于澜沧江桥往年回匪之烧桥上冬哨匪之折板皆谓此桥一断官兵即不能渡江以致匪类恃为负嵎之固查向来该桥一带只派兵丁八名轮固属无益今即添营移汛若仅守以本处兵丁仍恐其与哨匪句通缓急究难尽恃臣林则徐前于永昌阅兵折内业经先陈大概兹复公同商议似此咽喉之地宜以客兵换防拟由提标派出千总一弁带兵一百名驻札澜沧南岸之平坡该处距险凭高四面皆堪瞭望以之守御折冲自当倍形得力每届半年调换一次俟换防者到彼准原驻者回营以均劳逸但客兵于地形未尽熟悉仍须主兵协同守望不任置若罔闻此后拟将江桥地方作为永昌左右两营公汛如该处失事将永昌都守与派防之提标千总一体惩处以期各顾考成此又酌拟主客互防之原委也至顺府地方南北相去七百余里从前营伍原隶永顺镇标迨后改为顺云营以参将一员管辖驻札缅厅城内离顺府城三百余里而所辖之锡腊等处接连夷地回匪每与夷众句结为奸且距营既遥恐参将难于远驭查龙陵协副将一缺虽处边隅而地方现甚安静且龙陵距腾越镇不远该镇总兵堪以随时策应今拟将顺云营参将与龙陵协副将两缺互相调换作为顺云协副将龙陵营参将并龙陵营中军都司亦改为顺云协中军都司均移驻缅厅城将该协钱粮归都司经管其顺云营左军守备仍驻顺府城右军守备则须移驻锡腊查锡腊原只外委一弁带兵十八名驻札今情形大非昔比夷回均须防范兵力不可太单数年以来皆有留防弁兵三百名现拟以守备兵久驻其地所需兵额酌定二百四十名除原驻兵十八名外尚应添兵二百二十二名又右甸一城界在永顺两府之间是以永昌协与顺云营皆有右甸名目然该处距顺府城祇一百四十里而距永昌府城二百一十里今既于永顺坡添兵驻守则永昌协不必再立右甸汛之名目自应归于顺云专辖查右甸城毗连猛庭寨汉回杂处屡启端原驻把总一弁带兵四十三名为数本少近年多事之际添驻防兵每及数百名今匪类多已就擒仍须时加防范拟酌添守兵三十七名连原驻之四十三名共成八十名并添拨额外外委一名随同把总管带又阿鲁史塘亦系犬牙交错处所原设塘兵五名不敷稽察今拟改塘为汛添兵三十五名拨顺云营存城外委一弁管带以上三汛共应添兵二百九十四名查顺云之兵分汛多而存城少龙陵之兵分汛少而存城多除右甸阿鲁史一处所添兵数仍于顺云存城兵内改拨外所有锡腊应添兵数即于龙陵存城兵内改拨作为新设顺云协额兵不必另行招募千总以下各弁均不更动惟将中军都司既改归顺云协应将龙陵右营守备改为中军守备并将左右两营改为左右哨由该备督率两哨千总经理营务此顺一带酌改营制之情形也

至大理府为提督驻札之所复有城守一营似兵力已属充足但城守营汛地三县四州而额兵仅七百余名逐日解犯护饷等差络绎不绝势难再行裁拨其提标中左右三营之兵皆为征调而设若将标兵改汛殊与营制不符现查太和赵州交界之下关商旅辐辏向无员弁驻札亦属非宜今拟添募兵一百名拨大理城守营存城之右哨千总一弁移赴下关驻防作为该千总汛地其原设防上下两关汛之右哨外委千总前往上关驻札以专责成又弥渡把总即令专驻太和县城毋庸兼管并另派左哨外委千总前往上关驻札以专责成又弥渡地方甫经戡定原驻外委一弁带兵四十名尚觉单薄今拟添募兵四十名又红岩一处亦匪类聚集之区向无驻札弁兵今拟添募兵四十名拨城守左哨二司外委在红岩驻札防与赵州弥渡上下联络统归大理城守都司管辖其余各汛悉仍其旧此大理一带移汛添兵之情形也又蒙化一厅最多回户而其汛地系景蒙营游击管辖该游击向驻景东厅城距蒙化厅城已有四百七十里而自蒙化厅至扼要之三胜站又七十余里中间未设塘汛实恐疏虞今拟将景蒙营存城之右哨二司把总移驻三胜站由该营拨兵八十名随同驻札并查大小围埂及茅草哨等处以免空虚至楚雄原有楚姚镇标自裁镇改协之后其分驻姚州者惟千总一弁带兵六十七名除分布二十二塘计兵四十五名外李城者仅兵二十二名如上年该处汉回焚杀之事在城兵丁即不敷弹压今拟添募兵五十三名连各塘共成一百二十名俾共防守城池缉附近匪类此又蒙化姚州二处改汛添兵之情形也以上所改协营汛城凡驻防各员弁均于存城内酌量移拨毋庸增添惟兵丁除拨抵外计应添募守兵六百四十一名无闰之年需饷银七千六百九十二两有闰加增银六百四十一两兵米每名每月例支三斗今拟以折色散放每月折银三钱无闰之年需米折银二千三百七两六钱有闰加增银一百九十二两三钱但思　国家经费有常曷敢以添饷增兵复由部中于正饷之外另筹拨款惟当于本省自行筹划庶足以资久远而节度支查滇省盐务课款中因销数畅旺于正溢课外尚有溢余银数万两道光八年前督臣阮元奏请按年据实造报以一半归部报拨一半留存本省以备边费各项例不准销之款就此支销奉　旨允准在案今因迤西汉回甫定边地绵长移伍添兵实善后中必不可缓之务合无仰恳　圣恩准于本省盐课溢余项下每年尽先动拨银一万两遇闰加增八百三十二两九钱作为新添兵饷米折之用此款开除之外尚应存溢余若干再照　奏定章程以一半归部充公一半留存本省边费每年估拨兵饷之时即先将增添饷银米折数目声明扣除毋庸请拨以清款目至移驻都守应衙署及千总外委兵弁均须建汛房经费颇繁亦未便开销款项现据大理府知府唐惇培捐银二千两准升蒙化同知汪之旭捐银一万两腾越厅同知彭崧毓捐银三千两共银一万五千两堪以分拨估建如尚不敷再由臣等另行筹给此项工程既系捐办应奏　明请免造册报销至永昌江桥换防弁兵盐菜口粮每年约需银一千五百两并往返军装费即由本省边费内支放毋庸另筹如此一挹注间于　帑项既可不糜而营伍堪资实用总期久安长治以仰副　圣主整饬营伍绥靖边陲之至意所有添募兵丁现即豫饬各营汛先行认真挑募务择其年力强壮技艺可观者方准应募由该管将备逐层考验报查不许以老弱一名充数俟奉　俞允后即于二十九年正月起一体到汛值防以免拖前搭后其余未尽事宜另容随时确核分别　奏咨办理
 
　 
卷八十　经武部十一　海防

　　天下沿海形势录　　　　　
陈伦炯

天下沿海形势从京师天津东向辽海铁山黄城皮岛外对朝鲜左延东北山海关宁远平复州金州旅顺口鸭绿江而抵高丽右袤东南山东之利津清河蒲台寿光海仓口登州而至庙岛成山卫登州与旅顺口南北隔海对峙东悬皮岛西匝两京登莱是为辽海登州一郡陡出东海尽于成山卫海舶往盛京天津者以成山为标准也成山卫转西南则靖海大嵩莱阳鳌山灵山而至江南海州此皆登州西南之海也海州而下庙湾而上则黄河出海之口河浊海清沙泥入海则沈实支条缕结东向纡长潮满则没潮汐或浅或沈名曰五条沙中间深处呼曰沙行江南之沙船往山东者恃沙行以寄泊船因底平少搁无碍闽船则底圆加以龙骨三段架接高昂搁沙播浪立见碎折更兼江浙海潮外无藩扞屏山以缓水势东向澎湃故潮汐之流比他省为最急若乏西风开避则舟随溜搁靡不为坏是以海舶往山东两京必从尽山对东开一日夜避过其沙方敢北向是以登莱淮海稍宽海防者职由五条沙为之保障也庙湾南自如皋通州而至洋子江口内狼山外崇明锁钥长江沙坡急潮其概相似而崇明上锁长江下扼吴淞东有洋山马迹花脑陈钱诸山接连浙之宁波定海外岛而嘉兴之乍浦钱塘之子余姚之后海宁波之镇海虽沿海相联要疆但外有定海为之扞卫实内海之堂奥也惟乍浦一处滨于大海东达渔山北达江南之洋山定海之衢山剑山外则汪洋言海防者当留意焉江浙外海以马迹山为界山北江山南属浙而陈钱外在东北俗呼尽山山大澳广可泊舟百余艘山产水仙海产淡菜海盐贼舟每多寄泊江浙水师更当加意于此南之海岛由衢山岱山而至定海东南由剑山长涂而至普陀普陀直东之外出洛迦门有东霍山夏月贼舟亦可寄泊伺劫洋舶回棹且与尽山南北为犄角山水深非加长椗缆不足以寄普陀之南自崎头至昌国卫接联内地外有韭山吊邦亦贼舟寄泊之所此皆宁波郡属自宁波台州黄岩沿海而下内有佛头桃渚崧门楚门外有茶盘牛头积谷鲎石塘枝山大鹿小鹿在在皆贼艘出没经由之区南接乐清温州瑞安金乡蒲门此温属之内海乐清东峙玉环外有三盘凤凰北屺南屺而至北关以及闽海接界之南关实温台内外海径寄泊樵汲之区不可忽也

闽之海内自沙埕南镇烽火三沙斗米北茭定海五虎而至闽安外自南关大嵛小嵛闾山芙蓉北竿塘南竿塘东永而至白犬为福宁福州外护左翼之藩篱南自长乐之梅花镇东万安为右臂外自磁澳而至草屿中隔石牌洋外环海坛大岛闽安虽为闽省水口咽喉海坛实为闽省右翼之扼要也由福清之万安南视平海内虚海套是为兴化外有南日湄洲再外乌坵海坛所当留意者东北有东永东南有乌坵犹浙之南屺北屺积谷吊邦韭山东霍衢山江之马迹尽山是也泉州北则崇武獭窟南则祥芝永宁左右拱抱内藏郡治下接金厦二岛以达漳州金为泉郡之下臂厦为漳郡之咽喉漳自太武而南镇海六鳌古雷铜山悬锺在在可以寄泊而至南澳以分闽粤泉漳之东外有澎湖岛三十有六而要在妈宫西屿头北港八罩四澳北风可以泊舟若南风不但有山有屿可以寄泊而平风静浪黑沟白洋皆可暂寄以俟潮流洋大而山低水急而流回北之吉贝沈礁一线直生东北一目未了内皆暗礁布满仅存一港蜿蜒非熟习深谙者不敢棹至南有大屿花屿猫屿北风不可寄泊南风时宜缉澎湖之东则为台湾北自鸡笼山对峙福州之白犬洋南自沙马崎对峙嶂之铜山延绵二千八百里西面一片沃野自海至山浅阔相均约百里西东穿山至海约四五百里崇山迭箐野番类聚建一郡分四县山川形势生熟番性蜂窠蚁穴志考备载郡治南抱七昆身而至安平镇大港隔港沙洲直北至鹿耳门鹿耳门隔港之大线头沙洲而至隙仔海翁隙皆西护府治而港之可以出入巨艘惟鹿耳门与鸡笼淡水港其余港汊虽多大船不能出入仅平底之船四五百石之三板头船堪以出进此亦海外形势以扞内地沿海要疆南澳东悬海岛扞卫漳之诏安潮之黄冈澄海乃关粤海洋适中之要隘外有小岛三为北澎中澎南澎俗呼为三澎南风贼艘经由暂寄之所内自黄冈太澳而至澄海放鸡广澳钱澳靖海赤澳此虽潮郡支山入海实为潮郡贼艘出没之区晨远扬于外洋以伺掠夜西向于岛澳以偷泊而海贼之尤甚者多潮产也赤澳一洋自甲子门南至浅澳田尾遮浪汕尾鱼后门港大星平海虽属惠州而山川人性与潮无异故于居中碣石立大镇下至大鹏佛堂门将军澳红香炉急水门由虎门而入粤省外自小星笔管沱宁福建头大嵛山小嵛山伶仃山旗纛屿九州岛洋而至老万岛屿不可胜数处处可以樵汲在在可以湾泊粤之贼艘不但海舶此处可以伺劫而内河桨船橹船渔舟皆可出海群聚剽掠粤海之藏垢纳污者莫此为甚

广省左扞虎门右扼香山而香山虽外护顺德新会实为省会之要地不但外海捕盗内河缉贼港汊四通奸匪殊甚且共域澳门外防番舶与虎门为犄角有心者岂可泛视哉外出十字门而至鲁万此洋艘番舶来往经由之标准下接岸门三大金小金乌上川下川戙船澳马鞍山此肇属广海阳江双鱼之外护也高郡之电白外有大小放鸡吴川外有磠州下邻雷州白鸰锦囊南至海安自放鸡而南至于海安中悬磠州暗礁暗沙难以悉载非深谙者莫敢内行而高郡地方实藉沙礁之庇也雷州一郡自遂溪海康徐闻向南干出四百余里而至海安三面滨海幅阔百里对峙琼州渡海百二十里自海安绕西北至合浦钦州防城而及交址之江平万宁州延长一千七百里故海安下廉州船宜南风上宜北风自廉之冠头岭而东白龙调埠州江永安山口乌兔处处沈沙难以名载自冠头岭而西至于防城有龙门七十二径径径相通径者岛门也通者水道也以其岛屿悬杂而水道皆通廉多沙钦多岛地以华夷为限而又产明珠不入于交址是以亭建海角于廉天涯于钦琼州屹立海中地从海安渡脉南崖州东万州西儋州北琼州与海安对峙琼山文昌乐会陵水感恩临高定安澄迈沿海诸州县环绕熟黎而熟黎环绕生黎而生黎环绕五指岭七指山五指西向七指南向周围陆路一千五百三十里府城中路直穿黎心至崖州五百五十五里万州东路直穿黎心至儋州五百九十里自海口港之东路沿海惟文昌之潭门港乐会之新潭那乐港万州之东澳陵水之黎庵港崖州之大蛋港西路沿海惟澄迈之马袅港儋州之新英港昌化之新潮港感恩之北黎港可以湾泊船只其余港汊虽多不能寄泊而沿海沈沙行舟实为艰险内山生黎岚瘴殊甚吾人可住熟黎而不可住生黎生黎可住熟黎而不可到吾地熟黎夹介其间以水土习宜故也此亦海外稍次之台湾惜乎田畴不广岁仰需于高雷虽产楠沈诸香等于广南甲于诸番究非台湾沃野千里所可比拟也

　　吴中江海形势说　　　　　
郭起元

闽浙滨海多山有险可扼易防也江南地多平衍海艘阑入到处可逞其侵轶自古孙恩卢循之难豕蛇奔突皆由于侦探疏略海有警而江随之动摇也防汛之法在先知由海入江之门户廖角营前两沙相对海阔一百五十里为第一重狼福两山相对海一百二十里为第二重江靖两邑相对江阔四十里为第三重圌山永生洲相对江阔十余里为第四重至京口瓜步则在阃阈以内矣海艘浮空击汰而来风涛无际望见陈钱山则喜陈钱者海中之标也航海者东南望陈钱东北望成山至陈钱则可进泊洋山矣洋山者形如箕周围百里有屿十八可藏艘数百海水卤不可饮惟山巅一泉清甘寇艘必泊此汲水觇风风从东北起则由下八马迹犯浙流入苏松从正东起则由茶山犯淮扬流入常镇而发碇必于洋山是山固江海之阃限也然则防之之道奈何平时侦探必至洋山上下联络一气呼应有警则先据此山以待之廖角营四处重重关锁虽洪波巨浸中而有金汤盘石之固无他其势得也方今澄波万里海外莫不享王然未雨绸缪有备无患非守土者所当知哉

　　潮州海防图说　　　　　
蓝鼎元

潮郡东南皆海也左控闽漳右临惠广春夏之交南风盛发扬帆北上经闽省出烽火流江翱翔乎宁波上海然后穷尽山花岛过黑水大洋游弋登莱关东天津间不过旬有五日耳秋冬以后北风劲烈顺流南下碣石大鹏香山山高雷琼崖三日可历遍也外则占城暹罗一苇可杭噶口萝吧吕宋琉球如在几席东洋日本不难扼其吭而捣其穴也茫茫大海无樊篱之限守之有道则万里之金汤防之偶疏亦众敌之门户洵洋洋乎雄藩也哉全潮海疆不过五百里上自南澳下迄甲子门中间岛屿澳港历历可数柘林大城所居南澳上游有鸡母澳后澳虎屿狮屿红螺鸡冠西澳诸山及横山青山盐漏上里诸炮台而闽之铜山悬钟接界明人防海知设水寨于柘林而不知南澳之不可弃迁其民而墟其地遂使倭奴红彝盘踞猖獗吴平林凤林道干许朝光曾一本先后盗兵边氓涂炭万历年间始设副总兵守之　国家镇以元戎游魂永靖南澳为闽广之上要冲阨塞险阻外洋番舶必经之途内洋盗贼必争之地去留明效固彰彰若此也南澳四面大洋周回三百里分隆深云青四澳云青属闽诏安治之隆深属粤饶平治之左右两营分守各疆亦以福广名青澳在东涛流险恶无泊舟善地云澳在南近岸皆沙水浅风飞巨舰亦难停顿是以左营舟师必分深澳驻泊以深澳镇城所在元戎旌节之区也深澳面北半倚山阿外险内宽千舟可聚若北风狂发则不如隆澳之安隆澳在西南南飙骤起则又宜于深澳深澳之口为青屿为蜡屿青屿石峰奇矹有海阔天空四字古迹蜡屿炮台有兵防守与长山尾汛皆捍门要地也黄冈之南为大澳为狮头为鸿门为信洲为柏洲为井洲南澳西北四十里为海山海山双峙汪洋中与南澳黄冈相犄角溪南防汛为东石溪北防汛为浮石寻各港洋面锁钥固焉下此为侍郎屿为三屿为五屿水际卷石嘒然小星贼艘偶冲亦有不攻自破之妙澄海洋中为大莱芜小莱芜为放鸡山放鸡属潮阳境澄海协弁兵守之过此为达蒙亦在海中潮阳东方之保障也自明以来屡为寇垒康熙二十年设副将两营屯札今改专汛守备城池战舰屹然称雄藩内则磊口河渡分南北两门外则放鸡莲澳广澳炮台罗列其谁敢撄之下此为东屿为西屿西过龙潭鼻为钱澳炮台则海门营出口之要害也海门城据山临海有水师参将驻札猷湾河背两岸炮台皆在城下为潮阳东南保障出口迤西为靖海所靖海有城有炮台属惠来境海门守备分守之靖海而南以石碑澳为要害贼舟屡泊登岸剽掠赤山锅锡石井诸澳皆苦海氛而神泉为尤甚神泉登岸十五里则为惠来县南门上下舟航皆入此港为惠邑第一要害筑城港口驻札防兵左右炮台威武震华清甲子作我屏翰而海滨有长城之势矣甲子为惠潮枢轴有碣石水师专守不容越俎代谋潮属海面如此而已港澳虽多沙礁暗阻风涛不测舸舰辄碎非熟谙港道者弗敢轻入商艘往来不过旗岭汕头神泉甲子他皆非所恋也奸宄潜浮虽不择地亦在附近岛屿可以泊舟之所不能日夜飘外洋且其意在船远出安用必有岛澳可以栖身乃能窥伺商艘之去来必待风和浪静乃敢驾驶出洋以行好生恶死盗贼所同岂曰不如官兵之甚乎官兵哨但出稍远略观港口岛澳虽有贼船何处停泊岂果必发矢开鎗而有拒敌之患乎大帅小弁分哨会哨非不耀武扬威昂然身登战舰张大其事名曰出师乃南澳出师不过长山尾澄海出师不过沙汕头达濠出师不过河渡海门出师不过猷湾碣镇出师不过甲子天妃庙坐守数月及瓜而还罕有离岸十余里试出海面优游者商船被虽城下亦诿之外洋虽营边亦移之境彼此互推经年不倦若其海菜鱼虾微利所在战胜攻取如临大敌太平无事习与性成亦不足为怪也　　圣主德威无远弗届海波不扬陬澨肃清居今日而谈防海等之一幅西湖图耳然闲暇绸缪圣人以为知道文武寅僚同舟共济善相劝过相规协恭和衷之谊也百尔君子共勉旃哉

　　海防总论拟　　　　　
姜宸英

国家混一区宇声教覃被汔于无垠唯是东南绾波而州者千余里一二狂孽弄兵岛屿烽时接吴越间至不得安枕而寝　　皇帝御宇之十八载神谋潜运削平反侧从疆吏请以次用兵于台湾楼船直指系组待命厥角稽首恐后遂略定其地　　天子乃按舆图置一府三县设之官府绥戢之易鳞介为衣裳于是依岛之国为我边界海隅出日罔不率俾皇哉振古无前之伟烈虽诗书所载何以加兹先是海寇郑成功盘踞金门厦门间寻夺台湾居之游入犯忽南北军吏苦于奔命康熙初廷议以为徙民内地寇无所掠食势将自困遂悉徙粤闽江浙山东镇戍之在界外者贼计果绌降者接踵二年立定界椿连岁遣官巡阅边海诸郡县八年有　　诏稍展界纵民得采捕近海十三年成功子经乘闽叛洊居漳泉　王师收闽寇遁疆臣再修边备而海坛金厦复置戍兵矣十九年六月福建督抚臣议处投诚之众奏请给还民界外田地以无主者俾之耕种且曰方今海外要地已设提督总兵大臣镇守是官兵在外而投诚在内计可万全无虑　　诏许之闽界始稍稍开复二十三年五月克台湾十月兵部议请各省开界得　　旨江南浙江福建广东沿海田地可给民耕种诸要地防守事宜其择大臣往视焉乃以工部侍郎金世鉴都御史呀思哈往江南浙江吏部侍郎杜臻内学士阁石柱往福建广东　　上面谕遣之许以便宜设防守事竣奏闻世鉴等往会督抚巡视遂尽复所弃地与民各就地险易拨置戍兵疏上报可自是沿海内徙卫所巡司墩台烽堠寨堡关隘皆改设于外略如明初之制民内有耕桑之乐外有鱼盐之资商舶交于四省遍于占城暹罗真腊满剌加浡泥荷兰吕宋日本苏禄琉球诸国乃设榷关四于广东澳门福建漳州府浙江宁波府江南云台山置吏以莅之使泉货流通则奸萌自息此上策也而诸番缓耳雕之伦贯领横之众莫不累译款贡叩关蒲伏请命下吏凡藏山隐谷方物可效之珍毕至关下軨积于内府于是　　恩贷之诏日下德泽汪濊耄倪欢悦喜见太平可谓极一时之盛然而帆樯接于内地则盗贼生心互市通于外国则狡焉思逞此前代已事始未尝不警诫而后稍弛防患辄中之宜　　皇上之惓惓南顾虑此至重也始明太祖吴元年用浙江行省平章李文忠言调兵戍海盐海宁各州县洪武二年命参政朱亮祖副平章廖永忠取广东遂命亮祖镇守建置卫所七年诏以靖海侯吴桢为总兵都督佥事于显副之领江阴广洋横海水军四卫舟师出海巡哨所统京卫及太仓杭州温台明福建漳泉广东潮州诸卫官军悉听节制事权专而责亦綦重矣十七年起信国公汤和于家使视浙江福建沿海城池和至浙则建议北起乍浦南汔浦门萦回二千里设九卫筑五十九城及诸所巡司民丁四调一为戍兵是年江夏侯周德兴亦筑福建海上十六城置巡司四十有五按籍练民兵十余万戍并海卫二十七年敕都督佥事商暠巡视两浙城隍简阅军士又命魏国公徐辉祖安陆侯吴杰练兵海上时广东都指挥同知花茂上言请徙广属逋逃蜑户为兵增设依山碣石等二十四卫所城池于要害山口海汊立堡拨军戍守诏从之而命杰董其役故闽广江浙一切海上阨城堡杰德兴和所建设为多是时中国数被倭二年寇山东并海郡县又寇淮安三年寇山东遂转掠浙闽自后南北并受其患太祖深忧之先后设卫所屯军所辖于卫卫辖于都司而总属之五府其卒伍之设每百户所旗军一百一十有二千户所一千一百二十卫列五所及卫镇抚军凡五千五百有奇各卫屯田军率十分其七守城三屯种屯军一人赋田二十亩而官征其什之一军屯错列分堠而守自粤抵辽延袤八千五百余里烽火相望而并海以南迫近倭故其战守备尤密云

广东濒海之府八其六府分为三路东路惠潮接壤闽疆商舶通番所必经也左挈惠潮右连高雷廉而为中路者广州倭寇冲突莫甚于东路而中路次之西路高雷廉又次之高雷廉西洋贡道之所从入也守广者以三路为扼要福建设水寨五在漳州曰铜山泉州曰浯屿兴化曰南日山福州曰小埕福宁州曰烽火门皆控制于海中浙江立沈家门水寨两浙卫所战舰协哨南哨至玉环乌沙北哨至马迹洋山而归重于舟山定海江南之边海在苏松松有海塘而无海口其要在金山卫为之冲苏州之沿海多港口者各设水兵堵御而崇明为贼所必经地故两处皆设重兵镇之至狼福山与圌山三江相呼应又为南北海防第一门户江北之战水陆兼用登莱三营连络曰登州曰文登曰即墨其外岛屿环抱迤逦以及辽阳而金复海旅顺各卫星罗碁布足严守望此其大凡也自成宏后讫嘉靖初倭警寝息者五十余年边备废弛卫所屯田并兼豪右军户亡耗不复句补水寨移于海港堡则弃为荆榛哨船毁坏不修而奸民逸囚渔人蜑户咸伺隙思衅句引山城失职之贡使啸聚称王骚然蠢动一旦锋突四起武夫丧气抱首鼠窜贼无亡矢折刃之蹂躏于江南城野萧条白骨填路矣然后谋臣猛将分道出镇增兵设屯人人扼腕而谈战守起壬子至癸亥首尾十余年中国始得安息此寖失祖制之故也善乎总制胡宗宪之言曰夫谓之海防者则必宜防之于海犹江防者必防之于江国初每卫各造大青及风尖八桨等船百余只更番出洋哨守海外诸岛皆有烽可泊后弛其令列船港次浙东于定海浙西于乍浦苏州于吴淞江及刘家河夫乍浦滩涂浅阁无所避风吴淞江口及刘家河出海纡回又非防海要地故议欲分番乍浦之船以守海上洋山苏松之船以守马迹定海之船以守大衢则三山鼎峙哨守相联可扼来寇而又其地陈钱诸岛久为贼冲三路之要宜以总兵屯泊其地每于风汛时协军巡哨使不得越岛深入则内地可以安堵总兵俞大猷亦曰倭自彼岛入寇遇正东风经茶山入江以犯直隶则江内正兵之船可以御之遇东北风必由下八山陈钱清水马迹蒲丁兴长途衢山杨山普陀马墓等经过然后北犯金陵西南犯浙江请于浙江共设楼船苍船数百只分伏诸岛往来巡探攻捕名之曰游兵而远遏之于大洋之外议者多是之或谓海栖经月必有飓风巉崖复礁廉厉侔剑戟不可下碇癸丑俞大猷围王直于马迹蛟龙惊炮起几致覆没师旋贼逸乙卯秋浙直会兵大衢殿前邀贼归路暴风雨大作飘舟以万计是邀击海上之难也倭从南来[昼](画)行夜止依山栖宿始至必泊陈钱次马迹次大衢次殿前洋山若驿传然可逆数知也然海波无际贼觇知诸山有备东西南北何所不适尝闻海中长年云避飓风者舍山泊泛大洋多得全逆知死地不避寇知岂出其下哉故必依此四山严会哨应援之令潜师伺敌发无不中此与设官屯驻显示之标者利害相去悬甚右通政唐顺之疏曰臣窃观崇明诸沙舟山诸山各相连络是造物者特设此险以迂贼入寇之路蔽吴淞江定海港口国家设县置卫者以此而沈家门分哨之制至今可考今宜于春汛时用兵备数员蹔驻崇明舟山而总兵以下分海面南北会哨昼夜扬帆环转不绝其远哨必至马迹而止副使谭纶甚善其说而谓陈钱马迹诸山在内海之外止可出哨不能设守

海战之弊有四万里风涛不可端倪白日阴霾咫尺难辨一也官有常汛使贼预知趋避二也孤悬岛中难于声援三也将士利于无人掩功讳败四也昔江夏侯五水寨旧址设在大洋后人以应援不便移其三于海岸致寇以门庭之限议者谓宜复如旧制或谓复之不便而信国经营浙海弃下八山不守谨置汛于沈家门人卒便之非江夏之先见不逮信国浙闽之势异故也然贼自五岛开洋诸山旷远萧条无居人得采捕小民向道以来近岸常无觉者自嘉靖乙卯后御洋之法立哨探严紧官得预备则籓篱之守其法终不可废故必哨贼于远洋而不常厥居击贼于内洋而不使近岸斯策之最善者初日本之犯中国山东宁海成山诸卫数被其毒及嘉靖之乱首犯福建以及浙直而延蔓于淮扬独山东竟未尝被兵何也明起南方大兵所聚北地置戍犹少故寇时躏入然东南犹不免焉迨防守既密南北少事承平日久士卒生长南方风土脆弱兼之卫所军部众不多兵力散涣而瀛渤之间风气坚悍如故寇来获少所失亡多所以日夕垂涎江南北或比壤一日而破数县或千里同时而残诸郡其时召客兵募土著征调烦苦民力大竭必待督抚重臣前后弹压而后定　本朝创业撤都指挥千百户之兵而概统于将军提督总镇分领于城守协镇以下大者宿兵累万次亦数千各城保守要害清野以困跳踉之贼如是者三十余年而卒制其命贼不能以流劫郡县生民不至大困者则兵力出于一故也时势不同代各异制考之于古三代以前尚矣秦命南海尉任嚣筑泷口汉阳嘉中亦诏缘海益屯兵备盗贼至咸和间赵将刘征帅众数千浮海抄东南诸县杀南沙都尉许儒南沙今常熟县地杀寇娄县武进郗鉴击郄之此自北而南寇道之始通而海上自此渐以多故及晋末运恩循道覆相继倡乱始入会稽上虞终干广州始兴又寇道自浙入广之始也时谢琰以会稽守督五郡军事率徐州文武戍海浦今自龛山而东至阑风石堰鸣鹤松浦蟹浦定海皆其地刘裕戍句章吴国内史袁崧筑沪渎垒后裕与卢循相持浔阳潜遣水军从海道袭其番禺则其战守皆在吴越之间史记恩曾一走郁洲今临县东北有郁洲山而未尝逸出为民害然则防海之亟于江南旧矣顾其制不概见考宋时尝于明州招山抵陈钱壁下置十二水铺以瞭望声息然宋终始未尝罹倭患也至有明之世建置详矣谨次明自洪武以来所设官立军以防海外海港海岸事宜各省哨海界及日本朝贡入寇市始未然后备列　　今制别为篇如左呜呼强弱因乎时也盛衰本乎治也明太祖不勤远略来则抚之贰则绝之选将练兵修备日如寇至故不庭之国再世来王后人反是卒以招乱今　　皇上端拱穆清之上闇昧幽阻罔弗耀以光明以故　　天威所震陆詟水慓犹数谕边吏慎固封守毋敢邀功生事疆场之臣亦朝夕讨训以称　　上德意今坐享太平视所经若纤悉过计一旦有事举而措之成法具在始知创制者之用意深远不可测量而以遗万世子孙之久安长治者岂其微哉臣所撰次依海道所经自广东西路始福建浙江江南登莱天津辽阳以次及之又括海南北所经各省郡县自为一卷其沿海山沙寇入犯分合日本地舆皆有图

　　日本贡市入寇始末拟稿　　　　　
姜宸英

自汉武帝灭朝鲜倭驿使始通者三十许国至建武二年奉贡朝贺使人自称大夫倭国之极南界也倭韩皆近带方种类百余极南方与今建都相近安帝永初元年复入贡魏时朝献者一入贡者二至晋前后贡使以六至隋开皇三年遣使诣阙大业时亦一至唐兴贡献者益数天宝十二年以新罗道梗始改贡道由明州其后使者仍由新罗考宋端拱元年倭僧大周然遣弟子表谢有曰望落日而西行十万里之波涛难尽倭开洋至宁波纔五日耳不得云十万里此由新罗之征也至干道九年始附明州纲首以方物贡及元至元八年则复随高丽使入贡自此元数招谕之不报遂至两用兵其地一航不返而贡使亦绝矣自汉魏至元二千余年间倭未尝一窥中国至元末方张窃据海郡县败后豪杰多逸出航海明初洪武时稍稍因缘寇窃议者谓使是时中国潜为边备而听其自去来于海上不问一如宋元以前时亦不至为大患乃二年遣同知赵秩赐玺书盛夸以天子威德且责其自擅不臣其王初欲杀秩继而复礼秩遣僧随之入贡然使未至而寇掠温州矣是年有诏浙江福建造海舟防倭秋遣行人杨载赍书往五年遣僧祖阐往倭亦屡贡寇不常其贡也或无表文诏旨诘责其使至付三边安插亦随谢随寇十三年始诏绝日本之贡以僧如瑶来献巨烛中藏火药且与故丞相胡惟庸有谋故因发如瑶云南守御而着为祖训绝其往来以其僻在一隅不足以兴兵致讨云于是起信国于凤阳出江夏于闽峤设城建堡冠交于海上终太祖世不复言贡事矣永乐二年命太监郑和从兵下西洋日本先纳款献犯边倭二十余人即命治以其国之法缚置甑中蒸死帝嘉其诚遣通政使赵居任厚赐之又给勘合百道令十年一贡每贡毋过二百人船毋过二只限其贡物若人船逾数夹带刀鎗并以寇论寻命都御史俞士吉锡王印绶敕封为日本王诏名其国之镇山曰寿安镇国山上亲制文勒石赐之然倭入寇益不悛九年寇盘石十年寇松门金乡平阳十七年寇王家山岛都督刘江破之于望海埚自是不敢窥辽东而侵掠浙江益甚西洋之役虽号为伸威海外而华人炫于外国珍宝瑰丽倭使来中国奸阑出入主客相纠以故寇盗滋起而倭贡道自此一由宁波久之益习知其岛屿曲折则吴越之间蠢然骚动固其宜也倭之得以为患我中国一由于明高帝之遣使再成于成祖之许贡而成祖以好大喜功之心置建广东浙江听与民间交易而官收其利广以西洋福以琉球浙以日本然独日本之使号为难御其来也往往包藏祸心变起不测成化初忽至宁波守臣以闻鄞人尚书杨守陈贻书主客力言不可至嘉靖二年而有宗设之事故事番贡至阅货宴席并以至时先后为序时倭主源义植失权诸道争贡大内艺兴遣宗设细川高遣僧瑞佐及宋素卿先后至高皇之约束于不用其祸延及于数传之后荼毒生灵几半天下亦云惨矣当洪武时以贡舶之来众设三市舶司于福宁波素卿潜馈市舶太监贿以万计因令先阅瑞佐货宴又令坐宗设上宗设怒于坐间起与瑞佐相忿杀太监以素卿故助瑞佐兵杀都挥刘锦大掠海乡镇素卿下狱论死宗设瑞佐皆释还给事中夏言奏祸起于市舶礼部遂请罢市舶司市舶既废番舶无所容乃之南澳互市期四月终至去以五月不论货之尽与不尽也于是凶党构煽私市益盛不可止会有佛郎机船载货泊浯屿漳泉人争往贸易总督都御史朱纨获通贩者九十余人悉斩之一切货贿不得潜为出入内地商贩因负赀不偿积逋至千万金豪家贵官为之拥护利倭亟返辄以危言撼官府令出兵驱之去而蜚语中纨使得罪死倭商大恨乃不肯归徜徉海上未几而变作矣时主事唐枢建议以为宜复互市曰市通则寇转而为商市禁则商转而为寇通政唐顺之曰舶之为利也譬如矿封闭矿洞驱逐矿徒是为上策度不能闭则国收其利权而操之自上是为中策不闭不收利孔泄漏以资奸萌啸聚其间斯无策矣

今海贼据浯屿南屿诸岛公然番舶之利而中土百姓交通接济杀之而不能止即利权之在也宜备考国朝设立市舶之意毋泄利孔使奸人得乘其便又疏请许贡以为朝廷能止其入贡之路不能止其入寇之路尚书郑晓论之曰洪武初设市舶司于太仓名黄渡市舶司寻以近京师改设于福建浙江广东七年又罢复设所以通华裔之情迁有无之货收征税之利减戍守之费又以禁海贾而抑奸商也当倭乱之时因夏言疏罢市舶而不知所当罢者市舶内臣非市舶也若必欲绳以旧制十年一贡之期而后许之彼国服饰器用多资于中国有不容一日缺者安能坐待十年一贡之期而限以三船所载之数哉宣德后复改限三船彼既不容不资于我而利重之处人自趋之以禁民之交通难矣此皆言市舶之必不可罢也然犹未揆其本末而论之夫浙江市舶专为日本而设其来时许带方物官设牙侩与民贸易谓之互市是有贡舶即有互市非入贡即不许其互市明矣贡即不许十年则必十年一至而后可谓之贡今止言市舶当开不论其是期非期是贡非贡是厘贡与互市为二也将不必俟贡而常可以互市矣此前政日之所以招乱者也可乎哉且贡舶者王法之所许市舶之所司也海商者王法之所不许非市舶之所得司者也日本原无商舶所谓商舶乃西洋贡使载货至广东之私官税而市之民既而欲避抽税省陆运闽人导之改泊海仓月港浙人又导之改泊双屿每岁以六月来望冬而去嘉靖三年岁凶双屿货壅而日本贡使适至海商遂贩货于倭倩其兵以自防官司禁之弗得西洋船仍回私屿东洋船市海岸而向之商舶悉变而为寇舶矣然倭人有贫有富富者与福人潜通改聚南澳乱后尚然虽驱之寇不欲也此无待于市舶之开而其互市未尝不通者也贫者飘掠为生每岁入犯虽令其互市彼固无资也亦不欲也故不知者谓倭患之起由市舶之罢而其实不然夫贡者其国主之所遣有定期有金叶勘合表文为验使其来也以时其也无伪中国未尝不许也贡未尝不许市舶未尝不通何开之有使其来无定时验无左证乃借贡之名为入寇之计虽欲许得乎贡不可许市舶独可得而开哉自嘉靖末年海患既平贡使亦绝以至于今不闻其国之服食器用有缺而必取资于中国也亦不闻倭之日为患于中国如前也三者之言犹未尽矣虽然有贡则商舶宜禁贡绝则商舶者适所以为中国利也未见其害也初自宋素卿刱乱之后十八年金子老李光头始作难句西番掠浙闽至二十二年许栋住霩之双屿港为朱纨所逐其下王直改住烈港并杀同贼陈思盼柴德美等遂致富强以所部船多乃令毛海峰徐惟学徐元亮分领之因而从附日众倭舶遍海为患兴贩之徒纷错于苏杭内地潜居其国中者亦不下数千家为之谋主挟以入寇自此致乱而通番之禁愈严然近海之民以海为命故海不收者谓之海荒自禁之行也西至暹罗占城东至琉球苏禄皆不得以驾帆通贾而边海之民日困以故私贩日益多而国计亦愈绌至万历二年浙江巡抚庞尚鹏奏请开海禁谓私贩日本一百法难防不如因其势而利导之弛其禁而重其税又严其句引之罪讥其违禁之物如入口军器硫黄焰硝之类如此则赋归于国奸弊不生然日本欲求贡市断不可许过洋自我而往贡市自彼而来自彼而来则必有不测之变自我而往则操纵在我而彼亦得资中国以自给之利二者利害大不同也

先是隆庆初年福建巡抚涂泽民请开海禁准贩东西二洋万历初巡抚刘尧诲请舶税充饷岁以六千两为额于时贩东西洋鸡笼淡水诸番及广东高雷州香港诸处商渔船给引名曰引税自四年溢额至一万两其后骤增至二万九千余两然则海民趋利之情与商舶通塞之利病可睹矣顾尚严于日本之禁其刊行海税禁约一十七事一禁压冬以为过洋之船以东北风去西南风回虽缓亦不过夏唯自倭还者必候九十月间风汛又日本无货止赢金银凡船至九十月回无货必从日本来纵有给引仍坐之又以吕宋地所出少所用止金银商舶多空回故税贩吕宋者每船别追银百五十两谓之加增商人多折阅破产及犯压冬禁不得归流寓长子孙者以数万计同安奸人张嶷者谬奏海中有机易山地产金可得成金无算诏遣内臣勘视吕宋闻之大恐以中国将略取其地流人为内应于是尽坑杀漳泉之在国者二万余人事闻张嶷以欺罔首祸寘极刑巡抚因招谕私通及压冬者罪悉宥免而私贩日本之禁稍疏矣万历末以东事告急启祯之际刘香老李魁奇郑芝龙等为盗外洋重申海禁然芝龙兄弟既抚后通洋致富赂遗权贵海上建阃者卒用此谋利由此私贩虽日多而国家竟不得其利云大抵私贩有二有中国之私贩有日本之私贩中国之私贩赍货至彼句引倭徒缘贡为名而乘吾之不备卤掠人民互分其利许二王直叶宗满之辈是已日本酋长为众所尊者曰天文彼中故事每遇闰年则诸岛富家各输赀于天文请得勘合入贡中国颁赐勘合贮肥后州亦有贮山阳道周防州者所谓天文者是也入寇者即九州岛岛夷也实则贸迁有无以侔厚利利势在上天文所欲者后因奸民通贩加之假称名号者窃录勘合私通酋长遂至往来无稽而天文之利权下移矣故私贩者中国之所恶而亦日本之所不乐者也然以中国之奸民与日本互为纠结其遗患于中国也滋甚而皆起于进贡之途不绝贡端绝则日本之贩舶不至日本之贩舶不至则我内地句引接济之奸不能挟倭以为重如此虽有高樯大桅聚而辈往者不过将其丝素书画什物之类以往返渔利而已于我固无损也设之市评以收取其税如万历之于东西洋者其有裨于国用又有甚利者哉臣愚故以明之贻患不在于贩私之有无而在于通贡之一失明太祖既误之于前而成祖复甚之于后然贡既已绝而犹欲禁商使不得行是何异惩羹而吹虀有见其患而无见其利也　国家初患海孽未平撤界而守禁及采捕康熙二十三年克台湾各省督抚臣先后上言宜弛航海之禁以纾民力于是　　诏许出洋官收其税民情踊跃争奋自近洋诸岛国以及日本诸道无所不至四榷关之设异于市舶之设上操其利权讥其货物而下不得以为纤芥之害中国主其出入而岛入潜处帖伏而不敢动比年以来报课日足比之唐宋则利倍之比之于明则绝其隐患此所为不远物而远人格者与夫疲敝百姓以逞志于荒服之外者异矣或者设为万一之虑得毋有私挟彼人窥伺中国假称朝贡希为互市者乎此端一开召衅不难矣诚　　严诏守土之臣时禁阑出之条绝句引之萌杜生事之渐重禁溢额以劝来者　　皇上又垂教万世无得受其贡献如今日使倭之片帆不复西指视中国如天上焉而吾民日取其有而转输之于以仰佐县官之急充戍守之用而私以自宽其民力于耕商之所不及是则上饶而下给之道奠安万世之良策矣臣故备述原委附于海防之后亦以明设险者之在此不在彼也

　　沿海碉堡说　　　　　
严如熤

明嘉靖间闽之漳泉浙之温处傍海依山者多以筑寨堡得完尝取而论之海贼所恃铳能至百十步外而不能击洞重垣筑堡之法外用毛石砌成其中筑土四五尺可遮蔽铳一利也贼匪乘夜纵火就僻村棚寮潜纵一炬居民纷纷警窜既房屋皆在堡内火无所施二利也乡居四散形势单弱难以守望相助有堡以聚之则多者数百户少亦数十家比庐聚族声势雄壮保甲团练之法均可就堡施行三利也散地难守御有堡可凭则闻警荷戈登陴数十百人分布敷足四利也民间粮食牲畜俱纳于内堡长堡副以时稽察买卖交易耳目众多不能潜行接济之奸五利也乡间村落相度地势相为犄角一堡有警各堡互应或用邀截或行夹攻六利也取土之处挖成深濠则堡成而濠具濠旁密栽棘剌丛竹之类一二年后棘刺丛生是生成鹿角蒺蔾七利也惟愚民可乐成难虑始乡人吝工费无远虑若明示利害俾令晓然于心地方官劝谕奖励富者出资贫者出力则一二年间环海一带星罗布声势联络足资捍卫矣

沿海数千里虽汊港纷歧而洋岸多坦沙碕坎故盗船出入有一定海口康熙间饬内洋沿海相度地势修建炮台诚扼要制胜之方惟无数港汊炮台工费繁多难以处处修砌必得功多费省始可多备无虞查碉楼一法高三四丈每面宽一丈许洞门一层铳炮眼三层碉身所用或石或砖制小而固难以攻破港口陡岸曲湾均可作碉贼船近口我兵于碉眼看准远者放炮近用过山鸟击之而身藏碉中不为贼伤一利也碉楼高可眺远望见贼船施放号炮各碉次第相应顷刻间百里内外村庄得以戒备二利也每碉碉长一名碉卒十名要紧海口回环照应止须数座用兵不过数十名兵少则费省三利也碉制三层守兵铳炮器械薪水食先为预备有警闭门以守不须临时般运四利也碉兵责成碉长约束食宿均在其中离碉者罪非如散地可以自便人少而气自完贼轻不敢近碉势重亦不能踰之内犯五利也奸民接济透漏处多所作数碉碉卒常川侦视非如巡逻兵丁风雨得以阻隔稽防尤为严密六利也有炮台之处不须建碉碉以弥缝炮台之空虚其松江以北沿海沙多土少难筑屯堡惟建碉一法可以堵截并挖濠栽可以防护论边防者以保聚为上沿海官设碉楼民修村堡团练壮勇均固本自强之计次第施行其利可数十年非如一时战伐之功兵撤而事变旋生也

堵剿机宜第一要在侦探不误惟探卒之用因地而异山谷之间伶俐兵卒竟可假贼状混入巢穴伪扮乞丐候诸道路平原旷野则分塘探马亦可递侦贼垒至海洋难言矣不能用马而用船船行巨海中小则为波压沈大则用橹用帆必须多人而波浩茫岛屿遮蔽贼船湾泊行驾无从往探偶然相植贼顺风而来船大帆行使如飞探舟帆力不足反至落后海岸失事往往因此碉楼之设高至三四丈再择地势高敞处及近洋岛屿各作数座以当瞭望之墩台侦有贼船传炮为号以之济探船之穷更为得力

　　论海洋弭捕盗贼书　　　　　
蓝鼎元

国家东南环海万里汪洋舟楫利涉为民生之大利其间宵匪潜伏出没行劫亦为方隅之隐忧盛京一带澳岸向来为洋盗避风之所今旅顺口水师足资弹压山东洋面冷落非贼所恋一年之间不过偶一二至江浙闽广则自二三月至九月皆盗艘掠之时今天下太平非有所谓巨贼不过一二无赖饥寒逼身犯法潜逃寄口腹于波浩荡之际而往往不能廓清岁岁为商民之患则以商船不能御敌而哨船不能遇贼之故也原贼之起其初甚微止一二人密约三五人潜至港口窥伺小艇附岸径跃登舟露刃人驾出外港遇有略大之渔船则诈称买鱼又跃而上再集匪类至十余人便敢公然行劫此粤所谓踏斗者也出遇商船则乱流以截之稍近则大呼落帆商自度无炮火军械不能御敌又如船身重滞难以走脱闻声落帆惟恐稍缓相顾屏息俟贼登舟掳掠将船放回或并船劫驾他往勉强暂从久则与化日久日多遂分为一二船势渐以大此等小辈无他伎俩但使商船勿即惶恐下帆又有械可以御敌贼亦何能为乎愚以为商船皆有身家断不敢思为匪以自丧性命而且一船地方官查必有族邻乡保具下水结烙号给与护船牌照方敢出外贸易此等有根有据之人岂不可信而必禁鎗炮使拱手听命于贼乎倘得请　旨勿为拘牵弛商船军器之禁则不出数月洋盗尽为饥殍未有不散伙回家者也哨船之不能遇贼皆谓万顷渺茫从何捕起风涛险恶性命可虞不知贼船在近不在远沿边岛澳偏僻可以停泊之区试往搜捕百不失一彼虽名为贼未尝不自爱其生陡遇飓风未尝不自忧覆溺故必有按澳可避台飓乃能徐俟商船之往来必待天朗风和乃敢驾驶出洋以行劫其贪生惜死之心同则哨缉之方堵截之候无不同也向来各省巡哨实心者少闽海经台湾变乱有惩羹吹虀之思稍异从前积习其它不过奉行故事而已每欲出巡必预张声势扬徐行一二月未离江干又于舟中旦暮鼓乐举炮作威是何异呼贼船而使之避也若使巡哨官兵密坐商船以出勿张旗帜勿鼓乐举炮作威遇贼船向迩可追即追不可则佯为逊避之状以冀其来挽舵争据上风上风一得贼已在我胯下我则横逼贼船如鱼比目并肩不离顺风施炮百发百中两船既合火罐药桶一齐抛击虽百贼亦可擒也所有钱货尽赏士卒勿许将弁自私自利首功兵丁拔补把总将弁以次升迁无或冒抑则将士之功名财利俱在贼船将不遑寝食以思出哨也抑愚闻在洋之盗十犯九广则弭盗之法尤宜加意于粤东粤俗悍鸷贪顽不必财物丰多但杀一人可得钱五钱则欣然以为胜屠一豕自潮州沿海而下千有余里半以攘夺为生涯水务习熟往来如飞而广惠肇高深山聚处之民往往集众操戈载大纛以出剽掠地方官不敢过问或家人衙役为其所擒黥面馘耳亦佯为不知而姑息焉彼此相蒙幸免盗案参罚将来流毒不知其何所届此则杞人之隐忧讵可置为荒远而不足介意哉海洋相通无此疆彼界之殊朝粤暮闽半月之间可以周历七省防范驱除万难稍缓愚所以敢抒狂臆愿与七省商民庆万里澄波之福也

　　论镇守南澳事宜书　　　　　
蓝鼎元

南澳为闽广要冲贼艘上下所必经之地三四月东南风盛粤中奸民哨聚驾驶从南澳入闽纵横洋面截劫商船由外浯屿料罗乌纱而上出烽火流江而入于浙八九月西北风起则卷帆顺溜剽掠而下由南澳入粤劫获金钱货物多者各回家营运卒岁谓之散斗劫少无所利者则汛舟顺流避风于高州海南等处来岁二三月土婆涌起南方不能容则仍驾驶北上由南澳入闽所以南澳一镇为天南第一重地是闽粤两省门户也镇南之法以搜捕贼艘为先今承平日久将卒疲玩大帅养尊处优不肯轻身出海将弁奉命巡哨泊船近岸沈湎樗蒱以为娱乐迁延期满扬帆回汛贼伙连劫掠莫过而问或上命督责不得已稍稍出洋则大张声势扬方徐行又于舟中旦暮鼓乐举炮作威惟恐贼船不知远避贼亦若相体谅不来冲突自于他处行劫俄而失事之处偶属他镇地方则此镇自相庆贺以为贼不敢犯吾境是则今日沿海水师之通病也吾兄前在温州威望素着搜捕贼船如探囊取物海岛亡命之徒望风远遁浙江提督吴公总制觉罗满公佥谓两省将才无出兄右　　皇上眷兄劳绩一年之中超迁大镇又使官于家乡昼锦殊荣则所以上报　国恩下酬知己增宗族乡党之光必有其道矣凡人困抑下位每不惮艰难险阻思建功名及功名既成身家为重无论追风逐涛出入水天茫淼之中非其所肯即求一二留心海务督责将弁亦难言之富贵之气移人最深养尊处优尽改前辙固其宜也上偷安则下怠惰营伍废弛则士卒弱将帅素尸则盗贼恣自古及今必然之理前人有言曰官怠于宦成诗曰靡不有初鲜克有终愿兄无以开府满盈常如新进之日抖擞精神勤劳哨缉一洗向来镇弁积玩逡巡畏缩之习夫升平小丑有何难治海洋虽宽得其要如一室耳夫勾贼之人贼势自然穷蹙练兵丁选死士精器械慎机密搜丑类而歼之治其标也平日恩威并济必有大服军士之心虽使赴汤蹈火亦无所避又当知弭盗之源在乎民风士习课农桑修学校以养以教自然不为盗贼治其本也敢抒管见略陈数事

一哨船之接济宜察也匪类逃藏外洋非能不食而操舟徒手而行劫由内地奸人接济之也济以粮米物食然后能久延济以火药军器然后敢敌杀论者多归咎渔船不知渔船所带粮米斗石能济几何火药军器犯禁之物惟哨船可以之向来南澳地方皆守港哨船接济如东陇港南洋港樟林港澄海港沙汕头海山柘林井洲各处哨船无一不接济者而东陇海山南洋三处为尤甚每十只价近百金米十石价五六十金火药鸟鎗藤牌军器价皆十倍潮人谓坐港之利胜于通番此之谓也夫民船犯禁官兵可缉官船作弊孰敢撄锋是在镇将留心稽察无使复蹈前辙海孽之肃清思过半矣

一兵丁之老弱宜换也　国家糜费金钱养一兵必得一兵之用而将官荫空老弱充军数可用者几何南澳之兵老弱参半膏粱子弟身行伍生事赌博逃避差徭此之不可不汰也然沿袭既久骤行裁革未免怨声沸腾有苛刻之议窃意老弱之兵及病船不能冲风破浪者皆另造名册准举余丁自代并不必问其为真余丁假余丁但人材精壮武艺高强则补之一举不佳则再再举不佳则三三举而不中用则除之官自招募勇敢强力之人以补其缺勿于此中取利焉则兵皆精兵无虚冒名粮之弊而又于每月三六九期勤行操演考其技能工拙而赏罚之使兵识将意将识兵情屹然为一方雄镇知所向之无敌也

一亲随之精锐宜选也虽有猛虎无爪牙不威虽有名将无左右不雄杀敌重事可无心腹亲军死生不离者哉窃意镇兵既选练精壮又于精壮中拔其武勇超才能出众者约三百人为巡哨亲军特加优每出洋则与之俱又于三百人中择其武艺尤精敢死不二心之士约五六十人为亲随待以心腹休戚相关遇有把总缺出量才拔补以鼓励之擒获贼船有金银货物按其多寡均分之凡随行出哨之人共沾其惠切不可自私自利有临阵尽力功在众上者倍加优赏遇缺先补则敢死之军勇气无敌一遇贼船如鹰攫兔功名财利悉在此中皆将翘首跂足惟恐镇主之不出哨也

一哨船之军器宜审也北人乘马专以弓矢见长南人乘舟角逐于波浩荡之际当其相距辽阔则弓矢无所用之及两船既交一人能发几矢一矢能伤几何则莫若炮火之为功大也窃意哨船军器专用鸟鎗鹿铳连环子母西瓜等炮喷筒火球火箭佐以单刀藤牌长鎗大钩而其余可一不用约略一船中为炮火者十之七为刀鎗者十之三贼虽有艨艟巨舰不能当官军炮火重迭惟俛首就擒耳倘欲用箭必取诸弩而寻常之弩又不堪用必依诸葛武侯连环弩遗法上有方筩筩分十道中藏百箭二人挽之触机自发一发十矢随发随挽矢复自出每船安置十弩则瞬息间发矢千计一饭之顷万矢连环虽有剧贼无所逃避此亦舟中之长技也 

一巡哨之迹宜密也兵法有奇正贼势有大小出其不意敌乃可致往者游魂猖獗贼首百十连聚泊大莱芜小莱芜等处明目张胆受千把总馈献而不辞哨船之出非所畏也今所谓贼不过无赖之辈饥寒偪身三五成踏斗而出遇船小人弱则夺而驾之因其舵水食凑集匪类所夺船渐大然后敢公然行劫其为贼也有限其窥伺在商船货贝财帛衣粮又必孤行离援乃肆其侮非立意与官兵哨船为敌者也见商船则趋见哨船则避哨船轻而浮其行速商船重而滞其行迟哨船旗帜飞扬牌刀高挂商船无之此贼所能辨也窃谓哨船之出当如商船之式勿张旗帜勿拄牌刀多运小石压载以疑货物有急可当军器行莫连但度策应所可及若断若续及遇贼船对敌然后举大炮为号众哨齐集堵截环攻擒贼获船百不失一若夫妆点军容张扬声势是呼贼船使之避耳非真心捉贼者也

一驭下之恩威宜兼济也体不周则军心怨望号令不严则将权不振今之为帅者意在立威则巍然自尊大视士卒死生若秦越之肥瘠微疵细过鞭挞无常左右惴惴心悸胆裂此刻薄寡恩众心离散不可以见敌者也其矫为大度包荒则废弛营伍兵骄而不能戢将悍而不能制法令不行朝三暮四此又当场木偶徒有人形而无生气者也御兵之法莫大乎体贴人情为之设身处地饥寒疾苦痛痒相关婚姻死丧酌量周上下相亲如手足腹心之不可离至于法令一出泰山不移敢有犯者虽亲无赦使军士凛然知军法之不可犯故令无不行禁无不止三军之士怀德畏威此腹心之上计也

一岛屿之苍黎宜也用兵之道安民为先弭盗之源抚民为本南澳僻处海中居民鲜少兼地界两省有司政教之所不及则镇主营弁实民父母也兵丁恃党骄恣未免欺制小民民愬镇主而不伸则无能伸之地撄怒积怨为毒无已故缉兵贵严待民贵宽不使强凌弱众暴寡是则兵民一体之意也凡举动必顺民情不则去之有窃盗则为严缉重惩有奸棍则为革逐出境米价腾贵运载平粜雨旸不节斋戒祷祈又以春秋巡行阡陌课农桑择其勤者奖励之悦色和颜如家人妇子之相亲切又于每月朔望集诸生乡耆公所宣讲　　圣谕十六条使兵民共听咸知为善之乐且晓然于圣天子轸念民生谆谆教诲之意而相戒相勉不敢作奸犯科尤经理海疆之要务使民无盗之原也

一澳城之学校宜兴也虽在海外不废诗书虽有戈矛必兴礼乐孟子曰壮者以暇日修其孝弟忠信则知教化之兴亦武备根本也南澳海岛荒陬无郡县官司古未立学前镇周公特于澳城建义学文庙捐衙门旧规为春秋丁祭延师修脯之资既已勒碑刻石而未竟厥施中途奄没署镇弗绍前修仍将祀业入己舆论嗤之鄙意以为义学宜兴学舍宜扩祭祀之费膏大之资宜续捐增益春秋丁祭宜亲迎释奠萃阖澳诸生及兵民子弟之秀者咸令入学延漳潮间名士之学行兼优才品出众者一人为师表以教育之月课生童第其高下以鼓舞之朔望行香谒　　圣毕进诸生而亲切慰劳之开府忘其尊庶民兴于学甚盛事也南澳旧有澳生二名一闽一广今在广者存而在闽者废殊非公道捐一纸之文书请当事以开复之宏功盛业千载不朽尚于暇日加之意乎

　　稽海船以清盗源疏乾隆二十五年　　　　　
浙江按察使李治运

窃照浙省洋面与江南福建连界往来千里朝夕可通向惟远方贸易诸船到口稽查难容杂混其余附近商民扬帆出没最易藏奸小者割网偷鱼大者劫财掠货虽有防汛员弁巡哨而在洋抢劫之案窃发时闻备查各处破案获犯俱系沿海穷民充当船户水手各出微赀伙同造驾或越山樵采或泊海收鲜虽迹靡常然总不出三省界连各口定例凡造船只将船户姓名籍贯编烙艄板出洋复给与照票将舵工水手人等详注姓名年貌凡所过岛屿有营汛驻札者明照票方始放行立法非不周密然此特其是否内民并船内有无透漏粮食夹带硝磺等类祗究其所出不究其所入而于各船之货物资财有无来历一切无从过问因而采樵之徒忽装异货收鲜之辈遽拥厚资苟其所至之处稍能核对则伊等匪立情破臣请嗣后除远省本有商船仍照旧办理无庸别查外余凡附近出洋船只于领照时务将作何生业切实填注于到口上岸时令稽查官弁将其所载货物逐一查凡照内所填不应有此货物者即交官严加根究即使来历有因亦必详登档簿各处倘有失事即开失单关传各口其日期货物与档簿相似者自可立时获讯即如收鲜一业有张网下钓之分钓船无网专惯偷人之网若于照票填明钓鱼字则所有之网定知窃取他若鱼船而有细货樵船而有鲜货更属显而易见近日平湖县破获浙省洋界行舟被劫一案盗犯钱再等二十名俱系浙江买柴之船黄岩镇标游击黄天球破获江省洋界搁浅被抢一案盗犯林炳等数十名俱系闽省捕鱼之船所得关东货物并皆盈千累百乏本穷徒安得一朝有此今若将出洋给照填注于前到口货核对于后则海船迹总在各口指数之间于以着为定例通饬恪遵庶海洋劫抢之案渐可肃清矣
  </div>
  <div class="pagination">
   <a href="皇朝经世文统编_page221.html">
    上一页
   </a>
   <span>
    ...
   </span>
   <a href="皇朝经世文统编_page217.html">
    217
   </a>
   <a href="皇朝经世文统编_page218.html">
    218
   </a>
   <a href="皇朝经世文统编_page219.html">
    219
   </a>
   <a href="皇朝经世文统编_page220.html">
    220
   </a>
   <a href="皇朝经世文统编_page221.html">
    221
   </a>
   <span class="current-page">
    222
   </span>
   <a href="皇朝经世文统编_page223.html">
    223
   </a>
   <a href="皇朝经世文统编_page224.html">
    224
   </a>
   <a href="皇朝经世文统编_page225.html">
    225
   </a>
   <a href="皇朝经世文统编_page226.html">
    226
   </a>
   <a href="皇朝经世文统编_page227.html">
    227
   </a>
   <span>
    ...
   </span>
   <a href="皇朝经世文统编_page223.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
