<!DOCTYPE html>
<html>
<head>
    <meta charset="UTF-8">
    <title>皇明经世文编 - 第 8 页/共 172 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇明经世文编 - 第 8 页/共 172 页</h1>
    <div class="content">　　瑞应驺虞颂
　　瑞应龙马颂【有序】
　　圣天子以仁圣大德、覆育四海、绥缉兆民、自莅祚以来、　天心昭答、神灵协顺、雨旸时若、年谷屡登、华夏蛮貊、罔不率俾、诸福之物、若麒麟驺虞、神龟白象、文犀赤豹、庆云醴泉、甘露嘉禾芝艹、珍奇异产之属、骈臻沓至、不可殚纪、乃永乐□子冬十月、山东诸诚县民崔又谅、以龙马来献、其色青苍。肉鬃隐起。背有奇文。交互错综。若帝鳞然。赤鬣肉尾。麟臆凤膺。敷腴润泽。状甚奇异。询诸其民。云所居之地。有潭濒海。深不可测。如覩天马时有神物蜿蜒云雾之中隐见潭上家有牝马。恒牧于兹。勿一夕风云骤作。遂产此马。若有神灵撝呵光彩照耀。上烛霄汉。远迩嗟异。咸曰此龙马也。宜闻于朝。以彰　天庥。为千万世太平之光。臣载稽往牒。以为有圣人在位、则龙马随方而至。所以彰明　圣德。表应太平今　圣德格天。和气充周。礼乐明备。人文昭宣。万方乂宁。海宇熙洽。而龙马之至。适当新都告成之日。所以诞启鸿图。光昭景运。诚国家宗社万万年悠久之征。臣以謭薄、忝职文字、每遇嘉祯、必有歌咏、以播扬盛美、传于后世、况此异瑞、所应非常、岂可无述、故不辞芜陋、谨为颂一篇、以献、其辞曰、圣皇御天、统一华夏、靡遐弗归、靡骜弗化、曰旸曰雨、时序罔愆、百谷蕃植、屡为丰年、和气交敷、絪缊旁达、诸福骈臻、至无虚日、诸城之墟、近接海滨、有潭汪洋、澄澈奫沦、云雾晦冥、雷电恍惚、蜿蜒上下、维此灵物、駪駪牝马、来牧于兹、有龙覆之。孕此奇姿。变化翕张、瑞物斯育、肉鬃礧磈、方瞳烨煜、匪铁匪骃、匪骊匪黄、色合玄雾、实青而苍、麟臆斑斑、背负奇文、纵横参错、如龙之鳞、兰筋权奇、肉尾赤鬣、逸气棱棱、超腾骁捷、维此上瑞、叶应昌期、龙马之生、适符盛时、麒麟在郊、驺虞在囿、神龟游沼、龙马在厩、维天降祥、岂虚其应、以隆宝祚、以昌景命、荥水献图、渥洼效瑞、　圣皇在位、龙马斯至、　圣皇御统、道合干刚、龙马之来、寔应嘉祥、嘉祥荐臻、粤由　圣德、臣作歌诗、播于无极
　　瑞应驺虞颂
　　臣闻天子有大德、则克当天心、以享天命故上天慰悦、昭答景贶、以兆亿万年无疆之庆、洪惟　圣天子、祗膺大命、统承宝祚、敬恭天地、严奉宗庙、辑和人民七纬顺度、九有宁谧、乃宣德巳酉春、正月南京守臣来言、有驺虞二见于滁州之石固山、谨卜日、遣人驰献、粤二月十有三日、达阙下、上赐文武臣僚、洎四夷朝贡之使、观之、白质玄章。肤体明润。驯扰安适。弗慑弗惊。中外抃舞欢扬。咸曰此国家上瑞。天下太平之征。非偶然而致者。臣窃惟　太宗文皇帝、以圣神文武之资、统驭华夷、深仁厚泽、涵浸无外、在位之日、四方以祥瑞进者、辐辏于廷、而驺虞凡两见、至今日犹赫赫如前日事、惟我　圣天子、以圣继圣、化洽宇内、仁及庶类、虽莅阼以来、嘉祥屡至、而未有若斯仁兽者。骈臻并见于一日之间。征之往牒实为希奇、自非圣天子之至仁大德、足以上当天心、曷克臻兹、诚宜播之声歌、编之简册、以丕昭鸿休于无穷、臣不胜欣跃、谨拜手稽首而献颂曰、维皇嗣统、膺命上天、睿知文武、以驭八埏、祗率旧章、法祖图治、选贤简能、以希庶位、五行顺序、三光昭明、四方来同、万姓以宁、洎于幽潜、跂行喙息、总总林林、咸被茂泽、太和絪缊、充溢两仪、涵毓灵祥、益蕃而滋、乃有仁兽、骈出畿内、造化胚腪、适与时会、其见于何、滁山之阳、瑞霭祥氛、为之低昂、穆穆旼旼、有白其质、亦玄以文。匪羣之匹。不角不牙。匪兕匪貙。蹈豕含仁。惟德之符。正月令辰荣光四被。守臣告祥。山灵效异。祝网既除。罻罗弗张。乃服轩车。载趋载行。既安且驯。不虓以怒。祥飙泛川。彤云载路。维春二月。进于九重。天光低佪。风日朗融。于时都人于时卿士于时蛮夷咸称上瑞兆时圣征。有烨其光。至仁之应。太平之祥。在昔　太宗。功成治定、驺虞再见、亦惟德之应、维皇奉天、昭格　上帝、眉寿万年、同于天地、
　　序
　　赠兵部尚书陈公赴交址序
　　滦京百咏集序
　　送新复古之官临江序
　　赠兵部尚书陈公赴交址序
　　交南事详于黄忠宜交藩集中陈公者疑即黄公集所称陈卿参赞军事者也黄公数与之书论交事
　　交址去中国最远、限山濒海、僻处南徼万里外、自古以来夷人相虎吞、迭为雄长、汉唐之世、虽尝置郡县然反侧叛服、卒无宁岁、下逮宋元、遂弗能制、由是胙土钖封、建国安南、更历数传、桀骜滋甚、以至黎氏父子、戕杀其主、乘黄屋左纛、鸱张狼顾、将与中国抗衡、岁时贡献、往来狙诈益甚、　天子震怒命大将帅偏师往讨之、首恶就禽、凡党与相煽结者、悉狝薙无遗遂以其地为郡县。建交址布政司以统之。方王师之南征也。吏部侍郎陈公叔远、实受命以从公为人沉默谨愿、小心周密、其在阃外也、凡军旅之调度、馈饷之经营、边务之计划、以至胥吏笔札之细微、皆预领而参决之、暨交址既平、号令更新、选吏以理其民。公劳来绥辑、哺饥喣寒、而又以宣　上之德意、纳之于春、阳和喣之中、近年以来、濒海之区、寇孽伺衅、阻险负固、复相聚动摇、掠民资畜为生活、用是弗宁、事闻仍诏大将军英国公臣辅、提兵往靖之、公复受命以从、至海上逾年、遂捣其巢穴、缚首祸者数人、俘献　阙下、交址肃清、民大喜以宁、去年秋九月班师、公从大将军入觐、宸衷豫悦、特赐宴赉、擢升兵部尚书、光华宠耀、荣及又朋、而公尤栗栗焉伛偻谦退、若不能胜者、乌乎、此可谓厚德之君子者矣、居间　圣天子因念及交址。方内附。礼乐教化。未大洽于民。且其地方数千里。为交南重镇。非假大臣以镇抚之。则不足以昭宣威德。惟公负才能声望。于其民情俗尚之所安。政令宽猛之所宜。与其山川城守之所备。皆尝图回而熟察之。乃复命公以往。朝之缙绅与公游者。皆赋诗酌酒。饮饯于都门之外而属余叙之。予谓士之未遇也。患不得其位。既得其位也。患其道之不能行。位得矣。道行矣。而上足以结主知。下足以为民望。此尤古人之所难。而不可以必焉者也。若公之遭逢盛际。德足以称位。才足以任事。道行志得为　圣天子之所眷注。十年之间。出入劳勤。扬天威于万里。驰英声于海上。而屹然为安南之望。方且自致于青云之上。建立功业。以古之名臣自期待。此其志则公之独得。而他人固有所不识也。公行矣。尚周爰谘宣。诞昭德音。以副　圣天子一视同仁之意。使交南之民。属望于公者。如始来之日。则惠之所及者远矣。公行矣尚慎重之哉。
　　滦京百咏集序
　　北征我朝盛事故宜作诗以咏之
　　予尝扈从北征、出居庸、历燕然。道兴和。逾阴山。度碛卤。大汉。以抵胪胊河。复缘流东行。经阔栾海子。过黑松林。观兵静虏镇。既又南行。百折入淙流峡。望应昌而至滦河。又西行。过乌桓。经李陵台。趋独石。涉龙门。出李老谷。迤逦纡徐。度鎗竿岭。遵怀来而止帚。往复七阅月。周回数万里。凡山川道路之险夷。风云气候之变化。銮舆早晚之次舍。车服仪卫之严整。甲兵旗旄之雄壮。军旅号令之宣布。禡师振武之仪容。破敌纳降之威烈。随其所见。辄记而录之。且又时时作为歌诗、以述其所怀虽音韵鄙陋不足以拟诸古作、然因其言以即其事、亦足以见当时儒臣遭遇之盛者矣、予自幼、闻西云杨先生、以诗名、今覩其所为滦京百咏、则知先生在元时、以布衣职供奉、尝载笔属车之后、因得备述当时所见、而播诸歌咏者如此、然燕山至滦京仅千里、不过为岁时廵幸之所、度先生往来正当有元君臣恬嬉之日、是以不转瞬间、海内分裂而滦京不守、遂为煨烬。数十年来。元之故老殆尽。无有能道其事者。独余幸得亲至滦河之上。窃从畸人迁客谘访当日之遗事。犹获闻其一一。登高怀古。览故宫之消歇。睇河山之悠邈。以追忆一代之兴衰。此亦胜国之文献也国可灭史不可灭大哉言乎因以着之篇什。固有不胜其感叹者矣。因观先生所著。而微以予之所见。敢略述其概。以冠诸篇端。然则后之君子。欲求有元两京之故实。与夫一代兴亡盛衰之故。尚于石生之言有征乎。
　　送新复古之官临江序【都纲】
　　我　太祖高皇帝、削平祸乱、混一区宇、制礼作乐、都纲之除授有何要事而公作序送之可见此时二教犹修百度惟贞诞宣人文稽古建官、庶职咸备、而尤注意于释氏之教、且复设官以厘之。上率上承。葢将明其道。化其愚。启其暗。通其窒碍。而纳之于至善之域焉。永乐庚子冬、临江之都纲缺。有以复古为荐者。遂得住持天宁讲寺。将行中允吴公仲平相率搢绅大夫。诗以贶之。而属余以序。夫都纲之任。所以长率释流。以宏其教宗。而讲师之业。又所以宣明大觉。以会其指止帚。兼是二职者。亦可谓难矣。复古庐陵人。自少善根宿植、神清秀朗勤勤焉嗜浮图以为高、遂托迹方外、既若干年、即首京剎之座、粗衣菲食、谨持律戒、穷讨秘义、昼夜不怠、造般若之奥、悦三观之旨、体用不遗、内外相资、绝欲纵之愆、无惂诞之失、今而领都纲之任。专讲师之席。将俾人崇其教。涤秽除累。通暗去碍。以同造夫大觉至善之域。上以阴祤日王度。下以扬阐宗风。庶几不负朝家崇奖之意。而于佛氏之道。亦重有光矣复古尚勉之。
　　杂着
　　恭题仁庙御书后
　　书杨少傅陈情题本副录后
　　恭题仁庙御书后
　　仁宗皇帝居东宫时、尤重文学、侍从之臣、凡赐赉洎有所陈请、必亲为题识、当时被其眷礼者不数人、今右春坊庶子、兼翰林院侍读学士王直其一也、直永乐初科进士、由庶吉士、擢翰林修撰、器识文学、蚤巳受知、前后膺赐者三、陈诗者一、皆仁庙亲御宸翰、题识批答者、首则端午赐扇。次则以直目疾赐药。次则直遭丧将归。赐白金为道里费。又其一则直以父在职年老。乞致仕。特敕吏部准所请。其上皆着直姓名。可谓一时之显者矣。直谨装潢为卷。用彰宠贶。以贻不朽。俾幼孜识之。
　　书杨少傅陈情题本副录后
　　余尝观先正范文正公生二岁而孤、母谢夫人、贫无依、再适长山朱氏、予观杨文贞集所载题罗氏卷后知罗氏为文贞同母异姓兄弟今观此文益了然文贞不以此事为讳而传之于后亦盛德之一也洎文正贵、以朱氏长育之德、每思厚报凡朝廷所加赏、辄丏以逮之、甚至朱氏兄弟卒、皆为殡葬、岁别致祭享呜呼文正存心若是之厚者、其忠孝之大节、岂不因是而可见哉、今观少傅兵部尚书、兼华葢殿大学士西昌杨公士奇、其事殆与文正公同、而存心之厚、又千载而相符者也、公生岁余、其先君子少、傅公弃世、赖继父前进士罗君子理抚育数载之勤后子理官德安、坐累谪戌永昌卒、二子长宪补戍役、次京家居养母、母卒亦坐累、当种田北京时　太宗皇帝亲征北虏、　仁宗皇帝、居东官监国留公辅导公念宪兄弟、不幸皆以事远役、母夫人坟墓无所托、具其情以闻。意欲丐宥京以止帚奉岁时奠埽卒之感动渊衷。亲洒宝翰。命永昌军役并免之。观公之追念其亲。逮于罗氏。洎仁庙之所以体臣下之情。垂保全之德。皆本乎人心天理之至而旷古所无之典也何其盛哉。距今二十年。京来省公于北京。请录当时题本。以垂示罗氏子孙。公既识之、复出以示予。惟公以宏才硕学。历事　三圣。勋业在　朝廷声名满天下。其位遇之隆、倚任之重、葢有过于文正而其平生出处之槩。存心之厚。则未始有异也。且世之人。一隶戎籍。子孙往往贻累于无穷。今罗氏子孙。获享安逸之利若此者。固荷　朝廷恩德之大而寔本于公忠孝之所推也。拜观之余。敬书此干末。为罗氏之后人。尚世世念之哉。
　　皇明经世文编卷之十八终
　　皇明经世文编卷之十九
　　华亭宋征璧尚木　陈子龙卧子　徐孚远闇公　盛翼进邻汝选辑
　　徐桓鉴惠朗参阅
　　胡祭酒集（序）　胡忠安奏疏（疏）
　　胡祭酒集（序）
　　胡俨
　　序
　　送赵季通调北京国子司业序
　　金谕德北征诗集序
　　友桐轩诗序
　　送赵季通调北京国子司业序【国学】
　　师道之不振久矣、至元为甚、余闻诸乡先生云、虞文靖公、尝言初元之建学也、自许文正公、是时风俗简畧、人材朴茂、文正因时立教、一时士类、多所造就、许公殁而学政寖弛、师道日废、及吴文正公来为监官、慨然思有以作新其人、而又以浮议鼓扇、公遂不惬而去、他日有戚里为司业者诸生羣然举张子过此几非在我之言为问、戚里出仓卒、未能即对、连曰几非诸生、遂以此语榜其座、继而鲁公子辈、与虞公来掌教事、始教之日、诸生有写东坡洗儿诗、于行舍壁间、诗中有愚鲁二字、意葢含诮二公也、其骄蹇傲诞类如此、可胜道哉、我　太祖高皇帝、以天纵之圣、膺君师之任、深知其弊、故于建学立师、凡若此者、一切禁戒而痛绝之、本道德以为之训通典礼以为之法、严教条以示之约束、品节防范、周至详密、俾过不及者、一归于中正、故为师者、得以振其纪纲、为弟子者、得以安其礼分、数十年间、名卿材大夫士、彬彬间出、而人材治效之盛、迈于前代远矣、　皇上聪明睿智、治定功成、首幸大学、御筵讲经、文武就列、环桥门观听者、动以万计、聿新乎文教、光昭乎鸿业、继志述事、又有以超轶前代者也、天台赵季通先生、于时为博士、尝被恩荣矣、今以司业调北京冑监、掌其监事、登图书于舟、遂祖饯于道六馆师生送之江之浒、有揖而言者曰司业往矣、公可无言乎、余曰、赵先生之德之才、　圣天子所简拔、人之所共知、何待言耶、虽然余又尝闻昔安定胡先生掌太学、以法度检束士、初其徒少能安之久乃化服。数百年间。士君子论能振立师道者。安定其人也。故君子所为不求近效。当要其成要其成。古有其道。古之道。亦曰严师为难。师严然后道尊。先生持此以往。鉴前代之所失。体　皇上之至意。遵　太祖之成宪。与其君子日从事于诗书礼乐。讲明乎尧舜禹汤文武周公孔子之道。振起乎斯文。以淑诸人、以行诸世、庶上不负君命、下有以慰士子之心、先生往矣、余日望之、
　　金谕德北征诗集序【北征扈从】
　　虏中所曰耴震服春秋祷祀者汉武帝唐太宗　文皇帝亘古今以来惟有三耳惜当年侍从之臣未得相如子云者为阐扬其盛也永乐八年春二月、　圣天子亲驾北庭、御羣帅以统六师、问罪索虏、维时扈从之臣、妙选将相大臣、暨文武之士、右春坊右谕德兼翰林侍讲金公幼孜、与学士胡公、庶子杨公、实在帷幄、秉代言之政、俨与户部尚书夏公、时被命留北京、銮舆之发、拜送于郊、见吾幼孜乌帽绍裘、腰弓服矢。驰马于属车万骑之中。莫不壮其志。而荣其行也。及　皇师灭虏而归幼孜乃出示北征诗集、属予为序、余诵之凡若干首、道路之所经风气之所接。山川关塞之所登览。云霞草木霜露晦明之景。与凡师徒之次。军容之盛。既得以吐其奇气。见之咏歌矣。至于沐道德之光。赞谋谟之密。亲际风云之会。而发挥乎敌忾之气。词雄句杰、富丽铿锵。有以远扬天声。如金钟大镛震乎寥廓之外而光前振后者、有非他人所得与也。故是编之作。非特写一时荣遇而巳。葢将纪千载不朽之盛事而传之无穷焉。幼孜之志。亦或在此乎。后之览者、固将有得于斯文、敬序以弁其端、
　　友桐轩诗序　【鼓琴】
　　金川之玉峡毛咨询、其先吉水人、父省夫为陈氏赘壻、始徙今居、咨询性嗜琴、以友桐名其轩、今年秋领乡书、将之京、求贤士大夫之赋咏、先余为之序、夫琴者、古先圣王之雅乐、君子无故不去、葢取其中和之音、养吾中知之德、动荡血脉、流通精神、格神人、和上下、移风易俗、合于八音、宜乎君子之所尚也、余少时、亦尝从事于斯、承颜奉欢之际、先祭酒公听之、尝曰吾听白雪有八荒无尘。万籁俱寂之意。听春江、有波涛浩荡。鱼龙鼓舞之势。听归樵有代木丁丁山鸣谷应。野猿幽鸟之音。听佩兰。有楚江湘浦。和风丽日。幽人咏士之兴。听梦蝶。有蘧蘧栩栩齐物之心。听御风有凭虗欲仙。泠然善之感。于离骚楚歌。则如逐臣慕君。勇士赴敌。慷慨不胜其情也。于长清短清。则如雪天清晓。风鼓琼林。鉴锵之振乎寥廓也。于水云。则有击空明泝流光。放棹沧浪之乐。于大雅则黄锺一钧始终条理。有太羹玄酒之味。独于秋鸿。如万里关山。黄云白草。衔枚入塞风回电驰、霜降水落。月冷江空。团沙依渚。嘹嘹呖呖。顾侣呼羣。超然远举。而琴于斯为盛乎。又尝承乏禁林、得侍　太宗文皇帝、于武英进讲之余、　帝命出响泉、亲鼓南熏之操、继之以猗兰之曲、和鸣肃雍、宣畅道德、游鱼出听于金河。龙马某仰秣于天厩感通之至。凤仪兽舞。品物咸遂、于今三十余年矣、俨自婴末疾、手足不仁、每对桐君、不能一加指于氷丝之上、追忆君臣父子之间怅然今昔不觉涕泪之交零也咨询以英妙之年。得琴中之趣。而又取以为友。回然拔乎流俗矣。
　　胡忠安奏疏（疏）
　　胡濙
　　疏
　　论虏情疏
　　攒造黄册事宜疏
　　僧道度牒疏
　　论虏情疏【虏情】
　　昨译出瓦剌番文一道、令臣等详议以闻、观其语意、专在求讨使臣、以为久远和好、彼虽谲诈、未保其终然始则奉送　上皇、今又还我制使、虏使络译乎道驼马迭贡于廷、其归向之诚、悔过之善、亦有不可诬者、夫厚往薄来、致治之常经、今彼使再来、此不一报、似非所谓厚柔远也、往年土木之事、为臣子者罔不痛心切齿、　皇上所以拳拳宵旰不能忘也、然在边无储积之素。在野有奔亡之忧。所谓将军有生之乐、士卒无死之心者也。迩者边报稍息。无一人敢言战者。甚至张惶失措。此系国家安危之大计。伏望　皇上愍边境之艰难、生民之困苦、仰惟宗社付托之重俯询远人归化之诚、量遣使臣、往伸和好、仍敕在京总兵等官、操练军马、修方器械、严切守备、庶得在彼无可执之词。在我有预为之计。
　　攒造黄册事宜疏【攒造黄册】
　　天下版籍之虽□民无世业而逐末者众流为饥寒起为盗贼□此故也自在抚绥之耳立禁虽严终归无益然三代而后难言之矣
　　今天下攒造黄册、宜清理户口钱粮、比闻各处逃民、有倚军卫屯堡、及藏匿别府州县不回原籍者、请调列榜谕、务在遵守、违者必罪不宥、一各处人户、或充军役、幷有垛集充军、其户下人丁及贴户、畏避原藉粮差、匿于卫所屯堡者所司挨查、申报上司、照名行取、都司卫所、占恡不发者、令抚民侍郎廵按御史具奏拏问、一南北二京富户仓脚夫等役、于京城居住者、多有逃回原籍、及避他处、应天顺天二府、即查究挨捕、若亲邻里老举首及自首者、俱免罪、或知而不首、及占恡不发者逮问如律、正逃者发口外充军、一各府州县顽民往往逃避地方、该管官务究所逃地方、设法招回复业、善加抚恤、不许生事扰害、一各处若有豪户及官员军民之家、卫所屯堡隐藏逃民、许其首送发回、俱免罪、若隐蔽及占恡不发者、逮问如律、一但有迁民及自愿为民幷为事发为民在逃者、所司申部挨拏、如有容隐、不行首官发遣者、拏问如律、一各处军卫有司、常宜省谕旗甲里老人等、除有引客商外、但系他处人民、即报拘审、发回原籍、若纵容不举、该管旗甲亲邻里、俱坐以罪、一逃户彼处产业巳成、而原籍委无可倚、或年老残疾、单丁力弱、路远不能回还、或原籍有人、而户下子侄、出赘他处、或安于生理、不愿回者、许于在有司供报、原系军民匠籍、行查果无违碍、就彼入籍、若来历不明、幷原籍尚有产业、丁多力壮、路近可回者、不许一槩收附、变乱版籍、一逃户复业之后、有被人侵占庄宅田地、即与追还、牛具种子、或有未备、必相周急、若乡里豪户、仍问取索私债、幷所司不加抚绥、许抚民等官拏问、仍杖限责令招回复业、一行取逃民、及军人隐占户丁、有司里老照册挨查、仍申上司、及抚民官廵按御史都司布政司按察司、立案拘取解还、如容隐不发、通行紏举、仍于宣德六年终、各将已取逃户口数奏闻、一军职官有升调改降、及罢职充军者、原任家属、居久成业、或坟墓在彼及文职官在任病故、幷为事等项、家属不能还乡、或葬父母于彼、守坟住坐者、许于所在入籍、纳粮当差、一福建广东广西云南贵州五布政司、所属逃民数少、俱不添设官员、其三司幷卫所府州县及土官衙门、凡遇行取逃民军人贴户人丁、幷本处人民有逃他境者、俱照前例施行、一天下攒造黄册、各该衙门将所管人户丁口钱粮逐一清理、不许朦胧失实、违者究罪、
　　僧道度牒疏【僧道度牒】
　　洪武间天下僧道、给过度牒者、令僧录司道录司造册、颁行天下寺观、凡遇僧道。即与对册。其父兄贯籍。告度月日。如有不同。即为伪冒。迨今年久前令寝废、有亡殁遗留度牒。未经销缴。为他人有者。有逃匿军民及囚犯伪造者。有盗卖影射。及私自簮剃者。奸弊百端。真伪莫辨。乞自今以后。给度牒者。仍造册颁行天下寺观。以防奸诈。
　　皇明经世文编卷十九终
　　皇明经世文编卷之二十
　　华亭徐孚远闇公　陈子龙卧子　宋征璧尚木　夏允彝瑗公选辑
　　何如召祖燕参阅
　　黄忠宣文集（书　序）
　　黄福
　　书
　　与广西思明府知府黄广成
　　与本司右参议莫勋
　　奉黄都督中公
　　复陈贰卿
　　以战守之议奉陈贰卿
　　奉陈贰卿
　　荅陈贰卿
　　奉守乂安徐宪副奇斋
　　奉总兵官英国公
　　与广西思明府知府黄广成　【协讨安南】
　　区区安南、即古交州、声教之所素及梯航之所常贡、隶汉九郡、置唐五筦、后虽叛服不常、篡弒相继、宋因循而不取、元姑息而外置、然偏师一出、圔境弗宁、或纳欵军门、或遁潜海岛、子获洪真、弟降益稷、顽夷倾覆不绝者几希、是知取之不难。而削之甚易也。今　圣天子体尧舜之仁、迈汤武之勇、薄海内外、罔不臣服、蠢尔黎蛮、负固恃、远、自为弗靖、此初次出兵檄土官协力也废厥职而久蓄阴谋、弒其主而敢为首恶覆人宗社、夺人爵土、僣号改元、作威作福、数其罪不止一端、究其由亦非一日、民怨既深、天讨不容、　朝廷于是出吊伐之师、为兴继之举、戎事之大、需用必多、为不可劳民远供。特就用于近境尔思明列大边藩。密迩交土。侏离相喻。有无懋迁谕土官固宜明鬯如此未必无不可为乡导之人未必无不可为行间之士储积有日。备御有方。府之富庶。孰有大于尔者。涉猎经史。作为文章礼士夫。善骑射。邻土贤之。僚属德之。守称得人。孰能出尔右者。心一或尽。事罔弗克。使兵或不集。则曰令不我行也。粮或不足。则曰民不我信也。箭药不备。则曰我法未施也。交牒未获。则曰我计未奇也。如此而存心。则尔之心尽。臣之职修矣。天兵南下。交土悉平。彼外侮既去。尔边氓获安。将见民社之寄。胜珪组之胤远矣。他日太史公大书曰。某年征安南。安南悉平。思明知府某从征有功。表白如此。铮铮然。莹莹然。在人耳目千古之下。仰如一日。真奇男子也。不亦贤乎。阁下返斾之后。岂期余孽乘间屡犯吾疆、张威肆侮、一至于此、上劳宸虑、再遣偏师致我阁下、复有此行、此皆承宣未至、守御无方之所致也、来书谕意、断不妄及、今大军至、声势非常、料彼逆贼、虽相鱼肉、乘人之利。其势尚锐。我军远来。舟楫、未多。殆不可轻视。然以总戎之英武、士卒之奋勇、区区之贼、曷能迯我筹算之外哉、不为帐下所执、必有海外之行、虽然。平贼若易。而招民为难。招民虽难。而足食为尤难也。
　　与本司右参议莫勋【交人归化】
　　自交南陷后一时人物皆湮没不复存录惟黄公交藩集畧载其事如莫参议其一也
　　阁下炎陬一布衣。有志学古人。在陈黎十数年。不啻若盘泥之螭。栖棘之凤也。天兵南下。海徼一清。阁下识顺逆。知背向。执义旗。从义师。遂成区区之功。　圣天子一视同仁、见贤必用、于是得脱虎狼之口、大际风云之会、交址既平、置府州县、总以布政司、阁下出裸跣之乡。入都会之地。沐宠渥。授重寄。拜参而回。荣亦极矣。简定再乱之日。弃冠履而弄戈矛者有之。执寮寀以卖蛮酋者有之。其如疾风之劲草。盘根之利器为有邪。为无邪。而阁下独仗一叚义气。一片赤心入而谈礼乐。出而力招徕。谕民而民循。杀贼而贼败。兵少却力。犹能支身被创。志犹不屈。卒能收功古陇。着绩辕门。此皆天人相协。忠孝所致也。亦岂偶然哉。他日由斯而见元戎。由元戎而达诸　天子。铭彝鼎。被弦歌。葢不汝释也。今总戎诸公、大率军马、水陆并进破咸子、下黄江、收盘滩数十万之雕题、败之于一旦、何其易也、莫虽向化本是士人黄公恐其一旦摇足故以大军声慰勉之方今东哨云屯、西通清化、中驻重兵、严号、令明赏罚、秣马厉兵、招亡纳叛、开不杀之门、行子民之惠、是以民望徯苏、保抱携携持、无远弗屇、革旧染之污、布维新之政在此际也、不审阁下知之否乎。人回以此告报。其亦以此事为事。以此心为心。益尽忠赤以行所学。母自满假以移雅操。勉旃勉旃。幸勿自画。
　　奉黄都督中公【交事】
　　人来审知劳心焦思、训兵保民出私藏以济人、广军屯以养士、使彼一方、咸赖以安数万之贼、不敢轻犯、良由阁下之在彼也、虽然用心军民、固亦至矣、犹有所未至者、云屯至升华皆交址也。今而清化以西。演又平顺。皆为贼有。贼恃勃姑争江侥幸之胜。益肆猖獗。而我军自英公回后。未尝一行其志。向虽遣胡彦臣等入贡。不过徉为降附。而阴为图复独幸　朝廷推赤待人、信而无疑、既施之以莫大之恩、复授之以非常之职、谓不满其所望不可也。独彼蛮情谲诈。恐违　朝廷至诚爱人之意、而复有觊觎也、观今所奉总戎一书可知、大槩且拜官谢恩。奉诏送使礼之常也。今而如此。不知彼贼意之所向。计之所出。果何如哉。胡彦臣到彼。又不知计较如何。黄公以重臣掌两司事其于帅臣称谓之体如此则知当时将帅其尊过于文吏也大人宜多选人探听、并遗书催促庶降附真伪。就职果否。可知其然。噫贼之为害如此、计划如此、谲诈如此、果何法以制之、阁下提兵有年、以此蕞尔之众、数年不得殄除、第恐日过一日、师老财殚、诚非细故、今英公垂至、声、势非常、阁下宜以彼中事体、贼之动静、及吾施设之宜、决胜之计、悉白之以裨其畧、早除余孽、以济夷氓、岂不美乎、诚如是也。功业之就。岂可与守清化同年而语哉。吾小子才力绵薄、大道不闻、治体不知、叨蒙重寄日惟忧惧而巳、
　　复陈贰卿【交事】
　　愚尝以事势料之、英公出师两回、首贼咸获、交址地方、四五年来、兵民怀畏、草木知名、今陈季扩所拥之众有数。所据之地不多。特以舟楫轻便。出没易为。兼我见驻之兵。为数如此。是以贼得延舛。至于今日。始而遣人入贡。实无诚心。不过欲老我师。而阴为求全复举之计。　朝廷推赤待人。施旷荡之恩、授不次之任、并以来人劳之使回、复以　明诏大赦其罪、恩至渥矣、彼复何辞矣、此回不来、是彼自绝、吾军终不巳也、必用合进水陆并行、事势至此、彼将奔走不暇、更敢发一矢哉、于是驻军于演乂之地。取给于附近之民。分兵搜捕。席卷长驱。将见彼贼无寄足之地。而谓有生路哉。群丑之获。于是不诬、愚料如此、不知大人妙算何如、惟冀熟虑、使一举事定、不劳再举可也、谕选辨者而往。遍询于众不过守一官尽一职者耳至于军国之重。何能知之。不敢轻率发去。龚指挥拟于今日回、适有黄都督、差人送陈季扩一书到、今将此书并三月间所奉之书抄白全文随此奉去、伏冀详度
　　以战守之议奉陈贰卿【交州战守】
　　大人君子、凡有所为、必有所虑、作于始、必虑其终、谋于外、必虑其内、苟无远虑、必有近忧、且贼帅等辈、水土之服习。舟楫之便利。不结巢以召攻伐。不迎战以挍胜负。移人畜于彼险远之所。就粮食于我复业之地。我出彼入。我东彼西。使我奔赴之不暇。保障之不偏。我军日疲。我民日弊。此其长也。贼计如此。而不熟虑可乎。今我内无仓廪之实。外无藩篱之固。我若远举。守或不严。贼一伺隙。乘虗而来。江海相连、千里一碧。风帆之捷。如蹈无人之境。为害之大又岂前日可比。今虽佥议一军专守。一军前征。似为长计但恐我军一出彼必空壁而行既不可穷追又不宜深入若果势不容巳。恃勇携众。长驱而前。彼必并力。来捣我虗。而我守军一战而还。可为全美。倘不能支。纵得报通。星驰来援。则亦缓不及事也使不远追则无以成功哨则不能糊口。于此之际。则将进乎退乎。欲剽食于沿海之居民。则民心怨而恩信亏。欲旋师于交址之垒。则仓廪虗而军士馁。事势至此、诚为两难、古人以戎为国之大事。可不虑乎。向承下问、虽巳言矣、言不见听、听而不行、与不言无异、今覩事势如此、虽未辱问、为此积虑、自不容默、为今之计。莫若将征守之军。通取见数。相地冲要。量拨军兵。或城或栅。俱为守计。就于所在沃野。尽力耕种。内选官军土兵之精锐者。船只之坚利者。各得二百余艘。官军土兵相参。一元戎统之。沿海上下。往来廵哨。遇贼即击。俾勿轻入。以犯我境。布置既定。我守兵无战鬪之劳。我居民无剽掠之扰。专治镃金基。尽心畎亩。限至西成。如数而入。计我军之所屯。兼有司之所征。盐商之所中。今秋所得。不下十数万余。我食既足。我守又备。彼贼捣虗之计不行。资我之粮。不得风涛汹涌。舟楫颠危。可恃久乎若穷促之后贼情必然彼既自疲疑忌必作自相鱼肉者有之。各据便利者有之。待至于此。然后我以厌饫精锐之众。讨彼乌合疲弊之徒。得时乘利。鲜有不克。若计不出此。惟务速成。欲魁渠之众。一鼓而成擒。交址之地。一战而永定。即用班师。不劳再举。愚虽不敏。未敢计也。
　　黄公之策欲以长计困之不取一战之利
　　奉陈贰卿【交州战守】
　　区区厕诸方面、碌碌庸庸、量力既无所握之众、论谋又无一得之、愚惟以仓廪不充为惧、盗贼不息为忧、编氓不安为虑也、今而治外者有英公桓桓之多、守内者有黔公走斗走斗之众、内外相资、谋为停当、以吾樗散、何容咨焉、故自奉书之后、一无所陈也、但报声息理粮饷而巳矣、且守之之法。必立营以为根基、发哨以张声势。庶使贼人远遁。不敢近侵。若顾首顾尾。或去或来。使贼有可乘之机。民有被贼之扰。大为不可。然地方广阔。海口数多。守此失彼。应东悞西。论至于此。亦有难处。不可以言尽意也近来黔公、比之向日病稍减轻、虽巳视事、犹不胜衣、闻欲勉强于七月初三日亲率大军下哨、未知果否、土兵种屯、委官各得一札、倚仗之力、重若万钧、今而又容缓造船只、先力屯田、亦吾辈与土官朝夕之所议说也、此帖一临、若合符节、尤大有力、迯兵不拘原榜之例。区区亦同此心。将征者粮差量除。屯者粮差全免。迯者许即赴官首令屯种。不许搜罪。今奉钧谕。如出一口。吾榜行之。益壮且信矣。此目前事也、请以戎事论之。今观帅容之黠猾。利我兵分。以乘我虗。以掣我势。今征守各任彼巳不得行其策矣虽然。帅容之猾黠不为守不为战者。向以我师远举。内而无备。彼贼得行其捣虗之计。今征守虽曰各任其事。然不过为声势。以自守为表里以相资而巳若谓征者策马鸣戈以陆行乘风鼓枻以水战。入演乂捣化州覆彼巢。掣彼势。因粮以为我食。招民以为我用。长驱直入。而无后顾者。不知果也否乎。若谓守者大发舟师沿海上下。乘风随潮。声彼击此。出大全。驻闷汀。哨禁海。过太平。出没如神。使贼不得知我之虗实。探我之向止。使各海口皆有守兵。海外贼船。无一樯入。境民得安业。军不废由不知能是否乎。征者既不可深入以速成功。守者又不能全美以保无虞。向巳面谈其事矣。今前军动静。莫知所以。余姑料之、彼贼固无迎敌之势。我之土兵。有迯回之声虽云粮有所获。但可给我军而巳。交址之众。想不得远济。事势如此。必欲深入以速成功。谁敢中遏。但恐士兵多惧远出益以迯散。损我军声莫若将土兵人船择其坚大者留为向导。以助声势。余悉放回。就将哨回用剩之粮。使之尽船带回。纳交址官仓。兵守本处海口。仍令预为来年夏田。此戎事之一端也。我军若佯为深入。实不远行。以修船之故。而欲速回者。但一旋营。难再轻举。终不可坐而度日。若以屯则时非所宜。以食则仓无所积。事至于此。不知合下何以处焉、今余料之、莫若驻军于清演上下、搜其盗刼招抚人民为久驻之势我得食而厌饫彼生疑而狼狈捣虗之计沮。掣我之势失。而我待至秋深禾熟。暑退水干乃取彼粮以入我舟声言追贼于下流。而遂班师于交址。然后徐议进止。若欲以彼贼不与战之机、以我军不可分之势、上闻请益、止与黔公约哨海上、一言而决、葢不必直在交址也、理固不殊、事难遥度、倘有可乘之机有可击之势。则又在明公临事好谋而巳矣。
　　荅陈贰卿【交州战守】
　　书中所喻必行之事、其目有六、此皆公相平昔之所用心、岂待今日而始注意也、而犹披沥中诚、谦撝下问、辄忘固陋、谨布愚诚、夫効谋効力、得土得民、镇之以武威、绥之以文德、治自古昔、岂惟今日、况交州至生蕨清化、及于九真演乂、达乎新平化州、海口风涛、山林瘴疠、迢迢数千里、殆不可以近地目也、若以谓恤我军力。不可以有用之军。而守无用之地。惜我人才。不可以可使之才。而治不可使之民。以演新平为凋弊之所、升华顺化为寂寞之地。置于度外、属之邻封而止、清化以里、量其要冲、添置卫所。经营旧疆、此非君子远大之言。开拓疆宇之事也。若尽驱其种类、实我近境、悉夷其城垒、虗彼远地、则又非仁人君子之用心。吊民伐罪之初意也。厥后交南之叛亦以中国守兵少不能控御耳愚以谓既得其地必保其民欲保其民必守以兵为守之道。岂有他图。必也自演乂至于新平。由新平及于顺化。量其山海之要冲。度其里路之远近。当置卫者置卫。可立所者立所。多拨守兵。悉令足伍。又必汉与夷等。俾总握者得人。星罗棋布。务声势以相应拨。此间流土官。同彼处旧酋长土官。就治于有民之所。流官遥治于驻兵之地。仍择有智识有力量都司官三二人。布政司官一二人。置于乂安。总司控制徐用官兵。参彼土兵。以廵沿海之盗。就运东都之粮兼行守哨撙节食用。待其民情既定。治道颇张将所在官军专为操守以示全盛之武威留守土军分拨屯田以为足食之长计任土人之劳。养我军之锐。食足兵强。何为不可。诚能如是。久而不更。四三年后。必有可观者焉。苟或不然。交南非平定之难而安抚之难使得如黄公之策又何必割而弃之哉而惟分此间之土官、以治彼处之民。留此间之土兵。以守彼处之地。乃一时之苟且。非长久之治安。则他日又不免有如阮帅者作也。但所有地方广阔。合守去处众多。又恐我军有数。而或分守不敷。识时务之伟人。为利便之长计。则又在总戎之与公相、精思熟虑、处置得宜、不待区区遥度而肤料也、如解魁渠、除尤恶、乃握兵者当为之事、亦何待他人言耶、军粮民去久不见回、非惟悞农、抑恐失信、宜待以宽。俾蚤回为幸、
　　奉守乂安徐宪副奇斋【文州臬司】
　　愚尝谓乂安民物繁阜。水陆要冲。为升化之根抵。清演之门屏。葢不可与他郡槩论也。所以镇之以方面官员。守之以卫所精锐。故论议而上有人。经营而下有力。独彼落落者。虑不出此。而区区于他图。亦何能免公论之皎皎。脱天网之恢恢耶。吾之所以扼腕而切齿者此也幸而吾友今有是行、知其有为、喜而不寐、下车之日、抚军恤民、令行禁止、去因仍苟且之费、得辞受取予之宜左袵者近悦远来、傍观者包羞蒙垢为海西一道之福、交南三司之光、低头拜东野、舍我其谁哉、吾三司之官。同称方面。而不知按察司者。又责任之重。是时外台之权正重不可与二司同目也。何者、上为万乘之耳目、视欲明而不蔽、听欲聪而不壅、下为百司之绳鉴、分人曲直、别人妍媸大而发人奸、擿人伏、削人爵、夺人权、何事不可预、何为不能成、斯固吾官之能事、然亦职分之当为也、今有可为而未为者、又不可不以告也葢民之所藉者兵。兵之所仰者食。安积粮二十万斛。而乃置于下湿之地。雨作而劳疏杀。河溢而督堤防。其能不渰浸而漂流者侥幸尔。元戎今有钧判、而合下又能见义勇为、使有雨水、可保无虞、不特此也、城池之未高深。郡邑之犹贪鄙。人有流亡。乡无弦诵。营而私贩者公然。盗而寇攘者午。避役者辐辏于豪右。乘势者毒螫于贫穷。悖犯禁条葢不一也。合下于此宜皆有以处之。不待予之喋喋也、倘有执故态、蔽宪章出无稽之言、沮有为之志者、尤当面叱其非而责以大义可也、
　　奉总兵官英国公【交南善后策】
　　交址平定以来、八年之内巳有三变、而兵亦三加矣、原其所自皆由恶本未尽除守兵不足用故也此交南终叛之本也黎氏虽除。而简定存。简定虽去。而季扩在。今季扩既擒。帅镕景异之徒。又以悉在网罗而无漏者。似为无事矣。黄公葢先见而深虑之矣然驭之有道则可以渐安守之无法不免再变何者陈元揝乃季扩昆弟也今虽远遁。视之若小可。他日焉知不能为简定季扩之续乎。伪官头目今虽降附。待之为至厚。焉知他日不能为阮帅景异之乱乎。今成功之将在斯。全盛之兵在此。吾忝为守官。不于此时此际。言其所以。而共议守备之策。以图长久之治。而乃亦曰安南从此无事矣。是谓自欺也。欺人也。虑至于斯、言何容巳、谨将鄙见、逐一条陈、尚冀采择、幸宽狂妄、
　　一本处地方、前者贼未就擒、蒙调三总戎大军到来征守、犹必三年之久、而始克清大憝、今交址都司卫所原守官军。见在既少。而演乂新平顺化地方又阔。迢迢千里。无一兵守。而止以土兵者若谓羁縻于一时则可。若谓长治久安。则未之信也。总戎俱止帚大是失策三总戎若留一镇守犹为庶几倘皆振旅而归。恐俘献未至京阙。而警报巳彻　圣聪矣。乞蚤图之。
　　一交址原留守兵九卫一所七分之数。通该四万七千余人。在全盛之时。而犹不能御侮。以致烦兵屡举。今事故之数。四去其三。以如此险远之地。反仄之民。而以旧日所遗一分之兵守之。实未见其可也。必湏添置军卫。补完空伍。庶免后艰。今将各设卫所去处开列于后、
　　演乂一带　黄江上下　太平等处海口　谭舍江　锐江　鲁江　醎子关　广威太堂等处　靖安州万宁等处　太原府富良等处　镇夷关等处　海潮希江等处
　　一市桥所南有镇夷、北有昌江而本所居中且近、实为虗设、如将本所移置芹站、以控御镇夷关、本关止令土兵守之如此则镇夷隘留有相应之利、卫所官军免、轮守之患
　　一归化石廪关、上通云南临安、下贯嘉兴三带水陆数百里、寥寥无一城守、万一有警、仰之于谁莫若于临安卫摘拨二所官军、于临安府垛集三所民兵立一卫于归化州、如潼关泽州、犬牙相制之例、以控制上下、地方便益、
　　一丘温坡垒隘留三卫所、原垛广西土兵、近年以来。官不得人。迯亡之数。十去七八。其一二分在役者、率皆老幼贪弱代身、有名无实、是致盗常窃发、路每不通、如于广西调一都指挥、仍领原调官军、于丘温镇守、就行总督前项卫所土兵、更选土官之能事者管之、严禁不许雇倩代役、务要正身、将带当房家小常川在役、如此庶便、一广西田州府、去本处镇夷关不远、彼处兵强弩利、谅山一带夷人畏之、即今田州府知府为事发随韩总兵立幼、如将本人改授武职、令选本府民兵三五千名、亲领于镇夷关立卫控制、不但服夷情、抑且通道路、
　　一靖安州万宁等县、近接云屯海口、并连广东钦州地方、最为险要、如将钦州千户所添军、立卫或拨彼处卫所官军、或垛彼处附近有司民兵以充其数、内摘一所于万宁等处设立、以控靖安地方、以通广东水路便益
　　一本处土兵、首贼未就擒时、急于用人、许将各处人民、听役土官自行招集、而有司官谨于奉命、无敢有违、有狥情取占亲戚者、有挟雠捉去耆正吏卒者、有全县之民、俱被占取者、亦有一家父子兄弟各自充兵、及单丁贫窘、自充一兵者、后虽委都布司官清理、而土官纷纷言少、又不准除归并、因循苟且、至于今日今随征者月久不归、家业狼籍、屯田者粮征不足荆楚连绵、是致迯亡。今巳过半。若不从新整理。必至法废事坏。难救其失。必湏再令都司布政司官严督府州县官、将原集土兵并官下影占家人田奴尽行取勘见数、汰其老幼单弱者当民差选、其当实丁多者为兵役、先议合用若干卫所、应垛若干土兵、然后照数垛集、总小甲千百长选管如例、每兵湏以三丁共之、官不许沓以庸才、兵不许杂以冗滥、选集既定。即分地方。以近就近。置立城堡。或四六或中半。各专屯守。不许乱差、有不拘其管军伴当、亦如旧例、就于所管土兵内定数拨用、仍造花名贯址文册、三司各收一本照证、按察司仍常委官点闸、不许废弛、如此庶便、
　　一各处伪官头目、及先曾授官、后又从逆、今招出降、此等反仄之徒宜为区处或量与官爵。或分给田地。使之得所。以终余年不可置于闲散怀抑欝抱不平以贻后患
　　序
</div>
    <div class="pagination">
<a href="皇明经世文编_page7.html">上一页</a><span>...</span><a href="皇明经世文编_page3.html">3</a><a href="皇明经世文编_page4.html">4</a><a href="皇明经世文编_page5.html">5</a><a href="皇明经世文编_page6.html">6</a><a href="皇明经世文编_page7.html">7</a><span class="current-page">8</span><a href="皇明经世文编_page9.html">9</a><a href="皇明经世文编_page10.html">10</a><a href="皇明经世文编_page11.html">11</a><a href="皇明经世文编_page12.html">12</a><a href="皇明经世文编_page13.html">13</a><span>...</span><a href="皇明经世文编_page9.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
