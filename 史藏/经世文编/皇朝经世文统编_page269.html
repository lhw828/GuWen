<!DOCTYPE html>
<html>
 <head>
  <meta charset="utf-8"/>
  <title>
   皇朝经世文统编 - 第 269 页/共 287 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文统编 - 第 269 页/共 287 页
  </h1>
  <div class="content">
   说日
日之光明奇丽为众星之冠自东升以至西没一日之内随时改观古人不知其理唯欲求日所出入之处故愈求而愈误自格致家多方推测尽辟前人之谬说而后其理始确凿无疑矣格致家之言曰日初出地几若与地毗连者实则日之离地计有一百五十兆法里之远即一小时能行六十法里之火车亦必三百八十九年方能行抵日处人自远观日如烙红之铁磨其体似不甚大不知日非扁形实系浑圆且大于地球者计一百三十万倍不独以其光照耀地球且有摄引之方能使地球绕之而成椭员形微特地球为然即离日四十兆法星行星详后日亦能照之摄之也昔人皆为二十四小时日绕地一周其说殊误盖此非日绕地乃地绕日而以次向背日光耳日能发热于光为世间最要之物若无日则地球万古如长夜而严寒逼人虽极冷之冬令亦无以相比且河海之水全赖日光蒸晒得以升而为汽降而为雨露霜雪若无日则何以得此哉

　　日食考
华人未明推步之理每遇日月食必诧为灾异相与鸣金伐鼓以禳之钦天监亦预期行知京外各衙令依时救护或且造为不经之语谓日食为太阳遭难月食则蟾蜍吞太阴噫吁嘻此殆沿古者用币于社伐鼓于朝之遗意而变本加厉袭谬承讹者欤殊不知日月食本有一定之期无稍差忒月影遮地则日食地影遮月则月食试为譬而喻之案上置一灯人拈黑物障灯前则物后必现一黑影地球本黑物日与月为其所隔则光即被障而黑影现于轮其理固显然也明岁为光绪二十四年有推步家测知正月朔日食此固世所罕见者以致愚民无识议论纷仍我友璇玑书屋主人闻之哑然曰此常理也何足怪乃遵交食图细加测算知明岁正月元旦京师实朔真时未正三刻十三分四十一杪即平时三点十分十三杪恒星时二点六分四十一杪太阳赤经二点十八分三十一杪太阳赤纬南十九度五十六分四十七杪太阳太阴黄道同经子宫二度二十一分十七杪太阴黄纬北三十分三十六杪朔时牛宿赤经二点十五分十七杪牛宿赤纬南十五度六分十六杪太阴斜距牛宿四度三十六分二十一杪初亏下偏右二十四度五十六分三十杪平时三点三十三分三杪太阳实高弧十四度二十一分十五杪子午经偏西四十八度二十五分十九杪食甚右偏上十度五十七分五杪平时四点三十八分三杪太阳实高弧四度十三分二十三杪子午经偏西六十度二分四十九杪京师日食八分四十七杪带食上偏右七度五十八分五十九杪平时五点二分五十六杪太阳高弧正在地平卯酉经偏南二十五度五十三分三十三秒太阴实高弧十分十杪京师带食五分四十八杪测时以实高弧加蒙气差即得视高弧按此次日食亚西亚欧罗巴阿非利加洲皆得望见他处则不然其能见食既者祇阿非利加洲之索可吐地方向东至马葛度索地方入印度洋折而向东北入印度孟买郡南境之攀其穿廓尔喀各地方及西藏蒙古经兴安岭入满洲地球上见食时最早者为　中国京师平时午正十二点三十二分经北十二度五十七分之处见食零度二十八分之处见食既最早者为平时一点三十五分经偏西一百零六度四十二分纬北十一度十四度之处见食既在午正者为平时三点三十三分经偏西四十七度五十二分纬北十二度五十七分之处见食既最迟者为平时四点三十六分经偏东二度四十一分纬北四十五度四十七分之处地球上见食时最迟者为平时五点三十八分经偏西六度二十一分纬北三十五度三十六分之处见食既历时最久者二十分二杪为平时三点二十二分经偏西四十七度十七分纬北十二度三十六分之处其日影运行之速每一分时约经一百十余里有奇此主人所测量而得者按主人系贾君步纬之高足贾君为目今天文家首屈一指者宜其门墙桃李青出于蓝也观于交食之轨道时日不难预期推测而知益信祸福吉凶毫不足据而伐鼓用币之事古人何果所见而为之哉窃谓三纲五常古人之所言诚足以昭垂万世至于推算之术则后人精益求精洎西法来华更阐发无遗直足辟天地之机缄而探其秘奥彼守周髀宣夜诸旧说者当亦望尘弗及骇汗交流矣抑又闻之地球分为三百六十度每度二百四十二里二分周围积算共得八万七千一百九十二里日大于地球一百三十万倍离地球三万三千二百五十万里月体直径七千六百三十里周围二万三千九百六十八里每日约行二十六万八千八百里如地球环日一周月即环地[球](环)十二周有奇以此细推交食之理可恍然明矣

　　日蚀问答
某西士有子女二人一日谓其子曰试取玻璃片熏而黑之子曰何为哉父曰少顷当语汝又谓其女曰我三人将出游矣女曰当日伞否父曰无庸有月在可作伞用也女曰月可作伞用耶父曰然乃揭两儿至园中命取黑玻璃片障目注视太阳子曰日右角缺矣女曰今日得非日蚀乎父曷勿告我父曰勿多言且谛视之不见夫日之缺处渐多俨如黑色之轮移至光明之日面乎子曰日蚀可延几时许父曰不过半小时日即光明如故矣两儿曰请详其理父曰日蚀之期可以预测而知绝非奇事盖月绕地而行每遇朔日必行至日与地球之间倘彼此交线参差即无日蚀之事惟有时日月地三者相交成一直线则月之黑影必射于地球之数处即成日蚀矣子曰然则我等此时在月影之下矣父曰然我故曰月可作伞用也女曰此影殊不甚黑父曰诚然此仅日蚀之微者耳若遇全蚀之时则由白昼而骤入黑夜鸟惊兽骇几于不知所措矣子曰月距日绝远乃能抹之使黑耶父曰月乌能抹而黑之日之所以见有缺处者祇因月介乎日与地球之间今我等不得见光日实则日之光明固无恙也女曰何时当有月蚀父曰地球行至日与月之间交线径直其黑影必射至月球上即有月蚀女曰彼时地球可作月之伞矣父曰然较之月作地球之伞又将甚焉子曰月在地与日之间则有日蚀地在月与日之间则有月蚀两蚀之别仅在此耶父曰尚有一不同处尔岂未之知乎日蚀无损于日光月蚀则月球昏黑几由白昼而入黑夜故日蚀之事地球上仅有数处能见之月蚀则凡半球上之人无不能见也女曰甚愿一观日蚀以明其理也父曰一有日蚀当与尔观之女曰日月蚀之外尚有他种掩蚀乎父曰他行星亦有掩蚀之事唯非天文家不能测见耳

　　论古今日食闰月同而不同
今之天仍古之天今之人非古之人以非古之人测仍古之天则天自随人而变为今非天之自变亦非人之能变之也时变之世变之法变之非惟天不得而主即人亦不得自主何者天之行也以虚运人之测也以实求则天之象着为天仪则虚者实而可凭以不可阶而升之之天易而为指知归之物今日求之而精明日求之而益精焉既精于仪中复精于仪外始则因象生仪继则因仪生象象又生仪道若转环无端无末作而起者今人不若古人之神踵而增者古人不若今人之密如花草之精神愈出愈奇如风水之波澜愈翻愈阔今智古愚造化自为而不知世人自为而不知盖行乎其不得不行变乎其不得不变时之为义大矣固不独天文惟然而天文正可以此为断即如日食月闰之说春秋日食三十六有甲乙者三十四历家推验精者不过得廿六唐一行得二十七宋朴得三十五独庄十八年三月古今步算皆不入食限近黄昏以西法算之食当在周之四月是年二月有闰故朴算得三十五而此独不得范氏云据西法闰当在夏之三月于周为五月以授时较之入限亦当在夏三月黄谓二月有闰盖偶然误算数固不讹也窃疑襄公时再失闰庄公之世似亦失一闰故月数不符迨襄二十七年顿置两闰以应天正后始符乎历数是以昭二十四年五月日食阎百诗以授时推之遂合不然岂授时不合于庄公之时而独合于昭公之时乎且上推有先天后天之失亦不过数日数时如庄十八年日食谷梁传以为夜食带食加时宜在卯西法推之在壬子戌初中法推之在壬子酉初于经文适后七时此仅泛求平朔毫厘差积古今之势也若后一月中西皆同非失闰之说无以通之至黄氏南雷推得在癸丑未初盖密求定朔实交周尚有实距时加减分故于平朔差十余小时而支干为癸丑与杜氏长历四月朔合盖长历闰在上年岁终故也按古法置闰皆在岁终故文元年闰三月左氏以为非礼据易归余于终义言也闰既不同日食之月自不能无差异非同中西两家以参考古制不得也惟古法但有分至启闭未尝以十二月中气以配月遇闰则进退无据不得不置之岁终汉世以来始以无中气之月置闰然所用者平气平朔未知定气定朔自刘洪张子信何承天祖冲之诸家于定气定朔阐发日详于是置闰之方因以密定气者秦氏蕙田谓日体实到之节序也定朔者日体月体实实合也而定朔日数不均必先求经朔为根进退增减审之既精然后视无中气之月为闰此近世置闰日食之大概也自　国朝乾隆间泰西蒋友仁入中国述其国歌白尼之说以太阳为静地球为动譬之舟平为海舟中之人见舟中诸物远近彼此互等则不觉舟行而观海岸山岛及舟以外物时远时近时左时右则反疑其运动闻者惊沛其言若河汉之无终极不知此义中国古已有之观礼月令正义引郑注考灵曜所云地之游于东西朔南升沈上下与歌白尼所云地球之动义初无异第[谶](签)纬之学后世不传而揣摩时艺试帖者又复束书高阁无惑乎谈西学者不中知学而谈中学者犹复一无所学夫岂古今中外之大相径庭哉

　　论救护日食之法最古
近来泰西格致之学日益发明中国之人亦渐能通其诣乃举古昔流传之说殊有印证不合者泰西之言天文日月地星皆以一球字该之中国推步家仅知日绕地而行而天地对举凡日月星皆属之于天因而占候之法有以日月星之象验之于地者即日食亦其一端也西学举地亦之天地为球[形](行)即日月五星亦为球形参错运动于天空气中地与日月星同其类但大小迟速相去有几万倍而已故西学从无天地对举之文其言日食乃地球影之所蔽日月合朔而球影横于中间故日食必于朔日他日不能蔽也同在地球之上于彼于此视日行本有偏正盈缩之殊故有见不见食者月之蚀于望也亦同此理近年轮帆通达乎四洲即如本月朔日食在亚洲中国东洋等处皆能见之欧洲或见或不见在墨洲正在亚洲之下则全不见其蚀矣盖球体浑圆非平圆日对照于何方则此地之人见之由此地而渐远于日所对照人地则地与日不相向宜其蚀之有甚有不甚而至于竟不见蚀也若时刻之差则又日球环地而行之故此蚤彼迟与二十四期同一推算知时刻之所由差即愈知食之分数有不同矣此理既明然后凡言日食之为天变者乃古人流传之虚语而罗计都之说为更不凭也西人见中国每于日食之期地方官军民人僧道一齐救护遂不觉哑然失笑夫日食诚无救护之法三五以来食者不知几千百次岂皆因救护有力而日食复圆生光乎否则一食而日遂无光抑竟无日耶此不待智者而亦窃笑其见之陋也食者蚀也蚀为晦而无光之称沿用作食误为饮食之义于是愚者造天狗星之说谓吞日而咽之也夫鲁阳夸父岂真有其事者于天狗而能吞日耶窃谓野人俚谚固不足信古人所以有救护之法特借天变以示警之意洪水以前四海一家地球与日月星环绕而行皇古必多证不应尧时尚无其说尧命羲和历象日月星辰敬授人时其时已有天变示警之说假如不关天变当与今日西人之意不殊命官何为首此尧命羲和观象授时未言日食然唐虞迄夏不过百年允征誓众之词则曰季秋月朔辰弗及于房瞽奏鼓啬夫驰庶人走羲和尸厥官罔闻知昏迷于天象以干先王之诛可知日食救护之法惟羲和掌之夏书言此则尧时亦然矣今之官署军营伐鼓救护即其遗意也春秋言伐鼓于社特今不言社耳然社必有庙僧道之讽经击钟鼓亦谓之于社可矣人君修德行政原不待天象之变始知所警而臣纳谏乃借之以为言小雅十月之诗以十月为阳月不宜日食而竟遇食亦因幽王无道周宗将灭故为危悚之语以戒之其实日至此月之朔适为地球影蔽固无所谓当食不当食也后世献谀贡媚天文之官故言某月当食而至期不应乃妄颂圣德谓能挽回乎天变识者讥之若此者其设想甚奇闻其立说甚诞固不足为训也要之救护之法相传最古自尧以来盖已有之则知四千年前西人亦应有救护日食者特格致之学愈出愈精然后废而不讲耳中国历代人君以敬天为第一端桀纣之恶不过存天变不足畏之心而坐是以亡国然则其理不可凭而其说自可存也安得遽以格致家之言而尽废灾祥祸福之论也哉

　　说月
吾人自远观月其大似等于日实则月较地球已小五十倍若以日比之不啻小六十兆倍矣地球小于日十三亿倍月之离地约三亿六万法里其绕地而行也自西而东二十九日十二小时四十四分而一周是之谓月回回历即以此纪月或二十九日为一月是为太阴历即中国及回教各国所用之历也月本无光受日之光以为光体亦浑圆日常照其半球故其光随时盈缺因此有朔望及上弦下弦之分月在朔日其正对地球之半球全背日光故我等一无所见次日日落后始见月光在西形如一钩后乃以渐而大至半圆半缺即上弦也上弦后光益长大至圆满为止此时地球上之居民能全见其向日之半球即望日也过望日又以渐而缺至半圆半缺是谓下弦过此则其光日亏一亏至终而一无所见矣月球上亦有平原有山陵其山如已灭之火山惟无水泉且不见有生物之迹也生物兼动物植物言之月常随地绕日而行故名曰地球之星月有摄引之方过洋面时能将海水吸之使涨潮汐之理即原于此早潮曰潮晚潮曰汐月绕地球而行有时适介乎日与地球之中则有日蚀斯时或微掩日光或竟全掩全掩又分为二如日尚有一线光圈如环形然则曰环蚀如食之至尽则曰食既既尽也若地球适介乎日与月之间阻隔太阳使月不得受光则有月蚀亦有全蚀半蚀之分日蚀恒在朔月蚀恒在望此一定之理也

　　月食汇考
月食一说亦称月蚀见之于测食天问天谈各书中者最详而历代五行志则多主灾祥之说大抵日月相会岁凡十二方会则月光尽灭而为晦已会则月光复苏而为朔舒前缩后则月斜停而为弦与日相对则月光正满而为望晦朔而日月相合东西同道南北同道则月掩日而日为之食阳不胜阴也至望而日月相对东西对道南北对度日射月月而为之蚀阴不让阳也然月有食者月本无光恒借日光以为光日月相望地球适隔其中则光为地掩而食月最近人日则远而在外故晦朔则日照月之上面而下面无光弦则月东行渐与日远日从旁照自渐得一之明望则对照下面而全明矣然所谓对照者总是从旁相对惟日月各当九道之交上下相对则为正对而地乃得而隔其光此月食之大略也西国天文家论之尤详诸说林立近则日盛一日亦日精一日迩来复有人于月中推出新理云月之正午为太阳所晒其热较沸水之热尤多盖月体发光人止见其一面其彼面若何不能测知其向日发光之面二十九日一周人论月亦即以二十九日为月之一昼夜谓晦日为月之子上弦为月之卯望日为月之正午下弦为月之酉且谓以其十四日半为昼十四日半为夜虽月之昼夜不能与地之昼夜同一长短然自月朔至月望月面日日增光自既望至晦日月面日日减光增则日向东面增减则日由西面减其月面上均匀共计俱十四日半向日十四日半不向日以十四日半定其昼夜不为误也至以望日为正午时亦第人间如是定之耳其所推新理者有非前人所能道者

　　潮汐应月说
朝谓之潮夕谓之汐夫人而知之矣然潮之来也或在上午或在下午汐之来也或在子前或在子后一日易一时半月而周周而复始迟早之候验之历历不爽此其理中国古人罕言之即西人之明术数者亦未尝明言其故不知潮汐之来或迟或早皆应乎月也月临乎午则潮生月临乎子则汐起今以中西两法推之知潮汐应月之说塙不可易者于此见数学苟造乎其极则中西皆可会其通无分毫之扞格西人固不必自诩为独得之秘也请先以中法推之昼夜之晷应乎日升降之数系乎日日临于子则阳气生月临于子则阴气升然此非论潮汐之消长也昼潮之期月皆临午夜汐之期月皆临子至于日月之会谓之合朔故朔之昼潮月临于子朔之夜汐月临于午且天地西转日月东行自朔而往月行速至午渐迟而潮亦应之迟速故昼潮自朔后渐迟至夜此指上天而言也若地下则天体东转日月西行自朔而往月行亦速至子渐迟而汐亦应之迟速故夜汐自朔后渐迟至昼也遇卯酉之月则阴阳交气交而盛故潮汐大于余月朔望之日则阴阳变气变亦盛故潮汐大于平日月临正午则在日为潮在夜为汐月临正子则在日为汐在夜为潮初不定以朝为潮以夕为汐也此以中法推之而知潮汐之应月一无疑义也更以西法推之潮汐是海水之动渐消渐长各有次第不失其常潮汐之长约三时至长足静一刻始消消尽约三时亦静一刻复长如前于是十二时三刻四分潮汐消尽长足各一次潮汐之所以消长者本于月之相吸也地球既昼夜轮转周于一每日二次为月直吸是以一日间有一潮一汐当日离地最远则吸力小于月是吸水之力应于月为最大惟数有偏正故潮汐之来有次第朔望则日月交会故潮汐皆大上下弦则日月则违故潮汐亦小一年之内潮汐各大二次立春立秋之际也盖天分九重第一重为月天距地四十八万二千五百二十余里地球大于月轮三十八倍又三分之一地球在天之中自能运动且旋绕乎月轮地与海合为一球地之运动则海水亦随之运行若地球中之海水适正对月轮则海水为月所直吸即成潮汐其吸正相对则力大力大则潮汐亦大惟朔望之子午二时正值月轮直吸海水故此二时潮汐皆大其平日则月与水渐偏渐远吸力亦渐小故潮汐亦因之而小地球随时运行周而复始故潮汐亦由大而小由速而迟周而复始也此说也前人有疑其妄者谓月之吸水谁见之而谁知之西人乃创此说以欺人蒙谓无庸疑也西人此说固实有可据者即以人拟之可知其说之不妄凡蚊蝇之飞于空中者人以口对正吸之则蚊蝇无不入口而吸稍偏即不能入口矣月之于潮汐亦犹是也观此亦可悟矣合之中西两法推之其说虽异其理则一盖中法就天论天则天西行日月东行就地论天则天东转日月西行西法则云地球转而天不转转即日月之行亦由地球旋绕乎日月非日月之真行也是则就其外而言之似乎不合而就其中而考之无有不合也彼经生之见但知在朝为潮在夕为汐又岂知潮可由朝而迟至夕汐可由夕而迟至朝乎兹合中西两法推之知潮汐之应月中西皆同是其说之塙而有据可深信而无复疑彼此孔之儒又乌足以知此

　　星象中西异名说
尝思灿然列空者谓之星无穷无尽其象固奇仰观星象者因定以名其名亦奇焉有以织女牵牛名者毛诗所谓跂彼织女终日七襄睕彼牵牛不以服箱是也有以箕斗名者毛诗所谓维南有箕载翕其舌维北有斗西柄之揭是也西国星名与中各异其命名之奇有以阴阳室女名者有以天秤金瓦名者有以巨蟹狮子名者有以白羊金牛名者有以大熊小熊名者此诚与中异然取象于物以命名与中之取象于物以命名无异也非其名异而其实无异欤然有名异而其实无异者亦有其名异而其实甚异者即以酒旗星而论李白天诗若不爱酒酒星不在天此言近凿盖因下应酒官之旗主宴飨饮食命名之义盖如此西国则以双星名之夫以双星命名其殆因酒旗星与他星相望如牵牛织女之称双星欤然此指酒旗第三星指一星言之非指两星言之也夫一星何得称为双星因目视之为一星以远镜测之则为甚相近之二星此二星相距一秒相距甚近知其相依若不相依则久必相离矣既有相依之理即定以双星之名亦可见此星之奇矣乃更有见其奇者西国更名酒旗第三星为联星岂其见五星联珠吉祥已兆遂以联星命名欤非也盖久测此星知其各有摄力互相环绕共绕其公重心故名为联星盖与他双星异也且推得其绕行之道系椭圜其环绕周时亦可推测而知乃西人维拉所测得者其以联星命名非出于臆度亦因实睹其象而名之也此可见酒旗星之奇而又奇矣然未已也详考西国之命名觉酒旗星更有奇幻而莫可测度者如酒旗第一星西国又以变星名之夫名之为变其义安在岂其为无定之流星欤或偶见之客星欤抑忽堕之陨星异常之彗星欤然酒旗星均不类是因其光变明变暗甚者其光消尽而复生故以变星目之也然其周时之长短光分之变大变小均有一定不难精测而知此星即康熙六年西人门他那力所测得者可想此星之奇幻而莫可测度矣且星之变动有甚于此星者如南半球海山第二星康熙年间测为四等星乾隆年间测为二等星历嘉道屡变至道光七年正月初五日变为一等星后渐暗十七年十二月忽变大为一等大星后渐暗至二十三年春又变大明过老人几与天狼争明凡变星俱有一定周时其渐明渐暗俱有法而此星若任意变动历测星未年未有一定设有动植诸物藉其光热而生必甚不变也此非妄论意诸恒星皆为太阳俱有行星绕之而行星必上生诸物也证以察地家言知古以前我地球有大变化非陆海变迁所可比盖日之光热若有变地质必因之而变故知此星所诸行星上之物必大不安也审是则邵子所推之数殆非臆说欤观于海山第二星其变如此益信星象中实有变星不独酒旗星为然也夫第举一酒旗星因其异名而考究之即得知新奇之理觉其不可思议而中西名之异不独酒旗也其它更逐一考其名之异此由是顾名思义穷其取义之所以异将星之度远近方位大小系俱可得其本来之象不见目见之象以为象于焉敝顺其象以推步而于尧典所谓钦若昊天者庶乎有合要非等于炫异矜奇也

　　恒星说
恒星能自发光与太阳同亦必有他行星为其所照若日之照地球者目所能见之恒星约一千五百座然以远镜窥之则不啻百万座然星象之布[列]()烈于天空一如砂砾之布列于海滨也恒星自人目中观之仅如细粒孰知其体积更大于日乎夫日之离地已有一百五十兆法里之远而恒星距地之远又二万七千倍于日故虽大而不见其大也恒星既如是其远虽有极速之炮弹亦非七千年不能及之光之为物流行最疾自太阳至人目仅需八分时约计一秒时内可环行地球八周岂不神速然自最近之恒星而来者非历三年之久不能扺人目今人所见之北斗星远且十倍则自发光以至抵地历时已三十年矣此外各恒星其距地之远尚有十百千倍于北斗星者设如造物者尽取而殄灭之其光之在人目者尚可延数十百年之久也古今人皆谓恒星居所不动实亦旋转如飞我等所以不觉者固距地太远耳而且穹苍之际广大无垠恒星即有移动之必俟千万年后乃能见之则已宇宙一新而众星纷纷窜易矣

　　行星彗星说
行星与恒星迥不相同盖恒星能自发光行星受太阳之光以为光即环绕之而成轨道也各行星离日之远近皆可测算最近者水星离日五十八兆法里次金星离日一百十六兆法里次地球地球亦行星之一次火星次木星次土星次天王星次海王星此皆行星之大者也火星与木星之间尚有小行星二百余座亦绕行于太阳之旁诸行星绕日一周即成一年离日愈远者其年亦愈长故水星以三月为一年金星以七月有半为一年最远之海王星则以一百六十五年为一年金星俗名黄昏晓天明晓晨夕见二次为日月外最明丽之星又有绕行星而行之星名曰行星之星地球之星即月火星有二星木星有四土星有八恒星行星之外别有彗星乃自天空远处移近太阳以受其光热者也彗星之中似有恒绕太阳而成极长之椭员轨道者亦似有渐行渐远更移近他恒星恒星亦太阳也以受其光热者彗星之首光芒闪烁如帚形其长竟有过于日地相距之数者而为质轻微虽最小之恒星其光亦能映露彗星之见亦天象之常无关人事或以为不祥之兆者妄也至其体质若何轨道若何及有用与否今格致家尚未考知然将来必有能创新法以明之者既明之后即可知此星之似奇而实常矣

　　论彗绪言
昔王荆公相宋神宗意创行新法至以为天变不足畏是真无忌惮之尤者不足以为训也然必穿凿附会而以天象之示异在在皆有灾祥可凭则亦迂而近于愚矣仆于天文一道向门外汉但历观史乘所载彗星见长屋竟天星孛某于不数年不数月近者或不数日而祸患随之窃叹天象之示警固有若是之彰彰可据者乎而以参诸西人之言则又有不然者西人言彗星亦傍日而行或可见或不可见其行度也无常而实无与于吉凶之应其说与中国不同仆不知天文固不能衷以一是也今年八月之望彗星见于东方仆时在杭州于登吴山五更时以望之前数夜有薄云蔽之无由得睹十九夜始睹之见星不甚大而若有芒其尾直指西南若白气然初不若帚尾之散乱尔时有数人亦在彼观星口中作种种骇怪声手画指讲极言此星之出为祸机之先见或云刀兵或云水旱或云疾疫纷纷议论一时凿凿可据者然自友问仆曰若辈所谈曾有可信者否仆曰鄙人不知天文更何论乎谶纬之学其言之是非乌足以知之然而于此可以征人心也夫天道远人道迩子产曾为此言天道既云远矣则又于何征之泰誓曰天视自我民视而天听自我民听人心之所流露即天心之所流露当在汉文景之世太史奏日食不应说者以为此则推步者之差耳然窃以为彼时天下承平日久人心皆无思乱之意故太史虽差于推步而焉以为人主之德有以默挽天心故日应食而不食初不辨其推步之差不差也前者咸丰初元彗星见人皆惴惴焉有惧心以为是必发逆蠢动扰乱之象既而果应其言至同治初元官军屡胜贼势渐平南京一复逆焰遂消尔时彗星又见人则以为天象昭示扫除蟊贼从此可以复升平矣已而又应其言由是言之人心之所在即天心之所在其事固有大彰明较著者矣近年以来人心虽未思乱然俄事方毕高患又兴日人思逞于东法国思逞于南人心已惶惶焉日怀惧心黄金满之扰乱至今尚未能平北边马贼横行无忌自撤兵裁勇之后哥老会之附众者甚众人心至此盖咸有静而思动之机观于香港报言该处因某妇一产三子纷纷谣诼混肆议论牵涉彗星之见而以为天下不免有事于此可见人心之所发矣昔有媚之臣奏彗星为含誉星者举朝纷纷称为祥瑞而以此为贺若此者则又矫枉过甚过于佞若必此以为祸机之见则亦未足凭信独于人心征之则殊觉有不容不惕厉警省者耳昔宋景一言彗退三舍论者每疑传者之过然解禳之法固不足信而所谓恐惧修省则亦不可遽目为迂谈所谓恐惧修省当以实事而不第以为虚文也子产不禳火而大修火政其后郑不火此即修省之道也近来捕务废弛作手孔多匪徒混而地方官或且置若罔闻大吏亦不以此等事为殿最之课以故败类而人心日多益怀悚惧倘得认真整顿各省大吏则从严督率州县等官则从严惩劝勿因循勿姑息勿颟预勿贪纵以民事为己任即默与天心相挽回俾天下无一游手无藉之人无一杀人夺货之案而举世皆坦荡之王道斯民皆熙皞之天真如是而人心之惶惑皆消弭于无而天心之变易亦不难默化潜移纵有彗星之见亦可安诸度之常而置诸不议不论之列矣又何事纷纷论议为哉友人唯而起曰善乎子言不论彗而其理则不外是矣请笔而存之以问天下之言天文而不顾人事者仆曰可

　　辩奥博士论彗星毁地球人物说
赫然当空者为日繁然丽天者为星陡然横空者为彗人第目睹其形似而卒莫穷其理数是乌足以称博学之士乎西报载奥国维也纳京城有博士考彗星于一千八百九十九年十一月十三号与地球相触地舆虽能自存地面人物必为彗星热汽烧毁人物俱亡云云各报译其文可见此博士阐毕生精力于天文之学专门名家学术淹博造诣精微能预审三年后某月日星度真不愧博士之名矣然既知他日人物俱亡不知亦有趋避之法否按美国天文师摩加立氏论彗星行轨绕日而旋异于恒星有首有尾其尾似彗人因以彗呼之考彗星之质玲珑轻薄较世人呼吸之气更薄惟彗中体质稍厚设有他星在其后彗星虽稍厚亦不能密掩其全若奥博士所称三年后十一月十三号之彗愚以西法测之盖即中历前同治五年立冬后所见之后星特为罡风摧卷团聚凝结而流入黄道至一千八百九十九年地球适入此度十一月十三号夜候流星下坠有如飞絮漫空飘忽而下无识者乍睹其异以为妖变将疑天火下焚惊奇道怪奔走相告扰扰攘攘举国若狂谁作厉阶于今为烈孰知此等流星实不能毁地球人物也前光绪六年仆游日国小住横滨六阅月时适秋中见有一彗星首小而尾极大横卧天半尝与天文士测此彗之首中有炭气以西算权其全体重不过数千斤察其原委实一队流星之质凝结而成其行甚速其尾乃太虚之微气其首为日光所返照乃发尾光其行度斜距黄道内外根于太阳吸引之力成于九道积聚之气如妇人症瘕之疾为血气凝积留滞而成有形之可见非若流星不系于天堕地乃见也考彗行度均皆绕日而尾多背日其道或行椭圜或行不尽线或行拋物线故有能预知历若干年可见者有不能预定其期者如行椭圜则彗星绕日一周逐七政行道积度算之便可预定其当见之期若其道为拋物线不尽线则彗已绕别道而行或逐别颗恒星不能复回九道而外随其所之胜如苏子泛舟凭虚御风而不知其所止奥博士能知此星与地球遇于某年月日亦可谓积学之奇士智慧之名独惜其语意未详算法未备天流文士一席之外更有高士香江市隐之中亦大有人在也夫彗星与流星异流星之不能毁物亦与彗星同奥人能知彗与地相值于三年后而不知此系流星之质至其时为太阳浩气陵烁其烂熳雄迈之气光怪陆离之精即水土二星亦为所掩矧轻薄细碎之流星能自见身分且甚于咸阳一炬乎仆测一千八百九十九年十一月十三号夜间便见流星随风而下若天晓之际太阳至出黄尘万斛红日三竿南北极之居民即有不克尽见流星之形影者然则夜后方见此流星日间即不见此流星星且弗能昼见而谓能毁坏全球人物有是理乎虽然仆谓奥士所测之彗即同治五年所见之流星一千八百九十九年地球所遇之星乃流星之质而非彗星之体倘不详细推求明晰辩白此博士固不折服即阅是篇者亦以为凭空妄论有似晋人清谈老妪谈天聊托滑稽之诙谐徒逞于之辩论

考此流星行径自同治五年立冬后五六两夜一见再见便逐太阳同行于黄道内外离地有七十一万四千余里常为日光掩蔽故隐而不见至光绪廿二年即今丙申岁首此队星仍绕太阳逆黄道而还自西徂东迟迟而行凡此三十年间散布于行星轨道下坠于赤道南极中者颇多若附近地球为地气摄引即从空落下计流星之为物不特散布于行星诸轨道亦散布于太虚其质渐聚则成无数繁星结队成流为大环或为小环错杂无定时越太阳之前摇曳而过或蹑太阳之后亦步亦趋恍佛日轮之环绕地球循行不息按中历立冬时节辄有流星飞越而陨匪特廿五年为然也流星射入空气甚速其速率一秒时约行九十里至光绪廿五年立冬时节地球向黄道带第五宫而行此宫即狮子宫赤道天即上元太微宫五帝座太子幸臣从官诸星处也是处轨道为流星荟萃之区其质地最为稠密日积月累结成一大环地球经此必有流星下坠如风雨骤至如霜雪交加曳洒长光彻夜不绝按此流星约三十三年一周天同治五年至光绪廿五年一周即在后三十三年必于立冬节旬日内亦遇此流星矣是则千八百九十九年十一月十三号地球所遇者为流星绝非别等星宿确无热汽之虞焚毁之患明矣寄语博士幸祈自爱虽无旨酒适饮庶几虽无嘉殽适食庶几时入醉乡安枕而卧毋为杞人之忧可矣细察流星陨石之体中多铁五金之质其体大小不一或重数两数斤或千万斤薛承恩译天文说中一条载美国天文女士曾见一陨石距地球祇七十五里而过测其重数约一百廿千万斤其速率一秒时行六十里设若廿五年流星之中有此巨石所坠处必粉碎矣流星发光之期与其所必经之道非精深此术者莫能穷其底蕴昔尝谬察其期与及流星所由之道计有五十余处而流星所发之光参差不齐其所行之迟速亦无一定算法窃思流星陨石其下如雨他年遇此或不免毁伤人物拟再算定分野使地球居人早知趋避不亦可乎有心未逮姑俟异日耳然仆别饶隐忧殆有甚于奥博士所过虑者郑子产曰天道远人道迩当此晚近之世有势焰迫人炙手可热者有趋炎附势者依附末光也年流星陨石持方以类聚物以分之理一旦流星势焰同气相求同声相应或专逐此等势焰之流欲火炽情焦头烂额星星之火亦足燎原象有齿以焚其身蛾扑火而毁其翼世风日下伊谁跳出火坑香江地处离明南风不竞人苦炎热我爱夏长年来热血满腔消磨殆尽炎凉世态滋味遍尝天下滔滔谁作中流之砥柱仆学书不成弃而学贾学贾不成弃而学天文今又弃而学医近于仲圣伤寒金匮颇有心得日从事于灵枢素问胎炉药箓何暇复羞冯妇问难于格致之通人偶因临症余间遣怀散步所遇侪侣辄喟然叹曰自今已往仅有三年世界耳名利之心铢积之计可不必经营日后矣问之则以奥博士之说对因不揣固陋考廿五年星度以质同人但此次辩论仆言必验而奥博士之言或不言何也仆言则三年后人皆知之仆言不则竟如奥博士言人亡物毁将何从而议其后乎忆昔光绪乙未春王正月步推周天星度推至三年后事亦如奥博士所算虑此流星势大一遇地球其余焰勃发生处此无论为动为植为飞为潜皆生之葬以火矣从兹地老天荒山穷水尽猛火地狱即在目前

仆年过而立耳畴昔壮志摩天酒欢斫地揽辔澄清之志浑一六合之谋至此而京如然自伤废然思返继而以我中历揣之天开于子地辟于丑人生于寅我孔子师表万世其道高其德重莫之与京如日月之代明如天地之覆载凡有血气莫不尊亲斯正文明启泰之盛时可泯神州陆沈之奇祸此时亦祇一十二万年之寅运耳即以揭舆家之三元会计之此亦上元运会遂更移天尺以量璇机循地维而规轨道熟思审处乃知此星之流行虽遇地球而不能为害则又哑然自笑陶然自乐者久之至若彗星之与流星隐见关乎政教之盛衰运会之治乱有可得而同日语者按彗星之状至无定有一尾两尾者有数尾有数十尾者有团圆无尾者有形如人物虫鸟者然近年所见则一尾居多因格者泰西著名天文士也尝推西历千八百二十二年有彗即道光三年之彗当时矣因格复推千八百二十八年即道光八年有彗再见而竟弗盖入椭圜之彗可稽出椭圜之彗不可稽夫彗者除旧布新之象也国家气运地舆分野靡不系焉人事变于下天象应于上昭昭有可考者试以往昔言之汉元帝初元五年四月彗星出井宿指参星后二年后西羌反哀帝建平二年二月彗星见牵牛卒有王莽之祸晋孝武寍康元年彗出箕尾经太微扫东井太史令张孟言箕尾燕分东井秦分今彗长丈余所应若此十年后燕当灭秦宜修德以禳之不听后卒如其言隋炀大业三年春仲见井经太阳扫帝座不久隋灭唐高宗总章元年四月彗见五年光芒甚盛肃宗干元三年四月丁巳彗见娄胃宋英宗治平三年三月辛巳彗见紫微徽宗崇寍五年正月戊戌彗指奎贯娄经胃昴毕之四者悉应当时变故史策历历可考元世祖至元二年七月甲戌彗出舆鬼至正廿二年三月戊申彗隐大角俱主元祚不永明永乐五年冬仲见彗是岁徐皇后崩国家多故成化七年十二月彗见紫微明年太子佑极卒畿南大水西域叛逆军民相食此皆布在方策史笔直书者也近世谈洋务者往往诋中华而夸西学谓彗星出入无关灾异不知月晕而风础润而雨人人皆知惟天下之静者更以理数推之显微知着数往知来如周易一书梅花易数一术精之足以参天地理阴阳且我中国星学历数较胜人一筹如以北辰定岁序别四时斗柄建寅则为正月以太阴定朔望积岁闰如望夜月圆便为十五是二者步推的当人所共信至以二十八宿占分野理数其应如响反不见信者何哉盖亦未尝于此道问津焉耳前五年积尸星明烂孛于胃分之野我粤即患时疫流行前四年觜参之分河中以北皆有客星隐见其间且参宿玉井星迫出参以外星经载玉井出参主秦分兵戈去年兰州变乱回子披猖至今兰州一隅警报频仍尚未敉定苟能合中西星学取长弃短融会贯通专心致志于三角算笔算诸法斯测无弗准臆无弗中盖治此学术到此境地乃知星度之有可凭借若此也倘未尝学问未尝读史少不更事者闻之将诮谓惑世不经矣仆因之旁参博考更以近事证之乾隆九年所见之彗其尾有七长布天中四十四度嘉庆十六年所见之彗长二十七度道光三年所见之彗团圆无尾道光十五年所见之彗逐渐有尾而长咸丰八年所见之彗横天四十度光绪六年所见之彗首小尾大几成不掉之势光绪癸巳孟夏所见之彗长仅三度有心世道者博古通今因时纪事历考彗见之日悉当中原肇事之秋视彗之光芒长短事之巨细轻重特时有后先星辨分野无论彗星即流星亦关气数当光绪廿五年立冬后之流星繁密如雨岂无故而如许陨越耶此等数理一经剖白凡天文士皆得起而推之然理正则而数则奥渺难穷设非格物致知穷理尽性以至于命者必不能预识其事机深明乎天道是可为知者道难与外人言也仆管窥蠡测拘迂之见知无当乎大雅聊就正于高明

　　星气论
我已指明法国之士名曰拉巴拉斯为几何深奥之士所言之太阳列星即见列排行立甚为保固此非偶然之事必有始初之因而治理行星之动此作书者虽言此尚不能推出如我见为真实之议论即太阳列星至美之排列不可不为有智有能者之功也此乃纽敦之言而为真理拉巴拉斯所提之意将指明如下　

一彼于太阳列星而猜度其初势太阳旋转其本枢有气围住即因其热至十分推及诸行星轨道之外甚远行星尚然未成其热渐减太阳之气以凉收缩而其轮转之速率即增以轮转所行之例即有外带之黑气而见离其所余者因其中之摄力尚不能胜过越加离心之力此外带之黑气或可留其行如见于土星之环惟常时其黑气之环将折于几体积乃大要会合于一体积即旋转太阳之周或有太阳之气相继弃去远近不同将使行星成黑气之势此星气之体积由工艺之意可见各有其轮转之行动既而黑气由渐而凉将成行星即可有月及环此由行星所成如行星由太阳之气所成相同也如是可易想而知有列星初有始行如是所为将有几圆之形亦几在太阳轮转原有赤道平面及在此轮转之方向也有人言欲显月行如是而成及行星轮转之行必同一方向亦有执定一意者推算太阳列星形体甚奇之事乃行星之动于同方向亦几于同平面及其月之行与行星同行方相同其异体转轮之行尚在同方向与他行动然亦在平面不大为异有行星轨道之两心差不大即在此及略有上所言之势有列星之固立依赖与光热之源之位在列星之中也此所猜之意今不可考即不合本书之大要惟将略论之理在下

二若若暂时准其猜度之意总不实证太阳列星本所造无中间所有之智识及无原意惟移我意于所行之技巧与所用之法至其功之别处盖太阳及其气何以有此材料此行动此元气果由其初势而生乎其初黑气何以如此能相粘而有分开收缩之坚力乎有行动摄力相驱凝结之例何以定之若是而使甚美和顺之次序排列于终乎何以所为不太流亦不太粘以收缩不太速亦不太迟致成其相继诸行星之体乎其质初为发明之气何以在后为实体为流质而有许多异等乎原意之外何为预备而调和此前有之气质即使其自然之变化可成此次第之形色乎若我思有行星依此法可成其体将有何式乎或相似一大陨石惟此体积何以有蔽盖有行动而整齐生命福祉乎有何始初之因充之以草木牲畜而成诸甚奇微妙之计谋即见在其形体及万有广宽深奥相为依赖之事乃我识于其功用之中岂有人与其思念觉悟能力企望心志天良亦成为太阴收缩之气至终之结局乎若我不准有原意及聪明治理此有形初创之因乃全不合凡有之之据即会集我于周围哉　

三且我可论此猜度之意乃即我回至今有万物之始但我之性理不能止于此也有太阳地球行星与月皆由前之形势而出至于今有之次第而按其意以例其然之功行但其前之形势何以有之乎我必勉强思之乃由已前之势所出惟此亦然在星气猜度之中实不能得静地以足我心也上所言法国之士论太阳列星之原乃为太阳有气围住而发甚热旋转而渐凉但我若上升而至更前之时可思有何等之形势乎乃更为至热其气亦更稀而渐分晰法国之士所猜之意如是则引我至于极稀分晰之星气也但我必问此光此热此分晰何由而来此势所指之例何以始初而有乎或光与热成其结果以流注之法或不然彼有繁琐而异等之例即指其必有微妙之机为其所行此机何时而能建造乎其极张开之力乃星气或想有之何有而来此道以为地球万有之料本在此分晰之星气或在更气之势或在更大张开之势则其料与其性质何由而来乎所造作宇宙凡有之元质何以有此数而无多乎我岂非更必有此原之原解之解乎其格物之意或正或不正今我不动亦不能阻我见透其猜度之意至于第一之因乃至智之作者即为本原甘心所发出而非由有形必然之事以成乎再者任我上升至此意极高之地俾我思其星气分晰于万有之区而其流往于诸处尚在未定何以可为分派乎而均分于各所乎其实非也若然何以使集于体积大小形像及排列有大异等乎其星气之质分开于不同之星气意必须有分派不明之式乃有所定之事在其始初之形势此事此不均何由而来我当尽力以寻始初有权力所使之者也其初形势何以有变化之式乎星气之质何以不均分晰经于空区而恒留于均匀分晰之势乃必须为之因无所缘故以定其分开之时之法乎此星气之质何以渐为更凉乎何以不恒留其热与之相同乎若热为流物而以流为去其流物如诸格致之士所想其星气之质有流热在其渐凉之时

　　论风之灾异
台北西人发来电信云迩日狂风陡起吼声如雷万籁怒号走石飞沙排山倒海为往古来今所未有所过之处凡深林古树杰阁层楼阛阓万家壁垒四匝以及龙塍鳞隰之间游牧动植之物无不为风伯所大创等语噫是直极大之风灾矣考台北疆域约在北纬二十四度三十分至二十五度二十分浸于中国之南洋中东西北三面皆海中间有数带高山风从东北来该处适当其冲风遇山岭之面则有回击之力与后至之风力相抵制则有盘旋之力而其动荡之势愈大几与风相埒据西书言大地飓风之处有三一在西印度岛西西北绕墨西哥海滨之滨随湾平流止于大西洋或尽于合众国一在印度洋自东北近苏门答腊爪哇行西南向毛里西罗德利给岛一在中国南洋自海滨至北京东约三十四度其风各有定候炎暑时为多其前行迟速不一较之盘旋之势则甚迟其约径三千三百里其行约一万里今观地图观之辨风之方向变易及飓风之行法确有此三处惟尚有一处在澳大里亚之东其占地较小而所行之路亦较短姑不具论惟观台湾一岛实在风包括之境内而日本三岛则半在境内半在境外上海则适在风境之边上故虽有大风尚不致风沙走石如台北之受风灾然本月十七日晨天色阴晦大风自东北来略有微雨观风雨表已比平时降三度午后风益加厉而风雨表之水银柱未升入夜风愈狂寒暑表因冷而降风雨表不因冷而升果然一夜风竟不息夜潮极大稍低处尽为水掩十八日天气清朗风亦稍平观风雨表已升二度而天气亦转冷为热矣夫风者气之流动也假使四时常有和风调其气候则大地无人亡兽散之变岂不甚善无如夏令日光之热直下注射至于地面土石吸日之热甚速当土石受日之烘晒凡相与附近之风气亦自增热气热则轻而上升散入空中四方之凉气重而下聚必骤合以补其缺故当夏日暂住海滨清晨即觉有轻风由海而吹至于陆少顷渐热则风自停息既而过午日向西斜必复觉有轻风由陆而吹向于海是风之一去一来实因海与陆热度之增减各有其时而不相等若当赤道之下及其附近诸地其受日光之热终年皆甚其风恒气热而轻腾四散于高远之空处惟时南北稍远处其较为凉重之风气必皆附地面从旁补入此种风之流动尚平均行海者素所深悉故能顺趋逆避有于贸易之事西人即名之曰贸易风周岁方向迟速太相同太平洋与太西洋皆有此风西人欲测知风动之力故制量风气以察其迟速轻重于是考知轻风一时行十六里其力之重每尺方约一钱和风一时行三十里每方尺重四钱快风一时行一百里每方尺重一斤大风一时行二百二十里每方尺重尺暴风一时行三百八十里每方尺[重]二十三斤狂风一时行六百余里每五方尺重三十七斤山岭丛杂之地风力加多因有阻截之故激而愈猛然暴风之所由生不独因空气之鼓动又因风气中所含水气愈多寡变易之所致水气原较轻于风气故风气中含有水气则不及未含水气之风气其质重密是以风气中含水气愈多则其原有之重密亦必愈减若地面有水气大散于风之内则其间风气必自升腾而不已四旁之风气含水气较少者必代之补入假如此一面升腾一面补入其为时加速则必有狂风顿起于其际且因水气骤聚时有猛雨迅雷此时风雨表先降若干度其降愈速则风来愈骤屡推测之无少差谬犹忆光绪四年五月二十三日午后一点钟风自东北来雨亦渐大少顷风更狂猛几有屋宇倾倒之患三点钟后风自东来后略改为东南其势不稍杀雨亦更大至晚风转正东南顿时休息此亦为非常之灾异事后访闻江浙内地皆有狂风坏物无算与沪上之大风时刻亦多不差似较近日之风灾为更甚也兹因台北之风灾而推论之如此

　　论雷
雷之为用神矣哉而中国之言雷与西人异中国之言雷者曰雷有神以司之曰焱火曰谢僊曰律令皆雷神之名也斯人有隐恶而幸逃于法网之外者雷则殛之故中国之人无论智愚贤不肖无不有一雷之神存于意中即平时悖逆愍不畏法之流一闻隆隆之声亦莫不变色相戒若有惧惮有究心于格致之学者知雷之为神颇涉虚诞而以为系天地之气相激荡而成为天地之戾气世有恶人亦戾气之所锺戾与戾相感故雷之所击必在恶人斯言也已高出于雷神纠慝之上矣而西人则不以为然西人之言者曰雷乃天空之电气耳天空之处本有电气其气之为用极广今得而收之用以镀金银燃炮火通文报代灯烛皆可以人力制之而是气最忌五金之物一遇铁器便顺流而下观电于气行所贮之电引以铁物不必贴近瓶边即相离四五寸而瓶中火光激射而出故西人言大船桅杆与夫屋中皆不可用铁柱恐近天空电气即乘之而下以致轰击也中国雷之所击往往亦在千寻之乔木或旗杆等物时遭雷劈说者总云因中有怪物潜藏故雷神搜而杀之而其实则雷之所击或木则劈作两半旗杆则截为数段但有焦烂之而怪物之形杳不可见其有树之中空多窍者人乃指为怪物所蟠踞之处要亦附会影响之词居多未见有真据也故西人之言皆以雷之击物乃天空电气偶然感触以致轰然下击死于火非死于击死于气非死于神其云雷斧雷金屑之类则诮其诞矣然而中国相传皆凿凿言之且既云无神何以所击之人类多有隐慝者即使云中国人喜于附会或者故神其说不足为凭然载籍所传故老所谈岂果一概不足取信乎是亦说焉譬如刀之为物所以杀人也而究非尽人而皆杀之之所加必在凶人居多然则雷电之火既足以杀人而人中之凶者亦适足以撄其锋焉意者凶悍奸险之人亦如金铁之性阴寒刚暴故易与雷火为缘乎西人言电气积之过多所贮之器亦有炸裂则其声与霹雳无异是雷之为电气所激无疑而中国之愚夫愚妇乃塑雷神之像于庙中足跂手椎凿翼而能飞此又不知其何据闻雷州有雷神庙其鼓糊以纸云昔本糊布因雷声过辄震人死故易以纸而雷声乃不若前此之猛烈此言如果可信则是雷之神仍以人为之设并纸而不为之糊则雷将从此无声矣以是知此等无稽之说不足当识者之一笑也第中国虽有智者亦知此等诬言之人不足为信而究不敢谓雷之必无其神此其故何哉盖中国以神道设教其来已久人之畏王法不如其畏天诛自商王革囊射天而为暴雷震死而后天下之人皆以雷击为天讨凡多行不义者惴惴焉惟恐雷电之下击圣王因事铺张其事以御人心之邪慝而闻之者乃益知戒惧而不敢恣逞故雷震夷伯之庙圣人亦着之于经初不以其偶然为电气激发而置之不闻犹之日月之食本有一定之度而有国者亦必警戒惕惧以为天象有变而倍加修省其理一也故吾谓西人之言雷乃深探雷之体中国之言雷乃盛陈雷之用理虽不同亦两不相悖也易曰洊雷震君子以恐惧修省圣人之意深矣

　　论雷电
雷击一事在中国人言有神主之而西国人言实触电气纷纷聚讼莫衷一是余详细体察大约此事两说均未可以厚非故存模棱之见而为调停之言也夫雷电二者自有天地即有雷电虞书之言舜也曰烈风雷雨弗迷大易之彖噬嗑也曰雷电合而章月令之序仲春也曰雷乃发声始电易之系辞曰鼓之以雷霆说卦曰雷以动之又曰震为雷离为电或言其形或言其象或言其声或言其功用均未言其能击也至春秋僖公十有五年己卯晦震夷伯之庙始言其能击也左氏传释之曰震夷伯之庙罪之也于是展氏有隐慝焉晋杜元凯注曰震者雷电击之隐恶非法所得尊贵罪所不加是以圣人因天地之变自然之妖以感动之知达之主则识先圣之情以自厉中下之主亦信妖祥以不妄神道助教唯此为深有此一事当时圣人记之不过曰有此事耳左氏释之则以为实罪展氏之隐慝杜氏注之则以为实圣人之示教自此之后世人遂谓凡人与物为雷所击者皆天使之以惩恶也佛教传入中国更从而神其说闻有雷击之人实系罪恶满盈者或有误击良民之时则遂诿之为前身必有积恶或前伏必有隐恶究之亦未必皆然道教更从而附会之遂谓雷实有神以司之究其所谓为雷神者皆曰九天应元雷神普化天尊是也更恐世人不信并指实雷神天尊即封神榜小说所载商纣之相太师闻仲是也封神榜书内皆虚无缥缈之事凭空结撰之言本无足信但儒教之人因其神道设教亦可补王法之不及故亦不斥言其非然遽信以为是则惑矣至于电埤雅解云雷与电同雷从回电从申阴阳以回薄而成雷以申泄而为电或曰雷出天气电出地气故电从坤省说卦离为电电火也盖阴阳暴格分争激射有火生焉其光为电其声为雷今铁石相击则生火烧石投井则起雷又天地大炉之所薄动真火之所激射乎其言如此河图经云阴激阳为雷电是雷光由此言之雷电名虽二而实仍一也西学格物必从其实雷声虚而电气实故言为电击也而且凡为雷为所击者其色常如火烧电有火而雷无之故凡雷击者即谓为电击亦可也但其中有令人不解者尝闻广东雷州产雷其地中每有掘得者其形状亦与世所雕塑之雷相似余长亲曾亲目见又雷击人物之时为产妇及诸秽物所厌竟留于其地不能他去必须再遇大雨淋洗后方能不见见者亦言与世所塑雕者无异且世所供奉之雷像周身围以八鼓而周官鼓人曰以雷鼓鼓神记注雷鼓八面鼓也似乎鼓人业已得见此又何说也吾故曰凡人物为所击者谓为雷击也可谓为电击也亦可故以模棱之见作此调停之言中西各有是处不必纷纷以聚讼也

　　雷电合解
雷电之为物也发于云际人第知掣光为电传如雷每以雷电为二物然证以中西各书与通人硕士之论格物致知之原其实一物而已所以滋人疑惑者华人谓雷能击人西人则为电能击人各执一词即各具一理亦即各行其事焉已耳其习见于中国之圣经贤传互相发明有数说埤雅言电与雷同气雷从回电从申阴阳以回薄而成雷以申泄而为电或曰雷出天气电出地气故电从坤省说卦离为电电火也阴阳暴格分争激射有火生焉其光为电其声为雷今铁石相击则生火烧石投井则起雷又天地大炉之所薄动真火之所激射乎董子曰太平世雷不惊人号令启发而已电不炫目宣示光耀而已西国格致诸书究其来源考其发现言万物中具有一种微妙之气时时运行不已往返甚速其气之尤显者即为雷电如人发皮黑暗中以手拂之见有火星迸出且微闻有爆声此电气发显之验也即以玻璃琥珀等物揩热亦有电气发出而此各物之发所电与天空之雷电无异曾有西国博物家用极大玻璃取电甚多以法试之亦能发火星爆响甚大且能击人致毙实与雷同故知雷即电也总知华人务虚西人课实华人明体西人达用独于世人所称雷公电母之说西人则目为大谬不惮辞以辟之江南有美国牧师设中西学有年进华人子弟以电学之理尝取雷以譬之曰凡人当天地阴晦雷轰电掣之时栗栗恐惧以为天显震怒于此而不击恶人即诛毒物乍闻此言似近情而细审之则不尽然也人有善恶天实鉴之善者获邀天佑恶者致遭天谴虽神目如电不爽毫厘然而赏罚恐不尽为雷电所司也天下之大凶大恶林林总总而遭雷击者亦颇寥寥无几如谓所击者多为恶人何善人亦有时遭雷击者无论为善为恶如遇电气所过之处不拘人畜触之亦难免不猝毙焉但击与不击亦有定理如能于电学诸书精研其极于遇雷之际亦有法可以解免法如见电光以后良久始闻雷声知为甚远不必防也雨尚未落亦不必防因甚随湿而下也如闻之甚近雨宜纷落则宜慎防当此之时凡高杆之下高树之旁高山之巅皆为不宜缘万物与云相近最易引电而下苟于室内遇雷不宜倚柱依壁因雷击屋宇必随柱壁而下亦不宜前后户牖洞开惟恐雷随湿气而进且遇雷电大作时切不宜持铜铁等器因电性最易由铜铁间过也大抵人之遇雷常事也雷之击人亦常事也能以上之法防患未然兼以不穿湿衣不立湿地则自无庸惧矣此防雷电之要术也又言夏日遇大雨将至辄有黑气一条垂于云际华人哗为龙取水又俗名挂龙好事者附会其说谓有龙爪鳞甲若隐若现其实乃云中电气与水中电气相吸而成自后必有疾风猛雨随之航海者每以大向之轰击则电气即散近之博物家考察万物鳞介之属甚详亦无所谓龙大约如凤凰麒麟及庄子之鹏同为寓言中国经书虽亦言龙然无致雨之说惟佛经谓龙为主雨之神其说荒诞不经因论雷电而广言之蒙则以为西人少见儒书信不足责即拘引成说以与之驳辨又苦于格致之理不明无从证解会于心仍不免讷于口也中国虽竞尚新学究以明智不甚大开无惑乎苏城官宪求雨得雨而有妖道陶朱义者贪天之功据此以愚民也可也夫

　　论雨露霜雪之体用
按地圆之说中国自古有之浑天家言谓天如鸡子地如鸡子中黄易曰干为天为圜楚辞天问曰圜则九重孰管度之许氏说文曰圜天体大戴礼曾子曰如诚天圜而地方则是四角之不揜也仓颉曰地日行一度风轮扶之书考灵曜曰地恒动不止而人不知春秋无命苞曰地右转以迎天河图括地象曰地右动起于毕此皆言天地俱为圆体实今西国天文家之权舆记曰地载神气神气风霆风霆流行百物露生亢仓子曰蜕地之谓水蜕水之谓气关尹子曰雷电缘气而生淮南子曰阴阳相薄为雷激扬为[霆](雷)炼土生木炼木生火炼火生云炼云生水炼水反土此皆言地气之功用即鄙论所本至考西儒诸说如傅兰雅先生地理须知所载地球之外包气一层名为空气能养人物之生凡人一呼一吸皆赖空气以生活如鱼之于水然又能传换冷热变更节候动荡成风吹涵万物收藏水气腾云致雨皆空气之功用也空气之冷热燥湿俱由地球绕日远近所分若以一时一处而论则地面愈高气候愈冷如人乘气球升于空中得高处空气极冷又有人登高山见其顶有积雪而山处仍热以此证之知空气愈高愈轻则收热较难故冷大约每高三十五丈减热一度此空气冷热所分也空气既有冷热则能起风因空气热则涨而上升他处冷空气即来补之风之力甚大能挟水升于空中又地上之水为日之热光熏蒸亦能散出空中凡成雾成云降雨降雪皆此水气所成空气上升中含湿气至若干度一遇冷气所含者即凝而点而成雾露雨云霜雪等质以上诸说鄙人亦颇窥及惟愈高愈冷之说尤为确见至其所论露之为质非尽空中坠落或地面所收太阳之热夜间发散甚速而冷湿气遇之即成水点点点相并合为露珠一切草木枝叶散热尤速故成露较多倘湿气所遇之冷气较甚则露更结为极细冰花即成霜矣如湿气在空中而遇冷气则凝为雾更有地面潮润之气上升遇山顶之冷亦可成雾再遇日光则仍散为水气隐而不见或不化散而升为云水气化成之雾积而成云或停留于空中或风吹于别处雾有聚散密故所成云形不同细考各云形状即可略知有雨与否雨为云中水点积聚而成本极细微渐并渐大为地心力所吸即向下坠落坠落之时大点追及小点故落至地面大小错落若夫雪之为质则系空气中所含之水气遇冷而结先成冰颗然后彼此相凑成六出之形则为雪其形虽皆六出然以显微镜视之其有各种花样甚为美观凡下雪之时气候皆冷若空气祇上层冷而下层暖耳雪降时化而为雨故热带之间地面恒不见雪统观诸说知地理之学西儒最精中土士人鲜能窥及或以且有雨雪霜露之天而不之地者苟以西儒之书示之得不爽然自失也哉

　　释雹
先生曰噫吁雷电之为阴阳回薄申泄而成亦知雨雹之亦天地阴阳之气激搏而成乎大凡天地日月运行而后有四时即有四时之气有四时之气即有阴阳之气为之旋转默运以佐天象而挺万物考雹之为物主乎冬象冬为阴凝之气雹之气即寒气故主乎阴古者藏兵固阴冱寒而无雹及藏冰出冰不以时阴气包匝阳气而阳无所泄故雷风为害而雹遂生焉礼记月令仲夏行冬令则雹冻伤谷郑康成注云阳为雨阴起胁之凝为雹春秋谷梁僖二十九年大雨雹范宁曰雹者阴胁阳之象阳气之在水雨则温热阴气薄而胁之不相入转而成雹又大戴礼阳之专气为[霰](雹)阴之专气为雹按雹即霰之流也霰释名云星也冰雪相搏如星而散也将大雨雪始必微温雪自上下遇温气而搏谓之霰与阴气以暴上雨则凝为雹初本二理阴阳二气初蒸之时若有若无似实似虚逮攒聚相合其骨稍重董仲舒曰风少则合迟雨细而密风多则合速雨大而故当大雨将至之先风势多狂风故阴阳之气愈合雹者寔纯阴之气正不相入中夏之时阳光正盛雨气温热今江淮之间人俗谓之热雨雨不能热是阳气宣敷蒸而为热雨而阴气实自外搏之阳盛似阴不能入阴不能入而所搏激者实纯阳之气是阴气即被[阳](阴)气包之而气自化温热之雨欲不成为雹不得矣应劭白虎通所谓阴气专精积合为雹者正此旨也客曰先生之所考者不谯陈说独握灵镜诚精而且博矣然仆不知雹本为雨凝而成而人之目之曰冰雹者何也尚有说乎曰有考说文雹雨冰也古文雹作雨晶象形桂未谷先生云雹中心凹故○中加、雹之形半似半珠其粒皆三出傍屋乱飞滴沥在抛珠声人见其如珠之抛如冰点之碎故名之曰冰雹陆埤雅云雪六出成华雹三出成实造化权舆云雹者雨之冰也凡此诸说皆可参观而悟见雹之所由名也或者又谓天方雨时视云有五色赤黑并见者即雹余谓黑赤并见乃日光隐耀其中阴阳摩荡之气激射发此见尚未成雹耳总之雹者是阴气雨为温热之气主阳雹实以阴胁阳即人臣侵君之象左传昭十年云圣人在上无雹虽有不为灾余以为太平之世不特无雹垂诸天者俱示祥应风不鸣条开甲散萌而已雨不破块润叶津茎而已雷不惊人号令启发而已电不眩目宣示光耀而已雾不塞望浸淫被洎而已雪不封条凌殄毒害而已云则五色而为庆三色而成矞露则结味而成甘结润而成膏此圣人之在上则阴阳和风雨时也政多纰谬则阴阳不调风发屋雨溢川雪至牛目雹杀驴马此皆阴阳相荡而为梫殄之妖也

　　立春后地与星辰考
地者元气所生易曰至哉坤元万物资生厚德以载物承天而时行又地者星辰之所照临也曷冠子谓斗柄东指天下皆春礼载太史先立春三日谒于天子曰某日立春盛德在[木](目)木为岁星于时为春星经云岁木星也主齐吴以东之国天官书察日月之行以揆岁星顺逆亦以东方木星主春云云星辰昭于上地积于下上动而下静昔天文家多主是言然综考古今中外之书则地与星辰皆动物所不动者天耳而地与星辰之动又必各从其时时至立春则地与星辰当西游是说也非始泰西以近世传诸泰西世俗遂若闻所未闻实则中华之失考按礼月令正义引郑注考灵曜云地盖厚三万里春分之时地正当中自此地渐渐而下至夏至之时地下游万五千里地之上畔与天中平夏至之后地渐渐向上至秋分地正当天之中央自此渐渐而上至冬至上游万五千里地之下畔与天中平自冬至地后渐渐而下是地之升降于此三万里之中也至浑天之体虽绕于地地则中央正平天则北高南下北极高于地三十六度南极下于地三十六度故北极之上三十六度常见不没南极之下三十六度常没不见也地有升降星辰亦有西游天旁行四表之[终](中)冬南夏北春西秋东皆薄四表[而](四)止又云地与星辰俱有升降四游者自立春地与星辰西游春分之西游极地虽四极升降正中从此渐渐而东至春末复正自立夏之后北游至北游之极夏季复正立秋之后东游秋分东游之极地则升降正中至秋季复正立冬之后南游冬至南游之极地则升降极上冬季复正此地及星辰四游之旧义是中华自古在昔亦未言地不动也自泰西云地亦行星而地动之说倡　国朝乾隆间泰西蒋友仁入中国述其国哥白尼说以太阳为静地球为动譬之舟平浮海舟中之人见舟中之物远近彼此互等则不觉舟行而视海岸山岛及舟以外物时远时近时左时右则反疑其运动闻者惊为奇谈而不知西法之无大异于中国也阮制府芸台畴人传汤若篇论曰若望以四十二事表西法之异证中术之疏由是习于西学者咸谓西人之学非中士所能及然某尝博观史记综览天文算术家言而知新法亦集合古今之长而非彼中人所能独创也如地为圆体曾子十篇中已言之太阳高卑与考灵耀地有四游之说合蒙气有差即姜岌地有游气之论诸曜异天即不附天体之说安知西法非出于中国乎盖天文地理步算之学后必胜于前者有故可求则修改易善古法之所以疏者汉魏之术冀合图谶唐宋之术又多拘泥天事微渺而从欲以算术缀之无惑乎其行之未久而辄差也至授时法一一凭诸实测于天道已渐近自然则由授时而加精自不得不密于前代彼西人幸值其时尔使生于尧舜授时以前其法亦未必如今日之密唐之九执元之万可证也世有郭守敬其人者通古今步算之法亲七政运行之故精益求精更不知当何如密矣因考现在地舆星辰游动之数特附录之以质当世之精天文算学者

　　四季及二分二至说
一岁十二月平分四季春夏秋冬是也每季各三月分为孟仲季如正月为孟春二月为仲春三月为季春之类春季风和日暖鸟语花香景物之佳为四时之冠夏季日光直射地面溽暑逼人以农夫为最苦然非此则麦不能熟即稻亦不易发生秋季多风雨草木黄落气象愁惨远逊春季唯获稻则在此时即葡萄苹等果亦以此时成熟冬季冰雪凛冽百虫蛰藏气象尤为愁惨然植物之以季秋下种者其萌芽正在此时且寒气之烈可以杀害物之虫而灭空气中流行之毒气则冬季之益也春分秋分夏至冬至二分二至四节以日照地面之时刻长短而分春分恒在仲春之某一日此日昼夜各十二小时过此则昼渐长至仲夏之某一日昼十四小时三刻有奇为极长之日即夏至也过夏至则昼渐短至仲秋之某一日为秋分昼夜又各十二小时与春分日同过秋分则昼又渐短至仲冬之某一日昼仅九小时有奇为极短之日即冬至也过冬至则昼渐长至春分而昼夜均平矣西国一岁亦分四季唯彼以春分至夏至为春夏至至秋分为夏秋分至冬至为秋冬至至春分为冬此其异于中国者也

　　惊蛰说
秦相吕不韦宾客所作月令于孟冬之月则曰蛰虫咸俯自内皆谨其户于仲春之日则曰蛰虫咸振启户始出一则记于雷始收声之后一则记于雷将发声之先以见蛰虫之启闭视雷声之收发为启闭也春秋左氏传曰凡分至启闭又曰启蛰而郊闭蛰而烝以郊与烝之大典亦视乎虫之启闭为定期见虫之为物虽微而实与时为消息也故古之言节候者每候气于虫蜩蝉蟋蟀之类悉留心考察独于启闭之日概而言之曰虫俾知凡为虫者莫不皆然统辞耳夫雷为天地间之阳气阳气即造物生生之气虫既具有知觉运动之灵则以阳气入地而闭热阳气出地而启蛰理固然也夫造化阴阳之理寒极则寂灭热极则焦枯故赤道之下草木不生冰洋之上禽兽不育惟阳和温煦之气为能长养发生万物草木得之而萌芽禽兽得之而孳乳人得之而怡悦舒畅蛰虫于此时如梦斯觉如醉斯醒无端而拳者以伸瞑者有见蚑蚑蠕蠕烝然蠢动不自知其所以然而然盖即大易所谓无思无为寂然不动感而遂通者天地自然之理固有如此其曰惊者犹寐者忽被震动遽然惊觉之意大凡阳气之至也舒而伸阴气之至也惨而缩阳主动阴主静阳主辟阴主阖是以孟冬之月虫感阴凝静阖之气则咸俯而墐户以自蛰仲春之月虫感阳和动辟之气则咸振而启户以出蛰犹人之病于阳者筋骨纵弛而喜舒散病于阴者手足拳曲而多畏缩也蛰者不饮不食无知无识冥然若死而又非死之谓不特虫为然也凡可称为虫者类皆能蛰麟凤龙是四曰灵实为毛虫羽虫介虫鳞虫之长非时不出为蛰故也人皆知龙之冬至则蛰而不知鼠蛰于昼雀蛰于夜鸦蛰于夏燕蛰于冬虹蛰于天雷蛰于地蛰之物非一端蛰之时无一定也或谓人亦三百六十臝虫之长何以不见其蛰余曰日出而作日入而息人何尝不蛰古之至人善师万物者非惟能蛰而且能效虫之蛰往往绝圣弃智遁而至于深山穷谷之中食息服气处乎元默淡然其无为寂然其无思冥然其若愚其卒也与天地兮并寿与日月兮长存是故能蛰者寿而不死老子曰毋摇尔精毋动尔形乃可以长生隐示人以人亦宜蛰之意特未尝显言为蛰故人不及察耳西汉时农者耕地地陷得死人于石椁中貌如生遍身桎梏郡守以闻于朝刘向谓是山海经所称贰负杀契窳帝乃梏之于属之山者此即贰负上以向言为诬下向于狱向子歆讼父谓取童女乳汁饮之当自能言试之果自言即贰负遂复于原处上于是不罪向事见太平广记又魏时汉度辽将军范明友墓兵发掘获一女尸死而不僵灌以汤饴即活自言为殉葬宫婢能历道青霍去病当日情事甄后爱之常使给侍左右后没后乃死事见陈寿三国志甄皇后传注人死而能复活以其死时生气未尽故感阳气而复生也是二说者皆与蛰虫之理相似故特援以为证若夫汉宋诸儒之解纷纷不一在所不必引证也

　

卷九十八　格物部四　地学

　　地球地名表
地球之广凡舟车所至人力所通莫不覆载其中然总不外乎六大洲中国居亚细亚一洲各省地名人所共知此外各国林立或为自主或为附庸以及洋海诸名沙漠各地一时指不胜屈记忆为劳兹就见闻所及编成一表以供众览谅阅者亦称便也　洲　亚细亚　欧罗巴　南亚美利加　北亚美利加　奥大里亚　阿非利加　洋　南大西洋　北大西洋　印度洋　南太平洋　北太平洋　南冰洋　北冰洋　海　地中海　黑海　里海　海　红海　波斯海　阿拉比亚海　阿曼海　本加利海　黄海　东海　南海　格拉巴海　斑打海　麦西戈海　卡力俾海　日耳曼海　保剔克海　阿克剌克海　日本海　裴古海　勘察克尔海　稣彔海　哈拉富拉海　白海　卡利阿海　珊瑚海　芬兰海湾　赫曾海湾　卡喷他尼亚海湾　保特尼亚海湾　巴芬海湾　爱登海湾　奥大利亚大海湾　对非斯海峡　摩生比格海峡　自主之国附邦岛之自主者　英吉利　法兰西　俄罗斯　丹马　瑞典　哪　德意志　日本　高丽　缅甸　葡萄牙　比利时　奥大里亚　荷兰　意大利　西班牙　阿比西亚　桑西巴尔　摩罗枓　琉球　暹罗　安南　土力斯　稣丹　拍普阿　裨鲁　奥土斯玛加　瑞士　土尔其　埃及　巴西　志利　麦西戈　波斯　中阿美利加五民主之国　以上皆国　塞乃干比亚　阿剌比亚　阿曼　可比西尼亚　勺瓦　阿富汗　比鲁乞斯敦　土可曼　可仑比亚　威纳瑞拉　埃瓜多尔　波尼非亚　拉卜拉他　巴拉乖　乌拉乖　拍他戈尼亚　拿马瓜　马大加斯克尔　罗安打　立比里亚　梭卯勒　婆罗洲　尼跑尔　布探　三佛齐岛　马尔克撒斯岛　卓尔其亚岛　海底岛　克尔久仑岛　属邦　英金岸　芾溪岛　末力斯施岛　他斯满亚岛　亦尔兰　苏葛兰　寄亚拉　亨都拉斯　加拏大　南奥大利亚　新南威勒斯　归恩斯兰　查美卡岛　好望角　法库兰岛　新西兰　印度　锡兰岛　缅甸境　白尔母大岛　奴分兰　克仑比亚　范库弗尔岛　爱登　西石尔岛　安得满岛　尼可巴尔岛　西奥大利亚　北奥大利亚　阿立三大兰　克托里亚　北亚美利加　法　安南占腊　新卡里多尼亚　布尔邦岛　寄亚拉　阿立希尔　土阿摩土岛　葡萄牙　摩桑比克　安戈辣　克卜威尔岛　阿索尔岛　荷兰　寄亚拉　色力别斯岛　稣门得拉岛　葛拉巴岛　斑打岛　俄　勘察卡洲　考克斯山南省　北虾夷岛　西锡比尼亚　东锡比尼亚　土而吉斯丹　那瓦雅松里亚　阿里唢德岛　西班牙　名大那岛　堪那尔岛　马得拉岛　古巴岛　婆陀尼可岛　小吕宋　稣求　马利亚岛　日本　库立尔岛　波宁岛　美　阿里有德岛　阿拉斯卡　丹马　葛领兰　依斯尔岛　特里坡里邦　罗马巴亚　塞尔非亚　芬兰　奴约　旧金山　波兰　天山南路　天山北路　喇卜兰　小安提勒岛　把哈马岛　拉巴剌多尔　思必此白梗岛　虾夷　九洲四国　布加利亚　小亚细亚阿米尼亚　沙漠　大戈壁中　立比亚沙漠　沙哈剌大沙漠

　　地球考源述证
大地全体圆转如球球之两端是谓南北极其东西两半球地分五大洲即西籍所谓亚细亚欧罗巴阿非利加阿美利加奥大里亚是或以南北阿美利加柝为二洲而不及奥大里亚百十年前奥未属英西人未知有是洲故也客疑之复语之曰地圆之说见诸载籍者明甚宋以后儒者高谈心性士子记诵词章反庋古书于高阁而以世言天圆地方之说互相传诵以讹传讹前明时利马窦入华伸明地圆之说举世惊为创论我　朝颁发会典及一统志诸书咸主其说而士大夫狃于积习泥中外之成见着论非之抑知其说固出于中朝古籍也尝读礼至五十八章卑居离问于曾子曰天圆而地方者诚有之乎曾子曰天之所生上首地之所生下首上首之谓圆下首之谓方如诚天圆而地方则是四角之不掩也参尝闻诸夫子曰天道曰圆地道曰方由此观之则地方之说祇言其道耳而地圆之定论已确见于圣明矣周髀算经有曰地法覆盘滂沱四溃而下设使其体非圆何以如覆盘滂沱四溃而下哉又曰东方日中西方夜半西方日中东方夜半则昼夜易处如四时之相反此即西法东西里差之说所本借曰非圆又何能易处如四时耶昔汉张衡造候风地动仪范精铜为之圆径八寸夫圆径八寸则确非方形可知矣然则地圆如球原载古籍读书者特未加察耳今人不考诸古籍疑为西人之妄论则亦弗思甚矣西人地学之书善本林立而地学指略首章列五证以明其形式可谓详备而精审矣然西人就西学以立论虽复罕譬曲喻参互考订多不见信于华人即使博考旁搜条分缕晰信之者亦祇目为西籍所本则何不以载籍所纪为之考证其说乎

　　地球问答
一儿问其父曰常闻人言地形浑员而自旋且绕日而旋而人顾不之觉何与父曰是乌得以目之所见为凭乎如坐火轮车然但觉路旁之树林屋宇奔驰若飞而车中各物若寂然不动地球亦犹是耳儿曰然则人何以知其为浑圆也父曰非浑圆即平面凡平面之物必有边试问地之极边为何物耶今有一证焉帆船自远而至人在岸上望之必先见至高之帆次乃见其较低者最后始见船身地若系平面则不论远近一见船而船身毕显矣儿曰地既浑圆当可环行一周父曰然此甚易易仅六阅月事耳法人图蒙已环游三次矣儿曰地之浑员信然矣其自旋奈何父曰地有两等动法其一绕本轴自旋一日一周常以半球向日半球背日昼夜之所由成也其一绕太阳而旋计三百六十五日五小时四十九分一周一岁之所成由也儿曰地何以能同时有两动人岂能左右行耶父曰否此非相反之两动也不过绕轴自旋之时又能盘旋空际环绕居中不动之太阳耳儿不解其说父曰试取陀螺俗名地黄牛旋之儿如其言正在盘旋将止时父曰此即陀螺之绕其杆而自转也儿曰跎螺仅有此一动耳父曰此时诚然当尔抛出时固不若是也尔能将其堕地处指示我乎儿曰在此父曰陀螺堕地时旋转旋进适于地面上画成弓形尘迹犹宛在也地球亦然绕轴自转时旋转旋进即绕日而成一员形矣儿曰乃今明其理矣父曰尚须知地球两动阙一不可何也地球若不自旋则半年之内半球恒向太阳人物必至焦枯其背日之半球半年常在黑夜之中将何以堪其寒栗耶地球若不绕日而行则春者恒春夏者恒夏何以成四季耶惟幸有此两动故寒暑昼夜循环不息而人得以生长也

　　说地
客问曰一物不知儒者之耻吾俦居天覆地载之中则宇宙间之事皆所当知而考证者也天文之学吾得奉教于君子矣然天之外不有地乎敢问地者古人以为方今人以为圆古人之言得其偏今人之言得其全此固近今来留心时务之士无不知也然未知其从何而始愿吾子不弃葑菲明以教我是所深幸焉曰夫地在太初之时亦一行星类也全体组为火质与日球及天狼天王海王等星无异迨其后阳气浸衰火气渐熄外面结为一此即为上古之石最坚最硬胜于天池花纲等石然其外面虽凝而内面之炎炎者仍如故故其焰无所发泄复将石开旋又随即凝合于是者屡次阅历数千百年始有飞尘等物附于其上而天又冷暖不时蒸云布雾雨雪洊至飞尘之附于其上者皆凝而为土于是而草茁焉于是而木荣焉夫然后有虫豸有水族以及鸟兽各物至此已历千万年矣各物俱备而后人生焉客曰有是哉子之诬也三皇五帝之事皆在人生以后现今之谭古者犹且疑信参半如子之所言皆人生以前之事也其将何所闻何所见而云然耶毋乃子之自作聪明乎曰噫吁子何其见之小也夫三皇五帝之事流传已远事迹皆载之于书然自祖龙一炬以来固已收罗殆尽矣汉兴间有见者然亦皆断简残篇于是错而综之集而订之其失实也宜矣夫又何能见信于世耶若地之始以至人生以前之事其言确有把握并非漫无实据者可比间尝考诸地下有层可分者为十二层最上第一层为土壤为粗细河沙为泥与石块第二层为灰石三层为白石碌沙石四层为鱼子石泥片石五层则有石盐镁灰石六层则有新红砂七层则为煤矿间有铁矿八层则为旧红砂石九层十层俱为砂版石十一层则为刚片石粒十二层则为花纲石片与石英等以上诸层皆有层次可分紊然不乱其石则皆为水所化成者下此则为无层之石皆为火所化成者然至此已热极无比矣设由此而再下则地中之火发焉是皆地为火质尚未熄灭之明证也至于动植各物则皆从石中之遗迹详察而知何得云漫无实据也客曰煤山亦皆出煤火山亦有炎火诚如子言煤在七层之下火在十二层之下得毋尚有未然欤曰善哉子之善问也于岂不闻葩经有云高岸为谷深谷为陵乎是皆由火力震动之故即火之在山上也其始亦非山也火在地中无所泄发故特开一窟以作藉舒火焰久之而喷吐之石汁石烬固结成石积久渐高故遂成山煤火之在山巅职是故也客曰然则古今有所不同者乎抱吟馆主曰不同有三一曰形势二曰气候三曰物类形势不同故有沧海桑田之慨至若气候古时南北冷势维均近则赤道仍热而南北极俱冷极矣物类则由少而多由贱而贵试观层迭之中历不爽古今之所不同三者其大端也客曰今而后知地之所始矣

　　地动问答
学僮问于师曰地球之转与陀螺同唯陀螺于一秒之内约可转一百周而地球则一日纔绕一周不亦迟乎师曰一秒一百周二十四小时能转若干周尔试言之学僮曰八兆六亿四万周百万曰兆十万曰亿师曰可谓速矣虽然亦知地球赤道上其旋转更速于此乎曰何谓也师曰陀螺员周最大处计长若干答曰法尺九分法尺一尺不及中国三尺师曰即以一寸论可矣试问陀螺于二十四小时内共行若干法尺答曰二十四小时既转八兆六亿四万周每周一寸即得八亿六万四千法尺矣师曰地球赤道员周计四十兆法尺较之陀螺之旋转何啻速四十五倍耶故赤道上之居民每一小时共行一千七百法里法国一里合一千法尺不及中国二里其速已二十倍于极快之火车矣僮曰师何以专言赤道耶师曰此地球员周最巨处也过此则渐小矣僮曰然则地球上必有一处其旋转之速不能过于陀螺者师曰有之特不在我国耳僮曰地球之绕日而旋也必三百六十五日有奇而一周速乎否耶师曰必三百六十五日有奇而一周诚可谓久矣然其绕日之轨道计长九百二十兆法里然则我人每日必行二兆五亿法里即每小时行一亿一万六千法里每分时行一千八百法里每秒时行三十法里也僮曰一秒行三十法里是十倍于弹之速矣尤可怪者行驶若飞而我等茫然不觉耳师曰事固可怪理亦不难明也地动则凡地球上之物与人俱动故虽有变迁而目不能见如乘舟然舟行而舟中之物与人俱动人坐舱中宜乎不觉舟之前行矣

　　论地球各处气候之异
天文地理之学今与古异古以气候为天文今以气候为地理盖风云雷雨霜雪日晕月华等类皆地之冷热燥湿为之与天无关寒暑之不同则以地面与日光线所成之交角判之近于直角则暑远于直角则寒赤道之处终年暑热而赤道之高山过二千丈以上者则积雪终年不消其中有化学之理焉谓近日则热其说亦非赤道之高山较诸赤道之平地其于日也近多数百丈矣而高山冷于平地抑又何也石灰遇水则滚热可煮熟东瓜谓水性本热不可也谓石灰本热又非也不过此二者合则生热耳是则日光与地面之气相合则生热耳谓日光本热是谓石灰本热也乌乎可今但以讲求日月星之轨道原质为天文家而讲求风电雷雨等类者为测候家讲求土产矿质者为地理家其分类多于古人矣然测日月星去地之远近皆以地球为一纪限仪舍地则天无可测是天文之于地理是一是二不可强为分别也然学派之分自有理法有事虽为天文而当归地理类者有事虽为地理而当归天文类者是在其命意之所侧重而已矣讲求实学中国素有其人惜未以为科举故萌而即萎耳全谢山述刘继庄之学有曰其论向来方舆之书大抵详于人事而天地之故概未有闻当疆于场之前别添数则先以诸方之北极出地为主定简平仪之度制为正切线表而气节之后先日蚀之分秒五星之陵犯占皆可推矣诸方七十二候各各不同如岭南之梅十月已开桃李腊月已开而吴下梅开于惊蛰桃李开于清明相去若此之殊今世所传七十二候本诸月令乃七国时中原之气候今之中原已与七国之中原不合则历差为之若于南北诸方细考其气候取其核者详载为一则传之后世则天地相应之变迁可以求其微矣燕京吴下水皆东南流故必东南风而后雨衡湘水北流故必北风而后雨诸方山水之向背分合皆当按籍而列之而风土之刚柔暨阴阳燥湿之征又可以次第而求矣诸方有土音又有俚音五行气运所宣之不同各谱之为一则合之土产则诸方人民性情风俗之微皆可推而见矣此固非一人所能为但发其凡而分观其成良亦古今未有之奇也其论水利则西北乃二帝三王之旧都二千余年未闻仰给于东南何则沟洫通而水利修也自刘石云扰以迄金元千有余年人皆草草偷生不暇过虑相习成风不知水利为何事故西北非无水也有水而不能用也不为民利乃为民害旱则赤地千里潦则漂没民居无地可潴无道可行人固无如水何水亦无如人何虞学士始奋然言之郭太史始毅然行之未几竟废三百年无过而问者有圣人者出经理天下必自西北水利始水利兴而后足食教化可继也云云以上全氏述刘氏之学如此西人救旱之法有二曰种树曰开河苏士河附近昔年往往数载不雨自开河以后雨水渐多其故西人另有专书论之刘继庄之言西北水利大抵知水利有关于地方之气候欤
  </div>
  <div class="pagination">
   <a href="皇朝经世文统编_page268.html">
    上一页
   </a>
   <span>
    ...
   </span>
   <a href="皇朝经世文统编_page264.html">
    264
   </a>
   <a href="皇朝经世文统编_page265.html">
    265
   </a>
   <a href="皇朝经世文统编_page266.html">
    266
   </a>
   <a href="皇朝经世文统编_page267.html">
    267
   </a>
   <a href="皇朝经世文统编_page268.html">
    268
   </a>
   <span class="current-page">
    269
   </span>
   <a href="皇朝经世文统编_page270.html">
    270
   </a>
   <a href="皇朝经世文统编_page271.html">
    271
   </a>
   <a href="皇朝经世文统编_page272.html">
    272
   </a>
   <a href="皇朝经世文统编_page273.html">
    273
   </a>
   <a href="皇朝经世文统编_page274.html">
    274
   </a>
   <span>
    ...
   </span>
   <a href="皇朝经世文统编_page270.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
