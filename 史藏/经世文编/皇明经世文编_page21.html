<!DOCTYPE html>
<html>
 <head>
  <meta charset="utf-8"/>
  <title>
   皇明经世文编 - 第 21 页/共 172 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇明经世文编 - 第 21 页/共 172 页
  </h1>
  <div class="content">
   疏
　　军务疏（天津旗甲）
　　紧急馈饷疏
　　军务疏（北虏请和）
　　边关紧要疏
　　提督军务疏
　　慎重名爵疏
　　军务疏（饬励将士佐理军务）
　　操备紧要疏
　　资给军储疏
　　申明祖宗成宪疏
　　壅蔽贼情疏
　　军务疏（赴任条陈）
　　边务疏（禁息流言）
　　边务疏（重冲边大将名号）
　　紧要边储疏
　　军务疏【天津旗甲】
　　题为军务事、访得南京取到军器数多、俱在天津停贮即今拒守官军、见缺军器城南虽闻有贼出没、终非大众、乞敕总兵等官石亨于谦等计议、于在城无衣甲官军。选取二三万。委的当头目指挥三四员。乘夜径往天津。想援兵未到故欲借此扬军声将前项军器披执。就扬旗帜。号称援兵直抵城下会合札营以张军威不惟可以震慑贼徒。而器械亦得实用。谨题、
　　紧急馈饷疏【饷军】
　　题为紧急馈饷事、臣闻行军之际、粮料为急务、近者皇上俯念军士、命光禄寺整理麫炒、分送各营、□□感激、无不思报、今访得各营虽有运到粮草。缘军士俱各披挂。无暇炊爨。坐视粮豆。不得食用。实为可矜乞敕光禄寺并五城兵马司官、多方设法、将米豆烝熟。坐派军余夫甲。每日分送各营。户部仍差能干郎中等官。躬亲提督给散。务俾人沾实惠、以养锐气、以图成功、谨题、
　　军务疏【北虏请和】
　　题为军务事、迩者逆贼不道侥幸土木之战、骄气盈溢、自以其锋为不可当、贼首也先、逼胁其主脱脱不花、拥我　太上皇帝、悉众而来、南北分道、一从紫荆关、一从鳌峪山、排榻直入、肆无忌惮、我师临城拒守、持重养威、讨罪之义。尚未大彰。而也先不约而请和。无故而自屈。勤惓恳切。至于再三。以后太上皇毕竟送归然此时尚有邀挟此言属虗声也奉我　上皇还宫、皇上待以不欺、遣使迎复、此诚天意悔祸、阴诱其衷、莫大之幸也、然臣等闇劣、窃以为逆贼、奸险狡谲、至难测料、今此举有二说焉、其一曰怯。其一曰示怯。比闻逆贼之来、奸细如李让喜宁辈诱之曰、中国一遭土木之溃、士马耗矣、人心去矣、大物可唾手得也、而今所闻见。士马尚如此其富也。人心尚如此其固也、孤军深入。且疑且惧。故尔阳为善意。送驾回京多索犒费。贪得金帛。意在复归巢穴。徐图再举。此其怯也不然逆贼之计、必以为中国人心、不过以迎复　上皇为急、　上皇既归、人心必懈、且我力请和好、彼必以我为怯而不我虞。假托结好之名。潜蓄跳梁之志缓我战守之具。误我将士之谋。乘弊而发。大纵剽掠通州而南。援绝水陆。此实示怯而实不怯也。今日之计。怯固可击。示怯必击。使以其怯而纵其归。苟安则可矣、如后患何。因其示怯。乃遂信之而不疑置之而不问臣恐祸患之来。秪在目前。不待久也。昔宋金人入寇。种师道奏俟困击之。李纲亦请纵归击之。师道又奏临河要击之而当时主和议者不之听。以致酿成靖康之变。追悔莫及。前鉴昭然。不可不虑。伏望　皇上急敕总督总兵等官、是时于公为木兵仍兼摠督军务事此言摠督指于公也并各营大小头目、即须十分整办军马、趱运粮饷、精明纪律、申严号令、厚赏而重罚、以和为虗以战为事、以进死为荣、以退生为辱、仍四散分差徤卒、昼夜多分哨探、虏骑一或退动。或捣其虗。或袭其后。或乘其断绝。或纵其半出。运筹决胜。务出万全。使沙漠肃清匹马不返庶足为雪耻复雠之一快、机不可失、时不再来、
　　边关紧要疏【防守边关】
　　题为边关紧要事、臣窃惟中国之驭夷狄、固当练兵选将、以保卫京师为本、然今日之事。尤莫若整理边关之为急也。葢自虏骑奔遁之后。至今声息未宁。且有复来犯边之说。然逆虏之来不来不足问。顾我之有备无备何如耳。今之极边地方。其险要所在。莫若宣大。其切近边关。莫要于居庸。其次紫荆。又其次倒马。又其次白羊。宣大不备。则虏贼经行。略无疑碍。而直抵边关矣。边关失严。则长驱直捣。有不忍言者矣。姑以往事明之独石马营不弃。则　上皇何以陷土木。紫荆白羊不破。则虏骑何以薄都城。居庸不守。则逆贼何以遽奔遁。即此而观。边关不固则京师虽固不过仅保九门无事而已其如陵寝何。其如郊庙坛壝何。其如田里之民荼毒何。此皆前事可征不可诬者。然御戎之要。固在于守边。而守边之要。尤在于得人。得其人则其守固。其政修不得其人。则其备弛。其政隳、故凡择良将以重委托、设文臣以资参辅、列士马以备攻守、运粮草以供馈饷、修器械以御冲突之数者、皆关守之要务。而尤重于所用之得人。又皆今日所急而不可以朝夕缓也。臣等窃以今日京师言之、　皇上命武清侯石亨以总兵、少保兵部尚书于谦以总督军务、允惬舆情、事渐就绪、近复以昌平侯杨洪、都督范广等、分理各营、昨者复因近臣之请、以都督杨俊、都御史罗通、留京操备、其于经画区处至矣、以边关言之、紫荆倒马白羊等关口。虏贼退后。几及一月。至今尚未设守。差官踏勘。尚未回报。都督顾兴祖等、虽承差遣、尚未启行、是葢有司者奉行纾缓所致、臣知未足以称　皇上安内攘外、汲汲遑遑之盛心也、在外惟大同以都督郭登镇守。可谓得人。其它天城阳和等处。亦皆有人可守。以后文庄出守独石而宣府之险复完矣独宣府切近居庸。实关外重地。为大同一带应援。居庸切近京师。天险莫比。自昔必争之地。守之者固不可无人。尤不可非其人。伏望　皇上念宗社至重、以边事为心、精选而信用之、熟思而审处之、如此、则边关充实、而贼虏寒心、中国载宁、而大举可图矣、
　　提督军务疏【抚治流民】
　　窃照河南凤阳等处。流民数多。而尤莫多于河南。开封等府州县。俱有流民。而尤莫多于陈州。该廵抚河南大理寺寺丞李奎等、为照前项流民、所宜设法区处、陈州流民、尤宜十分加意、因见陈州卫指挥陈纪、公正老成、流土军民、皆所信服、会奏陈纪授与都司署职、就注河南都司、及布按二司、各专设官一员、与同陈纪招抚流民、　太上皇帝特允所请、升陈纪为河南都司署都指挥佥事、复简命参议陈鉴、佥事刘怀、各授敕谕一道、令其专一管理、诚为处置停当、经久不易之图、后又该布政使等官年富等亲历州县、将前项流民。尽数编成老人里甲。使之各相统属。不能为非。陈纪等职专抚治。往来无间。又遇年丰谷赡。俱各安生乐业。是皆朝廷虑事周密。任用得人所致。今该前因、臣切惟前项流民。俱系山东山西江西湖广等处人民。其情不一。鬪争雠杀。时亦有之。即今虽巳安靖所当愈益防范不宜稍有懈怠循常习旧。不宜少有变更。况都司之事。见有都指挥使夏忠管理。虽称缺官。自可铨补其别选指挥一节实难其人又况三司堂上官员、不可缺一、而指挥之与方面。名分又不相等。兼且更改敕谕、未免往复烦渎、深为未便、乞敕该部计议、合无令陈纪不必管理司事、不许将敕谕进缴、能安插流民之官必系素有威信为众所服若有更调接管者不能其事则変故复生矣照旧专一抚治流民、仍令陈纪等官三员。今后再不许别差。致妨重事。庶得事无改迁。民以宁一。伏望　皇上留意陈州之民惟明惟断、允臣所请
　　慎重名爵疏【本革援纳复爵】
　　题为慎重名爵事、该户部奏准、许令客商人等、进纳草束马匹等项、给与冠带以荣终身、臣等看得有等无耻之徒、前因居官不律、缘事革职为民、一槩援例在京、揭借银两、纳草进马、意图复任、剥取民财、以偿前债近该吏部题准照依知府骆暹事例致仕、此固能革其克民偿债之弊。然于名爵之重尤不可不惜夫朝廷之名爵。所以待天下之贤者。甚不轻也。革职为民之人。或任二品三品重职。已蒙钦发为民。一旦纳草进马。用银一百余两。遂得以原职致仕。腰金衣紫。炫耀乡闾。视其前日罪恶。泯然无迹。且官至大夫秩高品贵。其在任则为庶司之法则其在乡则为后辈之仪刑今以冐罪之身。援引客商之例。致仕而还岂惟不足为惩劝奖厉之道。适足以长无耻幸进之风。乞敕该部、今后合无革职之人、曾犯贪暴罪名、及过恶深重者、不许援引事例求复冠带、玷辱名爵、其别项为民官员。纳草进马者。止同常人一体冠带。不许以原职致仕。臣等职当言路、事干名爵、不容自默谨题、
　　军务疏【饬励将士佐理军务】
　　题为军务等事、该镇守宣府都督纪广等、奏称虏贼近边等因、查得近该羣臣上言议遣使事、节该钦奉圣旨乡等但当广议备边御寇、复雠雪耻长策、军马如何可以战无不胜、粮草如何可以用无不给、草茅之士、尚思献议国家政事、况国之大臣乎、卿等勉之、有以知　皇上真大有为之君、不世出之主、决修攘之大计明兴复之大义、圣谟神断、出于寻常万万也、今将合言事件、开坐谨题、　一件饬励将臣事、顷缘多事以来、军职官员、其间多有拔自行伍。或起自外藩典握重兵享有高爵。而侯伯等官、　皇上赐之宅第、赐之弓马赐之金帛衣带赐之诰券、俾世世荣宠余亦多准军功骤升、传及子孙、骈蕃之锡、希阔之恩篾以加矣、其间感恩知报者固有。而孤恩负国者亦多、纵放军士供役私门有之。委之统领。剥削科敛者有之。荒淫沉湎。酷虐无状者有之。甚至奔竞成风。趋谄势要。不顾兵戎大事。于少保曾参京营摠督等官忿争失和。肆为恇怯之言。摧沮三军之气。近日保傅等官、胡濙王直等所言、今日将军有生之乐。士卒无死之心。及即今边防未尽修举等语要皆切中时病比者各官累犯。　皇上至仁。并从宽贷。诚恐各官知有朝廷之恩。不知有朝廷之威。凡事循常。全无警惧书曰威克厥爱允济爱克厥威允罔功。兵法亦曰畏我者不畏敌。畏敌者不畏我。此之谓也。伏望圣慈、一如上项节次圣谕、请敕总督总兵及各营大小头目。谕以国家今日用兵甚非得巳。葢缘逆贼背德渝盟逼近边境。以故不恃讲和。按兵秣马。以报大雠。雪国耻为急务。为将臣者务须上体圣情。下恤军士勿惑和议勿图苟安不可有迁延中巳之思。玩岁愒日之念。以进死为荣。以退生为辱有功者赏。不吝于褒嘉。无功者罚。必严于诛戮。其总督大臣。亦须尽心力以开导之积诚意以感动之。调合众情。振作士气。如有不悛。仍前仿效及临阵先。退望敌不进之人。许其同列互相简举。总督大臣指实劾奏六科十三道官风闻紏劾。审覆是实轻则降调。重则诛戮。则人心晓然皆知　皇上大计巳决。大义愈明、恩威并行。不事姑息。三军之士。不战而气自倍。逆贼不足平也。　一件、佐理军务事闻之军马用事。固赖武臣以宣力。必资文臣以督理。是以国家行师。必先总督。其次参赞纪功。参赞者筹划之辅。纪功者赏罚之司。诚不可或缺也。况达贼侵犯。云集乌散。去来无方。不可测料。而军马之行或分一枝或当一面故总督可以一人而参赞纪功不可以一人必位望隆重。识达军旅者。然后可充其选。而又预备多人。庶几临时足用。然文臣本皆书生。类多闇于武事。或者身不惯鞍马。目不识旗帜一旦临期奏谁差遣猝然受命鲜不愤事`孙祥赵麟。前鉴未远。传曰凡事豫则立、不豫则废。又曰备豫不虞。兵法亦曰以虞事者胜。此之谓也。伏望圣明特令吏部兵部于六部都察院大理寺通政司等衙门堂上官。除掌印正官。及年龄渐高。精力稍减者外。其余一一具名上闻。请　旨点选精力强徤晓畅军事。堪以参赞纪功者十数员。不妨本衙门职务。不必先加以参赞等名目不必令其干预军务止令轮流每日朝退。或一员或二员。随同总督军务少保于谦躬诣教场监军操练使闻见习熟下人知识凡诸操练事体。亦得与总督总兵等官商确裨益。既不许猜嫌生事。亦不许因循悞事。一或有警。承命即行。俾之参赞纪功。缓急不致有误。
　　操备紧要疏【操练官舍】
　　题为操备紧要事、访得在京军职官员、多有弟男子孙空闲在家者。其中有素习弓马。志于杀贼而不得操练者。亦有懒惰好闲。甘于游荡者。一家多或五七人。少者亦不下四三人。括而尽之。可得万数。臣等切详官舍出自将家。多系应袭之数。操练乃其本等。况今声息紧急。京师守备为重。紧关用人。似此官舍。纵不能为随军赴敌之资。亦可为上城守备之用。乞敕该部通行在京各府卫所、各将军职官员之家、弟男子侄年二十岁以上、不系残疾之人、或甥壻等项、及年未及二十岁、情愿操练者、各各从实开报、并行五城兵马司排门挨究、不许隐漏捏故作弊、事发一体治罪、挨报至日、陆续送赴总督军务少保兵部尚书于谦总兵官武清侯石亨处点选、除软弱不堪外。其余分拨队伍。另作一营。随军操练。遇警听候守城把门调用。干中有愿随军杀贼者听有功一体升赏。仍与计议。每月量支口粮。庶使贫窘者乐于効力。其随军操练。及关支口粮。俱候宁息之日。另行奏请定夺。则官舍不至闲旷。紧急不至乏人。谨题、
　　资给军储疏【籍铺钱供军】
　　此亦广资储搜奸细之一端
　　题为资给军储事切见京城角头等处停积客货客店塌房。葢往年无事之日。出于一时恩赐。皆为贵近勋戚权豪势要之家所有。究其所得客商之利。以岁计之。何止巨万。加以近年客店往往容留无籍之徒或号称管店。或呌名小脚。倚恃权豪。虗张声势。于京城内外远近去处。邀截货物。不容客便。甚至欺诈银两、打死人命、靡所不为、虽曾事发治罪、犯者接踵、臣等切详即今三边声息未宁。军国所需方急。纳马上草。开塩鬻爵。目不暇给。其前项贵近勋戚之家。高爵厚禄富贵兼备。而又侵利于国。贻罪于人。揆之理法。实为不可。若不先为处置。不惟蠹国竭财。尤恐长奸纵恶。商旅断绝。关系非轻。伏望圣明、特敕该部、行令顺天府、将在京应有塌房。除巳入官外。其余不分内外贵近勋戚所有。尽数查勘得出。通行籍记在官。本府正官督委整理。该得铺钱以备军储急用仍行廵视御史、每季稽考收支实数、如容隐弊漏、访察奏闻、庶几遏绝豪要无厌之欲。且辇毂之下。凶恶不萌。而实足以资纳军储之万一。谨题、
　　申明祖宗成宪疏【考试军丁生员】
　　题为申明　祖宗成宪事、伏覩　宣宗章皇帝临御之日、钦准兵部议拟军政条例、颁布中外、永为遵守、近者　皇上复从兵部申明、奏请通行清军御史等官、一依军政条例行事、此诚圣朝良法美意、行之久远而无弊、所谓先圣后圣、其揆一也、查得条例内开然则巳充生员者不论行第惟别无次丁者乃当议之耳故军户下、止有人一丁充生员、起解兵部、奏请翰林院考试。如有成効。照例开豁军伍。若无成効。仍发充军。圣朝立法制例。夫岂无自而然。所谓得一军不如成就一人才为国之用也葢在　太祖高皇帝之时。有生员陈质。　宣宗章皇帝太上皇帝以来。有生员李宗侃沈律张珩等。俱蒙　列圣体念贤才。考试作养。底于有成。其后多由科目。布列仕途。为国効用。由此观之。　宣宗章皇帝之与　皇上所行。皆所以仰法　祖宗成宪。甚盛德也。顷正统十三年间、始有生员翟麟、亦援前例、蒙发补役、不曾考试、然亦止是一时一人事例。其自　太祖高皇帝以来事例。及军政条例。昭然可考。至今奉行。近该江西吉安府生员郭源。奏乞照依　太祖高皇帝旨意、并军政条例考试、兵部因查翟麟事例、拟奏定夺、蒙令补当军役、臣等欲乞圣明、仍照　列圣以来。各生考试过巳行事例。及军政条例见行事理。将本生勘实送考定夺。庶使成宪遵行。贤才振励。谨题、
　　壅蔽贼情疏【申报贼情】
　　题为壅蔽贼情事、照得年来闽浙贵广等处、往往贼盗生发、荼毒生灵、原其所由。其未生发之初。多因贪官暴吏。豪滑吏胥。激变而成。及既生发。或由州县官员。畏惧上司罪责。希望宁息。不即申闻。渐令滋蔓。或由经该上司。畏惧干巳罪重。隐匿不闻。或由领军官员。贪功好胜。粉饰欺诳。动辄奏题。讳言贼情。且如往年福建盗发、御史三司等官汪澄等、推称先经该官员失于闻奏、近者贵州广西贼情、贵州奏而广西不奏、福建强贼烧劫陈寺正家、六科访奏而福建不奏。难以悉举、显是各官不恤大计、推托隐瞒、按实具奏既使朝廷得以为备又可详轻重缓急而制之此言深于兵机矣以致贼情轻重缓急朝廷不闻养成祸患。日甚日深。不得消弭。自非　皇上中兴抚运。德威神武所及。则殃民害众。将不止如今日巳也。臣等切惟壅蔽为患。自昔皆然况在贼情。尤当深虑。巳往者既无所及、方来者不可不防、臣等欲乞圣明特敕兵部、通行各处司府州县、及总兵镇守领军杀贼抚按官处、今后一应大小贼情但系白昼持仗劫掠结聚为非。及妖书妖言疑人惑众者。实时一面申达合干上司。相机督捕。不许听从上司沮匿。一面随即各另具奏。以凭酌量缓急轻重。照详处置。不许似前互相蒙蔽隐匿情词。以致酝酿祸患。贻患多人。如违、许诸人奏告、事发听各该衙门一体参奏拏问、治以重罪、
　　军务疏【赴任条陈】
　　题为军务等事、节该钦奉敕谕独石马营、至长安岭一带、文庄以参政协赞军务亦异数也然止是独石马营不及宣府全镇故任虽重而官则仍藩司耳系口外紧要地方、操兵御敌、尤贵得人、今朕以尔公正有为、特命往彼协赞都督孙安整饬军务、凡彼修筑城堡、操练人马、战守长策、悉听尔与孙安等公同计议、从宜处置、事有当奏请者奏来定夺、钦此钦遵、臣惟独石马营等处。　祖宗以来至为紧要地方孤悬口外。控制北狄。第一虏冲也比年城戍匪人捐弃失守。遂使朝廷有大不忍言之事。幸赖　皇上中兴抚运。至明刚断。用人修复。即今巳有成绩事渐就绪。然今日之事势。正如垂死得瘳之人。养之以糜粥。卫之以参苓。犹恐病加小愈。况不以良药投之乎。又如破器复完。使加意捧持。尚有瑕璺。况更欲伤损之乎。臣本凡劣、过蒙委任、遵承敕旨、职在当言、今将事宜开坐奏请、乞敕该衙门详议可否施行
　　一边方军中奸弊、如克减冐支粮料、占役办纳月钱、科敛害军、往年失人心。疲人力。坏边事者皆由于此。除痛加禁约外、但宣府口外、系是极边卫分、管军头目。有犯前罪。例该降调充军守墩哨瞭者。或仍于本卫所。或止是的决着役。以此小人更无迁徙之苦。无所忌惮。合无今后除军人外、管军头目有犯前罪、如宣府口外者、发辽东甘肃大同左右等卫所、其辽东等处有犯者、悉发开平卫庶使小人知畏法而重犯法、奸弊可以销除。
　　一独石马营等处、曩自失守以来、田土荒芜、狐兔之迹交道、至今闻者尚有畏心、况彼戍守之辈。多系贫困逃移趁食。即今虽渐修复。又值天年无收。官军人等。虽是惧法前来戍守。边军无亲人同居则不能久处多致逃亡而妻男弟侄尚多寄住他处然中间贫难困苦者固多。而怀奸观望者亦有。若不立法整理。终是人力不敷。极边地方。事非细故。合无行令各城堡守备都指挥、督同亲管卫所官旗、各将所管官军从实审勘、户下舍人余丁老幼家人等项不拘见在未到尽数供报姓名年甲在官。如隐匿不报者治以重罪。备细甘结造册。通送提督协赞官处。以凭亲诣各属招抚。未到者拘取前来见在者加意存恤使其尽力耕种。以期来岁收成。应袭官舍并余丁。如有情愿下场操练者。量与月支口粮三斗养赡不愿者听其随住生理。帮贴军装。庶使下情顾恋缓急有人。
　　一边城攻守之策、钱粮最为急务、正统十四年、独石马营等处、抛弃粮料九十九万有零。以今较之。十尚未及三四。葢缘往时储蓄年久。屯戍丰收。自经抛弃以来。虽是多方措置。终然转运艰难。除行各属将残毁缺少仓廒等项。设法修葢外。合无将累次报中塩粮客商。该部通查拘送提督都御史处审勘。中间有力无力。听其转换与人。不许卖窝私贿。但系有米之人。准与更名填结通关。庶免久占无益。及。每年量拨花布折粮银两。再为措置粮料。解赴独石等处。选择官房。委官收掌。以便年例折色给散。并缓急支用。仍于来年征收夏税会计之时。量拨有麦去处前来上纳。以备出战做炒支用。庶使根本固实。战守有赖。
　　一在边总兵镇守等项内外官员、中间有将所管官军、或贪图小利、私自放假、或营干巳事、私自役使、令其过关、并赴各处者、假以收买军装、取讨盘缠等项为名、自出批帖、任情差遣、一月之内、每一官员甚至有批差七八起。每起数十人者。全不顾念前项官军。俱系边城人数。妨悞操守。甚至奸诈小人。往来之间。生事害人。及变乱黑白。交构是非。若不关防。深为未便。合无今后除各卫所文引照例出给奏事人有关文照验外。其余内外官员。一应所管官军公干事件。并不许自出批帖。俱行所在提督协赞官处斟酌审看。如此则逃亡转移者少边卫易于充实给批付照。定限销缴。仍行居庸等关口一体遵守验放如各官财出批帖出入远去者。治以重罪。各处边方。恐亦不无此弊。仍乞通行。庶使人力少纾。事体得一。
　　一宣府等处旗军、旧例有家小者月支粮八斗。无家小者六斗。以后增添八斗者支九斗。六斗者支七斗。近俱仍照旧减支查独石马营等八城堡口外地方。砂碛之外。万山之中。居人未歉而啼饥。未冬而号寒官军十分艰苦。比之宣府又自不同人所共知。又况今年严霜早降。所在无收。即日烧造砖灰。采打柴木。一交春和。便须并力攒完赤城云州等处城堡。包砌工程。并增置修补各处墩台。正在用工之际。不得暂时休息。合无将前项八城堡旗军、仍照九斗七斗事例关支。待后修复完全。屯种丰收之日、另行定夺、庶使饥寒济利、边事可图、
　　一朝廷为见独石马营等处、系是修复地方官军数少、将犯罪充军修守等项发来着役本是良法。奈此辈畏惧边方。纵有家小随发者亦多买嘱所司卖放或托故行取。只身前来因无顾恋系绊。不久即便逃同甚有閧诱久住军人做伴逃去。以此该管官旗。加意看守伏路挨拏。见在官军。不得休息。徒尔劳人。终多逃窜。合无今后例该家小随住充军等项。所司务要行拘到日。审系正身。取具解人甘结牢固。责发明白填注批文前来。兵部仍行提督协赞官处知会验放。若有故托不到。并人批不同者。即系卖放。将解人送问明白。编发充军。庶使人有系恋事有实効。
　　一近该兵部议拟具奏钦准、将各边各处总兵参将等项内外官员、带去京卫官较人等、尽数发回、止留老成谨厚者三名、诚为边方军民之幸、近访得多有延缓占恡不发者、似此故违禁令、诚为祸患未除、合无该部再为通行催取、上紧回还、不许托故稽违、及该部该科遵守、今后如有出外、仍随带多人、意在朋结心腹、生事害人者、实时劾奏、不与准理、庶使法令昭明、军民感激、
　　一各边遇有紧关声息烟火、飞报到京、兵部议拟或请敕或差人赍文各边知会、宣府一带。止行宣府。而独石马营等处。必待宣府或该府转行。方得知闻。切独石马营。特出境外。若有北边声息必先当知而相去宣府。近二百里。山路险峻。又隔龙门卫关口。缓急之间。诚恐悞事合无今后遇有紧关边报。与宣府各另行遣。庶使豫识敌事。事机不误。
　　边务疏【禁息流言】
　　题为边务事、臣闻守穷边者莫急于安人心、息流言者莫重于严号令、可见收复穷边之难文庄之功至今赖之照得独石马营长安岭保安永宁一带、俱正统十四年失守地方、即今　皇上中兴、用人悉巳收复、坚甲利兵、谋臣猛将、所在而有、以故、逆虏闻风、知有畏惧、乃有小人妄生异议、鼓扇愚人、或以为守边官员。走入虏境或以为各堡官军。仍要掣回。或以边报贼情。如何严急。以致无知之人。不审虗实。辄便惊疑。一闻流言。忧惶无措。臣与都督孙安等再三询察、多是比先弃城逃走之徒。或托故存留在京。或怪恨拘发原卫。侥幸脱罪。不知感恩。乃更造言。以为得志。若不严加禁约。必致坏事方来。除会同孙安等晓谕、终是愚人、易惑难晓、臣愚欲乞朝廷特降圣旨榜文、谓此处边方往事悉不追究即今复守。内外文武官员统理。钱粮军马。日巳增益。墩台城垣。渐巳坚完。朝廷顾念边方。时刻不忘。在边之人。当竭忠固守。以为保障。如有倡为异议流言。摇惑人心。意在弃城逃走。悞坏大事者。许臣等指实参处以极刑示众。仍籍其家。赍捧前来、于各该城堡永远张挂、并戒饬内外官员、亦须洁巳正身、镇静持重。以安下人、以图大功、臣职守边境、事切安危、岂容缄默、伏望　皇上以穷边社稷为念、密切详议特出圣意施行、
　　边务疏【重冲边大将名号】
　　题为边务事、朝廷今日防边重镇。其大者大同宣府而其中紧要。莫先独石马营。至长安岭一带地方。此而失守。则宣府迤东。居庸迤西。保安怀来榆林土墓。皆为盗区。虽有大同宣府。道路梗绝。莫如之何。往年旧事所不忍言。追惟　祖宗在御之日宁弃开平专守独石增兵筑堡。务择名将。高其爵位。付之重兵。远虑深谋。昭然可见。前项地方。自经失守以来。或以为不足守。或以为人力不足未可守。　皇上力排羣议、命都督孙安以复守之、而孙安仰体圣谟、尽心所事、即今初见功迹、渐有头绪、但云州赤城二处包砌尚未完全、各城钱粮人马数目未及旧日、加之近日边报愈多。贼情朝暮不保。正在汲汲修为之际。而管军大臣。必须崇重其名号。责成其职守。庶几边事可济大功可成。提督守备自不为轻缘边军习知抚副名目而以守备为卑官故请改为副搃兵也缘孙安止是提督守备。别无将兵名目。宣府虽有总兵副将等官。一则西路边关尚多。一则独石孤悬路远。缓急不能相通。利害所关事体不小。且孙安官至一品。恩宠巳极。臣为此言。非敢代求升官进职。特欲加与名目使于行事便利于地方有益耳臣愚伏望　皇上宸断、特命该部会集看详臣言、如果不妄、则乞请敕孙安充副总兵名目、凡事仍依先次敕旨、与臣等公同计议而行、边境幸甚、
　　紧要边储疏【上纳粮料】
　　题为紧要边储事、近该户部为独石马营二处粮少、及天年不收、无从收买、奏准召人攒运粮料八万石前来、边人闻之、不胜感激、后因独石马营路远、无人应召、又该本部奏准、于顺天等三府起倩民间车辆关与脚耗芦席运来、然亦止运粮料五万三千石、今尚未完、臣访闻得如粳米一石、京师通州直银三钱三分之上、又每石关脚银六钱、耗米二升、每三石芦席一领、则是以银一两。然后运米一石得到独石。况兼所起车骡。系顺天等三府。为畿内根本股肱之地兵余之民。衣食产业。百计所出。一家所靠之物。驱之远出沙漠之外。万山之中。车骡死伤。多至贱卖。比及还家。十存三四者。有车畜不给之家。将官关脚耗芦席外。又加银五钱、雇募脚家赴仓交纳者。有至怀来坌道中途。车摧牛毙。重别出银雇脚到仓者。由是而观。朝廷擘画之焦劳。下人转运之辛苦。臣身叨职守边亲见艰难。不觉陨涕。但今口外粮少仓分。又不止于独石马营二仓。目下仅可支吾。全无积蓄。若以往抛弃百万之余较之。则今十尚不及二三。虽有塩粮等项。多因路远利微。不肯完纳。除尽力整理。今年耕种。及用心修葢各处仓廒外。缘今虏使巳回。贪饕之心。既不深遂。侵犯之毒。势有必然。若粮料不足。纵有城池军马。其为守战。亦难经久。既恐夏秋警急。缓不及事。尤恐京军动调。必费支持。不可不为之计。看得宣府万亿库收贮折粮银两数多。可以措置转换。得粟入仓。实亦足边一策。今将酌量计算。到北京宣府等处可以上米关银之人。地方路道远近险易顺逆之宜。斗头上下多少之数。开列上闻。乞敕户部计议。或可依拟。募民运纳而予其价值使之乐输胜于坐派地方运送数倍给榜于在京并宣府独石等处城堡晓谕自今春起。直至今年秋月屯种成熟。有米价贱之日。不拘官员军民客商人等。随其所有米荳等项粮料。不必预先报名妨占。不必限以石数多寡。自十石以上悉与随到随收照数出给通关。赍赴总督边储官处。依例发属支与银两。如此则觅利之人自然营运而无怨公私钱粮出纳稳当而无失视之前项攒运。并诸色措置。最为容易。仓廪可待自足。警急可保无虞。
　　每官银一两各仓该上米荳数目
　　米数多寡以仓口远近分派祖宗时派纳塩粮亦如此也
　　独石广积仓一石
　　马营广盈仓一石五升
　　云州堡仓一石一斗
　　赤城广备仓
　　龙门广盈仓
　　龙门仓俱一石一斗五升
　　鵰鹗堡仓一石二斗五升
　　长安岭仓一石三斗五升
　　皇明经世文编卷之五十九终
　　皇明经世文编卷之六十
　　华亭徐孚远闇公　宋征璧上木　陈子龙卧子　何刚悫人选辑
　　吴嘉胤绳如参阅
　　叶文庄公奏疏二（疏）
　　叶盛
　　疏
　　边务疏
　　抚服残寇疏
　　边务
　　捷音疏
　　地方事疏
　　边方用人疏
　　官牛足边久计疏
　　修复屯堡保障军民疏
　　经画边储疏
　　陈言边务疏
　　边务疏【防守】
　　题为边务事、据等备西猫儿峪马营周贤呈该兵部议拟奏准都督杨能建言事理、有警着令领军与大同宣府官军互相期约出奇剿杀等因、案查先该都督孙安具奏、兵部奏准令于马营专一操守、今又奏前因、欲便遵守、奈缘本营马队、止有官军二千四百余员名、内除无马官军五百四十余员名、令其专一屯种、其有马官军一千八百余员名、又要守城守日查并长哨夜不收等项、止有一千五百余人、抑且地临极逼、逼近胡虏。四通八达。最为紧要喉襟之所。宣府怀来藩篱。先年达贼犯边。俱从大小石门桦皮岭并独石等处入寇。所系非轻。设若有警本职将领官军前去、会合出哨、恐贼谲诈、倘有俺袭、声东击西、一旦又从本营地方突入侵犯、本营孤悬狄境、人少力弱外实里虚、猝无应援使进退不能成功、必致悞事、况独石马营云州等堡人马、巳有钦命宣府副总兵都督等官孙安等提督节制管辖、各城各有分委都指挥等官职掌、岂敢擅自调领、如有警急、若领本营官军出战、则营堡空虚缺人守备、若依先奉原议勘合事理、专一操守、则又违慢今奉钦依、得罪非轻、进退两难、理合通行具呈、乞为照详定夺、庶免悞事、等因、伏念臣以一介书生、叨受边寄、藩臣之体。本当奉行命令。但边事甚大。理难缄口。况周贤所言、亦为有理。臣更请以用贤所未言者、为　陛下言之、臣闻兵法有曰知彼知巳。百战不殆。又曰能守而后可战。兵法未暇论。杨能独不知往年独石马营杨俊弃城之事乎。独石马营口外各堡。俱是唇齿坚壁。足食足兵。人各专城。别无沮挠。尚且一筹不展。弃城而逃。今大同迤西至右卫。宣府迤东至独石。相去数千百里。重山峻岭。深沟断涧。自口外龙门迤西边墩之外。别无设置。一有声息。动辄梗绝。杨能乃欲以不可测度之贼情。以贫难复守之士卒。以转输有限之粮艹。预为会合之过计。远赴数千百里之期约。臣诚愚昧。未见其可。其言似乎可听其事未必可行边上情形与庙堂计寔有异同不得一槩依奉可以动庙堂而不可以欺边人可以惑一面。而不可以掩众目。臣与都督孙安等在边。但知无事之时。爱军惜马。修器械。谨烽火。严兵自备。慎固封守。酌量人力。增修墩堡。于以制要害之虏冲。于以便耕作之人畜。近又将往年贪黩总兵镇守内外文武官员庄田数百余顷。一一勘出分派贫军使之分班操练。尽力屯种。以养人力。以收人心。设若旦晚有警。持我之逸。乘彼之劳。守战随机。应变在我。使贼欲为久住。则野无所掠。而动止狼狈。欲为南牧。则恐蹑其后。而首鼠狐疑。大羊无赖。坐取败亡。必不使之有得意之日且幸边境小康。天年丰稔。庶几人力稍裕。人心稍孚以须军政修明。士气振作。复仇大举。岂无其时。而又上赖　陛下盛德。此疏犹有在垣中建白意不止边臣论边事而巳九重之上。根本之地。进君子而退小人百官之众、心术之微、戒阴邪而勉忠直、下服人心、上回天意、区区也先逆贼。将呼之而不来。驱之而不行矣。臣迂阔之见。犬马之诚、端在于此若如杨能建言。所谓会合天兵。荡灭腥丑。臣实未闻。古人有言曰。生事邀功。终匪　朝廷之利。愿　陛下无忘此言。臣又窃有献焉。今日边上大事。臣之所忧葢不在于宣大之不能会兵而特在于宣大之官多而不和望　朝廷力为调停。早为主张。边境幸甚。臣非不知和同静默、可以固位、呶奴忤众、足以取祸、顾以疏远之迹、受恩深厚、今为此言、在庙堂为忠告、在　陛下为献忠、况国之大事、在平兵戎、而又为边臣之职守、反复思之、不能自巳、乞敕兵部计议定夺施行
　　抚服残寇疏【安抚残寇】
　　议得我家之与逆贼也先、诚万世必报之仇、　朝廷念边储未充、人力未裕、故问罪之师、未即兴举、　皇上之心、即古先圣王待时而动、动在万全之心也臣等切照兀良哈等卫达贼、在北虏最为精悍骁勇。瓦剌等部下人马皆所不及。　祖宗以来。设卫安插。宽抚得宜。不曾为患。后来逆贼也先潜蓄异谋。妄加吞并。抢卤迫逐。不能宁居。欲断北虏之援当先收朵颜三卫欲收三卫当使之□利有名此□御之要策也加之处置乖方。或边将贪功生事。杀掠戕害。使之进退狼狈。计穷力屈不得巳胁从也先。往年逆贼入寇。皆此贼为前锋葢一则藉其勇力一则视为异类一则使之雪其宿愤逆贼之得以一时侥幸者。葢其善用兀良哈残贼故也今闻贼中有信受也先约束。跟随往来。为腹心之人者。有因受逆贼酷虐。偷拐马匹。前来沿边一带苟全喘息者。十百为羣。各带骑马家小东西往来趁逐水艹打围过活。近来边墩上瞭见人马。及所谓野达子皆此辈也。臣等窃谓此贼杀之既有可矜。且不足谓之雪耻复仇。不杀则在边日久。窥觇稔熟。又复被胁。止帚之也先。其为患害实是不小。臣等欲乞　朝廷特降安抚残寇木榜。谕以　祖宗设卫豢养之恩。与近来抚驭失所之故。若能纠众止帚顺　朝廷、必为区处安插腹里地面、如其执迷不悟。或听别部指使。沿边往来。窥觇侵犯。则立调大军、通行剿灭。上以宣君父之德意。下以离逆贼之腹心。且既得其人可以先知虏情虚实、因而取胜亦可豢养日久。因为我用。从此声罪致讨。灭耻除凶伏望　皇上特召在廷诸臣、详定可否、务使残寇见之、必坚止帚顺之心、逆贼得之、亦无借口之衅、然后降式施行、每面前写直书、后写夷字、臣等依式刻成木榜、选差敏捷夜不收、乘夜将前项木榜、离墩三四十里之外、有水艹去处安放。若此贼果有生道来降、臣等则当别行奏闻处置、设若此贼执述不省、仍复在边出没、别为构结侵犯之谋、臣等、奏请会兵夹道、奖率三军、搜捕残寇、使无遗类、如此庶得问罪有名、而受杀之人、亦无怨无悔、所据大同宣府等处、各边可用去处、亦乞裁处、缘系边情重事伏乞裁示施行、
　　边务【入贡使臣】
　　题为边务事、照淂北虏今年进贡使臣、于大同阳和宣府马营等处分道而来、其躧踏路道、窥觇军马、逆谋奸计、昭然可见不待智者而后知也、臣切惟进贡一事。中国近年自与瓦剌通好以来。止是大同宣府两处大路许其出入。葢两处系是总镇地方。钱粮军马。蓄积屯聚。皆非所属城堡可比。及至临期。又调所属城堡军马壮观。以振军威。以慑虏心。今一旦虏人分道入境。如宣府地方马营又系极边紧关要路。今年亦有虏使从此入境、若不与之戒约。遵守旧规。听其自行来去。切恐非惟城堡军马。被其掣制拘碍。难以调发。及边方虚实。被其侦伺稔熟。他日托此为由。分道入寇。重为边患。且自此以后。凡事不循旧规。无所忌惮。骄蹇纵恣。妄自尊大。无厌之求。非分之欲。其为祸亦岂小哉臣在宣府、馆待入境使臣、那哈赤及卜花奴侍郎时、曾问及以为尔等今岁来朝不依常年事例不循入境故道、各边分道入贡、或称系也先使臣、或称系各卫使臣、其皆也先使令主张、或自各卫各自主张、有那哈赤等答以并不系也先使令主张、俱自各卫、各自因其所住地方、取便入来等语、臣惟此言谲诈、虽不可信、而机会则有可乘、臣议得前项事情、干系边务、乞敕兵部将前见在京使臣、谕以常年事例入贡故道、使之遵守照旧俱从大同宣府出境、仍行口外马营所收弓箭、着落原收官员送至宣府、听候原来使臣回日交割、仍乞　圣明于使臣回还之日、通行请敕也先、今后务遵旧规戒约部属凡有进贡使臣、各要仍从大同宣府大路入境、若仍似今年听从各卫部属擅自主张、各因所住地方取便分投入境、即系犯边、已令边将俱不放入止知按兵厮杀而已、如此庶使虏酋知愧、奸计莫施、而背约违盟其曲在彼、唯　圣明留意、
　　捷音疏【两广盗贼】
　　以下文庄巡抚广东时所上
　　题为捷音事、先次大藤峡等各处擒杀首从贼徒三千二百余级、于天顺五年十一月二十六日驰奏讫续该会官议得两广贼巢。大概以交界江路龙山大藤峡五屯等处为中路。柳庆为西路。曹村木头峒高肇等处为东路。连贺为北路。其北路会合湖广另行、即今我师总营见驻中路江上、紧抵大藤峡贼巢、居中节制各哨、调度诸军、节次杀获数多、严兵困守、且剿且抚、山老人等诣营乞免诉系平民被胁、情愿领牌。向化者络绎不绝。葢贼之腹心已倾巢穴已破西北两路贼谋既伐、贼胆俱寒。连日分调南北二哨、痛剿龙山等处、俱已克平、军威大震、地方稍宁、其高廉间有出没、多系旧年越过流劫之贼、五屯等处系两广、切近灾害、湖州山海贼徒、尤当乘早扑灭、俱合分兵搜剿、该征夷将军总兵颜彪等、各于天顺五年十一月日期不等、分投躬亲、督率两京汉达、并江西湖广沿江等卫所两广官军土兵民壮款夫报効官吏人等、直抵浔梧廉潮等府灵山程乡平南贵县五屯大同等里曹邨等处、逓年为恶有名贼巢攻剿、有各贼携妻负子、奔入高崖峻岭、深菁密林、结为巢寨、筑立排栅、四围挑坑穵堑、暗下蒺藜菰签、专恃山险、明则滚木擂石、暗则装塘设伏摇旗吶喊、架弩持摽、列阵对战、其潮州民贼、伪称名号、妄拟官爵、结聚数多、尤为猖獗、当督官军人等、或用计诱致、或攻围追杀冲冒瘴毒、伐木运土、搭桥填路、杀败贼众、烧毁巢寨贼徙投崖落涧、溺死漂流者、不计其数节次解送捷报前来、通查得擒斩过首从贼徒、广东潮州府首贼罗刘宁张福通等、木头峒等处首贼刘公照刘公陋刘公恳等、广西五屯等处首贼周优王貌度等、龙山等处首贼陈公坛覃公仲王文齐覃公腊等、功次案候类奏、仍行抚安惊疑并胁从向化夷民、及催督各哨、作急追剿未获余贼、另行外、臣等复会同各官、参照两广盗贼。叛服不常。数年以来。愈加猖獗。固由地方官军不能擒杀。亦由兵力单薄而然。且如龙山巳该一十余年。不曾用兵。比先用兵。每年所得或几十余级。或数百余级而已。今年旬日之间。斩杀二千余级。大同五屯等里。俱系大山长谷。高崖陡涧。彼处被害父老。迎接王师。以为从小至老。不曾目见。以此变贼知惧。一闻神机铳响。辄疑天雷迅殛。明盔官军即达官达军也两广状人畏之后　朝廷欲调取回文庄奏留三百人常镇广中一见明盔官军。辄称白帽天兵。闻风震慑。无处逃生。乞免来降、救死不暇、出师将及半年、所向靡不克捷、此皆仰赖　皇上神功　圣德所致、
　　地方事疏【议置将官】
　　题为地方事、准镇守广东副摠兵欧信手本、天顺六年十一月二十九等日。节据各处飞报广西流贼分宗、水陆前来肇庆新会等处流劫、且声言劫掠官窑广城等因、议得两广、先年止有广西猺獞、久为民患因有征蛮将军挂印镇守、后因宣德以来。广东官民不为后虑。招引广西獞蛮越境佃种空闲田地。自此渐生流贼。勾引出没。近年广东黄萧养作耗、始设副总兵镇守、查得猺獞蛮贼、二十年来攻破两广州县二十余处虽即退散修复、军民受害巳极、前年广西攻破非北流藤县、广东流劫珠池官窑、事势危急、伏蒙钦命大军特下、斩首万余、今半年之上、仅得稍宁、军民稍苏、不料今秋广西自扑古河毛峒贼、遂惊疑扇动、又闻复征、各抛弃巢穴、流过广东行劫、与昔无异、臣等切惟广西贼巢。其于附近乡村人民。屡经遭劫、家既贫薄。又多防备。兼之本处官军。时常与贼厮杀。素号强劲。又有土兵狼兵。贼颇知惧。其广东地方。比之广西。数倍宽阔。山川隔远。经贼尚少。富庶犹多。人民软弱。兵力亦然。且全无土兵狼兵。其所在官军。仅勾守城。所以流贼行刦如蚕食桑广西巳偏。潜过广东。避强就弱。由近及远葢亦理势之常。又兼两广将官。各无统摄东。省惟曰广西流贼贻害广东失机之罪广东受之西省则言各守地方。止能本处剿贼不能照管别境、东省若谓广西扑剿。致贼流刦、西省则言界内贼徒。如何不剿甚至广东以西将为放贼。广西以东将为怯懦。谤毁日增。遂成嫌隙。尔我不顾。若非臣等极力调和、误事不待今日、以后制台驻札梧州以控御两广今则移镇肇庆今臣等看得广西梧州府。是两广交界地方。此抵会城。南抵交址。程各半月。东抵广东省城顺流而下。仅逾七日。最为紧关。中路控扼两广喉襟之地。流贼往来。必由梧州。北南两江。水面偷度。因无将官重兵总制其间。又因先年原守广西地方。贵州湖广官军一万五千。俱不赴调、旧守营堡、俱各废弃、以此不能守把、贼人肆志、伏乞皇上特敕该部会议、合无于梧州立为帅府、挂印征蛮将军总兵官镇守节制两省、会官专管军马盗贼事务、其两广各止设副总兵一员、广西柳庆浔梧等处、照旧设立左右参将二员、广东高雷廉州、设左参将一员、肇庆韶州设左参将一员、悉听镇守总兵官调度如此庶得耳目一新、号令丕变、将权止帚一、地方行事纔得尔我相和、彼此相顾、实为经久便益、谨题
　　边方用人疏【添设参赞道】
　　以下文庄为宣府巡抚时所上
　　题为边方用人事、照得宣府地方、控御胡虏、切近京师、实为北门屏蔽、而口外独石赤城等八城堡、孤悬境外、尤为宣府重地、往年逆虏入寇。守将匪人。云州失守、人心动摇。从而掣回独石马营人马。以致凭陵无忌。直犯居庸。使当时八城得人固守。必不至此。由是观之。其为重地可知巳。但八城相离宣府窵远。葢自正统景泰以前、俱用副将分镇。仍有文臣一员在彼。协赞行事。故得事体周当。兵食有方。前行之巳有明効、然所用文臣。又必管理军中事务。若止管粮。亦为非便。今看得彼中分镇右参将都指挥黄瑄、号令颇严、素有执守、可谓得人、惟无文臣协助办理、未免规画未周臣虽滥叨巡抚不能专在彼处。即目虏酋变诈、声言入寇、且龙门所侵犯二次、独石马营、累有奸细踪迹、虽即退回、其谋不测、缓急之际、难保无虞访得监察御史张鹏、曾经巡按口北、户部郎中王育曾在赤城管粮、两人俱负才能、俱有洁操、口外军人倾慕风采、臣一介庸腐、素不知人、但荐贤为国、区区寸诚、可对天日、伏望　圣恩轸念边方重地、用人重务、特敕该衙门会同看详臣言、倘无妄谬、将各官定夺一员。边堡设参赞道臣不常铨序故要详定职事名目量升职事名目。仍照往年事理。赍敕前来管事。兼管粮储。则边方之幸也。
　　官牛足边久计疏【耕种官田】
　　题为官牛足边久计事、案照先该提督守备周贤奏称声息不绝、乞将口外独石等处、先年领银四千九百五十两、买到见在官牛一千八百四十五只、共六百五十二具。马步每队、量留一具、共牛三只摘拨软弱军人养种、照例上纳余粮、买补马牛、措置军装、赈济贫军等用、其余俱给与缺牛原额屯军、并复业舍余领养等因、奏奉　英宗皇帝圣旨、该本部钦遵、查得前项官牛、系是本部议行、并总督边储右佥都御史李秉建议、节次奏准、行令彼处监收粮斛参政等官叶盛督运勘给整理去后、缘前项牛只、给与各军自种、均收余粮入官、易买马匹、措置军装等项本以优恤边军、且耕且守、今参将周贤、奏称前因、未审有无、相应合行彼处总兵等官、会议前项牛具、如果独石等城堡军人领种上纳余粮听候买补马牛措置军装等项、于军有益、仍照旧例施行、若是有妨各军操守就便取勘原额缺牛屯军、及复业舍余从公给俵耕种等因、具题、奉　英宗皇帝圣旨、该总兵官都督杨能议得且耕且守。经国远谋。不可轻废。况且大同宣府。自经兵以来。人畜荡尽。田庐荒芜。幸而　朝廷大发帑金。特差京官于河南山东等处买牛给发。以为足边之计。其数不敷。又发边库官银充买。数年以来。边储稍积。人得聊生。夫何法立方行。便益良多。而立法之人。去尚未远。何乃奏称劳军未便。要行改废。今会议得未可遽弃。合照旧例施行等因在卷、臣今会议得、臣等于成化元年分、通查得、前项口外并宣府合属地方、先年原买前项官牛、共该五千余只。中间有例前例后倒死老弱变卖不曾买补。及官员役占倒死之数。俱各查勘得出。设法陆续买补。又将旧有余粮添买牛只。见在共分为一千八百余具。严行参将等官。督令各该守备堡等官摘拨马步队无马软弱不堪出战军人。那兑给领耕种官田。今年虽有灾伤。亦颇收成查得军中骑操战马。自天顺八年正月二十二日诏书例后。至今年九月十五日止。各哨征伤架炮倒死应该买补还官骑操官马。共该二千六百余匹。此系紧用征操。每匹或用银七八两。或十余两。纔可收买。常年各处俱于原领军人名下杖并买补。中间贫苦边军。计穷力屈。朋合科敛。或不得已而典儿卖女。又不得已而除粮扣粮。究竟马匹难完。十欠六七。军士逼窜。十常二三。上下难为。公私俱困。今年因有前官田余粮。设法银两。头运差人于山西保定等处买马。约一千匹之上。即今秋田粗细粮食。量除牛料子种等用。次运再行发买。虽有欠马。计亦不多。文庄在镇专以官田所收余粮制买马匹修筑城堡确有成验而官府不烦杖并之劳。贫军不知朋合之苦。不动声色。边事可了。此皆官牛官田所致明効大验然非　英宗皇帝日月至明。户部当时参详明白。宣府摠兵等官杨能栢玉徐敬等。力持公论。则良法美意。废坏久矣。臣等切惟立法非难。守法为难。葢任官用人。更代不常。而流言异说。易于摇惑。伏乞　圣明、特敕该部计议、前项军中官牛官田事宜。请敕宣府边方守臣。着立定规。其见在官牛。务要时常禁革奸弊。用心查点孳牧。设法买补。不失原数。所收余粮严切稽考买补官马及买补事故官牛。置办军装养济贫难等用。不许役占侵欺。各官不得假公狥私。因而沮坏。则贫军有赖。边事克济。而　先皇帝之良法美意。永永不隳
　　修复屯堡保障军民疏【修复屯堡】
　　题为修复屯堡保障军民事、查得宣府各卫、旧篹修底册内、该奉总兵官武安侯等札付、永乐四年四月二十一日、节该钦奉敕谕、屯堡务要壕堑坚深、日夜遣人望高哨瞭、不可顷刻少怠、钦此、永乐十九年六月二十七日、节该钦奉、敕各处城池、务要十分整理得坚、屯堡务要修理得停当、摆布如法、便如一座城一般、朕将亲来巡视、钦此、永乐二十年十月初八日节该钦奉　圣旨、但是沿边及各难守屯堡、即将人口头匹、尽数收拾入坚固屯堡内居住、务在坚壁清野。使寇无所得必然就擒。钦此、臣等切惟戎狄为患。自古有之。欲声其罪状。则不可胜诛。欲绝其种类。则势有未可。久安长治之策。惟在备御之有其道耳。伏观已上　太宗文皇帝敕旨谆谆。功効可见。自后承平日久有司奉行。未免懈怠。正统十四年、达贼侵犯如河间涿州等处。因是城池不固。尚自惊疑不守。其余屯堡不言可知。臣等近因巡历边口。询审年高退闲见在庄屯居住军旗人等。共称本年贼抢之时。大虏之入止抢村落不攻坚城历来如此其屯堡或有墙壁稍完人畜藏躲在内贼人虽是窥伺不敢进入亦得保全但弃家上山者。不分险易。俱被搜杀。惨毒难言。又如近年毛家沟达贼入境。凡本庄墙壁完好者。人畜无虞。无墙去处。即被惨惊。以此观之。屯堡之有益于人多矣。臣等窃料虏酋即今肆志抢掠西边。日下各边。难保无虞。操军练马。固是本等。而修理屯堡。诚亦急务。宣府一方。沿边一带。自副总兵孙安修复。至今逓年。于紧关要害去处。修筑堡子。通计五十余座。俱系附近屯种军民在内。各有垛头敌台拨军相兼固守名曰拒敌堡亦颇周至。惟是四散及腹里屯堡。因循年久。墙壁未完。愚民习懒。不为后虑。若议修筑。佥谓劳人妨农。不知一劳永逸。且被贼杀卤。较之劳一时妨一业者。其轻重何如。欲乞　圣明特敕该部计议。行令严督都司卫所屯守等官省令此等、原有屯堡、及庄疃去处、趁此春和土融、及秋成农隙之际、各随见住居民。大以成大。小以成小。或酌量并辏。俱要高筑墙壁、脚阔五尺。顶收三尺。其愿有筑墩挑壕。及申禀上司。筑立拒敌堡者。听各为保障。昼夜谨慎。有警之时。量贼多寡。或并力固守。或一时躲闪。乘间投入城堡。庶使贼人侵境野无所掠且知有备不敢深入亦可少纾生灵荼毒之苦。其各边并北直隶先年原有屯堡。今见在村庄去处。合无一体责成修理。
  </div>
  <div class="pagination">
   <a href="皇明经世文编_page20.html">
    上一页
   </a>
   <span>
    ...
   </span>
   <a href="皇明经世文编_page16.html">
    16
   </a>
   <a href="皇明经世文编_page17.html">
    17
   </a>
   <a href="皇明经世文编_page18.html">
    18
   </a>
   <a href="皇明经世文编_page19.html">
    19
   </a>
   <a href="皇明经世文编_page20.html">
    20
   </a>
   <span class="current-page">
    21
   </span>
   <a href="皇明经世文编_page22.html">
    22
   </a>
   <a href="皇明经世文编_page23.html">
    23
   </a>
   <a href="皇明经世文编_page24.html">
    24
   </a>
   <a href="皇明经世文编_page25.html">
    25
   </a>
   <a href="皇明经世文编_page26.html">
    26
   </a>
   <span>
    ...
   </span>
   <a href="皇明经世文编_page22.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
