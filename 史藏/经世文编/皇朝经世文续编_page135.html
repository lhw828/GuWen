<!DOCTYPE html>
<html>
<head>
    <meta charset="UTF-8">
    <title>皇朝经世文续编 - 第 135 页/共 192 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇朝经世文续编 - 第 135 页/共 192 页</h1>
    <div class="content">据称断不致误。臣见委知府衔甘肃候补同知丁鹗等赴巴里坤。又委布政使衔甘肃即补道陶兆熊等赴古城。办理采粮开垦及收支事宜。此北路筹粮情形也。南路肃局。存见粮三万余石。安西局。存见粮一百数十万斤。哈密局。除张曜各营外。存见粮一百三十万斤。见正赶紧灌运。张曜在哈密办屯垦水利。事必躬亲。不惜劳瘁。据报垦荒地一万九千余亩。可获粮数千石。见据甘凉肃各厅州县禀报。今岁夏雨优渥。冀获丰稔。将来新粮市价。有减无增。车驼之受雇者。亦日多一日。转运较从前稍易。此南路筹粮情形也。臣因归化包头采运巴里坤。较凉甘肃采运巴里坤。价脚大减。而粮则实装实卸。别无虚耗。故决计于北路开一运道。陆续拨兑实银已四十余万两。宁夏已拨银三万两。计秋高驼集。运数可增。南路由甘运肃。由肃运安西。均用车驮。由安西运哈密运巴里坤。均用驼只。节设厂局。浚水泉。刈草薪。以利运道。一切经费。统于见办采运项下开支。计辘轳转般。运数可倍。此合南北两运筹巴里坤之粮也。俄国在山诺尔地方。紧接我布伦托海边界。距古城数百里。俄人代为采运二百万斤送古城。视巴里坤运古城路程较近。实属获之意外。计需银十五万两。此于北路之北筹古城之粮也。就目前局势。筹应前敌急需。事之所得为者祗此。历代之论边防。莫不以开屯为首务。或办之用兵之时。以省转馈。或办之事定之后。以规久远。要之得其人则有益军储。不得其人则虚糜经费。且西北治地开荒。尤资水利。就洼潴水。障之令深。引渠溉田。洒之令普。既需人工。尤资器具。而哈密土质善渗。土工石工外。别有毛包裹之工。为他处所罕。既须多筹器具。又需广备条。开垦之先。所费即巨。臣于张曜由安进屯哈密时。已津贴过运脚等银五万余两。购办条价脚银约九万一千余两。张曜躬率所部。殚力经营。而后得着成效。计以后踵而行之。因此奥区。保绥戎藩。而成数十百年无穷之利。见复经画巴里坤。收召饥兵一千三百余名。每月给饷银三千两。配以矛杆枪子药。俾其复成劲旅。复委甘肃同知丁鹗等勷办屯垦事务。兼收包归宁夏所解军粮。惟巴里坤地当天山顶畔。气候凝寒。旧设天时地利人和等厂。久已荒废。屯务虽兴。暂尚难供客军坐食也。由巴城而西北七站。地势沃衍。天气渐和。由此而古城迤西一带。更称膏腴上壤。景廉所办公屯私屯外。余荒甚多。若兵民尽力耕垦。不虞乏食。臣见委布政使衔甘肃补用道陶兆熊拣带员弁。前赴古城验收俄人代办军粮。支发价脚。一面察看古城一带情形。经画屯垦事宜。随时驰禀核夺。此筹哈密巴里坤古城粮运屯垦情形也。一曰兵事宜早为整理也。西事稽延。至今未睹成效。由于冗食多而战士少耳。旗绿诸营。久不足额。就近各省。无劲兵应调。于是取土著兵民。及各处就食兵民。授地耕垦。一备军食。一备战守。无事则驱其尽力陇亩。有事则调其效命锋镝。谓之且耕且战。事非不劳。谓之即兵即农。名非不美。然调赴期会。则彼此观望。数日不能取齐。麾令前驱。则勇怯杂糅。气势不能完整。其何以战。

且既挂名武籍。又令其从事耕耘。譬犹左手画圆。右手画方。两者相兼。必致一无所就。是且战之兵不能战。且之兵不暇也。兹宜划兵农为二。择其精壮有胆之兵。宜马者。马宜步者步。束以营制。一如内地军营。其曾着战绩如徐学功辈。用之为管带为督带。其才能办事如孔才辈。用之为帮办。凡督带管带以及所部哨官什长。酌给薪水办公银两。散人给饷与粮。按照客军营制减给。其愿弱不任战者。散之为农。按照户口。指余荒地亩。令其承垦。由官酌给耔种农器耕牛。收获后缴本归仓。外不取息。其所获粮石。由官照时价收买。庶其精壮。营伍可得而实。散其愿弱。屯垦可得而增。两利之道也。关外各城所驻大臣。有办事领队帮办之分。所驻之兵。有锡伯索伦达呼尔察哈尔蒙古厄鲁特沙毕纳尔及绿营携眷兵换防番戍兵之分。乱后旧制不可复按。而办事帮办领队大臣。于本营存兵外。兼带马步各营。各请专饷。所称马队步队。既罕能战之兵。而办事帮办领队各员。又非尽知兵之选。徒糜饷粮。无济实用。都统及各大臣。因虑产饷未极其丰。增更形其绌。力主画地自封闭关谢客之议。以护官私屯粮。不顾兵事利钝。金顺进驻古城。张曜进屯哈密。迟回不前。而后队尚迍邅原防者以此。见在巴里坤古城已办采运。哈密已开营屯。金顺张曜两军留后之队。应即陆续开拔。兵力既增。则屯丁可减。窃维此时必分别兵农。责兵以战。课农以耕。而后饷事可节。兵事可精也。哈密巴里坤古城所驻各大臣。就见在所存旗营。核定粮饷。如缺额过多。准照旧额马步。就地挑募丁壮补码。但责其保守城隘。不必责以战事。脱屯丁伍籍。散之归农。则尽力陇亩。民乐耕其野。而官屯私屯地亩。收获余粮。准照时价发粜。民益得其饶。不但分驻各军。可资接济。即调发续进马步。沿途就地采购。毋期裹粮以趋。于兵事更觉顺利。较之见在办法。兵农两荒。不犹愈乎。如蒙　　圣明鉴允。应请　饬下金顺文麟遵照办理。庶于时局有裨。此筹整理哈密巴里坤古城兵事实在情形也。　　谕旨关外兵事饷事并转运事宜。均责臣督办。而兰州距前敌数千里。饷粮转运。虽可总其成。至忝预戎机。则调度指麾。不能发当其可。自当率大军。亲驻肃州。相机办理。惟师行粮随。事豫则立。当此新谷未升。驼只歇厂。转运难期畅旺之时。不先将前敌各军食粮灌运充裕。催其留后各营陆续开行。而遽大军进发。致占前敌军食。向后彼此兼顾。更费周章。督臣兼司关陇。辖境辽阔。移节肃州。距关内腹地太远。又苦鞭长莫及。调集各军。所遗营垒。均是扼要地方。非权其缓急。移拨填。于建威销萌之计。亦形疏略。见在一面督饬西路各局。于驼只起厂之前。赶催车驮层递灌运。一至八月。即调新驼分驻安西哈密各处。分段层递转输。而调回车驼搬运新粮。一灌运安西粮局。一运供臣部军食。庶期会从容。畜力舒展。于事均便。一面调集各路将领。商议出关随征留后防守各事宜。及移营分。一切务臻周妥。臣之进驻肃州。未能求速者此也。至景廉所奏关内运粮至古城。应以十万石为度。以斤重则三千余万斤。非竭四五年之力。不能办到。金顺缄开。所有会衔缄牍。全未与闻。所需军粮。合留后十余营并计。每年以市斗二万石为度。尚祗六百万斤。然此皆金顺未调补乌鲁木齐都统以前。就彼时局势言之也。合并声明。所有筹办粮运兵事。谨据实陈奏。伏乞　　圣鉴训示。

　　请各省匀济饷需片
左宗棠

再现在时局。洋防塞防重。人共知之而能言之。而难易之分。不能无辨。洋防开办一年。经始之费可减。塞上则正值用兵。诸需从新筹措。如军火器械一切。海疆随时随地可办者。塞上则须预为筹计。踰水陆万里以达军前。始供取用。一物之值。购价加于运费。已相倍蓰。尚须先备采运实银。乃期应手。其不同者一也。海疆皆富饶之区。各口通商。又利源之所在。以厘税言。除两江岁入千万缗曾见章奏外。粤浙所收。较丁粮奚翅一倍。所需防费。自已绰然。甘肃则素称荒瘠。通省丁粮。一岁仅二十余万两。乱后则并此亦难覆按。农民喘息仅属。翻须由官多方劝相。始免槁饿空山。又地气高寒。物产本绌。土俗不解经商服贾。出外求赢。贫乏无聊。坐以待困。缾罍早罄。挹注奚施。其不同者二也。东南泽国稻之乡。舟楫转输。一帆千里。商之谋生易裕。官之筹措非艰。甘肃则粮食升斗。皆须负戴而行。数十百里之程。非车驼莫致。运脚之费。每过粮价数倍。且有多过十数倍者。故东南各省。粮与饷可合为一。西北则粮价脚价。非由官另筹津贴不可。其不同者三也。用兵既久。官私耗竭。有时需用孔亟。储积已空。则于富室大商挪移借贷。随时归款。甘肃则本地无可筹商。如协款不到。惟有借用洋商巨款。及饬各台局向附近殷实商人议息筹借。然借洋款。则必指省关还款。以印票为凭。借华款。则必饬台局于附近商贾会萃之区筹办。以信约为凭。近则陕鄂。远则上海。相距辽阔。不能克期得银。而华款又多零星凑集。为数无多。比借款解至。则守候领取者。环待已久。一散即尽。既非若海疆之就近取资。可以省事。又不能如洋商之易集巨款。可以久支。如非计无复之。未肯出此。其不同者四也。臣自出师江皖。转战浙闽。所历皆兵燹之余。就地筹维。未尝奏请部款。就浙之饷需以讨闽贼。就闽浙之饷需以讨粤贼。迨事平调督陕甘。而欠饷一律清还。浙闽司库亦渐有储积。东南各省。饷源可浚。军用易充。转运又便。虽时艰孔急。需用浩繁。但令经画有方。亦可勉资敷衍。非若甘肃之无可取资。仰给各省协款。如婴孩性命。寄于乳媪。乳之则生。断哺则绝也。

窃计沿海之防。除从新采购制造应用款项。所有饷需一切。未必多于前此用兵之时。而南北两洋。又兼六省协款之入。撙节支用。防患未形。绰有余裕。乃各省应协甘款。既不照常委解。而各省之协济洋防者。又皆以洋防为急。塞防为缓。以致臣军出款日增。入款大减。岂沿海防军。重于出塞征军。今日防海之事。实急于出塞之事乎。窃维饷源祗有此数。此壅彼缺。势所固然。疆臣各辖一方。畛域攸分。恒情不免。部臣总司　国计。因时制用。乃其所宜。无论防患未形。较之整军待发者。事势本自从容。即有时变故纷乘。在腴疆就近筹维。岂至遽形束手。制用之道惟尚乎均。均无贫。不易之理。果能相其缓急。为之酌剂。则裒多益寡。自可两全。即以欠饷而言。臣军积至二千六百余万两之多。所部除火食马干寒衣单衣外。每年仅发一月饷。尚须多方设措。似此窘蹙。事何可长。各省虽同值时艰。但各就本省应发饷需。节缩一两月。匀济甘肃。在各省所欠者。不过一两月之数。在臣军则可增数月之数。是富者减一盂之食。仍免号饥。贫人利壶飧之加。即期宿饱。不独通融挹注。大局藉可维持。兼之撙节支销。积欠亦渐归有着。此则微臣区区愚悃。不得不披沥陈之者也。现当整理军事之时。念及军储不供。刻深悚惕。谨据实附片具奏。伏乞　　　圣鉴训示施行。

　　边饷艰难请变通办理疏光绪元年　　
鲍源深

窃维自古立国之经。必先足用。足用之道。必先充实内地。而后以余力控制边陲。未有竭内地之藏。供边陲之用。而能善其后者也。汉之盛时。屡击匈奴无功。其后用赵充国屯田之策。省息大费。乃以平定西羌。国家充裕。糜饷劳师。力犹难继。矧其在财用匮乏时乎。今之内地空虚极矣。自咸丰初年。军兴以来。殚竭财赋以佐饷需者。为数已不可胜计。迨发捻既平。滇黔胥靖。而各省犹协拨频仍。不遗余力。以内地甘陇未清。不得不竭力图维。勉资军硕。其实百计搜括。已极艰难。乃自肃州告捷。因出关师行紧要。征饷益繁。其见诸奏咨者。如左宗棠拟借洋商三百万两。袁保恒请拨部款二百万两。各直省于协济月饷外加拨之项。或十万两五万两不等。而景廉金顺等军。及西征粮台月饷。尚不在内。兵事伊始。需饷已如此浩繁。盖关外用兵。骡驼之费。转运之资。较之关内且增数倍。然其事果有把握。计期可以告蒇。各省即设法筹措。尚冀有日息肩。无如边地荒遐。回情狡谲。恐非克日成功之举。设迁延岁月。边外之征输未已。内地之罗掘先穷。万一贻误戎机。悔将何及。现在部库无充余之蓄。其各直省情形。东南若江浙等省。地方凋敝。民气未复。艰窘固不待言。西北若山东河南山西四川等省。虽较东南稍称完善。而纷纷协拨。力亦万难久搘。即以山西而言。岁入之项。仅三百万有奇。应解京饷固本饷一百零六万。应拨各路军饷一百九十余万。本省必不可少之用。一百六七十万。以出衡入。窘竭情形。岂堪言喻。山西如此。他省可知。在司农因边需紧迫。加增指拨。原有不获已之情。在疆臣念军饷孔殷。竭蹶输将。敢有稍辞难之意。第出者日见繁多。入者祗有此数。其尚可强支者。无非剜肉补疮之计。其无能勉应者。早成捉襟露肘之形。各省库储。为京师外府。而令空虚一至于此。瞻维大局。岌岌可忧。夫天时人事之变。常出于意外。所贵思患而预防于未然。今内地空虚若此。设猝有水旱刀兵之事。何以应之。即如上年台湾有事。海防所用已多。黄河南迁。工赈又需巨款。现闻河洲抚回复叛。即立可扑灭。军费须筹。此皆猝然而来出于意外者。不得谓近日之患仅在边陲。而内地封圻遂可晏然无虞。不必稍留余力以自备也。臣亦知新疆为　　　高宗开拓之地。正当乘此兵威。力图收复。第事有宜审时量力参酌于万全者。譬如人之一身。尺寸之肤。皆父母遗体。但四肢心腹。轻重悬殊。四肢疮痏之患。固应攻治。其如大病之后。元气亏虚。亟须培补。若不顾心腹元气之伤。锐攻四肢疮痏之疾。窃虑肢体之疾未疗。而心腹元气愈亏。论者以此为保惜先人遗体。然乎否乎。内地。心腹也。边陲。四肢也。耗费于边陲。竭财于内地。何以异是。天下事有先本计而后末图。舍空名而求实益者。亦惟于轻重缓急间一权衡之耳。或谓收复新疆。乃　　　文宗显皇帝未行之志。我　　　大行皇帝未竟之功。岂容缓图。

夫古之圣人曰善继善述。于前人未竟之志事。乘时而亟图之。固为继述之善。于前人难竟之志事。审时而徐图之。亦未尝非继述之善。善者。因时变通之谓也。我　　皇上缵承统绪。何一不祗绍前徽。第敬念　　皇上冲龄践阼。　国事方殷。于边陲小丑暂示縻。于内地封疆先培元气。似亦因时制宜之道。无惭继述尽善之称。可否请　　饬下西征各军。未出关者暂缓出关。已出关者暂缓前进。挑选精锐数千。驻安西炖煌玉门一带。防守关塞。北则于河套要隘。相地布。扼贼东趋。其业经西进之师。可退者退。不可退者。会合其地防兵。固守城池。勿轻远击。并仿赵充国屯田之议。令各处驻之兵。且耕且守。如是者有数利焉。兵多则饷巨。挑选精锐。计口授粮。饷少易给。一利也。道远则运艰。近关而守。转输较便。省费实多。二利也。全军远出。后路空虚。易战兵为防兵。外联巴哈。内顾甘凉。安边即以保境。三利也。内地之兵。长征绝域。水土不习。病溃堪虞。息其劳以养其锐。士气奋兴。兵皆可用。四利也。屯政既修。贼来则击。贼退则耕。以逸待劳。俾无窜掠。足以制贼之命。五利也。初兴屯田。不无巨费。然裁兵减运。以其费办屯。亦无不足。况当前节饷以兴屯。异日即收粮以充饷。所费者暂。所省者常。六利也。擅此数利。内足以固守关塞。外足以慑伏羌戎。蠢尔么。或者不歼自灭。如必重烦兵力。数年之后。俟边外屯粮既足。内地财用稍充。再请　　皇上饬师西进。殄此余氛。边外各城。传檄可定。复　　祖宗旧拓之疆土。式廓鸿规。成　　　先朝未竟之事功。克光前烈。天下莫不仰我　　皇神武内安外服。震迩威遐。运谋果出于万全。成功何争乎迟速。是则酌量变通。一时省兵节饷之权宜。实百世靖寇绥边之长策也。如或不然。必于目前锐意进攻。竭内地窘绌之度支。供边外浩繁之军费。无论劳师鄙远。未易成功。即迅就荡平。而底定之余。善后经营。需用更不知凡几。试思今日时势。　国家有此大力否乎。总而言之。近时第一大患。首在忧贫。近时第一要图。必先足用。京师为天下根本。部藏无余。各省为京师屏藩。库储告匮。斯即日夜求开节之方。尚恐不逮。傥更不求变计。壹意西征。坐令部藏藩储。日窘一日。近忧孔迫。远患方深。此臣所以念　国计而彷徨。顾大局而萦虑。窃不能已于言者也。臣祷昧无似。迫于愚诚。敢竭管蠡之见。是否有当。谨恭折具陈。伏乞　　圣鉴训示。

　　统筹新疆全局疏光绪十三年　户部
窃维理财之要。在量入以为出。考之礼曰财用足故百志成。又曰国无九年之蓄曰不足。是知财用穷乏。则苟且之法繁兴。即天下之大患潜伏。非小故也。我　朝用兵之费。未有如今之多且久。财用窘乏。亦未有如今日之甚者。军兴以来。近三十年。用财曷止万万。迄寰宇底定。惟甘肃新疆需饷孔多。除明春一军业经裁撤不计外。以现在调拨而论。刘锦棠谭锺麟关内外之师。岁拨银七百九十三万两。是为西征军饷。若西宁岁拨之一万。宁夏岁拨之十万。凉庄岁拨之八万四千两。不与焉。金顺一军。并接统荣全景廉旧部。岁拨银二百二十八万两。部垫二十六万两。是为伊军饷。若巴里坤专饷。迭次提拨之四十万两。不与焉。锡纶接统英廉所部并新募诸军。岁拨银三十三万。是为塔尔巴哈台兵。长顺接统恭镗所部。岁拨银九万六千两。是为乌鲁木齐军饷。若张曜所带豫军。岁需银六十余万两。向由河南供支。亦不与焉。以上西路各军。每岁共需银一千一百八十余万两。遇闰加银九十余万两。军需而外。善后经费。又每次动拨数万数十万两不等。事权本未画一。故勇无定数。饷尤无定额。通盘计算。甘肃新疆岁饷。耗近岁财赋所入六分之一。各省关或括库储。或向商借。剜肉补疮。设法筹解。已属不遗余力。各路又以饷不足用。屡请于　朝。臣部不得已。为之提拨积欠。各省关解积欠。则停月饷。解月饷。则停积欠。虽迭奉　　谕旨。令统兵大臣将欠解之藩司监督指名严参。各将帅深知艰窘情形。碍难参劾。公议既穷。不得已私函婉托。委员守催提解。偶有不前。飞章告匮。咸谓嗷嗷待哺。奏请部储。臣部无可指拨。不得已于封储洋税项下。动拨数万或数十万两。以救其穷。此处甫行领完。彼处告急又至。事同一律。本难歧视。不得已再拨库储。所有历年部垫饷银。各省关未能悉数清还。出款暗增。入款暗耗。臣等以部库关系根本。储积无多。实难轻予外拨。而各处领到部饷。甫清旧欠。又有新亏。不得已另向商借。或将勇数浮报。暗地赔偿。或将应协饷银。明请抵补。一款未清。又借一款。重重计息。愈累愈多。近来所偿息款将近千万。上损　　国帑。下竭民膏。艰窘情形。日甚一日。查光绪八年分。各省关实借西路饷银。尚有五百八十万两。划还洋款二百一十六万九千余两。部垫银四十八万两。部库另拨银八十一万两。各军共受协饷银八百五十三万余两。夫协饷必出于库。今则库款空虚矣。从前因军饷不敷。务求节省。葬银红事等赏。久已悉停。廉俸兵饷役食。莫不减折。一切支款。又须减平。综计裁省之数。悉以供军。既供本省各营。又顾各路协饷。预挪来年钱粮。不足填补上年旧欠。疆吏则以罗掘一空。频登奏牍。臣部亦以库款支绌。屡渎　　宸聪。上年筹办海防。西路协饷。颇难兼顾。各省奏请改拨。臣部几无可改。各省奏请停解。臣部何敢遽从。各省声称万分艰难。臣部犹谓务当筹饷。不量其力。徒托空言。天下无大患难之时。犹且拮据如此。万一海疆有警。岁入更减。各省自顾不暇。西路之事。何堪设想。协饷究出于民。今则民益困穷矣。

查咸丰初年。始抽厘助饷。于关税之外。复设厘卡。近重征大。吏谕民以暂时抽收。事竣裁撤。小民均切同仇之义。勉强输将。其后厘卡愈密。法网愈周。析及秋毫。贩负俱不得免。因军饷不足。迄今未能遽裁。计每军报部收厘数目千数百万。至外销之款。与夫官吏所侵蚀。书役所勒索。又无论矣。层层剥削。竭泽而渔。商贾咸谓事竣不裁。久为商累。货物昂贵。终归累民。至于田赋所出。俱有常经。军兴既久。供亿不恒。遂隳经制。如四川之按粮津贴捐输。已近加赋。各省遭贼蹂躏。城池甫复。遽事征收。兵燹孑遗。靡得喘息。本年之钱粮。既须完纳。历年之积欠。又须带征。饷需紧要。不得不严其考成。考成綦严。不得不出于敲朴。至于州县之勒派。胥吏之诛求。尚不在其中。而民间捐赀以应差徭。摊派以办团保。又无论矣。虽官非增赋。私已倍输。数十年来。海内疲弊。户鲜殷实。田多污莱。率以此故。近年如山西河南二省。迭遭大旱。死亡枕籍闾里为墟。竭全力以救之。殆仅有存者。至今元气未复。生计萧条。上年山东黄河溃堤。横流千里。沿河之众。半付波臣。辗转流亡。以百万计。虽蒙　　圣恩截漕发帑。恤此灾黎。犹有居无室庐。食无藜藿。鬻男卖女。聊图苟活者。饥民既众。隐患方深。至于顺天直隶湖北江苏浙江安徽河南四川等省。水旱偏灾。又无论矣。大乱甫靖。又罹奇灾。一切苟且之法。皆未停罢。臣等窃危之。伏查我　　朝戡定准回两部。举全疆二万里隶之职方。其时府库充溢。当世犹不免耗中事西之疑。今则库款空虚如此。民力困穷又如彼。而西路军饷。数倍于　　国家全盛之时。悉索以供。靡所底止。若不预为筹划。仰屋徒嗟。傥蒙　　圣明垂询空虚之故。臣等毫无补救。实难辞咎。即　圣慈不加谴责。天下万世清议。其谓之何。臣等再四思维。耗中以奉边。终非长策。但西陲要地。非内地为之调拨。亦不能支。是用稽考旧章。旁参众说。不揣冒昧。敬为我　　皇太后　　皇上陈之。一曰定额饷。甘肃新疆岁需拨饷千数百万。断难供亿。且断无全解之理。徒使应协者任意挪移。盈虚难考。受协者借口欠解。借垫频仍。皆额饷未定之故。查道光年间。额兵尚未裁减。臣部估拨甘肃新疆岁饷等项四百四万两。或四百十五万两有奇。除留抵外。实拨银三百余万两。咸丰年。计陆续裁减裁扣。每年计拨银三百二万两。除核减折放留抵外。尽调拨银二百四十四万五千余两。迨回逆构乱。攻剿之师。另拨月饷。额饷久已停解。光绪四年。西路渐就肃清。前督臣左宗棠覆陈新疆情形折内。请于三年之后。部拨甘肃新疆的饷。每年以三百数十万两为度。臣部议覆。届时再行奏明办理。迄今已逾三载之期。所有甘肃新疆各军饷。应照左宗棠奏案。每年调拨的款三百数十万两。不准各省蒂欠。合之本处岁入流抵之款。已在四百万两上下。嗣后不准再向商借。亦不得率请部储。经久之图。莫要于此。

一曰定兵额。查关内减兵裁勇。已有规模。惟关外统兵大员太多。均得专折奏请。招募兵勇。迄无定额。现查刘锦棠所部马步二万三千余人。张曜所部六千余人。乌鲁木齐古城兵勇八百余人。巴里坤官兵九百人。金顺锡纶所部约有二万余人。综计全疆兵勇。数逾五万。较承平额兵四万之数。已多一万有奇。力分于将多。财匮于兵众。臣等窃以为新疆既改设州县。时势变迁。乌鲁木齐巴里坤古城库尔哈喇乌苏等处。自遭回乱。旗丁所存无多。宜归并伊。即以伊将军专辖旗兵。如内地驻防之例。应令刘锦棠等通盘筹划。就额饷数目。酌留兵勇。应并者速并。应裁者速裁。合南北两路满蒙汉兵勇。总不得逾旧额四万之数。现在防营无事。口分尚给行粮。若有事之时。加饷则款愈难筹。不加则何以示劝。臣等拟仿成法。量为变通。暂以二万人为勇。改行粮为坐粮。出征外域。始照行粮支给。再于客勇之愿留关外者。选精壮万数千人。规复制兵。照土勇章程支给。其驻防及台站卡伦各项官兵。口分有较土勇少者。毋庸议增。以节饷项。惟各路兵勇。饷章歧异。约有数十等。应令刘锦棠等查明各路章程。殚心经画。力任其难。将兵数勇数饷数。妥议章程。奏明办理。一曰一事权。查新疆南北两路。岁需兵饷等项。向由该将军都统参赞大臣核明确数。预先在甘省调拨各数。归入甘省兵饷。于年终造册具报。臣部于冬拨案内。汇总拨给。至今成法荡然。募勇则各请专饷。善后则各立章程。饷则各自迎提。浮开盘费。局则各自添设。经费尤多。至无事之员。亦复张颐待哺。一官之费。耗十数勇之口粮。官阶无可清查。虚冒更难考核。即如前乌鲁木齐恭镗所部一千余人。开报差员至一百七十余人。几于数勇一官。纷纷滥支薪水。尤出情理之外。良由事权不一。无所考核。以至于此。虽有督办军务大臣。而各将帅位敌势均。究不能如内地督抚。可以节制全省。今议调拨额饷。汇总发给。必须得人总会其成。俾各营章程画一。解到之款。专归一处分拨。各军各路差员。尽可裁撤。以裕兵食。臣等所议三事。旁参远证。理在不疑。犹虑有阻臣等之议。而挠臣等之说者。或曰。西事孔棘。今昔情形不同。拨饷千万。犹苦不支。乃尽以三百数十万两为额。西陲瘠区。岁入有限。为边计者。不已疏乎。不知内地根本也。边陲枝叶也。公私匮竭则根本伤。根本伤则枝叶将安所附。夫天下之患。不在于外。常在于内。史册所载。具有明征。今自通商以来。寰海之内。皆有敌人。几于无处不防。遇事虚声恫喝。使我常为之备。师老财殚。以冀乘间一逞。方今要策。在蓄财力以待时。断无偏重一隅之理。新疆距　神京万里。而耗竭中原。予人以隙。非计之得也。

溯查同治初年。各省办操办防。未能兼顾额饷。每年调拨新疆经费。仅四十万两。尚未解齐。此后若有缺乏。客勇剽悍。岂止哗溃堪虞。欲求如旗丁之甘心穷饿。诚不可得。能不为之寒心哉。即谓边备不可不修。而筹划必归久远。故额饷宜复。复额饷。当裁勇以复兵。屯田以抵饷。所议额饷。原系左宗棠奏案。其时甘省尚未裁兵。续查左宗棠奏新疆利源可开。流亦可节。就地取资之说。将来调拨。尚应照咸丰年间成案核减。若徒求目前调拨之多。而忘日久难继之患。变出意外。恐非浅识所能窥耳。或又曰。逆酋勾煽回众。俄人潜蓄阴谋。总使益兵。犹虑疏失。裁客勇。则军威不振。减勇饷。则口分不敷。所虑得无未周。不知自古有必胜之将。无必胜之兵。顾谋略何如耳。若处处填塞兵勇。则备多力分。善用兵者必不出此。方今养勇太多。浮冒居其半。老弱居其半。而西陲各军。日虞敌至。不敢遽裁。坐致罢敝。久皆无用。殊为失策。夫用兵犹弈棋然。巧者熟审全势。置数子于要害。足以制人。拙者昧犄角之方。即布子满局。不免于败。现议汰弱留强。合全疆兵勇。以四万为额。一半列戍为防守之局。一半居中为游击之师。苟将得其人。军无虚籍。平时屯田以劳勚之。农隙训练而整齐之。必大可恃。纵俄人启衅。逆酋窥边。悉众征行。不难调关内之兵。防固后路。固不在多养无事之勇。蠹耗　　国家有限之财。议者以为兵多足恃。譬之千金之家。常虑盗贼。日需数十人以防之。盗尚未至。不终岁。而千金之家。巳为寠人矣。勇饷不敷之说。当以关外粮价昂贵故。查关外粮价。与关内不殊。且有比内地稍贱之处。前据刘锦棠奏称。颇有谷贱伤农之患。况楚军坐粮。已较土勇为优。土勇章程。较之制兵额饷已加二三倍。亦不为少。远考之军需则例。出征加给盐菜。事竣即应住支。近考之刘锦棠张曜所议。亦以改行粮为坐粮。招募土勇规复制兵为请。但须严禁克扣军饷。口分必无不敷。至各城回民虽众。同是血气之伦。绥之斯来。虐之则叛。疆臣仰体　　皇仁。奉扬风化。蚩蚩之氓。未有不帖然服者。闲有顽梗之辈。不难诛锄。又何勾煽之足虑哉。窃揣众流所议。略尽于斯。臣等亦非故为高论。漫相穷诘。至于用人者。　　皇上之大柄。臣下所不敢言。而筹兵筹饷。疆吏与臣等当共体时艰。勉图久安长治之规。以维　国本。刘锦棠身膺重寄。洞悉边情。尤应蒇此一篑之功。恢宏远略。相应请　　　　旨饬下督办军务大臣刘锦棠等。会同陕甘总督谭锺麟统筹全局。就左宗棠原议岁拨三百数十万两之数会计。所有甘肃及新疆南北两路。某处酌留若干兵勇。某处实需若干钱粮。赋税留抵若干。划还洋款若干。屯田抵饷若干。一切经费若干。无论如何区画。总应照原议饷数。量入为出。一俟议覆后。臣部即于本年秋季。照新定额饷。将十一年分饷项。预为奏拨。该大臣等务当力求撙节。虑始图终。庶免牵动大局。臣等幸甚。天下幸甚。

　　奏免军需造册报销疏同治三年　户部
窃惟军需支应。款目冘繁。盐粮米折。事隶户部。弁兵员名。制造觔重。事隶兵工两部。开支多寡。各有定章。此军需报销。必以则例为断也。然其间制变因时。亦有未能悉遵之处。破格悬赏。支放既难缓须臾。循例开销。造册则皆非实在。是名以则例为断。而未必皆支用之实也。自洪逆倡乱以来。蔓延十数省。滋扰十余年。捻教回苗。乘机迭起。生民涂炭。　宵旰忧劳。仰赖　　　皇太后　　皇上至诚感神。天心厌乱。巨逆就歼。东南渐次荡平。西北可期底定。惟肃清之日从此始。而报销之事从此繁。历年以来。各省军需。承办既非一人。转战动经数省。且则例所载。征调但指兵丁。而此次成功。多资勇力。兵与勇本不相同。例与案遂相歧出。在部臣引例核案。往返驳查。不过求其造报如例而止。要不能于已支之帑项再求节省。而各处书吏藉此需索。真属防不胜防。粮台委员借以招摇。甚至费外加费。费无所出。则浮销苛敛之弊兴。浮销云何。劝捐归补。所由影射也。苛敛云何。私设厘卡。所由取给也。　圣人在上。方将登斯民于衽席。忍令于大功告蒇之后。复留此病国病民之政而不除乎。此军需报销一事所急宜变计者也。顾或者谓需索招摇等弊。宜思所以惩之。至报销章程。遵行已久。何可因噎废食。不知此次军需。历时太久。各省财力俱竭。兵勇饥苦情形。屡见章奏。则军营之已无余裕可知。于此而严饬报销。其造册按例定之数不溢一丝。而阴将款目浮开巨万者。与例既符。即在准销之列。其以实用之数登之销册。而并无丝毫浮冒者。例稍未符。即难核准。应驳之款。或数十万。或数百万。甚且着落赔偿。劳臣战将。酬庸于前。而追呼于后。无论力有未逮。恐亦非　　国家厚待勋旧之心。然则报销一事。即能弊绝风清。而实数不准销。准销非实数。虚文相袭。甚无谓也。臣等公同商酌。所有同治三年六月以前。各处办理军需。未经报销各案。拟恳　　天恩。准将收支款目总数。分年分起。开具明清单。奏明存案。免其造册报销。如蒙　俞允。应由臣部知照兵工两部各衙门一体钦遵办理。并请　饬下各路统兵大臣各直省督抚永禁劝捐归补名目。并将私设厘卡。实力查参裁撤。以期案牍无作伪之情。中外无虚縻之费。而书吏之舞弊。地方之骚扰。皆可不禁自除。至东南剿办余匪。及西北办理回务。自本年七月起。一应军需。凡有例可循者。务当遵例支给。其例所不及。或制备采买。有应随时随地酌量变通之处。先行分别奏咨备案。事竣之日。各归各起。一体造册报销。不得以此次　　特恩。妄生希冀。以杜浮冒而符旧章。臣等愚昧之见。是否有当。谨密封陈奏。请　　旨训示遵行。

　　湘军第五案报销疏　
曾国藩

臣查从前各路军营。办理报销。均按军需则例。分款开报。其有与例不合者。必一一迁就。求合乎例而后止。在当时定例。诚以军营用款。最易冒销。故于万不能定数之事。而使之束缚于定例之中。所以杜冒滥。定限制。立法未为不严。用意未为不善。然相沿既久。不问用款之有无虚实。但求造册之针孔相符。内外胥吏。互相勾结。以册式为秘籍。以报销为利薮。而于公家帑项。毫无裨益。臣此次造册报销。严饬各委员认定实用实销四字。不准设法腾挪。不准曲为弥缝。情愿与部例不符。不愿与实数不合。部中则例。定自乾隆年间。其时全用经制之兵。用部拨之饷。与此次兵由外募。饷由外筹。情形迥不相同。即嘉庆年间。参用勇丁。而所募之数甚少。所定之例甚略。从未有一军募至十余万之多。行之十余年之久。如此次者也。臣于咸丰三年。初募湘勇系照江忠源营中发饷章程。酌量核减。散勇每月四两二钱。亲兵四两五钱。什长四两八钱。在衡州将章程刊刻一次。颁发各营。厥后略有增改。在江西刊刻一次。至咸丰十年。在祁门又刻一次。自后遵守多年。不复更改。臣之刊章。虽未进呈　御览。而东南各省。传播已。即京师亦闲有流布者。当在　　圣明洞鉴之中。臣于咸丰七年九月。具奏报销规模。同治四年腊月。具奏水师事宜。均将发饷数目。大概陈明。而骆秉章胡林翼乔松年前后所奏。均有照臣处刊本章程发饷之语。是臣营饷章。昭昭在人耳目。断难一字掩饰。兹将咸丰十年所刊营制营规各一本。随折咨送军机处备查。此次报销即系照刊本核算。从前江南大营请销兵丁口粮。每名月支银三两八钱有奇。仍支本身余丁本色口分米粮。加以管带员弁大小约三千余员。盐粮等项。连原省坐粮。每用兵一千名。每月约需银七千两。请销勇营口粮。每名日支钱三百文。价钱酌中折银。每名月需银六两以外。加以管带各官薪水杂支。每勇千名。每月亦逾六千两。臣部湘勇以五百人为一营。营官哨官勇夫薪粮公费。统计一营月支银二千八百两有奇。每勇千名。计不过五千七百余两。较之江南大营成案。有减无增。向例军营各官。递升一阶。则酌加薪粮若干。或得一巴图鲁勇号。则领饷更优。臣所定湘军陆师章程。专论差使。不论官阶。营哨各官。论功则随时保擢。领饷则从不加支。即使从千把保至提镇。而薪粮如故。其巴图鲁等项。亦但有虚荣而无实惠。他如旗帜号衣书医匠役例准支销者。悉包括于公费一项之内。故由后来论之。则安徽河南山东等省之饷章。较之臣军而更少。由前此论之。则向荣和春张国梁等军之饷章。较之臣军而更优。自臣定章以后。湘军四出。援剿鄂皖江浙秦蜀黔粤等处。大率从臣章者居多。亦有先从而后改。大同而小异者。又有虽隶臣部下。而鲍超之霆字营刘松山之老湘营王可升之升字营。不尽遵臣刊章者。

要之凡勇千名。月饷总不得越五千八百两。李鸿章所部诸军。同治元年。初至上海。孤军特起。地处极危。不得不稍加优异以鼓士气。四年二月闲。李鸿章附奏军需用款一片。系指在沪苏用兵时发饷而言。款目稍异。情形不同。然亦千勇未尝逾六千两之数。迨四年五月。臣奉　　旨督师。所用各军。淮多湘少。同为剿捻之军。仍照刊章一律支放。此又因时权衡。而仍力求撙节之本意也。向来采买制造。为销款之弊薮。臣于帐棚军火。再三推求博访而预筹之。但有制办太多之患。而无价值过昂之弊。向来军需正款。收放一律库平。惟杂款每百两。扣平余银一两。臣营初亦纯用库平。自咸丰九年起。与胡林翼议定。无分正杂用款。概以湘平支放。而所收各处库平。每百两申出三两六钱。另列入款拨用。积少成多。所省颇巨。向来花名清册。为送台领饷之据。即为送部备查之案。然兵册则的名居多。勇册则假名居多。相沿已久。勇丁去来无定。原籍本无伍符可稽。而又有汰革者。告假者。随时更换。又或疫疾连丧数十人。大败连丧数百人。仓卒难以募补。则其空缺之时。应有截旷银两。在营官之贤者。或将此项截旷银两。多养死士。修补军械。不肖者则以此自肥私橐。臣每于各营遣撤之时。饬令缴出截旷银若干。平日则未及深究。若令按月造送名册。彼不能将旷缺一一呈明。必造假名册以应之。积习牢不可破。臣洞悉此弊。故刊章内。但以勤于点名为重。而不以造花名册为重。各营无册送臣处。臣遂无册送部。咸丰九十年闲。户部屡次催造花名册。臣迄未造送。其有违部例者在此。其不欺　朝廷者亦在此。此心可质鬼神。初无丝毫意见。敢与部臣相抗也。今此案造册报销。亦但造银数册。仍未造花名册。实不欲以临时编造伪名。稍涉欺饰。伏乞　皇上垂察。敕下该部曲为鉴亮。幸甚。将来剿捻军需。淮湘各军。同支江南之饷。臣与李鸿章会同造报。亦拟不造花名册。以归易。理合预行陈明。

　　请明定军需善后报销饭银疏光绪八年　
山西巡抚张之洞

窃惟云南报销一案。因部费浩穰。以致言官纠劾　　严旨按治。计此案获谴者。内外大臣以及御史司员道府。下至书吏。凡三十余人。可谓近年大狱。现经户兵工等部严定章程。通行各省。内外官吏。宜皆儆惧奉法。特是微臣区区之余。尚不能无过虑者。人之好利。非训戒所能移。吏之作奸。非法令所能绝。当此时　　天威甫霁。爰书犹新。各部大臣。亦皆有振作求治之意。或可暂为敛戢。不旋踵而故智复萌矣。缘钱粮事体。最为烦碎缴绕。款目不误。驳其法式。出入不舛。驳其日月。或调查无干之案。或饬造无用之册。苟欲吹索。岂有穷期。虽有精明之堂司。亦难穷吏胥之伎俩。迨至有意作难。外省无从措手。不予费则自干宪典。将令外省何所适从。且即予费而不浮不冒。钱将安出。筦度支者。不亦难乎。以臣所闻。从前历办军需。凡有报销。即有部费。特早年为数较少。且风气谨朴。职官自爱。惟部吏有之。司官以上则未闻焉。咸丰季年。始有司员招物议者。同治中年。始有局外之京官选人。居闲分润者。至近三五年而肆滥极矣。以多年大利之源。一旦欲尽绝之。令职官从此不干法网可也。谓部吏从此不敢需索。恐部臣亦未之敢信也。臣愚以为驭胥吏之道。与待士大夫异。少恤其私。然后可使无大溃吾法。伏思各直省奏销钱粮事件。皆有例定饭银开支公项。即以山西论之。地丁奏销。有户部饭银一千七百五两零。大朔两府粮石奏销。有户部饭银一千二百两。均于耗羡项下动支。文武乡场奏销。有户部饭银六十两。于科场经费正项下动支。河东盐课奏销。有户部山东司饭银六百两。于盐引杂课项下动支。朋马奏销。有兵部饭银一百六七十两不等。于朋合项下动支。前人立法。具有深心。故年例奏销。不致格外挑剔。亦无格外使费。当日所以于军需报销未经议及者。　国家治安二百余年。征伐用兵。事非恒有。当时一案军务完竣。经手人员。祗了身事。岂虑后来。窃揆今日事势。以后海防边备。正宜经营。防勇练军。不能骤罢。岂得讳言兵事。不为报销。筹一长策。似不若明予体恤。严定限制。查山西旧额岁征地丁银三百二万余两。奏销饭银一千七百五两零。大较二千分之一。今拟略准此数。从优倍给。定为千分之一。每军需善后报销银一万两。解饭银十两。约计此后各省销案。多者七八百万。少者一二百万。饭银不过一二千金。至数千金而止。尚不至骇人观听。俟本案核准后。照准销之数核计饭银。于一月内解部。既便核计。且免嫌疑。其案归何部核销者。即解何部。此项饭银。即在军需本案湘平升平项下动支。缘湘平一项。现经户部奏明。行令扣提报拨。此案系外闲节省赢余。向不报部之款。以充此用。于库款绝无所伤。而有销案。即有升平。筹款不难。名义亦顺。以理推之。如部议允行。各省督抚统兵大臣。殆无不乐从此。如此办理。则部吏有纸笔办公之资。无从借口。其余销案准驳。当可洗心敛手。帖然一听堂司各官之所为。傥再有藉端需索情弊。经部臣言官暨外省督抚统兵大臣查出。即行奏明。重治其罪。庶几各部正直之大臣。贤能之曹司。可以执守新章。不虞蠹扰。秉公总理得其志。而各直省有督兵理饷之责者。亦不至棘手而为难。内不索费。则外无浮销。此亦理财节用之实际也。臣为维良法以杜流弊起见。是否有当。伏乞　圣鉴。 

　　复武昌县钱颖澜书　　　　　　　　　
胡林翼

接到来函。并另折。具承一切。珂乡蹂躏之余。瀛眷必经迁避。平安之报。跂予望之。所拟浙省筹饷八则。有可采酌。亦有窒碍。详复于后。一所议私茶改归宁波通商一节。可采。一所议内地海船。改归宁波贸易一节。可酌采。一所议盐法暂时变通一节。总须化私为官。商民均益。一所议劝捐分别办理一节。可采。一所议厘金应设分局一节。可采。而办理尤在得人。浙江向以厘金为中饱之资。骤而绳之。怨谤丛起。诬人噬人。可慨也已。一所议放饷分搭饷票一节。天下事惟实可御虚。拙可制巧。饷票是虚是巧。误国计而妨民病兵。莫此为甚。窒碍难行。一所议捐局仍照铜捐办理一节。亦有可采。军务省分捐输。多系通融办理。仿照铜捐例。六成收捐。以三成现银上兑。余搭饷票。亦权宜之法。事属可行。一所议嘉湖苏州一带。应重用水师一节。天下兵事。北以骑马为要。南以舟师为要。嘉兴湖州苏州系属水师。此条明白晓畅。为切要论。

　　致司道粮台诸公书　
胡林翼

城守已拟定六日。而尚未画行。盖有利有弊。谨直言之。并附应商各事。仍望衡酌指正。迅即示复。一弊在所指派州县太多。我辈之精力。不能周到。则名存而实不至。地方之财力。不能充盈。则竭于乡兵而妨于官饷。凡人保身之法。祗护心肾紧要之处。尺寸之肤必顾。将有不能兼爱而先失其大者。是战守之机处处为备。必致处处无备。查罗田无城。惟松子关为最要。麻城城守尚易。此二处已拟定成梁防之。用官兵为防剿。较为得力。黄州下巴河。已有舒马队六百。一望成。声威尚盛。至于蕲水广济。则无城可守。更不待言。现饬罗田蕲州蕲水麻城黄安各县有碉卡之处。勒令十人看守。以此事派令州县专备巡逻稽查耳。尚不为劳民伤财。其战守之事。仍责之我辈何如。一十室之邑。必有忠信。何敢一概抹倒。然必视官为转移。大抵有才者。其品志不可信。可信者。其才略无可取。其闭户归洁。不愿与闻公事。如罗田蕲水两县。去秋以来。经黄州府设局捐谷。该局即取乡人之懦者指派。得十千二十千三十千即可免捐。而局绅征歌选妓。呴呴自乐自私。应请函札周立庵察之儆之。以此类推。则此事利未及而害先至。请酌定责成之法。补救之方。因此而视城守为轻事。则又失当矣。一蕲黄之边。是第二层门户。已注意于山霍山英山。凡山之要处险处。加意督修。皖人受害最久。较易为谋。已饬将英山捐输之已缴入转运局者借拨。限一月成功。另行劝捐缴还。是为第一层门户。一筹饷之精。即令如桑羊刘晏韩滉。总不如裁兵节流之为利甚大也。即如此次自院司道府州县官捐八万。祗能敷军饷七八日之粮。司农亦不过且破七八日之愁颜耳。添勇一营五百人。岁计必三万五千两。是官捐一次。不过养一千人一年之粮耳。湖北兵力之多。至去秋而三倍于七八年。至今年又多于去年。占地太广。一也。惩吴亡而贼必专力于楚。预为之备。二也。有万人临城。不得不以万人置空处以备援。三也。志在得安庆桐城庐江无为。以通巢湖得水利为保障。即可将陆兵顿减一二万人。如昔年李忠武得九江湖口。则下游之贼。须从抚州绕南昌之后。故武昌可二三年安枕。志大心劳。不自度量。四也。兵多之罪。罪在林翼一人。舍饷不谋。而日请益师。至粮台万难支撑。盖林翼因近二年贼多且狡。每次倍于七八年。过虑所积。不能不先增兵。未兵利。先虞饷害。五也。至近来各营伍。均选择至慎。勇额不致有虚。临阵不致怯畏。当可自信。惟兵太多。饷太重。不能不请省局专精筹划。苦撑一年。或一年半。当可有益。公酌之。一厘金加二文。盐课卖买各加一文。请以剀切之词作晓谕。即行定计。约计亦不过一年筹得二十余日之饷耳。然亦属难得之事。即速定计决行。一各县劝捐。请一并交司库。由司移交粮台。尚为核实。如。准州县支销。弊不可言。请速即缮示缮札通行。以上各事。请丹初渭春伯符义渠香雪速即公议决行。至司道存款。此时出纳。不容不慎。愚意凡不关军饷者。均可停止。日昨司详停止荫袭一节。俟军务完竣之。是也。至南米折存。历年减价有余。应请义渠核实妥存。巨贼来援。军饷紧急。始可由粮台函商。林翼再行支应。盖非其时不可也。此外如何筹备之处。祈随时示及。并将此函呈揆帅酌定。

　　致城守粮台书　　　　　　　　　　
胡林翼

户捐之议。迟回十余日。日夜以思。必不可行。行之而得不偿失。功不备患。吾辈徒为百姓之怨府。万世之罪人耳。钱粮捐输。均是择有田之户而催收之。又均是责成州县之事。州县不以钱粮捐输为事。皆州县之心不属乎公家。而大吏之督率不严。考核不实也。岂一改户捐。而州县即能踊跃奉公乎。不能催征。而又不能劝捐。纵改户捐。岂能得财。催钱粮捐输。则州县之舞弊尚轻。派户捐而无章程。无条理。则州县之作奸犯科。与劣衿下士之欺隐不实。高下其手。更属防不胜防。人心之坏久矣。惟有定法尚可杜弊。若在上者创法稍乱则弊不可胜言。新法行。州县必不梗阻。且藉以售其欺。而实无补于军饷。可不待两言而决矣。又农户与行商异情。凡务本乡居之农。终年不蓄一钱。而责以按月若干。势必阻格不行。此在为民上者。体稼穑之艰难。而深知情伪矣。急务在严课州县。而不必变法。先务在速汰勇丁。而催提各路之饷。如襄阳平安。拥兵勇以镇压文武之惊魂骇魄。不问是将非将。各得募勇以自肥。胆敢禀请不拘何项。均请截留。是则募兵不由督。而夺督权。聚饷不由抚藩。而并夺抚藩之权矣。此宜回明端揆。即日撤退。以节其流。节流是第一义。救患难莫切于此。此外尚有应撤应汰者。亦请迅速回明。如须弟处檄行。弟是破甑之人。避怨之事。向不屑为。即舞阳侯所谓卮酒安足辞也。又荆门州禀报勒罚陈姓四万两。司中谅亦有案。何以不委员提陈姓押追。又施南办捐可逾八万。昨信已函寄。亦应专差速提速催。此亦不无小补矣。愚见所及。尚乞采纳。

　　复城守粮台公局书　　　　　　　　　　
胡林翼

初十日得礼堂信。礼堂于初九日进磨山。已函会沅圃春霆武臣。定于十一日三面会剿。未知能齐力齐心。一战成功否。承拨唐敏兴三哨守南楼岭。其地险要。修有碉卡。若坚守不战。贼不能入。祗恨盲人误认余际昌为将才。又坚修碉卡。托以边寄。方谓约定三月坚守。虽誓约三月。实则一月半月。必往援。可以固我边圉。孰知贼到即破。去年涤帅屡属莫用湖北勇。希帅屡以余际昌不可恃为戒。我志欲开湖北风气。而孰料其不顾脸面若此哉。张道以奉委团练为名。即以有事为荣。团练必不能战。其费钱则均也。与其言团练而妄费民财。何如取民财而养官军。鄂中筹饷之方。尚其集思广益。明以教我。正赋祗可认真于额内。不可额外求之。额内本分。任州县之泄沓。即额外括索。亦必无益。闻粮台贫到万分。山穷水尽。襄郧等处何不严催。而任其分肥以中饱乎。丹初兄久无书来。闻其忧危。至忘寝食。须知时事艰难。吾辈所作之事。皆是与气数相争。然成败之数。盈虚之数。有天命焉。非忧思即能稍减也。幸为鉴纳。希帅抚皖。即可自筹饷项少许。弟处近日勒催。亦颇有所获。不致空空。大致安庆六安。岁中亦可筹数十万之饷。除英山宿松已征钱漕外。余皆亩捐。又加以减成捐输。有土地。有兵威。自可渐次富强。鄂中之事。若不严惩府州县之泄沓。即周孔复生。另设新法。亦无丝毫之实济。请与公约。将不能战者。杀之不足惜。汰之惟恐不速。官不能筹饷者。劾之不足惜。其慢视教令。毫不动心。视省城公事。如秦人视越人之肥瘠。此等州县。何以不勒休董戒乎。

　　襄阳道府禀请雇募壮勇弹压防堵批　　　　　
胡林翼

军旅之事。守于境内。不如战于境外。昔年湖北征兵不过万人。不择将。不筹饷。以致六年之久。无岁无兵祸。今则水陆五万人。分布江皖之境。以五万人之食。责之一省之力。其艰难可想。牙厘之设。专济征兵。征吴即以保楚。智者信之。愚者惑焉。因不能执众人而共喻此理也。省城设立总局。月支公费百串。至俭至廉。天下所独。此则取商民之有余。归军国之实济。是又可使众人共鉴此忱也。人心好利。各州县汛营员弁。每垂涎此牙厘。百端尝试。视为奇货。不知此因征兵紧要。不养兵不能御贼。不越境不能守土。是即保全州县商民之实心也。临警招募无赖。则不可战亦不可守。以难得之钱养易得之人。以有用之钱养无用之人。则本部院不能不斟酌而慎行之也。

　　致严方伯阎农部及各僚属书　　　　　
胡林翼

碾米须动三万余石之谷。非因办米起见。欲使米局稍捐二万余两不急之谷。而粮台顿增三万余串之饷也。军中不重米。向亦颇畏官米。林翼岂不知之。若委员采办商米。营中之委员甚多。下游之商米更佳。更切近。祗须饷银不亏。何愁无米哉。渭春所言六不宜等条。均薄物细故。以舟装运入华阳。到曾道各营。与水次最近。即多李二军石牌内湖水次亦便。均可不须另制口袋。渭春拟以钱一万串并米局银六千两采办商米一节。应即停止。即以米局银交粮台济饷。丹初所拟派黄丞舒丹领银钱采办一节。尤应即日停止。仍可照十六日发行之札。碾运仓米。即不能限定一月。亦可陆续运济。但须严禁委员搀和沙水。毋使天下之人不信官物。而以官为诟厉。总之此事因粮台万分支绌。特为酌盈剂虚。无聊之极思。若粮台道台牙厘局能月足额饷。又何须多此一番劳费。前已函致多都护李方伯曾观察处。李方伯念武昌聚米之艰。不欲贷粟。林翼怜粮台窘迫之状。思目前之急难。仍急欲小补之。此后应先行转运。如军营饷足。自知函止。我即札饬停碾。其办擂发脚等事。或米铺领办。或委员经理。尚易为谋。异日此谷总须碾动为米也。

　　复郭意城论公费书　　　　　　
胡林翼

营中注意骁勇。果是正办。然当以诚笃廉谨之士。如石泉诸公者为营务处。及各营帮办。及初募之时。犹可补救于无形。否则必归于田兴恕之流。终不能成大功。统将公费。月七百金。长夫三百名。尚不能稍余一钱。然。必须有此乃不窘手。又季公不顾其家。应请吁门前辈。札饬盐茶局司道。每年筹三百六十金以赡其私。此亦菲薄之至。鄂中营官之有家在鄂省者。均不止此。若季公非有廉可领者也。都多舒李鲍余。月费均大。有过千金者。不窘其手。即是不掣其肘。能恤其私。乃能专精于公。公意云何。

　　札总粮台　
胡林翼

照得七月二十八日。由兰溪舟次。运到中军账房一架。试命支。则平日督抚中军应酬迎送操演之物也。施之行营。不仅长夫糜费太多。尤启军营侈汰之渐。且并非人字架旧式。则风雨飘摇。不适于用。核计此帐。用布已多。费工已巨。每日若随营转运。须添夫十六名。又访闻粮台舟次。尚有大中军帐一架。须夫百名以内。似此奢侈浮靡。实属官场恶习。殊堪痛恨。夫不得已而养兵。即日费万金。亦出于救民之苦心。所患者兵不精而将不勇。负　国负民罪戾实大。若以军务为自奉之谋。即百钱一钱。亦当爱惜。须知日用之费。皆　　国家之正供。生民之膏血。见之痛心。思之泪下。柰何作此无用以害有用哉。合行严札申饬。即速查明经手创议之员。造办者何人。出议者何人。经费支销若干串。由粮台禀明。即记大过三十次。仍扣除该员应领薪水养廉。以偿糜费。至本部院行营。人字架蓝布账房。已足栖止。如果将士用命。疆宇肃清。所庇多矣。又何苦乐之足介予怀哉。为此札到粮台。并通饬凛遵。庶使官场知以朴实为可宝也。戒之戒之。

　　袁郡防军报销上善后局请示禀　　　　　
陈乔枞

窃卑府三月间。暂留新宝营驻郡防堵粤逆股匪。所有给发口粮钱米共四千余串。请示可否作正开销。奉宪台札开。以当时未据该府禀报有案。且现奉曾督宪批饬。此项应付钱米。未奉札饬。不准作正开销。杪批札局遵照。所有该府禀请作正开销之处。碍难核准。应令自行弥补。合就札饬查照办理。毋违此札等因。捧诵之下。悚歉无似。然而当日情形。有不得不委曲详陈者。敢复缕言之。粤逆股匪。由抚建窜至新淦。扰及吉安。东驰西突。所过者破。所至者陷。袁郡四境。三面连界。贼氛逼迫。吃紧万分。其时袁营兵丁大半调省。空虚实甚。四邑团练。均初开局。办未就绪。一闻警信。人心惶惶。纷纷搬徙。十室九空。游勇至。情状汹汹。土匪聚。时势岌岌。非有重兵镇压。不足以杜乱萌。贼探络绎。四出窥伺。伪示散布。百端恐吓。非有重兵驻防。不足以遏凶焰。此诚仓猝之间。有不及防。支绌之际。绝无可筹者也。卑府此情形。五中焦灼。适闻浙中新招宝勇。途出袁郡。当向劳观察商恳飞札催调前进。暂驻郡中。相机堵剿。援去岁夏间粤匪逼近龙泉边界。曾奉抚宪扎饬截留张方伯老湘营驻袁郡以壮声威。军饷即由江省接济。此时事同一律。必能邀准。况兼袁郡为楚南门户。东征饷道。由袁转运。大局所关。曾部堂亦必兼顾。第时值开征之始。乡民观望。闭粮不完。无米之炊。难为巧妇。不得不催提各邑地丁。及挪用各卡牙厘。以济眉急。当是时也。同事中有钱粮之责者。固一筹莫展。无钱粮之责者。亦一辞莫赞。卑府处急迫之时。不及禀示。知擅动之咎。必干驳诘。但为保卫地方起见。不能不力肩其责。稍一长虑却顾。则大局有不堪设想者。故毅然敢以一身任之。功名得失。早已置之度外矣。因思他郡有漕县分。较之此地筹措。似易为力。何反束手待毙。不敢暂动钱漕。用以御寇者。诚虑事后之报销难卜。而就地之弥补无由也。且有以防不胜防。用之御贼。胜败难知。原不可必之数。守无可守。委之与贼。沦胥以亡。无可如何之事。曾不计地方失陷之后。城乡被贼蹂躏。焚戮淫掳。数十万生灵涂炭。惨不可言。此时事之可为痛哭流涕者也。然而曲突徙薪亡恩泽。焦头烂额为上客。自昔已然。孤愤之士。所以扼腕而叹也。语有之曰。不绝。将寻斧柯。涓涓不塞。将成江河。事前之布置。费少而功倍。事后之收复。费多而功半。理有固然。势有必至。即如临郡调防之兵。此时仅可守城。无暇堵剿。然月饷之转运。未尝可一日缺。其它征兵之或降或溃。虚糜军饷。非徒无益而又害者。更无论也。如使当日审时度势。先事豫防。早有一旅劲兵。扼要堵御。则抚建之贼。无由飞窜。何至滋蔓难图乎。夫守土之官。既膺民社重寄。值时事艰难之日。惟当竭力设法以尽人事。人事既尽。而势莫如何。以身殉之可也。若人事未尽。祗以无兵无饷自谢。畏难退缩。即城亡与亡。一死尚未足以塞责。况委而去之者乎。

且也此股贼匪。其初本无甚伎俩。官军不力加攻剿。遂致掳胁日众。聚至数万。上下奔突。靡有定向。往往乘虚阑入。当其窜陷吉安。扰及安福。和后一营。退屯涧富。其地为宜邑南乡。距郡城六十里。李副将屡欲移袁郡。卑府再三婉谢。告以新宝一军。已驻郡中。足资防守。劝其径趋峡江迎剿。机不可失。李副将又以粮饷不继。军火已竭。油烛米盐。均须接济为言。彼时同事之中。无不以为当加决绝者。卑府以李副将素称敢战。而性情近于乖戾。优之以礼貌。则足资御侮。待之以缺略。则实生厉阶。因于万难之中。设法接济。略以羁维其心。故李副将由涧富岭拔营。取道宜春之彬江。转至分宜。直出新喻。沿途所经。亦尚约束兵勇。令勿骚扰。如使当日惜此费。则袁郡不几又蹈吉安覆辙乎。新宝一军屯半月。日以军火。早晚校场操演。土匪见而敛。贼氛闻而退窜。城乡民心稍以镇定。虽无进剿之功。实有声援之助。今奉宪批。以卑府未经请示。碍难核准。责之诚是。第兵贵神速。未可拘泥成。苟事势尚缓。可以从容筹划。自宜先请宪示。若值危急之时。必待请示批准而后遵行。则机会已失。挽救已迟。于事何济。卑府之为此。并非滥行给发。一以保固地方。一以关顾邻谊。新宝营未到之先。张令专函驰布。以自楚至萍。资用已罄。虽奉浙中来文。尚有应领盘川存留江省。而道涂梗塞。接济为难。必需于袁郡商借银两。以作行粮。卑府再四筹思。张令以一新保候选知县。敢于楚中募勇数千。长途赴浙。才气之桀骜。已可概见。又闻所募之宝勇。半系普营遣散之人。悍恣习成。断难刻苦安分。前途既阻。进发无从。饷匮兵哗。大为可虑。故掉三寸不烂之舌。与言万分为难之情。斟酌妥议。请其暂驻郡城以为声援。一面探明路径以利遄行。日给口粮百文。食米约以半月为期。庶本省调拨征兵可冀到防。或楚南防堵援兵亦可望抵境。该勇等所得口粮。半资食用。半为途费。揆之事势。两得其益。此中调剂。煞用苦心。俾客军与居民。始得相安无事。所费不多。所全甚大。较之临郡防兵守城月饷。十纔二三耳。夫同一兵勇也。临郡之饷。许以转运。袁郡之饷。责以弥补。同一防堵也。前署守添募亲兵数百名。既允报销。卑府截留客军十数日。不准支发。似于情理。未得其平。卑府极知库款短绌。军饷匮乏。核议驳饬。亦属不得不尔之言。然而两利相形。则取其重。两害相形。则取其轻。此中权衡。出自宪裁。未可执一以概论也。近瑞郡为贼所踞。两月有余。各邑屋宇被焚。财物被括。民人遭掳。妇女遭淫。荼毒已极。纵使异日复城池。颠沛流离。殊难安集。而此时地丁钱漕。以及行坐厘金。虽欲征以济饷。更从何处征收。一处失陷。即少一处钱漕厘金。财源既竭。军饷安出。卑府以为诚。能保全一州县。地方即可存留一州县元气。孰得孰失。不待再计而明矣。迩来民情刁顽。士习败坏。贼所欲至之处。先以减征银米告示。煽惑人心。愚民为其所诱。多不肯办团练。绅士亦皆畏葸不前。动称团练杀贼。辄受报复之祸。而官军遇贼。又每退却。舍弃团练以饱贼饵。幸而贼去。官军又居为奇功。勒索无休。如近日临郡樟树情形。所有民居铺户。未毁于贼。旋毁于勇。稍拂其欲。辄恣劫掠。民之畏官军。无异于畏寇贼也。

卑府数月以来。竭尽血诚。唇焦颖秃。勤勤恳恳。剀切劝谕。绅耆咸出遵办团练。除督同县中首先倡捐。将钱粮所有盈余。作为设局经费。阅团赏犒之用。其各乡制备旗帜鎗刀矛。以及按期迎团散给壮丁饭食。种种经费。浩大不赀。皆劝令稍稍殷实之户。捐办一切。民力已大拮据。就中选募劲勇。另编虓虎各营。调拨堵隘守城。所需口粮。若再责之民间。情形难期踊跃。如不募勇另立官军。训练以为堵剿之计。则乡民终形畏怯。气势难得振作。前禀业已详陈。一应军装口粮。力求撙节。核实支给。均系先提地丁应用。现在新昌县城。已经万载团练。越境收复。而瑞郡迄今尚无官军剿办。新上界内。贼踪往来不绝。防堵难以松劲。此项勇粮。将来核议。仍复不准报销。则卑府筹无可筹。莫能设法弥补。虽齑身粉骨。亦复何补。用敢冒渎钧听。应否撤散之处。伏乞明示。以便遵行。并恳前发新宝营口粮。准予作正开销。如蒙垂鉴苦衷。俯如所请。不独卑府一人。感激成全大德。即袁郡四境生灵。咸荷煦育之恩。倘实碍难邀准。即请速委干员接署郡篆。将卑府撤参提省。以为擅动钱粮妄办防堵者戒。

　　常德府筹办防堵经费禀　　　　　　　　
恽世临

窃本署司前在常德府任内。自九年三月到任。筹办防堵。禀请在于郡城厘局每月拨钱一千串。作为养勇经费。并据八省及本地绅商公捐盐厘。制造船。移请陈参将树勋召募水师。设立常胜营常川驻泊巡防。均经先后通禀有案。综计所收盐捐。除置造船。支发勇粮。及制备一切军火器械锅帐旗帜等项。并修城筑堤赈灾民口粮支用外。尚存常平银七千两。发交八省首士具领生息。所得息银。作为常胜营船岁修犒赏等项费用。本年五月交卸时。均经妥议章程。并将军械分晰造册。移交后任照办。并因常郡滨临大湖。防守重在水路。复筹款添造舢板十号。募勇操防。所需口粮甚巨。盐捐不足敷用。拟将厘局拨钱千串。由局按月送交保安局。交八省绅商归并盐捐。发给船薪水口粮。其陆勇应酌量裁减。以节糜费。核计厘局拨项。除给发水勇口粮外。尚存若干。酌留勇四五十名。存署备用。该勇等训练多年。技艺尚称娴熟。如有愿充水勇者。准其入伍。不愿者即行遣散归农。所留陆勇口粮。亦由保安局按十日一发。每月底将各项出入盈绌帐目。详细开折报明岳常澧道暨该府县查核。并张贴局前宣示。以昭核实。伏思常郡为八省通衢。楚南重地。现在邻氛未靖。防范不容稍。而且地处湖滨。连遭水患。自四年兵燹之后。储积一空。民情困苦。不堪言状。本署司履任以来。与之休养生息。因势利导。幸八省绅商。均能踊跃急公。三载以来。办理防堵。以及城堤各工。经费裕如。并未请动帑金分毫者。皆赖盐捐足以敷用。而该商民等所以乐于趋事者。实因以地方之财济地方之用。并无丝毫苟且。相信不疑也。今幸稍有积蓄。必须妥筹经久之计。无负该商民好义之心。又必使官吏无从染指。该商民等庶无所借口。遇有军务灾赈。经费充足。办理不致掣肘。前经议定嗣后盐捐及厘局拨项一切收支银钱帐目。均由保安局八省绅商首事经营。该府县但总其成。不准籍称办公。私自挪用。仍于年底核计其得盈余若干。汇同本署司发存银七千两。一并交八省首士具领营运生息。留作地方防堵及灾赈要务之用。不得提存府库。以免挪移。如此明定章程。庶可垂诸久远。即遇师旅饥馑。亦有备无患矣。是否有当。理合禀请俯赐查阅批示立案饬遵。实为公便。

　　湖北荆门直隶州知州蒋君传　
汪士铎

道光二十年。益阳胡文忠公典江南试。得甘泉蒋君文。而亟赏之。取魁江苏多士。其后文忠总师湖北。竟檄君参议幕府。益赏其才之开济。文忠薨。新繁严公为中丞。仍辟君谋谟戎政。且使出牧荆门州。甫九月而君卒于官。同治二年五月也。余闻而哭之恸。且言曰。君故豪宕。志意广博。常欲有以见于世。既参文忠军事。主饷糈。文忠有所兴革。辄与君议之。君亦感激知遇。尽言无忌讳。而事皆筹乎其大。其它疏节所不恤矣。方咸丰六年。君始来楚。其明年。已告饷绌。时给军以钱二缗当银一两。君曰。湘楚各营。月须银二十四万。而所入地丁漕折盐课关税。及新设厘金牙帖。才十四万。其不足者。专倚秦晋巴蜀协济。然三省力难兼顾。是必豫思自强之法。今牙厘盐局。月可得钱十八万缗。傥比例市价。易银可得十二万。以较发给各营抵银九万者殊绝。岁计可赢三十六万。惟制造火药篷帐器械船舰。须钱三万缗。其前敌各营月放制钱已久者。咸宜于拊循之中。微示限制。湘营月给钱二万缗。水师万五千。抚标一万。都将军及湘后三营五千。计月放钱八万缗。此外后路各营一律发银。则岁赢不啻十八九万。是亦自强之一术也。九年春。李忠武败没。文忠墨绖视师。裁汰训练。士气振新。其旧制。百人有哨官。五哨有营官。而帅之以一统领。君曰。统领与营官。其阶悬绝。而营官与营官。则权位丑夷。夫力钧则相轻。分侔则相争。一旦缓急。择一营官将数营以出。则它营心不能平。权不能一。而令有所不能行。此曩者三河既失。桐城所以不守也。夫地方文吏。上有督抚。其次司道。又次知府。其下乃为州县尔。位以渐升。故威望以渐重。盖不能骤使侪伍慑伏也。请简营官之才具优气魄大者。命为营总。使辖数营以观其略。而受节制于大帅。则名分既有常尊。事权即可画一。偏裨有功名之奋。统领无尾大之虞。积小以成高大。升之大象也。文忠皆从之。君又筹楚北边防曰。自光化抵广济。无虑十余县。千五百里。壤与皖豫交错。今进剿留防并举。故兵不能减而数增。饷不能节而数益。沿边险虽建碉卡。然无人谁何。亦资盗守而已。夫兵所以却敌。而民团者。所以助声势相辅车者也。营兵既恇弱不足恃。分勇守之。则征军力薄。吾能勿胡跋而尾疐与。前罗田所立礼中营。联络乡团。身臂相使。使诸县仿之。各立一营。责令守碉挖濠。与乡团相友助。月费万金。即可收屯军阴平之效。再使一营总总数营驻巴河。以策应安黄。使提督策应襄郧。则我留防之军不多。而东征之力厚矣。文忠采其言。增礼四营及英恭各营。无何而湘营回援湖南。遂以新营番上。前路边防由是始虚。君又谓京师天下根本。储偫不容空匮。请咨江督于淮北运河水次建仓。购淮扬里下河之米。备拨船由惠通北上以实通廒。而辅海运之所不及。然于吴楚异地。且其时铜瓦厢河决。东北贯曹郓。出汶上。运道已大坏。不能议君之策矣。
</div>
    <div class="pagination">
<a href="皇朝经世文续编_page134.html">上一页</a><span>...</span><a href="皇朝经世文续编_page130.html">130</a><a href="皇朝经世文续编_page131.html">131</a><a href="皇朝经世文续编_page132.html">132</a><a href="皇朝经世文续编_page133.html">133</a><a href="皇朝经世文续编_page134.html">134</a><span class="current-page">135</span><a href="皇朝经世文续编_page136.html">136</a><a href="皇朝经世文续编_page137.html">137</a><a href="皇朝经世文续编_page138.html">138</a><a href="皇朝经世文续编_page139.html">139</a><a href="皇朝经世文续编_page140.html">140</a><span>...</span><a href="皇朝经世文续编_page136.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
