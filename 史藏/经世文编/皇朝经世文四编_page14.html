<!DOCTYPE html>
<html>
 <head>
  <meta charset="utf-8"/>
  <title>
   皇朝经世文四编 - 第 14 页/共 29 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文四编 - 第 14 页/共 29 页
  </h1>
  <div class="content">
   王道墉
窃维治世莫要于安民安民必先以察吏察吏之方自州县始州县之贤否天下治乱之基也迩来时事艰难盗匪充斥固由督抚之措置乖方将弁之攻剿不力而追溯酿乱激变之由未尝不起于州县今之州县流品混杂一曰捐班其中非无干员也然多有市弁之徒借报效之美名售贪婪之巧计报捐只千余金耳所捐者少而所愿者奢一旦握篆遂以为商之法为官侵牟渔夺有难盈其溪壑者矣一曰军功其中非无能吏也然亦有武健之夫勇于戎行未必长于吏治一旦得缺遂以治盗之法治民束缚驰骤有妄行其严酷者矣更有幕友一流揣摩最工窥捐输之径捷则附入捐输伺保举之途宽则钻营保举一旦得志遂乃串通各署把持多方大吏受其欺朦小民遭其凌虐此则捐班军功之中为害滋甚者矣由是吏治日坏民志日漓抗官之举从贼之谋固有激之使然者而发匪捻匪教匪回匪遂至勾结蔓延而天下几无完地臣愚以为时务如久病然剿贼以治其标尤必安民以培其本安民之道非牧令之得人不可欲牧令之得人非澄清流品不可相应请旨饬令京外各捐输非举贡文生概不准以州县请奖以杜幸滥而重民社其州县以外凡非亲民之官均听其照常捐纳于捐例仍不相妨至于军营劳绩非举贡文生亦不准保举州县如有实在出力宜膺厚赏者尽可保以府佐同通等官何必予以州县始为优奖臣窃思州县与教职其秩皆不崇而一则职司民牧一则表率士林于天下之吏治民风皆大有关系谨查捐例教职非廪生不能捐即论军功教职非文生不能保独至州县则漫无限制岂教职重而州县反轻乎且州县案牍烦多吏胥朦混事事皆须稽查岂不必读书明理者亦可茫然为之乎臣不敢谓举责文生之为州县果皆贤才也但念国家慎重名器之心与鼓励人材之意必当澄清流品而后人思自奋或可收保障茧丝之效也臣愚昧之见是否有当谨奏
论守令
吴铤
天下之权分寄之守令而天下之治至于守令无权则虽勾稽簿书缘饰耳目曾不能自为政令而民之疾苦遂壅于上闻而不可振兴何则守令于民为最亲其于民事尤最习兴利除弊往往有参于情理之中而不可旦夕成者乃束缚而苛绳之使不得措其手足除积弊则以为生事裁横征则以为损官特创正议则以为碍例力事振作则以为专擅其势一不足以有为而佐贰分之监司夺之六部又从而屈抑之方且避嫌之不暇蹈常习故苟且以自全其于国事曷有济与守令以三载任满迁去当其始至也与民初未相识风俗之浇政治之险易茫然莫辨及其既久渐有以知之方欲有所措施则又将迁去矣曾不能新其耳目故必久其任而后可有为也兵刑钱谷皆守令专职后世守令不能专职或分寄于人或悉入于官事如蝟毛动皆掣肘欲究心于抚字而催科足以迫之欲尽力于吏治而文法足以缚之故必一其权而后可有为也法者足以束贤智之手足不足以防大奸之狡猾守令专制一方事无定轨理无合辙当得法外之意然后可治强英异于循途屈奇材于守迹其曷有济故必宽其法而后可有为也汉时最重守令皆得召见后世召见时少寄耳目于监司饰功状于文簿守令之情实不竭于上小民之情状遂壅于下堂陛绝远若万里故必通其情而后可有为也至于奖励之法又有可得而言者守令望轻不足致治如出朝官为之则守令皆功乐劝进奋于为善而京朝诸官非历守令者不得进拟则吏治重而民情益达及其任满报最则又厚其禄秩使之久于其任斯兴利除害动无格阂矣至于光武擢卓茂为三公之制亦可采行之以激发其气此守令之所以有权而天下治也
论州县为亲民之官宜久任供职
国家设官分职所以维系天下之人心持循天下之风俗法良意美度越廿四朝倾倒环球六十余国是以内而有阁部卿尹翰詹科道以赞翼内治外而有督抚司道府厅州县以敷布外猷相为联缀罔不称职即以外官论督抚宏揽大纲藩司任钱谷臬司任刑名观察统司一道知府表率各属类皆已成之章总持揆度至若蓬野疏贱例由州县操纵各大吏堂帘高远以优尊体是区区者何敢干及巍巍哉然则州县一职实为亲民之官不特钱谷刑名所由此立根由此起例举凡关风化之事利弊之端实赖州县得以审度谋虑而兴废之苟善其人则万众共仰乎光采苟不善其人则百族实罹隐痛古之循良吏嘉泽所至雉驯于野虎渡于河美无虚誉然也要必久于其任而后能行之傥间辄岁更即未逾年调遣前任者于此邦风土人情尚未周谙然犹冀日深一日多历年所即靡不克知也乃坐不煖席又去而之他其新任者亦如是耳尚可望风土之得相谂习民情之得以浃洽哉今之州县捧檄履新务在急急催科饱我私囊此外漠不关心间有一二实心经理之员思于各乡野地方事宜力加整顿乃积有端绪随奉更代后来者意见或有各异下车伊始尽革前任行未及竟之事不肯稍留功败于垂成化衰于将逮转觉前任设施劳民伤财空滋纷扰是以数十年之老州县非不知地方事宜何者宜兴举何者宜禁革也而悉洞此中徒劳无益之情往亦变为闒冗者往干练有为之员久矣首鼠两端模棱两可此皆实缺州县任意更调之所致也然官吏才具亦实互有知长地方事宜亦自各有繁简凡州县之实缺者非大部循例选授即省宪按资补我朝以停年格澄官方虽有考验章程不能过于刻核惟俟履任后大吏详加察看其贪婪营私庸懦不称职之官员例得严行参革其或缺简而才长事烦而才短者亦得酌量变通予以更调俾不至用违才制固慎且密矣尝考西汉时薛宣为左冯翊所属频阳多盗邑令薛公本孝者吏职不辨又栗县令僻小易治邑令尹赏久用事吏宣因奏二换县数月两县皆治载在史册传为美谈流风至今令人闻而兴慕也已至于我朝沈文肃督两江时有徐州道吴观察精核详审江西粮道观察勇敢有为徐州各属民情强悍盗贼繁多其距省较远地又移动往还需旬月事变倅起倏忽万端以故生杀予夺发纵指示诸大政均由巡道便宜行事不以绳墨相程非胆识素优明干通变之才往往不能胜任粮道仅督运飞刍挽栗而外无甚重大机宜文肃因疏诸朝谓某才识兼长敢于任事吴某细针密缕则有余大刀斧则不足请旨对调以资治理得旨允行两道并治是监司大员尚有对调之例各省大员果远法薛宣近效文肃于酌盈剂虚之中寓量才器使之道不特无碍于治抑且有裨于治更调数见夫亦何伤今之所为殊不类是不计才具之互易不论地方之不同而第问缺分之优绌其人与上宪或有戚谊或有乡谊否则有情有势力甚则有不动尊上宪于是权其轻重量其肥瘠侔色揣称而施之调任之符累下赴官之传纷驰烦扰变更地方受累于国家设官任人之本意大不相符善乎汉黄霸之言曰数更长吏送故迎新之费及奸吏因缘绝簿书盗财物公私耗费甚多皆出于民所易新吏不如其故徒相益为乱耳旨哉言乎去冬某侍御曾有请饬疆吏不得无辞更动州县之疏当经明降谕旨昭昭在人耳目言既行定可稍变积习乃今年以来历观各处省抄依旧纷纷调动无端若未见有谕旨然何可诧之甚近读五月二十二日上谕右庶子周澂奏各省实缺州县不宜任意更调请饬严定章程一摺吏部议奏想宫庶亦因去年之旨各省视为具文故复引伸前说以期获济吾知吏部得旨自必妥立章程颁行各省窃意除海疆紧要各缺或洋务交涉之地或省会繁重之区当可量材酌调其他同此社稷仅以岁入之厚薄以意为区别者概不得上下其手矣良法既颁行见良吏出其中善治出其中闾里受惠黎庶蒙庥未始非救时之一策也
吏胥
驭吏刍言
自秦以刀笔吏用事而汉之萧曹出其综核名实之才佐高祖定天下后之行政者遂以吏为师余流风绵延数千百年而根柢益固迄乎今日官无权而吏有权官有迁调升降而吏则祖孙父子相传几视为一成而不可易于是其基愈固其弊愈丛虽有深适治道之君子建议裁撤而若辈羽党众多窟穴深固譸张为幻百出不穷其害之久且深诚有不可以猝去者迩者陈玉苍侍御乘国家更新之时特奏请裁去吏胥以期振兴吏治朝廷诏书褒美饬京外各官实力遵办不得稍有依违方以谓数千年积弊可以一扫而空不意数月以来在京各部院及外省督抚司道以次各官虽议论纷如而究不闻何处曾认真裁汰甚有欲去胥吏而仍与胥吏商之者颟顸情形可发一噱愚窃谓胥吏之害固夫人能言之胥吏之宜速去亦夫人能知之然欲去其害非凡百臣僚励精图治终不足以有济其道奈何一曰明律例杜人陵诗云读书万卷不读律致君尧舜终无术盖以律意精微必须潜心研究始能于案牍之来比事属辞泛应而皆曲当乃今之南面者或则汨没于时文或则分心于声色于律例一切茫乎未知一旦仕版遽登不得不寄其责于刑钱诸幕友而各处例案不同幕友亦未能悉知于是奸胥猾吏因缘为奸而其弊不胜言矣倘无论大小各官于未入仕之初必课以律例能谙习者方假以临民之权如是则吏胥之害可以稍减者一也二曰省案牍无论内外各衙门凡兵刑之稽核钱谷之报销胶扰难清几如乱丝之毫无头绪虽精明干练者猝遇之亦苦难以分明惟胥吏则自幼浸于中颇能头头是道果欲上下其手他人寔难指其弊之所在而早为之防故愚谓今日而不欲整顿则已如欲整顿必须先将纠缠不清之案牍悉予扫除或并或分顜若画一如是则上之察核较易而若辈之狡谋自无所施此胥吏之害可以稍减者二也三曰去壅塞夫吏胥之所以能作弊者以上下之情不通故也凡外省之于大部下属之于上司彼此既扞格而不相通于是文牍往来或积压时日或改窜文字稍不留意其弊即由兹丛生诚能大变其习内外大小各官皆视公事如己事于政治之宏纲巨目固不宜或越范围而时日之参差字义之轻重不必多所厘剔如是则若辈失所凭恃自不至再肆奸谋此吏胥之害可以稍减者三也夫此三者不过上下一心实事求是而并非有高远难行之端然果能由此行之即吏胥不必尽裁亦祗供奔走之用抄写之资而断不能擅作威福否则虽日有裁汰之议而筑室道谋深恐终无成说徒供外人之姗笑无补新政之施行此外鄙人所深惧者若夫或用委员以资赞襄或招士人以资参助今之言治者虽谓大有裨益而仆之愚见则以流弊良多固有不敢参以末议者率笔书此当世君子或亦以斯言为然哉
论书吏舞弊
周礼太宰陈其殷置其辅郑注殷众也谓众士也辅府史庶人在官者夫辅非贱简之名又与士同列知古不以吏为贱役汉武帝时卒史皆通用一艺以上者唐高宗诏诸司令史考满者令试一经可知三代以迄汉唐为吏者皆能通知文义故无不束身自好而作奸犯科之事罕闻焉自唐以后上之视吏也日贱吏亦自知托身卑琐不敢自跻于清流以是奸伪愈滋纳贿招权毫无顾忌迨乎今日吏之势权日盛窟宅日深党援日众其弊浸淫及于天下虽有名臣魁儒屡议裁撤而终无由绝其根株宋叶水心之言曰吏胥之害从古患之而今为甚者盖因士大夫之职业虽皮肤蹇浅者亦不复修治而专从事于奔走进取其簿书期会一切惟胥吏之听而吏人根固窟穴权势薰灼轻重予夺惟意所出其最骄横者三省枢密院吏部七司户刑若他曹外路从而傚视又其常情耳故今世号为公人世界又以为官无封建而吏有封建者皆指实而言也明末黄梨洲之言曰凡今之所设施之科条皆出于吏是以天下有吏之法无朝廷之法又曰京师权要之吏顶首皆数千金父传之子兄传之弟其一人丽于法而继一人焉则其子若弟也不然则其传衣者也是以今天下无封建之国有封建之吏呜呼何其言之深切着明与此外若本朝鲁一同冯桂芬皆曾畅论胥吏之害琼琚玉佩大放厥词或欲改用士人或欲分任佐贰俾得徐革其弊而潜移其权意非不良法非不善无如今之印累授若者于案牍律例素未究心非寄其权于若辈终不能措置裕如以是明知其弊窦丛生竟无法以为之驱遣迩者视中城陈玉苍待御拟乘京师兵燹之后各署文卷册籍荡然无存特奏请将重复抵牾奥幽不可猝了之例一时权宜可左可右无所折衷之案一切罢去俾吏胥失其所恃舞文弄法之弊可以不革而自除正本清源无踰于此皇上特允所请饬将六部书吏一律裁汰而改用司员办公另募书手若干供缮写之役继又虑外省督抚以及各府州县衙门皆有书吏朋比为奸积习仍未能净绝爰特沛丝纶将各衙门额设书吏分别裁汰不准稍事因循举唐宋迄今数千年纠葛之弊政一旦扫除而廓清之纲纪肃然不复再有譸张为幻之事
裁差役尤急于裁书吏论
衙署奉公之人最足为害闾阎者向推吏役良以书吏之舞文弄法与差役之倚势作威名虽不同恶实相济以故能吏下车之始除约束家丁外必严禁吏役不得横行否则吏持例案于内差肆横暴于外上下其手狼狈为奸民困不能苏官箴不能饬矣然书吏略通文义纵不免营私舞弊究尚有所畏忌不敢恣肆自如若差役则贪如狼暴如虎惟知朦蔽本官鱼肉良懦刑责有所不畏廉耻有所不知种种胆大妄为有书吏所不敢与闻而彼竟公然肆无忌惮者国家定制吏有进身之路而差役不得齿于衣冠之列子弟亦不准应试是以地方官于书吏或稍加礼貌役则否盖役之为人鄙弃也久矣日来朝廷仿行新政孜孜图治特谕饬京内外大小衙门一律裁汰书吏而独于差役转不议及岂吏可裁而役不可裁耶抑役之恶不若吏之甚故特予以宽容耶执笔人尝为之默察事情窃意此事发自廷臣或鉴于部吏把持之弊几至无可究诘思有以廓而清之遂激而建此议而不知弊之百倍于吏者尚有变诈百出之差役在吏裁而役不裁何以服吏之心各省大府有见于此故自恭奉谕旨后迄今数月尚未毅然见诸施行揆厥由来非尽曲徇若辈之请亦以害必去其太甚理必示以大公不忍使吏独抱向隅之憾也他省姑弗暇论试即以苏省证之而知上用舍予奋固自有权衡矣先是江苏巡抚聂仲芳中丞接奉纶音时与藩臬两司会商遵办佥谓吏固当裁差亦未便轻纵迟徊审慎然后分别札行于是苏州府向子振太守即饬所属长洲元和吴崑山新阳吴江震泽常熟昭文九县各将书吏若干人差役若干人开明姓名年岁造具清册呈候核夺苏州府如此他府可以类推既而中丞接到政务处六百里排单亦系咨请裁撤胥差是知差役之狐假虎威无恶不作早为衮衮诸公所洞知前之仅议裁吏者犹执一偏之见非持平之论也顾或谓差役名目不一若者为捕班若者为皂班若者为快班大抵用以提人证缉盗贼解案犯设令一旦概行撤去不几无以供使令乎不知此正有不必虑者闻之苏省各府厅州县每署差役多者百余名至少亦必二三十名今即责令各去其半亦何患不足供奔走之用且一差名下必有伙役若干名裁一差可去无数伙役更何必多养此游手好闲之辈坐耗民财哉如浙江波府属鄞县及杭州府属仁和钱塘等县每县差役更多至二三百名益以伙役不下千余名纵不皆仰给于官试问非向民间敲肌剥髓将何以为仰事俯畜之资乎特此辈散漫无稽上之人不一细察下之人遂吞声忍气付之无可如何耳然由此推之其民之苦差扰累必有数倍于苏省者奈何关心民瘼者竟不一计及之耶夫差役恃公门为窟宅假官长为护符遇事招摇恐吓讹诈充其害必使良民家破人亡而后已间有贤明之吏或亦以使贪使诈谓不妨假以事权而岂知其胆愈张其毒愈炽设遇梦梦之官则若辈竟视同傀儡以为线索在手提之掇之无不如志甚至官之功名竟为彼所累而彼反得事外逍遥太阿倒持害必至此且役恃官势役之党又恃役势盘踞既固畏惧毫无民间雀鼠纷争往往有两造自顾言和而差役多方阻挠使之不能中止者卒之两败俱伤而彼乃坐获渔人之利此俗所以有阎王易见小鬼难当之说而冯氏林一痛陈其害比之散千百虎狼于民间岂不痛哉不此之去而惟沾沾焉曰裁吏裁吏吾恐吏治终不能振兴也明以择之严以驭之汰疲玩而策勤能是所望于有兴利除獘之责者
何良栋《皇朝经世文四编》卷-

皇朝经世文四编卷十七户政
户政
稽户口议
小司徒之职乃均土地以稽人民而周知其数意在均其役而已盖田则税之身则役之未有税其身者汉高祖为算赋为后世地丁银之始民年十五而算口赋二十而传给徭役是既税之且役之矣今地丁并于田赋南省徭役亦并于田赋取诸民也简不可谓非今胜于古于是烟户门牌则以意造之遂无从周知户口之数其弊也民轻去其乡五方杂处逋逃为薮名捕关提十不获一是谓有利即有弊另议复宗法复乡职以族人而周知本族人数以乡董而周知本乡人数事必不难宜由部颁以照式人与一照乡董造册州县钤印男女一律贵贱一律如淳曰丞相子亦在戍边之调令藏之若贡单捐照然滋生物故关乡董出行流寓亦如之老子曰至治之极老死不相往来孟子曰死徙无出乡在今日已不可行有此一法他乡可以执禁以讥奸宄游民庶几少衰息乎或疑案牍之烦曰蒙诸议所省案牍不知凡几所增亦仅耳且古法也无可疑也
利农恤商培养元气片
再治世之道藏富于国不如藏富于民利民即所以裕国有子曰百姓足君孰与不足论似迂远及观我朝历代德政与近年皇太后皇上颁发晋豫辰项东南各省士民无名捐至数十万不等而后知有子之言为不虚也臣上年道出金陵扬州一带见该处设有晋豫捐局沿街张贴图说具述灾民之苦设立钱筒任民自投不书名氏俟有成数制备衣粮解往各该省接济灾民固由民情好善亦由我朝深仁厚泽休息生息所致夫施不望报助国养民得之民间诚不易易然益足见长民者当保民之富富之当藏于民查此项捐皆系出之商民兵燹以来民气未复商贾之利万万不及从前而急公好义尚复如此是诚不可不有以养之且大江南北自城市以至乡隅人民稀少田土荒芜所在皆然地方官徒知城市情形并不设法招徕全行开垦即免强举行而胥吏苛索之弊未除他省客民仍复裹足不前重以言利之徒事事与民争利不知为国养民藏富于民之道民果困穷缓急又将何恃其患有不可胜言者现在捐务既停度支未裕若于常法之外另设加增是不为民间培养元气即不为朝廷培养元气也为今之计惟有招徕薄赋以利农宽厘减征以利商勿朘民之生勿夺民之利实为保世滋大第一要图拟请旨饬令各省封疆大吏督率属员悉以为国养民为务凡有益于农商者次第举行农田则设法招徕开垦勿任胥吏勒索厘税则严禁各局流弊勿因捐输停止额外抽加以外如稍有病民病商之处随时裁损勿使厉民则民生益富民情益善而国本益固矣为此附片具陈是否有当伏乞圣鉴
国债
说国债
今天下之有家者于其盛则财用充足计年所入常有盈余及其衰则仓廪空虚入不敷出家境窘迫而日用诸费又不能蠲除于是不得不借贷于人以济困乏此所谓债也然债重则利重利重则益以不支而家遂以破每见近世人家因债务之重为人盘剥利息而不能振基业者比比皆是故当世老成人每以借债与否卜其家之盛衰盖未有家富而借债以受重利之困也夫治家与治国同治家既不当借债则治国似亦不当借债乃欧洲诸国号称富强而其息借商则无国蔑有考西历一千八百七十一年至七十三年间各国所欠国债总数如西班牙则欠二十六千一百三十七万五千磅丹麦国则欠一千二百七十四万七千五百八十九磅会敦倍克国则欠一千五百五十一万二千磅意大利国则欠三十六千零八十七万七千四百零七磅英国则欠七十八千四百九十七万二千一百零三磅奥国则欠三十四千六百九十二万六千九百零六磅比利时国则欠三千六百九十八万一千九百六十磅法国则欠七十四千八百七十九万零八十二磅德国则欠六千七百三十五万六千八百三十七磅荷国则欠七千八百四十一万六千一百五十二磅葡萄牙国则欠七千二百八十三万三千磅俄国则欠三十七千五百万磅瑞典瑙威国则欠八百五十四万八千二百六十五磅以钱饷税相抵或数年还清者或迟至十数年之久而始可还清其详纪之于九月初五日报而自一千八百七十三年以后各国续借之债不在其内而亦不知数之增与否减与否海外情形不能深悉而亦一时未易稽查惟时务报载德国造册部具报德国国债谓一千八百七十五年以前德国向无债是年筹借十兆马克三年后始用尽自是以后岁筹借至一千八百九十五年四月初一日国债总数至于二千九十一兆二十五万马克之多而其折扣数目实计一百二十九兆二十三万三千五百马克五十其息借之长年四分息者凡四百五十兆马克三分半息者七百八十兆五十万马克三分息者八十五十兆马克所借国债其中整顿陆军计费一千二百五十四兆五十万马克水师计二百七十八兆七十五万马克铁路及边防两项计共费二百六十二兆马克邮政电线共六十二兆七十五万马克开鲍尔铁路运河计一百五兆二十五万马克白兰门及汉白两口设立海关所计费五十二兆马克然皆有实在产业可抵陆军所建房屋及购田地计估值价九百兆马克铁路计估七百兆马克邮政电信共计三百兆马克云泰西于一千八百七十三年后各国之债所考核只有德国其余诸国皆莫悉其究竟然由德类推之亦可知其不异曩昔特各国之所以借债皆有实在产业抵如德国之房屋田地铁路邮政电信等类获利甚丰所得足偿其息不过以所借之债暂垫所用之并非度支告匮而始有事于借债也故欧西各国之借债与中国人之借债名虽同而实则异今我中国以创办铁路振兴诸事之故向各国借贷其迹与欧洲各国之债无殊然欧西之债多借之于商民故国富而民亦富中国之债不借之商民而借之外国即使所成业可以获利而年终利息已为外洋所得则我中国沾其余利当亦无几矣此又中西国债之别而不能一律论之也至时务报所载谓一千八百七十五年以前德国向无债而九月初五日报则纪一千八百七十一年七十二年后德国已有国债未知何以语出两歧孰非孰是请问之熟于西国一语与我会审者副领事耳繙译耳其权已如此之重则驻我畿京之钦使更可知矣嗟乎嗟乎彼钦使也我钦使也彼领事也我领事也何彼之权如是重我之权如是轻耶穷则变变则通欲不变而望其通乎可得乎是所望于秉国钧者
论中国宜借国债以辨善后
今之倭患平矣当此创钜痛深之时正是发愤为雄之曰苟不力图振作仍前拘守成法坐视贫弱岂竟倭人外无足患哉今中国偿倭巨皆借洋贷此三百兆两若尽借于洋人总计利银为数甚巨且所借之洋俱以磅价为准其磅价皆由洋人主持每见借债时磅价故意高抬还债时磅价任情跌落以此观之吃亏累累立此和约非贫我弱我之明证乎若不变旧法行新政欲谋富强终非易事我国幅员之广生齿之繁物产之富人才之众有非他国所可及者惜乎幅员虽广不知开辟生齿虽繁不知教法物产虽富不知振兴人才虽众不知拔取举凡筑铁路造兵舰兴制造振商务农桑之土丝茶之利驿务电报议院商船开荒田一切富国富民之道置而不问间有行之亦不过舍其本遂其末耳惟日以夤缘贿赂上下相蒙粉饰升平偷安苟且是颠倒妒贤嫉能为务此外则营大置田产左娇妻右艳妾衣绮罗食参燕俊仆伺于前美婢侍于后叩其致富之由大率皆上为国蠹下病民生无怪捐班日多贿赂日盛至将亚细亚洲数千年声名文物之邦变为鄙陋凶残之国言念及此岂不悲哉为中国计亟宜仿西法借债于我民中国虽允俾台湾于倭此犹九牛之一毛耳其二行省之中生民四百兆此四百兆中能借万金与国者何止万人能借千金与国者何止亿人能借百金与国者何止兆人能借十金与国者何止十兆人许以二十年清还每百两每年给息银六两先将所借洋债偿清然后筑铁路购兵船置军机设学堂兴文教振武备练雄师利国利民之事可可次第举行借资于此或虑如此钜二十年岂能尽偿于民则又有策在我中国矿产之富甲于天下四川云南安徽广东山东甘肃湖北湖南等处五金之矿遍地皆是任用得人涓滴归公其利可倍于本所谓地不爱宝非此之谓欤他如仿纱织布缫丝机器亦可渐次扩充使已失之利权复为我有于是兵精足消息灵通炖倭巢摛倭主复朝鲜收台疆立国威摄藩服绝觊觎俱在此举惟慎选使才尤为当今之急务我中国之为使臣大都是豪华公子宰辅门生否则占毕小儒词章华士于外洋语言文字皆非所习惟恃舌人为之居间一切重大事件不能与彼之君若臣抵掌高谈欲其折冲于樽俎之上何可得乎降而至于参赞领事则更无论矣欲其知洋情则宜选精通外国文字语言之子弟派往各国游历以增其见闻如果精于洋务则派为领事由领事升总领事由总领事升参赞由参赞升钦使如是阅历已深于外国情形久已娴熟胸中遇有两国交涉可据公法以争之方可称职无愧每见报章所载中土会审之案皆惟西官之命是听不敢措一词驳矣吾见近日富翁大都观望似宜用当头棒喝之法即由各省督抚严饬各府州县属吏至公无私再加督察孔子云其身不正虽令不从故乐输之必自官宦始其余商民察其平素财有值五万者则督借五千十万者则借一万其有富商由外洋归来乐于报者准其赴督抚领凭执照安居乐业子子孙孙永为良民考试不禁如是则百万军需咄嗟可辨不然吾恐商民设局开者皇皇而报者落落游移之诮有所难免愿与当局诸君商之
论息借商事宜
自来两国交兵廷臣执简而陈善策谋士持筹而运良图凡以宜展国威纾分皇虽在草茅下士有自忘其一得之愚而不能已于言者有客问曰我国自倭奴构衅需饷浩繁凡在臣民果何以舒九重宵旰之忧乎吾闻宋末屋山之役张陆诸臣殉难有白鹇四翼浮于船边与诸臣同殁时海后诸臣名垂史策而传者未及白鹇物亦有知能无抱憾兹闻近日高丽大东沟海军之战邓正卿军门慷慨立功从容尽节持大义于洪涛巨浪中有见而援之者则曰义不独生遂奋掷自沉浩然毅然其惊天地岳之操立见大泣成钦之念诚为古今不可多觏岂独威震华洋已哉然当邓军门之投入江中也船中有白狗二头瞥见邓[军](门)门入水亦即下水沉入波心以口衔军门发辫意欲扶之便起大有报主之心诸军遥而望之则邓军门抱住两狗以没此狗亦足千古矣嗟彼鸟兽无知亦能尽忠报主我彼臣民食毛践土曰在高天厚地之中则此次部议自借商薄海同风当无不乐于赴义矣敢质吾之子余曰未也客艴然曰大商钜价赀积千金无非为渔利计今部臣议下拟回利息若干分期归赵凡在富商有不勇于输将乎而吾子则曰未也何居余曰然凡人之情所见不一有施舍僧道寺宇而大笔以挥者有捐输国家公项而蹙然退避者间有捐输之祗愿以无名氏署之揣彼之意始因近日富商巨贾有由外洋满载而归为贪吏劣绅所觊觎逼勒罚苦不可言以故每遇地方公事为富商者皆有戒心恐大名一开援为成例启官绅虎视之私也客曰我国家忠厚待人已默体富商嫌疑之念今闻部巨发议商大开所立券据不书姓不书名而但注商者非无意也余曰是固然矣更有一等锱铢必较不拔一毛要性命则快然应要钱财惄然忧纵使雷公持铜鎚当头轰击彼则左手抱住钱囊右手欲拔雷公之铜以为奇货可居作意外大财之想此等人艾不不痛若不严行督责则逍遥法外而欲其踊跃输将乐于赴义势固有所不能客曰吾子之言确中辈辈情獘然则宜何如而后可使海内臣民乐于赴义乎请以良策示我余不禁点然思曰言非所言议不当议妄议之罪自知难逃然我等泰在四民之首感戴亨履之思苟使砚田余润稍有可筹所冀一纸飞扬沾朝廷露之恩稍助灭倭之饷早悉愤衷是又仆等所昕夕以祷者若夫商既开富商钜贾能知大义而乐于赴义者无论政事想必能为余解惑也
论息借商之失信于民
今富商绅民异口同声不与公家通嗣银钱已成牢不可破之见其病在君民势分悬绝政令无常不肯守大信靡所控告而聚歛苛急怨咨交作之余幸开一线生机不能扩充推广又为苟且目前之徒所误如息借商苏州江西之事是已唐虞之世契为司徒弃作后稷惟分掌教化稼穑度支三司之使不与六官并列王制天子不言有无诸侯不言多寡商居四民之末贾人不得推择为吏王夷甫口不言钱孟子云何必曰利贱货贵德之风渺矣难追而桑孔之徒益为世主所尊用大都损下益士之谋巧取豪夺之叹武帝尊卜式为三公以风示天下卒无应者明太祖籍没沈万三家充军于云南猜忌已甚富民寒心而交子会子之类明肆攘夺更足为世诟病且民间寻常钱争债讼官长指为细细不予上紧严追或至无偿若欠债之人稍有势力不惟问官不受理抑且债户不敢控说者谓周赧王筑台避债犹存三代之遗晚近以来则法禁官爵皆赖债之具矣国家政尚宽大圣祖永不加赋之诏宝永亿亿万年无疆之休厚泽深渝浃髓故遇大役罔不念切媚兹输将恐后而大钱钞票之制捐输报效之令当事者以知术愚人自为得计不知下民虽愚惟此计较财利之念最切亦最精固可感而不欺也中日战事方亟日本军需支绌仿照泰西成法下令称贷于其民大藏卿刊发借券五兆元交各郡县分派争先出借不三月而集事已登册挂号之数逾于原借之数者倍半有奇我中国则有事筹不迳借于本国之民而转贷于外洋之商号曰洋债洋商紏集贷多邀华商附股华商均深信不疑趋之如鹜利息较重又照金镑先令合算适年金价翔贵亏耗益钜亦甘心受之战祸既启各国当恪守局外两不偏助之公法竟至告贷无门司农仰屋兴嗟不知所出于是息借华商借之议起钜万子金不致溢出外洋隐寓藏富于之至计且免金磅先令之耗折按期清还本息淮抵完关税厘金地丁钱粮以示可靠在商民亦藉此同申藉忾之忱即君民隔阂之气亦可常通奏奉俞旨纶綍煌煌食毛践土之伦具有天良敢不出其有余上佐公家之急而自私自利自外生成乎岂急公奉上之谊不及扶桑岛民乎乃老于阅历者狃于故习谓[县](悬)官常负人不欲遽解悭囊迭经在事官绅剀切晓谕之以利害动之以大义甚至如金陵大驴子家管押府署虽值除夕元旦良辰不准保释一似监追亏欠库项者统计各省息借之不[过](万)千万耳然已舌敝唇焦力尽筋疲矣是岂商民之无良哉毋亦伊戚之自贻也
当道诸公宜如何明示大圣坚守券约俾息借商之法风起自此而开将来如有缓急仍可如取如好借好还[再](好)借不难俗彦(有)殊有至理即不为战事筹饷计而筑铁路开矿开银行立海军制造船械等项所需经费皆可取之吾国商民无须海关作抵操券而获何便如之诚上下交受其益可久可大之长策也岂知衮衮诸公别有见地回不犹人上海通商最早中西富商荟萃于此斯向称筹饷要地甲之设各国特立专约以上海为公地不准扰一草一木风鹤无惊咸歌乐土奉旨息借之商派归江海关道经手者既加监督关防以为未足又益之以税务司签字以坚中西商民之信而广招徕可不谓千妥万当欤未几大宪出示有谕将应还借本息银两拨充商务局股本一转移间注兹挹彼无非代吾民广筹生业别浚利源意厚也不幸为税务司所特始壁壁返秦廷之望苏州借券则用藩司印信者已拨充商务股本计六十万两虽改填股票交执俨称股东而商局进出之事不得过门开局未知何谤书奚知盈箧谓非掷黄于虚牝乎至江西则有巡抚德寿奏章可考谓江西各绅商报息借商第一次开单计缴回大票本银小票利息共十九万二千四百念两八钱请照新海防例奖实官花样翎枝贡盐加级封典虚衔顶戴并移奖子弟以后如有情殷报者亦准一律办理等语风闻江西息借之约计四十万金即全令报亦只区区之数于库储裨益甚少且捐生只有此数此绌彼盈一定之理初不加多特目前以为多耳徒失大信甚属不值噫大宪告示可改也上谕可凭而官若使之不可凭也惟税务司所签之字则一定不移可当钱用使人不疑以致同一借使苏州江西之望上海如登仙显有苦乐不均之别合而计之百万借何关轻重乃竟以此失信于民而不顾真可为长太息也
论各国向中国索取赔
夫日本之开罪西国在乎轰击西国战舰凌侮西国使馆然皆属政治之事索取兵费犹可言也而美国尚置之今中国开罪西国全因杀戮教民戕害教士起见此乃教门之事索取兵费不可言也攻陷北京之联军号称耶稣正教之义军来攻异教之国而德皇亦谓中国此次之系耶稣正教之义战其余他国之人亦如此措词则兵费之不应索取明矣夫联军虽号称正教之义军然其中攻战合法举动出众者实来自异教之票匪海口则有海贼抚甯县境中受害为最有团目张洪者上年在泥沟设坛聚众连兵到后窜入他方勾结张家口外票匪千余人置备快枪预图逆命今由庐龙县入桃甯口焚毁程谷田谷及村庄旋到马古营抚甯县今率兵前往抵御交战良久兵勇大败次早匪长驱至抬头营凡捕户民居均被抢掠又掳富户勒赎邑尊计窘请英兵若干前来敌匪而匪多亡命竟败英兵死大兵官一员匪人死伤无几前月初一日临榆县令俞良臣明府在石门寨守口恐匪徒来犯因与该教堂高司铎商议函请法兵前来驻防并命抬营大新寨奉教之民共来助守初二日法统领同高司铎均至抬营时票匪附和益众共二千余人法兵等先占南山坡险要未几英日之军亦至遂即示战弹丸如雨枪炮如雷约共三点钟匪始不支奔窜出境直至追口外而止匪人死者甚多法兵受伤者一人印度毙二人伤一人日兵亦死二人附近各庄被匪所毙之民男女大小百有余口法兵获胜而回英兵欲将拾营城洗荡共毁屋百余家玉石不分池鱼殃及乐亭县与该处相近亦有匪类纵掠焚罹祸甚惨今南口至张家口尚有德兵驻守延庆州褚司铎承官长保护甚周前数日天主教杜司铎与官长议商赔共一百四十万两以一年为期交清永清赔四万两桑峪先交三万两通州先州一万两霸州先交二万两按永清县系顺天府所属抚甯卢龙临榆乐亭均永平府所属延庆州为宣化府所属霸州为顺天府所属又按永清一字或是永平之误永清在顺天府南一百五十里离海口甚远亦不近长城矣
论各国向中国索取赔之非
赔一事将定议矣而在鄙人之意则以各国不应向中国索取兵费也何则查公法若此国开罪彼国此国之人皆心存主战者彼国始可向此国索取兵费否则索之为不公也昔者普法之战法人以兴师直捣德人都城而墟其国为快者举国皆是迩来英特之役亦然特人中虽有主和议无斗志者英人中亦有悯恤特人以不战为是者然两国之人主战者过半则两国之争斗乃百姓之事也其兵费由百姓分任之固其宜也于今中国则不然其开罪各国也非华人之过也当拳匪猖獗使馆被攻时广东客民在内驾驶其小艇如故也而北方之糜烂罔闻即或闻之亦漠不关心也又四川省之种植莺粟者操其常业而为餬口如故也未尝闻洋人因运鸦片入中国而招中国之仇恨也倘围困使馆焚毁教堂之事传至其耳彼必曰此事与我何涉亦将置之而已今各国所索之兵费乃由此等无罪之人赔偿岂理也哉假令于兵衅未启之日向中国此等无罪之人而问之曰主战乎抑主和乎则其主和者必不下百千万之多总之中国之人皆主和者也间有愚民三五成为当道所煽惑致滋扰地方亦意中之事各国若借此为题以律通国之人竟向索取兵费则不公莫甚于此矣以为公法公于何有真不可为训者也西国之人岂视此为文明之法而欲以开通中国之愚闇乎夫明知人之无罪而责罚之虽野蛮之国犹不屑为而今反中素号文明之国为之殊不可解也中国之刑罚或波及无辜然此乃立法之不善非司法者故意行恶也今鄙人见各国所为如此不得不大声疾呼而告之曰无罪者不应波及也
理财
请权出入以培国脉疏咸丰二年
汪振基
窃念行军日久筹饷艰难在廷诸臣仰体宵旰忧劳议屡陈固已竭虑殚精无微不至然属锱铢之利无补尺寸之图但军务一日不竣即军需一日不止则所以筹之使不匮者将何道之从哉近来官员捐输既苦于力多不逮至劝捐各省稍有办理不善之处易至激而生变其患尤有不可不豫防者臣目击时艰以为生财之道在于开源节流至源无可开则必以流之当节者躬行于上考之王制以三十年之通制国用量入以为出旨哉量入以为出一言诚千古理财者所莫外也尝即户部出入成数计之每岁入约不足四千万两遇有水旱偏灾仍豁十之一二每岁出约三千数百万两是安常处顺之时岁余已属无几而此两年来军饷用过之二千余万两加以丰北两次拨用工需之数百万两皆在岁用常经之外上下焉得不困夫法制期于经久而变通尤在随时川楚之师七年而转输不竭今则军兴二载而已甚疲矣南巡之典五举而财力常充今则香山一至而几为费矣今昔情形不同至于如此由此言之国用一节亦当因时损益酌盈剂虚勿泥定例而以为必不可更勿狃成规而以为必不可易应请旨饬下部臣会同内务府大臣通盘筹画详稽历年动用帑项条成案逐细推求力加撙节自朝廷筵宴赏赉典礼之大以及宫中饮食服饰供御之微其万不可节省者俱仍其旧余则厘定章程概从俭约即外省织造贡物亦可酌行裁撤减一费则增一利删仪文浮冗之有余正以补征调经费之不足庶不致请饷频仍坐叹束手无策且无论当今吃紧之时即使丰工已堵盗贼已平而一切善后事宜在在皆须筹备此臣所以五夜焦思而亟望图于其早也或谓国家制度不可轻议更张亦不可过安简陋此特润色太平之见不知国犹家也处家之盛虽间有增华踵事而富厚丰腴之象恒流露而不自知及其衰也则时以饥寒为忧凡一粟一丝无不握算持筹期于损之又捐天子以天下为家势不同而理则一也方今四海凋敝诚仰见我皇上节俭持躬谨益加谨当晓然于深宫之屏欲黜华宅心澹定而奢侈僭踰之积习不禁而自消是又可以潜化浇风渐复元气臣为因时立制起见区区之忱不能自已伏乞皇上圣鉴
请节縻费疏
管廷献
奏为请节縻费以裕帑储而培元气恭摺仰祈圣鉴事臣窃户部以偿太钜请饬大学士六部九卿及各省将军督抚通盘筹画一摺已奉旨允准伏恩户部为财赋总汇酌盈剂虚何至束手无策部臣既无办法岂内外诸大臣果有办法乎即或有法亦不过曰加厘金也裁廉俸也加盐课也兴矿务也修铁路也用钞票也税间架也推广捐例也天地生财止有此数我朝岁入之干隆以前不过三千余万今则税厘加征增至七千余万矣列祖列宗有鉴前明末造之失丁赋之制有减无增遵行已久罔敢踰越目今虽无加赋之名而隐有加赋之实税厘所入何一非小民之脂膏乎上之所获日以多下之所蓄日以少若再行一切琐屑补苴之政巧为餕削无论亿秭钜为数难盈恐闾阎贫匮众志日离剜肉补疮病日益甚暂支目前后仍不继岁复一岁为累何穷然则居今日而理财不在开源也亦节流而已不必变法也亦法祖而已干隆以前岁入不过三千余万康熙年间三藩之变縻烂至七八省用兵至八九年未闻用不足也雍正干隆年间大兵大役亦所时有未闻不足也此外普免天下钱粮者六次又普免天下漕米者四次以后各省稍有偏灾无岁不缓征无岁不蠲免其为数不知几万而部库则常有七八千万之储以昔之所出计今之所入每岁应嬴余五千余万而部臣犹以拮据为虑不知此五千余万者果皆实用实销为必不可少之乎抑蒙蔽侵蚀而尽付诸不可知之数乎为今之计宜饬户部将现在岁支之与干隆以前岁支澈底清查认真比较昔有而今无何昔无而今有者何同一也减于昔者何事逐分晰出具案语汇造清册呈览具有昔而今无者不计矣其昔无而今有者概从裁撤即今昔同有而其事从为具文无关实用者并可酌量暂行停止皇上亦宜力求俭约宫中所有用度一概规复旧制不使稍有增加伏读干隆四十年九月丁卯高宗纯皇帝论曰即以内帑而论干隆初年内务府大臣尚有奏拨部库银两备用之事今则裁减浮费厘则积弊不特无须奏拨且每岁将内务府库银令拨归户部者动以百万计等语可见事无钜细但能樽节务实自有明效大验以今之入通盘筹画使不得过干隆以前岁出之数计每年可省银四五千万两则二万万之赔四五年即可全清全清之后每年当除四五千万则厘金可裁而民困苏矣廉俸可复而官累除矣捐纳可停而流品清矣因以造船制整饬戎行何难恩周宇中威加海外乎
惟是历年縻费半由中饱积习既深固结难除购欲骤加裁减必将曰兵多于前饷不可省也局员薪水不可省也南北洋办理海防购买船营建学堂台坞暨机器制造等局之要需难缓也夫养兵期有用乎昔时兵少而战必胜攻必取今时兵多而坐困于区区之岛国则无用之兵宜汰也各省局员久奉谕旨裁撤矣疆臣因循瞻顾迄未奉行上年山东巡抚李炳衡到任之始即将局员裁撤殆尽每年可省五六万金东省如此其他省不能照办乎各疆臣之意不过以候补人员过多留为调剂计耳伏查干隆四十九年有准各省试用人员补期尚远者呈明回籍俟到班时仍越原省补用之例即今大挑知县尚有截留资取之例若通饬各该员之补期尚远无力当差者回籍候补于诸员亦无所损何必以有用之帑项养此无数之闲员乎购买之船全归乌有不必论矣学堂台坞久告成矣机器制造等局创建已十余年不知所制者何器所造者何物而应用船乃无一不购自外洋又何用此局为也伏愿皇上震怒全行裁撤如有掣肘而阻扰者便是国家之蠹贼立予严谴无少假借诚以当此创钜痛深之际正宵旰卧薪尝胆之时欲求有益于国无害于民舍此之外更别无策果能猛力振作则朝廷不得已之苦衷亦可布照于天下倘仍一味因循苟且补苴无论钜难盈而所有之财上不在国下不在民而全归中饱之蠹即年入再加数倍庸有济乎臣亦知积弊既深厘剔非易然际此时事艰难非改弦更张实无以收振弱起衰之效且率由旧章更觉有利无弊是以不揣冒昧披沥直陈是否有当伏乞皇上圣鉴谨奏
论部臣拟节度支事
王制以三十年之通制国用国有度支所宜持之以节此古今不易之常道也本朝以量入为出用度最为省俭试观京都内监宫女较之前朝其数省之百倍隋之脂粉●月以万计唐人承其弊亦复不赀此等弊政固不必言即明代以称节省而往往放出宫女或三千或二千则其平日所留用者当必不少而本朝于宫女则不过数十人而且限以当差五年则照例放出令其父母自行择配其有供役称旨者再留五年则无不放出之理至于内监则亦不过足供使令而止即此可见朝廷自奉之俭约而凡遇水旱灾荒一经督抚奏报无不立沛殊恩截漕则数万数十万发帑亦十万五万又加以豁免钱粮议蠲议减其待民之仁厚如此宜乎民心爱戴蒂固根深虽有荒年绝无他变第以近来中外通商交涉之事日繁富强之计日亟制船购炮设电开路需用日见浩繁加以水旱偏灾无岁蔑有黄河水患终无了期因此而国用渐觉其不足虽有各处洋关税厘所入甚钜而无如用度既繁终有入不敷出之势各国简放出洋钦使有参赞有随员有繙译有学生其薪水俸饷莫不仰给于江海各关即使洋药之捐税加增究若杯水车薪所益无几此部臣筹策所以有拟节度支之议也其所拟各条有裁减八旗兵丁口粮与夫节省各项不关紧要工程此其命意仍以自奉俭约为主吾知内外臣工见此条当亦知上意之所在矣独怪夫朝廷则以俭约自奉而各官则反自奉以侈奢观于近来各省官员上自督抚下至一命以及武员中统带兵船一切汛地各弁其起居之绰享用之豪华寔有笔不能罄者而文员则以各权使为最武员则以各兵船为最曾闻有人论及国用需用浩繁无可筹措当今现任各官解囊报窃以为此说虽似有关乎国体其实则苟能核实区别则可令报效者殊亦不少夫各处权署所入之数固多而报解之数亦颇不少何足为怪不知彼以所入之私自分存生息则一年之中其生息即已不赀所虑者或吃倒帐则不敢声张暗地受亏耳顾此等事究不常有故往往有藉官以作生意者上下交征利而利无穷今若必拘泥成法不准其以所入生息不但阳逢阴违而且其弊更甚若听其所为而即核其所生之息提出数成以作报效若此则于国体既无所伤而于该员亦无大损彼既情殷报效朝廷亦量予褒嘉而于国用大有裨益是真一举而数善备也已至于水师各兵船统带员弁其一年出息极佳其有勤于操练者亦不过循序按班一年数次而每月开销则兵额有不足其名粮可冒领也兵饷有定数而雇募则价可减也船则有岁修季修之费而其费可虚糜也兵丁操练有药弹之领而操演多系具文其药弹可以售钱也甚而至于缆船之索更换有期而领得新缆可以易钱船中所有仍以旧榄搪塞上官即甚精明又焉能见及此等细微之事而彼逐件剥何患私囊之不充苟能于此等认真稽核不使虚开浮支即所省亦已不少即或不能详细稽核使之弊绝风清则令各员弁每年报效若干以充国用要亦于诸弁无所大损吾知河上乎逍遥亦所乐从也呜呼朝廷宵旰忧勤事毕欲从节俭而在下不能仰体上意任意奢靡清夜扪心其亦涔涔汗下否也因观部臣拟节度支而纵论及此世无贾生其亦有闻而痛哭者欤
再论节省度支
前以部臣拟节度支曾推广其说谓可于节省之中更求歛财之道令官各报以裕饷源然但言生财之道而未及乎省用之方也夫以国家需用孔亟之时而责令各官俭约自持是亦非矫情之论而国家正用之可以节省者实亦不少今姑就银钱之流出外洋者计之其土洋货等物之足以耗中国之财者姑不具论即中国每年所购于外洋之船炮等物其数亦既不赀此独非可省者乎国家自与泰西通商以来泰西所有之坚船利炮中国固宜仿而制之顾自船政局开办之后凡各省制造之局接踵而起造船铸炮日不暇给约计一年之中各局所费不知凡几其初制造或未能得法不得不购自外洋厥后年复一年所制渐精诸法毕备既有洋匠指点而中国匠人盖大半渐知底蕴先时闻船政局造一船画者数年造船胁者几年一船之成动需数载而所成之船尚未能尽适于用迨至今日则所制船舰日见其多其式样工程咸与泰西无甚区别观于各局奏报似乎中国制造各物不难与西人齐驱并驾前年聂观察总办上海制造局所制龙雷各炮试极为得法谅非尽属欺人之谈然有把握即各处议开诸矿或出铁或出铅或出铜或煤亦皆言之津津极为得法谅非尽属欺人之谈然则以中国自出之产供中国制造之用而有余又何事而复购诸外洋以耗财用耶说者谓中国矿产所出之煤铁尚有练之不精未免不适于用顾炼之法当不难精益求精如果不能精则不如罢之如尚有可用之处则以其购用外洋之物使银钱流出何如以中国所产供中国之用其银钱虽曰稍费而终留于中国此其损益又何烦赘言今部臣拟节度省支请将不急工程悉行停止若此时中国拟建铁路一事应不在不急[之列](列之)刻下俄国浸强雄视东三省经营铁路直达珲春黑龙江则中国于此时尤宜以创建铁路为当务之急设以度支浩繁之故而竟罢此大工则不特因噎而废食直不是备不虞不可以师而欲筹建铁路其费实亦不赀费在目前功在日后倘有浅见者建言及此其有不从缓者几希窃以为铁路工程断不可缓而经费亦不愁无出倘能统盘筹算照李傅相前议择其紧要逐节开拓次第举行则一年所用亦尚可以定其限制但于每年所购于外洋之船各件一切罢去凡有应添之船应增之以及一切军火均责成各处制造局自行制造添补而将所省购船购一切费用移之铁路亦何忧乎大工之不办耶前者友人言及中国可以售去各洋兵船以作建造铁路之费并以兵船每年费用为养路之资此说也似乎言之过激其实则为此言者亦有为而发并非无理取闹但此说可以言而必不可以行中国即欲建铁路又岂能尽废兵船即使兵船无能认真操演倘遇事变仍归无用然亦将留此以壮观瞻以张威势断不肯悉从弃置惟节购船购之费以为添造铁路之资则不但可以坐而言实亦可以起而行果能行之于中国裨益殊非浅鲜其所节省者巨也古人有言国奢则示之以俭国俭则示之以礼今日之中国朝廷极意节省似不得谓之奢而夷考其用则殊觉其奢甚朝廷俭于自奉而诸官不能仰体者十居八九以一人之俭而欲挽一国之奢恐卒至无济于事故今日部臣之悉心筹画计及于节省度支非为示之以俭并即示之以礼上行下效风行草偃正此时也所虑者言则为节省之言行则仍非节省之政则深负朝廷自奉俭约之意此于国用仍无裨耳前此曾有开源节流之议条分缕晰算无遗策而能实力奉行者能有几人今此节省之道窃恐不过朝廷自拟之而自行之内外臣工仍不能仰体圣意也此有心人所以重为扼腕也夫
论中国欲辟财之源当先节财之流
中国至今日贫弱甚矣贫弱而求其转为富强诚是也然或急于求富急于求强而转致国库愈贫国势愈弱亦意中事也兵法云能守方能战用兵则然凡事何独不然人之贸易也谁不欲求利哉其如盈绌不能操券何苟能有盈无绌则识胆愈壮贸易愈大获利愈丰固宜有进步而无退志矣设或一经贸易即遭亏折自宜截长补短谨慎为之再图机会则所失虽大尚有余本之可守不致尽归乌有若亏本之后仍欲高视步勉为长袖善舞之计若再受亏何可收拾不特余本尽失不复能再振旗鼓而倘或负人则愈不能自立此皆不能以守为战之失也治国之道亦犹是也方今中国当惩创之余自当变法维新立图整顿挽回利权为自强之本由是言之自然之利则矿务宜广开也转运之利则铁路宜广筑也凡一切商务农政制造皆宜广为搜求固为当世之急务不特宜办而且宜速办惟举办各务均以经费为先经费不足而竭蹶为之必至虎头蛇尾与其无可筹而事仍中止何如缓办之为愈耶今之所急者赔也虽经各省仍筹似乎众擎易举而项过钜且须数十年之久各省虽竭力筹措然无不虑及民力易疲民膏易竭尽力搜求必致难乎为继故至今集尚无眉目分筹急尚如此之难何能再筹别项经费以开财之源耶既无力以开财之源不能骤收利益若不再节财之流则出愈多入愈少中国将来恐尚不止今日之贫弱也然欲节财之流奈何曰先宜省国用为臣民表率北地自拳匪肇祸翠华西幸联军入京虽宫寝无恙而阅昨报纪拟修要工则毁坏之处已觉指不胜屈一旦欲复旧观工程必钜虽回銮指顾是不能不修葺整齐惟欲旧观复所费必致不赀在臣下尊君亲上之心固应如是其如有累深宫之俭德何当皇太后皇上仓皇西幸之时豆粥敝衣席不暇暖其风尘之苦有不忍言者今事虽大定而仰怀圣意必犹痛定思痛断不肯以土木之兴竭赀财于罗掘者是在当轴者之善体圣怀耳由是推之无用之兵勇闲散之冗员向所之浮费皆宜裁汰庶有用之饷糈不致虚糜于无用而夤缘贿赂之风亦可自此而稍戢不特此也世风至今日败坏极矣无论官民贫富无不踵事增华日趋浮糜冠婚丧祭之仪服食起居之费较之二十年前已不啻倍之较之三四十年前不啻倍之又倍以视雍正干隆之际贫富已相悬天壤而奢俭之俗亦相悬天壤人但知利权外溢谓华人不明商务所致殊不知皆奢侈之习有以使之也然奢侈之习究非自下开之实自上开之也朝廷苟以俭责百官百官其敢再有奢侈者乎官而以俭训百姓百姓其敢再有奢侈者乎之百姓能人人从俭流不期其节而自节矣节民财之流即所以开国用之源所谓百姓足君孰与不足也盖为民间多留一分之财即为朝廷多备一分之用迨民财既厚国库自丰于是而开各矿筑铁路设学堂整武备广制造根柢既深措置自易何致贻人以挖肉补疮之诮累己以罗雀掘鼠之忧哉虽云王道无近功然能樽节之十年以后未有不明效大着者也
理财不主节流而主畅流论
运河之水节节设闸谨蓄不轻泄而后运艘可通无虞阻滞焉此节流之说也岷江之水千支万派奔放东注日夜不息而舟楫之利南省焉此畅流之说也财之在天下犹水之在地贵流通而不贵壅遏古人制泉字之精义盖由于此而史记货殖传所以有财币欲其行如流水之喻也泰西诸国之人多覃精研思于富国学其说经纬万端浩博无涯涘挈其大纲罕有不以流通为主义者今夫千金之家节衣缩食铢积寸累传之数世由渐而至万金至数十万金至数百千万金此人所称为善理财者也然而既括众人之所有聚之一人复不能以一人之所有分之众人则众人之生机几绝一人富而众人贫其比例之悬绝至于不可思议若是者谓之大不平不平则倾仁和龚氏之教也不平则乱邵阳魏氏之戒也畅流财者主义正以剂不平之势而使人人得其利也泰西善理财之人多明此义故有财之家多出其资本以供筑路开矿贸易制造之用而日扩大其业以争利于五洲百工技艺文学商贾之人皆赖是以赡养其中而生机常沛然不绝用能物产日富制造日精而利之滋生者亦日以增加深得生之者众为之者疾用之者舒之义用不舒则为不疾为不疾则生不众其理本循环相因而不可易者是故畅流者非他即开源之关键而滋生之枢机也苟有以开其源而日用不穷则滔滔而来与岷江之水无异不待节流而自无匮竭之虞苟无以开其源则如运河之水虽节节设闸终有告涸之一日而断非补苴罅漏者所能奏效此理之至明而至确者也虽然西人理财之法固不主节流而其持论则亦未尝不以节俭为言以为撙节则资本日增而滋生之利益广崇俭则无益之费绝而有益之业日开是其所以为节流仍不外乎畅流之旨二者并行而不相悖夫岂聚务积而不散者可比哉呜呼理财之必先开源也我中国岂不知之而乃筑路则惧靡费开矿则惧耗资一切机器制造之经费则尤惧不继而事事阻止揆理财者之意无非欲其节流耳夫流而果能节也犹可谓善理财者也然而开源之关键已绝滋生之枢机已塞一切日用之货物皆仰给于外人而曾无术以抵制之则岁且漏出数千万数万万流亦何能节耶抑闻西人之善理财者分国内之人为二等一曰生财一曰用财用财之人多于生财之人则国必贫今中国游民之多倍于各国而富厚之家竞尚奢侈既为耗财之一大蠹此外又有壅财之人吝啬深闭坐拥巨资而不识畅流之义者既不能为用财之人又不能为生财之人其害视奢侈耗财之人为尤大此则于生财用财之外自为一等者利源之尽让于外人讵不以此夫
理财论
吴鼎元
理财之说固平天下之道也唐虞之盛不过曰阜财大学之精不过曰生财然则理财之说要必有所先矣所先者何商务而已顾其为事有六一曰开铁路货物流通罕有壅滞转运之灵莫捷于此一曰设银行扩立股票试借国债大公无私以昭诚信一曰制新器洋货进口销太旺仿而行之以夺其利一曰轻税厘关市之征酷吏如虎欲广财源宜先减税一曰兴艺学农桑畜牧不图新法振而作之庶革旧习一曰立公司事必众擎然后易举公司之制宜仿泰西夫此六者皆理财之要而为商务之所必不可缓者也由是大纲既立推而行之设商部定商政立商会广商报事事可行人人可理扩将来之利收已失之权美哉美哉且夫粤匪之乱兵兴十数年而利不竭者以财之犹在民也通商以来财日耗国日疲以利之流于洋也今诚能务厥先图而知各国商政之法无使以官制商无使以官侵商保商之权捷商之途转移之会其在斯乎其在斯乎此理财之所最先者也而不然者铁路不开则往来阻银行不设则资本空新器不制则洋货旺税厘不轻则土商亏艺学不兴则财源竭公司不立则合力微欲求商务之充乌可得哉谋国是者尚其慎旃
生财不如理财论
金安清
圣经生财有大道所谓道者即理财之谓也故继之以生众食寡为疾用舒自周孔而后得其微意刘晏一人视桑孔之但知损下益上不可以道里计矣唐人最富强宋则流于孱弱安石力反所为而所见较小遂致负谤万古有明一代三百年无达此理者末造之乱亡胥坐此病也本朝鼎定尽除苛政至康熙年岁入只二千余万雍正整顿关税干隆整顿盐务乃有四千三四百万之多自此至咸丰初几及百年大率如是迨粤匪扰乱入全虚而抽厘洋税二事作计近年十八省所入往时所谓四千三四百万者只有七折在三千万左右而用亦减七折只有三千万是出入相抵也所新增者各海关洋税一千二三百万各省厘捐一千七八百万此三千万则为自来未有计李左两营亦不过一千余万各省留防兵勇八九百万尚可多一千万即使吉地工程沿海制造局须添二三百万亦尚可多六七百万乃中外支绌如故呼庚呼癸终岁号此无他无一理之之处无一理之之人此省不问彼省盈绌户部虽为总汇而各处之虚实不知也外省所报册籍甲年之册必丙年方进已成事后之物更有任催罔应者孰应准孰应驳孰应拨孰应停孰应减孰应止皆未闻部中下一断语皆以该督酌量办理兼筹并顾一笼统之词而已计其大数新旧已及六千万较干隆极盛之时每年多至一千六七百万而仍如此忧贫岂不惜哉自古理财以经营为首计即继之综核譬如大富之家有田有地有当有店而本人宅中司会计处于外间出入多寡皆未洞然其不能蒸蒸日上宜也大抵目前局面各省侵欺者无人亏空者无人而颟顸推诿引嫌避怨不肯认真稽核节省为国家计则中外上下如出一辙也损下而无益于国损上而无益于民上下交损四海困穷天乎人乎我不得而知之矣
生财新论
近年来灾荒叠报财力空虚去岁江浙成灾至今原气未复而近日山东直隶之灾象较之去岁江浙有过之无不及郑工告竣亦既心力交瘁矣而曾未几时山东又既顾饥民又逢河患而且铁路之大工将兴防边之军需难缓库至此能无告竭则聚财之道非当今之急务哉夫国之所用尽出于民民之所供尽取于地故富国之道务尽地力今既灾祲频仍虽有膏腴尽成瘠土民既不足国用又何自而来则论生财于今日亦正非易矣生财之道不外于勤俭二字大学所谓生之者众食之者寡为之者疾用之者舒是也当地有余资人有余力之时则宜勤处灾荒之后则宜俭出处虽穷而能裁节浮费崇尚俭约亦未始不可以持久论赈务于今日久已势同弩未而好善不倦之士尚欲于无可设法之中为杯水车薪之举有以寿筵之赀移赈者有以汤饼之赀移赈者又以节中果饼之赀移赈者凡一切庆赏燕贺之费有可省者莫不移此而济彼所以救急亦所以崇俭也目前时局多艰需财正急有志者寸柄莫操援手无由以此略尽吾心然所节有限虽聚无多窃观当世之浮费其可省者亦复不少请即鄙见之所见者为一一指陈之各处冲繁地方有迎送之差使凡有大宪过往地方官理当办差然差使之大者或至万金小亦数千数百金供应之纷繁陈设之华丽饮食之丰盛试思此等费用何自来乎即曰不得入报销正册不关于国家然既取给于地方官则地方官又岂肯自出腰橐仍取给于移挪侵蚀耳曷不明定限制若者应办差即定其所用之数而听其开支若者不应办差则亦明定章程不能听其混充浮冒则此项所省聚之当不少也兵勇之名额每多虚开无论城守汛地凡一营之中其籍中有名而伍中无人者何止以千数甚或额浮于人者数倍积习已久几若固然设遇大操则招游手之人以实其数不用则又去之此等规例不知起于何时而实为武员中一大进项凡为武员者皆以为出息故从无人焉起而整顿之且实额之中亦多老病不堪之人窃以为兵贵精不贵多凡有此等兵不足额之处及疲卒充数之营皆能实心体察认真振作或并营或裁额勿使虚开者获空名之利疲荼者充南郭之竽则不特兵伍肃然士气日奋即所节当亦不少矣衙署之中无不有门丁幕友等人门丁所以供役幕友所以佐理固难一律尽去然刑名钱谷有非友不办者自当酌用一二其余小席多由情面夤缘而用者来不足重去不足轻此等人何为乎徒耗民脂耳至于门丁则更为可省既有吏胥差役以供使令则又何必更用一人以为耳目且各分其名目钱漕也稿案也传差也书差也书禀值堂也其余之执事者指不胜屈大县或用至百余人小县亦数十人大有官事不摄气象其实皆厉冗人一概可省虽所费由本官自出而亏空侵渔之弊未尝不由此而成裁而去之所省当又不少礼尚往来固不可少而官酬应平交僚采礼币常通上司衙门苞苴尤重此亦犹庆赏燕贺之浮费也少为节制所省实又不少至于民间之可省者亦不止庆赏燕贺等事一衣也必求锦绣一食也必使珍羞以及赛会迎神之举演戏聚众之端何一不可省者虽此等所省散在各人未必有益于国且升平景象必然华贵倘徒尚俭约而规模狭隘未免鄙陋贻讥然古者耕三余一耕九余三饥馑荐臻民无菜色此何道而使然哉亦民情淡泊而不事浮文耳今者一遇灾荒即求赈济施放稍迟且流离四散饿莩堪虞此其平日之一无蓄积可想见矣被灾者然未灾者何尝不然前车可鉴何必尚虚文以粉饰太平乎菑害兼臻而虚糜无节虽刘宴复生宏羊再世亦必不能展一筹国奢则示之以俭子舆氏岂欺我哉
裕财策
杨象济
今天下困乏极矣民日贫俗日侈此不测之忧也观其故亦有由民之自耗者我尝思目前救急之策得十事焉一禁酸酒桐城方苞尝议易以文酒在书酒诰之文曰饮予其杀非独虑其浮费亦早止其淫佚自用以至唐宋酒政皆秉于宫国用即赖以出无虑教人以酿矣阳湖洪亮吉所着寿生篇曰我少时米一升当钱六七二十年间加至二十今则虽遇岁稔犹以三十钱为准使禁其酿酒则米必加多且可以禁其淫佚禁之之法使各处酒政各隶于布政司所岁酿限以数每年赐大脯三略仿日汉时遗意其官亦不得无事饮酒亦庶几米稍裕乎二严禁无为之物莫过于鸦片无论已一日之内所费不可胜计明季尝禁之矣一日绝之岂有大苦往时有议改地为稻田以三年内租税无出而止性恶毒凡地改种者新苗必死须三年后土性乃复亦可以知其为恶物而能害人者矣若令新垦之田俟种熟后起科岂有难行者乎三辨服色今之衣饰上下无别虽士大夫家亦不耻为优倡之艳丽童奴仆吏与士人无异百姓之贫职此之故数年来新奇诡异之饰皆父老所未闻岂五行志所谓服妖者欤后汉时女子为啼眉堕马之妆卒至董卓之乱援古证今可为深痛四裁优倡今辇毂之下优俳不禁冶容狐媚所在皆然人道不立人禽不分阴盛为灾故近年大水凶荒之事无岁不有此风教之关也五去塑像古者国无淫祀庙皆奉主后世设人形甯恶百变藉以慑惑愚民勒索资财一庙之中其衣冠器用大者动万千金小亦数百金明太祖时尝有诏去各处城隍塑像事不奉行日甚一日至妖邪厉鬼无不穷极土木以为供养淫祀无福此王政所宜绝六减庙社古者祭不欲繁今庙社连城跨陌所占皆民居王土今除祀典之外一切改为民居则事鬼之风可以稍衰盖以有用之土地奉无知之木偶知者所不为也七紏赌博赌博之禁本在律令今上自公卿下至舆台奴仆优倡之贱莫不好赌惟无赖聚赌者官或拘治而官之赌者百不一惩身之不正何以治人古人有云行法自责近始此类是也八革斋醮祸福之来非祷禳所能免宜定例士大夫不得营建施舍无故兴作佛事所在寺僧不得聚众开戒宋时戒牒皆官主之而赋其钱违者以诱骗论则可以息靡费而靖人心矣九定昏丧之制近世人心好奢江浙为尤甚昏嫁男女至有破家弃产而不知者送死亦然张镫设彩合乐酗酒不如是以为薄于其亲故为子孙者有累数世丧而不能葬者世道之圯风俗之坏鲜不由此十省金银之费妇人首饰本有定制一切不行金之费有用于漆及里饰银器纸绢洒金一经销毁永不复还近日当事亦曾议及事竟延缓若银自出洋者多中国愈乏三十年前银每两钱千三四百而已以余目击六七年间骤贵至二千今若严禁众商凡交易以货相兑不得辄用银钱亦可以并息内奸之句结矣凡此事若琐屑而不难施行积之数年天下必受其利
富国说
富国之策欲求有利宜先求无弊近之策富国者有四焉一曰开捐二曰抽厘三曰减廉四曰散勇皆有大弊自捐例既开而商贾贪夫以银得官将本求利既捐加成之花样即得指省之美官于是居官如行商行政惟黩货卒之上则亏空国库下则朘削民膏国未富而弊已见矣宜令之停捐也自厘局密布而一邑数局数里一抽商贾苦之行旅病之巡役则因缘为奸委员则通同舞弊行私于暗则卖放甚多示公于明则苛罚甚重隐十报一征万解千欲求富国之上裨第资官吏之中饱此又国未富而弊已见矣宜令之裁厘也自养廉减成而所减存之数成又坐扣于司库官无所入人尽患贫阖署之火食无资幕友之修金焉出岂枵腹而办公事直束手而困长才贤者叹兴利不能劣者更取民难禁此又国未富而弊已见矣则今宜渐复全廉也自散勇遣归而或滋事于中途或劫财于境人经百战党聚群凶无以为生逼而为盗贻祸烈矣闻哥老会散勇居多隐患方滋猝发难制倘逆明勘定又需饷浩是惜小费于前酿大祸于后也是国未富而弊又见也为今之计汰各营之老弱收散勇为额兵分其势羁以粮变庶弭乎然则昔之筹富国者开捐也抽厘也减廉也散勇也皆有弊而非富国之良策也今欲富国若何而可窃谓策亦有四焉主于取西国之长夺西国之利夫西国富矣而究其所以富则轮舟也器机也铁路也电报也此四者西国之所以富也今取其长夺其利则中国亦富矣今中国亦制轮舟矣领官本集商金各省立轮舟招商局矣海运漕粮即用轮舟费省而时速矣于是粮艘修造之费省河运浚治之费省沿途挽驳之费省而且商货之载运日多海关之收税日盛此诚富国之一端也
皇朝经世文四编卷十八户政
税则
请缓征值百抽十之税并请改存储关栈章程摺
张之洞
奏为两湖商务风气初开华商用机器制造货物恳请从缓加税并请改定存储关栈章程以劝商业而裕民生恭摺仰祈圣鉴事窃照光绪二十二年五月总理各国事务衙门具奏机器制造货物酌定税则奉旨允准续据总税务司酌拟章程九条经总署核定由南北洋大臣通行各国在案伏查光绪八年北洋大臣奏准上海织布局只完正税一道概免沿途税厘此后各省机器纺织皆援此例此圣主爱养民生之深仁而即古来兴国者通商惠工以致富强之至计天地覆庇感颂同声从此中华商务駸駸渐有生机矣此次加税之举在总署原意谓洋商得在中国设厂造货人工运费种种省便利益优甚故议酌加税则洋商既加则凡华商用机器造货加税一层不免有损多益少之病有不敢国裕课统筹中外之深心臣虽至愚亦能领解特是详察商情知机造各货亦应一律照加以免洋商藉口此总署谋不为我皇上陈之者溯自马关定约以后臣在署南洋通商大臣任内钦奉闰五月十三日电旨饬令招商多设织布织绸等局广为制造臣当即宣布德意广为劝谕招徕中国商民知外人得来内地设厂造货莫不感慨奋发思有以防内蠹外漏之患而又深悉朝廷恤商轻税之章其议集股分图占先着颇不乏人凡各处禀请购器造货者臣多从允准且为之筹备厂地归并厘税计画销路曲意维持江南湖北纱丝各厂更屡奏明助给官本钜之举总冀厚集商力以挽此外溢之利源计数年以来江浙湖北等省陆续添设纺纱缫丝烘茧各厂约三十余家又此外机造之货苏沪江甯等处有购机制造洋蜡火柴碾米酒洋自来水者江西亦有用西法养蚕缫丝之请陕西现已集股开设机器纺织局已遣人来鄂考求工作之法四川已购机创设煤油并议立洋烛公司山西亦集股兴办煤铁开设商务工司至于广东海邦十年以前即有土丝洋纸等机器制造之货近年新增必更不少天津台更可类推湖北湖南两省已均有购机造火柴及榨棉油者湖北现已考得机器制茶机器造塞门德土之法正在督饬税务司劝谕华商兴办湖南诸绅现已设立宝善公司集有多股议筹各种机器制造土货之法规模颇盛似此各省气象日新必且愈推愈广彼洋商虽亦声称集钜资设大厂而迄今造就者只上海二三家他处未之有也无如华商智虑初开行销未广已成之厂获利无多未成之厂集资非易洋货见我工商竞用新法深中其忌百计阻抑勒价停市上年江浙湖北等省缫丝纺纱各厂无不亏折有歇业者有谁押与洋商者以后华商有束手之危洋商成独揽之势商民延颈举踵正以宽恤保护之法望之朝廷两湖风气初开商力甚薄尤为惴惴此近年来商务之实在情形也
臣愚以为洋商在内地改造土货本于华商生计有妨是以旧约悬为禁禁今迫于事势不得已而允之则又当就已成之局而利獘熟权庶免我有累上加累之虞窃谓今日各洋厂设否听之而华商机器制造之税如故洋商开一厂则华工习一法洋商创一货则华民晓一用大抵华商情性惮于精思创物而乐于募仿争利华商用度较俭土产较熟足可与之相胜果使华商本轻利稳愈开愈多洋商见华厂已经充牣利息愈分愈薄则续开自少即如湖北织布局一开而江海关进口之洋布已岁少十余万疋可为明征目前华厂已将中倍于洋厂是机器制造之利洋商得其二华商得其八且就华洋各厂合计出货自多税额虽轻税数必溢此有益于民生而仍有益于国计者也即使洋厂因税轻而争开不已然洋厂所获之优利即华厂之所同沾其出货之数分利之势自足相敌且洋厂所在一切其物料必取之中国工匠必取之中国转移间民必资之中国彼洋商所得者商本盈余之利而其本中之利留存于中国者仍复不少是华商之利虽去其半而中国农工畋渔之利仍得其全华民沾其利又晓其工则华商购机制造之厂必不绝从古未有农工盛而商独衰者此目前不求有益于能国计而必无损于国计且尚不尽有损于民生者也至于华商鼓舞方见萌芽之时遽行加税则华商困阻于内洋商抑勒于外数年之间已成者歇业未开者绝响是九洲之地产物力万国之巧法厚利尽为垄断之资如谓明文则一体加税暗中则曲予维持目前中华局势外洋情形窃恐未能办到且究竟洋商之肯加税与否亦尚不知何时而华商则先敝矣即使洋商于华造者遵加而其来自外洋者仍然不能加明知华商不能再开机厂则不造于中华而专运之于中国销流日广货价日增徒存内地制造加税之名名而受华商阻塞之实害此仍有损于民生而仍无益于国计者也从来华民最朴不晓物宜华工最拙不谙机器且华商最散不筹钜本是以拘守旧法坐弃万物之菁华不究阜财之大用今幸而鉴于钜创怵于强邻一旦幡然捐弃故智争购机器畅土货集公司之法正是中华自振之机若再从而柅之以后更复何望私忧过计不胜恐惧近日与江苏抚臣赵舒翘浙江抚臣廖寿丰往返电商均以暂缓加税为保护华商之至计合无仰恳天恩饬下总理衙门将机器造货值百抽十之新章暂行缓办一俟商务大盛而各国又一体允加进口税之时再行举办彼时洋货价涨华货即使加税尚且相抵而目前不致无自立之患大局幸甚又总税务司所拟章程第二条凡有制造之货均须一律存储关栈俟拨等语在总税司务之意只为杜绝偷漏然商民存货待价而沽瞬息变易有失之须臾而盈亏迥别者又如机器造机器碾米机器造水泥火泥此等笨重之物如何搬运如何封存又如机器造煤油机器造火柴此等危险之物同栈之货孰不畏其延累设有损失恐洋关赔不胜赔矣大抵商情乐简而恶繁喜活便而畏胶滞若一概存储关栈交货看货动须报关即使不至留难而货主既嫌经官之周折又不如本厂自存之放心种种窒碍必致纷纷歇业至洋商则仍出纳自如此明明力窒华商之生机而暗畅洋商之销路矣窃谓宜在运货出口时切实查验不在货成后概予封藏应请一并饬税务司改章程方为妥善此乃农工商民公共之利害中外贫富强弱之枢机臣为自强大局力固根本起见反覆焦思不敢不言所有机器制造土货恳请暂免加税并货物免储关栈各缘由理合恭呈是否有当伏乞皇上圣鉴谨奏
论中国税务赢绌
法国拉卢士
中国之内政我西人向未知其详盖较之文学工艺有难焉者西人于中国教务政治等书虽有译文未探奥秘然既得门而入如钥启扃先路是导而后西人之能知中国政治者自此始矣中国地大物博分为二十一行省此疆彼界殄域攸分北京政府祗守向有之例有专管权柄欧洲必出之政府者中国则散而分之各省以致中国之大竟成一权不专之国焉然而中国主权最尊尝见各省督抚获罪惩治甚严或为都察院御史参奏立见摈斥各省督抚有管一省者有兼辖两省者其管理之权亦甚重大督抚之权可以调兵可以征收税饷为本省之用而以其赢余解于户部户部收每年之所入储之府库焉则谓各督抚之解部如属国之贡税于大国可也照此行之中国之财散于国中而欲权无旁落盖亦甚难矣中国各省税额轻重不一收税之法尤不一欲考中国民间财赋之多寡与夫国家征税之出入似若散漫无稽中国收税亦分二种一为明收之税一为暗收之税最多者为地丁钱粮为国家入一大宗如回回印度爪洼等处之例国家自以为地主而实则地主之权不实国家而在农夫盖农夫受田而耕本有地主之实而于国家无与也中国农务最为讲求农务所以日兴者由于耕种之足以自给地丁照地之肥瘠摊算每一法亩每一万方算当为一法亩纳银一佛郎五生特至五个佛郎夫以地之肥腴仅而纳此数自法国视之已觉其太少矣有一法亩之地中国农夫已足一家自给此其肥腴为何如地税虽轻然足数国家岁入用有人云为地主出地租之人约有七十五兆之多地租愈多地力愈尽为地主者而亦愈众矣英法两国拥巨资为地主者最多中国不特无此等人且境内荒芜未辟之地尚属不少山地出产物质西国向为地主之例中国则存贮之以待将来中国尚用旧法地丁银可以粮食抵交翻阅清册大半皆以米折银所交之米如公众不用则官可为发卖中国之税大半出于地丁西国有家具税中国尚无此例闻游历人云中国农务日益尽力而于工艺转若不甚措意中国税务皆责成于总头目一人用此法可免偷漏之獘然偷漏亦所时有如官员座船例免查验此即偷漏之显见者欧洲人税中国虽无之然有一种税与欧洲商税相同特为数甚少耳暗税有三一为内地货税一为盐税一为关税内地货税名曰厘金为数甚钜统归一人包收包解每年限缴银若干万两经收者从中渔利为一大出息焉包收之法中国从前有行之者如鸦片烟税归四人包收十年每年缴饷八十五万两是已至于盐税在中国久有此出息亦至钜盐之为物销路最广泰西各国皆作为入一大宗与中宗无异关税分二税一种为内地未通商口岸归中国地方官自行经收如今之子口半税是也一税为通商口岸之税用外国人协同收取如今之各海关洋税是也
海关之税占税额五分之四涓滴归公为中国最信实之外国国债多以此抵押为中国当帑项空虚每每捐例大开名器日滥此亦为筹饷之一端大约中国每年进项共有七十九兆五十万两收银之税约六十九兆四十万两以货易银之税约十三兆十万两每年互有长落未能尽一然以中国之大仅收此七十九兆五十万两之税寔不为多至于官长之侵肥吏长之侵蚀为数不少则又不在此数也中国官数约三万员名以四百兆人而有此数本不为多然官俸菲薄不足以资办公不能养廉安能洁己是以苞苴公行簠簋不饬皆由穷起俨同分内应得之为津贴之一大宗焉中国物产之多人民之众与印度略同然究不能与欧洲比富至于工艺则更无论矣五金煤矿采少端倪惟农务一门中国见来考究已日有起色但各省荒田尚多地力究未尽也中国人情能耐劳苦但开所求不多稍有赢余已足自给广营产业之富人中国尚不概见人数虽多较之欧洲犹有远不如人之憾然欲更变亦非甚难必也改革政治以正民心发明新学以开地利庶可以图富强犹足与西国比权量力也中国向无国家银行然民间银号钱铺质铺当店已属不少因无极大买卖欧洲人之在中国者乘间而起因而成业者颇多但中国人极愿与西人合本贸易用洋商牌号者日见其多中国钱铺出票不少但行之不远国家用钞币仅于一千八百五十八年粤寇乱时行过一次而已至于国债多寡约有三十兆两其向外国借者俱由西国银行经手第一次而已在一千百八七十四年日本台湾之役中国向汇丰银洋行借银六十二万七千六百一十五磅每百磅利息八厘十年清还第二次借在一千八百七十七年亦为汇丰银行经手借银一兆六十万零四千二百七十六磅第三次在一千八百八十一年借银四兆三十八万四千两第四次借银二兆两利息每年均八厘中国国家獘一在利息太多一在限期太速利则必以八厘为率限期定一则十年一则六年半如期偿永无短缺其所以然者以在海关洋税项下应付故能如是迅速也夫中国之所以借洋债者以国帑不足也然国不帑足不由于政府积储太多实由于外省度支太滥外省督抚平日以所入钱粮供本省之用而库支绌饥馑频仍遂不得不筹借洋债矣考洋债之借于于一千八百七十四年日本台湾之役始与英国银行借债一千八百八十五年法越之战和约告成而中国度支告匮渐成弩末之势矣中国古昔钱法三品曰金曰银曰铜后以伪造者多遂废不用今所用者祗有钱一种用铜及锡铸成圆形中贯以绳以一千枚为一贯重法平四个吉罗格郎各处圜法亦不一有以九百六十作一千者有以九百八十作一千者至京东一带竟以三百三十作一千名实之不符如此银数论两每两合钱一千五百文银价各省不同市侩之罔利者因得从中垄断奇货可居未通商以前每银一两贵至大钱三千文后因中西互市钱价始行跌落此亦市面一大转机也至墨西哥洋钱一种最为通行乃专铸此洋行销以供中国之用每年进口以数千百计实为中国绝大漏中国亟宜自铸银圆以挽回自之利权此虽与税务无关以其有关国计故论及之
论税务
中国自与各国通商设海关以征□货之税初以不能深悉外情所有税则定为值百抽五较之各国至为轻微受亏实钜后虽渐悔而约章一成莫之能改且征之各国课税为国之内政外人不能干预其所征收之税则亦无一定尝视夫彼己之情谊事□而时其重轻[有轻]于彼国而重于此国者有轻于此国而重于彼国者不必一律而凡各国货物入其口岸亦惟遵其所定听其征收而没由置喙中国与各国条约自有利益均沾之语于是各国货物遂同此至轻之税则而别无补救之方又以今昔磅价高低悬殊扣折计算而值百抽五者且变值百抽二五此其弊病高野上下人人知之终熟视而莫可如何识者辄欲乘更改条约之年商请各国重行增加然昔者李傅相以头等钦使历聘各国商请加税而各国类以厘金为言拒而不允前年朝廷复派盛丞堂聂中丞在京向各国公使商办此事各国仍以先裁厘金为请因饬下内外大臣详议覆奏是参差迄以无成顷者和议已就中国应偿各国赔本利合计盖九百兆财政匮乏将无所出除另筹□他生财之道外复商请加税于各国拟加至值百抽十或至十五各国之中虽有允者然卒以英人抗议仅许改照今时磅价折算加至值百抽足五数为止犹且要紧中国改定商约除去各国所以为不便者而增予各国以利益焉朝廷乃复派盛丞堂为商务大臣以董其事而以贺戴两税司助之之三君者于税务均所夙谙而盛丞堂则且前经预闻此事尝与总税司赫德熟商具得要领将来开议自能妥协惟是加税之后尚有□事亦宜急为加意者则收税之人是也溯自通商关设之始以华员办理不得其法乃延用西人以为税司更历数十年一仍其旧各税司虽亦号为中国延用归中国管辖而根深蒂固已若自成□派其权势直出于华员之外不可复制顾尝考之日本其设关之始延用西人亦如中国特一面用西人一面仍使其日本之人学习税务学习既得即渐退西人而用本国之人月转岁移迄于今兹税务已尽归其本国人掌管而征收且日有起色往时高丽与各国通商设关李傅相为北洋大臣代筹布置一切事宜咨覆高廷尚知引证日本以为办理得法嘱高廷以之为法何中国设关数十年反不知措心于此致令税务至今仍尽仰西人而本曾无一税务人材出于其间乎愚以为加税之后即宜乘便酌议仿日人之法仍暂延用西人一面选中国人之精明强悍者派令随同学习或另延教习为之指授俟学业有成考验实在以渐拔用庶几此一大内政尚有终归本国掌管之一日外此中国向来所有聘用西人之处如船政制造等同厂皆税司之类也亦宜仿照税司之法办理以冀渐渐收回权利其于政界所裨非细有谓华员者本以办理不善始用西人且贪婪者多终恐偾事者抑知今昔之间习与不习既有不同且其贪婪初非生性祗以俸薪太薄所迫而然今诚于其学习税务有成者随时拔用按其高下而即以给西人之俸薪给之则华员亦自能廉耻自爱洁己奉公如彼西人也曷足虑哉
论税歛
吴铤
关市之征盖将摧抑富商巨贾之窃利权削弱豪家大姓之侵细民者也然而受其害者细民也富商大豪挟其厚赀以与民为市居奇积赢利及锱铢上之人因以厚征之欲以夺其利也然彼方计其值以权子母酌其什以逐什一墆财役贫转谷郡邑上之所以摧折者至矣而彼之居奇自如也上之所入愈多贫民之所出愈无限而富商大豪中处其间乘积货逐利上以供朝廷之赋税下以操天下之利柄百物腾贵黎民重困案关市之征凡原隰之沃衍园廛之生息山泽之遗利苟一物之可歛一名之可纪无不收其税而取其值但行之既久即欲施旷大之恩而尽予蠲除势必不行汉文弛山泽和帝诏山林饶利陂池渔探勿取假税乃后世所旷见而计臣所不乐闻也夫以关市之利一一归之于上虽天不能生地不能长百物不能养以调其有余不足之数则当酌中制以用之使不至病民以病国捐末利以还之使不至损下以益上而已元至元时定收课税法法三十分取一商贾流行百姓安业诚以此行之则苛敛之法除烦扰之事去不竭财于既涸之渊不藏财于尽坐之府恐有司好为浮冒特命贤有司司其事禁胥吏不得为奸额外耗羡不得递加虽不能复讥而征之不制然亦可以不至于为暴欤
征商论
俞正
孟子言古之为市有司者治之有贱丈夫罔市利始征商谓仁政本不征商商君则言重赋抑末垦令篇云重关市之赋则农恶商商有疑惰之心外内篇云未事不禁则技巧之人利市租太重则民不得无田食贵籴食不利而又加重征则民不得无去其商贾伎巧而事地利矣捼商贾民之正业易称先王通商贾书虞言夏使民懋迁有无化居周酒诰言牵车服贾养父母可以乐饮建国若郑不侵其业不得以为贱又斥之为末战国士无恒产乃始发愤詈富人战国策鲁仲连云商贾之行不忍为又有商君之策皆所谓横议疾病妒富亦其识之未宏也周时太宰九职商贾阜通货贿闾师任民任商以市事贡货贿其征商也经入则九赋有关市山泽币余司门征其货贿廛人歛欠总质廛罚之市布其无邸肆立持则肆长歛其总布又泉府有市之征布其经出则大府职以待膳服丧纪赐予廛人布入膳府至凶丧荒札则司市云市无征司关云国凶札则无关门之征譬农凶岁不取盈也孟子乃谓仁政关讥而不征市又不廛不征或由不悉周法后人有经书不能读折衷至当分持孟子商君之说或曰非仁政或曰抑末反本天理烂熟使天理仁政两者不能并立四民皆王者之人君臣之义无所逃于天地之间不应商贾独以仁政不事君专以政科苛责农民上下相接以义商贾若是末则圣王循天理不得因未为利若云重征以抑末则何如禁绝之乃反诱而征之哉楚汉兵争农废财在商贾汉杂用王霸欲商贾输财不得其名直曰困辱之而已至桑宏羊窃商君之说始饰其辞曰富商大贾无所牟大利则反本而万物不得腾跃郑康成注关市山泽币余之赋云皆末作当增赋者若今贾人倍算夫圣人仁政固征农矣仁政独不宜授田课植农桑而不征欤农岂亦末作罔利当征之使反本循天理冻馁矣然则不征商非仁政商非抑末也夫征商与征农其义一也
榷酤说
自仪狄造酒传入中国浸淫日甚历代俱有明禁迨汉唐用榷酤法官自造麴置店酤酒民间不得私酿有买私麴者罪至弃市是酒已通行不讳特必由官司制造耳厥后奉行不善重扰民间遂请罢榷酤法听民自造但增课钞酒禁于是大弛明太祖洪武三年令蹋造酒麴货卖者须赴务投税方许货卖违者并依匿税科断是酒禁虽开而征税不易也今官中烧锅之禁未尝不严而实则毫无限制虽钞关酒税颇重军兴后厘捐一亦以酒为巨项然钞关未可尽凭厘捐断不能久以管见论之似可别立章程重其税一其例严其禁破格行之于筹费中寓兼节流之意所乎其可何则酒为祸泉天下之至可省者也可省而不省税宜重而不宜轻也凡一切货捐无论重轻商民同受其病惟酒税一重病商反可以利民盖税重则价必贵价贵则售必滞售滞则酿必稀酿稀则米之耗费少而存积多矣请言其益米乃万物之宝农人颗粒必珍造酒家上品用糯米次用粳米又其次用碎米或另造小酒则用麦皆水浸透以取其精液余其糟粕以饲狗豕是暴殄天物莫甚于此今以重税困之暴殄不禁而自禁其益一也吾郡为产米之区而耗于造酒者其数浩繁以西南乡横金一处而论方二十里共七十余图道光年间有横一万之谣言日出烧酒一万斤也春冬大酒之数十倍于烧酒核计岁耗米麦附郭各乡总不下数十万石大兵之后荒歉堪虞穷民安得不饥今以重税困之隐然劝其蓄积数十万石为防荒计其益二也酒能改性一切作奸犯科之事遇酒则狂物罕见珍不能多得人各安静可以省无数狱讼其益三也乡民造酒为业者恒以己田雇人代耕是以田事卤莽收获无多酒税既重其业必减横金等处可省出一半人工专心务农其益四也有此四益固宜计行之此事并不难为凡民细故一值科派辄苦胥吏索扰若酒则则可己之物一闻重税懦弱者必不乐为其敢为者有不惮胥吏之悍兼之有缸有有麴一一可凭亦何惮而不为乎其紧要关键莫妙于将米捐一项速行裁绝取其捐数摊入酒项起征盖米之有捐病民非细二十年前钞关豁免米米税十年中常得四五年即咸丰四年议石米捐钱二十余文当事尚忧其重后至城陷于贼逐渐增加乃至百文今闻北乡之米来城经两座城门完捐几及二百文是岂可为法乎夫谷贱伤农原系全盛时渐开流獘之言不可为例若谷贵伤民则今日游民至多已经实受其害断不可无法以挽回之也圣人治天下正欲菽粟如水火而岂有常捐之例乎且兵火初息饿殍载道振恤方急又奚忍剥及穷民之食乎然则定酒捐以罢米捐亦事之不容已者矣
厘捐
详陈厘捐源流利獘疏同治三年
郭嵩焘
奏为各省抽厘济饷历着成效谨就管见所及备溯源流熟筹利獘详细胪陈仰祈圣鉴事窃惟国家承平日久营兵废弛已极广西贼初起调集山陕滇黔边兵谓必优于腹地均因日久无功以次撤归嗣后各省筹办防剿专务募勇而营兵亦时就地拨调始终不能一得其力自古行军皆由调发近时则一出于召募此用兵之一变局也军务初起朝廷颁发帑金动辄数百万或由户部运解或由邻省协拨军营安坐以待支放师久而财日匮东南各省蹂躏无遗户部之解邻省之协饷力皆不能自顾偶一办理防堵捕剿土匪左支右绌无可为计其势又不能坐听其裂故虽艰窘如广西贵州亦须经营筹画自求生理而湖南经理得宜则竟以一省之力支柱数省此又筹饷之一变局也用兵既久筹饷之难倍于筹兵饷裕则兵强饷匮则虽有兵而不能恃以御侮总计十余年以来筹饷之方名目繁多其大要不过二端曰捐输曰厘金而已捐输起自汉卜式出私财佐军流极于宋明之季而有搜括之令国家开捐纳之例导之以仕进取之有节劝之有方巨富厚资立致荣显中下之户亦乐有以自效为法优矣而数行之则民怨官烦而法亦敝故捐输可以救一时之急而不可为经久之规厘金之制盖缘始周官之廛布絘布以杜子春注意推之廛布者当如今之坐厘絘布者当如今之行厘而自周以前商贾之征数倍于农民后世水陆钞关额设极轻税亦极轻此非徒以少课商也王者节宣天地之宜田赋所入以之制国用而有余商贾聚散无恒居盈虚无定势官吏易缘为奸故常弛其征以便民军兴用繁则百税并举邃古以来国用之需无不取给于百姓宋王安石窃周官之意以扰承平无事之民君子所深恶至于艰难筹饷而一切苟且之政行其势自迫于不容已四民中惟农商二者为有常业不取之商即取之农农民务本而生计微商民逐末而利源厚轻重之宜亦易知也今之厘金与汉之算缗唐之除官钱宋之经子头子钱名异而实同汉唐之世所谓算缗诸法者皆取之商贾之本钱故又有告缗手实诸法以穷其根柢其余百货更加以税史册所纪令烦法密所以括民财者甚至然而汉唐宋取之民者多而为利反少今取之民者约而为利反多者何也汉唐之制为定法以督之州县督之州县则吏胥之搏噬益繁而终无实际为定法则商贾之丰俭或相倍蓰或相千万而不能不着为课额以派之州县通都巨镇可以倍征者而或徒饱私囊山城僻壤并无贸易者而又一例取盈又或于正供之外科以杂差故为扰也金之厘金惟不限以科则不拘以程式一依唐臣刘晏之法引用士人因地制宜犹得任人不任法之意臣等请历言之
所谓不限以科则者何也譬如上海厘金抽收之法异于江北湖北异于湖南货安徽异于江西行之通滞商情之顺逆惟其所便而不以相强上海厘金抽收最重以次推及广东不逮十分之一不能比而同也甚至一省之货此轻而彼重一厂之设此疏而彼密惟无科而后事事乃稍可以核实可以便民所谓不拘以程式者何也则凡商船经过之通津有卡厂行厘货物囤积之巨镇有门市坐厘其大较也间有支津港绕越偷漏则又添设分卡小镇毘连大镇或至居奇则又添设分局皆随时酌量办理一省扼要之区不过三四处办法亦因加密其余则稍宽其法设局多者不过一二十处或通数府县无一卡局或小镇举办而大镇反未及举办推而至于各省或办或不办或办之有效或竟无效一听督抚之自为经理均无一定之程式强之以必行是以用兵十五年被扰亦十余省其势岌岌不可终日而募民以为兵因地以筹饷士安于家农安于野商贾亦相与安于市督抚大吏委任一二员绅举之而裕如自汉以来理财之稗政未有优于今日之厘金者也今言者或曰病商不知周秦之世天下大利归于商贾汉兴而力加之困辱诚恶其专利也历周至明士大夫无屑为商贾者故虐取之而无所惜本朝稍加以宽典士大夫多出于其途商贾之利厚而权亦重财雄而势亦豪厘捐所取于其岁入之赢余者仅百分中之一二以今制准之汉唐宋明以前其轻重多寡之数必有能辨之者又完善省分每以保护商贾为言其筹办厘金者大率在于兵燹之后盗贼出没之乡即湖北之汉口湖南之湘潭其间着名巨贾半皆籍隶川陕使厘金稍有病于商亦岂能强其间关跋涉转侧兵戈之地而其自投完纳毫无避就乎是言病商者既未考古又未知今之简而情亲尤得筹饷之妙用汉法二缗而一算算者口出钱百二十二缗一算每钱千取六十唐之除百钱宋之经总制钱皆千钱取百臣鸿宾前在湖南酌定厘捐章程大率每钱千令捐一十二十最为轻上海盖将倍焉广东则尚不及其半故曰取约按货估值计钱抽厘本厚者出多息微者出少人各效其力无幸免者故曰法均汉唐宋课商之法名目至不可穷纪今总其名为厘捐故曰行简任之绅员或商贾朝夕相见利害盈虚可以互相参证不胁以官威亦不督以成法故曰情亲所以行之数年而无獘者存乎用法之人而法亦稍良矣必欲从征之士枵腹荷戈近寇之区间关延贼而后为休养正恐古人所谓休养者不如是也近见金陵克复以后言事者动请停止厘金或请酌量裁撤卡局不知言停止者既别无筹饷之法可以斟酌盈虚言酌量裁撤者亦未尝考究各省办法轻重疏密原自不同万不能尽一省之水陆市镇概行举办一隅之见难与辨论而民情之各私其财各专其利自古为然但闻筹饷之说而已多阻难一闻停撤之言而更加附会湖南所以能尽其力者专恃地方绅士主持正论者为多商贾百姓不敢有所异同苟以天下为心则事势之艰难百姓之情伪亦当稍具权衡奖之以忠孝使佐公家之急劝谕百端犹不能一应既有停撤之议远近传述群起为难是徒以一二人之私论上以炫惑朝廷之听下以鼓动愚民之气使有所藉口以遂其背公营利之私以之处平世而犹为伤化以之奖衰俗而适以长奸臣等窃以为国家爱民当规其大者远者近年以来苏松浮粮豁免江西摊赔项军务报销不归部核此数者寔皆汉唐以来未有之德政以是振励天下之人心攘除寇乱蔚成中兴之业惟其所规者大而所及者远也
现在江南巨寇虽已荡平余匪尚数十万人聚江西闽粤之交筹兵筹饷势处万难商民计厘缴课本属些微而军需累少成多藉资补救官不得已而与民争利言事者又欲私商贾以与官争利而所据以为言者大率影向附会于民生利獘寔未深尝加考究自宋以来议论繁多凡言事者皆不容于公论故歛怨以为私君子之所戒而固为小人之所趋至于歛怨为公则贤愚同兢兢所军兴十余年自江皖两湖外筹办厘捐每多有未尽之利者良由事涉言利下之结怨百姓上之得罪清议而聚歛朘削之名几乎先无以自解故智巧之士率推诿而不肯自任而一二办事省分迫不得已艰苦经营粗有成效言者又取道路无稽之议论而急毁之徒使地方官事事掣肘敛怨益深筹饷益绌瞻顾周章进退两无所据是朝廷爱民尚为虚语而地方公事已先受其寔害所关于风俗人心尤大夫不念民物丰啬之原而动以言利为事者陋也不顾时局艰难之寄而仅以不言利为名高者尤君子之所慎也易曰何以守位曰人何以聚人曰财三代王者理财之道酌盈剂虚裁成辅相之义精矣而曰生之者众有所以生之者也曰为之者疾有所以为之者也读古人之书闻一二人之言而妄思兴利不顾民生之休戚事势之顺逆无论为公为私而皆谓之陋读古人之书闻一二人之言而遂欲据之以为名古今得失之宜未接于目天下利病之数不关于心仅以邀流俗之誉使办事者无所措手故宜慎也臣等至愚极陋然于古今事变名臣大儒奏疏论撰之文皆曾考求得失究知其本末非敢言利以病民者而身当其位事处其难稍求有益于国无损于民仍惟厘捐为尚可以行之久远不敢不一一据寔直陈发明其义伏乞皇上天恩诸言停止捐输厘金者概予留中使不至传播庶斯明浮动之气不致挟朝命以图与官相抗俟天下无紧急之军需直省无积欠之兵饷户部无竭蹶挪移之苦而后断自宸衷尽罢各省厘捐惠商而商实受其惠无焚掠之忧便民而民真得其便无荡析之警乃永以培养元气涵濡圣泽天下幸甚臣等筹商大局意见相同谨合词披沥上陈伏乞圣鉴训示
节饷减厘议
今夫取财以济用犹拣药以行医也赋税者医家之参茸厘捐者医家之桂附当夫匕鬯无惊河山永固犹人之精神未败但用参茸以为补即可调本调元洎乎中原縻烂小丑沸腾犹人之元气暗耗非用桂附以相调无以补偏救獘是用参茸者常也用桂附者暂也则厘金本为一时权宜之计非若赋税为百代不易之规者更可知矣自道光三十年赭寇创乱冯陵数百城蹂躏十余省官军征讨用饷如泥沙不得不抽厘金以资挹注原议军务教平即行裁撤盖以桂附本非常用之品也乃江山既定日月重光善后之事又起举凡设防筹备所费不赀遂至厘捐之议至今未停既损下又不益上此何殊久用桂附而有益之物反致有害乎而且抽厘所以裕库也故何以抽者自抽绌者自绌内而司农擘画恒有支绌之虞外而薇垣勾稽每无充盈之象此其故何也雍正间库存至六千余万干隆初年因南北两路用兵之后尚存二千四百万其时并未抽厘而干隆四十六年增至七千余万迄于今取于下者日多聚于上者日众而反不足者此其故又何也间尝详究盈虚损益情形而知其故有五厘局委员大则太守小则县令似不敢贪黩致坫官箴岂知候补人员皆视厘局为利薮钻营者有之奔竞者有之甚至贿赂公行苞苴迭进差一到手便以为此乃生财之地机会不可失也于是以多报少百计弥缝而司事差役又重重扣其实上上解者不过十之三四耳于库曾何裨乎其故一西人传教以来民教动至不和匪徒又从而煽惑之往往焚毁教堂戕害教士事既定后则须酌量赔少则数千金多则数万金至芜湖一案多至十一万金以有限之财补无穷之累虽抽厘日广其如耗费之过钜何其故二商务旺则厘金多商务衰则厘金少比自然之理也今中国商务悉为洋人所夺查光绪十一年洋货进口计入京八兆二亿零十八两十二年计入京七兆四亿九千三百二十三两十三年计一垓零二兆二亿六十八万三千六百六十九两十四年计一垓二京四兆七亿八万二千八百九十三两十五年计一垓一京零八亿八万四千三百五十五两又六年计一垓二京七兆零九万三千四百八十一两观乎此可知洋货年盛一年夫西人货物多入中国一分即中国商务多为倾轧一分厘金不能日增库不能日裕职是故也其故三自讲求制造以来需铁甚繁需煤更巨即以日本英吉利奥斯的亚三国而计前年售煤至中国计二十六万八千墩值银二百余万元如军器之类为数甚多夫以库之所入余止有此数而耗之者正无穷虽欲不绌也得乎其故四郑州口而后河患频仍前后费帑不下数千万金而又继之以灾荒如山陕之大旱江浙之雨泽愆期以致朝廷拨赈济蠲兑钱粮为数甚巨且大旱之后十室九空物力既衰厘金必少是亦库支绌之一端也其故五有此五故此所以厘金虽未遽停而库仍不能裕也今欲筹节饷项以裕利源其策有六免抽厘以纡商困其策亦有六请条陈如左
一应裁汰局务也兵燹以来设局之多如星之罗如棋之布设不严加裁汰一任有用之库消磨于无用之局员惟知节节抽厘是忍剥万民之脂膏而不忍使局员之闲散也不知民为邦本与其竭百姓之财不如省局员之费去岁刘岘庄制军甫两江自道府以下凡差委有名无实者一概裁去兼差不领薪水通计每年所省约三十余万金此诚节饷之委者也今之局务可裁者尚多以支裁办转运牙厘而论皆理财之事应归藩司所管乃今则支应有局采办有局转运牙厘又有局即云藩司事烦不暇兼顾然每局派一精明者总其成已足办理乃一局中既有督办又有会办以及委员司事少则数十人多则数百人至于保甲清讼防本集司之专责而县令相与为成也则令省有局郡有局县有局甚至有东局西局之别南局北局之分又道府衙门有春秋二祭例差派查驿站班馆等事每次至少有十余人甚至二三十人其所以然者亦非数人之才力不足必须分任于众人不过因捐员日众不得不添差使位置闲员虽然为闲员计则得矣其若库日绌何为今之计要宜力加整顿可裁可并则并非特可省无数之且可杜幸进之阶矣一应归并驿站也驿站之设巳经二百余年近来日久玩生獘端百出遇有要紧事件每多迟递之獘甚且开拆之遗失之见于京报者指不胜屈每年需多至三百万两有奇耗费之巨莫此为甚诚能仿照西法于各省创设邮政局即将驿站归并局中办理不特每年可省三百万费银所收信资每年政可得数百万之谱一出一进为数颇非小可当此库艰涩国用殷繁岁增此巨亦为国之大计也奈何不早筹及之哉顾或谓邮政设信局必阻挠也曰是无虑开办之初宜令各信局皆将资本入股不愿者听并准每一信局保送伙计两三名以听差用如是则不啻合数小信局而为一大信局势必欢声雷动谁复阻挠哉或又谓亏缺正项钱粮或并无亏缺而新官任迟延不接者皆由该督抚题参革职交代未清而该上司不声明者司道府州降三级调用督抚降一级留任此行之久而无獘者也降及晚近州县交代不能依限算结上司惮处分之烦亦遂不依限题参往往辗转驳差查以宕廷岁月及其浸久旧任困于旅费无可交终身寄寓子孙流离皆所不免其新任以旧未清转相牵率于交代不结者十有八九而上司亦遂有参不胜参之势库之所以不充者职是故也闻近来办理交代以山东为最善盖山东一省经前抚阎敬铭申明旧例刊刻交代章程十一条颁发州县并通饬各属不得藉各项工程名目报销正钱粮其交代逾限者参革无贷同治初年每岁藩库所存正杂各不下八九十万近则藩库收至二百数十万以外藉支本省军需及京协各饷一省如此天下可知矣夫州县职司钱粮坐拥仓库计其公私之用每税耗数千金未甚觉其费也然合天下千五百州县计之是三年而耗二千万也彼曾任州县者亦以挪移甚便不能节省衣食终不免艰窘之虞查抄之累此公私上下两损之道若交代素严俾州县预知节俭则国家少亏帑之虞州县免终身之累此公私两清之道也倘令饬下户部申明旧例并咨取山东交代章程通行各省实力办理又恐积亏之后骤加整顿则新旧相混窒碍必多欲杜侵亏惟有宽其既往严其将来之一法酌复养廉以裕其力禁止摊赔以清其流庶各省大吏易于措手自此以往逾限必多二参必革功令严而亏挪少亏项绝而库项充理财之道莫先乎此矣愚之所愿裕财用者此也
然则节流之道既应讲求开源之计不得以事涉言利概行斥驳夫损下益上谓之言利若取天地自然之利公之天下且可赡养贫民取朝廷固有之利还之朝廷不致侵吞官吏有害商民者惟在开矿之一端最为要务窃观泰西各国之富强亦全赖乎矿产英国矿产最多质亦甚佳故其富甲于欧洲既富斯强此亦自然之势必然之理也中国欲裕利源宜仿泰西之法纠集赀本寻觅矿地大与采办富国强兵要不难加乎泰西之上也夫以中国地大物博五金煤矿何处无之而承办者不得其人皆少实事求是之效泰西之所以克致富强者半恃矿产为入之大宗盖国家无不竭之财天地有自然之利苟能以天地之所生应国家之所给则取之无穷用之不竭闾阎日见其富府库日见其充如是而备凶荒筹饷项倘经费源源接济措置裕如一旦朝廷度支忽需巨理财者有恃无恐以有余而补不足断不至左支右绌掣肘堪虞中国金矿辽渖之地最多而云南银铜各矿尤早着名当雍干之间每岁贡三百余万两然皆例以工力开掘斧斤畚凿在在需人销耗过巨每年必有积欠缓解者现在办理得人日见起色年清年不但无欠解并可以预解此其用西法然也光绪初年相国李鸿章即采开平煤矿十余年来若基隆若金州若潍县若贵州若利国若淄川若漠河若平度等或煤或铁或铅锡或金银其质不一而出皆先后开办官本不足集商股以成之开采之法多参用泰西机器人工既减所得又丰苟办理得宜自可获利今台湾又有金矿曾经抚臣邵友濂派委员前往看验意欲开采据云台疆金矿较印度金砂化炼更易数倍此又一裕国之地也方今西法盛行当局诸公动以富强谋国若更知人善任推广章程则获益自可操券矣且以中国所出之矿产用之中国所开制造局正与中国开办矿务及开设制造局之本意均相符合中国既有自开之矿产可用自不必资用于外洋而银钱之流出外洋者亦必日见渐少开源节流孰有大于是者乎开矿之举本为裕国便民之大计可以致富可以致强泰西各国成效具在我中国固已仿而行之者乎至新疆一域自古未入版图我朝平定之后岁支兵饷百数十万内地颇受其累其地向有金矿银矿恐集多聚人滋生事端久经封闭窃思天地生财原以供生人之用开之而矿苗旺盛裕库足民固属全美即或矿苗稍乏不敷工本而工本自散在民间究竟天地间多此一项流通亦为有益新疆矿产自开辟以来未经发泄旺盛可知如办理得人足敷该处兵饷则内地经费日见宽纾其他各省矿产亦俱久经封闭弃同泥沙或开之而未经炼用伏思天下大计东南洋货西北皮货以货易物故多而以银易货者亦不少兼之器皿首饰等项消耗金银之处不一而足中国金银有日减无增之数安得不致短绌则若莫取诸矿产以补其数急宜设法开采或官为经理或任富商经理或督商办而以官统之或官商合办无论其所得多少取之于地并非取之于民即使官商或难保无獘总系取弃置之物济以生民之用寔属有益无损且可赡养贫民虽聚集多人而多人藉以谋生人有谋生之路即无滋事之心虑其滋事而不令谋生未免有因咽废食之讥然则矿苗流露之所是可随地开采若得煤与五金有裨国用严提交代藩库充足则度支饷项有恃盈余无忧支绌是不必抽取厘以困商力者也以上二事一则天地自然之利一则朝廷自有之利并非取之于民虽为数不能预定是亦开源节流之大端或经列圣创垂而为良法或系大臣筹措而迭见成功愚不过就闻见所及者略加参引伸之义冀可推行乎海内先期斟酌乎时宜寔不敢以抽厘金目为久远之善政也夫国家大政虽不止此二端然苟非大有关乎国计与民生两有裨益者亦不敢掇拾细故冒昧以陈之
归并厘局议
恭读电传六月十二日上谕御史郑思贺奏请饬裁并各省厘局等语厘金之设藉济饷项原不得巳之举嗣因各省局卡林立赔累商民迭经谕令设法裁并不啻至再至三各该督抚自应遵照办理以期上裨国用下体商艰乃本日复据该御史奏各省督抚局卡仍复不少江西厘局多至七十余处需索留难虚糜滥耗弊端百出亟应再加申儆着江西抚及各省督抚将现设各局悉心筹画酌留水陆冲要处所认真稽查严防绕越偷漏其余零星局卡即着核实删减毋得以无可裁并为词一奏塞责仍将裁定数目迅速奏覆钦此伏诵数四不禁懽忭之至夫厘捐之宜去也久矣初创之时适当军兴之际以是济饷募勇剿办发捻等匪埽除蝥贼以奠苞桑小丑之肃清地方之反正胥赖乎是是不得谓非商民输将之效也原议军务肃清即当裁撤以昭大信于天下孰意有其举之莫敢废焉肃清以来三十余年而反觉有增无减其中獘端可想而知举其大者而言之伤国体也累商民也滋糜费也恣中饱也而其实归于国家拨济军饷者则初未尝岁有所增盖各省皆有厘捐有厘捐则必置局卡上焉者为督办为总办下焉者为委员为司事以及夫丁护勇并有派拨炮船者则更有哨弁兵勇薪水则每处开支若干其工食则每处报销几许约计所称以一二成开销局勇者有过之无不及此公家之言也至于私言之则勇等作獘可以钩串奸商以多报少压筋两混件数但得遂其欲壑即不难轻轻放过而未满其意者则多方需索百计苛求而民心虽不平然敢怒而不敢言而若辈神通广大变化不测司事则与之同党不难分多润寡狼狈为奸委员则不难欺蒙或时节敬以苞苴名曰孝敬以此关委员之口而夺之气各委员则亦明知之而作为不知且更尤而效之以其所得之孝敬转敬夫督办总办或为之办差大都总以上下互相容隐其獘端之百出者不可以枚举而商民之受累乃更无穷期在各督抚之所以不肯遵旨遽撤者一则为善后之资一则为海军以及一切边防协饷之用要非专为调剂冗员起见然所裨于国家者不将一二而所贻累于商民者则不止八九焉其益果安在哉
论厘捐原委
中国之有厘捐也自咸丰三年始也时则粤寇跳梁兵费竭蹶部库无可拨计臣无策能筹于是朝廷副都御史雷以诚奏创设厘卡于江北淮扬等府抽百货之捐每百文中取其二三厘故曰厘捐同时胡文忠任鄂抚亦奏请设局收捐抽厘助饷厥后各省仿行厘捐乃天下迨寇平之后休养生息民困渐苏而此局未停则以资善后各之用光绪五年捐输实官之例初停其时亦有以请停厘捐为言者卒未准行而郑工海防诸捐仍接踵而起国用有绌无赢遂以厘捐为一成不变之局矣观近岁西员所作中国度支考载光绪二十年分共收厘金一千二百九十五万二千两内以江苏省苏州淞沪两总局共收一百九十七万为最多山西直隶各收六万为最少亚于江苏者如广东一百七十五万湖北一百六十万浙江一百五十万福建一百二十二万其次四川江西不及百万湖南六十万广西五十八万南京五十五万安徽云南三四十万余则自郐以下矣然此一千二百九十五万二千两者为光绪二十年分奏报所收之数而其寔商贾所捐不止于是厘卡积獘各省不免论者亦言之屡矣大率中国之獘在上下相揆贵贱相隔官太贵民太贱而官之中又较品级分事权贵贱不止一等以外官而论督抚视司道为贵司道视知府及直隶厅直隶州为贵府厅州又视所属之州县为贵而州县之下更有佐贰杂职公牍往还层层稽滞不肖官吏因之为奸即论办厘捐者总一省之利权为藩司次则为各属之总局其总办大抵道府大员又次则为各路名城大镇要口之局其局员多系牧令丞倅小局或委佐贰而各局又有分卡则司事督丁分驻焉统计各省官募仆役之恃厘捐为生计者不下十余万人在若辈专恃此局为利源而当事者亦半藉此为调剂候补人员之地捐例一日不闭冗员一日不汰即厘金一日不能除孰意事变所来竟有如本月初四日日报令遵旨撤员一事者其略举金陵采访友人函述云南洋大臣刘岘帅钦奉上谕所有内地及沿海沿江之盐茶各项厘金自本年四月初一日起一律改归总税务司赫惩派人办理等因钦此所有皖南茶厘苏州牙厘及湖南湖北之西大通淮北五河等处盐厘各卡委员自应一并裁撤爰即分别咨行限三个月内一概交卸清楚以便题请改归税务司承办观此则江督既有如此举动他省想必事同一律不禁为之欣喜者一深虑者二喜者何中国各直省办理厘捐人员自官幕以及仆役衣于是食于是室家于是子孙于是不啻根深蒂固为万年不拔之基矣四十余年以来上耗国用下吸民膏其罪不可以擢发数今乃乘此更张之会举数十余年之积蠹一埽而空如距斯脱斯固可为欣幸者也虑者何朝廷以抵借洋之故不得已而将厘卡押出计每年少此一千二百余万之钜将何术以弥缝刻下昭信股票所收尚未有成数此外铺税药牙亦尚未有把握将来掌度支者如何筹措此可虑者一也至更可虑者则中国虽值事会多艰尚幸民心固结今于厘捐外别谋生财之道而奉行官吏仍不免朘削各獘则恐小民或有怨咨且也西员办事素称核寔无弊此后厘捐一经整饬势必收数有加而商贾实●之数较旧有减则彼此相形能无[敺爵敺鱼](殴爵殴鱼)之虑知秉国钧者将何以处之
裁撤厘捐仿行印花税说
  </div>
  <div class="pagination">
   <a href="皇朝经世文四编_page13.html">
    上一页
   </a>
   <span>
    ...
   </span>
   <a href="皇朝经世文四编_page9.html">
    9
   </a>
   <a href="皇朝经世文四编_page10.html">
    10
   </a>
   <a href="皇朝经世文四编_page11.html">
    11
   </a>
   <a href="皇朝经世文四编_page12.html">
    12
   </a>
   <a href="皇朝经世文四编_page13.html">
    13
   </a>
   <span class="current-page">
    14
   </span>
   <a href="皇朝经世文四编_page15.html">
    15
   </a>
   <a href="皇朝经世文四编_page16.html">
    16
   </a>
   <a href="皇朝经世文四编_page17.html">
    17
   </a>
   <a href="皇朝经世文四编_page18.html">
    18
   </a>
   <a href="皇朝经世文四编_page19.html">
    19
   </a>
   <span>
    ...
   </span>
   <a href="皇朝经世文四编_page15.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
