<!DOCTYPE html>
<html>
 <head>
  <meta charset="utf-8"/>
  <title>
   皇朝经世文编 - 第 179 页/共 219 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文编 - 第 179 页/共 219 页
  </h1>
  <div class="content">
   请开台湾米禁疏雍正四年　
浙闽总督高其倬

窃查阅省泉漳二府。向资台米以济民食。自朱一贵变后。巡台御史恐其运出接济洋盗。又恐听民搬运。以至台湾米价腾贵。或生事端。遂禁止不许过海。泉漳之民。有米无米。在所不顾。不知台湾地广民稀。所出之米。一年丰收。足供四五年之用。民人用力耕田。固为自身食用。亦图卖米换钱。一行禁止。则囤积之米。废为无用。既不便于台湾。又不便于泉漳。究竟泉漳之民。势不得不买台湾之民。亦势不能不卖。查禁虽严。不过徒生官役索贿私放之弊。臣查开通台米其益有四。一泉漳二府之民。有所资藉。不苦乏食。二台湾之民。既不苦米积无用。又得卖售之益。则垦田愈多。三可免泉漳台湾之民因米粮出入之故。受胁勒需索之累。四泉漳之民既有食米。自不搬买福州之米。福民亦稍免乏少之虞。至开通米禁有须防之处二端。亦不可不加详虑。其一恐泉漳之民。任意搬买。或致台湾米贵。查台地一年丰收。足供四五年之食。嗣后应于冬成之时。详加确查。若台湾丰熟。即开米禁。倘年成歉薄。即禁止贩卖。虽年岁稍丰。而一时偶有米贵情形。臣亦即随时查禁。必不敢疏忽滋事。其一恐买米之船。接济洋盗。查海洋之中。劫米为盗者颇多。买米为盗者实少。闽地历来诸臣。既于此鳃鳃过计。臣亦不敢不于此详细周防。嗣后泉漳之民。过台买米者。俱令于本地方报明。欲往台买米若干。载往某处贩卖。取具联保。详报臣等衙门。即飞行台湾。及所卖之府县。两处稽查。如有不到。即系偷卖。必严惩联保。究出本船之人。尽法重处。如此查防。自不致接济洋盗矣。

　　请开台民携眷之禁疏乾隆二十五年　
福建巡抚吴士功

窃惟我　朝德威远敷。薄海内外。共沐　　恩膏。如台湾府属一厅四县。令归隶版图。将及百年。久成乐土。居其地者。俱系闽粤滨海州县之民。俱于春时往耕。西成回籍。迨后海禁渐严。一归不能复往。其主业在台湾者。既不能弃其田园。又不能搬移眷属。别娶番女。恐滋扰害。经升任广东抚臣鄂弥达具奏。凡有妻子在内地者。许呈明给照搬眷入台。编甲为良。人人有室家之系累。谋生念切。自然不暇为非。更令有司善抚教之。则知感激奋兴。安生乐业。旋经议行在案。嗣于乾隆四年。前督臣郝玉麟。以流寓民眷。均已搬取。即有事故迟延。亦属无几。请停止给照。续于乾隆九年。巡视台湾御史具奏。以内地民人。或闻台地亲年衰老。欲来侍奉。或因内地孤独无依。欲来就养。无如例有明禁。因甘蹈偷渡之愆。不肖客头奸艄。将船驶至外洋。如遇荒岛。诡称到台。促客登岸。荒岛人断绝。坐而饥毙。俄而洲上潮至。命尽归鱼腹。因碍请照之难。致有亡身之事。请仍准携眷。经部议令该督抚确查定议。俱如所奏。乃十二年。督臣喀尔吉善。复以前奏未定年限。恐滋弊混。请定限一年之后。不准给照。自此停止以来。迄今十有余年。凡有渡台民人。禁绝往来。不能搬移。现在汉民已逾数十万。其父母妻子之身居内地者。正复不少。向之孑身过台者。今以垦辟田原。足供俯仰矣。向之童稚无知者。今已少壮成立。置有田产矣。若弃之而归。则失谋生之路。若置父母妻子于不顾。更非人情所安。故其思念父母。恋妻子。冀图完娶之隐衷。实有不能自已。以致迫不择音。甘受奸艄之愚弄。冒险偷渡。百弊丛生。伏查乾隆十七年。原任台湾县知县鲁鼎梅。纂修县志云。内地穷民。在台营生者数十万。其父母妻子。俯仰乏资。急欲赴台就养。格于例禁。贿船户。顶冒水手姓名。用小鱼船夜载出口。私上大船抵台。复有渔船乘夜接载。名曰灌水。经汛口觉察。奸艄照律问遣。固刑当其罪。而杖逐回籍之民。室庐抛弃。器物一空矣。更有客船患通习水积匪。用湿漏之船。收载数百人。挤入舱中。将舱封钉。不使上下。乘黑夜出洋。偶值风涛。尽入鱼腹。比到岸。恐人知觉。遇有沙汕。辄绐令出船。名曰放生。沙汕断头。距岸尚远。行至深处。全身陷入泥淖中。名曰种芋。或潮流适涨。随流漂溺。名曰饵鱼。穷民迫于饥寒。罔顾行险。相率陷阱。言之痛心。臣思愚民之被害。奸艄之肆恶。其言凿凿可据。具与乾隆九年巡台御史原奏不谋而合。该知县身台湾。见闻自确。载之邑乘。考订非虚。臣一载以来。心察访。实属确有之事。然卒未有因陷溺而告发者。缘事在汪洋巨浸。人迹罕到之地。被害者既已没于波臣。侥免者亦缘自干禁令。莫敢控诉。故偷禁虽严。而偷渡者接踵。臣与督臣俱令先后查拏。或偷渡未成而被获。或出港遇风而返回。计一载之中。共盘获偷渡民人二十五案。老幼男妇。九百九十名。内溺毙三十四人。其余均经讯明。分别递回原籍。其已经发觉者如此。其私自过台。在海洋被害者。恐不知凡几。伏念内外民人。均属　朝廷赤子。向之在台为匪者。悉出只身之无赖。若安分良民。既已报垦立业。有父母妻子之系恋。有仰事俯育之辛勤。自必顾惜身家。各思保聚。此从前督抚诸臣。所以迭有给照搬眷之请也。及奉准行。过台之后。亦未有眷口滋衅生事者。民鲜土著。则有离去之思。人有室家。各谋久安之计。乃因良民之搬眷。禁以奸民之偷渡。致令在台者困羁逆旅。常怀内顾之忧。在籍者怅望天涯。不免向隅之泣。以故内地老幼男妇。茕独无依之人。迫欲就养。竟至铤而走险。毕命波涛。非所以仰体　　皇上如天之覆。一视之仁也。

　　条陈台湾事宜状庸正　年　
台湾知府沈起元

卑府既无知识。初到台地。见闻未广。无可以仰佐高深。何敢妄置一喙。顾有不忍不言。不敢不言者。惟大人恕其狂率。而鉴其愚诚。幸甚幸甚。一偷渡之禁不可不为转计也。其间有必不可禁。必不可不禁者。而以现在之法处之。则二者皆失。其必不可禁者。则漳泉内地无藉之民。无田可耕。无工可佣。无食可觅。一到台地。上之可以致富。下之可以温饱。一切农工商贾。以及百艺之末。计工授直。比内地率皆倍蓗。而必曰尔其坚坐饿死。无往求生为也。既非为民父母之道。且或亲戚兄弟。在台成业。此既需人助理。彼可相依为活。合之则两全。离之则两伤。此必不可禁者也。其必不可不禁者。则以海外之地。作奸犯科之民。动辄渡洋。于内地为漏网。于台地为养奸。此必不可不禁者也。法当第禁奸民之偷。而不当禁良民之渡。且必许良民之渡。而后可禁奸民之偷。何也。将禁奸民。必行重法。而欲行重法。非分别奸良不可。今也不然。惟偷渡是禁。奸良共处其中。岂可概施以大法。不得已以杖责逐回之法处之。即有奸匪。台地无从分别。将亦从轻典。则在奸民岂足以示惩。夫民之渡台。如水之趋下。流奔注。而欲以轻法止之。是以只手而障崩堤。必不能矣。以轻法而止良民之渡犹且不能。而以止奸民之渡更何望焉。沿海内地。在在可以登舟。台地沙澳。处处可以登岸。汛口官役之所不能查缉。虽日日处分数官。无补于事。力不能禁。而徒使良民之偷渡者。有死亡沉溺之惨。有流离失所之痛。既至于不忍言。不堪言。而奸民之偷渡者。仍以台地为逋逃之薮。今日逐之。而明日又来。将致盗贼充斥。奸匪横行。其患恐有不可言者。必许良民之渡。而后可禁奸民之偷。仍照前升道吴所议。有来台者。令内地州县。查明有无过犯。取族的保。给照来台入籍。毋使吏胥阻挠。此如开一正门。以待善良之步趋。其有作奸为匪。州县不准给照者。计乃独出于偷渡。而后取而惩以大法。则奸民无可混淆。而良民亦得而乐其业矣。若谓渡台者即非良民。与虽良民而台地必不容多人。以防异日之患。则大不然。夫即今台地。皆闽广流民。闻之当日。其民风气最。近稍浇漓。然终觉畏法易治。所谓奸匪恶少。亦第如斗米之杂升谷而已。一良有司厘剔之即善耳。此在内地亦然。不独台地也。且人之乐生恶死。原有同情。使其室家安堵。农贾乐业。驱之为乱。亦无从者。若以人众为可虑。则台地见在之人。亦未为少也。即内地之人。亦何必不可为虑。渡禁开而台地之人。亦未必遽多。渡禁严而来台之人。亦未尝或减。昨闻之王镇云。近日台民比前加多几倍。盖以不禁渡台。凡农工商贾。来去自如一。自禁之后。一去则不可复来。故来者不敢复去。所以禁愈严而人转多。此玉镇阅历之言。是今日之禁渡。毫无补于　国计。而徒有害于生民。断非可久之道明矣。总因前此台变。祗以居官者撤其武备。隳其纪纲。平时百计以酿乱。临变仓皇而失措。事败之后深讳其故。乃更张其辞。不罪其上而罪其下。以为此流民之所致也。台民之可畏如此也。事事为因噎废食之计。岂可胜叹哉。倘为　　皇上历言其故。知当日台变之在无兵而不在有民。在无官而不在民多。今但当择其治民之吏与养民之术而已。则我　天子神圣。必能豁然于中。而不肯鳃鳃为无益之禁矣。至搬眷之说。尤在宪台洞悉之中。更无庸卑府之赘词也。一调任之新令太骤也。

台地重洋远隔。六年一宦。诚属太远。故蒙宪台有请三年更代之举。荷蒙　　皇上曲体臣。无微不照。有一年更代之　　旨。此诚旷世之恩也。顾卑府以为若求善治。非久任不可。三年考绩。乃千古不易之良法。况台地此时。正须经理。盖台地章程草率。不比内地。内地规模。乘历代文明之治。而台郡自　本朝开疆以前。尚属洪荒草昧。其初乘郑氏草窃之余。苟且从事。六十年以前。官斯土者。祗为贪黩纵侈之资。未有经理地方之实。是以赋役不均。疆界未正。城栅未立。番汉之处置无法。上下苟安。幸而熟番则朴不扰。生番则顽钝无知。故为易治。至于今日。土地日辟。民人日增。熟番之知识日开。生番之气息渐通。正须廉干能员。经理其地。可以化流民为土著。化熟番为汉人。化生番为熟番。均其赋役。正其疆界。治其城邑。以保障海滨一带之内地。惟此时为要。顾期其盛理。虽甚盛才。非三载不能着效。虽蒙　　圣恩周详。先令其学习半载。然可学者文移案件而已。至于为政之道。存乎其人。人各有心。心各有志。为名者有喜功求进之心。为利者有刻薄苛敛之术。即有实心为　国为民者。而意见各殊。一番更代。必有异辙。下何适从。且人安其心而后能理事。今一年之后。头绪粗得。而已跃跃有去思。居官者逆知其功之不能竟而志灰。为下者逆计其令之不足遵而情涣。未有不日益草率苟且者。此理之固有。势之必至也。此事所关地方甚大。奏明仍以三年为率。而以半载为协理学习之期。地方幸甚。一水师偏裨之不宜用闽人也。向来台地兵卒。大抵骄横懒惰成风。近日行伍数足。约束颇严。顾闻各路分防之将校。终有不能严加约束者。原其故。实缘将领即系闽人。则部下之卒。非其旧时侪伍。即其同乡戚友。在提镇大员。分尊势重。可以弹压。若夫参游以下。分既相联。情复甚接。握手相向。耦居无猜。非甚大犯。谁不姑息。狃于成习。渐不能制。夫闽海水师固非闽人不可。至于将校。似仍宜以外省人领之。即如江浙粤东之人。亦能便习水道。易地相制。则在将校可以法绳下而无所瞻。在兵伍自严奉约束而无敢怨怼。此亦转移积习之微权也。以上三条。卑府不揣愚昧。窃以为台地至要之事。故不计可否而妄陈之。惟宪台裁择焉。

　　治台湾私议雍正　年　
台湾知府沈起元

夫台湾片土。自开辟以来。几千万年。无论不入版图。即淮南志怪。山经纪异。亦所未及。自明时郑贼潜于此。引致红毛。明末郑贼更踞此称乱。至我　朝剪除氛孽。而台湾始入版图。数十年以来。七百余里重洋。遂为内沼。哨帆商舶。如游内港。糖粟之富。甲于闽省。形势之壮。屹然为东南七省之藩障。自台湾入版图而后。滨海之地。烽烟永息。所系綦重。则所以经理台郡者。可不随时度势。绸缪整顿。为万年不拔之计哉。按台郡之入版图。正如洪荒初辟。章程制度。草草未立。而六十年以前。官斯土者。因循废弛。既所不免。至朱一桂变后。震动当宁。地方大臣未敢以致乱之由据实陈告。乃徒为因噎废食之计。禁官府之携家。禁民户之搬眷。禁内民之渡台。汰道标之守兵。以为是可以久安长治矣。何其远欤。起元来摄府事。凡四阅月。历览山川形势。番汉情形。叹其幅广而控制之道未备。膏壤多而经理之术未详。兵吏远。地广人稀。以致生番不时出没。奸民间且生心。深思远计。今日之经理台郡者。宜分文武之驻防。扼山海之形势。恤熟番而抚生番。招流民而尽地利。重文吏之权。定考绩之期。数年之后。方有可观者耳。

一台湾之治宜防山而不宜防海也。在昔伪郑窃踞此岛。如釜鱼楯豕。惴惴焉朝不保夕。人民未集。田土未辟。寄宿于海滨片土。唯虑我　朝大兵之入。故鸠其丑类。聚处海滨。以台湾县一席之地。为其居室。以安平镇为门户。鹿耳门为扼塞。重兵猛将。咸萃于此。于南则防打鼓山。于北则防鸡笼城。皆以备内地之大兵也。若今日我　朝之处置台地。则宜有大异者。台湾以西。虽有七百里重洋。实我　朝之内沼也。海舶往来。皆我同族。固无可防。即外岛如红毛吕宋咬吧诸国皆微小。震摄　　天威。通商贸易。隐为属国。都无可虑。是海不必防也。所宜防者山耳。山不独生番之出没宜防也。凡台郡平埔内之山。层迭僻阻。树木丛杂。溪壑阴邃。人罕到之处。不知其几。或且通连内山。稽察稍懈。奸匪匿其中。集数十无赖。树旗歃血。即图不轨。生番之为害犹浅。而汉民之为匪叵测。如曩者朱一桂之于三角岔乌山等处。陈三奇之于阿猴林。猴完之于苃仔林。是其故事矣。故防之不可不密。乃协镇三营。屯于安平。总镇三营。屯于台湾。南路一营。屯于打鼓。惟北路一营。在诸罗山。稍为居中之地。其余重兵皆在海滨。且道府县治皆滨海涯。回顾腹地。东西则深阻重山。南北则辽旷千里。夫居中驭外之道。治天下与治一方无以异。设立县治。处置兵卫。必占形胜。今台地兵防之垒与府县之治。皆守其外而虚其中。御其前而空其后。腹心阃奥之地转。弃而不之计。一旦有意外。彼有盘踞之固。有建瓴之势。而我方自外而入。仰高而攻。不已左乎。在　国家初得台湾时。亦以人民尚未集。田土尚未辟。可居可耕之地。惟台邑左右。方百里地耳。故置壁垒。设府县。皆因伪郑故址。即其营置官室。以为官府驻札地。今　　圣教日广。户口日繁。田土日辟。南自郎峤。北至鸡笼。延袤一千七百余里。皆为人烟之境。地广则规模宜远。防险宜密。形禁势格之道。诚不可不讲也。愚以为诸罗居全台之中。负山带溪。形胜独得。宜迁府治及镇标三营于此以控制南北。而后中权之势始握其要。安平片石。离台邑二十里。不必专驻重兵。应本道及海防厅于台邑。收协标两营于内地。而一营于安平。则鹿耳门虽云要口。已足稽察弹压。而外御之势已备。南路则宜迁凤山县治于埤头。当居民辐辏。行旅往来之孔道。以亲民事。设下淡水同知于新围万丹之间。凡淡水以东。上至罗汉门。下至海口。凡番汉盗贼之事属焉。南路营参将所属。原有守备一员。宜更添设一员。一则自凤山以北。阿猴林观音山之外。淡水以西。沿海一带之地属焉。一则分兵五百。建营于山猪毛口。自枋寮以北。罗汉门以南。淡水以东。沿山一带之地属焉。而统辖于南路营参将。如此则重山复水之中。在在有官有兵。可杜生番之出没。消山匪之奸心。而南路可以无虞矣。镇标既居诸罗。则北路一营。可移驻于半线沙辘之间。以控制八里岔鸡笼之汛防。于耳目亦近。驾驭亦便。而北路可以高枕矣。至彰化大肚溪以北。幅员既广。地土日辟。四五年后。民居稠密。必宜更设一县者也。议者欲于蓝张兴庄鹿仔港南嵌奇武子社傍。添设巡检四员。少佐大员之所未及。其说未尝不可。微员虽多。不足恃也。

一台郡荒埔之宜垦而不宜弃也。即凤邑沿山一带。二三十里之广。百余里而遥。与台邑罗汉门内。重山迭。泉甘土肥。其可耕而树者。可数万顷。可引而溉者。不下数十道。而北路四五百里膏腴之产。更弥漫无际。使举而教民开垦。可活数十万穷民而裕如。是天设之以济闽民之穷也。但开垦之事。县令事繁。宜端委之南北二路同知。令兼水利捕盗之衔。而使之清画地界。与经理水利。其清地界也。则当用限田之法。存恤番之意。何也。地皆番地。向者番民寡而不能耕。亦愚而不知耕。供饱之余。弃而不惜。故往往以数百甲之地。得数十金而售之。以致近日平埔社番。亦能耕作。而已无寸土可耕矣。官府若不为之地。异日番民之生路既穷。亦虑激而为患。故凡开垦荒埔。必酌番民生息之地。能耕者即划地而教之耕。不能耕者。按甲而贴其饷。此恤番之要策也。至汉民开垦。向来请垦。混以西至海东至山为界。一纸呈请。至数百甲而不为限。业户招集佃丁。又私行广垦。以致欺隐日甚。甲亩不清。且一业户而包垦既多。所招之佃。又不问其来历。耕作之时。一庄数十人。或数百人。收获之后。忽然散去。其为奸匪。业户亦不及知。家甲之难清。亦坐是焉。且所垦既多。田不耕耔。但知广种薄收。不知深耕易耨。农工之惰。亦由是焉。故将来开垦必宜用限田之法。如一人一牛付垦。十甲不容混呈广垦。庶可杜豪强之兼并。溥美利于穷黎。清疆理而绝欺隐。屏游丁而劝力作。法莫善于此矣。其理水利也。台地溪泉。大者数十。小者无算。向以溪道迂浅。故水发则有泛滥四溢。冲决田禾之患。不设堤闸。故急泻于海。则有灌溉无资之虑。是宜浚之使深。多开旁支。节其高下。以引致田间。筑堤以蓄之。开斗门以泄之。则可以资灌溉之利。可以杜冲决之患。水为利而不为害。无水旱之虞。而一登再登之谷。可以接济。漳泉两郡之民。永无艰食之患矣。

一归化生番之宜结其心也。熟番固极驯朴。惟在有司视同赤子。恩恤为主。即生番间为民害。其间犷悍者。亦第如虎狼之性与人殊。见人搏噬。要无争夺计谋。其畏汉人亦甚。兵防稍严。窜匿不暇。至于归化生番。如内悠六社。大武八社。水连沙十五社。磈垒番内之加泵社。加者野也社。其人虽悍。性本朴直。既已归化。即无二心。每次征番。一经调度。率先效力。不但不为民害。兼能助剿凶番。宜约云贵土司之例。即其土官。奏明　　皇上。给以冠带俸食。使治其番众。毋为凶暴。与之约法。毋得招匿逋逃。彼益鼓舞效顺。不特可使之固结而无叛志。即有梗化者。彼更可为我之捍御。应胜于兵力数倍。俸食之需。计岁费布数百疋。盐数百石而已足。我　国家威德远布。日盛月新。将来生番且渐化为熟番。其机已动。其势亦所必至。岂得仅以毒蛇猛兽待之。遂为长策乎。

一本道之权宜专重也。台郡重洋阻隔。风汛不时。每地方有事。动须请命两司。两司请命两院。文移往返。辄须累月。一经驳议。往往经年。事之丛废。半由于此。且台地与内地不同。唯本道熟悉情形。可以随宜裁处。两司在内。以遥度耳闻之见处之。所以彼此饬查。每无定局。至如词讼命盗等案。其审实重犯。固应解院。而原告干证应审人等。远涉重洋。水陆千有余里。其为拖累。何可胜道。至于钱粮本无解司。原系另行奏销。每年核定应协济兵饷若干。遣官支领外。其征比缓急早晚之宜。亦与内地不同。原非藩司所能稽察。愚以为刑名钱谷之事。统归本道查审详院定案。不必更经藩臬衙门。则一凡公事可以随时办理。况两御史坐镇台地。倘台道有所缺失。御史可以就近纠察。不必以专擅为嫌。至于海疆重地。文武宜带兵威。方可资其弹压。缓急可恃。故向来设立道标之制。自有深意。曩以台变之故。谓道标之无用。遂议裁汰。夫台变之际。岂独道标之无用。又岂可尽废耶。以　　皇上之用人。今日之吏治。而仍用昔年之制。未尝不大有补于海疆也。

　按两巡台御史自康熙年间设乾隆中裁

　　条陈闽省利害疏康熙十二年　
总督范承谟

切惟古今之时势。有常必有变。人臣之谋国。有经必有权。兹当滇南告警。变起仓卒。一切关系疆场之事。有斟酌权宜。可济时变者。即不得概执引经之说。以疏于事先。而忽于未然也。臣且就闽省目前情形。为我　　皇上陈之。闽人活计。非耕则渔。一自迁界以来。民田废弃二万余顷。亏减正供。约计有二十余万之多。以致赋税日缺。　国用不足。而沿海之庐舍畎亩。化为斥卤。老弱妇子。展转沟壑。逃亡四方者。不计其数。所余孑遗。无业可安。无生可求。颠沛流离。至此已极。迩来人心皇皇。米价日贵。若不安插。倘饥寒迫而盗心生。有难保其常为良民者矣。我　　皇上停止海界之禁。正万姓更生之会。而闽地仍以台寨为界。虽云展界垦田。其实不及十分之一。且台寨离海尚远。与其弃为盗薮。何如复为民业。如虑接济透越。而此等迁民。从前飘流忍死。尚不肯为非。今若予以恒产。断无舍活计而自取死亡之理。即钉油铁丝绸布帛。皆奸商巨贾。势豪土棍。有力者之所办。穷民亦无此资本。何由而济。如虑逼近沿海。难免寇侵掠。夫海贼可以登岸之处。不过数所。余皆海潮涌入之小港。时涌时退。不能停泊。若设防兵堵御要害。则寇亦无隙可乘。设立水师原为控扼岩疆。未有弃门户而反守堂奥之理。目今多事之时。海逆不无窥伺。伏乞　　皇上允臣相度形势。应仍旧者照旧防备。应更移者奏请更移。务使将领不得偷安。则门户既固。而迁民可以开垦复业。无以粮赍寇之忧。无透越接济之虑。兵既卫民。民不失所。此捍外安内之要着也。从来富国强兵。莫有过于鱼盐之利。闽自禁海以来。利孔既塞。是以兵穷民困。目下青黄不接之际。追呼虽频。输将仍缓。兵丁乏授食之需。引领协济。各省处处添兵。在在索饷。安能及期协济乎。今惟有请照木筏取鱼事例。容渔户沿边采捕。每十筏联为一甲。行以稽查连坐之法。遇开港之时。止许随带干粮。不许多携米谷等物。令就近将领率防兵巡哨。督押渔筏。朝往暮归。仍照编甲次序。湾泊内港聚集一处以便稽察。其采捕之鱼十取其一以充国课。此项钱粮。或接济兵饷。或借给迁民。如有赢余。或存贮备修船只。一举而数善备焉矣。事如可行。臣即相机设施。如不可行。决不致贻边疆之患。兵饷裕而　国用自足。荒田垦而流离可辑。催科缓而人心共安矣。

　　台湾班兵议上观镇军石甫文集　
姚莹

比闻大府檄下。议改台湾班兵。召募土著。愚窃为过矣。台湾自古海外荒服之地。明末郑氏窃据。为闽浙江南忧者四十年。康熙时始入版图。于今一百三十三载。设立重镇。总摄师干。俾以专杀之典。为东南沿海数十郡外藩。日本荷兰无敢窥伺者。台湾之功也。台澎一镇。水陆十三营。额兵一万四千六百五十六名。自督抚两院。水陆二提。漳州江州建宁福宁海坛金门南澳七镇。福州兴化长福延平闽安邵武六协五十八营。抽拨更戍。多者一千。或七八百。少者一百。或数十名。其到台也。又分布散处。每内一营。分台营者十数。极多不过百人而已。匪特三年之中。分起轮班。出营收营。纷纷点调之烦。配坐哨船或西船。重洋风涛。岁有漂溺之患。而且戍台之兵。既有兵糈。又有眷米。岁费十数万。　天庾正供。曾不少惜。此亦何所取而必为之哉。尝推原其故。窃见前人立法定制之善。不可易也。夫兵者凶器至危。以防外侮。先虑内讧。自古边塞之兵皆由远戍不用边人。何也。欲得其死力。不可累以室家也。边塞战争之地。得失无常。居人各顾室家。心怀首鼠。苟有失守。则相率以迎。暮楚朝秦。是其常态。若用为兵。虽颇牧不能与守。故不惜远劳数千里之兵。更迭往戍。期以三年。赡其室家。使之尽力疆场。然后亡躯效命。汉唐以来。咸遵斯制。台湾海外孤悬。缓急势难策应。民情浮动。易为反侧。然自朱一贵林爽文陈周全蔡牵诸逆寇乱屡萌。卒无兵变者。其父母妻子皆在内地。惧干显戮。不敢有异心也。前人犹虑其难制。分布散处。错杂相维。用意至为深密。今若罢止班兵。改为召募。则以台人守台。是以台与台人也。设有不虞。彼先勾接。将帅无所把握。吾恐所忧甚大。不忍言矣。其不可一也。兵者貔貅之用。必使常劳。勿得宴安。自古名将。教习士卒。劳苦为要。苟平居习为安逸。何能驱策争先。故练技艺。习奔走。日行荆棘之丛。夜宿冰霜之地。寒能赤体。暑可重衣。然后其兵可用。今营制训练。各有常期。将弁操演。视同故事。惟班兵出营入营。约束烦难。且以数十处不相习之人。萃为一营。彼此生。操练势难画一。将备惧罚。即欲不勤操演。有所不能。是于更换之中即寓习劳之意。益以贤能将帅。讲习训练。斯成劲旅。若改为召募。则日久安闲。有兵与无兵等。其不可二也。兵以勇敢为上。百战之兵。所向无前者。胆气壮故视敌轻也。古者名将教士。平时练其胆气。使习陷危机而不惧。然后大勇可成。台洋之涉。亦可谓危机矣。駴浪惊涛。茫无畔岸。巨风陡起。舵折桅欹。舟师散发而呼神。舶漂流而破碎。大鱼高于邱岳。性命轻于鸿毛。若此者班兵往来频数。习而狎之。胆气自倍。一旦冲锋。镝昌矢石。庶不致畏葸而却步。且平日海洋既熟。即遇变故亦来往易通。兵法云置之死地而后生。此之谓也。今若改为召募。免其涉险。则恇怯性成。遇难望风先走。胆气既无。鲜不溃败。爱之适足以死之。甚非　国家所以养兵之意。其不可三也。然而大府之所以议改者。亦自有说。请一一释其疑。一曰节糜费。闽省兵糈。仅能支给。自林陈蔡三逆军兴。各府县运谷赴台。积贮空其大半。频年买补。尚缺额者十数万石。而台湾每岁运谷。不能时至。各县借动仓谷。垫放兵米。旧贮未满。又有新借。各县借口。不免亏空。且台湾新设艋舺一营。兵米不敷支给。是闽省仓储。颇形支绌。若改班兵为召募。则内地眷米一项。岁可省谷数万。数年之后。不惟补足。且有赢余。并可减运。以给艋舺兵米。此节糜费之说也。殊不知内地仓储并不亏于军需。而亏于官吏。军需所缺。历年采买。不难报竣。所虑者有采买之名。而无买谷之实。及至交代。辗转流抵。虚报存仓。至于台谷。不过运期稍迟。虽有借垫。运到即还。何至亏空。若艋舺不敷兵米。则台地亦尚有别可筹。何必贪节省之虚名。而误百年之大计。二曰处游民。台地口禁虽严。而港汊纷歧。自鹿耳门鹿港八里岔三正口外。南路则打鼓港东港大港喜树仔。北路则笨港五条港大甲椿梢后陇中港大埯乌石港。其它私僻港口。不可胜纪。无业之民。偷渡觅食。日渐增多。非游聚市廛。为地棍罗汉脚。则结众成。肆为盗贼。缉捕惩治。不胜其众。若召募为兵。若辈有可资生亦所以区处之道。此处游民之说也。不知召募之额有常。而游民之来无限。不为兵者。又何以处之。且若辈惰游无根。小不遂意。及或犯法。则逃去无所顾忌。若操之稍急。又鼓噪为变。一旦奸民蠢动。此辈皆其逆党矣。况台地漳泉澳三籍。素分气类。动辄械。将弁带兵弹压。非彼之。即彼之党。不更助之乱乎。其患无穷。不待智者而决矣。三曰免烦扰。台湾班兵。三年抽换。往来络绎。则有造册移报之烦。缺额事故。则有补革案牍之烦。台防鹿港蚶江厦防四厅。配船候渡者无虚日。内五十八营。外十三营。收营出营者属于途。且班满出营之后。多不遵约束。纷纷滋事。带兵员弁。既畏如虎狼。地方厅县。更难于治问。若改为召募。则诸弊皆清。此免烦扰之说也。不知文移案牍。不过书识之劳。厅营纷纭。各有旧章可守。倘其出营滋事。一能吏足以安之。若虑烦扰。务求安便。此事简民之区所宜讲求。而非所以施于繁要。况海外重兵之地乎。然则由前三者其害甚大。由后三者并无所利。吾不知议者何所取。而轻改旧章也。夫老将言兵。计出万全。忠臣谋国。期于久远。事必权其利害。而利之所在。弊即在焉。亦视其大小何如取。班兵之制。于今一百余年。推其弊。不过如此。其利则保障全海。而改为召募。则其害不可胜言。而并无所利。可以决所从违矣。

　　覆赵制军言台湾兵事书石甫文集　
姚莹

奉谕以台营恶习。几有魏博牙兵之势。莹以为此不足为台地深忧。皆告者过耳。自古治兵与治民异。兵者凶器。其人大率觕鲁横暴。驭之之道。惟在简严。简者不为苛细。责大端而已。严者非厉刻酷。信赏罚而已。夫虎豹犀象。虽甚威猛。然而古有豢畜之者。驭得其道也。马牛犬羊。虽甚驯扰。仆夫童子。可操鞭棰而驱之。壮夫卤莽。或受蹄角之伤。重且死者。驭之不得其道也。市井无赖。三五殴。其势汹汹。老儒学究。向判曲直。反受诟谇。道傍之人。袖手窃议短长。纷纷未已。一武夫健者。奋怒叱之。二比哄然而散。台营情势。亦若是而已矣。今之走告于执事者。非妇人老儒。则道傍袖手者也。请质言之。台湾一镇。水陆十三营。弁兵一万四千有奇。天下重镇也。兵皆调自内地。督抚提镇协水陆各标五十三营。漳泉兵数为多。上府各营兵弱。向皆无事。兴化一营稍黠。多不法。其最难治者。漳泉之兵也。人素勇健而俗好。自为百姓已然。何况为兵。水提金门两标尤甚。昔人惧其桀骜。散处而犬牙之。立意最为深远。然如械娼赌。私载违禁货物。皆所不免。甚且不受本管员弁钤束。不听地方官申理。康熙雍正之间尤甚。乾隆嘉庆以后。屡经严治。乃稍戢。此兵刑二律。所以于台地独重也。重法如迅雷霹雳。不可常施。常施则人侧足不安。故曰一张一弛。文武之道。然小者可弛。而大者不可弛。小者宿娼聚赌。揽载违禁货物。欺虐平民之类是也。若械人命。不受本管官钤束。不服有司审断。则纪纲所系。必不可宥。此轻重之别也。故治兵者不可不知简严之道。不辨轻重者不可以简。不简者不可以严。不严者不可以用威。威不足则继之以恩。恩不足则守之以信。自古名将得士力者。皆由用此。今之治兵者。大抵既不知简。又不能严。有罪而不诛。则无威。将不习弁。弁不习兵。劳苦之不恤。而朘削之是求。则无恩。当罚者免。当赏者吝。则无信。此所以令之不从。禁之不止也。然则以为不足虑者有说乎。曰。兵之可虑而难治者叛变耳。自古骄兵乱卒。大抵在其本乡。形势利便。易于叛变。若客兵则有溃而无叛。其形势不便故也。魏博之牙兵。皆魏博人也。故敢屡杀逐其大将而不受代。若台兵则皆拨自内地。上游与下两不相能也。兴化与漳泉不相能也。漳与泉复不相能也。是其在营常有彼此顾忌之心。必不敢与将为难明矣。况其父母妻子。皆在内地。行者有加饷。居者有眷米。　朝廷豢养之恩甚至。设有变。父母妻子先为戮矣。岂有他哉。虽台地之民大半漳泉。而兵与民素有相仇之势。故百余年来。有叛民而无叛兵。乃治兵者每畏之而不敢治。则将之懦也。且漳泉之人其气易动而不耐久。一夫倡而千百和。初不知何故。及稍知之。非有所大不愿则已懈。更盛气势以临之。鼠伏而兔脱矣。如吹猪脬。初虽甚壮。但刺小孔。即索然。此漳泉之人之情也。漳泉之兵既治。则他可高枕而卧矣。大抵为吏而曰其民恶者。必非良吏。为将而曰其兵恶者。必非良将。今姑为救弊之法。有三事焉。一曰小事勿问。大事勿赦。二曰按期实操。每月亲考。三曰责成千把。不得频易。如此。则宽猛并而恩威不致滥施。营伍肃而惰游不得滋事。责成专而功过有所归属。三者至为浅易。而实行之甚难。惟执事之力为主持耳。

　卷八十五兵政十六海防下

　　防海　
惠士奇

防海之法。莫详于宋。有海军。有海船。有海道。其海军则镇江海水军。江阴水军。明州水军。平江许浦水军。建康靖安水军。唐湾水军。池州清溪鴈汊控海水军。其海船。则有刀鱼多桨凌波海鳅水哨马双车得胜十棹大飞旗捷防沙平底水飞马之名。其海道。则泰州石港。寿春花靥。通州料角。崇明平江南北洋。秀州金山。明州向头等镇。其大略如此。而防海之法。则又有可得而详者。大约荆湖之寇。负峒为固。江浙之盗。凭海为居。峒有溪谷之深。林箐崖壁之阻。往往仆巨布渠答以守。官军攻之。则隈而入。高则缘而登。非踰时不得达。其人习险善走。捷如猿猱。擒一窜百。非踰岁不得平。及官军退。则又出而劫略郡县。杀戮居民。故荆湖常被其患。而海有风涛之险。飓风云不测之虞。其人生长于水。而识习水性。踏浪如踏土。使船如使马。乍东乍西。时聚时散。及其钩致蕃舶。探取婆兰。则什伍为。一呼而集。其行如鬼。非可迹而捕也。然巧于水而拙于陆。一登陆。则成擒矣。故常觊觎观望。阴结土人之桀黠者。而啖以利。使之刺探虚实。或阴遣其党。役于官。贾于市。以为内应。率常数岁一发。其患虽小于峒寇。而治之为尤难。是以宋之治峒寇也以贼攻贼。而治海寇也以盗防盗。王居安知隆兴府时。盗罗世传李元励啸聚黑风峒。居安驻师庐陵。会元励俘贼以献。居安厚赏之。众皆悦。而世传疑元励贰己。遂交恶。未几。执元励求降。而世传亦死。峒寇平。此以贼攻贼之法也。沈作宾知平江府。兼制许浦水军。郡有使臣。故海盗也。作宾使招其党。既至。慰勉之。赐衣粮器甲。得强勇千人。统以将。号曰义士。复募恶少千人。号曰壮士。轻捷善倍官军。由是海道不警。此以盗防盗之法也。人情思患则不及。图利则过之。见利之在前。而不见患之在后。故有背乡里弃父母捐妻子而从之者。然均是利也。此则有利而无患。彼则利一而患十。则其去彼而就此必也。且彼能以啖之。而我独不可以利用之乎。有司徒知贪之足以败类也。于是锄奸铲暴。操三尺以从事。而莫知暴可翼弱。奸能卫良。故盗常蔓延不绝。当略仿作宾之法。而贯其宿员。署以上官之吏。其不愿着。则籍记而纵舍焉。因类推益招其余。而择魁健者为爪牙。狙诈者为耳目。钩之以隐。则得其情。激之以赏。则得其力。开之以诚。则得其心。洗磨抆拭而用之。则彼且喜且惧。不敢为非。而尽得贼中之要领。如此。有不发。发则未尝不备。而又何海盗之足忧。且海盗非天降而地出也。又非若猛兽居深山。而龙蛇生大泽也。田横聚众。高帝招之而来。赤子弄兵潢池。龚遂安之而散。况海岛无田横。而潢池皆赤子。焉用淫刑以逞哉。

　　防海　
沈德潜

论备海于今日。与昔日异。何则。昔日之奸民。其横行于海而沿及内地者。未尝撤警也。如前明嘉靖之季。海禁废弛。于是汪直徐海陈东曾一本辈。争挟倭为难。海全境。万里不宁。以故议海禁者论说纷纭。有片板不许下洋之令。今非昔时比矣。　国家统一海宇。海外万国。无不称臣入贡。内地之民。每以货物互相交易。而　国家亦得收赋税以充正供。是昔之为害于国者。今转为利于国也。然迩年以来。小寇亦尝窃发。往来商船。时闻劫夺。恐备患不周。或仍有汪直徐海之祸。语云。伏卵翾飞。蘗芽穿屋。事有未作。患有未形。防之所宜急讲也。尝按沿海要地。广东乐会县接安南界起。计五千里抵福建。侍郎洲起。计二千里抵浙江。长沙门起。计二千七百里抵江南。三姑山起。计一千八百里抵山东。青沉峰起。计一千二百里抵辽东。北半洋山起。计一千三百余里为鸭绿江朝鲜界。中间要害之所。如广东之柘林南澳。福建之浯屿南日山。浙江之舟山。江南之洋山狼山朐山。登莱之蓬莱田横沙门诸岛。寇处处可犯可据。则处处可击可防。所当设大镇。选贤能。以重兵镇守之。则得其要领矣。而防之之法。莫善于戚继光之会哨。今宜仿而行之。于大洋要害处。及附近紧要港澳。分哨以为防限。而于道里适均处。定为两塞。会哨之。联络呼应。戈船相望。更于每塞之中。添游翼以巡之。错综迭出。虽支洋穷澳。无不按焉。此防寇之良也。又莫如王家彦之选民兵。编乡兵。而外更联渔兵。夫渔兵。即沿海之渔户也。今试举行此法。既分哨会哨以巡察之。练民兵。编乡兵。而官军勿惊扰之。复使海之为渔者。合其势。厚其饷。侦贼所在。以为海上耳目而牵制之。此亦防寇之良法也。而又添设战船教习水战。以时简阅激赏。或遏寇于远洋。使之不能啸聚。或击寇于近洋。使之不能达岸。而且招之以散其党。抚之以诱其来。捣其巢穴。以扑灭其踪迹。则寇将无可托足。而剽窃攻夺之患。不有日衰而日熄者哉。抑更有请者。寇之所急者食。民之所贪者利。比者海中奸人。往往伪作商贾。厚挟金钱。以入省会。而奸牙愚民之徒。谓与其平价与民。毋宁重价与寇。诚养痈之大患也。今严盘诘之。首重海关。次及海口汛防等处。于商之买米出入者。务诘其里居姓氏。必得符引相合。来历清明。方许出境。以慎重乎讥察非常之意。而官吏之勾引潜通者。其弊又丛生。是则在文武大吏公忠体国者严为之防。以清其源而已矣。

　　海防集览序　
褚华

明季倭寇之患。垂三十年。流毒数千余里。而终得歼除净尽者。以其舍舟登陆。而陆兵可以坐致其命也。今海寇之勇。远逊于倭寇。然各省会兵剿捕。总未见焚贼一巢。擒贼一首者。何故。贼之用计愈狡。而踪迹愈幻矣。闻之曾经被劫者。贼必指索银米。而以其船为质。又择壮健者。入其巢以为役。否则戕其人。取其货。冒充商人。以售于他郡。所驾之船。固商船也。所验之票。固护照也。交易既毕。翩然获利而去。彼贼首者。晏然处海岛间。既得商舶以赍盗粮。又得商船以为胁从。而即资其船与人以消其赃物。何为登岸杀掠。自投罗网而膏斧钺哉。要之贼船未尝无停泊之处。贼党未尝无屯聚之时。苟命将出洋。势必金鼓振天。旌旗耀日。贼已如鬼如蜮。纷然四散而避之。而兵船必不能持久也。兵粮必不能重载也。一旦撤兵内地。则仍啸聚而行劫耳。故剿捕之法。祇须诈为商船以待其来。遇贼少则藏精锐于舱底。施机括于战场。诱其登而擒之。俾余贼之瞭望者不觉。遇贼多则远者御以长矛。近者沃以沸汤。致其死以敌之。俾我兵之赴援者可继。或贼所停泊屯聚多至数十艘者。宜多备小舟。藏发矿佛郎机于柴草内。自黑暗中顺风纵火而击之。小舟焚而亦发。贼船无不为粉者。特兵间之储费有限。既费而又无从开除。是以贼船之畏兵船。反不如畏岭海大船之能不惜所费。而并力杀贼也。予海上书生。何敢言办贼。数年来。惟取前人著述之切于海防者。裒为集览四卷。以备釆择。而或者谓古今事势不同。彼此机宜各异。所集虽多。如不适于用何。不知用兵若治病。亦若对奕。良医之于病。不必泥方书。国手之于棋。不必拘成局。而其按脉精微。落子详慎。终不师心蔑古。以自蹈于庸妄者。法在故也。则集览之作。亦犹方书与成局而已。为将者苟克神而明之。变而通之。其所成就。岂不足与俞大猷戚继光辈争烈哉。

　　海寇策福建通志　
周之夔

善医者。必察其受病之源。而后病可除也。善兵者。必察其致乱之因。而后乱可靖也。自古治外盗与治内盗不同。治饥寒之盗与治桀骜之盗不同。治方张之盗与治盘结之盗又不同。外盗驱除之而已。内盗则处肘腋腹心。常有溃决重伤之祸。饥寒之盗。抚循安集之而已。桀骜之盗。天性喜乱。犯上恣睢。于法无赦。方张之盗。一举扑灭之而已。盘结之盗。叛服不常。党与日盛。使吾民离转徙。而彼安受其烬。终可以逞。闽今日寇患深矣。其始非有饥寒失业。迫使流亡也。生长海滨。席波涛。一二桀骜。智力自雄。既不能耕耘作苦。麤衣恶食。长贫贱而老子孙。而洋船违禁。以暹罗占城琉璃大西洋咬吧为名。以日本为实者。丝宝盈衍而出。金钱捆载而归。艳目熏心。启戎诲盗。视洋船如原兽。分肉垂涎。即杀掠为生涯。讲求日笃。于是乎寇遂不可问矣。始而通倭者有主萃。既而掠通倭者又有主萃。则奸富遍国中也。始而掠番船以图厚实者无已时。既而掠商船掠渔船掠兵船以壮声势者亦无已时。则鲸鲵遍海上也。阑入焉。武夫力而拘诸水。贵人牍而释诸庭矣。要挟焉。衣冠未赭。更突弁以疏荣。桑椹厌。复掣旋而扬去矣。一寇未平。一寇复起。杀人之父。而使其子弗敢雠。杀人之兄。而使其弟不敢报。呜呼。是尚有法乎。无已。则明问标本之说。对症之药。其忧深。其虑远。敢以臆而畅其旨。所谓治标者有四。一曰禁接济以绝贼资。夫坚壁清野。兵家所先。贼踪迹在水。其精神未尝顷刻不在陆。而其窠穴又未尝顷刻敢离水也。彼多掠金钱。所不足者粟米耳。奸民贪数倍之利。阴售之。其一二为乞籴救荒者。途经贼疆。力无捍御。适足赍盗粮耳。诚禁接济。则贼无所得食。必登陆。苟登陆。则失其所恃。失其所恃。则人能制其死命。此司马仲达之所以困公孙渊也。二曰练乡兵以卫村堡。贼既登陆掠食矣。非敢尽登也。必以其半守船。以其半登陆焉。夫海船莫能近岸抛泊。潮至以小船往来。潮退即行于泥中耳。沿岸之民。方其未登。俯而击之便。及其既登。隘而伺之便。但苦无兵器火药也。诚立殷户为雄长。授之火械。俾募豪勇。而官又为之明斥堠。伏奇兵。以相策应。一村团练。村村皆然。此李崇之所以平兖盗也。三曰谨间谍以携贼党。夫贼非异人。即吾民耳。掠商渔而乘其船。胁其人。故党日蕃焉。计一船之真盗巨盗无几。余皆被掳耳。吾无以制贼。毋论既掳者畏贼。则未掳者慕贼。诚开胁从之生路。重悬购弋之赏格。乡兵既控之于陆。水兵又要之于水。被掳者知贼之虚实。必内应而相图求脱。此高仁厚之所以破阡能也。四曰择水将以教攻战。夫水战之法。只在冲犁放火。夺上风。烧篷棚。射舵工。既破敌矣。然数者贼与我共之。恒以被掳前驱。使吾之火药器械几尽。乃出精锐。乘吾倦。吾舵工缭手畏贼。而不敢直逼贼船。债帅纨乳臭。晕呕忙乱。又何暇指挥哉。诚择将于老渔。简兵于海户。以渔船驾铳。突入贼围。募水工入水。凿沉贼艘。或诱之入港而绝其归路。或与之夜战而乖其所之。此岳武穆之所以破杨么也。接济禁则以饱待饥。乡兵练则人自为战。间谍谨则以贼攻贼。水将择则辅周国强。兼此四者。而有合于太公日中必彗。操刀必割。执斧必伐之旨。而后贼可歼也。

所谓治本者亦有四。一曰申法令以一人心。夫人之所以饥寒困苦而不敢为非者。畏法耳。使为盗者必生。不为盗者必死。则民化为盗。使为盗者必死。不为盗者必生。则盗化为民。洋船之为日本非日本也无辨。而货物则有辨。盗贼之曾剽掠未剽掠也难迹。而奇富则易迹。严保甲焉。严津梁焉。穷贼而必窥其奥援之渊薮。获贼而即赏以所获之赃物。投缿不厌刻。鸣桴不惮勤。此子太叔所以戮萑苻也。二曰扼要害以壮形势。旧制。烽火寨北界浙江。南界西洋。小埕寨北界西洋。南界南茭。南日寨北界南茭。南界平海。浯屿寨北界平海。南界担屿。铜山寨北界担屿。南界柘林。五寨在海中。如处弓弦之上。每寨兵船。分二。屯札外洋。会哨交界。声势联络。互相应援。自移寨内港而形势缩。判寨为游而兵力分。寇所以侮而动也。诚复外洋之信地。考会哨之故规。不惟使内寇灰心。且使外夷破胆。此太公望之所以廓四履也。三曰汰破冒以省兵饷。夫每寨兵船四十只。约用水兵二千二百名。五寨通计用船二百只。用兵一万一千。比国初已减。无容再减矣。今船则敝漏稀少。问之。辄曰缺饷而无从改造。兵则包揽虚无。问之。辄曰缺饷而莫能勾补。以敝船载弱兵。遇贼不敌也。甚者舟在水而兵居岸。有急。反自焚其舟以先遁。夫额设兵船。原有额设之饷。隔汛小修。五汛中修。九汛大修。十汛改造。原有修造之费。今皆安在。而待别区画乎。诚核旧额而养新标。乘改造而易南鸟。新标习风涛。勇足鼓也。南鸟便追逐。制易就也。则有增兵增船之实。而省其费。此路博德所以靖东风也。四曰清海道以通商贩。全闽三面距海。山多田少。虽丰岁尚资邻粟。故漳泉贩之惠潮。兴宁贩之温台。省会贩之上四郡。上四皆不足。则又贩之江广。此定界也。海寇多。外贩塞。遂交责其仰给于人者而给人。闭之则有遏籴之讥。开之则有从井之诮。彼寨游会哨。正为驱盗护商设耳。诚召商给牒。以兵卫之。贩粟故道。则兴漳泉不仰省会。而接济无从阑入。不亦彼此俱利乎。至于海坛地广可耕。内徙之后。隔为孤岛。东蕃淡水。乃夷汉出入樵汲之地。多粟少货。今红夷据之。民私互市。势不可绝。曷若大开海坛耕垦之路。明立东蕃市贩之格。收其税。资其粟。内充军实。外縻属夷。此刘晏所以通四方。羊祜所以絷邻敌也。法令明。则民与上同意。要害扼。则致人而不致于人。破冒汰。则役不再籍。粮不三载。海道清。则无远输贵买。兼此四者。而有合于尉缭农战不外索权。救守不外索助。事养不外索资之旨。而后贼可销也。

　　论海洋弭捕盗贼书　
蓝鼎元

国家东南环海。万里汪洋。舟楫利涉。为民生之大利。其间宵匪潜伏。出没行劫。亦为方隅之隐忧。盛京一带澳岸。向来为洋盗避风之所。今旅顺口水师。足资弹压。山东洋面冷落。非贼所恋。一年之间。不过偶一二至。江浙闽广。则自二三月至九月。皆盗艘劫掠之时。今天下太平。非有所谓巨贼。不过一二无赖。饥寒逼身。犯法潜逃。寄口腹于烟波浩荡之际。而往往不能廓清。岁岁为商民之患。则以商船不能御敌。而哨船不能遇贼之故也。原贼之起。其初甚微。止一二人密约三五人潜至港口。窥伺小艇附岸。径跃登舟。露刃人。驾出外港。遇有略大之渔船。则诈称买鱼。又跃而上。再集匪类。至十余人。便敢公然行劫。此粤东所谓踏斗者也。出遇商船。则乱流以截之。稍近则大呼落帆。商自度无火军械。不能御敌。又船身重滞。难以走脱。闻声落帆。惟恐稍缓。相顾屏息。俟贼登舟掳掠。将船放回。或并船劫驾他往。勉强暂从。久则与化。日久日多。遂分为一二船。势渐以大。此等小辈。无他伎俩。但使商船勿即惶恐下帆。又有械可以御敌。贼亦何能为乎。愚以为商船皆有身家。断不敢思为匪以自丧性命。而且一船下水。必有族邻乡保具结。地方官查验烙号。给与护船牌照。方敢出外贸易。此等有根有据之人。岂不可信。而必禁携鎗。使拱手听命于贼乎。倘得请　旨勿为拘牵。弛商船军器之禁。则不出数月。洋盗尽为饥殍。未有不散伙回家者也。哨船之不能遇贼。皆谓万顷渺茫。从何捕起。风涛险恶。性命可虞。不知贼船在近不在远。沿边岛澳偏僻。可以停泊之区。试往搜捕。百不失一。彼虽名为贼。未尝不自爱其生。陡遇飓风。未尝不自忧覆溺。故必有按澳可避台飓。乃能徐俟商船之往来。必待天朗风和。乃敢驾驶出洋以行劫。其贪生惜死之心同。则哨缉之方堵截之候无不同也。向来各省巡哨。实心者少。闽海经台湾变乱。有惩羹吹之思。稍异从前积习。其它不过奉行故事而已。每欲出巡。必预张声势。扬徐行。一二月未离江干。又于舟中旦暮鼓乐。举作威。是何异呼贼船而使之避也。若使巡哨官兵密坐商船以出。勿张旗帜。勿鼓乐举作威。遇贼船向迩。可追即追。不可则佯为逊避之状。以坚其来。挽舵争据上风。上风一得。贼已在我胯下。我则横逼贼船。如鱼比目并肩不离。顺风施。百发百中。两船既合。火罐药桶一齐抛击。虽百贼亦可擒也。所有钱货尽赏士卒。勿许将弁自私自利。首功兵丁拔补把总。将弁以次升迁。无或冒抑。则将士之功名财利俱在贼船。将不遑寝食以思出哨也。抑愚闻在洋之盗。十犯九广。则弭盗之法。尤宜加意于粤东。粤俗悍鸷贪顽。不必财物丰多。但杀一人。可得银五钱。则欣然以为胜屠一豕。自潮州沿海而下。千有余里。半以攘夺为生涯。水务习熟。往来如飞。而广惠肇高深山聚处之民。往往集众操戈。载大纛以出剽掠。地方官不敢过问。或家人衙役为其所擒。黥面馘耳。亦佯为不知而姑息焉。彼此相蒙。幸免盗案参罚。将来流毒。不知其何所届。此则杞人之隐忧。讵可置为荒远而不足介意哉。海洋相通。无此疆彼界之殊。朝粤暮闽。半月之间。可以周历七省。防范驱除。万难稍缓。愚所以敢抒狂臆。愿与七省商民庆万里澄波之福也。

　　论镇守南澳事宜书　　
蓝鼎元

南澳为闽广要冲。贼艘上下所必经之地。三四月东南风盛。粤中奸民。哨聚驾驶。从南澳入闽。纵横洋面。截劫商船。由外浯屿料罗乌纱而上。出烽火流江而入于浙。八九月西北风起。则卷帆顺溜。剽掠而下。由南澳入粤。劫获金钱货物多者。各回家营运卒岁。谓之散斗。劫少无所利者。则泛舟顺流。避风于高州海南等处。来岁二三月。土婆涌起。南方不能容。则仍驾驶北上。由南澳入闽。所以南澳一镇为天南第一重地。是闽粤两省门户也。镇南之法以搜捕贼艘为先。今承平日久。将卒疲玩。大帅养尊处优。不肯轻身出海。将弁奉命巡哨。泊船近岸。沈湎樗蒱。以为娱乐。迁延期满。扬帆回汛。贼伙连劫掠。莫过而问。或上命督责。不得已稍稍出洋。则大张声势。扬徐行。又于舟中旦暮鼓乐。举作威。惟恐贼船不知远避。贼亦若相体谅。不来冲突。自于他处行劫。俄而失事之处。偶属他镇地方。则此镇自相庆贺。以为贼不敢犯吾境。是则今日沿海水师之通病也。吾兄前在温州。威望素着。搜捕贼船。如探囊取物。海岛亡命之徒。望风远遁。浙江提督吴公。总制觉罗满公。佥谓两省将才。无出兄右。　　皇上眷兄劳绩。一年之中。超迁大镇。又使官于家乡。昼锦殊荣。则所以上报　国恩。下酬知己。增宗族乡党之光。必有其道矣。凡人困抑下位。每不惮艰难险阻。思建功名。及功名既成。身家为重。无论追风逐涛。出入水天茫淼之中。非其所肯。即求一二心海务。督责将弁。亦难言之。富贵之气。移人最深。养尊处优。尽改前辙。固其宜也。上偷安则下怠惰。营伍废弛则士卒弱。将帅素尸则盗贼恣。自古及今。必然之理。前人有言曰。官怠于宦成。诗曰靡不有初。鲜克有终。愿兄无以开府满盈。常如新进之日。抖擞精神。勤劳哨缉。一洗向来镇弁积玩逡巡畏缩之习。夫升平小丑。有何难治。海洋虽宽。得其要如一室耳。去勾贼之人。贼势自然穷蹙。练兵丁。选死士。精器械。慎机密。搜丑类而歼之。治其标也。平日恩威并济。必有大服军士之心。虽使赴汤蹈火。亦无所避。又当知弭盗之源。在乎民风士习。课农桑。修学校。以养以教。自然不为盗贼。治其本也。敢抒管见。略陈数事。

一哨船之接济宜察也。匪类逃藏外洋。非能不食而操舟。徒手而行劫。由内地奸人接济之也。济以粮米物食。然后能久延。济以火药军器。然后敢敌杀。论者多归咎渔船。不知渔船所带粮米斗石。能济几何。火药军器犯禁之物。惟哨船可以携之。向来南澳地方。皆守港哨船接济。如东陇港南洋港樟林港澄海港沙汕头海山柘林井洲。各处哨船。无一不接济者。而东陇海山南洋三处为尤甚。每猪十只。价近百金。米十石。价五六十金。火药鸟鎗藤牌军器。价皆十倍。潮人谓坐港之利。胜于通番。此之谓也。夫民船犯禁。官兵可缉。官船作弊。孰敢撄锋。是在镇将心稽察。无使复蹈前辙。海孽之肃清。思过半矣。

一兵丁之老弱宜换也。　国家糜费金钱。养一兵必得一兵之用。而将官荫空粮。老弱充军数。可用者几何。南澳之兵。老弱参半。膏粱子弟。厕身行伍。生事赌博。逃避差徭。此之不可不汰也。然沿袭既久。骤行裁革。未免怨声沸腾。有苛刻之议。窃意老弱之兵。及病船不能冲风破浪者。皆另造名册。准举余丁自代。并不必问其为真余丁假余丁。但人材精壮武艺高强则补之。一举不佳则再。再举不佳则三。三举而不中用。则除之。官自招募勇敢强力之人以补其缺。勿于此中取利焉。则兵皆精兵。无虚冒名粮之弊。而又于每月三六九期。勤行操演。考其技能工拙而赏罚之。使兵识将意。将识兵情。屹然为一方雄镇。知所向之无敌也。

一亲随之精锐宜选也。虽有猛虎。无爪牙不威。虽有名将。无左右不雄。况杀敌重事。可无心腹亲军。死生不离者哉。窃意镇兵既选练精壮。又于精壮中拔其武勇超。才能出众者。约三百人。为巡哨亲军。特加优恤。每出洋则与之俱。又于三百人中择其武艺尤精。敢死不二心之士。约五六十人为亲随。待以心腹。休戚相关。遇有把总缺出。量才拔补以鼓励之。擒获贼船。有金银货物。按其多寡均分之。凡随行出哨之人。共沾其惠。切不可自私自利。有临阵尽力。功在众上者。倍加优赏。遇缺先补。则敢死之军勇气无敌。一遇贼船。如鹰攫兔。功名财利悉在此中。皆将翘首跂足。惟恐镇主之不出哨也。

一哨船之军器宜审也。北人乘马。专以弓矢见长。南人乘舟。角逐于烟波浩荡之际。当其相距辽阔。则弓矢无所用之。及两船既交。一人能发几矢。一矢能伤几何。则莫若火之为功大也。窃意哨船军器。专用鸟鎗鹿铳连环子母西瓜等。喷筒火球火箭。佐以单刀藤牌长鎗大钩。而其余可一不用。约略一船中为火者十之七。为刀鎗者十之三。贼虽有艨艟巨舰。不能当官军火重迭。惟俛首就擒耳。倘欲用箭。必取诸弩。而寻常之弩又不堪用。必依诸葛武侯连环弩遗法。上有方筩。筩分十道。中藏百箭。二人挽之。触机自发。一发十矢。随发随挽。矢复自出。每船安置十弩。则瞬息间发矢千计。一饭之顷。万矢连环。虽有剧贼。无所逃避。此亦舟中之长技也。

一巡哨之踪迹宜密也。兵法有奇正。贼势有大小。出其不意。敌乃可致。往者游魂猖獗。贼首百十连。聚泊大莱芜小莱芜等处。明目张胆。受千把总馈献而不辞。哨船之出。非所畏也。今所谓贼。不过无赖之辈。饥寒偪身。三五成。踏斗而出。遇船小人弱。则夺而驾之。因其舵水粮食。凑集匪类。所夺船渐大。然后敢公然行劫。其为贼也有限。其窥伺在商船货贝财帛衣粮。又必孤行离援。乃肆其侮。非立意与官兵哨船为敌者也。见商船则趋。见哨船则避。哨船轻而浮。其行速。商船重而滞。其行迟。哨船旗帜飞扬。牌刀高挂。商船无之。此贼所能辨也。窃谓哨船之出。当如商船之式。勿张旗帜。勿挂牌刀。多运小石压载。以疑货物。有急可当军器。行莫连。但度策应所可及。若断若续。及遇贼船对敌。然后举大为号。众哨齐集。堵截环攻。擒贼获船。百不失一。若夫妆点军容。张扬声势。是呼贼船使之避耳。非真心捉贼者也。

一驭下之恩威宜兼济也。体恤不周。则军心怨望。号令不严。则将权不振。今之为帅者。意在立威。则巍然自尊大。视士卒死生。若秦越之肥瘠。微疵细过。鞭挞无常。左右惴惴。心悸胆裂。此刻薄寡恩。众心离散。不可以见敌者也。其矫为大度包荒。则废弛营伍。兵骄而不能戢。将悍而不能制。法令不行。朝三暮四。此又当场木偶。徒有人形而无生气者也。御兵之法。莫大乎体贴人情。为之设身处地。饥寒疾苦。痛痒相关。婚姻死丧。酌量周恤。上下相亲。如手足腹心之不可离。至于法令一出。泰山不移。敢有犯者。虽亲无赦。使军士凛然知军法之不可犯。故令无不行。禁无不止。三军之士。怀德畏威。此腹心之上计也。

一岛屿之苍黎宜恤也。用兵之道。安民为先。弭盗之源。抚民为本。南澳僻处海中。居民鲜少。兼地界两省。有司政教之所不及。则镇主营弁。实民父母也。兵丁恃党骄恣。未免欺制小民。民愬镇主而不伸。则无能伸之地。撄怒积怨。为毒无已。故缉兵贵严。待民贵宽。不使强凌弱众暴寡。是则兵民一体之意也。凡举动必顺民情。不则去之。有窃盗。则为严缉重惩。有奸棍。则为革逐出境。米价腾贵。运载平粜。雨旸不节。斋戒祷祈。又以春秋巡行阡陌。课农桑。择其勤者奖励之。悦色和颜。如家人妇子之相亲切。又于每月朔望。集诸生乡耆。公所宣讲　　圣谕十六条。使兵民共听。咸知为善之乐。且晓然于　　圣天子轸念民生。谆谆教诲之意。而相戒相勉。不敢作奸犯科。尤经理海疆之要务。使民无盗之原也。

一澳城之学校宜兴也。虽在海外。不废诗书。虽有戈矛。必兴礼乐。孟子曰。壮者以暇日修其孝弟忠信。则知教化之兴。亦武备根本也。南澳海岛荒陬。无郡县官司。古未立学。前镇周公。特于澳城建义学文庙。捐衙门旧规。为春秋丁祭延师修脯之资。既已勒碑刻石。而未竟厥施。中途奄没。署镇弗绍前修。仍将祀业入已。舆论嗤之。鄙意以为义学宜兴。学舍宜扩。祭祀之费。膏火之资。宜续捐增益。春秋丁祭。宜亲临释奠。萃阖澳诸生。及兵民子弟之秀者。咸令入学。延漳潮间名士之学行兼优才品出众者一人。为师表以教育之。月课生童。第其高下。以鼓舞之。朔望行香谒　　圣毕。进诸生而亲切慰劳之。开府忘其尊。庶民兴于学。甚盛事也。南澳旧有澳生二名。一闽一广。今在广者存。而在闽者废。殊非公道。捐一纸之文书。请当事以开复之。宏功盛业。千载不朽。尚于暇日加之意乎。

　　稽海船以清盗源疏乾隆二十五年　
浙江按察使李治运
  </div>
  <div class="pagination">
   <a href="皇朝经世文编_page178.html">
    上一页
   </a>
   <span>
    ...
   </span>
   <a href="皇朝经世文编_page174.html">
    174
   </a>
   <a href="皇朝经世文编_page175.html">
    175
   </a>
   <a href="皇朝经世文编_page176.html">
    176
   </a>
   <a href="皇朝经世文编_page177.html">
    177
   </a>
   <a href="皇朝经世文编_page178.html">
    178
   </a>
   <span class="current-page">
    179
   </span>
   <a href="皇朝经世文编_page180.html">
    180
   </a>
   <a href="皇朝经世文编_page181.html">
    181
   </a>
   <a href="皇朝经世文编_page182.html">
    182
   </a>
   <a href="皇朝经世文编_page183.html">
    183
   </a>
   <a href="皇朝经世文编_page184.html">
    184
   </a>
   <span>
    ...
   </span>
   <a href="皇朝经世文编_page180.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
