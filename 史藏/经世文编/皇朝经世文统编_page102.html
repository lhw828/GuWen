<!DOCTYPE html>
<html>
 <head>
  <meta charset="utf-8"/>
  <title>
   皇朝经世文统编 - 第 102 页/共 287 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文统编 - 第 102 页/共 287 页
  </h1>
  <div class="content">
   唐自太宗贞观二十年遣大理卿孙伏伽黄门侍郎褚遂良等二十二人以六条巡察四方黜陟官吏帝亲自临决牧守已下以贤能进擢者二十人以罪死者七人其流罪已下及充黜者数百人已后频遣使者或名按察或名巡抚至元宗天宝五载正月命礼部尚书席豫等分道巡按天下风俗及黜陟官吏此则巡按之名所繇始也开元二十二年置十道采访处置使其后或请专择守令停采访使者姚崇奏曰十道采访使犹未尽得人天下三百余州县多至数倍安得守令皆称其职乎

于文定笔尘曰元时风宪之制在内诸司有不法者行台御史劾之即今在内道长在外按台之法也惟所谓行台御史者竟属行台岁以八月出巡四月还治乃长官差遣非繇朝命其体轻矣明代御史总属内台奉命出按一岁而更与汉遣刺史法同唐宋以来皆不及也唐中宗神龙二年遣十道巡察使诏二周年一替　韦忠谦言御史一出当动摇山岳震折州县明代多有其人

金史宗雄传自熙宗时遣使廉问吏治得失世宗即位凡数岁辄一遣黜陟之故大定之间郡县吏皆奉法百姓滋殖号为小康章宗即位置五路提刑使此即今按察使也

汉时部刺史之职不过以六条察郡国而已不当与守令事三国志司马宣王报夏侯太初书曰秦时无刺史但有郡守长吏汉家虽有刺史奉六条而已故刺史称传车其吏言从事居无常法吏不成臣其后转更为官司耳故朱搏为冀州刺史敕告吏民欲言县丞尉者刺史不察黄绶各自诣郡鲍宣为豫州牧以听讼所察过招条被劾而薛宣上疏言吏多苛政政教烦碎大率咎在部刺史或不循守条职举错各以其意多与郡县事翟方进传言迁朔方刺史居官不烦苛所察应条辄举自刺史之职下侵而守令始不可为天下之事犹丝而棼之矣太祖实录洪武二十一年四月谕按治江西监察御史花纶等自今惟官吏贪墨鬻法及事重者如律逮问其细事毋苛求云秦置御史以监诸郡汉省丞相遣史分刺州不常置武帝元封五年初置十三州刺史各一人魏晋以下为刺史持节都督魏志言自汉季以来刺史总统诸郡职政于外非若曩时司察之任而已隋文帝开皇三年罢郡以州统县杜氏通典曰以州治民职同郡守无复刺举之任自是刺史之名存而职废后虽有刺史皆太守之互名有时改郡为州则谓之刺史有时改州为郡则谓之太守一也非旧刺史之职理一郡而已由此言之汉之刺史犹今之巡按御史魏以下之刺史犹今之总督隋以后之刺史犹今之知府及直隶知州也

尹翁归为右扶风县县收取黠吏豪民案致其罪高至于死收取人必于秋冬课吏大会中及出行县不以无事时其有所取也以一警百吏民皆服恐惧改行自新所谓收取人即今巡按御史之访察恶人也武断之豪舞文之吏主讼之师皆得而访察之及乎浊乱之时遂借此为罔民之事矫其弊者乃并访察而停之无异因噎而废食矣子产问政于然明对曰视民如子见不仁者诛之如鹰鹯之逐鸟雀也是故诛不仁所以子其民也董安于治晋阳问政于蹇老蹇老曰曰忠曰信曰敢董安于曰安谓乎曰忠于主信于令敢于不善人是故去不善人所以全善也

　　立法议
国家惩贪之法綦严矣官得赃满十两吏得赃满一两者坐准流徙绞斩之罪视其赃之多寡递加焉然赦宥亟行宽纵者众臣窃叹　朝廷之立法何其严用法何其宽也夫立法严则人无所措手足用法宽则人将狃于法轻犯之而不以为惧故善立法者不为不近情之科条使天下有以守吾法而不幸有小人焉冒昧而犯之则示天下以必信而无所事于亟行之小惠是以天下之犯法者少而人主之法足以立威于天下令犯得赃者自一两以上辄坐以流徙流徙重罪也其去绞斩无几也今以坐一两之赃天下之官吏其不至于流徙者几希矣必有一日数犯者焉必有一月数十犯者焉彼其心岂不畏祸而甘为不肖以自入于刑辟哉驱之于无可自容之地则举足措手便入网罗虽有畏祸之心不如转而为避祸之计且有以逆窥　朝廷之法未必尽行而我不妨姑且尝试遂其私图也幸而无发其奸者则　朝廷之法未加于其身不幸而奸发矣所谓流徙斩绞者随而议其后矣迟之一二年间流徙之狱成而赦又至矣故夫今日之官吏皆有不信　朝廷之法是以法虽严而不足畏夫立法以威天下而使人不足畏法虽严与无法等愚以为与其立法严而用法宽何如立法宽而用法严立法宽则人之犯法者少犯法者少则官吏皆得优游于法外以自养其廉耻而无迫促不自容之状如是而犹犯吾法焉是其心好为恣睢以蹈不测之罪更不必有所顾惜以养天下之奸治之流徙即流徙治之斩绞即斩绞天下既得自安于法外而又不能幸免于法中贪吏之风庶乎其少息也

　　惩贪日知录　　　　　
顾炎武

汉时赃罪被劾或死狱中或道自杀唐时赃罪多于朝堂决杀其特宥者乃长流岭南睿宗太极元年四月制官典主司枉法赃一匹已上并先决一百而改元及南郊赦文每曰大辟罪已下已发觉未发觉已结正未结正系囚见徒罪无轻重咸赦除之官典犯赃不在此限然犹有左降遐方谪官蛮徼者而卢怀慎重以为言谓屈法惠奸非正本塞源之术是知乱政同位商后作其丕刑贪以败官夏书训之必杀三代之王罔不由此道者矣

宋初郡县吏承五季之习黩货厉民故尤严贪墨之罪开宝三年董元吉守英州受赃七十余万帝以岭表初平欲惩掊克之吏特诏弃市而南郊大赦十恶故杀及官吏受赃者不原史言宋法有可以得循吏者三而不赦犯赃其一也天圣以后士大夫皆知饬簋簋而厉廉隅上有以劝之矣石林燕语熙宁中苏子容判审刑院知荆州张仲宣坐枉法赃论当死故事命官以赃论死皆贷命杖眷黥配海岛子容言古者刑不上大夫可杀则杀仲宣五品官今杖而黥之得无辱多士乎乃诏免黥杖止流岭外自是遂为例然惩贪之法亦渐以宽矣于文定慎行谓明代姑息之政甚于宋世败军之将可以不死赃吏巨万仅得罢官而小小刑名反有凝脂之密是轻重胥失之矣自永乐时赃吏谪令戍边宣德中改为运纳米赎罪浸至于宽而不复究前朝之法也宣德中都御史刘观坐受赃数千金论斩上曰刑不上大夫观虽不善朕终不忍加刑命遣戍辽东正统初遂多特旨曲宥呜呼法不立诛不必而欲为吏者之毋贪不可得也人主既委其太阿之柄而其所谓大臣者皆刀笔筐箧之徒毛举细故以当天下之务吏治何由而善哉

北梦琐言后唐明宗尤恶墨吏邓州留后陶为内乡令成归仁所论税外科配贬岚州司马掌书记王惟吉夺历任告敕长流绥州亳州刺史李邺以赃秽赐自尽汴州仓吏犯赃内有史彦珣旧将之子又是驸马石敬塘亲戚王建立奏之希免死上曰王法无私岂可徇亲供奉官于延徽巧事权贵监仓犯赃侍卫使张从贵方便救之上曰食我厚禄盗我仓储苏秦复生说我不得并戮之以是在五代中号为小康之世册府元龟载天成四年蔡州西平县令李商为百姓告陈不公大理寺断止赎铜敕曰古之立法意在惜人况自列圣相承溥天无事人皆知禁刑遂从轻丧乱以来廉耻者少朕一临寰海四换星灰常宣无外之风每革从前之弊惟期不滥皆守无私李商不务养民专谋润已初闻告不公之事件决彼状头又为夺有主之庄田挞其本户国家给州县篆印祇为行遣公文而乃将印历下乡从人户取物据兹行事何以官为宜夺历任官杖杀读此敕文明宗可谓得轻重之权者矣

金史大定十二年咸平尹石抹阿没刺以赃死于狱上谓其不尸诸市已为厚幸贫穷而为盗贼不得已三品职官以赃至死愚亦甚矣其诸子皆可除名夫以赃吏而锢及其子似非恶恶止其身之义然贪人败类其子必无廉清则世宗之诏亦未为过汉书言李固杜乔朋心合力致主文宣而孝桓即位之诏有曰赃吏子孙不得详举岂非汉人已行之事乎

有庸吏之贪有才吏之贪唐书牛僧孺传穆宗初为御史宗丞宿州刺史李直臣坐赃当死中贵人为之申理帝曰直臣有才朕欲贷而用之僧孺曰彼不才者持禄取容耳天子制法所以束缚有才者安禄山朱泚以才过人故乱天下帝是其言乃止今之贪纵者大抵皆才吏也苟使之惕于法而以正用其才未必非治世之能臣也

后汉书称袁安为河南尹政号严明然未尝以赃罪鞫人此近日为宽厚之论者所持以为口实乃余所见数十年来姑息之政至于纲解纽弛皆此言胎之敝矣嗟乎范文正有言一家哭何如一路哭耶若夫唐柳氏家法居官不奏祥瑞不度僧道不贷赃吏法此今日士大夫居官者之法也宋包拯戒子孙有犯赃者不得归本家死不得葬大茔此今日士大夫教子孙者之法也

　　惩贪议　　　　　
王命岳

臣闻致理必在惩贪惩贪莫先旌廉今天下吏治方饬而纠墨之章日满公交车议者谓小吏之不廉大吏导之也至大吏之不法人谁导之臣于是不能为在内部臣讳也其一能鬻朝廷之爵而使天下无廉吏其一能卖朝廷之法而使天下之贞良无所劝污黩无所惩也夫天下无廉吏而又善者无所劝恶者无所惩也几何不纵千百虎狼于天下而尽吮天下之苍生哉举朝大小臣工莫不心知其故然而莫肯为　皇上言者人怀自为心也今夫同一迁除也或则以迟或则以速迟必有为而迟速必有为而速也同一削黜也或复其故物或锢之终身其锢也必有为而锢其复也亦必有为而复也今有同犯一科也或则以出或则以入出非无故而出入非无故而入也同罪同情也或则议轻或则议重重非无故而重轻非无故而轻也凡若此者皆贪人所以盗名器窃威福而行其黩货之私者也彼所借以文其贪者则例为之阶耳夫　朝廷惟典章法度为不可移若夫例则亦有轻有重有予有夺皆足便其转移迁就之端以遂其私图也今惩贪必自近始而惩贪良不易功令纠参赃吏必有实迹证据否则以其罪罪之夫买官于选曹受金者隐受官者亦隐肯出而证之曰若人以某官购吾金乎买法于秋曹者卖法者隐脱法者亦隐敢出而证之曰若人得吾金而绾吾罪乎如是则证据必不可得实迹必不可求夫贪廉之行不同也廉者不告人以廉贪者亦不告人以贪然而品行在人公论难掩质以国人之舆情廷臣之佥议与众弃之可也昔者杨绾为相而百僚减驺从毁第舍毛玠为尚书而吏无敢为好衣美食者今岂遂无其人乎苟专其委任待以至诚以风励庶官矫易俗尚即有贪人能不革面而回心哉而其大本则在　朝廷崇惇大之政毋使贪人得借以图其私贪人往往于赇赂不入之时行其刻深故惜名器似忠严用法似正人君不察而信其心则彼于其受赇者得以径行其私而人主不之疑今　朝廷事事宽大则贪吏无由操其急以要索宠赂岂惟吏治可清将　国家悠久之福实始基之矣

　　原盗　　　
彭维新

有盗者有盗盗者有盗盗盗者盗者驱于贫者也盗盗者愚于神者也盗盗盗者戕夫民者也差等较然矣宜阳城南有富家裔曰张承少游惰失业衣食于窃一夕行窃小村穴其壁出入数四得衣物积穴外无以束复入窃井上辘轳绳适邻村农吴禄与其子夜过其处见墉畔隆然度为窃者物负以归承得绳出四顾无一存恚悔自经林树绳绝堕地伤股跰鲜匿丛冢中间道遁走嵩山寺为僧踰年吴禄以负归之衣衣其妇女为邑逻者所物色尽指其家衣物为盗赃知其家素不贫诡呼其曹迭取其财物未几邻邑逻役踵至借事拷迫无虚月恐吓横索竟倾其家禄父子徙避他所十余年寒饿不支遂随巨盗为河内济源盗案俱有名禄已获复悬赏缉其子妇女复就羁曩索财诸逻卒不能举其姓名里居矣而嵩山之为僧者今以有戒行为人争礼也然则承之获全盗盗者贻之吴禄父子之罹罪盗盗盗者迫之明矣是故盗不足恶也民不贫无盗者矣盗盗亦不足恶也有盗盗者而盗者悔且改矣惟盗盗盗者殊足恶力能使不贫者贫不盗者盗而已反得自脱于局外也必欲尽贫者皆盗不贫者皆盗盗而已始得尽举而快一噉也呜呼是孰使之然哉既不能使民之不为盗又不能使盗盗者之得申其情而不至于贫徒使盗盗盗者之日四出而迫民为盗则是盗盗盗者之罪犹可末减也豢盗盗盗纵盗盗盗者当之矣因阅吴禄供语而为原盗

　　论吏治不清皆由举劾不当疏　　　　　
王命岳

臣窃惟天下之治乱由于民生之安否所与　　皇上共安百姓者不过一二有司而已　　皇皇孜孜求治痛恶天下贪官污吏不得已为犯赃十两以上籍没家产之谕无非欲令诸外吏洗心涤虑洁己爱民以昭宣　朝廷德意宜司牧者各怀敬慎化贪作廉然而纠墨之章无日不上法愈严而贪不止其故何也臣愚以为皆由举劾不当所举未必皆贤故举不足劝所劾未必皆不肖故劾不足惧人人皆思图目前之利以为善事上官之资则日悬惩贪之令而贪必不可止当明季时缘抚按启事不实廉谨者苞苴不入门则目为罢软贪饕者金帛相承奉则盛称干才甚至纠为贪者皆真廉奖为廉者乃大贪黑白倒置浊吏横行民生日蹙驯致乱亡兴言前事足为殷鉴我　　皇上干纲独揽吏承风诸督抚按必不敢公然颠倒是非以负　朝廷而臣因贪风未息不能不请责成于督抚按也臣于目不经之事不敢指陈即如去岁十月内科臣道臣各驳纠督按举劾互异内开陕川督臣金砺所首荐左布政黄纪及兴屯道佥事白士麟旋被巡按陕西御史王继文特参贪污赃私累累督臣业经奉　　旨罚俸使非按臣执白简于后则黄纪白士麟方且以荐剡望内迁矣此一人之身而督荐之按参之者也又如督臣金砺初为遵　　旨荐举官员事内开分守关内道左参议何承都持已品同金玉忧时念切痌瘝旋又为道臣贪婪事纠参据督臣疏称藩司黄纪初揭何承都考语甚优列应荐之内及至黄纪被按臣纠参仍覆揭何承都事迹此则一人之身而始荐之继参之者也又如偏沅抚臣素廓宇初荐永兴知县周浑旋因士民执词赴诉乃始具题检举为有司纵蠹等事此又一人之身而始荐之继参之者也即是而推则从前之官评不可问者恐不止一二人一二事已也夫举劾关系劝惩何等重事宜亲访确当然后可入告　　君父之前其游移无定倏贤倏愚非属轻率失详即属线索由人至于贿赂偏私又臣所不忍逆亿于诸臣者也前事业蒙　　皇上处分臣不必更赘今复陈及之者以见督抚按举劾未必件件确当所宜立法振作慎重将来以后凡遇督抚按举劾疏上奉　　旨下部者吏部参酌公议果有贤而见毁不肖蒙誉部臣据实覆驳毋得只凭原疏覆与纪录革职字样如部臣耳目有限科道臣皆得执奏驳参庶贤否辨而吏治清民生其有赖乎又按臣原有都察院考核甄别虽贤愚不齐而黜陟亦随其后至督抚本系重臣且多久任选臣言官岁有外转人怀瞻顾恐一旦为外吏仰鼻息于属下故言官参督抚者绝少伏乞　　皇上特发玉音遍谕责成各省督抚从头洗涤勿以喜怒为低昂勿以厚薄为爱憎务期简别精实以称　　上旨每终岁仍命选臣宪臣同加考核某督某抚某人劾某人皆确当某督某抚举某人劾某人或失实详列开呈听　　皇上亲加甄别去庶几源本既靖末流自净是亦激励大法以倡率小廉之一助也

　　奖劝清吏疏顺治十六年　　　　　
御史田六善

臣惟清浊者人品之分途劝惩者　朝廷之大法是惩犹继乎劝而为言者也今日贪风日甚处极重难返之势不得不严惩以儆然惩之虽严其弊日巧密廉耻渐至于不可问惟惩与劝并行则今日虽不能必人之自为劝而行之既久人将见清吏之可为黾勉自持亦可不惩而自劝于以上登至治不难也今州县未尝无劝矣缉拏逃人则有劝输银输粟以及开荒完粮则有劝夫民之安危原系乎吏之清与不清而所以劝清吏之法未尝议及也督抚亦未尝无劝矣州县能拏逃人则彼有劝州县能开荒以及完粮等事则彼有劝夫吏之清与不清原视乎督抚之公与不公而所以劝督抚之法未尝议及也且缉盗开荒等劝是赏能也输银输粟等劝是赏富也何如得一清吏之为有益乎且州县有功督抚皆积累以为己功为其能督率也何如能使吏无不清之为有益乎夫督抚之不得荐举不过谓其有虚文无实用然参易而荐难此后督抚将每岁数参人以塞责至于吏之清不清则亦漠然视之而已矣伏祈　　敕下督抚不得效平常荐举习套止查地方历年所得清吏果有几人一一开报祈　　皇上记名左右以凭优擢祈　　敕下该部或一年或二年类查各督抚地方有清吏五人者如何褒嘉有清吏十人者如何优异无清吏一人者如何处分庶人人自奋治道可兴然行此有五便议此有三难不可不讲也何谓五便清吏劝则饮冰茹之人谓人虽荣华己虽冷落而公道尚存声名尚美则持守之志益坚一便也清吏劝则不在清吏之数者谓己即有缉逃输赈等功操守尚未见信白简可畏矣谁敢不力自濯磨二便也清吏劝则　　皇上忧吏治之日坏求其人而不得者今后可以知某省尚有清吏几人以吏治之修废三便也清吏劝使天下晓然知　国家之劝有能者如彼劝有德者如此风俗可以丕变四便也至劝清吏兼劝督抚则督抚向日谓清吏之无益于己摧残诃斥令廉介之士隳心者今见清吏之万不可无则必卵而翼之亲而爱之矣五便也何谓三难议者必谓一劝清吏则其余之不清可知也无以处乎不在清吏之数者一难也夫今天下果皆清吏乎与其不劝而泾渭不分何若劝之而使有清名者知勉无清名者知戒乎议者必谓一劝清吏恐督抚依旧受贿徇私二难也夫不有巡方之互察乎巡方之在地方虽不如督抚之久然以察督抚所荐之虚实则甚易不公不明为法已严督抚亦何肯以一己之功名为他人之地步乎议者必谓一劝清吏恐钱粮等事未必能无罣碍三难也夫周官六计弊吏总贯之以廉平常加级纪录皆可抵算罚降岂一尘不染之吏为　　皇上爱养斯民独不可加级纪录并受　　殊恩乎苟行者力致其五便议者不惑其三难将见廉耻可兴名节可振循良之风不让前古矣臣工幸甚天下幸甚

　　请分别贤能疏　　　　　
曹一士

伏见我　　皇上即位以来勤求民瘼加惠元元敬读　　谕旨有云百姓安则朕躬安矣大哉　　皇言闻者皆为感涕臣愚以为欲百姓之安务在弗扰之而已而其要莫先于慎择督抚督抚者守令之倡也督抚不扰守令守令不扰小民而天下之民莫不安矣自大吏以至小吏皆有贤员有能员贤能兼者上也贤而不足于能者次之能有余而贤不足者又其次也何谓务持大体与民休息者是也何谓能趋事赴功综核名实者是也天下能吏多而贤吏少则吏治必有不得其平者不可不亟加甄别也臣查督抚之保题守令其辞约有数端曰年力富强也为人明白也办事勤慎也其实迹则钱粮无欠也开垦多方也善捕盗贼也果如其言洵所谓能吏也乃未几而或以赃污亏空闻或以草菅民命劾所谓贪吏酷吏者无一不出于能吏之中彼诚有才焉以济其恶耳若夫吏之贤者则不然恻怛爱人而已悃愊无华而已方于事上不为诡随而已吏人同声谓之不烦而已此数者皆督抚所视为无能者也然而贤者则必出于其中度今世不少其人而督抚荐剡曾未及此毋亦重视能而轻视贤之故耶抑亦狃于积习以能吏即为贤吏耶且臣恐督抚所谓能者非真能也以趋走便利而谓之能则老诚者为迟钝矣以应对捷给而谓之能则木讷者为迂疏矣以逞才喜事而谓之能则镇静者为怠缓矣且或以武健严酷不恤人言而谓之能则劳于抚字拙于锻炼者谓之沽名钓誉才力不及而掇拾细故以劾罢之矣好尚一乖取舍顿异及至所取者溃败决裂则曰臣不合误举于前统听部议而已夫有误举必有误劾误举者可议其罪误劾者复何从而加之罚乎臣闻之子舆氏曰尊贤使能又曰贤者在位能者在职明贤与能之宜别也臣愚以为今之督抚明作有功之意多而惇大成裕之道少损下益上之事多而捐上益下之义少此诚当世治体所关也治体一偏必滋流弊转移之机实在今日伏见我　　皇上于凡丈量开垦割隶州县政调牧令一切纷更扰之举皆颁　　旨罢革为督抚者度无不承流而宣化矣臣所虑者彼或执其成心则且饰非以自护否或意为迎合复将姑息以偷安二者皆不明于贤能之义也敢请　　皇上特颁谕旨一道剖晰贤能详加开导俾于精明严肃之中布优游宽大之政能者务勉于贤而贤者益励于能书曰人之有能有为使羞其行勉之于贤也诗曰嗟尔君子无恒安息励之于能也若贤非真贤能非真能则必喻之而不悟导之而不从惟　　皇上即赐干断以罢斥之庶督抚靡不洗心涤虑以仰答　　圣明矣至其所属守令　　敕于僚题荐举时各分填贤员能员字样然后条疏实事于下如能员而有败行许督抚自行检举若贤员而着劣迹则督抚从重□分倘其属所举皆能员而无一贤员则非大吏乏正己率属之方即贤者有壅于上闻之患督抚之贤否且视其所举而瞭如矣如是则以知人之哲为安民之惠则　　皇上之仁心仁政寄之数人天下百姓有不并受其福者哉

　　请禁躐升疏顺治十五年　　　　　
给事中姜希辙

臣惟诏功诏德　朝廷载有爵禄以贤以劳臣子惟敦靖献良以职掌所在矢心尽业不敢旷厥官方贻讥覆餗否则降罚褫革用警冥顽所以励振兴而勤趋事也若夫职业既举簠簋修饬行不妨八法之议材或有一得之长积俸叙资升迁罔后未闻掩没勤劳而不核乎名实也乃今之吏治有大不然者如逃人之拏获荒田之开垦漕之报峻或加级或不论俸满躐等骤升莫斯为甚究其躐等之故不过曰逃人易匿难获也荒田易抛难开也漕粮易欠难完也不得不开功名之路以示磨钝之权否则人心不畅而未易奏功也夫此三者皆臣子职分中所应为之事以应为之职守若泄玩不举则自有罚以惩其后今则纪录不已又复加级前已升迁后复再升甚至级无可加而升犹不止在　国家劝贤之典不无滥觞而臣子循分之心亦觉未安且此三者非其人之有异能卓荦以应不次之升者也亦视其地焉若于畿辅齐豫之间即逃人不胜缉荒田不胜垦漕粮不胜完而问之他省或曰逃人非其故乡而无隐匿也或曰无尺寸之土不垦也是无所用其力至漕粮则又恃有天年焉若荒岁民贫虽欲极智索能又何所用其力哉所谓贪天功以为己力者岂可为臣下训乎臣以为是三者不宜有加级并不论俸满之　　特典止宜一岁一考劾因事立程尽职者纪录以旌其功怠废者严罚以创其后何至令人以一事之修举胜三载之考绩薄循分之升迁冀非常之幸进乎且　国家课功之典不止三者如征输教士祀神劝农练兵训将兴化厚俗未闻事事有加级事事有升迁也抑臣更有请者捐俸亦属臣谊纪录用彰劝勉乃竟有夸多斗靡金钱米谷盈千累百者是纪录不足以风示而反足以奖贪也是岂　国家鼓励之初心乎嗣后并恳　　皇上敕谕督抚按务须核实数目方行具题毋得徒尚虚文用夸耳目是亦警戒之微权也

　　择尤参劾以图整顿川省吏治营务片　　　　　
骆秉章

臣荷　圣恩以兼圻重寄现川省当糜烂之后急图补救之方当以振兴吏治整顿营务宽筹饷需剿除贼匪四者为要而振兴吏治又为筹饷之本整顿营务又为剿贼之本则四者之中尤当以此二者为先蜀省吏治营务之坏积之已数十年至今日而无以复加臣率师入蜀已逾半载习闻官绅士民之论佥为吏治坏于藩司祥奎营务坏于督标中军张定川不急去此两人则诸事无从整理臣伏查祥奎不识政体又以贪鄙济之履任六七年贿赂公行声名狼籍不肖守令相率出入其门钻刺夤缘无所不至由是州县优缺署理者居其大半军兴以来饷项缺乏辄借口军需以供其图索于是缺分之委署有费军功之保举有费防堵之报销有费复听信幕友家丁肆其讹索川省近年每地丁银一两加津贴一两祥奎因军饷支绌又于津贴之外每两加派银五两名为按亩捐输地方官既奉严檄日务敲扑追比百姓怨痛既深辄复聚众相抗而渠县广安达县巴州营山东乡南江通江各州县遂至围城大哄数日始解即此任意苛派激成事变亦实不称藩司之任况州县既以贿得牧令多与私交欲期吏治澄清何由施其惩劝此吏治之病在本原者也张定川狡狯刁诈复以柔佞济之由督署巡捕保至副将署中军缺十余年前任督臣鲜不受其欺蔽通省武官多受其笼络省城要职非其义子门生即其亲信厚善之党督署内外遍置外人一动一言皆所周悉由是势倾等辈权重一时始或通径窦以献其佞谀继且倚权势而行其要挟历任督臣因其党羽之盛亦遂熟视而莫可如何故年已七旬犹复恋栈军兴以来兼管制造军装帐棚枪炮火药各项实多不实当事者明知其侵吞而莫敢指言其非既相容隐以释其嫌更加保奖以悦其意今该副将既加总兵衔其子张廷奎亦保陕西候补知府如张正伦戴廷超刘华之类皆其私人均任城守游击都守各要缺声势显赫家资巨万此乃营务之忧在腹心者也臣荷　圣主特达之知当西陲艰难之会若仍稍事姑容则蜀事决无起色若欲力期振作保此富饶之区非先去此两人实属无从下手反复筹划既历旬时用敢疏陈该二员劣迹伏求　圣断布政使司祥奎应请　旨即行革职永不叙用以示惩警总兵衔署督标中军副将张定川应请　旨革职拏问所有川省吏治营务废弛先图整顿缘由理合附片密陈

　　请整顿八旗人才疏光绪八年　　　　　
宝廷

窃维　本朝制度满汉并用从前八旗人材辈出凡汉员所不能办者满员往往每能有功今则大异于昔矣夫外省尚可不分满汉京官满汉并列不能通融合十八省汉人而取之犹未必人尽称职旗人之数不敌一府亦必勉强备员岂免滥竽之诮此时如此日后可知近年八旗文风未见大逊于前何以消乏如此推原其故一由于官学废弛教育无法虽不乏读书应试之人而专攻举业所学皆非所用一由于开捐以来进身太易捐一笔帖式谋入档房但能奔走攀援虽目仅识丁不十年即可富贵总有聪明可造之材沾染陋习亦渐趋于轻浮卑佞故有谓档房为汨人之渊语虽近激非过论也今欲培八旗人材必自整顿官学与笔帖式始整顿官学前已有　旨交议至笔帖式则尤不可缓之图八旗就此途者较他途为尤多必当亟加整顿整顿如何惟教之习例而已查考试笔帖式定制极严今则枪替传递无弊不有清理非易既未能遽清其源似不可不亟疏其流近来堂官视笔帖式如吏役往往不屑整顿即有心整顿者亦不过严察考勤簿册就令笔帖式日日到署迎送堂官所习仍奔走伺候于公事何益乎于笔帖式何益乎是仍导之为轻浮为卑佞也考试难于核实不如核之于到部拟仿外省分发佐杂佐贰到省考试之法变通试之凡笔帖式到部不论实缺候补捐纳考取一律试以满汉文必大致通顺方准作为到部其太荒谬者驳回令自学习三年再赴部考试如仍不通仍驳回学习一年再赴部考试必能通顺方准留部学习三年期满奏留亦必遵例认真甄别不准虚应故事如到署考试与奏留甄别不认真者堂官以瞻徇论各部立学例馆择司员之深于例者派充教习不分满汉合一署笔帖式皆使习例汉文浅者先教之习汉文每月堂官考之分别优劣每季再考年终大考优者酌予乌布劣者酌开乌布三年京察以例案之生熟并差使之勤惰分别等第题升主事主事者员外郎郎中之阶行将主稿掌印安有不通例案而克胜任者近来满司员中半皆备员公事但恃汉员与书吏主持不习例故也闻直隶按察司刚毅在部时专心习例从学甚多及宫外任甚有政声则习例之效也果能认真习例不十年六部当添许多干练满员异日府道府疆何至有乏材之患哉或谓满之有笔帖式如汉之有书吏无须习例但重满文夫使终身但为此官固不必深求如欲为司员则不可不习例矣而况积资累俸内可以正揆席外可以领兼圻乎习之之法某司行走即习某司之例异日精通即可掌某司印主某司稿如才力有余愿兼习者听之其限于才力不愿习例者亦听之或虑因此恐有翻译废弛之弊不知汉文不通未能有通满文者从前笔帖式重满文者恐其求工文词而致荒满文非谓不必通汉文不必谙例案也今责以通汉文谙例案则曰吾习满文及考以满文则又全不通晓窃不知其何所习也三年考试之法具在但能认真甄别又何虑翻译之废弛乎伏读乾隆二十九年一圣谕近闻各部院办事惟司员说堂画稿而各司笔帖式经年不得常见堂官其所熟悉者不过跟班数人而已笔帖式将来俱可升用司员若该堂官未经谋面遇有保题升用之处止以司官之言为凭于理未协该堂官自应于笔帖式内留心察看遇有堪以造就尚能办事者时加训勉以期有成等因钦此又伏读雍正五年　圣谕各衙门笔帖式俱系办事将来升用堂司之人虽经考取必当慎重拣选人材补用方于部务有益等因钦此仰见　列圣培养人材至意足微笔帖式非但当习满文而必讲求部务矣夫造就之方拣选之法亦惟是教之习例而别其能习不能习而已八旗人材所关甚大培养之要在此二者而笔帖式积习过深尤当亟加整顿伏乞　饬军机大臣详酌妥议断自　圣衷如可采择即乞　严饬实力施行不许虚应故事似无庸更下部议六部堂官差务殷多此一举未免更增劳剧然诸臣皆受　国厚恩满员固当以培植后进为己任即汉员亦不至有膜视之心想皆以是说为然也

　　公黜陟议　　　　　
冯桂芬

今试泛论取人者将重文字乎将重才德乎则必曰才德重矣将重一二人之私见乎将重千百人之公论乎则必曰公论重矣然而由汉以来取人之法荐剡策试百其途要不外试之以文字举之以数大臣岂不以才德虚而无据公论散而无纪不得不舍之而凭文字凭私见哉而不知其断不足以得人也人第知刘蒉下第江东不知为文字之不足凭夫岂知通籍后之黜陟乃并不足凭之文字而无之自枚卜以下无非取人于容貌言语奔走之间例举之而例用之虽公论皆知为斗筲无足算者年迁岁擢无何而参鼎铉无何而拥节旄比比皆是士大夫平居论说从不闻曰某德可大贵某才可大贵但闻曰某命某相可大贵夫至言命言相而其效可矣于乎奚怪其不能得人哉欲求变计非虚者实之散者一之不可尧与曰师锡师者众也礼曰爵人于朝与众共之孔子曰举直错诸枉则民服民者亦众词也孟子曰国人皆曰贤然后察之见贤焉然后用之三代上固自有善取众论之法经传文简不可考而孟子之言独彰明较着则其事可意会也新唐书赵憬传憬曰宜采士誉以誉多先用即此意道在以明会推之法广而用之又以今保举之法反而用之会推必重臣之贵今广之于庶僚保举为长吏之权今移之于下位责成京官自中书以上皆岁举六部九卿一人翰詹科道一人外省知府以上一人吏部籍之以得举多少为先后遇应升缺列上其无举者不得列又令岁举部院司官一人吏部交各堂官有应升缺用其举多者若用举少者则必言其故候　钦定外官则令在籍在京在外各绅及诸生各乡正副黄耆老岁举同知以下巡检以上一人上之郡郡核其得举最多者上之大吏大吏博采舆论折衷之许删不许增造册奏　闻有缺以次保井不与上司以权而参劾之权则与之夫乡人皆好恶之未可平就人言之也至于官则未有乡人皆好而非好官者即未有乡人皆恶而非劣员者故此法至当不易至各官考绩宜首以所举得人与否为功罪以重其事所谓取人取德取千百人之公论者如此另议通籍后不得再试又议考官学政皆由公举即无庸考试差他如诗文传播脍人口者宜词苑风裁峻整胆识兼优者宜谏垣文笔敏捷记识无遗者宜　枢廷通达治化机警绝人人宜外任皆可随事分举公论所在岂不胜于昔日之试哉

　　论拔真才宜公举而勿循资格
呜呼自乡选里举之法不行而人才之没于蓬颗者多矣亦自循资按格之例重而人才之屈于下位者更多矣没于蓬颗人才何由振兴屈于下僚人才何由鼓舞通商以后泰西步步占先中国着着退让说者谓良由泰西人才之盛中国莫能与较夫中国开风气为最先文物声明素为外邦所景仰然则中国人才岂真泰西之不若耶而人才之不见为盛者大抵皆选举阻之资格限之也士人自束发受书父兄之培植师长之教授本人之期望无不欲显扬于时有为于世乃必三试而始得一矜且有考之终生而不得者即得之亦不过为秀才仍无所事之人耳由秀才而试之为举人无论其不得即得之者亦不过为举人仍无所事之人耳其在自好之士即无所藉手安问自守与不得举人者无异也并与不得秀才者亦无异也如不自爱者大则夤缘奔竞小则鱼肉乡里其所行反不若秀才并不若不为秀才之人无他贫累之亦无事累之也由举人而试之为进士再试之为翰林为知县为部曹内而供职外而为吏似可以有为矣乃知县以即用到省摘委有次序补缺有定例脚靴手版听鼓随班其盼望得差得缺如农夫之望岁即得缺矣而调无日升补无期其在阘冗者无论矣而有为之士或因百里困其才或因上游掣其肘及循例升补驯至方面则筋力已衰精神已耗欲有为而不能为矣人才之不振非资格限之耶世非无一日三迁膺荐保然究竟公道者少徇私者多往往有未历艰辛而偏得上赏大抵皆从夤缘奔竞而来有夤缘奔竞者而人才则愈遭屈抑矣此人才不由公举之弊也至于京秩则困顿人才为更甚科名以翰林部曹为止翰林望开放部曹望补缺实因开放补缺之后始得升迁外放耳然开方补缺往往有迟至十年二十年者且有终身不得开方不得补缺者所以有老郎官编白头之谚夫此老郎官编白头之中无岂人才即有知者无如其官已老而头已白也其在开方补缺之人循资按格至侍郎尚书亦须二十年其中非无潞国精神汾阳福泽而大半皆垂暮年华不能振作矣其弊上下相沿内外一辙于此而欲期人才之振顿不亦乎难哉夫人无论贵贱劳心劳力皆须精力充满作事方能面面俱到而精力充满皆在少壮之时若在少壮之时能为而不使之为及垂暮之时不能为而强之使为是忽人之所易而强人之所难也亦何怪蒙蔽因循粉饰夤缘之弊之层出而不穷哉泰西则事事求实公事则设议院而用人皆须公举譬之中国之治地有一乡公举之人有一县公举之人有一府公举之人有一省公举之人即一业亦必有公举之人凡身家清白而有产业者皆可举人今则无须产业有俸精而确系士人身家清白者亦可举人其预选举者须在二十五岁左右有产地于国中品学兼优操守廉洁方得被选亦有但问其才力能否胜任不必问其身家殷实者舆情悉洽众议佥同今日举人之人即异日被举之人今日被举之人即异日用人之人不存偏见各具真知此人才之所以日兴也今人但知黜八股而崇西学八股诚为无用之物然使华人皆能西学　朝廷竟以西学取士而取士仍照八股之功令用人仍按资格以推迁则变其体而不变其用变其末而不变其本吾恐蒙蔽因循粉饰夤缘之弊终不能除也岂非与不变无以异哉然则欲绝其弊将奈何曰欲拔真才宜从公举始欲真才之乐为国用宜从不拘资格始

　　人才宜由公举说
国家以时局艰难之故特允贵州学臣所奏于今年会试后开办特科以期网罗英俊拔取贤良为他日股肱指臂之赀为目下致治保邦之策想见我　皇上求贤若渴之心即三代盛时所谓形求梦卜吐捕握发者无以加兹士生斯世何幸而遭此非常之旷典哉然愚则以为旁求之意虽属至隆而登进之阶则犹有未备也何则凡应特科之人外省必由督抚学院保举在京必由三品以上京官保举则取士之途不既隘乎夫外官之尊至督抚学院京官之贵至三品以上皆非草茅之寒畯所得亲近其门墙而望见其颜色者也即怀珍韫玉之士伏处蓬蒿藏其器以有待者又非辇上贵人封圻大吏所得物色而罗致之者也其能使其名闻于督抚学院与三品以上之京官者非其门生故旧即其幕客僚吏耳否则必其善于扫门工于纳履为之堂上宾门下客者耳呜呼不逢北海孰荐祢衡未遇酇侯谁知韩信虽曰鼓钟子宫声闻于外有实学者必有盛名然而药笼之人物无多夹袋之姓名有限欲即此以收天下之豪杰何可得哉何可得哉愚谓人才由于保举不若由于公举之为得也保举囿于一人之耳目其敝也隘其敝也私公举则尽乎天下人之耳目无所谓隘并无所谓私月旦之褒出之以雷同之口则其素所蓄积已堪共信临轩一试对策数言不过以验其名实之相副否耳语曰十步之内必有芳草十室之邑必有忠信方今风气大开士之沈潜于西学者庠序之内已大有人其能深入奥窍而可以专门名家者想亦不乏中国之大何地无才而要非直省之督抚学院与夫三品以上之京官所能遍举者也今宜仿西人公举之法凡有茂材异等其平日所学有合于朝廷所设特科之例者必须以数百人或数十人公举一人由该地方管学官及有司考验而后出具考语送呈本省督抚学院覆试得实乃令计偕北上朝廷第派老成积学之王大臣数辈加甄别真才已出其有纯盗虚声而毫无实学者准各督抚学院于覆试之时量为黜退或一省之内并无一人得膺公保者听之其为督抚学院及三品以上之京官所特赏者方准特保所举非人则罪之以杜植党营私之弊如是则抉择精而登庸广不拘拘乎以数人之荐剡为取去也况乎公举之法在西人行之本弊绝风清拔十得五可以操券又必其人品端方素为乡党宗族所推重者然后得膺斯选否则士之有才无行者往往或谬邀汲引如曹操之曾举孝廉黄巢之举进士皆由于保举而不由于公举之流弊也从来辟门大典在朝廷意在求贤然不才者不免以幸进特举之权仅授于督抚学院及三品以上之京官虽不外圣人举尔所知之言然奔竞之风必从此而起故孟子谓国君进贤之道必察及于大夫国人而不仅以左右之言为可信是即西人公举之法之所由仿也中国惟权统于上而民权不得而伸故一切用人行政莫非虚行故事而无裨实用今即以目下特科一事而论岂谓海内之真才皆萃于是耶抑尚有抑塞磊落之材蠖屈于泥涂而未得邀夫简拔者耶尽善无弊之法当必有在当代明哲宜哲及此诚得以化裁通变之议为我　后陈之则怀才之彦庶无抱屈之嗟而进用之途亦免遗珠之憾矣不禁为天下之士祷祀求之

 
　 
　　吏难一　　　　　
张惠言

古之吏难乎今之吏难乎古者民食君之食而衣君之衣服君之教而事君之事生齿以往至于老死皆有以给之人民车辇马牛六畜皆得以数计故其民有贫富而无冻馁而其为州党之吏者其始皆与其民辈作辈学其德行道艺为众所兴也而还以长其乡里故众服以听其所治上者五百家降是乃百家以下至五家而止其人习故不察而悉其事简故不劳而详当其时吏奉法守条教而天下治后世之吏则不然出五百里乃听仕宦南人使之治北山人使之治泽其土俗固非素悉也州县大者数百里小者乃百里户口以万计簿书案牍出入之扰强者弗能胜也送迎之烦供亿之礼舟车厨传乏费廉者勿能节也民富者贫者安居者转徙而流亡者吏不肖不知其何以然也贤者知之矣然而不可如何何则耕无以为之田贾无以为之赀居无以为之宅禀而粟之则无以食之迫而抑之则乱故不得不听其贫而转徙以至于流亡不幸而有盗贼水旱之患虽贳其租宽其赋日赈而月贷之民之死生固不可知也幸而水旱不告盗贼不发租税以时入徭役以期办上下相庆以为太平而颠穷之民父卖其子夫鬻其妻为臧获奴婢以自存者吏不得而知也饥寒之不忍起而为窃盗矫虔无行以入于刑僇枕首死者吏不得而知也失业无告项以死填委于沟洫者吏不得而知也然则吏无虐无墨无失法而民之死者已不可胜数矣呜呼今之吏而欲古之治其亦难矣夫民赖上之力以生其生以长其子孙自食其力之所出而以其余奉上以相养故尊其君而亲其长无事则长安有事则可用今也民自以其力养生营死以幸脱饥寒死亡之患而未可必得而又损其所以自养者以给君长奉期约吏有求焉号嚣而令之帖帖若奴隶锱铢而算之充充若外府然而有以穷困告者庸吏作色贤吏蹙齃卒莫起而为之筹若是求民戴其上不可得也愚以为方今之患独患吏与民阔而不相亲民之视吏也惮然若神鬼之不可即吏之视民也芸然若履崇山而视原隰之草木无所别之民之疾痛颠连而濒于死者有执途人而哀之者矣未有号呼求拯于州县者也其愚者不知州县之职之宜生我也其知者知号呼之无益也且不唯无益而已州县出一令行一法传呼者数十人奔走者数百人利未见而已受其害故贤士大夫多以为戒而民亦愿相与休息而无为夫立法而不便者上不悉下也法便而民不劝者下不信上也今夫良将领百万之众虽下养莫不知其所为而士卒亦莫不与其将同腹心并耳目者非能日侦伺而人抚循也审于其利达于其害法度明而诚信着也故苟有以相亲则百万之众措之若指臂苟无以相亲则内治一妾外驭一仆且不足审其旦暮所事而何以谋长乎里有正图有保是古之闾胥酇长也宜择士人有行者为之诚能略仿周官管子之意立之教法使各掌其治以时课而问焉暇则与之论利害省谣俗闾阎幽隐之故必可知也令有谋焉则修之乡乡以修之都都以修之国千里之远可使犹一家也上有以知其下故举而不过下有以信其上故令而不牾然则生民之政举而措之可也

　　吏难二　　　　　
张惠言

夫吏诚有以信于下而有志于生其民则必无狃于目前旦夕之安而务治其原本今夫古之所谓休息无为者不为●绝之法不立诡俗之制不咈乎民心以求誉如此而已非谓泛泛焉任其自生自死自荣自悴于其下而我不与知乃曰上与民不相扰也若夫管子之治齐子产之治郑孟子之治滕矫然一变其故纲立纪具期月之间犁然也故三子之治可谓究其本矣非之而不惧沮之而不挠及其经制既定上下晏然子孙蒙业数十百年而可以无坏然则休息无为未有大于此者也今之贤吏曰宽徭役谨赋税去其盗贼而理其狱讼则民安而治得是则然矣然而其所及者乐业之民也若其失业者虽有宽徭恤役之令而彼无与也饥寒之不恤则所谓盗贼者皆此人矣吏见其盗贼也而以为不足惜呜呼孰知其始之本非盗贼耶而况有不肯为盗贼而死者耶天下之地皆足以衣食天下之民而利之所出不均故得其源者生而失其源者死且夫一人之利而二人资之则微十人之利而百人资之则匮今民之所以求利者一人得之则千人趋之然则利安得不绌而民安得不贫是故欲民之无饥寒若均利源欲利源之均莫若正民业管子曰圣王定民之居成民之事四民者勿使杂处故教有恒而事有考古者度地居民而颁执事其要如此今计一县之中田上下之率给几何人山泽所出给几何人四方货贿市井之赢息所食者几何人谣俗所资技艺工匠之巧须几人也硗瘠之可化者几何草木水石之未取者几何四圻之内都会者何所乡里市肆之不当其所者几何行资四方而不弃其乡里者几何人通游者何所利矣总其数而乘除之必使所业与利相当而济其有余不足其农之能尽地力者工之能立物利者商之能裕本计者所在以告吏发币聘之建以为师使长其曹辈而教其不及稽其怠惰者不任者斥之农聚于疆工聚于肆贾聚于市田而不能播耰者不容于疆艺而不能饬材者不容于肆贸迁而不能阜通者不容于市其无田而无资者使相假贷而时其出入男年十六而不业业女年十三而不治丝枲者罚其父母则民劝其业而利修其有饥寒者或寡矣或曰管子之法四民各处其所今民之杂处久矣亦将分之乎否乎曰夫分民者非夺其居而徙其乡也百案之聚必有市有肆有民居之廛其为贾者必就市而工者必就肆其常也吾因其宜而安集之使其不至哤杂而已何难焉曰民既习其业矣利不足又使其它习如之何曰非徙已习之业也禁其方欲习者而已夫习焉而不获其利苟愿有徙者吾有以安之而又有以教之则彼亦乐得其所矣今夫一家之中有操作者有厮役者有刍圉者其为之者皆其人之所自欲也而分处其所为者则主伯之事也今一邑之民为士者为农若工贾者问吏以其数则茫然而不知也呜呼仆隶无经事而主伯且得有其家者哉

　　守令篇　　　　　
洪亮吉

守令亲民之官也一守贤则千里受其福一令贤则百里受其福然则为守令者岂别有异术乎亦惟视守令之居心而已往吾未成童侍大父及父时见里中有为守令者戚友慰勉之必代为之虑曰此缺此缺简此缺号不易治未闻及其它也及弱冠之后未入仕之前二三十年之中风俗趋向顿改见里中有为守令者戚友慰勉之亦必代为虑曰此缺出息若干此缺应酬若干此缺一岁之可入己者若干而所谓民生吏治者不复挂之齿颊矣于是为守令后其心思知虑亲戚朋友妻子兄弟奴仆媪保于得缺之时又各揣其肥瘠及相率抵任矣守令之心思不在民也必先问一岁之陋规若何属员之馈遗若何钱粮税务之赢余若何而知谓妻子兄弟亲戚朋友奴仆媪保者又各挟溪壑难满之欲助之以谋利于是不幸一岁而守令数易而部内之属员辖下之富商大贾以迄小民已重困矣其间即有稍知自爱及实能为民计者十不能一二也此一二人者又常被七八人者笑以为迂以为拙以为不善自为谋而大吏之视一二人者亦觉其不合时宜不中程度不幸而有公过则去之亦惟虑不速是一二人之势不至归于七八人之所为不止且有为令日之守令而并欲诮三十年以前守令之无术者然吾又尝之三十年以前守令之拙者满任而归或罢任而反其赢余虽不多然恒足以温饱数世今则不然连十舸盈百车所得未尝不十倍于前也而不十年不五年及其身已不能支矣无待其子孙也则岂前之拙者诚拙而今之巧者诚巧乎亦心微有不同者乎

　　循吏约　　　　　
沈起元

分疆守土之官未有若州县之于民至亲而切者也故易于见功莫如州县而难于称职亦莫如州县上之为民求良有司不啻为婴儿求乳母亦郑重而迫切矣乃全材罕觏政化何以克成本司不揣用竭平日读书所得与先辈所教训者为诸君谆谆诰诫焉夫人之才识岂无高下或刚或柔或敏或钝赋禀有定固所不能强然才识之高者不足恃下者亦不足虑唯视其心何如耳才有不同心无不同也识有不一心无不一也心者何一日实心　国家澄叙官方吏治章程纤悉具备特患视为具文故事苟可以塞上司之责免功令之罚便为了事巧于趋避竞尚浮华则虽有良法美意都成虚设于地方毫无补益苟能将士习民风狱讼赋役水利盗贼诸事凡一切令甲之所垂宪檄之所饬民生之所系　国计之所关一一实心整理如饮食衣服之切己饥必求饱寒必求暖不因上台督责而粉饬不因进取阶梯而奋勉不因同列异同而依违一民未安一事未究寝食不敢宁也焦劳不敢恤也有一分不慊于心不肯歇手有一毫负疚于心不肯瞒昧苟事不宜民虽上台诃谴不惧也功令处分不顾也别才识之高者心以实而寻理必细操持必坚更无难事足以沮我何患政之不立虽才识稍下而心之所至识自开明才自展拓于境内必日有起色矣二曰虚心夫心本灵明不虚则蔽有欲念则不虚好利好名皆欲念也有成见则不虚务严务宽皆成见也心既不虚于是是非之衡不能定情伪之隐不能烛动而辄误无所适从要皆蔽之为思也惟撤其所蔽使好利好名之念无所介于其中不计禄位之得失不问俗情之毁誉则事之是非民之情伪自无遁形事至而应就事论事不以姑息市恩不以执泥行法成见一空渐归无我有过即改何妨舍己从人有善不矜常觉彼长我短虚则能受虚则生明岂独居官之切务实亦治心之要诀矣顾心之所以不能实与不虚能者其病根又有二一在于不知其苦劳心之苦甚于劳力不独牧令为然而牧令尤甚自设官分职以来固以极劳苦之事责之而非以为我逸乐之具矣今试以一身为一家之主仰事俯育胥责之一人即数口之家无不以为苦者况牧令地大者数十万户邑小者数万户其数万户与数十万户之身家责之牧令之一身而尚得以为我逸乐之具耶自世教之衰徒知以仕进为荣宠得一美官亲友握手相贺而为官者亦自以为得不念其苦也比者　朝廷清明纲纪整肃贪黩恣睢之行无复敢试亦既知饮冰茹之况矣夫饮冰茹之况苦况也而犹未知苦乃其职也不尽其苦不安于苦则苟可以偷安可以逸欲怠气即乘而又安能实心与虚心哉故必知苦乃尽其职我尽其苦而民乃得乐我安其苦而心乃日休自必孳孳亹亹夙夜不遑甘入于苦之中而职无不尽矣一在不知其重夫亿兆芸生士农工商不知其几而居官者不啻千百中一二则一命之士皆上天之所厚也天心爱民而付之君以治斯民又以不能独治而分任之百职试观今日自牧令而上惟大学士总六部之政务自大学士而下亦惟牧令总六部之根基是岂惟洁己奉公即为臣职之修有一事草率一时怠惰一毫放纵一念诈伪便非　　君上命我之意即非上天生我之意诚念及此而精神敢不奋励才识敢不凝练乎知斯二者则自能实心行事虚心自考而不肯苟且从事矣噫生尧舜之世而为虚糜廪禄之士所谓邦有道谷耻也有志之士于此必有恧焉不宁瞿然而起者岂以免挂弹章为幸得邀鄂擢为庆乎诸君其各留意毋忽
  </div>
  <div class="pagination">
   <a href="皇朝经世文统编_page101.html">
    上一页
   </a>
   <span>
    ...
   </span>
   <a href="皇朝经世文统编_page97.html">
    97
   </a>
   <a href="皇朝经世文统编_page98.html">
    98
   </a>
   <a href="皇朝经世文统编_page99.html">
    99
   </a>
   <a href="皇朝经世文统编_page100.html">
    100
   </a>
   <a href="皇朝经世文统编_page101.html">
    101
   </a>
   <span class="current-page">
    102
   </span>
   <a href="皇朝经世文统编_page103.html">
    103
   </a>
   <a href="皇朝经世文统编_page104.html">
    104
   </a>
   <a href="皇朝经世文统编_page105.html">
    105
   </a>
   <a href="皇朝经世文统编_page106.html">
    106
   </a>
   <a href="皇朝经世文统编_page107.html">
    107
   </a>
   <span>
    ...
   </span>
   <a href="皇朝经世文统编_page103.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
