<!DOCTYPE html>
<html>
 <head>
  <meta charset="utf-8"/>
  <title>
   皇朝经世文续编-清-葛士浚 - 第 98 页/共 103 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文续编-清-葛士浚 - 第 98 页/共 103 页
  </h1>
  <div class="content">
   天下皆有一教以为纲维盖牖世教民之所不废也考自佛教行于印度回教盛于天方天主耶稣教被于西洋而语其支派各有不同印度佛教分而为三一曰墨那敏教即印度国旧教也一曰喇嘛教即西藏之黄教也一曰墨鲁赫教即西藏之红教也天方回教亦分为三一曰由斯教即婆罗门旧教也一曰穆罕默教即穆罕默德所刱行于阿丹者也一曰北阿厘教则其兄子所传行于巴社者也天主耶稣教亦分为三一曰加特力教即天主旧教也一曰波罗特士敦教即耶稣新教也一曰额利教即希腊古教也言乎各教所行之地则自中南东三印度而缅甸而暹罗而西藏而青海而南北蒙古皆佛教也自西印度之巴社阿丹而西之阿非利加洲而东之岭左右哈萨克布鲁特诸游牧而天山南路诸城郭以及欧罗巴洲之土耳其国皆回教也其大西洋之欧罗巴各国外大西洋之美利坚各国则皆天主耶稣教也其与我中国安南朝鲜日本之儒教屹然共立为四此外又有火教神教散处于各方亦有土蛮之流俗尚祀鬼无所谓教者当我中国未通于外所行者惟尧舜禹汤文武周孔之道中庸言修道之谓教亦非别有所谓教也印度自佛未出世以前皆婆罗门教以事天治人为本即彼方之儒也自佛教兴而婆罗门教衰佛教衰而婆罗门教复盛一盛为耶稣之天主教再盛为穆罕默德之天方教皆婆罗门之支派盖欧州之学其始皆根于印度由渐而西故天主天方有时皆不出乎儒教之宗旨即我中国自古至今道术分裂儒分八墨分三老庄之道亦分数支盖与佛教回教天主教之异流同源无以殊也呜呼自教术多端同中立异斗诤坚固于一教中自相胡越欲泯畛域而会大同盖亦未易言矣故圣王在上因其教不易其俗齐其政不易其宜今中国各教皆备虽其教旨各殊而奉天治人则一也安知昔之以远而离者今不以近而合乎前见申报言西国无佛教夫西国固无佛教然未尝无道教其人盖散处各国孑身修练名曰巴柳士艮教欧罗巴阿非利加两洲皆有之特不若各教之纪年建朔耳因论教而及之以见中西之教之未尝不可合也
　　论教传洋务抉要
李东沅
闻相国许其入奏始则称兵以要之继则请缴还浙之定海及献出二角台以易之相国方欲请　旨定夺而英人已在香港出示起造房屋马头视为己有未几将军参赞至粤遂以六百万及香港一岛为城下之盟而义律之狡焉以逞遂于粤东始终之诗曰谁生厉阶至今为梗则公司之再设也粤东罢兵义律遂回英国不复来其称兵于闽浙江苏以要通商之各海口者曰濮鼎查曰郭士利连兵二载扰及三省由海入江而白门之抚议再起二十二年秋英人泊下关将攻江甯钦使制府联衔请抚首定五口通商之约五口者粤之广州闽之福州厦门浙之甯波江苏之上海也初英人以粤东关税之重屡请在浙开舱然其本意亦祗欲在舟山建立马头运货至甯波不敢遽希腹内地也二十年英将伯麦占踞定海即欲在定海通商时浙抚刘韵珂方莅任胪陈八弊请　饬谕粤东钦差大臣计出万全慎重妥办必不可准英人在定海通商然自粤东再犯已踞定海为老巢遂将城垣拆毁建造洋楼绵数里挈眷居住见浙抚致白门三帅函中自谓足偿其夙愿不复他求一旦逞志犯江挟兵要抚遂萌得步进步之念况得甯波而踞之则定海一香港也上海则吴淞为之屏障筑海塘高岸以蔽之一旦入宝山之郛扼黄浦之口浸浸乎堂奥矣闽港之请　上以福州关系省会饬换令给泉州而濮马等马即马利逊见后坚持前约三帅不敢与之争遂定议当粤东初开舱时定制洋商换货之后请领牌回至澳门住冬不得逗留在省挈眷寄居亦不得于城内设立货栈及洋商擅自入城迨白门之役濮马等意在弛禁遂于约内载明五口通商准设正副领事官管理贸易皆得挈眷居住又海口赁屋买地以及起造礼拜堂医院坟茔之类悉听其便领事官遇有相商事件随时往来悉听入城与地方官衙署相见大府但以通商二字完案不复援挈眷入城之旧档例禁与之诘难自此五口通行悉与澳门香港无异矣是役也弥利坚人不与佛兰西亦后至焉续闻通商事定相国耆英任两广总督赴粤陈请遂悉援英人例许之惟俄罗斯者旧制在黑龙江设立恰克图但许其在陆路通市不准由海道入粤迨五口禁开遂以二十七八年间阑入粤东及江苏之吴淞口虽叠经督院查明驳回而阳奉阴违率附英弥海船出没于五口间关吏不敢诘此白门议抚通商之大略也
方英人之要抚于粤也粤之绅民独忌之适赂款事定英兵登岸出北门过萧关三元里乡民聚众创之义律几不免详后卷踰年白门议款时粤民方兴团练之局与英人为不共之仇闻其条约内有领事官相商事件得于地方衙署相见以为将破昔年入城之禁益汹汹不可止踰年夏濮鼎查至粤先期通刺制府期以入城相见粤人联名阻之濮遂去其后屡请入城不许二十九年己酉英舟闯入省河挟兵请入城粤人集团练为制府声援英之公使文翰知众怒不可犯乃请罢入城之约复开舱通市如初咸丰六年英人以白门前约所定税则一款原议百中取五近年货值渐减税额不符拟请重定并欲援白门前约得与制府相商署中时叶相国名琛任两广总督旋奉　旨授为钦差大臣粤人乃持其二十九年之约而争之维时英人在粤方以中国执其舟子起衅于是公使水师提督及领事巴夏礼等挟兵以要我是年九月英师攻城不克遂袭沿河台粤民愤甚乃悉毁城外十三洋行英人不胜乃归告国主请调派兵船别遣重使至粤并约法兰西为助七年英公使额罗金来粤西人月报作埃尔谨盖译音之转也首请更定贸易条款两致书制相不省是时各洋皆以夏秋闲至粤于是英人以所不请行转相号召遂起合从之师十二月英法进兵攻粤城陷之执制相系舟中归之于国八年四国遣兵由上海径赴天津遂有是年四月大沽之役以上俱详后卷既罢兵俄弥二国复以抚事请奉　旨饬大学士桂良吏部尚书花沙纳驰赴天津查办久之不决而英人挟兵要盟擅拟天津新议凡五十六款趣请换约奏闻　上谓税则之款必须亲历海口相度地宜爰降旨饬四国使臣前诣上海仍命桂良等驰驿同往是年八月钦使及四使臣先后到沪于是英人持其所定天津新议中凡交涉通商事务者定为税则善后条约将近年出口入口之货仍照百中取五按时值估计载明纳税定数议十年一修改时直洋药上税定每百筋纳海口税三十两钦使等复与三国议专条载入沪约第五款与天津新议之第九款二十八款无涉见后卷中议定桂相奏请令该三国赴都约换遂有九年不遵原议闯入大沽之役英帅既败惟弥人以恭顺准其换约而归然并天津新议亦中寝矣时西人以天津新议业已奏准遂刊入西人通书中此天津再议通商之略也
十年英人以换约不果又惩大沽水师之创归募潮勇将由天津登岸内犯京师夏六月英法连兵入寇天津僧王格林沁帅兵御于大沽口七月初五日西兵自北塘后路袭我大沽北岸之台初七日遂陷天津僧王退守通州西兵由河西务张家湾一带进袭通州王执英酋巴夏礼絷之京师八月初七日西兵自通州八寇都统胜保率禁兵御于齐化门外我师败绩越日　上启跸狩于滦阳恭亲王奕欣奉　旨留守京师二十二日西兵袭海淀恭王退驻彰义门外四十里西兵直薄安定门声言攻城驻京王大臣等请释巴夏礼议抚西人许诺二十九日大开安定门馆西酋于国子监天主堂等处寻奉　行在朱谕饬恭王入城速定和议遂于九月十一十二十七等日与英法俄三国先后交换和约英则巴夏礼主之于天津新议五十六款外增八九条法俄亦有续增之款又于前索通商各海口增入天津淡水等处其税则专款定自沪中者曰通商善后条约凡十款内载各国进口出口之货皆有一定税则议以十年一修改以上各议均奉　上谕颁行各省督抚大吏一体按照办理英法乃罢兵退驻天津此续议通商及天津前议得旨允行之张本也
抚事既成英人欲逞志各省以专通商之利寻据英酋卜鲁士照会换约之王大臣内称八年所定条约内载奉天即牛庄海口等处皆准通商欲派领事官前往驻扎并称第十款所载长江一带拟于九江汉口两处先行开商请咨湖北江西各大吏一体查照遵办各等因于是恭王奕欣等奏请筹办通商善后章程并请设立总理各国事务衙门及钦派各口通商大臣十二月初一日奉　上谕京师设立总理各国通商事务衙门着即派恭亲王奕欣大学士桂良户部左侍郎文祥管理并命礼部颁给钦命总理各国通商事务关防应设司员即于内阁部院军机处各司员章京内满汉各挑取八员即作为定额轮班办事侍郎衔候补京堂崇厚着作为办理三口通商大臣驻天津管理牛庄天津登州三口通商事务会同各该将军督抚府尹办理并颁给办理三口通商大臣关防其广州福州厦门甯波上海及内江三口并潮州琼州台湾淡水各口通商事务着署理钦差大臣江苏巡抚薛焕办理新立口岸牛庄一口仍归山海关监督经管外其余登州各口着各该督抚会同崇厚薛焕派员经理所有各国照会及一切通商事务宜随时奏缴并将原照会一并呈览一面咨行礼部转咨总理衙门查照其吉林黑龙江中外边界事件并着该将军等据实奏报一面知照礼部转咨总理衙门不准稍有隐饰钦此按此皆据王大臣等奏定章程六条内开各事宜照议允准寻据恭王等又酌定新设衙门章程十条具奏奉　旨均着照所拟行钦此此京师新设总理各国事务衙门及各口设立通商大臣之档案也
以上所辑前半据海国图志所采粤中旧档参以西人所撰华英通商事略自十九年边衅以后则皆得之闻见者盖自康熙开海禁以来二百年互市之消长变迁令人不可思议于是论者皆谓中西之衅自烧烟启之今载考前后乃知衅端之原于互市而非起于鸦片也夫互市者实中西交争之利而关胥牙侩必欲专之外洋因利而得害乃思以害贻中国而阴收其利善夫范蔚宗之言曰匈奴贪尚关市嗜汉财物汉亦通关市不绝以中之此盛世柔远之术知者知务之言中之云者中其求利之欲耳梯航万里远涉风涛得利则欣失利则戚人情之常何足为怪一自贪吏侵渔奸商掊克彼以求利而来终于失利而返能无怨谤之沸腾邪明之倭祸始于中官继以商侩终于豪贵于是外番之怨日深而中国亦官民交困矣
国初海禁既开设关有四江浙闽粤无不可通乃未几而粤东海关专其利薮未几而十三洋行操其利权税有定则未几而益以规费支销名目未几而益以归公充饷名目始则取之在吏继则取之在官如据澳门月报言洋行抽用定例不得过三分今据嘉庆年间大班禀控之词言棉花一石价值八两向例行用二钱四分连税银不过四钱据此则初定税则每两不过二分为百中取二其后每石行用加至二钱几十倍之矣又言茶叶税饷二两五钱之外洋行会馆每石抽费六员至九员不等计茶叶出口之价不过二四倍于八两一石之棉花而税用两行已亏折其十之三则增设名目之渐也洋商不堪其悉索则控于地方官地方官不能平其讼则越控于大府大府不欲穷其狱乃回诉于本国于是带兵船讲论而干戈之以起书曰若颠木之有由蘖语曰物必自腐也而后虫生焉由是言之即使鸦片不入中国亦未能保外洋之终于安靖而隐忍也且鸦片之来亦为货物之亏折起见耳货物不得其利乃思取违禁之物以补偿之若使税用不增逋欠可得彼又何乐乎以违禁之烟土而予关吏以把持啖水师之贿赂哉窃谓当日欲与之申明烟禁必先取中西互市之全局通盘打算平其百货之税则行用更择其胥侩之尤者而惩之必使番人憬然于生计之赢绌不在鸦片之有无但使关税行用之积渐除则湖丝茶黄之转输自便此为中外一体威福并行制敌抚敌之策似无踰于此者不清其源而图塞其流一旦决堤溃防而莫之遏虽籍十七省商民废着之赀不足以填其无厌之有识者观于鸦片之流毒中土未尝不扼腕长叹以为其戎首兴于关市其厉阶梗于封疆则甚矣漏之失轻而养痈之患大也问者曰中西之衅起于互市然则闭关之议可行乎曰此惩羹吹虀因噎废食之见也夫中国无所资于外洋而外洋实有资于中国茶黄之属是也以其为祛瘴不可少之物故中国以此全其民命即以此制其死生但使关市持平蛮夷向化则其趋之也如慕羶其甘之也如食甚又何取乎闭关折符而绝之哉林文忠奏覆曾望颜一摺不欲停止外洋贸易而不知其请停英人贸易亦自失之何者当日英人负固我之声罪致讨固已师出有名不值诘及其琐屑之贸易而明禁之况违抗封舱历有成案当其聚泊尖沙嘴不听查验计惟有其船只不准入口而严兵以守虎门内外台绝其兵船窥之伺念似毋庸以请停贸易预形之章奏示谕中俾得有所藉口至于定海之陷及大角之役逆情显着彼其货船在外遽肯深试于不测之渊此又禁之毋庸禁者唯事机之失实失于粤东之自撤藩耳若增兵戍守无懈可乘则彼之攻击不遂固已自绝于　天朝即招之使来其货船亦必不敢入然后大张晓谕许恭顺之各洋先后进口开舱斯时若被英人拦阻在其素所役属之港脚双鹰等国或不能不仰其鼻息而劲敌如法兰西弥利坚者岂肯甘心失利有喙三尺而不带兵船与之讲论哉据花旗呈请通商词内谓货船入口正可藉以制服西兵此正以毒攻毒之机会惜其时虎门已失无可把握若使防依然祗须严守内洋大张通商之谕则制西兵者即在西人彼英人岂能梗阻以自速其寇邪英人求战不得开舱无期仍必由法弥二国为之讲解又岂敢索烟价索香港以肆吠声邪予谓文忠烧烟之举未免操之过蹙而海口之防范亦以此煞费苦心况其时守虎门则关天培守沙角则陈连升父子皆一时之枭将若海口之藩不撤即极其鬼蜮之伎不过弃疾于闽浙间而如粤东者固已搤其吭而拊其背矣又岂能翻然翱翔以纵横于海上邪然则琦相不来文忠得以一人一手次第经理始终其事则大局未始不可挽也
粤中抚事之局赂款六百万名为追交通欠实则按十九年烧烟之价如数以偿仍令出具永不售卖甘结此外尚无包藏祸心之事至于壬寅以后中西交争一波未平一波又起皆自白门之条约启之如约内五口通商不将天津山东等处申之厉禁载入约中识者已知其必有异日得陇望蜀之求至于番人不准入城及城内不得设立栈房约内既不提及中间突叙入领事官有相商事件得与地方官衙署相见一条遂为后来入粤入闽口实卒酿成咸丰七年攻踞粤城之变又如粤东已给商亏六百万江甯议和不闻划抵突又增入军费一千二百万遂启后来天津新议索军费二百万续又于京师换约增索六百万其援案五口通商定约者惟英人一国至二十五年耆相在粤始增给法弥二国通商条约一如英人之式遂启四国连兵及十年以后大西洋各小国纷纷陈请之效尤予频年奉差赴浔见西门外特楼绵一如沪中而自粤氛扰东南淮盐滞销该洋人则自长江驾一火轮船拖带盐艘往来任意甚至潜赴吴城饶州一带前年有至省之盐船予奉委会同首县驳回所过关卡不听查验而盐法坏矣银之漏耗于鸦片近则各通商口岸罕有以货易货者故洋商置买货物亦复银洋互用中外流通惟中国自行钞行大钱之后私铸既多官板日少而洋船自海道往来购办铜运并中国制钱亦捆载出洋而圜法坏矣至于茶丝两项之出口足与鸦片之入口相抵是则中国之地利尽于外洋而得其一坏之土驯至商民人等竭其终岁之操作不足以偿闇室之一灯今日银荒恐数十百年后百货俱荒悉入外洋垄断之薮盖利之所在不夺不餍故太史公读孟子而以利为乱之始孙子谓知者之虑必杂于利害诚有见于古今大势以利始者未有不以害终呜呼可不鉴诸
　　漏本末中西纪事
方五口之通商也外洋出入之货多定以税则载入条议中惟鸦片以新例初颁衅端遂启因之三帅掩耳盗铃既不敢申明前禁又未便擅定税章遂置此款于不议于是各洋历年进口之货反以此不入税者为大宗而吸贩之徒不禁张胆明目以趋慕羶之市旧例洋商以货易货不准交易纹银自茶丝弛禁通行乃有番洋入中国者又自五口通商外洋烛专鸦片之利乃有易货不敷补给外洋纹银者近则洋商定议专收元宝带回本国更易番洋漏之弊莫此为甚英人自五口通市以来印度鸦片之税岁增至八千余万见西人新闻纸中则中国进口之销数可想也贩居奇关胥中饱国课支绌军饷浩繁乃于咸丰五六年间东南各省奏请抽厘以充军饷始自江苏之上海定以每箱二十四两以二十两归入军需支拨四两作为办公经费其后江右粤匪由杉关窜入闽界闽督奏请援照江苏从权办理复以军饷紧迫向洋商贷银五十万两以扣税归款此见外洋月报言领事官出示云旋又经兴泉永道出示定以每箱四十员外加费八员浙之甯波有本地户与洋商往来议定箱价愿赴官包缴每月厘金其他若江西之河口安徽之屯溪皆以此为厘金大宗藉以接济军饷然其侵渔偷漏为不少矣八年冬有人奏请定鸦片税则归入各关口一体征收经王大臣会同户部议奏浑名曰洋药以昔年本照药材上税也议内言洋药一项除系官员兵丁太监人等照例治罪又私售藏奸聚集者照聚赌例治罪外其余民人概准买用凡外洋及内地客商在各省关口贸易者均应酌定税则上海一口议定每百筋税银三十两据西人以箱计每箱一百二十斤粤东烧烟案内称日久晒干亦约在百斤以外皆总其大率耳所有各海口及天津关均系一水可通再内江河面凡船只能到各税关口者均请照上海一律输税至崇文门及各省由旱路转运者均请每百斤减税十两作为脚费一切缉私章程照各税关口定例办理各府州县不准再为影射私征其各关税口毋庸另立条款以归简易其各省关口于所征此项税课不必归入各关岁额报部自接到部文之日为始三个月将所征税银两簿一面报部一面起解交库不准奏留拨充用项其民间买用于九年三月初一日出示晓谕一月以后悉照新定条例一体遵行等因奉　朱批依议钦此
　　白门原约二则中西纪事
壬寅白门之抚是时所议各条抄传在外予答友人书论其事兹核以后来之事多亿中者因撮其大略于左一抚议内称通商马头一广东一福州一厦门一甯波一上海凡五口查粤东之香港已于上年奏给在先此时未宜与之说明作为粤东马头不许牵及广州省会乃该洋人竟以香港为已得之马头辄欲得陇望蜀且五口通商彼寄居之而我取其税固犹然中国之版图主客之势异焉若香港一岛已与割地无异将来一切地租杂税皆输之于英人求如澳门之岁租五百无其实而犹存其名者且不可得予窃虑汶阳之田之不复返也既给香港又准在粤东通商是二口也闽省畀以厦门又索福州省会奉　谕饬以泉州换给卒不行是闽中亦二口也浙之定海孤悬海外并无险要之可守干隆年间洋人屡请在舟山建立马头奉　旨驳回迨伯麦攻陷定海遽欲在此通商浙抚刘韵珂胪陈八弊今因索甯波不复言定海而浙抚向争定海今却不争甯波予谓既得甯波则定海是其出入之汇何待于索江苏既得上海则吴淞亦然是浙江名为一口实亦二口也通商马头东南四省一气联络向则开门揖盗今且入室操戈矣此壬寅私议之原稿而后来应验遂不出意料中如香港马头近见西人月报已隶英国埠下与麻六甲新嘉坡无异又核其所收地租杂税各款每岁可得十余万居然中国大关一岁之额矣福州通商意在武彝山茶见第三条中后见梁中丞归田琐记有致刘中丞鸿一书中云执事亦知该洋人所以必住福州之故乎该洋人所必需者中国之茶叶而崇安所产尤该洋人所醉心既得福州则可以渐达崇安此间早传该洋人欲买武彝山之说诚非无因若果福州已得马头则延建一带必至往来无忌某记得道光乙未年春夏之交欧罗巴某国曾有两大船停泊台江别驾一小船由洪山桥直上水口时郑梦白方伯以乞假回籍在竹崎江中与之相遇令所过塘汛各兵开击回则彼时已有到崇安相度茶山之意其垂涎武彝可知又言以福建而论必不能富强于江南浙江广东也乃江南浙江广东每省止准设一马头而福建一省独必添一马头以媚之此所不解中原滨海各省不一而足倘援福州之例于山东索登州马头于直隶索天津马头于辽东索锦州马头则概将惟命是听乎外番如英人者亦不一而足倘各援英人之例亦于滨海各省请分设马头亦将惟命是听乎且福州省城外距海尚有百十里之遥苏省城外距常熟海口不过百里浙江城外距龛赭海门亦不过百里广州省城则外距澳门不过数十里若皆以海道可通之故各援福州之例于各省会城并请分设马头将何词以拒之按以上云云核以后来之事无不亿中者附识于此以证予说之合
一约内但载通商之马头而不及其不准通商者是蹈粤东之故辙也靖逆以六百万图了粤东之局而不及江浙今又了江浙闽粤之局而不及山东天津在当日诚虑其画蛇添足有意外波澜然当二十年义律天津递书回过山东求见抚军安知非藉以察看登州一带地形以为异日要求张本至其滋扰浙江又播散流言将由福建厦门再赴天津要求一切具见靖逆将军及浙抚章奏中在该洋逆声东击西原不足信惟天津万无通商之理正宜与该洋人申明厉禁载入约中以杜其觊觎之渐乃恐别生枝节一味含糊万一二千一百万清款后该洋人以一火轮船径赴天津要求通商则当事者岂不又费一番唇舌邪况辽东环海为卫居庸关外实　陪京神灵宫寝之区而上海沙船之至关东者以自南北行为回空自北南行为正载是则九州之上腴天地之奥区乌可不慎与议抚之次年弥利坚人果赴天津呈请通商经部中驳回三十年英人入天津亦即此意近日天津议抚遂求奉天登州各海口十年换约遂增入天津通商一条此皆二十年前亿度之不幸而中者
一约内二千一百万之款内有烟价六百万商欠三百万皆为重给何者粤东之六百万名为追交商欠实烟价也二万余箱之值义律曾索一千二百万经弥人核其成本减半给之推算箱数银数正与六百万相符若使靖逆当日据实陈奏何至白门抚议又生六百万葛藤即使濮马等任意浮开亦可援扬商三十万之例照数画抵况靖逆以追商欠为名商欠之数于官何预且亦何从得其确数是则六百万之增款仍是义律在粤所索之价以不足又增商欠三百万岂非多多而益善哉若夫军费之一千二百万当日何以不向该洋人诘问中国兴兵三载所费饷需数千万亦应责令该洋人缴出以间执其口传闻当日议及此款张喜拂衣而起是在仆隶庸流尚知心抱不平怒形于色乃以一品四品大员当日议款鹿泽长舒恭受居间缓颊盖一道一府隐忍而甘一词莫赞所谓折冲于口舌之间者何在尤可异者受赂之款迥非逋欠可比按年分给偶有短绌何足计较乃至并加息一层无敢与辩亦经载入约中粤东争平粤东六百万洋人净用外洋法马白门争息该洋人狂吠之声足令强者决眦懦者掩耳已商欠名目始自粤东其后因粤民烧其行栈遂于八年扰天津时索商亏二百万至军费名目起于白门遂于八年扰天津索偿二百万迨十年扰京师又增四百万并法人亦效尤索之如数作俑之祸盖不知伊于胡底矣

皇朝经世文续编卷一百十四
　洋务十四商务二
　　长江设关中西纪事
咸丰十年秋九月英法二国先后换约越月据在京英官卜鲁士照会恭亲王及同时换约之大臣等内称现行天津新议第十款所开长江一带各口英商船只俱可通商等因本国现拟仅于汉口九江两处先行开商惟视江西尚未安靖所有两口通商之处先照后开章程暂行办理凡有英船上下大江内载货物无论进口出口应纳税饷均或在上海或在镇江各关按照新章纳税各关监督皆宜妥为设法务使各船遵行再英船欲上大江当向海关先行报明所存保护船只之兵器火药铅弹等物若干请给照单该关口查明所报军器数目如在情理之中即应注明给发倘出单之后查有额外军器或并无照单私行售卖军器药弹等物即将该船所载货物全行入官并驱逐该船出口不准在江面贸易以上各节应请查照并咨湖北江西各大吏一体遵办等语旋准恭亲王等奏请给与照覆允准奉　旨依议寻由军机大臣密寄湖广督臣湖北江苏江西抚臣暨江甯京口将军福建陆路提督等内开十年十月二十日奉　上谕恭亲王奕诉等奏英国欲于长江通商业经给与照覆允准一摺长江通商一节八年原定和约内载明除镇江一年后立口通商外其余自汉口泝流至海各地选择不逾三口准为英船出进货物通商之区今该国以抚局已成欲先赴汉口九江两处开商应纳税饷或在上海镇江各关按照新章交纳并据该国照会内称先向海关报明护船兵器火药铅弹等物请给照单该关口查明所报军器数目如在情理之中即注明给发倘有额外军器或并无照单私行售卖者即将该船所载货物全行入官并驱逐该船出口不准在江面贸易各等语该官此次严定章程无非虑中国防其勾结贼匪售卖军火等物有意存见好之心业经恭亲王等允其咨照湖北江西各督抚矣惟汉口九江两处系属通商创始所有一切章程必须按照条约与之妥为商定毋令别生枝节以期永远相安其进口出口应纳税饷恭亲王已令其与上海关公同商酌亦须明定章程免致税课亏短至该洋船所带兵器火药等已据该官声明在海关呈报均须严密稽查照章办理其经行江面地方所有防守兵弁俱应饬令一体知悉毋得滋生疑虑以致别起端着官文等悉心妥办总期杜渐防微而又不致有伤和好方为妥善将此由六百里各密谕知之钦此是时江苏巡抚薛焕方奉　旨署理钦差大臣督办五口及长江三口通商事务会同湖广江西督抚筹办汉口九江开商事宜寻准咨称转据江南海关道吴煦详称江海关征收西洋各国税钞业于本年十月二十五日起查照新章征办忽据新关李税务司函据英商宝顺即颠地行禀称现将前往婺源屯溪河口一带置货运出海口请发凭照前来诚恐内地关口地方未经周知理合摘录条约即沪中所定税则之第七款呈送飞咨浙江江西安徽巡抚查照办理等情盖自卜鲁士既得照覆英商恃为护符不俟各省督抚知照擅驾火轮护以兵船田镇江驶赴九江汉口等处踰年而长江开商之局成矣当英官卜鲁士之请通商于长江也恭邸照覆谓南省军务尚未肃清长江道路是否疏通本爵无从悬揣应由贵大臣斟酌办理等因旋据江西抚臣毓科奏称九江通商事属创始关系甚钜恐非九江关监督一人所能办理拟请遴委藩司大员赴浔曾同筹办时江西藩司张集馨详称徽池巨寇分股窜陷东流建德上犯湖口彭泽势甚披猖现查浔郡一带商贾屏迹此时遽往商办不但交易无人尤恐逆氛肆扰有碍外国舟行应请展缓赴浔等因经江抚据以奏闻而是时宝顺前来内地采办茶叶已由苏抚咨照在案续又准江海关道飞报探得英国水师兵头霍姓现带小火轮兵船五只战兵八百余名洋商数人于十一年原文称本年以纪事故表之正月初二日径泊吴淞口起椗驶赴长江声言前往汉口等处察看通商情形并称尚有夹板货船续开等语寻据薛大臣奏称查得恭亲王照复该官卜鲁士公文言明九江汉口等处进出应纳税饷章程令其就近与上海关公同商定前经转饬苏松太道照会英领事密迪乐知悉迄今未据照复卜鲁士现在津沽尚未来沪商办此次兵船驶赴长江又不先期知照突尔起椗开行殊属任性自由莫从理谕等因旋据署江甯将军巴栋阿奏称英国商船于正月初十日业已行抵镇江探看地势设立署栈以备通商由水师及镇江府知府先后禀报当委佐领文禄前往接见询问来镇通商情形据称该国参赞巴夏里一员水军提督和普一员和与霍译音之异实一人也又称贺亦同正副领事官二员实系来镇通商现无货载亦无别情其余未到货船十余只陆续即可到镇等语旋于十一日该国水师提督和普驾驶轮船一只前往金陵上游于十二日折回十三日驶回上海续于十二十三等日该国参赞巴夏里副领事等前来奴才接见之下询问情形据称实系来镇察看地势设立署栈以备通商昨开轮船前往金陵上游查看江面并欲使粤匪闻知不敢开炮拦阻该船于十三日驶回上海现有商船二只在镇驻泊等语奴才因即饬令镇江府丹徒县遵照条约妥筹商办去后兹据该参赞等看定在于镇江西门外云台山上下建造公署商栈又择于甘露寺地方暂为副领事费笠子公署以便会商一切十五日巴夏里业已开船驶往上游察看江西九江汉口一带情形等因于是江抚连接各处咨照飞饬藩司张集馨酌带委员经费赴浔办理遂有九江建立马头之议
十一年二月江西藩司张集馨抵浔途中接据饶九道文恒署九江知府程元瑞先后报称正月二十二二十七八等日陆续到有火轮船七号经两广总督派委都司带同英国参赞巴夏里领事官许士二员进赴道署据巴夏里面称船内尚有水师提督贺布和贺布普皆译之异一员意欲先在九江汉口两处设立口岸派领事官许士住在九江办理通商事宜并欲先赴南康饶州一带查看地方情形探明水势伊与贺布亲往汉口商定一切后仍回九江商办等语张藩司于是月初六日至浔则巴夏里已由浔起椗前往汉口矣越数日巴自汉口回与藩司接见行免冠礼洋人免冠之礼本属平行予前奉委接伴法使渠亦免冠相见原奏称其恭顺实非也会商租地立市事宜而巴欲先赴上下游察看地势再行定议十三日巴夏里带同藩司委员前往湖口诸官佥以湖境扼要鄱湖为江省咽喉上通吴城下达江皖形势较胜欲在该处立市经委员马长康告以湖口城内地多乱石城外俱系沙土难以修造楼栈且该处山回水深风涛险恶商船停泊互市必不愿来又地接建德东流时虞贼扰水陆防军杂处易启端不如仍在九江可符原议再三辩论巴意始转与诸官以千里镜远觑四面复用盘盛水银测验地底确系沙石遂允折回九江十五日在九江府城西门外龙开河之东量地一百五十丈深五十丈议写租约巴因弓步不准再按指南法用绳较准得深六十丈内有民房三百余家巴议给每亩五十千如不愿者由地方官酌提公费津贴遂定议当立永租地基券约以一百五十亩科算载明丁米正耗银数按年由领事官清交德化县归入编粮额下又议租约上该参赞与中国联藩司衔画押各执一纸此英人在浔开商之大略也
汉口通商事在九江之先缘巴夏里先往汉口已将一切处分明白方回至浔故浔中之约江抚奏称仿照湖北式样今据湖广总督大学士官文原奏内称本年正月二十六日先有英国火轮船一只驶抵汉镇询系上海宝顺行即颠地行之行主韦伯同英官威司利通事官曾学时杨光让并随从人四五十名当饬汉阳知府汉阳知县等妥为照料二十七日威司利等入城至署相见据称由上海来汉查看地势立行通商随在汉口托人代觅栈房一所每年议给房主租价银四百两留通事杨光让住居照料行主韦等伯即于二十九日驶回上海矣二月初一日又有火轮船兵船四只到汉约载英兵共三四百名即有英国参赞巴夏里带同属官渡江至署相见据称由上海前来查办九江汉口开港事宜至九江上岸诸事尚在未定先来汉口查看地势建造栈房其领事系由福建调来风色不顺尚未至楚次日又有英国水师提督贺布率所属武官二十人至署来拜惟贺布声言驶往上游一带探看水势并无他意当饬沿途经过地方妥为迎护时尚未回连日巴夏里于汉镇下街尾杨林口上下看定民地基址会同府县踹勘量宽二百五十丈深一百一十丈四至立石为界现已由巴夏里至藩司衙门请给发丈量地基对约钤用藩司印信议定俟英国领事到汉传集地户房主会同地方官当面议价立券照给交地之后听凭英商起造栈房应纳丁漕由英商赴县交纳并议再有他国来楚须在英行以下择地盖栈不得上占正街事定水师提督亦自上游折回于初十十二等日同巴夏里船先后开行仍留英官夏姓及水轮船一只停泊汉口等因此英人在汉开商之大略也
浔中立市事定巴夏里旋回京师据称法美美即弥也兹照档案作美二国商船亦将踵至江抚仍饬藩司留浔旋据该司详称本年三月三十日美国水师总领施碟烈伦驾火轮船一只到浔于四月初一日卯刻驶往汉镇是日午刻美国商人驾飞箭火轮船一只由汉回浔停泊登岸美国金甯谦及记洋商在于九江府城西门外勘定地基并要琵琶亭空地十五亩又旗昌行商人勘定琵琶亭空地三十亩因地势低洼议即兴工用土填高探询该商人等佥称美国领事官尚未定人法国领事亦无来浔确耗并云该国通商事件均系该商等自行专主不必待领事官定局等语惟租地换约各事宜须俟领事抵浔方可会办该二国领事官既无来江信息未便延守候等因江抚据情片奏请檄藩司回省俟二国领事抵浔再行前往商办所有各国通商寻常事件即由九江镇道督同该府县妥为办理以专责成于是藩司张集馨遵饬回省时值粤匪上窜黄梅浔中洋商遂疑其闻警潜回传入都由总理衙门奏闻奉　旨革职留任旋被两江制使奏劾罢归续据兼护饶九道九江府知府蔡锦青详称九月二十二日接湖北汉黄德道刘齐衔函称美国记洋商已在九江勘定地基尚未承买过手现委暂署领事官别列子驰赴九江办理通商事务并将前勘地基一段传集业户公平定价出买以便记承买管业等因当查美国勘买地基应行换约订界与英国事同一律应遵前次　谕旨饬委藩司来浔会办等因奉批美国领事官既已到浔而张藩司业已卸篆自应仍由该护道妥筹办理等因寻据以奏闻自此浔中通商事务悉由九江关监督一手经理而效尤胁制之渐纷纷陈请应接不暇先是美商因无领事来浔中国不肯与之立租换约因由该国驻京公使照会总理衙门谓该国商人在九江贸易生意不大意欲将来不设领事官即交与九江府代为照应等语由恭邸咨明江苏巡抚旋准駮回因有暂署领事官别列子来浔之事当查勘定地基一节前已与该国总领事议定该国商人在浔贸易事与英国不同所有租买地基造屋诸事无须换约地价租钱应由商人自向业主公平买卖地方官不必与闻至民买民卖固不容业主价居奇亦不准洋商恃强勒占是以该国旗昌洋行现有九江租赁民房设立行栈系向居民自行议价给租并未经官相安无事今该国记洋行于三月间所勘之西门外地基经该国领事官别列子来浔并不前赴道署会商辄于十月初八日记洋商率领工匠在于西门外前勘地内砌墙筑垣经本地民人阻之始罢别列子知事不成始于初十日前赴道署由通事传言该行前勘之地只能照英国之价给发且急等起造房屋等语经监督反覆駮诘不欢而去声言此界前已租定必欲照英国章程短价承买复经监督询之绅民则称此系大街热闹之区与龙开河之偏僻有水者不同续准监督照会驻劄汉口之总领事始仍照民买民卖议结而前此所勘西门外琵琶亭空地增索至五十亩以其地在龙开河之西与英界事同一律监督查明地系濂溪书院空基仍经地方官会同钉界其价亦较英商稍增此美人在浔开商之大略也
是年三四月间准湖广总督大学士官文咨会总理衙门内称英国领事官及俄国美国船只抵汉货物亦已陆续前来而俄美二国并无领事官任意装载往来漫无稽考咨请妥议遵办寻经总理衙门酌定章程所有各国商船前往各通商口岸必须设有领事官管理方准商船前往贸易如该国并无领事官准其托别国领事官代为管理亦必须别国领事官允为代管方许该商开舱贸易否则任意前往不惟不准贸易即该国人有被人淩害事情地方官一不管除咨行江苏巡抚就近札饬俄国美国领事官遵照办理并出示晓谕通商口岸百姓一体遵行等因当经薛大臣札饬上海道传谕美国在沪之领事旋准覆称汉口通商一节前已另派西地惠林士为汉口领事业已接印任事等情复据辨理三口通商大臣传谕俄国在津领事官孟第饬令查照办理而据孟第言该国并未设立领事官亦无船只前往汉口贸易之事恐系别国假冒俄国名号抑或该省关口官吏查报未实请由总理衙门行文该省确查等语寻准江苏海关道详称汉口应设领事官业经照会俄美二国领事查照去后兹准俄国领事官夏德尔照会内称七月二十七日接奉本国驻京钦差札委本领事兼理长江一带镇江九江汉口等处即经本领事转请美国驻扎汉口领事魏连士代理本国通商事务嗣后凡有本国商人到彼生理即由美国魏领事代办在案请即详等办情查俄国若无船只在汉何必倩人代理领事明系孟第所言率凭臆度而该国之观望模棱形迹诡秘亦可概见此俄美二国在汉开商及设立领事之大略也
初英官卜鲁士照会长江通商时拟有长江暂订章程十款大都与巴夏里往返商定由恭邸咨行江面各省大吏查照办理旋准　钦差大臣江苏巡抚薛焕谓其第七款第九款多有窒碍盖原订章程载明货物出口入口之税课俱或在镇江或在上海完纳九江汉口概不征收故其第七款内有沿途任便起货下货不用请给准单不用随纳税饷等语薛大臣谓如此办法毫无稽考应饬令该洋商将运进长江货物除在海关已完正税不计外所有应完内地半税即子口减半之二两五钱先在上海完纳由上海给发凭单上驶出口货物如在汉口出口者先在汉口完纳九江出口者先在九江完纳由各该关给发凭单下驶似此上下稽核自无偷漏之弊又第九款内称遇人因事故将该船主禀告各口领事官由领事官将该船留在口内俟查办完结方准开行薛大臣谓此系英国商民与各国商民口舌之事与关务无涉至干涉关务之事仍应由管关监督自行主政办理领事官不得预闻于是分别准驳咨会总理衙门及各督抚在案续经巴夏里至沪以第七款实便两国通商又面交译出章程十条与前译之十条字义又有参差因先将已定之八款试行余请恭邸照会卜鲁士会商定夺不决者久之嗣经英国总税务司赫德来京呈递清单条陈税务事宜核与前定章程十款互有出入总理衙门以所议章程头绪纷繁实难洞悉流弊请饬户部会商办理旋准　行在军机处字寄咸丰十一年五月二十日奉　上谕此次各口设立新关与外洋交涉设一切章程未能妥协徒滋争论且各口情形不同恐户部不能悬定所有各口关税章程仍着奕欣等悉心酌拟具奏并咨令办理各口通商大臣各就地方情形妥为筹议务各破除情面力洗积习以免外国商人有所藉口将此谕令知之钦此盖赫德单内言欲征收子口税须择紧要处所设立关卡意在九江汉口等处也嗣经恭邸于赫德来公所谒见时与之逐层辩论其最关紧要者除洋药外则内地出进之子口税也查原订章程出口入口之货均在镇江或上海征纳税饷此次议定专归上海征税其镇江以上汉口以下准商人任便起货下货将镇江以上即作为上海内口无庸设虚立之关其立意在总处纳交以杜偷漏然总纳之后即可沿途任便起卸货物漫无限制是仍与原议依违也又据单内称洋船载土货出口完纳出口税银便往外国则中国无从征第二次之税若出口复经进口如湖丝茶叶既出上海口复进广东口之类议照新章加一复进口之子口税不知华商出进货物有一关便有一关之税安能独令洋商取巧且易启华商影射之端因议内地货复进口时完一正税一子口减半之税此后所过仍须逢关纳税复与该国公使往返驳诘始请给与该国照会以凭向洋商商办至赫德所请紧要处所设立关卡彼系专指洋货进口土货出口而言则子口之税仅有一次今土货出口而复进口者尤宜在紧要处所设卡征收土货出口以过卡准照为凭洋货进口以入卡准照为准总期该商进口出口货物完一正税即有一子税办法以期税课充裕因更酌定长江通商章程及南北各口通共章程奏请颁发长江各口遵照办理据原奏内称各口关税章程前经咨令各口通商大臣妥筹去后迄今数月之久未见该大臣等商定办法分别奏咨迭据湖广总督江西巡抚咨称洋人入江以来进出口正税均在上海交纳其自入内地卖洋货买土货既未议征子税而洋人复不任地方官抽厘汉口九江领事又均不服稽查请臣等与英法驻京公使面议等语即法公使亦声称中外交涉事件不能与外省大吏纷纷商办因与臣等公平面议查本年春间薛焕与巴夏里曾议有长江通商章程十款于船只往来颇有稽查惟尚有未尽严密之处而于收税一节亦未议及因就原议章程重加增改定为长江通商章程十二款凡洋商来往长江有关军需之物令其呈具保单向各关领照起卸均有查验庶不致再有济匪情事再长江及南北各口现在尚未一律议征子税及土货复进口税因另拟通商各口通共章程五款臣等与英法公使面商数次于八月间照会英法去后兹据英国威妥玛到公所面称章程二件均欲照办该国已发英商告示二张令其遵照办理送阅前来等因又附片奏称土货出口而复进口者若不议增复进口之税将来洋商以贩运土货为得计必至内地商人无可营生是以臣等前与英法公使极力相争凡土货出口如欲运往他口虽已完过出口税不能照洋货发给免重征税单其复进口时应交子口减半之税不扣二成二成即扣归军费之款但扣正税半税不扣其交过半税后只准在口售卖若运入内地销售仍照内地例逢关纳税过卡抽厘如此庶足保全华商生计而内地各关亦不至有虞缺额兹已列入通商各口通共章程之内应饬南北各口遵照办理于是汉口九江先后奏请设关遂为长江别开生面矣
是年八月湖广总督大学士官文奏请于汉口设关收纳洋商进出口各货税课以严稽查而绝弊端其略言英国巴夏里续增长江通商十条内即卜鲁原订十款经巴官译出者非另增也其第七条所载凡进口出口货物均归上海稽查纳税实有心取巧预萌欺蔽偷漏之端查半载以来洋商往返贸易凡有洋货进口售卖内地土货出口贩运外洋者因自今春二月以来发逆上犯向在汉口巨商大贾迁移一空所到洋货皆于汉口各行暗中以货易货运载上船并不交进口货单亦不报出口货目以致毫无稽查其应完子口税虽有上海来文而据该领事云先完正税然后方完子口税即条约内所载应办应查之事一概置之不理且有内地奸商船插英旗借以影射偷漏甚至将禁运货物如米粮木植铜铅等物装载下船不免私售贼匪等弊必须设关收税设立官行按单发货到上海照单查验出口洋货亦凭上海发单到汉开舱则长江自镇江至九江汉口进出口之货物始免偷漏之弊若如英使所谓出口货物仍至上海纳税则迢迢长江千余里随处皆可上货下货任其自便实存欺蔽之明验也顷据司道传询英美等国领事佥称汉口无关亦无监督税务司员凭何稽纳若竟听之来往自便漫无稽查则长江上下中原之利尽归外国兼以内地奸商倚托外洋私售私买不特税课偷漏亦必亏耗厘金于筹饷大局实有妨碍其洋商执一税不二税之说未允收厘殊不思纳税出自洋商收厘取之华商两不相涉现有内地商人赴湖南湖北产茶所在购买茶叶等货动称英商雇伙多抗不完纳厘金似此情形则内地奸商人人皆可称为洋行雇伙内地货物种种皆可指为洋商采办汉口之外山乡市镇处处皆可作为通商口岸则约内所称不逾三口之文已成虚设惟有于汉口设关收税明定章程设立行栈收票发票稽查盘验并禁止华洋雇伙往各埠头采办悉由商贩自行贩运到汉镇入行售卖庶可杜绝弊源亦与前议条约始相符合应请于汉口设关照海关章程将内地各货出口正税及子口税一并于汉口完纳其进口洋货运至汉口仅照单点验方许售销以符一税不再税之约并禁止华洋行伙往山乡镇市自行采办以符不逾三口之条现饬汉阳府勘择地基设立关卡并请添设监督一员督办关税事务以专责成等因于八月二十六日具奏　奉旨交总理各国事务王大臣等妥议具奏钦此旋准总理衙门议称上海为入江放洋之总汇稽查较便应将长江出进之税饷仍在上海征收拨归湖北江西二省至洋人自入内地买土货一节英约第九款载明许持照入内地游历通商势不能禁之不入山乡市镇采办现与英国议定凡洋商入内地买货先请该关给买货报单单内注明本商姓名及本行字号与凭以杜奸商影射续又与英国议定此项单照专系由关发给与领事官所发各处游历通商执照有别其并不买卖货物专入内地游历者仍由领事官发给地方官盖印执照内祗须注明游历字样不必再写通商等字以免牵混如有借游历执照在内地影射买卖货物者经地方官查出按照偷漏例惩办议定之后湖北汉口由督抚奏派道员专办通商事宜监督税课并奏请九江关一切应办事咨明江西抚臣循照汉关办理于是湖北之汉口江西之九江均以是年踰年先后开关爰稽考档案序其本末而加详焉盖自通商议抚以来中外之一大变局也
查官相国奏内言有装载违禁货物接济贼匪皆内江通商以后之事其见于奏报者如江甯将军奏称二月间有洋船游奕于福狼二山间始与贼开炮相持继则改竖白旗属勿动手彼时正值各国商船由镇至浔自浔至汉之际又据两江总督奏称本年四月十六日辰刻有洋船一号悬挂红旗船内载货约二千余石停泊安庆城下次早始开赴下游重载而来轻载而去旋据投诚之贼供称城内米粮将尽遇有洋船来此遂得接济又据总理衙门给法人照会言近日乍浦失守亦有中外商人前往接济又据都将军奏称官兵轰击君山贼队有外国人坐沙关快船一只下驶见师船追击弃船逃走搜舱得伪天义陈坤书印凭一纸时四眼狗正上犯楚北一带内开上海洋官玛土哆等采办洋货由福山进口字样大约如中国路票一般凡此皆在洋艘停泊浔汉间前后事查洋人通贼已非一年然其志在贪利故其济贼也非以助贼利饵之也即其请助中国剿贼也非以效顺利中之也然两利相形则取其重今洋商不远数万里将以求大欲于中国区区米粮军火欲擅居奇之利而先自试于不测之渊吾知其必不为也此等接济贼匪之船只必系奸徒假冒一则恃洋艘为护符一则以洋人为傀儡意此中必有无赖洋商附伴游历而海上奸徒暗中勾结许以分润遂有此事然长江一带未开商以前洋船素不经见偶一遇之则水师巡船易为觉察如三年上游领事为沪贼寄书其证也今则通商畅行连樯上下轮烟蔽天无从查诘所破案者尚未必能得十中之一大都在停泊之际见其形可疑幸而获之然则长江之祸岂有艾哉
西人游历各省始于法国传教之士干隆间已有之经地方官访拏拘禁　纯庙念其无罪降旨释放解回本国然其人皆习华言效汉装与中国齐民杂处即五口通商以后除海口外无张胆明目而至者自长江通商议起予以十年冬在祁门督师幕中据军营探报有洋人数名自河口来至景德镇云将赴屯溪婺源一带后据苏抚咨会即英商颠地等也踰年五月间据九江关监督详称本年四月十八日据英商怡和呈验上海关监督发给凭照一张准该商前往内地江西义甯州置货按照条约在于第一子口报验即请该口验明执照务将何字号何货以及件数或箱或包若干计筋两或丈尺若干详细载明盖印填给以便沿途各子口及海关分卡查照验放有不符者即照通商章程究办等因当查该商置货必以茶叶为大宗即经札饬义甯州就近查明置货若干先行申报并移南昌府转饬遵办在案兹闻英商怡和闻知义甯近有贼迹即在吴城镇租栈收买茶叶又有英国之宝顺以及美国之记旗昌等号既无海关凭照亦未知会到关均有陆续前赴该镇办茶之事并有洋商自在九江向内地商人买茶者又有商人采办徽茶由饶州来至九江者伏查各国商人既在九江设立马头通商其前往内地采买货物自不能禁之不去而稽查之法亦应查照通商条约随时察看情形听凭中国设法筹办因未奉有明文理合禀请批示遵行抑或咨会五口通商大臣另议章程饬遵等因嗣准苏抚来文谓英美二国商人有并无凭照买茶之事既经查明应询该商因何无照即按照条约将无照自入内地之人送交领事官惩办由关督照会各国领事论以嗣后必须领取中外盖印执照方准前往至该商在内地买货须照条约遵完内地子口税应由该道于大关之旁慎择总隘地方设卡专收内地税银随时遵办等因在案查通商自有一定马头如当日五口通商除港口贸易外不得越赴各省郡县今长江通商除两处关口贸易外即不得自赴山乡市镇采办货物官相国所奏自是一定办法而该洋人坚持其天津第九条之约反覆争论恭邸以前约既行穷于铸错不得已第就此中分出通商游历二层聊示限制然彼既在内江占设马头水陆任其所之舟车听其自赁势必通盘筹算以自华售为商不如购自当地民人获利饶益且又于吴城等处增设栈房转输无所不便何必通往外国舍近图远是其土货之复进口者左右遇之既不能禁则除逢关纳税遇卡抽厘外亦别无办法是亦法穷而不得不变者也总之限防一决便有不可收拾之势补苴罅漏顾此失彼故通商之条约愈多而纷更愈甚不但有伤政体抑亦无裨军储当日桂花诸臣抑何重于违敌而轻于谋　国哉
予频年奉委赴浔见九江设关之后贸易蕃盛月异而岁不同嗣因查勘舆图自赴该郡西门外以步代弓周历大街前后召绘西门外洋界图粘签贴说由江抚咨备总理衙门查核自西门出城由大街西行至大马头约二里许其地为大江之港即龙开河者是也又自龙开河沿大江东行至西门外大街之功叙坊口即大街之后身亦即英商所定一百五十丈之界今称洋街者是也其地楼台绵英商行栈之所萃东西有界东界直达功叙坊之北大街以南为前以北为后有洋行费礼查新建洋楼一所赁之于关以为办公收税之地即今所称洋关者是也自功叙坊入口即为大街大街坐北之地自功叙坊口起东行至张公巷止为美商记起止界即前勘地基自向民间承买者也又自张公巷起沿大街东行其南为美商旗昌行栈其北为旗昌下货入江之马头亦称旗昌洋行即旗昌自向民间议租者也凡此皆在大街中与英界之在大街后者无涉而其赁自居民不经地方官换约亦与英商马头分别办理固自无嫌而自功叙坊口沿大街西行直至湓浦河之南甘棠湖之北湓浦河在街后中隔小河被英商架以板桥直至大街中间皆系英商设有行栈不经地方官之手意亦步美商之后尘而踵行之然已出英界之外矣湓浦对河之大街其南有巷为英商沙逊洋行之进路内即沙逊洋行行之南为法国天主教堂正对甘棠湖此又法人所赁与英美同一办法凡此皆与民居市廛参错不分者复查记承买之界因起造未成又于西门最近之大街另租记洋行贸易于此而其西则又有英商仁记栈房查仁记行栈已在一百五十丈界内此又其增设者在洋商占立民房多多益善而浔民贪利私售将来西门外大街房屋势不至尽归之于洋人不止而城内居民亦将效尤矣传闻城内小南门地方有英人房屋一所去道署不远关署昔在大关口后为粤匪所毁今新建道署当大街南首予往视之则结构如中国式镇日扃锁有传为英人教堂者或云马盖南为校场洋人放马在此语虽近似而两廊木板甬道装修整齐又绝不类马者久之有居民每于夜间窥探闻内有妇女喧笑声予询之德化令则并不知城内有洋人房屋一事吁可慨也美国官定之界在龙开河之西过渡南行即琵琶亭旧址当巴夏里至浔初欲在此立市以九江太守某一言遽止盖谓其地之低湿也其后英人勘定东岸之界东岸居民疑为太守指使定界之期相与鼓噪某太守遂以此撤任美商继至无地可图遂谋筑土增高议租换约后以开市在大街中贸易颇便故虽在彼钉界实至今未立房栈然予因绘洋界图向县中索取此案卷宗则已定于十一年之后矣琵琶亭旧址湮没不足惜而东岸之湓浦河被英商筑土加高仅有涓涓细流自英人行栈流入大江而城内水口亦因之淤垫矣
　　洋药土税中西纪事
洋药按新定税则征收始于咸丰之九年先是沪中定约经钦差桂相等与三国面议谓税则约内所定出口进口之货均按照百中取五以为则式惟查洋药系例禁进口之物现因定税弛禁通融办理应与各货分别征收另立专条以示限制三国皆以为然乃于沪中税则条约第五款内开向来洋药不准通商今定稍宽其禁听商遵行纳税贸易今议洋药准其进口每百筋纳税银三十两惟该商止准在口销售一经离口即属中国货物祗准华商运入内地外国商人不得护送即天津条约第九条所载英民持照前往内地通商并二十八条所载内地关税之例皆与洋药无涉其如何征税听凭中国办理嗣后遇修改税则仍不得按照别货定税等语查洋药按百筋征税三十两原系征之海口征之洋商者今约内载明一经离口即系中国货物则此后运入内地之洋药皆系征之华商与外国人无涉其征之华商者听凭中国办理则须照内地例逢关纳税过卡抽厘故自新定章后各省惟海口三十两之税一律办理余则收税收厘应酌量情形随时随地或增或减悉凭中国办理外国人不得干预乃上海方按新章照行而据英国在京之威妥玛咨称上海设局抽厘征进口税银三十两外又另征银五十两与条内明文相谬大为商民不便等情经总理衙门行查江苏去后旋准咨覆洋药进口每百筋征洋税三十两售与内地商人征华税三十两厘捐二十两是征之洋商者仅有三十两其余五十两皆征之华商与洋商无涉等因准总理衙门照会英使威妥玛始不能辩续据英国总税务司赫德来京呈递清单内有洋药各口情形一款内称洋药抵中国者每年约有七万箱税则太重即启保私偷漏之端现议有两项征法一则进口时征一次重税每箱六十两完税后准往各处而不复另征别税一则进口时按则征收洋税三十两再征华税十五两准在通商之本府所属境内不再加征一出本府之境应听凭地方官随时设法办理等语当经恭王等与之辩论谓洋药一入内地总以由中国任意征税为是而赫德谓现在上海办法并无起色如照单内办法征洋税三十两华税十五两犹恐不无走漏是以到香港者虽有七万箱而单内祗以六万箱估计若照内地办法另征税银三十两厘捐二十两窃虑有名无实走漏愈多恐所征尚不如每百筋仅征四十五两之多复经恭王等反复驳诘赫德仍坚执收税愈重走漏愈多之语遂奏将呈单发给南北通商大臣妥议在案
又据赫德另呈洋药一款内称广东省城设有洋药抽厘总局如有人先在局纳厘银五十两即无庸在关上完纳正税等语亦经总理衙门行查入粤在案续经恭王等仍照原议洋商交税祗准在海口销卖不得运入内地其卖与华商后如何征收税银之法洋商不得过问又议定土货复进口之货应听凭中国逢关纳税过卡抽厘则洋药之入内地者即使洋商影射销售而征税征厘悉与华商无别于是外洋无从取巧喙始息盖威赫二人之请欲以便其洋药运入内地之私心而所称保私走漏等弊皆自洋商作俑而华商效尤即使纳税抽厘节节防范而沪约所谓洋药一经进口即为中国货物之说亦成具文矣长江通商自属内地则由上海进口时洋药已征过正税三十两此后所过皆子口税也又洋商在内地不得销售洋药则自上海入江之后皆华商也当浔中议定开关照长江暂定章程办理核其条款并无洋商售卖洋药征税之条忽据九江道详称英商贩运洋药来浔销售内地商人于承买洋药后遵照岸路药税章程每百筋征银二十两乃英商藉口收税以致货物阻滞为词所有九江关征收洋药税银可否查明停止抑或离口另行设局征收请咨总理衙门核示饬遵等因由江抚咨照旋准覆称洋药一项由上海入长江其进口正税已在上海纳完到九江时原不能再令洋商交税惟洋商止准在口销卖不能将洋药运入内地其卖与华商后如何征收华商税银洋人不应过问所有应征华商洋药税银自应照常办理至应否离口设局征收之处该抚既已分咨户部应由户部核覆可也予谓洋商不准将洋药运入内地焉有准其在浔销售洋药之理祗因长江一开内地漫无限制行栈既设囤积居奇决不肯身居内地而听洋药售于海口以让华商之利者海关既不能禁则除逢关纳税过卡抽厘外别无办法现在九江设关亦复税厘兼收不分华洋是沪中第五款之约实自长江一局破之也洋药进口以香港为总汇之地属英国埠下彼处设有公会稽查上税之后方准运往中国各口故赫德单内称有每年七万箱之数然但就六万箱估计税则则其余皆各口之漏税也单内详其漏税之口以粤东为最大而福州厦门次之据称香港系中国无税之口四面有海离岸不远而粤东水路多歧因此各船不论大小均可到港洋药物小价贵偷漏难防其自香港运入粤境亦非外洋船只都系各乡村渡船渔船或贩私盐船更有官设保私之巡船不难指明其名者此等船只若有海关船前往查拏则开枪炮抗拒不遵查验漏税之多即以粤海一关论一年便有五十万两则二万余箱矣又据单内照其所定每箱税银四十五两估计各口每岁之税额天津牛庄登州洋药以每年二千箱算应纳税约八万两上海长江一带以三万余箱算应纳税约一百五十万两福州以四千五百箱算应纳税约二十万两厦门以二千二百箱算应纳税约十万两广州以一万二千箱算应纳税约五十万两潮州以一千八百箱算应纳税约八万两此外台湾琼州甯波等处无从核算亦约有数千箱此六万余箱洋药抵中国各口税则之可考者也
内地人之做洋药生理者口一也行户二也烟馆三也自咸丰九年三月许民间买用之令下则与各货之开张者无异而稽查税则势不能不设法办理于是赫德单内言欲做此等生理者须先赴关呈明拟在何处开张洋药店铺请领字号招牌并颁准充执照方许开张给准照者应以一年为限请领准照之人应分别口经纪烟馆三项照内注明某项应纳银若干若在通商港口请领执照者无庸拘定限额以符定约等语又后开另款内称在上海做洋药生理者应由户部行文地方官出示禁止包揽霸市但验明有准照者或经纪或口或烟馆均可随意或在栈房或在顿船不论与外国何人置买洋药等语予谓做洋药生理须给准充执照即中国牙行领帖承充之例惟生意有大小而税则之多寡因之既属稽查不易而其单内所称通商港口不必拘定限额及另款指明上海做洋药生理者不论栈房顿船与外洋交易洋药者悉听其便凡此皆为洋商自运自卖之人预占地步上海入口即系长江顿船既无所不通栈房亦随处可设岂复有华商洋商之别耶总之天津第九条之新议既行长江暂定之章程继出从此中外疆界不可复理不特经纪口华洋混充将来游历内地之洋人赀本渐亏亦可开设烟馆所谓锥刀之末将尽征之若使华商不党比洋人沾其余沥岂复有营生寓足之地哉
查赫德所呈单内考核通商各口出进之货无非为中国夸张税额之增以见通商之有裨于　国计者如此其钜呜呼是玩婴儿于股掌之计也今且就洋药一款论之海关之税每箱不过三十两耳以六万箱计之应岁增税额一百八十万去其扣饷之二成则余一百四十四万又据单内酌定各口征税费用为外洋税务司以下各项开销每年通共银五十七万两有奇通核中国岁收各货之税额约在一千万上下是洋药一百八十万当各货五分之一也又以五十七万有奇之费用摊扣一千万中则百去其五有奇今洋药之税一百四十四万应摊扣费用七万两有奇加以中国之设关一切薪水杂费是又一成也如此则中国岁增洋药之税额不过一百三十余万仅得中国关税五分之一直省各关税额每年约五百余万而此六万箱及偷漏之一万余箱岁易中国价银三千数百万皆商民之膏血朘削之以附益外洋者也若其他出口进口之货有向来通商所不禁者自各口既开外洋搬运往来课额有赢无绌故其单内估计除洋药外得岁额八百余万然中国出口之货以茶叶为大宗而湖丝次之今自通商之口岸日增外洋竭泽而渔华民慕羶而附于是茶丝两项日见翔踊而湖丝之昂加以钱价之长较之十年之前如贾三倍而中国之民力竭矣出口之例禁者如铜钱米谷豆石之等约内所载悉宽其禁以致昔日银荒今日钱荒两受其敝又如约内所载豆石豆饼在登州牛庄两口不准装载出洋而十一年查有洋船在登州空载而出中涂与辽东豆石议定买价驳运到船装载南往经三口通商大臣咨照总理衙门给与照会往返驳辩卒议此等豆货准雇内地商船运往天津上海等处但仍循原议不准装载出口完案自此洋商出入无不自便而华商之生计蹙矣照会内称两口所出豆石豆饼内地商人藉以养命者不下数万人等语夫两利相形则取其重两害相形则取其轻今取其至轻之利而受其至重之害岂但失算哉谓之无算可也
　　牛庄设关通商约章类纂
盛京将军等　奏再查没沟营准令通商上年开办之初经前监督福瑞会督旗民地方官及委员等与英领事密迪乐公同商酌因没沟营下街尾之东弓湾地方河面宽阔离街稍远当议令于该处设立码头作为洋船停泊之所其各国衙署行栈亦即议于东弓湾河口南岸相地建造期于内外商民两无妨碍当经会同奏报并声明添设卡房剔厘税弊一切章程相机办理兹查上年所建海关系于户关之西搭盖洋船进口稽查偷漏固已周匝但今届开河后各国洋船多在东弓湾停泊相距海关往返计程不下十余里每于委员上船查验以及洋商报税赴关请领税单来往奔驰均形不便且海关与洋行相隔既远委员丁役耳目难周更难保无内地奸商勾串洋人藉端影射偷漏走私亟应严为防范臣等悉心妥筹拟再于东弓湾洋行附近添设分卡一处即令海关委员当川驻卡于洋商报船完税近在咫尺较前亦觉省便至其出口时仍令海关查验放行如此互相稽查庶于税务有裨
皇朝经世文续编卷一百十五
　　

　洋务十五商务三
　　咨行通商各口募用外国人帮办税务章程通商约章类纂
总理衙门咨同治三年七月十二日据总税务司赫德呈报查通商各口除琼州外现有口岸十四处均设有税务司会同各关监督办理税务惟税司之下有帮办人等在公事房办理事件又有扦子手在船验货及稽查偷漏等事目下统计各关帮办者有八十余人扦子手亦有三百名之多若不定立章程俾知遵守无以昭画一而示劝惩兹拟章程二十六条呈请酌核等因前来本衙门查各关事务纷繁帮办及扦手人等为数亦复不少必须定立章程庶各关税务司办理不致参差而该帮办扦手人等亦得所遵循该税务司所请不为无见其所定章程二十六条经本衙门详加酌核删改增添共成二十七条劄知该总税务司遵办内第十九条内载若无总税务司及本关监督文书不准雇用洋商船只作为巡船一节查此条系为预防各关所用外国人任便为中国雇觅洋船起见总税务司及该关监督行文税务司雇备巡船其雇价由税务司于该关议定经费项下支发如未经总税务司及监督行文税务司擅行雇备应不准其开销至该关监督如有自用巡船之处船由该监督自行雇备即由监督调遣所需经费亦由该关自行筹办不得动用各关税务司经费之款除劄知赫总税务司照办外相应将本衙门改定章程二十七条钞录一纸咨行查照并将此项章程照录通行各该关监督一体遵照办理同治三年七月咨各省
一总税务司凡有应申陈本衙门事件及更换各口税务司务节随时申报本衙门查核仍一面分别申陈南北洋通商大臣并知会各本关监督
一总税务司系总理衙门所派至各口税务司及各项办公外国人等中国不能知其好歹如有不妥惟该总税务司是问
一各关所有外国人帮办税务事宜均由总税务司募请调派其薪水如何增减其调往各口以及应行撤退均由总税务司作主若某关税务司及各项帮办人内如有办理不妥之人即应由该关监督一面详报通商大臣及总理衙门一面行文总税务司查办
一各关虽系征收洋商之税然其事实中国之公事所用之人虽非中国人其所办系中国之事其薪水亦中国所发应较中国人格外尽心办公其与中国官民有交涉事件尤须格外以礼相待彼此不可猜疑傲慢
一各关所用之人以各人分内应办之事为第一紧要务当尽心尽力至泰西所有各项新法大有便益于日用常行为中国所未有者若与地方官民相处浃洽议论试行虽属同仁之义然究为余事总以分内应办之事为主不可因此而误公彼此均不可勉强以必行
一各口税务司系总税务司所派之员倘手下之人有懈怠误公者惟该税务司是问各该税务司于各口收税章程各国通商条约并外国商情本应熟悉且于中国情形较各项洋人尤为透彻办理税务一切事宜务求妥协若有任性偏执或与监督会商并不悉心陈说以致误会办事乖谬进退两难是该税务司才不胜任之据定即撤退
一各口税务司如有才不胜任及办事错误者系惟总税务司是问至通商各口办理收税事宜如有不妥均系各关监督之责成是以凡有公事自应归监督作主如此则税务司所办之事即监督手下之事惟税务司系总税务司所派之人非监督属员可比然不得因非其所属遇事招摇揽权有碍公事以致监督难专其责
一各口税务司于各国所派领事官常有交涉事件若领事官非作买卖税务司与之交好自于公事有益惟当论事办事之间愈当以凡事均系监督责成不可稍存侵权见好之心致罹咎谴
一各口税务司人等逐日在关与商民交涉均应设法重税课顺商情查各口章程分两项一系禁止作弊以重税课一系将税务各事晓谕各商以顺商情是以各口税司除严行防堵走私偷漏外应每日在关察看所用之人是否尽心办公随时体恤各商有无刁难之处且买卖为税课之本若令人为难不顺其情不免与税有碍应由各该税务司细心斟酌地方情形多便贸易以期多收税饷但不可与章程条约相背
一各口税务司手下之人内有日后可胜司税之任应由现任税务司为之表率令其妥悉税务并应留心学习汉文汉语以期日后可用
一各口派税务司系专为帮办税务起见其税务外地方各事与之无涉本不应干预惟税务司与地方官民相处熟悉遇有外国人与地方交涉之事从中调处两受其益原不在禁止之例然须将所处之事及来往信件均须报知总税务司若处置乖方以致别生事端总税务司不能代任其咎亦必将其惩儆
一各口税务司本口界外概不准管理别口税务及干预别口地方公事兹将各口税务司应管界址注明于后以便遵守　自香港至海南其中沿海归粤海关税务司稽查　自香港至潮州北之海岛名拉码磕斯归潮州关税务司稽查　自拉码磕斯至泉州府之海湾归厦门关税务司稽查　自泉州府海湾至北关海湾归闽海关税务司稽查　自北关海湾至乍浦归浙海关税务司稽查　自乍浦沿海至黄河老口以及沿江至狼山归江海关税务司稽查　自黄河老口至大清河归东海关税务司稽查　自大清河至山海关归天津关税务司稽查　自山海关至大连湾归牛庄关税务司稽查　长江自狼山至江甯归镇江关税务司稽查　自江甯至武穴归九江关税务司稽查　自武穴至岳州归江汉关税务司稽查　台湾西北沿海各处归淡水关税务司稽查　台湾西南各处归台湾关税务司稽查
一各口税务司内有代理人员与署理无异代理署理人员均与实任无异其来往文书均用平移不得自为高下
一各口税务司若无总税务司明文准行不得出驻扎之府界擅离职守如有紧要事件必须亲往应一面具文申报总税务司并先行知会该关监督其关上公事应交妥人接手照料不得有误其所管沿海各处有随时稽查之事准其派本关人往查
一各关所有总办帮办通事扦子手头目四项人等应领薪水不得由该关税务司增减亦不得任意撤退若内有不妥之人即准暂停薪水不令赴关办事一面申报总税务司示遵如此四项人内有自行辞退者亦随时具报总税务司以便另行选派
一通事之外各关所用之中国人以及外国扦子手人等如有不妥即由该口税务司立刻撤退如系书办应知照监督如系扦子手应报明总税务司
一各关所用如中国人月领银在十两以上外国人月领银在六十两以上者不得由该关税务司自行增添薪水
一各关之外国人除扦子手外若非总税务司派来之人概不准在关上干预公事
一若无总税务司及本关监督文书不准雇用洋商船只作为巡船
一若有在关上阻挠公事生端扰害之人如系中国人即请由监督惩办如系外国人应请监督行文该国领事官查办若领事不肯秉公办理即将情由申报总税务司并请监督及总税务司申详总理衙门各口税司均不得擅自究断
一各口税务司每逢结底将结内收支罚三项各款照前式摺报及遇事随时具报外每于月底须将该口买卖收税各情形简明报知均须端楷尽写汉文报摺不得挖补
一遇有别口发来单照内有错误或探闻别口界内有偷漏情弊应行文该口税务司查照该口税务司即行查办并一面知照该关监督
一各口收税除载在条约者无可更改外其日行详细章程亦应永远遵办如其中实有因时制宜必须随时更改者务当先期申请酌核不得擅自更改按所谓日行详细章程即后列之进出口上下货税司简明章程
一税务司总办帮办扦子手头目俟过五年后准告一年之假领一半薪俸回国休息须先三个月请假以便择人更换通事每三年准告假三个月领全薪俸均由议定各关税务司经费项下支给
一各口税务司总办帮办扦子手头目四项若有不妥由总税务司一人作主撤退或前期三个月谕知起身回国时即不另发银两若立时撤退者发给三个月俸银饬令起身若历过五年自行因病回国并非因事撤退者给予半年薪俸历过十年者赏给一年二十年者赏给二年亦均由议定各关税务司经费项下支给其各关税务司如有更动总税务司随时知照该关监督
一凡税务司与该口监督来往日行事件除寻常事件毋庸钞录外如有紧要之事钞报总税务司查核若与地方官有不得已行文者无论是否有关税务均须钞录具报倘有应行申呈总理衙门事件必须开具节略盖印画押呈送总税务司转呈
一总税务司所请在各关公事房内办事之外国人分为六等一税务司一总办一头等帮办一二等帮办一三等帮办一四等帮办内如有告假回国派以次之人接办准支本身薪俸一半署缺薪俸一半亦均由议定各国税务司经费项下支给
以上共章程二十七款各口税务司务须一一遵守如有违背者立即撤退
　　拟购挖土机船铁胁新式轮机片同治十三年十二月　　　　　　　　　　　　　　
沈葆桢
船工现已续办臣等查应亟购备者尚有三端一曰大挖土机船一曰船上铁胁一曰新式轮机船厂江滨年来泥沙日淤虽用挖土机船设法开浚无如地宽器小旋挖旋积倘江流日浅新船下水无由厂地便因而废闻外国有极大挖土机船计一点钟可挖土五十方尺当人工一千余担之多果得此船刷除积淤厂地乃可无虞此挖土机船之购所以不容缓也船胁必需天然弯木内地无之向运诸暹罗仰光等处闻该处近来此木亦少所以西洋刱易铁胁以济其穷闽厂前者皆用木胁迩来十六号开工木胁大形竭蹶勉强凑集尚不敷一船之用后继尤难罪亦改铁胁不为功惟此项工程本厂匠徒未曾素习不得不取式于外洋此铁胁之购所以又不容缓也旧式轮机用煤过费外国近又刱新式卧机以为兵船取其机器与水面平可以避也刱新式立机以为商船取其机器所占舱位无多可多装客货也煤较省而机较灵非各购一副而来俾匠徒仿造则巧拙悬殊造船之功亦难于精进此新式轮机之购所以又不容缓也惟此三项之费自定购以及保险包扎护送合拢计非二三十万金不可使惜一时之劳费误后日之远图因小失大又非良策臣等再四思维似难中辍合无仰恳　天恩俯准乘此防务已松饬日意格先赴厦门打电线出洋探悉三项实价然后令其归国先办大挖土机船一只迅驶来工以保厂地一面在法国定造铁船胁全副带匠一二人前来合并教匠徒打造约限一年成功而归一面往英国定造新式卧机立机各一副带匠二三人前来合拢并教匠徒铸造亦约限一年成功而归铁胁必取法国者以闽船皆法匠所造其尺寸乃符新机必取英国者以英船向称坚致其制度无弊也至议定制铁甲船未知底细下手殊难亦拟令日意格顺途细访详悉开单寄归以便他日斟酌举办
　　核减台煤出口税片光绪元年　　　　　　　　　　　　　　　　　　　　　　　
沈葆桢
臣等伏思台湾病于土旷土旷之病由于人稀重洋远隔必利巿三倍而后内地食力之众不召而来垦田之利微不若煤矿之利钜垦田之利缓不若煤矿之利速全台之利以煤矿为始基而煤矿之利又以畅销为出路南北各省按日以煤炊爨入冬以煤御寒若出口畅旺煤价必昂于民间不无窒碍台地则炊爨御寒均无藉于煤除出口外别无销路其煤质脆松不敌西洋所产而与东洋之煤尚相去不远然台煤虽富年来开采仍不甚旺其所以不旺之故则由于滞销西洋产煤金山最伙从前夹板船只皆绕金山而来货物而外以煤压载煤佳而价平此固非台煤所能敌自埃及红海开通以后洋船无须绕道金山金山之煤遂稀其价亦日昂而台煤仍不畅销必将台煤减税以广招徕以后税则虽减而总计税入仍不悬殊于民间生计当有起色至船局所用台煤向系免税不在定则之内今拟请将出口煤每吨减为税银一钱如蒙　天恩允准伏恳　饬下总理衙门劄行总税务司明言台煤无关民间日用为洋舶所必需是以减税惠商南北洋各口均不得援以为例谨附片覆陈
　　筹议出关饷需碍难借用洋款疏　　　　　　　　　　　　　　　　　　
两江总督沈葆桢
窃臣等承准军机大臣字寄光绪二年正月初七日奉　上谕左宗棠因出关饷需紧迫拟借洋款一千万两事非得已若不准如所请诚恐该大臣无所措手于西陲大局殊有关系着沈葆桢即照左宗棠所奏妥速筹议奏明办理等因钦此仰见　朝廷轸念西陲救民水火之至意查左宗棠原奏沥陈饷源枯竭万不得已而议借洋款在该督臣劳心焦思独以危局抚士卒于饥疲创病之余筹馈运于雪海冰天之界仔肩艰钜冠绝一时臣等忝任封圻谊均休戚如果于事有济曷敢稍存推诿上海为洋商精华荟萃之地关道所属多洞悉洋情之员以利招之一呼百诺江南自兵燹后宜修举废坠刻不容缓者殊多特以度支匮于转输驯致迁延岁月关陇暂有巨款支拄协济稍松江南及是时为自顾之谋计亦诚便而臣等夙夜不寐反覆再四窃虑此举有病于　国关系綦大即西陲军事稍纾目前之急更贻日后之忧不敢不将实在情形为　皇太后　皇上缕晰陈之伏惟国债之说行于西洋而西洋各国受利受病相去悬绝则以举债之故不同而所举之债亦不同也夫开矿造路挖河巨费也而西洋各国不惜称贷以应之者盖刻期集事课税出焉本息之外尚有奇赢所谓以轻利博重利故英美等国有国债而不失为富强若以国用难支姑为腾挪之计后此息无所出且将借本银以还息银岁额所入尽付漏卮目下如西班牙土耳其皆将以债倾国日本亦駸駸乎蹈其覆辙矣此举债之故之不同也英美举债于本国之商国虽病而富藏于民有急尚可同患若西班牙等国输息于邻封一去不能复返此所举之债之不同也昔岁台湾之役本省罗掘一空外省无丝毫可以协济急何能择出此下策然以新疆较之局面之广狭事体之难易相悬奚啻霄壤台地东西二三百里南北千有余里日本贸贸然深入绝地虽有必死之志而无可久之资坚与相持情见势屈倘照原议借款六百万则善役之事以次备台煤矿茶山所出渐足馈军一借断无须再借嗣因借过二百万倭事业已定局部议饬令停止臣葆桢即不敢再申前议新疆广袤数万里戈壁参半回部本其土着根深蒂固既无尽剿之理又无乞抚之情似非一二年间所能就绪即使事机至顺逆回弭首诸城尽复与俄为邻互市设防正重烦　朝廷擘画而非放牛归马之时也洋人肯以巨款借我者恃有海关坐扣如取如也洋人取之海关海关仍待济于各省向日各省仅筹协饷已催解不前今令兼筹协饷之息能如期以应乎协饷愆期而海关病海关无可弥补不得不亏解部之款而部库病虽日取各省督抚藩司而劾之饷项祗有此数此盈则彼绌朝取则暮涸坐待严谴而无可如何前届左宗棠借洋款三百万计息盖七十万若以此七十万供西征之饷未必不少有裨补今以一千万照台湾成案八厘起息十年清还计之耗息约近六百万不几虚掷一年之饷乎若照数乘除则西征仅得四百余万实饷耳前届之三百万至光绪四年始清而续借之一千万今年即须起息明年即须还本海关应接不暇而西陲之士饱马腾不及两年涸可立待进兵愈远转运愈难需饷亦愈钜将半途而废乎势必不可将责各省于还债之外另筹解济乎势又不能将再借洋款乎海关更无坐扣之资呼亦不应徒令中兴元老困于绝域事岂忍言者此臣等所以反覆再四而不敢为孤注之一掷者也
夫以出关之事之急左宗棠筹借洋款本有成案不遽委员径向洋人定议而谋之于臣葆桢　谕旨又饬臣葆桢妥速筹议奏明办理则万难尽善之处已在　圣明洞鉴二三老成独照数计之中如臣等博不分畛域之名罔顾事后之无可收束于心窃有所未安然谓西征可停则臣等又断断以为不可何者我退则敌进关陇且因而不靖徒弃　祖宗辛苦艰难缔造之地而列戍防秋劳费亦复相等顾臣等窃以为左宗棠此行不当效霍去病之扫穴庭而当师赵充国之养威负重将帅无赫赫之功而　国家受万全之福诚能扼其冲要坚壁清野开水利广屯田考畜牧关外多一分之产关内即省一分之运反客为主胁从者稽首归命渠魁亦束手就缚较之糜血肉于坚城之下求万有一然之胜其得失可同日语耶夫甘饷之钜困于馈运耳馈运省则一年之饷可支两年目前不能不饬各省勉力筹济臣请　朝廷发旷代之　德音以内厍为之倡　皇太后　皇上躬行节俭度越寻常岂复有不急之需可以议裁议减者然其数不在多但得　明诏数言足以激将士敌忾之心而生疆吏同仇之感左宗棠原奏深言甘饷为海防所占惟江西浙江两省尚能力顾大局查海防专款奉拨瞬将经年臣葆桢恐分之则为数愈微咨请各省尽解北洋冀可藉资集事而去岁所报解者亦仅江西十万浙江十万他省涓滴俱无可见各省非有所偏倚于其间限于力耳此时各省未必尚有留存巨款以待添拨各省原拨陕甘之款有解不及半者虽添拨亦徒拥虚名应恳　敕下部臣熟权缓急将有着之款移稍缓者于最急之区庶几各省关可以勉强从事如江苏协甘之款内有每月一万归陕西抚臣收放窃计陕西肃清多年本省防军不难自筹一万此款似应归之西征江西派协云贵之兵饷勇饷为数颇钜夫云贵未尝不急然较之西征则缓矣凡类此者似宜由部臣通盘比较酌量匀拨至遣使之举已有成议然数道并出则所费不赀应请除已奉　谕旨者准行外其余且作缓图俾部库得以周转军兴以来各路军营亦殊难得满饷如果部拨之款能解至八成以上以左宗棠之恩义拊循之大局必不至决裂臣等鳃鳃过虑何当机宜窃欲以责难之忱上吁　君父而以共济之念求谅大臣除将两江协甘饷项汇核数目另行附片陈奏外所有遵　旨筹议出关饷需碍难借用洋款缘由恭摺由驿五百里驰陈
　　开平煤出口税拟请援案减定片光绪七年　　　　　　　　　　　　　
北洋大臣李鸿章
据候选道唐廷枢禀称开办矿局以来购备机器延订洋匠工司及买地筑路挑河经费成本既重煤价亦因之而昂若再加现定之税额其势必不能畅销而关税亦鲜有实获与其税重而少所收不若减轻而多所纳以煤斤而论洋煤每吨税银五分土煤每税银四分合之一吨实有六钱七分二厘若加复进口半税已合每吨银一两有奇盈绌悬殊前两江总督臣沈葆桢于台湾基隆开煤时奏准土煤每吨征税一钱较洋煤业已加重嗣湖北用机器开采亦奉　谕旨准照台湾税则在案从前严定土煤税章之意或恐煤税减轻则土煤出口日多内地煤价必长故特重其税以示限制惟是土法采煤只能售于近地若从陆路车运出口脚价太重断不合算其所采浮面之煤实不足供轮船制造等用如直隶山西等处煤产专济京城内外之需并无转运来津者是其明证似多运出口一节本可无虑今开平煤矿全用西法每日出至五六百吨之多据洋师测量足供六十年采取除运往要口分供各局及中外轮船之用并可兼顾内地民间日用刻下运道疏通脚价既省若再将税则减轻煤之售价必廉可以畅销无滞而运售于各局者不致再用洋商昂贵之煤其有裨于公款不少等情前来臣复饬津海关查明历年洋煤土煤进口数目开具清摺自同治十年起至光绪六年止洋煤进口计八万一千五百余吨土煤进口仅五千五百余吨而出口土煤则天津向所未有盖由税则厚薄不一土煤壅滞难销若不变通设法更定章程殊非通筹理财之大计合无仰恳　天恩俯准开平出口煤斤援照台湾湖北之例每吨征收税银一钱以恤华商而敌洋煤庶风气日开利源日旺而关税亦必日有起色矣
　　请开两广铁禁疏光绪十三年　　　　　　　　　　　　　　　　　　　
两广总督张之洞
窃据两广盐运使王毓藻会同广东布政使高崇基详称各省铁斤铁器定例不准下海所以预防移济洋盗也海禁既开今昔情形迥异每岁外洋钢铁入口不下数千万斤所售枪炮器具不下数百万件销银不止数百万两有来无往理殊不平近年来各省讲求矿务率以煤铁为大宗粤铁尤属精良而销路不广即欲行销沿海各口陆运脚费既烦海运又冒法网徒使洋铁到处通流大利尽为所夺广东现在矿政局鼓舞商民应请将两广铁斤铁器免禁出洋至出口之处一体照例完纳税厘详请具奏前来臣查粤铁出产素饶行销不广听其顿滞一区不惟洋铁行漏卮难塞即粤铁盈积私贩亦难尽绝徒令矿法多一窒碍工商少一营生伏查光绪九年十二月臣在山西巡抚任内会同北洋大臣李鸿章奏请将山西铁斤准由天津出口转运各处奉　旨照所请钦此现在晋铁由津出海转运奉天省久已钦遵办理广东广西事同一律且广东现在开办矿政该司道等所请援案免禁出洋系为利民通商起见相应据情奏恳　天恩俯准两广铁斤铁器海运出洋销售以兴矿务而惠商民
　　中英烟台会议条款第三端之一及三端之三三端之七　通商约章类纂
一所有现在通商各口岸按前定各条约有不应抽收洋货厘金之界兹由威大臣请议本国准以各口租界作为免收洋货厘金之处俾免漫无限制随由中国议准在于湖北宜昌安徽芜湖浙江温州广东北海四处添开通商口岸作为领事官驻扎处所又四川重庆府可由英国派员驻寓查看川省英商事宜轮船未抵重庆以前英国商民不得在彼居住开设行栈俟轮船能上驶后再行议办至沿江安徽之大通安庆江西之湖口湖广之武穴陆溪口沙巿等处均系内地处所并非通商口岸按长江统共章程应不准洋商私自起下货物今议通融办法轮船准暂停泊上下客商货物皆用民船起卸仍照内地定章办理除洋货半税单照章查验免厘其有报单之土货只准上船不准卸卖外其余应完税厘由地方官自行一律妥办外国商民不准在该处居住开设行栈
一洋药一宗威大臣议请本国准为另定办法与他项洋货有别令英商于贩运洋药入口时由新关派人稽查封存栈房或趸船俟售卖时洋商照则完税并令买客一并在新关输纳厘税以免偷漏其应抽收厘税若干由各省察勘情形酌办
一以上议准添开通商各口岸及沿江六处准起卸货物一节应由李大臣奏奉　旨准于半年期限开办各口租界免洋货厘金及洋药在新关并纳厘税两节俟英国会商各国再行定期开办
　　照会法公使恭思当商务专款十条光绪十三年　总署王大臣
第一条
除今约所改之款外光绪十二年三月二十二日在天津所定之和约换约后仍即逐款切实施行
第二条
按照光绪十二年三月二十二日所定和约第一款两国指定通商处所广西则开龙州云南则开蒙自缘因蛮耗系保胜至蒙自水道必由之处所以中国允开该处通商与龙州蒙自无异又允法国任派在蒙自法国领事官属下一员在蛮耗驻扎
第三条
现因中国北圻来往商务必须设法作速振兴所有光绪十二年三月二十二日和约第六七款内所订税则今暂行改定凡由北圻入中国滇粤通商处所之洋货即按照中国通商海关税则减十分之三收纳正税其出口至北圻之中国土货即按照中国通商海关税则减十分之四收纳正税
第四条
中国土货按照光绪十二年三月二十二日和约第十一款第一节完纳进口税后过北圻到越南海口者除中国之外如系前往他国者则出口之时应照法越税则纳出口之税
  </div>
  <div class="pagination">
   <a href="皇朝经世文续编-清-葛士浚_page97.html">
    上一页
   </a>
   <span>
    ...
   </span>
   <a href="皇朝经世文续编-清-葛士浚_page93.html">
    93
   </a>
   <a href="皇朝经世文续编-清-葛士浚_page94.html">
    94
   </a>
   <a href="皇朝经世文续编-清-葛士浚_page95.html">
    95
   </a>
   <a href="皇朝经世文续编-清-葛士浚_page96.html">
    96
   </a>
   <a href="皇朝经世文续编-清-葛士浚_page97.html">
    97
   </a>
   <span class="current-page">
    98
   </span>
   <a href="皇朝经世文续编-清-葛士浚_page99.html">
    99
   </a>
   <a href="皇朝经世文续编-清-葛士浚_page100.html">
    100
   </a>
   <a href="皇朝经世文续编-清-葛士浚_page101.html">
    101
   </a>
   <a href="皇朝经世文续编-清-葛士浚_page102.html">
    102
   </a>
   <a href="皇朝经世文续编-清-葛士浚_page103.html">
    103
   </a>
   <a href="皇朝经世文续编-清-葛士浚_page99.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
