<!DOCTYPE html>
<html>
 <head>
  <meta charset="utf-8"/>
  <title>
   皇朝经世文统编 - 第 205 页/共 287 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文统编 - 第 205 页/共 287 页
  </h1>
  <div class="content">
   第二条酌留厘卡充饷

　一原奏第十六条内户部议酌留沿江厘卡供给水师制造军火器械船炮以各处商货畅滞时地不同经收数目难以悬定多则中饱少则贻误饷需不可不豫杜其弊应如何酌盈剂虚俾垂久远妥筹章程奏明办理等因臣等查长江水师兼辖五省所需饷项合之则见多分之则见少应于五省各留厘卡一处湖南即留岳州一卡湖北即留汉口一卡江西即留湖口一卡安徽即留大通一卡江苏即留洲一卡岳州汉口两卡所收之厘每年每卡各提十余万两解交湖北盐道衙门供支水师之用其余入仍归两湖藩司收用湖口大通洲三卡所收之厘每年每卡各提十余万两解交江宁盐道衙门供支水师之用其余入仍归三江藩司收用归水师用者由江楚总督报销归藩司用者由该省巡抚报销俟水勇裁撤完毕经制水师立定之后此五处卡员即由江鄂两盐道会同该省藩司委员经收自此五卡之外各省厘卡俟军务大定本应全行裁撤倘有愿留一二卡添补永远经费者由各省督抚体察项目奏办

　　　第三条裁撤水勇日期

　一原奏第二十三条内户部议江南军务大定所有各营勇丁自当续陆遣撤酌留水勇改为经制水师应令将遣撤勇丁数目何时撤尽粮额何时起支一并奏报等因臣等查长江水勇向分内江外江两军除留补缺额外所有内江一军水勇已经臣彭玉麟陆续遣撤其数目业经咨报兵部在案其外江水勇此次奏定补缺一案即将勇目次第裁撤俟撤尽再行咨报此外尚有淮扬水勇一军太湖水勇一军原议第五条内另设淮扬经制水师太湖经制水师现已将大概规模议定臣国藩拟于一两月内会奏定案俟经制水兵之案奏定后即将淮扬水勇太湖水勇遣撤陆续具报

　　　第四条派船巡查私盐

　一原奏第二十七条内户部议炮船为长江之利器以之巡缉私盐固最便利而包庇私盐实难稽查若不严定章程将来弊窦丛生鹾政因此而坏营制即因此而弛关系实大应令提督会同江楚总督公同遴选师船奏派若干只另立旗帜字号仍令两淮盐运使及湖北盐道会同各营严密查访其未经奏派之哨船不准干预盐务如有包庇私盐官则参办兵则比照寻常私枭加等治罪其如何明定官兵处分罪名应令悉心酌拟奏明定案等因查前奏由汉阳洲两镇标派船巡缉私盐兹定洲镇派巡盐船三号一年一换归运司暨栈委员稽查其饷即由栈支发汉阳镇派巡盐船三号一年一换归湖北盐道暨督销局稽查其饷即由督销局支发所巡不过上下四十里不准太远以防流弊此外战船一概不准干预盐务至弁兵包庇私盐或失察或知情或受贿或通同兴贩各有本例将来应按照情节问拟毋庸另立处分罪名转启迁避之渐

　　　第五条酌定炮械旗帜

　一原奏第七条内工部议战船应配旗帜炮位等项应令查明各船应配何项炮位旗帜器械若干即将名目件数造册送部查该等因查长龙战船头炮二位系洋庄各重八百斤一千斤不等边炮四位洋庄各重七百斤稍炮一位洋庄重七百斤舢板战船头炮一位洋庄重七百斤八百斤不等梢炮一位洋庄重六百斤七百斤不等两边连珠小炮二位重四五十斤不等此外洋枪鸟枪刀矛之类随宜分配至战船旗帜悉以桅旗并梢旗为主凡桅上用方旗长龙船桅旗长一丈二尺宽七尺舢板战船桅旗长九尺宽六尺上半节俱用红色下半节俱用白色或画北斗或画太极图或画如意之类提镇各标各画一样以示区别船梢用尖角旗长龙梢旗长一丈一尺宽九尺舢板梢旗长九尺宽七尺均写明某标某营某哨字样此外各标各营哨或桅上添一小旗或船头设一立旗或写姓号为记颜色制度各听其便

　　　第六条更换缺额官阶

　一岳州汉阳湖口洲四镇中军游击营制惟岳州汉阳两镇用船三十三号其湖口洲两镇中军仅用船二十三号该两营地当冲要不敷分布洲又有应派巡盐之船尤嫌其少查原奏第七条长江提镇例给座船外各给督阵舢板二号以守备为哨官本应设立守备十二缺兹将此十二缺裁去拨六缺归湖口中军营拨六缺归洲中军营改为守备各一缺千总各二缺把总各三缺共成十二缺之数与原奏七百七十四哨总数相符而四镇中军船数亦不致多寡悬殊所有提镇督阵舢板之兵丁由中军派员管辖

　　　第七条议裁旧日额缺

　一原奏第二十九条京口狼山湖口汉阳岳州等营凡向有水师之名而无炮船之实者今各该处均立标营应改从新章悉归长江水师提督节制以昭画一其向无水师名目者不必更改等语查原议之意滨江旧设之水师仍不裁革不过改归长江提督节制而已近来细加讲求旧营断不能与新营相合旧制虽名水师而无船无炮官员各有衙署新章则水师专以船炮为主自都司以下即无衙署以船只为办公之所旧制水兵口粮不过月支一两至二两为止新章则水兵口粮月支二两七钱而官员之俸薪养廉船价亦与旧制别旧营水兵不习驶船放炮等事新章则专重驶船放炮等事若将旧营与新营并存则规制悬殊必生觖望若令旧官补新营之缺则舟居不惯必难得力再四筹思迄无善策惟有将滨江旧日水师酌量裁去如湖北原设之荆州参将营汉阳副将营湖南原设之洞庭水师营岳州水师营江西原设之鄱湖南湖九江水师营均应裁去所裁之缺副将参将游击都司等均请兵部另行调补陆营实缺守备千把外委等均由该省督抚另行调补陆营实缺其未经调补以前仍在原省支食本缺廉俸其兵丁则竟行裁去无庸另募兹将应裁各缺开单进呈　御览至长江水师西至荆州为止其自荆州以上泝江至宜昌巴东原奏事宜第五条声明另由湖北设防所有宜昌镇标水师三营应仍其旧但归湖北督抚提督统辖不归长江提督节制又如江南旧有京口水师副将三营及狼山以东各水师旧营现议将江苏水师认真整理或裁或改由臣国藩另案奏办

　　　第八条各省督抚节制

　一长江水师虽以提督为主而在五省境内应各归五省督抚节制调遣副参游以下归本境巡抚节制总兵并归总督节制即以湖南而论去太平府提督衙门甚远若该省有土匪窃发须用战船剿办者即由湖南巡抚檄调境内水师往剿岳州镇总兵接到咨檄立即发兵不可等候长江提督回文致误军机湖北江西苏皖四省巡抚皆然至总督调度辖境水营尤通行之旧例平日无事之际督抚偶调水营操演一接檄文立即前往应操不可借口等候长江提督回文致误操期盖立法虽密设或长江提督不得其人则法皆不行口粮既恐虚糜船炮亦恐废坏若督抚中有一省认真者则一省之水军不致废弛有两省勤操者则两省不致废弛自调兵调操两事而外凡水营政务各督抚仍商之长江提督听候主持

　　　第九条核定防处分

　一原奏第二十二条遇有劫盗案件由长江提督项目参办而未将处分详细声明查武职防抢劫案件向例查明离汛地里数分别处参有五里以内五里以外之分又有专汛协防兼辖统辖之别今长江水师分布江面自都司守备以下即以座船为衙署本应随时上下梭巡不能指定汛地五里之起讫确在在何处拟以哨官为专汛之官营官为本辖之官遇有抢劫案件专汛哨官是何职名应由该营官指出初参仍照定例四月限满题参防专汛官住俸本辖官罚俸六月二三四等参向例一年限期者酌量加重改为各予限八月二参限满专汛官降一级留任本辖官罚俸一年三参限满专汛官加重降二级留任四参限满专汛官加重降二级调用不准抵销如汛守内有一夜连劫数次情事仍照旧例俟三月限满犯无弋获即将专汛官降二级调用本辖官降二级留任无庸立协防外委名目亦毋庸议统辖官之处分倘能于限内获犯过半兼获盗首均准免其参处遵照原奏由提督查明随时专案参办如提督迟不开参即由督抚参奏以示江面劫案较陆路尤为慎重又有应酌议者水师处分既已加重则江中鱼船应概归水师稽查管辖向来江中水盗均以渔船为窝藏出没之所嗣后鱼税仍归州县经收渔船则归水师编查以清盗源而一事权

　　　第十条各营轮流更调

　一水师所重者以船为家不准登岸居住若永远驻一处则经年累月战船全不移动必至废弛朽坏相率私造屋宇弃舟楫而住屋宇不可不防其渐兹定江楚各营每逢半年更调一次副将与副将之营互调参将与参将之营互调游击与游击之营互调每营调居客汛二次驻一年又准调回本汛一次驻半年其互调之或远或近听提督随时斟酌总不令其废弛安逸依恋陆居而已惟哨官之有防处分者不准调动以杜规避

　　酌议江苏水师事宜疏同治七年　　　　　
曾国藩

窃臣拟酌改江南外海水师营制业于本年四月初七日附片陈奏大概在案伏思厘定新章必须参稽旧制查中枢政考所载江南水师向分外海内河两支外海兵六千七百十七六名官一百一十八员内河兵八千零二十一名官一百三十三员其船数则无可稽考道光二十四年前督臣璧昌奏称江南旧例营船二百七十五只业已破废不堪另造舢板船一百三十五号大船十二号等语约而计之其船不过装载二千数百人额定之兵尚有万余人无船可载有水师之名无舟楫之实不能不大为变通讲求实际窃谓水师之多少宜以船只之多少为断无船则兵无用武之地官为虚设之欲定水兵之额数必先筹口粮之入兼筹修船之经费即如外海船只须用广艇红单拖罟之类每造一号动费数千金夹底者或万余金加以大小修整绳索摃具子药炮械所费更为不资上而火轮兵船用尤巨下而舢板小艇需费亦繁竭江苏之物力不过办船百余号装兵三千余人而止其不能不大裁旧制之兵酌减旧设之官者势也至于养兵之饷旧制水师亦照陆营之例有马粮战粮守粮等名目平日或小贸营生或手艺糊口尚不足以自存今既责令常住船上不得不稍从优厚故长江章程兵粮月支二两七钱或三两不等较战粮已加一倍较守粮几加二倍今议江苏水师亦宜仿照长江之例外海则尚须略增自军兴以来绿营之兵无功各省之勇着绩兵丁亦颇以平素饷薄为辞今欲一兵收一兵之用不能不酌增口分者亦势也惟既增出即须筹划入长江之饷五省各留厘卡一处系出于常赋之外臣尚以太多为虑江苏水师则经费出自司库断不能于正额之外添出无着之饷尤不可狃抽厘之说留一永远之卡溯查乾隆四十七年增兵六万有奇其时大学士阿桂上疏陈论以为国家经费骤加不觉其多岁支则难为继臣国藩于咸丰元年在侍郎任内奏请裁兵即引伸其言叹为远虑今日整理水师岂肯尽背前言江苏水师嘉庆道光年间每岁用银若干苏省无案可稽此时约计算总不欲使新章之银浮于旧制之外如其不敷更须酌裁陆兵以补救之不独江苏为然也即沿海各省整顿水师均须核算饷项如使新饷过浮于原数即应兼裁陆兵以酌济水饷盖水师久无战船非修造两三年不能集事陆路纵缺额兵苟募勇两三月即可成军陆路则有事招勇无事裁撤水路则制器于多年取用于一旦权衡缓急海疆似以水营为重其它省之但有陆兵并无水师者纵不遽议裁撤趁此中原大定之际亦可将出缺之弁兵缓至二十年后再议募补将来重募之日尽可放浙江之例大减额兵酌加口粮此又因节省经费而兼筹陆营之计也谨议江苏水师事宜十四条营制十六条缮具清折恭呈　御览伏乞　敕下各衙门详细会议归于至当凡疆臣奏事每畏部臣驳诘亦古来之恒情独至此等大政则不畏驳诘且惟恐其不驳惟恐其少驳目前多一诘难日后少一愆尤不特求部臣再三驳诘即江苏前后各任如协办大学士湖广督臣李鸿章在苏省用兵最久洞悉水陆情形两江督臣马新贻在浙江办理减兵事件讲求已熟江苏抚臣丁日昌素有捍御外洋之志并请　下李鸿章马新贻丁日昌各抒所见将江苏水师船政妥为核议务使外防与内盗并谋旧制与新章并顾臣虽离两江倘有所见仍当续行陈议期于利多弊少不特江苏为然即长江水师亦乞　下沿江五省督抚随时察看如有不妥之处三年以内尽可奏明斟酌损益臣断不因系初识之人稍存回护之见臣之微意不过欲使中国兵勇以舟楫为室家以海洋为坦道庶几事宜屡试而渐精人以押水而渐壮至于船式如何而后善营制如何而后强自当博采言不敢执成见也一俟江苏水师定章后沿海闽粤各省均可参酌办理大局幸甚所有酌议江苏水师事宜缘由谨会同两江督臣马新贻江苏抚臣丁日昌恭折具奏

　　新设皖南镇标营制疏　　　　　
两江总督李宗羲

皖南镇总兵一缺前于咸丰五年经前总督臣怡良奏准添设营制事宜当因军务吃紧未遑议及迨同治四年前署督臣李鸿章奏请分成招补安徽各营兵额案内声请皖南镇标下除统辖徽宁池广芜采五营外应否添列几营抑就中酌改增定旋准兵部议覆当此　国帑支绌之时未便再添营制以糜饷需应准其就中酌改增定等因奏奉　谕旨依议钦此当经转行皖南镇道会同藩臬司查议去后兹据安徽布政使裕禄等议详前来臣等伏查皖南四府一州地广山多最为紧要从前设立徽州宁国池州广德芜采五营兵数无多颇形单薄今既添设重镇自应仿照寿春镇营制设立镇标左右两营查皖南地方以宁国为适中之地带浙襟江通衢四达总兵宜驻宁国府城居中控驭管辖改设之镇标左营添设之镇标右营及原有之徽州池州芜采广德四营听两江总督安徽巡抚节制其镇标中军拟以宁国营作为镇标中军左营原设弁兵毋庸增减惟宁国营系参将改为镇标中军似与体制未符查芜采营游击与徽宁道同驻芜湖该处为七省水陆要冲商贾辐辏巡缉弹压亦须体制稍崇之员方资控制拟将宁国营原设参将改为芜采营参将额缺其芜采营游击调赴宁国改为镇标左营游击兼管中军事又添设之镇标右营体察情形拟设都司一员中军守备一员千总一员把总三员马步战守兵三百名惟通省各营无可裁拨查有安庆营副将所之防江游兵二营本系专辖江南兼管南北两岸陆路支河港现在长江已设水师专顾江防该二营系北岸屯防省城暨和含二州县城守要隘外所余不过口门支河及沿江集镇汛境既少额兵尚可稍减拟于游兵营抽兵二百一十名防兵营抽兵九十名共成三百名拨归右营以符增设之数所设千总一员把总三员亦于游防二营内裁拨其都司一员守备一员查安河各营实无可以抽拨改移之缺拟请添设以重营伍再游兵防江二营原驻大江北岸前因统辖江面设有哨船是以兼管江南汛地今既无江汛之责又无巡哨船只若仍兼管南岸汛地势虽联络拟将该二营原管南岸汛地拨归皖南镇标分隶池州芜采二营管辖即于防江营内拨留和悦洲把总一员守兵四十名归并池洲营游兵营内拨留守兵二十五名归并芜采营并于芜采营原设马兵内改设外委一员添派设防又防江游兵二营有原管之江心洲汛若归长江水师兼管恐该官兵等藉巡查为名弃舟登陆致启陆居之渐自应仍归陆兵分巡惟简僻孤洲地处江心四面皆是水师时有炮船梭巡形势今昔不同拟将各该洲汛在皖南境内者统归池洲芜采两营兼巡在江北境内者仍归北岸之游兵防江二营照旧巡防遇有案件汛洲地居民失事者概归陆营开参行泊船只失事者即归水师开参如此就中增改各营兵额不甚悬殊足敷控制而增饷尚无多于差操巡防亦可藉资周密其徽州广德二营悉仍照旧毋庸更张谨将添设裁并各营及增减饷项数目分缮清单恭呈　御览仰恳　部议覆施行

　　会筹甘省变通兵制疏光绪五年　　　　　
陕甘总督左宗棠

窃甘肃地处边要军政为先时值肃清应裁防勇以复制兵减额兵而节饷项臣等前在闽浙办理减兵加饷一案颇着微效两省营伍渐有实际去冬臣昌浚度陇时臣宗棠即将甘省兵制应变动情形附片陈明请由臣昌浚咨商主办奉　旨俯允在案窃维制兵之设所以备缓急而固疆圉强弱攸分所关甚巨　国家养兵二百余年岁糜　帑藏此次军兴未能稍收制兵之效者由于饷薄而额多夫兵在精不在多兵之能战视夫练之精否兵之不能练视夫饷之足否若饥乏之卒内顾不遑不得不听其别营生业心志因之而纷精力因之而懈技艺因之而生兵与将两不相习无论不能驱以御敌即训练亦难投时入操名为制兵实与惰民无异徒为地方之蠹而已各省戎政废弛弊虽不一而其要皆由于额多饷薄不能勤督精练初以贵饷无成可得多兵之用不知兵不练与无兵同练不精与不练同虽名为节饷而实则并此薄费亦觉虚糜臣宗棠于同治五年闽浙减兵折内言之详矣甘肃为材武著名之邦其风气刚劲习苦耐劳本非他省制兵可比乃此次回乱列郡沦没均赖客勇之力本地无一枝劲旅杀贼立功而哗噪之事亦数见焉额兵之数非不多也原定饷章本薄加以层层剥削马兵差堪自给步守各兵未免过苦难得其力甘省赋少兵多军食向资他省饷源稍绌动滋事端惰兵骄骑由来已久非亟议更张望其转弱为强不得也久留勇则费不支全裁兵则悉无备仍循旧制则难期起色别议加饷则无可筹臣等再四商酌亟宜援照闽浙成案量减可裁之兵以节饷糈即以所裁之兵饷加之所留之兵庶兵力较纾可责其勤练将弁各予以津贴革除虚冒应差挂名辞伍诸弊庶帑项无增军政可期其精实甘省在昔为边要重地雍正中定额较内地为多后虽陆续裁减而合一提四镇并督标暨陕西提督所辖驻甘各标计之尚存马步守兵五万七千四百余名新疆换防兵九千余名一并在内岁需兵饷马干银七十八万六千六百余两上色仓斗粮三十五万五千四百余石马料一十一万二千一百余石草八百万零三千五百余束公费银三万一千三百余两其大较也原设兵额之多缘地居边塞北连蒙部南杂番回西路新疆更番换戍防范宜周兵力不得不厚也若就现在情形而论新疆各城渐臻底定方议另立营制甘肃已内地调拨渐稀蒙古王公贝勒台吉列戍边防涵濡教化历久而驯顺有加北路无须重兵镇压即南山番族时有窥隙劫杀之事然非无要可扼如果布置周妥亦保无虞宁夏等处以河套为虑今套患久销沿边一带且资其接济西宁河州辖境虽与撒喇野番错处情形稍为吃重然回务既平小股匪番无须大队时势攸殊兵固有可裁者现拟将督提镇标路各营酌量地方今昔情形分别轻重仍按照马步守三项名目分成核减甘省马兵额数较多边地虽宜用骑而应敌布阵必步兵多于马兵乃可制胜是马兵固有可裁者现查关内各营马步守三项兵数参差不一多寡悬殊章程未能画一当初随时增损自非无因而据现在情形审之应变通以尽其利至于粮饷拟将减存兵数量加折色以资饱腾臣等数月以来周谘博访往复函商减兵增饷章程甘肃实宜仿照办理除加增兵饷外尚可节省银六七十万两以之拨充新疆设省经费于西事亦不无小补据藩司崇保详请具奏臣宗棠详加复核无异除将未尽节目及疏漏之处随时咨部办理谨将拟议甘肃省变通兵制事宜列为十条会同甘肃提督臣周达武陕西提督臣雷正绾合词恭折具奏

　　谨陈酌改营制藉节饷需管见疏　　　　　
湖南巡抚卞第

窃维　国家财用至今日而愈艰综计岁出大宗莫如兵勇之兼设查直省旗绿各营兵额七十七万余人每年薪粮计银一千数百万两养兵不为不多费饷亦不为不巨在　朝廷规模远大原不惜散财以备兵无如兵愈多则力愈弱饷愈巨则国愈贫粤逆自金田起事初不过二千人广西额兵二万三千土兵一万四千乃以三万七千之兵不能击二千之贼广西兵不可用他省可以类推其后发捻回苗等匪悉赖湘淮营勇剿除勘定绿营战绩无闻大乱甫平伏莽未尽兵不得力勇难尽裁撤于是岁资勇粮又在一千余万两赋入有常何堪如此耗费说者谓裁勇补兵足资节省不知勇粮较兵饷为优孰肯背井离乡就此数钱两许之饷勇之不愿为兵有必然者今欲化弱为强兵皆如勇势非裁额并粮变通营制不可变通营制非渐次办理不可何者营制不可变通则今日所练之兵仍是旧染之习变通不渐次办理则骤闻裁汰之议未必不启军众之疑所为变通者绿营饷制每月马兵一两九钱战兵一两四钱守兵九钱零月饩无多必藉小贸手艺以谋兵畜既不能禁兼别业即不能责令专操无论技艺之生也而其分归乡里各谋生计遇有调遣或制造锅帐或整理器械或安顿家口或雇倩顶替非数日不能成行军情瞬息万变何可任此迁延从前削平大难各省用勇不用兵者正为仓卒不堪以应变也臣请拟裁额并粮以两饷挑养一兵厚其禄俾无室家之累仍仿勇营规制如额兵一万分作二十营以一半驻守以一半巡防南营至北东营至西互相逻束令习辛勤仍复按时更替以均劳逸无事则计日操防有警则随时援应申明纪律不准再蹈绿营习气所有营官于现职副参游中遴选曾经战阵谋勇兼优者任之都守以下充当哨弁现时新疆设立提镇各官奏请照楚湘营制者即此意也所谓渐次办理者兵现减额原设将弁亦应随之核减绿营将弁岁领廉俸马干薪红银两职分大者一官可抵百兵之饷小者亦可抵十余数十兵之饷故大学士臣曾国藩筹议安徽绿营　奏请将零星孱弱之兵一律裁撤营汛将弁暂缓序补诚以裁汰兵丁须先裁汰将弁乃不手盖绿营积弊隐匿空粮摊扣月饷以及左右役使无非额兵裁汰之议洵与将弁不便故多设辞阻挠希图仍旧积习之牢殆不可破也臣拟请先裁将弁以并营则所并之营兵已见多以后逐渐裁兵仍与所部原额不相上下斯酌留将弁自不致藉词梗阻各营兵丁遇有故革及老弱裁汰缺出暂停招募俟通省出有千缺即将现兵挑精壮五百人补之给与双饷绿营精壮不足即以营勇拨补作为练军一营均照勇营章程办理庶几兵归实用勇可渐裁或亦节省饷项之一道也

　　奏设琼州练军筹议饷项操练章程疏光绪十四年　　　　　
两广总督张之洞　广东巡抚吴大澄

琼州一岛为海疆第一冲要孤峙大洋逼近越境内绥黎客外筹海防在在胥资兵力而勇营需饷浩繁殊非经久之计迭经与督办钦廉防务提督冯子材水师提督方耀署陆路提督郑绍忠暨琼州镇道往复询商臣等督饬司道参考言覆加酌核惟就琼州原有之制兵酌设练军加足练饷一洗绿营积弊庶可化虚糜而为实用查琼州镇标裁存额兵四千零九十九名拟就琼州镇标左右两营崖州协万州营儋州营海口营海安营共七营每营抽练陆军一底营计二百五十名书识号令亲兵红蓝旗俱在其内七底营共一千七百五十名先将马兵战兵尽数归练不敷之数以守兵补足又琼州水陆额设崖州儋州海口海安等营拖船十号现拟先行整顿七号分拨崖州二号儋州二号海口二号海安一号共配拨练军二百五十名连前绿军共二千名陆军不论马步战守每名均给月饷实银三两每练军十名设副长一名月饷三两三钱拖船正兵月饷三两每号设正副舵工各一名正舵工每名月饷六两副舵工每名四两五钱陆军每营五哨中哨营官自带拖船每一号为一哨陆军哨官二十八员拖船哨官七员水陆哨官均于本营千把外委内选充不拘实缺候补每员月给薪水银九两所有薪粮均不扣除游营官七员即以本营现任副参游等官兼充无论官阶大小每员月支办公费银一百两如遇有剿捕择要屯防为日甚久管带之将官未便终年在外应每营各设帮带一员以便更番而资兼顾即于本营现任都司酌派兼充帮带官七员每员月给夫马费十五两以琼州镇总兵为号统领自支办公费银二百两统计练饷薪水公费每年共需银八千八百四十八两各营除抽练之外尚应存守兵二千零九十九名以充看管城门局库护解人犯各项例差及匀拨各处紧要塘汛以存旧制此抽拨练军酌定练饷之章程也查此项抽练之马步战守各兵原有底饷银三万三千余两又原有本色粮米七千二百石每石按照部章六营均折银七钱海安营折银五钱共银五千余两又马兵原有马料米折银五百六十余两一律由藩库道及高廉雷琼各道分别扣出移交海防善后局凑拨练饷既归画一且免延欠共抵银三万八千五百余两尚不敷支银五万余两拟即就琼州现驻防勇十底营中酌裁五底营每年计裁银八万一千余两除拨补此项不敷之练饷外每年计可节省银三万零二百余两遇闰之年应加月饷薪费共七千三百七十八两有奇除原有饷米外较之闰年勇饷所省仍多俟勇营报裁之日即为练军起支之时其挑剩之守兵二千余名应支饷米仍照旧章此酌拨勇营拨补粮饷之办法也至抽练之兵悉按勇营规制一律挑选精壮足额临时派委大员点验向来虚伍摊扣散涣骄惰等积习严行禁革其有革退事故即由练营募补不得沿袭缺底顶充之弊革退者将积欠饷米清给本人已故者清给家其底营之本管都守千把等官不得干预但不得以别省之人充补应专募广东本省之人毋庸拘定琼州一府之人饷项每月支发一次陆军七底营务令一营合一处朝夕操练不准散处城市兼习工商海风猛烈支帐难以耐久均令搭盖营房居住即以每年应领帐棚经费抵作工料修理之用所有军器仍由军需局照章核发拖船责令住船勤操巡洋会哨练习风涛沙水路均由琼州镇督率考核认真奉行至支发练饷责成雷琼道切实稽查按季报如有缺扣明查参此挑练成军屯操练发饷稽查之章程也以上各条略仿直隶练军章程而月费薪水及火夫长夫等项撙节甚多至统领管带各镇将虽系有缺人员而廉俸无多又经减成万万不敷用度以致摊扣百出难期整顿况海外瘴乡尤须优加体恤方能专心尽力且本营各有将官统带之总兵不能照别省章程自带一营别无薪公可资津补自宜一律筹给以资办公而免流弊由海防善后局司道局核议会详请奏前来臣等查琼防勇营分布黎洞及郡城海口地方巡察镇压为数不能过单若非酌设练军则勇营断难议裁而绿营无凭整顿原有之底饷银米徒滋虚耗今加饷抽练挹彼注此一转移间营兵可为有用勇饷亦多节省似于琼州不无稗益

　　请改大鹏营制疏　　　　　
林则徐

窃照广东虎门海口为中路扼要之区于嘉庆十五年设立水师提督驻札其地西则香山东则大鹏形成两翼查香山协向驻副将管辖两营额设弁兵一千七百零九员名兵力较厚大鹏原止一营额设参将一员管辖洋面四百余里其中有孤悬之大屿山广袤一百六十余里是以道光十年已将大鹏分为两营而所设弁兵只九百九十八员名较之香山营制已有轩轾且所辖尖沙嘴洋面近年更为夷船聚泊之区该处山高水深风浪恬静夷船以为负嵎之固上年调集官兵痛加剿击始行全数退出恐兵撤之后仍复联樯而来占为巢穴当又相度形势在于尖沙嘴及官涌两处添造台二座现在工程将竣已于另折缕析　奏报在案臣等复查尖沙嘴官涌两处既经添建台必须调兵防守但大鹏左营额设参将一员守备一员千总二员把总三员外委五员额外外委二员步守兵四百九十七名右营额设守备一员千总一员把总三员外委五员额外外委二员守兵四百七十五名除分班出洋外尚不足以敷巡守据该营会议请添经臣等与水师提督臣关天培再四筹商应将大鹏改营为协拨驻副将大员统带督率与香山协声势相埒控制方为得力但官兵俸饷岁需支应　国家经费有常未敢遽议增添惟有就通省各营设法抽拨并于水师各缺酌量改抵以归简易饬据司道核议会详并咨准陆路提督臣郭□□核覆前来臣等查外海水师副将共有四缺内除香山协应与大鹏分张两翼毋庸更议外其龙门一协地处边陲与越南夷地紧连崖州一协系瘴之区且外临大海内控黎人均为边疆要地未便改抵惟澄海一协虽与闽省接壤而上接南澳下连潮州有水陆两镇为邻尚易资声援应将澄海协副将改为大鹏协副将移驻大鹏所辖扼要之九龙山地方居中调度其澄海协之都司改为大鹏协副将中军都司兼管左营事务驻札大鹏所城并于大鹏左营添设把总二员外委二员额外二员步战守兵连新添外委额外名粮共二百九十一名大鹏右营添设千总一员把总一员外委二员额外二员步战守兵连新添外委额外名粮共二百零九名以把总一员兵七十五名专防右营官涌炮台以把总一员驻防九龙炮台将原驻九龙炮台之千总一员移防左营尖沙嘴炮台并带新设额外外委一员兵丁一百三十名又以外委一员兵丁十五名防守前经裁撤今应设回与尖沙嘴对峙之左营红香炉汛又大鹏额设大小米艇六只捞缯船三只分拨配巡不敷派设应遣大中米艇四只左右营各半以千总一员把总一员外委二员兵丁二百零四名配驾又添快船二只以额外二员兵丁五十六名配驾其余外委一员额外一员兵丁一十二名随防九龙听候副将差遣所添员弁船只先尽水师各营移拨应请在阳江镇右营抽拨千总一员海门营抽拨把总一员外委一员龙门协左营抽拨外委一员龙门协右营抽拨外委一员阳江镇右营抽拨大米艇一只海安营抽拨大米艇一只龙门协左营抽拨中米艇一只海门营抽拨中米艇一只又在龙门协右营抽拨捞缯船一只归入海安营配缉所需配船弁兵舵工口粮随船移拨支给至议抽兵丁五百名水陆匀拨水师应抽兵丁二百五十名

现在外海内河防堵巡缉在在需人若概于额设步守兵内抽拨未免顾此失彼应在水师提镇协营酌量抽拨步兵三十七名守兵九十四名酌裁马兵改补步兵一十名连拨外委本身步兵三名共得步兵五十名守兵九十四名尚需添补步兵二十五名守兵八十一名在水师各营马粮较多营分将马粮三十三名改为守兵步粮较多营分将步粮一百六十四名改为守兵均各归还原营兵额同马兵所改步兵一十名递年节存马步粮料等项银两拨补增添步守兵丁一百零六名岁需经费之用此外仍需把总二员外委一员步兵连外委本身名粮七十五名守兵一百七十五应于督标兵五营及永靖营酌抽把总二员陆营提标五营酌抽外委一员其原食马粮一分毋庸随拨并于陆路各营匀拨步兵七十五名守兵一百七十五名共兵二百五十名均归大鹏入额其外委仍食本身步粮并在大鹏步兵数内添设额外外委四员仍支本身名粮以资差遣至澄海地方应将澄海协改为澄海营即将大鹏参将移驻作为澄海营参将澄海原有守备二员分为左右二营左营守备驻札篷州所城右营守备驻札樟林所城均未便移改将大鹏左营守备改为澄海左营中军守备驻札县城经管两营钱粮其澄海左营守备改为左营左军分防守备驻篷州有营仍循其旧以资防守所以现改大鹏协副将都司乃澄海营参将左营中军守备左营左军分防守备俱照旧定为外海水师题补之缺其水陆各营抽拨兵丁所需粮饷公费红白等项以及一切军装器械俱由各营拨出随带毋另设澄海协改驻参将守备有原设副将都司衙署可以栖息办公大鹏所城改设都司亦有守备原署可住其防守台弁兵即住炮台均毋须另建衙署惟大鹏添设大快船二只各营无可抽拨应另行制造计每只须用装造工料银四百三十二两二船共银八百六十四两岁需弁兵口粮燂洗以及修费等项约需银一千四百余两又九龙地方改驻副将红香炉添设汛防应建衙署兵房以及大鹏新兵应制号衣器械等项所需经费均须预筹查有前山营兵生息一项从前系由洋商捐出本银十万两发交当商生息以作添设前山营兵饷之用除每年支用外截至道光十九年五月底止实存银五万三千八百余两除另折　奏请动支添建尖沙嘴官涌两炮台工料共银三万一千九百余两外所有此次添造快船及建造衙署制给新兵号衣器械等项用费均请于此项息银内动支毋庸请动　帑项如此改调添设因地制宜似于海疆控制大有裨益如蒙　俞允所有添造快船应建衙署兵房制给新添步守兵丁军械等项臣等即饬令地方文武会同确估办理其改设副将等官应行铸换关防并一切营制抽拨细数及未尽事宜统容另行咨部核办再前山营生息本银系由洋商捐出与正杂钱粮不同每年止将收支实存数目报部查核今请动支此项息银以作添造快船衙署制给军械经费应俟动用后将支用总数于册内开除造报恳免备造工料细册报销合并声明

　　原兵之一二
自古兵制之变皆有不得不变之势存乎其间不变其制不能去兵之弊收兵之利而国之存亡系焉史册所载可考而知也春秋之世齐之内政楚之两观变周之旧制而国以强其变也所以求兵之利也晋中行穆子之舍车而徒赵武灵王之变服骑射兵车之废自此始其变也以其便驰骋也亦所以求兵之利也汉因秦制郡国置轻车骑士材官楼船唐因周制设府兵兵民未甚分也变征调而为召募始于汉武帝之置八校尉而成于唐张说之募骑论者皆咎其失而不知汉武帝唐元宗之时实有不得不变之势汉患匈奴强盛屡为边患思深入而痛创之非选勇敢伉健敢死之士为兵不足以济此八校尉之所以置也唐之府兵自高宗武后以来法制寖坏番役更代多不以时宿不给非募长从兵不足以备征伐此骑之所以募也汉唐之召募乃一时权宜之制后世因之至宋之季世明之末造养兵愈多糜费愈巨民穷财尽而国亦随亡此则法敝而不知变之过也夫兵以战为事以杀敌致果为能选募武勇激励之以作其气使致死于敌以收一时之效汉之八校尉唐之骑是也饱安暖逸逍遥翱翔无所事事虽经曾百战之士久之亦渐老渐弱而不可复用宋之禁兵厢兵明之五都督府三大营十二团营各所是也汉唐因征调之法敝变制以收召募之利故国以兵强宋明患养兵之费巨不知变制以除召募之弊故国以兵亡自古无不敝之法穷则变变则通亦在因时以制其宜而已　养兵愈多糜费愈巨养之愈久愈弱而不可用观于宋之季世明之末造可为殷鉴然则以天下者当承平无事之日将去兵乎晋武帝平吴之后悉去州郡兵山涛极言其不可而不听其后盗贼纷起州郡无兵不能擒制天下遂大乱岂非前车之覆辙哉曰晋室之乱基于戎狄之处内地而成于八王之自相屠戮寇盗乘衅而起即使州郡有兵亦不能弭也明制凡天下要害之地系一郡者设所系连郡者设星罗棋布于天下正德之时未尝裁一营减一卒也顾何以刘六刘七赵燧等起于畿辅转掠直隶山东河南湖广蓝廷瑞等起于保宁转掠陕南川东谢志珊等起于江西转掠湖广福建广东而所之兵不能制也北则沿边分屯设镇南则沿海置署筑城正统嘉靖之世亦未尝裁一营减一卒也顾何以北寇往往直达京城之下倭寇纵横出没于江淮浙闽广东之境而防守之兵不能御也我　朝绿营如明制而加以各省驻防之旗兵防维益密干嘉以后未之或改也顾何以道光时英吉利入寇而沿海各省皆不能御咸丰时粤匪捻匪回匪蹂躏几遍天下而旗绿两营皆不能制也久戍之兵易致积弱新起之寇其势方张本不能敌故明之剿寇变而调土狼之兵练召募之兵我朝咸同间之剿寇变而选召募之勇犹汉之置八校尉唐之募骑也汉光武之罢轻车骑士材官楼船及军假吏悉还民伍与晋武帝之去州郡兵同明帝以后募郡国中都官死罪系囚出戍边县岁以为常匈奴鲜卑有□则[置](制)度辽营渔阳营南蛮叛则置象林兵羌犯三辅则置长安雍二尉与宋明屯边之兵亦同惟汉自建武以后岁有边警兵习战斗与宋明仅事防守养而不战者异故东汉之兵尚可用由是观之有事则召募无事则遣散不养无用之兵而留有用之饷犹为彼善于此也

　　原兵之三四
三代之制兵出于民拘迂之儒泥之太过高语井田封建以求复古而自命通达世变者又谓兵民既分必不能复合二考之说举非通言考之史册秦汉以后三代之遗制中国失之而夷狄往往得之汉魏时之匈奴乌桓鲜卑晋时之慕容拓拔隋唐时五代之突厥吐蕃契丹史称其人习骑射人习攻战称其俗贵兵死人自为战称其攒户丁推户力称籍齐众以待点集是制不必井田赋不必车乘而人人皆兵则与三代无异也金之起而灭辽蹙宋也史称其部民平居则佃猎有事[则]征发凡步骑之仗糗皆取备其部长曰孛堇行兵则称猛安谋克以其多寡为号元之起并夷而兼夏也史称其部族男子十五以上七十以下尽签为兵上马则备战斗下马则屯聚牧养部长死阵者袭爵死病则降一等皆世其官是制不必五等官不必六卿而居为君长出为将帅则与三代无异也匈奴乌桓突厥值汉魏隋唐全盛之时入寇中国小入则小利大入则大利以隋初年之富强而不能制仅仅汉武帝魏武帝唐太宗诸英主卫青霍去病李靖诸名将得以犁其庭而歼其魁吐蕃契丹值唐及五代之乱则侵入内地矣鲜卑之后为慕容为拓拔乘晋之乱金元窥宋之弱则凭陵诸夏入宅中州矣历观史册所载中国之于夷狄胜者恒少不胜者恒多岂非中国之兵制不若彼之善哉夫匈奴诸部地不若中国之大人不若中国之众政教不若中国之善且远惟人人皆兵得中国三代之遗意遂崛起而为雄假令中国之人亦习战藉一省之民已足与敌夫何患其猾夏乎今英吉利法兰西米里坚普鲁社俄罗斯诸夷臣民工商莫不习练枪炮人人皆兵与匈奴等部不少异而部伍之严整器械之精利过之纵横四海借口互以市伺中国之衅中国严为之备岁糜养兵之费甚巨久不得息师老财竭岌岌可虞欲善其后可勿亟亟然教民习兵哉　自古至今地广民众莫如我　朝环地球十数万里城郭游牧岛屿舟楫之邦地广民众亦莫如我中国而其势岌岌焉两言以蔽之曰兵不精饷不足耳中国北洋南洋设防海之兵东陲西陲设防俄之兵此后广西云南又须添设防法防英之兵而内地空虚实甚各防岁费帑金数百万数十万不等而使与夷战常恐不得力募兵日多而不能趣战以收汉唐之利养兵日费而时虑积弱以踵宋明之弊此骑虎之势欲下不能之时也一方有警而调兵转饷已患久而难继万一诸夷相约入寇交迫而来将如之何竭天下之财之力以防边而尚恐守不固战不胜万一窜入内地将如之何咸同之间寇内讧四夷外侮东北则黑龙江以北吉林以东五千余里之地不复守西北则新疆六千余里之地不能援而且夷欲海口通商则与之欲长江通商则与之皆兵饷不足不能兼顾之故也岂非前车之鉴哉今天下田地有常赋水海山陆之所产有课税有厘捐理财之计不为不密而通计一岁财用之出入所余无几而又屡有水旱之灾不能不蠲免而赈恤也此后不惟欲多筹饷而不能且恐久之而饷仍不足仍积弱而不可用自来民穷财尽之忧切即土崩瓦解之象成故曰其势岌岌也

　　原兵之五
三代因井田而制军赋地方一里为井四井为邑四邑为邱四邱为甸甸有戎马四兵车一牛十有二甲士三步卒七十有二干戈弓矢具备每岁春搜夏苗秋狝冬狩以讲武夫民耕耘收获四时少暇古与今当不稍异搜苗狝狩不过数日与今之操阅似亦无殊何以遂能使民皆能为兵深思其故亦在车马干戈弓矢皆民所自有射御击刺听民自习焉耳古之治兵莫要于射御三代之士无不习射御者必有弓矢车乘可知也井里之间守望相助必习干戈可知也我　国家初起于满洲人习骑射所向无敌八旗之兵与三代之民无以异也枪出而弓矢失所恃西洋后门灵巧之枪出而中国旧有之枪炮失所恃皆古人所不及料者如使三代之时已有此新式灵巧之枪炮必使民各习枪炮无疑矣如使我　朝开国之初已有此新式灵巧之枪炮必使八旗子弟习枪炮无疑矣汉错有言器械不利以卒与敌陈汤有言匈奴兵五而当汉一何者兵刃钝朴弓弩不利也今闻颇得汉工然犹三而当一夫戈矛锋刃之所及不过十余步弓矢之及远不过百步而利与不利之分已如此枪炮之及远数里数十里者哉今四夷臣民工商莫不习练枪炮而中国独禁臣民私蓄枪炮平日防其民甚于防夷狄一旦有警乃用重价以购于夷兵甫集而财已耗仓皇习练苦不能精乃欲于西夷久惯习练之枪炮角厥胜负兵未交而气已馁谋臣宿将深知此中利害不得不持重而姑与之和此中国之所以不振也中国欲多造新式灵巧之枪炮以与兵而费苦不足欲多募兵以习练新式灵巧之枪炮而饷更难筹即使多备枪炮多练防兵久之而又有师老财竭之患当此之时揆此之势计惟有大开枪炮之禁使臣民各习枪炮耳然听民自购于夷亦不可也造之与各行省之机器局而售之于官绅富民及文武生童毋许民购于夷所以杜外洋勾结内奸之渐毋许民滥购枪所以严匪徒盗贼利器之防司机器者造而售之费不忧绌官州县者籍而记之数亦易稽如壹省有枪十万则一呼而数万之兵可集也如各省各有枪十万则一呼而百万之兵可集也拣选旗绿营兵专习大炮责令天下官绅士民分习火枪内足以相制外足以御夷不惟冗兵可裁巨饷可节而子药非机器局不能造相时之缓急酌数之多寡以售于民购新弹者必使其将旧空铜呈即可防其多储为变之患其权操之自上亦非倒持太阿而授人以柄诚使教之有法调发有方复三代寓兵于农之制则亦何难之有哉

　　原兵之六七
开枪炮之禁使官绅士民购而习之诚天下之急务而行之于东三省尤为得宜东三省为　国家根本重地俄罗斯逼处肘腋耽耽虎视谋吞朝鲜非一日矣则俄得以纵横东海不惟东三省皆为所包而直隶山东江浙沿海诸省亦不能高枕而卧此天下之大患非仅一隅之忧也俄民皆三年为兵而后复为民其为兵也岁需不过衣食复而为民则人各给一枪岁各给子药二次国之养兵也费省民之习兵者数多我设兵于宁古塔珲春等处以防之师劳费巨道远运艰久而不战时有师老财竭之患而彼无虑也此我之不如彼者也彼自其国徙民而东岁岁不绝以后日生齿繁为兵者日益多习兵者亦日益多我欲增兵则无饷即能增饷而又恐后难为继此亦我之不如彼者也东三省赋税少兵饷皆仰给于京师京师之饷大半取给于东南沿海各行省万一东南有事赋税不能以时贡于户部则京师亦必不能如额以给东三省当此之时边兵乏饷人无固志俄夷或起而乘我衅必有不堪设想者矣思患预防曷云能缓预防之策亦惟使满蒙汉军各旗之人各习枪炮耳满蒙汉军各旗之人皆与　国同休戚没齿不二心者也使舍弓矢习枪炮必尤得力旗丁之入伍者曰披甲闲散者曰西丹合而计之不下数十万也副都统以下各职例准以本旗积功之人选补官之于兵非亲戚即故旧谊尤亲切也苟请　朝廷筹购炮属之副都统以下各官视教练之精否以为升降借购枪以售之西丹必令自备一枪而后补作披甲并拨充练勇防勇半年而后选其技之精者补作领催俟有劳绩升授骁骑校以上各职及营哨各官以示激劝而生监之补品官笔帖式者亦必令习枪如弓矢然推而广之售于民籍之官绅富商及文武生童务使东三省刚劲武勇之俗复如开国之初而以自保其乡里室家者为　国家固本实边之计一旦有警父诏其子兄勉其弟同心戮力饷虽竭而不溃兵不增而自多各自为守各自为战乃将来之利也西丹购一枪即可补披甲充营勇甲有额饷勇有月饷而又可藉此以补官名利兼收其购枪也自必争先恐后枪售而借可移以充饷再借再购再售　国家未尝多费一金而各旗均有灵巧新式之利器乃目前之利也凡兵劳则倦怠久则思归乃人之常情军中之勇或假或逃亦事所常有三代遣戍劳旋之诗皆揣度其家人父子之情为忧思慰藉之语以示体恤所王道不外乎人情也今请以西丹充营勇一年期满另挑有枪者更而代之此枪而往彼枪而归既顺人情免久劳而倦怠兼可使蓄枪者岁日益众习兵者亦岁日益众隐寓数万强兵利器于畎之中以备缓急尤为公私两利之道先行之于东三省而后推之于天下亦权宜缓急轻重之说也　或曰兵之为祸至枪炮而酷烈极矣　朝廷禁民私蓄枪炮大有深意存焉今开其禁而官售之一旦民变则四境之内皆劲敌也藉寇以兵贻害不更大欤官绅富民文武生童虽曰谨饬者多桀骜者少然资之以枪使习技以防夷水陆舟车自必听其带倘为盗贼所劫取公然持之便则行急则拒捕关卡不能诘守捉不能禽也将如之何曰官民各有枪非独可御夷兼可遏叛乱弭盗贼也古今莠民之谋叛必乘公私无备之时狡然以逞冀纵横出没可以得志而军民莫敢撄其锋如果兵各习炮民各习枪技精而防密虽有匪徒何敢生心其间是官以枪售民即足以遏叛乱之萌也售民之枪编号照给刻其里居姓名于枪而详载字号邻保于照领子药则枪照并使呈有亡失则邻里联名报官枪出境则留原照于本籍而赴本管地方官另请护照以行盗居者之枪乎无护照不能出境也盗行者之枪乎无原照不能领子药也即使并取其护照而年貌籍贯均不相符关卡查盗可立获也良民出入得以持枪而盗则不能将不待捕而自弭也夫何患焉且今之府厅州县犹古之乡大夫州长党正闾师比长也平日能得民之心有事必得民之力官民皆有新式灵巧之枪可凭城以守可率民以战与古之军将师帅旅师卒长无以异也诗书礼乐之天下虽变而为枪炮之天下然因其变而利导之不惟可藉枪炮以维诗书礼乐之穷兼可用枪炮以复三代寓兵于民之制以视汉唐调不教之民宋明养骄惰孱弱之兵得失之判诚若黑白由是慎选牧令施德布政以固结民心而绵亿万年有道之绪四夷自宾服兵革可不用矣安有酷烈之祸哉

　　军政篇
中国自平粤匪之乱楚材辈出将帅如云能使中兴军政壁垒一新及今三十余年太平已久民不知兵国家虽设陆营办海军而将领习于安乐未能实力讲求不然以倭奴区区小国犯顺称兵佥谓其螳臂之威必取败亡之祸乃自去夏交兵以来中国水陆两军反多瑟缩退避不敢与角挫为小丑所乘则中国不讲军政之过也夫督帅不别择不可进止将领不更不可督士士众不简不可制敌投不汰不可临阵廪饷不实不可得士力器机不利不可得士用劳苦不恤不可得士心自古行军之道不外于此数端军之主宰系乎帅进退出入悉帅令令既及无敢违令未及无敢动威权之所制者素也故有徇督帅之意甘蒙罪戾者有奉督帅之指显抗朝命者前明孔仲明等据登州剿抚无成经督既更仅一战而扫定可见督帅死寇下尽委靡督帅急功下自死凡欲用兵者可不别择督帅乎率厉士众临敌致奋者将也将得其人士有恃而愈奋将不得其人至于扣饷溃师或拥众退避率船遁还则沮遏军心虽有勇夫亦必偾事是宜大正刑章昭示远近别简贤能如林国祥辈擢置行间勿以私昵冒滥乃能与士众同心同力为国家收一日之临阵冲锋者士卒也风涛涌荡炮火横飞之际苟非同心同力拚命直前安能免死以入生一队之中如有一孱弱即少一资助如有一怯懦即生一隙漏故不独疲冗无所用即精力稍逊目力稍钝者亦必牵率贻误是宜大加简汰使人各为战船同一命乃无愧精悍踔厉百战百胜之军自古大功奏成必取资于策力故戎幕既开投纷至然或谋或勇或铸造器械或辨识风云用济一时之变均能裨益军务无损戎行今日军营渐多不士不商游荡无业既不习史亦不知兵之人甚且负贩杂役夤缘依附如某幕府者其人尤为冗杂此辈本为滥保地步而来薄脆倾侧闻兵色变小有警信仓皇奔溃适足摇动军心贻误大局必须一律屏逐严定章程非实在行门者不保庶平时不浪费军饷事后不攘夺军功自然折服军心感奋而收壮绩矣军营之大獘尤在虚军额侵扣军饷人少则无以济用饷少则无以养生上方责其舍命死忘身殉国而先不能赡给其一身亦何怪人之不尽力乎今宜概与足饷有奋勇者更给双饷既使其平时衣食足给斯有事之日自必怀顾恩私勉图报称矣海埠既通以后轮船枪炮几日变而日新中国虽讲求制造大宗仍买诸外洋以彼之器还以备彼彼非梦梦岂有不留余步之理无论以巨置窳败实为浪费军饷即两军相见之时彼尽精坚我窳败亦是自弃其军足为寒心今宜择中国自造器械之尤锐利者加工铸造赶解各营务期坚固灵捷济目前之用斯工力足以相敌而缓急不为敌所乘矣至于海军以船为营以风涛为居处其劳苦十倍于陆军无如统领狃于陆军积习自居安逸而责人以奔走使令夫岂兵心所甘必也赒其艰乏同其起居如军法所谓军未食勿食军未舍勿舍者乃能生其激发得其死力任驱策而无不如志举此七胜势已基又复声东以击西乘间而伺便发令迅速使其不备并力险要使其难争皆在临敌者自为经营非旁观所能预议也

　　旗兵改革议
近年译出欧西兵书已有多种沪上印书局书目具在班班可考然西法恒随时增损非若中国之一定不易故虽刻意成书数年后即不足凭是译书之最难处也顾立法有变换而训练无今昔取彼治兵之术定宜从其训练余事必须随时阅历方可按欧西兵学悉不能出中国之书古籍姑勿论即南塘纪效一书已括之矣推之各西法莫不尽然如火器由印度撒马儿罕传入西土算术则译名为东来法大学言格致制器尚象见墨子是也特西人精思引伸益详益备耳今吾取彼法而用之实仍用吾古法而已无故悬西法二字于前鄙夷不屑少见多怪是诚何心夫青出于蓝而胜于蓝舍蓝用青不可谓之不智数典忘祖人实师我我讳师人不得谓之不愚徒执拘墟不化之见庸有济于时局哉且亦知欧西兵制有暗合于现在中国之法度乎余世隶旗籍请就京旗论之西人之战兵即吾之前锋营留守后兵即护军营团练兵即骁骑营预备兵即养育兵炮队即内外火器营水师旗营旧亦有之驻札天津乾隆中叶始裁撤然则兵官之武备大学院何在曰即八旗世职幼官学也当设立之初皆有深意实开西法之先惜日久废弛不但无人因时制宜酌量损益并其起初之良法美意亦成具文为今之计盍扩充幼官学之制凡八旗大小世职冑子务令按岁入学不准规避定出课程薪水赏先读四书　圣谕八旗箴等书讲习通明后延兵学洋教习课以海陆一切兵法分门学习并地理测算诸学卒业后考列上等者选派前往欧西各国各就所学致力研求数年果能奋勉自修学有成归即用以充补各旗营武弁及本学与各旗营教习其有奇才异能者不妨破格擢用若此则该世职等既克绳其祖武　朝廷又不虚糜禄何便如之此虽与天津武备学堂相似而实不相犯专为八旗世职言之其中如有天资鲁钝或怠惰偷安习而不成者仅给世俸十分之三终身不得支食全俸以示警戒而诏激劝至于兵制则莫如合前锋营与神机营即将前锋额兵作为神机营实额其余各营姑仍旧制选其精壮挑补神机营额而定出年限逾岁则换归本营其各本营仍按时勤练以免自安于无用骁骑护军亦改按新法即欧西留守囤练二营法养育兵即用预备兵之制圆明园三山应改水师营外火器营即作为水师火器兵其各官兵之升阶亦仍旧制不与世职相妨以上一切教习悉依新法兵食医药军报皆宜讲求选将领明纪律剔弊端严赏罚重廉耻就中选将尤关紧要所谓兵无强弱强弱在将是也又须居上位者不惑众议力持而断行之则不易名不增兵十数年后必有实效可收推而至于各省绿旗凡旧有先哲良规亦不可遽废总在斟酌损益再加智之士神明而变化之则复我　国初之声威正在今日外域亦安有不慑服者哉所不免者增费一端然剔弊之余增亦有限耳

　　湘军营制述
赭寇俗谓之长毛道光三十年起自粤西金田村蔓延至十余省所过之处城郭为墟直至曾文正创设湘军出省攻击名臣大将霞蔚云蒸用能扫荡廓清无复余孽而生灵数千万已化作沙虫盖戡乱固若斯之难哉文正以读礼在家奉　旨举行团练乃号召三湘子弟力戎行其制创于咸丰二年厥后同治元年今傅相李肃毅伯创为淮军制亦与湘军无异间尝得诸记载矣每五百人为一营设营官一每营分前后左右四哨每哨设哨官一营官有亲兵有什长其亲兵分六队每队设什长一名率亲兵十名伙勇一名计六队凡七十二人哨官有哨长一名护勇五名其外有什长有正勇有伙勇其正勇一哨分八队每队什长一名伙勇一名其抬枪队正勇十二名合什长伙勇为十四名其刀矛小枪队正勇十名合什长伙勇为十二名每哨合哨官哨长护勇为一百八人四哨共四百三十二人合之营官亲兵为五百四人队官在外其联伍之制亲兵六队则一队劈山炮二队刀矛三队劈山炮四队刀矛五队小枪六队刀矛每哨八队则抬枪为第一队刀矛为第二队小枪为第三队刀矛为第四队抬枪为第五队刀矛为第六队小营为第七队刀矛为第八队总计一营劈山炮二队抬枪八队小枪九队刀矛十九队共为三十八队每营皆用长夫四十八人搬运一切另长夫三十人搬运子药火绳及各项军装其统领或十营一员或数营一员无定制此剿平发逆时湘军步队之营制也至同治四年发逆已平捻焰又张乃添练马队其制每营营官一员办一员字识一名一营中立前后左右中五哨其前后左右四哨各设正哨官一员副哨官一员中哨即以营官为正哨官外正副哨官二员每哨马勇五十名散勇五棚每十人为一棚每棚什长一名散勇九名一营共营官一员正哨官四员副哨官六员马勇二百五十名什长二十五名散勇二百五十名营官及副哨官官字识等共享伙夫二名四哨之正副哨官共享伙夫四名每棚用伙夫一名共二十五棚为二十五名又一营长夫五十名通计用长夫八十一名合之营哨官办字识各勇等共五百九十二人马数则营官四匹办一匹字识一匹正副哨各二匹什长及马勇各一匹共马二百七十六匹搬运锅帐子药则每哨雇用大车一辆共车五辆每马一百匹之内准每年报倒毙三十六匹如数换领以资弥补此文正当日苦心孤诣手自厘定用以荡平巨怼重奠河山者也今日者海军大兴凡事一变而从西法枪炮之快利舟舰之坚牢攻无不摧战无不克诚足使陆詟水栗雄视海疆而亦知当年东征西讨备尝艰苦湘中诸将戮力从戎固别有坚甲利兵不恃此船坚炮巨者乎

　　论兵制变更
且兵可百年不用不可一日无备故虽时值承平而各省所设之兵不能少缺惟古今之时世不同地方之险夷或易则代有变更事无足怪何也所谓因地制宜因时制宜此中之损益亦殊费当局者之经营筹划耳即以上海一邑而论地虽蕞尔然在六朝时已为要害唐代华亭有镇将宋与元或屯军或置府明有倭患尤注意海防而吴淞屹为重镇我　国家长驾远驭丕冒无外航海而至者越数万里控驭之方于是乎在兵制之因革固当与时为转移而绸缪恐后焉按元以前之兵额不易考明初裁万户府设守御松江千户所岁调苏州官军更戍洪武三十年以金山中后千户所守南汇堡分署上海十九堡嘉靖三十三年设海防道以按察司检事领之募兵三千备倭三十六年改为同知存兵一千一百名三十八年因海上无警移同知驻府治存兵六百名增派兵银支应隆庆三年至六年屡裁至存兵二百七十名改于本县均徭内支应分为水陆二哨水兵七十随同知驻府陆兵额少不足防守海滨盗出没无常城中多警练兵者屡以失事被谴万历元年兵道檄百户瞿彦威防守请归水兵复原额兵六百名六门设正兵六屯周城要害处设伏兵七队水兵分为两翼上巡龙华港下巡东沟口以防外警兵向由练兵官散给后以县官唱名面给三年因兵银不足议以徭银补之乃复本县兵额以一百六十名补川沙堡五十名补山堡存兵三百九十名议者尚嫌寡弱思复旧额至　国朝顺治初以参将游击统兵驻札裁土兵存数十名以备守城谓之城守营十三年巡抚张中元请设黄浦营参将一员中军守备一员千总二员把总四员马步战守兵一千名建署在学宫东南旧察院十七年尚书苏宜巡历沿海请调崇明副总兵王光前带水师二千移驻建署在虹桥南又请筑黄浦东沟北岸土寨一围内设官署营房沿浦设炮台六座黄浦营把总率兵守御康熙七年张宸疏请撤回前驻防水师绿旗兵九年镇江副都统题将黄浦营官兵五百名调防靖江存县营守备一员千总一员把总二员兵二百八十名因抽调单弱本府提督酌拨提标官兵五百名贴防半年轮换驻城隍庙西旧松江行府十四年复调崇明水师副总兵王永桢带兵二千三百名移驻至十五年六月撤回二十五年昭武将军杨捷移镇禁营兵重利吞剥小民及放青养马诸弊五十八年总督常鼐以海疆防范不敷请裁黄浦营以提标右营全军移驻游击一员中军守备一员千总二员把总四员外委千总二员把总四员马战兵一百六十名步战兵一百一名守兵五百九名马二十二匹战马一百六十匹巡船十六只岁需俸薪饷干连闰银一万二千三百七两四钱一分二厘本折米二千七百七十二石

乾隆四十八年裁定马兵五十名步战兵一百九十九名步守兵五百八名后又额设驻防提标右营游击一员守备一员千总三员把总四员外委千把总七员额外外委四员步战守兵七百五十七名官马二十四匹战马五十匹哨船四只二橹哨船一只改建哨船一只改建桨船一只官兵俸饷每岁额支银一万一千四百八十八两四分六厘米二千七百二十五石二斗道光十三年添设洪泽河营抽拨提右营兵十五名又南汇营抽拨兵十名存马步战守兵七百三十二名道光二十二年西人入境因中外通商地方紧要奏请将提右营游击改为参将加副将衔添设官马二匹又在原兵数内改设额外外委四员裁撤战马三十五匹存十五匹裁马干饷银改支按季操巡费设大小舢板船七只咸丰三年闽广会匪踞城五年克复添设额外外委四员并在清河两标裁调添设提右营马步战守兵二百六十八名仍照旧制马一守二战七又添马五匹共马步战守兵一千名所有官兵俸饷每岁额支银一万六千七百十八两四分六厘米三千六百六十八石四斗经前巡道蓝蔚雯详请就近在海关零税项下动支同治七年两江总督曾国藩奏请酌改江苏水师案内提标内河右营改为提标里河右营以参将一员为营官用长江舢板船二十号共哨官二十员内守备一员千总七员把总九员外委三员每号配兵十四名内柁工一名头工一名炮手二名桨手十名共兵二百八十名将弁兵丁常住船上自参守至千把凡廉俸薪蔬烛炭心红纸张等项均照陆营之例给发外委准食耗双分每年仍支养廉银十八两兵丁不分马步战守但有柁工水手之名照长江水师章程柁工月支银三两六钱管舱头工炮手等月支银三两桨手月支银二两七钱其官未定例每人日支八合所用舢板目前无须另造即用江南提督李朝斌所部太湖水师之船所有未定新章以前已招之兵浮于新额者分别裁遣部议从之噫溯从明代以迄于今一邑之中兵制之变更如此亦可征地方之日臻扼要矣自兹以往因时以为损益审势以筹变通又在当轴者之烛于几先明于未兆而必有万全之策为我　国家谋盘石之安苞桑之固也夫岂得以蕞尔小邑而藐焉以视之耶

　　历代变兵制考
周人因井田而出军赋兵籍于大司徒征行之大司马士不待选皆吾民将不改置皆吾吏居则联以为家而比闾族党行则联其人而为伍两卒旅小司徒之职教练之数也司马法之制调发之数也教练则不厌其多故上地家三人中地家二周人下地家二人除老弱不任事之外必家家使之为兵人人使之知兵调发则不厌其简故甸有六十四井祇出戎马四匹兵车一乘牛十二头甲士三人卒七十二人多则人皆习于兵革简则人不疲于战征此古者用兵制胜之道也盖其时兵民合一文武同途最称美制自管仲急图霸之谋寄军令于内政分国中为四乡使国中之民为兵鄙野之民为农兵不服耒耜民不识干戈兵民分矣迨鲁作邱甲晋立州兵勾吴为剑秦始为锐士成周之制变易尽矣汉制郡国有材官骑士京师有南北军武帝增期门羽林南军主环王宫北军主巡绰京城西北之军有车骑东南之军为楼船自光武弛郡国守尉都试之设罢轻车材官骑士楼船之士外兵不练凡有征伐皆藉京兵而兵制坏矣盖番上之变为长屯者武帝也长屯之变为远征者光武也此汉兵之三变也唐府兵之立最为近古兵散于府将归于朝所以弭祸乱之原二十为兵六十而免而民无久役之劳三时耕稼一时讲武而兵无聚之患器甲出于民衣粮出于民而国无养兵之费治兵与治民同此其最善也自高宗武后时天下久不用兵府兵法坏更代不时士亡匿张说乃请一切募士取京兆蒲同岐华府兵及兵丁而益以洛州长从兵共二十万号长从未几更号骑李林甫停上下鱼书而藩镇之兵遂盛天子亦增禁兵以自神策军专以宦官掌之而大势去矣盖府之变为长从者天也长从之变为禁兵者广德也此唐兵之三变也宋之兵制大概有三天子之卫兵以守京师曰禁军诸侯之镇兵以分给役使曰厢兵选于户籍或应募以为所在防守曰乡兵又有蕃兵其队伍营堡一律以乡兵之制兵符出于枢密兵众统于三衙其制益美厥后或招义勇或募精壮州县疲于养兵国势终于不振毋乃诸郡撤备之故乎明初设锦衣等十二以宫禁设留守四十八卫以卫京城成祖设三大营曰五军曰三千曰神机五军以肄营阵三千以肄巡哨神机以肄镇守景泰初于谦议置团营成化时立东西官厅号为听政嘉靖中罢团营复三大营改三千名为神枢分为三十小营合为三大营又合为戎政府此明兵制之变也我　朝以武功而有天下八旗禁旅屯聚京师屹然居重驭轻边陲扼要之地复分八旗之兵驻防之法至善也至于禁旅之外又设汉兵领以提督总兵副将参游各分汛地各备战守兵制之善干嘉时未之或变也顾何以道光之季英夷肆扰咸丰之初粤匪蹂躏而天下旗绿各营皆不能御无他久戍之兵与新起之寇疲劲不敌也湘乡曾文正起变而练召募之勇是为湘军今合肥相国淮军继之以之剿寇所向有功国内宁靖三十年宿将凋零人无奋志兵随将转暮气交乘又错综而变为西国兵制迨至设海军而海军覆练陆师而陆师靡征沿海各省之兵不能备一战是非变制之不善也诚能如海外诸夷臣民工商人皆可兵将见行省二十二人民四百兆犹泰山而四维之也即与三代之兵制无异也不诚驾汉唐而上之也哉
 
　 
朝经世文统编
  </div>
  <div class="pagination">
   <a href="皇朝经世文统编_page204.html">
    上一页
   </a>
   <span>
    ...
   </span>
   <a href="皇朝经世文统编_page200.html">
    200
   </a>
   <a href="皇朝经世文统编_page201.html">
    201
   </a>
   <a href="皇朝经世文统编_page202.html">
    202
   </a>
   <a href="皇朝经世文统编_page203.html">
    203
   </a>
   <a href="皇朝经世文统编_page204.html">
    204
   </a>
   <span class="current-page">
    205
   </span>
   <a href="皇朝经世文统编_page206.html">
    206
   </a>
   <a href="皇朝经世文统编_page207.html">
    207
   </a>
   <a href="皇朝经世文统编_page208.html">
    208
   </a>
   <a href="皇朝经世文统编_page209.html">
    209
   </a>
   <a href="皇朝经世文统编_page210.html">
    210
   </a>
   <span>
    ...
   </span>
   <a href="皇朝经世文统编_page206.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
