<!DOCTYPE html>
<html>
 <head>
  <meta charset="utf-8"/>
  <title>
   皇朝经世文三编 - 第 40 页/共 67 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文三编 - 第 40 页/共 67 页
  </h1>
  <div class="content">
   为厘金积弊太深请　饬实力湔除并妥定章程以杜中饱恭折仰祈　圣鉴事窃维抽厘一事虽属不得已之举而数十年来各省防营林立已为筹饷大宗商民相安久忘扰累现值需孔殷之际与其从旁搜括曷若就此认真整顿尚可岁增巨不至病民也各省情形不同大要不患来源之少而患侵蚀之多不患比较之不严而患劝惩之不实臣敬请为我　皇上陈之各省厘差定限一年期满名为调剂非有劳绩不能得委其最优之厘差非劳绩而兼有奥援者仍不能得委充斯差者大卡动获万金中卡或数千金小卡亦踰千金夫薪水能有几何而此盈千累万苟非多作弊窦从何处得来固不待智者而知也其在稍知自爱委员纵未必涓滴归公尚能顾名思义若劣员则任意侵渔毫无忌惮司事有充司事之费巡丁有充巡丁之费试问司事巡丁有何银钱贿赂委员乎亦不过取偿于商民而已不知司事巡丁取商民一二金则厘卡少收商民有十余金矣查部章有按年按卡切实比较以收数之盈绌定委员之功过如收数较多再令接办其短收各员立予记过停委等语各省总局其始非不遵照办理无如日久视为具文夤缘者虽多记过而不见撤差安分者虽多记功而不见留办似此漫无赏罚人虽至愚孰不欲收多报少自饱囊橐乎委员狃于习见先私后公犹望厘金有起色也难矣拟请　饬各省将军督抚臣将厘金一切弊端认真厘剔并　谕令户部妥定章程咨行各直省以从前收数最巨之年为定额毋得藉词而减少其比较数目委员姓名接办年月按月报部以备稽查有一连两季记过者即行撒差不得徇情留办有一连两季记功者不独留办并准咨部奖给虚衔封典倘一连四季记功大卡长收至一万两以上中下长收至五千两以上小卡多收至二千两以上者即准分别酌保升阶如此则贪得无厌者不能钻营恋栈而能洁清自好者尚得保奖酬劳庶人人勉力奉公尽收尽解比较之数自可逐渐加增第恐不肖委员既欲免过又图肥己多方抑勒累及商民应由总局刊刻简明告示行张帖如厘卡有额外需索故意留难情事准商民赴总局控告从严参处俾知委员所儆惧不敢违章罔利上有益于国计下无妨于民生矣愚昧之见是否有当谨缮折具呈伏乞　圣鉴训示谨奏

　　税则　　　
郑观应

自道光二十二年大开海禁与各国立约通商洋人各货进口纳税后即准由华商贩运各地过关祇按估价每百两加税不得过于五两维时当事不知中国税额轻于各国四五倍或七八部故立约甚轻也迨后天下多事始创榷货抽厘之制藉资军饷厘捐最旺时岁收二千万虽稍减亦有一千五百万取于商者甚微益于国者甚大较之按亩加赋得失悬殊无如法久弊生或因办理不善或因设卡过多避重就轻遂增子税之条查初办厘捐时洋人之货亦在各[子](予)口征课尚无异说迨咸丰八年十一月中西重订条约始定洋货土货一次纳税可免各口征收者每百两征银二两五钱给半税单为凭无论运往何地他子口不得再征其无半税单者逢关过卡照例纳税抽厘斯乃体恤洋商恩施格外较之华人其获利厚矣于是洋商获利华商裹足不前迫令纳费洋人论厘捐之经重约报费之多少托其出名认为己货如洋人亏空凡代华商报关之货不能控追及代华人出名在租界所买之地亦弄假成真矣洋商坐收其利有代华商领子口半税单者有洋商洋船装运洋药各货者有代用护照包送无运照之土货者且同一土货由香港来则准其报半税无厘捐若由粤省麦则不准报子口税必报厘捐同一洋货在洋人手则无厘捐在华人手则纳厘捐无异为渊驱鱼为丛驱爵不独诪张为幻流弊日多且先失保护己民之利权于国体亦大有关碍也查香港澳门无征收厘捐之例商贾多乐出其途为今之计不如裁撤厘金加增关税其贩运别口者仍纳半税华洋一例征收则洋人无所借口华商不至向隅似亦收回利权之要道也或虑西人不允请俟换约之岁预先叙明如有不利吾民有吾国自主之权者准其随时自行更变以豫为日后酌改地步据公法便览第三章论邦国相交之权及待外国人民之例注说甚明其[第]二节云凡遇交涉异邦客商一切章程均由各国主权自定实于公法合彼虽狡悍亦可以理折之也尝考泰西各国税额各国之税无不随时变通大约本国所必需之物其税必轻或免税以招徕之夺本国土产之利者其税必重所以保本国之利凡无益于日用之物者其税必重以其縻费于无用之地欲民间恶而绝之凡物有害于民生者如鸦片之类不准入口至于税则随各国自定而他国不能置议欲增则增之欲禁则禁之以其货为内政而不妨由己订也太致以值百取二十或取四十六十为率最多则有值百取百者美国进口货税值四征三商虽非之然不能违抗亦有全不征税者于轻重之中各寓自便之计如洋酒烟卷等物外洋征税极重在国中列肆卖烟酒者尚须纳规领牌今中西和约凡进口之吕宋洋酒只充伙食概不纳税查中国通商章程第二凡有金银外国各等银钱粟米粉砂谷饼熟肉熟菜牛奶酥牛油蜜饯外国衣服金银首饰搀银器香水炭柴薪外国烛丝烟烟叶酒家用船用杂物行李纸张笔墨毡毯铁刀外国自用药料玻璃器皿各物其进口皆[准](淮)免税泰西俱无此例尤属不公日本税关皆用土人凡船用家用烟酒等物照例纳税往时出口税重进口税轻出口货少进口货多今则反是凡所需外来之物皆仿西法自行制造且免税或减税出口使商务日旺进日多我　国无业者众更宜设法仿行又查日本来往货物必尽由海关码头上栈税后方可以放行不准另设码头内地凡租界巡捕房应归日本人经理其猎狗猎枪地仿外国例皆有税纳云今宜重订新章一律加征又如中国各种烟酒珠玉古玩等物本非日用所必[需]而虽加数倍亦不为过查旱烟水烟皮丝净丝黄条青条各国岁销数十万箱亦可谓巨矣而土货出洋者税宜从轻最妙莫如出口全行免税进口则加重庶己货可以畅行而来货自行壅滞然恐一时难于办到则加重入口税减轻出口税似宜并行者也凡我国所有者轻税以广[消](法)路[我](伐)国所无者重税以遏来源收我权利富我商民酌盈剂莫要于此总之泰西税法于别国进口之货税恒从重于本国出口之货税恒从轻查出口茶难至粗者每百斤价值十两亦纳正半税关秤银三两七钱五分连所抽厘捐是值十抽五矣进口货至贵者例不过每百抽五有失利权大损国体或全免出口之税今日本已仿行之矣其税于国中者烟酒两项特从其重他货或免或轻专以遏别国之利源广本国之销路便吾民之日用生计为主国君须保百姓利权不为外人所夺庶免生计日绌其定税之权操诸本国虽至大之国不能制小国之重轻虽至小之国不致受大国之挠阻通行之公法使然也其或某国重收本国某货之税则本国亦重收某国之税以相抵制某国轻收本国某货之税则本国亦轻收某国某货之税以相酬报此又两国互立之法也即此而推因时制变之机权在是矣当日海禁初开华人不谙商务一切船只之进出货物之稽征皆委洋人经理京都特设总税务局前上海英领事麦华陀云今之赫总税司虽不负中朝之任使第信之过深于征税之余复令经画沿海之灯塔台赛会事宜亦责其派人总理在赫德感深知遇原无挟持之隐侵蚀之私而设官分职各有专司材可兼人事难兼任以赫德勾当杂事则可以总税司分承他务则不可何则赫德不能不死替人岂必尽如赫德维持国计者必切深远之虑斯立长久之规各口海关则设正副税务司帮同监督经理榷政税务司下又有帮办自头等以至四等每等皆分正副此外更有扦手皆以西人承充惟通事及办理汉文之书启征收税项之书吏始用华人夫中外通商数十余载华人亦多精通税则熟悉约章与其假手他人袒护彼族何若易用华人之为愈乎或谓华人诚实者少狡猾者多用之恐滋弊窦不知税则既定中外通行耳目观瞻众多所系非若各省厘卡货税之数彼此不符虽有奸胥安能舞弊应请明定章程择三品以上官员曾任关道熟悉情形者为总税务司其各口税司帮办等皆渐易华人照章办理庶千万巨权自我操不致阴袒西人阻挠税则不特榷政大有裨益而于中华政体所保全者为尤大也

　　通商综核表序　　　
钱恂

约章所载进口免税各物初因品物不多无关税额又皆彼中日用无预华人不予征科以示曲体远人之至意讵向之专供旅用者今则视为利途非无司关者稍与争持而总税务司动加驳斥商利商关交受其侵又若同一纸也墨也金银器也毡毯也衣服也密饯也叶丝也皆出口有税进口则免中外互市贵取其平免则均免税则均税苟取旧章而更定之酌一进出皆税之则坚持定论彼必无词我国免税各物大半为日本税则所不免何西人于日本则甘于输将于中国则每形崛强折而服之固有词矣按西例出口货税或轻或免以期畅销土货重征进口货税以遏来源保我黎民毋侵害农工未有舍己芸人抑内护外者也又阅泾县吴剑华续罪言其税务司一条云按海关之制既有老关以收商课又有新关以收洋税税课总归洋关而洋税则另用外人掌之名曰税务司积各海关之税务司而辖之以一总税务司亦用外人滥觞已久无有悟其非者吁何其悖也夫创始之时实以洋人货价非华人所谙故不得不藉外人之力以助其成今日大非然矣税则既定专条章程尽人能解何用碧眼黄发之俦越俎而代治乎且既设一总税司以辖之则凡为税司者皆自以为不归关道辖治俨成分庭抗礼之势辄以细事动致龃龉而所用洋人扦手类皆袒护洋商而漠观华商同为一色之货竟估二种之价于是华商怏怏而控之关道关道皇皇而问之税司税司茫茫而委之扦手率从初议使纳重税关道瞠视之无如何也于是转贿嘱洋商为护持而华商之货皆洋商之货矣华商既贿托洋商则货本较重不增价则本亏增价而华商之货日滞洋商之货畅销矣且广东各口往来港澳等处轮船经过关口必须停锚俟税关人役下舱查如系西人船主则无庸侯何薄于土人而厚于外人如此而要皆一税务司阶之厉也方今天下洋务日兴不乏洞明税则畅晓条规之人苟使任关道者留心人才时与税务司考究选择干员而荐举之以为税务司之副责其学习数年有效则渐裁外人而使[代](伐)之我[华](笔)人皆知奋勉次第迭更不十年而各关皆无外族矣然税务司乃总税务司所辖也不先去其总则必多方挠阻而关道终无事权各税务司必存私心此议卒不能行彼日本小国耳昔海关榷税亦用外人今则悉举而代之以本国官矣呜呼何以堂堂中国曾不倭若以天下利权授之外人之手而使坐长奸利以笑中国之无材哉查中外各国请外人为税务司监收国税者只印度中国日本三国而已印度税捐以鸦片为最昔为英商承办太阿倒持祸至失国日本初聘西人协理今则全换土人不用西人矣我中国尚属如故考各口洋关正税务司三十人署税务司十余人代理税务司二人副税务司又十余人尚有征税船钞教习三项分内班外班海班共有四千三百四十三人其中华人三千五百七十四人通西文且在洋关当司事者不少何无一操守廉洁者可升为税务司乎或谓华人难免舞弊西人岂得尽善不观镇海关洋人美生之事乎如谓华人不尽如西人何不于其中慎选而用之又谓选择甚难然则西人独不须选择将尽人而贤耶剑华所论实获我心余细考华人之舞弊者大抵西人俸重足以开销华人俸轻不敷缴用且闻泰西各国无关卡有纳税印花出卖运货纳税者计银若干即贴若干印花关卡委员无中饱病商等弊聊贡刍言伏候采纳

　　厘捐论　　　　　
郑观应

厘捐之设由于发逆之乱军饷不继征及毫芒原属朝廷不得已之举故议曰军务敉平即行裁撤屈计发逆肃清垂三十余年屡经奉　旨裁并无如疆臣总以安置冗员为事初则借口于善后继则借名于海防广东有海防捐筹防捐台捐牙帖捐等名目上海有落地捐筹防捐上海(有)有筹防捐凡华商报关者须照洋关税纳半所以华商之货概托洋人代报纳免抽筹防捐所谓为丛驱爵耳若所抽之数涓滴归公名实相副虽损于民而犹利于国无如厘抽十文　国家不过得其二三余则半饱私囊半归浮费　国家何贪此区区之利而纵若辈殃民乎近来内地局卡林立往往数十里之遥其间多至数卡或谓商贾走私见某处有卡则思偷漏闻某处有捐则将绕越此防而彼窜东堵而西行以致走漏日多收捐日绌故不得不多设卡以防之也然而既设卡以防走漏不得因防走漏而复加捐今乃过一卡有一卡之费经一卡抽一卡之厘此何为乎欲纾商困则宜示限制凡商贾过冲要之卡既完厘后即给以凭单所经分限一体查验放行不得重捐倘前卡未及完厘准在后卡补完以示体恤将无关紧要之卡一律裁撤既可便民亦可省费焉所以论者谓病民之端莫甚于厘卡然而落地之有捐犹微也莫患乎不肖委员从中勒索照章之科罚犹浅也莫甚于司事巡役故意为难此皆积弊之宜除者也迩来趋巧商人多有陋规之献委员得其费则任意放行否则必多方挑剔司事巡丁更同恶相济狼狈为奸商船之过卡者每月赠以银钱若干查舱时便潦草从事所载货物十成有以二三成完厘者其有不先纳贿者则视之如寇仇待之如奴婢掯留刁索无恶不为杨然青云闲尝参究厘金盈虚之情形而知其故有五厘局委员大则太守小则县令似不致贪黩以玷官箴讵知候补人员皆视厘局为利薮钻营者有之奔竞者有之甚至贿赂公行苞苴迭进差一到手便以此为乃生财之地机会不可失也于是以多报少百计弥缝而司事差役又层层扣其实数上解者大约不过十之三四耳于库曾何裨乎其故一西人传教以来民教动至龃龉匪徒又从煽惑之往往焚毁教堂戕害教士事定后则须赔或数千金或数万金至芜湖一案多至十一万金以有限之财补无穷之累虽抽厘日盛其如耗费之过巨何其故二商务旺则厘金多商务衰则厘金少此自然之理也今中国商务尽为洋人所夺查光绪十三年进口货计一垓零二兆二亿六万三千六百六十九两十四年计一垓二京四兆七亿八万二千八百九十三两十五年计一垓一京令八亿八万四千三百五十五两十六年计一垓二京七兆令九万三千四百八十一两观乎此可知洋货日盛一日夫西人货物多入中国一分即中国商务多为倾轧日一分厘金不能日增库不能日裕者职此故也其故三自讲求制造以来需铁甚巨需煤更繁即以日本英吉利奥斯的亚三国而计前此售煤至中国计二十六万八千吨值银二百余万元余如军械等类为数更多夫以库之所入止有此数而耗之者正无穷虽欲不绌也得乎故其四郑州口而后河患频仍前后费帑不下数千金万而又继之以灾荒如山陕之大旱江浙之雨朝　廷蠲免钱粮拨赈济为数颇非小可且大荒之后十室九空物力既衰厘金必减是亦库支绌之一端也其故五有此五故所以厘金虽抽终无裨于库何如酌量减免反可惠彼商民

寓沪各商贾佥谓害商民病民者有十土产之物逢卡纳税运之远方甚有税视成本甚巨者土物不能远流其害一凡货以速为贵以鲜为美凡遇关卡必须俟其逐件盘查然后放行过一乡越一城逢卡三四处者则盘查之久已将一日不惟时不速而且货经其三掀四覆已鲜色全无矣又将焉售其害二丝茶上市则派扦手多人如遇行人之有铺箱笼者必饬之停车翻箱倒箧行同盗其搜捕情形有令人不堪者致行旅为之裹足其害三分卡棋布星罗凡肩挑负贩之流惴惴焉必纳税如有绕越则必指为逃捐重索苛罚甚有弃业而他徙者其害四土货无捐洋货有捐有土酒盛于洋玻璃瓶者即指玻璃瓶为洋货拟罚其害五又自行带手巾一二条为卡丁所执指为货样先行出卖预为走私地步亦拟罚其害六有渡船搭客报关之货斤两不符不但该货被罚更要全船充公所以粤东佛山昔年有罢市之事其害七有随带高丽参一二枝或零星自用之物皆以为私或插赃诬害执以苛罚其害八菱湖各丝行与捐局议定凡丝止税出不税入乡人丝至镇卖不卖未定断无先捐之理有卡中司事见乡人载丝赴镇因其老实指为漏税罚银数元以后视为利孔老丝客有不允捐纳者该卡司事持竹片向丝客乱殴几致身无完肤事载今年闰月初七日沪报其害九有客自远方返里带行李辎重不知捐例因被责罚然倒箱倒箧为匪类所窥中途被其害十其余无故留难得贿私纵因苛罚而致商贾罢市者不胜[枚](放)举虽饮食日用之微西人带入中国尚不纳分毫之税民间琐屑之物顾可一一抽厘乎尝闻某处厘卡凡[食物](物食)及箕无不加捐虽一二件亦必掯[捐](阻)不捐则强以去有内地设落地捐民间抱布入市每疋抽厘八文向章五疋起捐少则不捐今则一疋亦捐有设海防捐者一巾一扇一鞋一袜亦捐民皆苦之试思富商巨贾赀本重盈稍稍捐取尚不致大害独此肩挑小贩资本能有几何亦任意苛取毫无顾忌或其物或取其钱是以鄂抚谭敬帅出示免抽杂厘并定章程数条一为鲜鱼鲜虾担一为鸡鸭担一为鸡蛋鸭蛋担一为青菜担一为柴薪稻草担一为果品食物担一为抱布求售者凡估值五串以内皆准免捐实为法良意美拟请各处厘卡均照此行无论何种琐屑之物凡值五串以内一概不准抽厘则小民受惠良多而于库仍无[损](捐)失琐屑对象捐与不捐原与　国课无关轻重也更闻不肖司巡更巧立各色名目剥削商民如饭食等名色不一而足无非为营私之计即与办论彼且借口于定章如是并非格外索取是使商民于正项厘捐外又多几许私派谓商力能不日难乎嗟彼商民何以堪此为今之计尤须严除积弊[除弊]之法首在选诚正委员示之以赏罚严之以考成委员得其人自能严以驭下而司事巡丁亦不敢作弊其有愿充巡丁司事者须纳银为质并妥实保人倘有不法事情除罚去质银惟保人是问外即行斥革严加治罪庶几罚一儆百或不至鱼肉乡民也总之厘捐不撤商务难以振兴莫若将所有厘卡一律裁撤并归洋关鄙见于土货出产之处抽加落地捐及至出口时再抽一洋关税后则任其所之绝不再征以免(免)洋人取巧东洋人改造土货出口西洋人用三联单出口均为可免厘金之故至各处盐务即就出盐之地编入正赋谓之盐赋如田地之有赋税由州县官按亩征收各官及兵勇巡船悉行裁撤则节省耗费甚巨或仿外洋之例出售印花税饷印花大小不一者小如外洋书信馆之印花俗呼为公仔头者凡寄货物提单汇票论税之轻重即粘印花之多少于货物之上而无巡丁委员勒索等费方今　圣明在上固已兴利除弊泽溥苍生矧兹理财之要图可不速加整顿以纾吾民之积困乎

　　厘捐弊论　　　
王韬

厘金之弊罄竹难书按厘捐之设原为不得已之举当夫粤捻倡乱需孔殷　国家用以济饷能使削平大憝重奠河山者未始不藉商民之力也原议军事敉平即行停止不谓承平已三十年而局卡林立未见撤裁加以各省办理不善倚势肆法任意抽收以致穷乡僻壤搜括无遗负贩肩挑苛索不免物价日昂民生日匮其实资军饷者十之二三饱私橐者十之七八是以候补人员百计钻营视为利薮而大宪亦藉以此项差使调遣属员几若有其举之莫敢废焉矣多设一局即有一局之开销多立一卡即有一卡之费用上至总办委员下至司事巡丁一切薪水工食其果取诸厘乎抑不取诸厘乎此中耗费不问可知过来迭奉　谕旨将局卡删并在封疆大吏岂不欲仰体　皇仁恤商艰而纾物力无如军饷所出若将局卡一悉行裁撤则各省善后经费何从措置亦有万不得已之苦衷也惟是厘捐一日不撤商困一日不纾欲救此弊莫如厘金并入关税一次抽收查通商定例洋货进口土货出口每值百两皆抽银五两为进出口之出税土货转运别口每百两抽银二两五钱为复进口半税洋货转运别口在三十六个月内给发免单逾期照完正税洋商运洋货及入内地购土货皆每百两抽银二两五钱为内地半税乃查泰西各国税额大抵以值百抽二十四十为多亦有值百抽百者更有两国有衅多至值百抽二百者皆视其事之损益以定税之轻重从未有值百抽五者今设一例华商洋商一律以值百抽二十为断凡洋货进口纳税于海滨之通商正口土货出口纳税于第一子口悉照新章完纳一征之后任其所之不复重征而遂将厘卡概行裁撤是举从前积弊一扫而清之也在　国家可省无穷之耗在商民可免到处之征实于公私两便所虑者或洋商从中阻挠耳然洋货纳税后转运出口在三十六个月外必复完正税洋商运洋货及入内地购土货又有内地半税今以一次完纳虽若稍重而仍可加诸售价内以取偿于华民且关税交纳后运入内地无守候货之劳无逐卡停留之苦行运既速成本亦轻各国洋商亦未必不从也

　　治标庸言　　　
镜存子

查厘捐助饷行之垂四十年统计各省岁收共一千三四百万而局卡林立留难需索委员十居三四司事十居六七商民受累滋深今为严杜中饱宜重征坐贾宽恤行商则捐项既免零星商人亦自便易业经户部陈奏洵为扼要破的之论今日本订约内地通商改造土货于江南浙西数百万厘金实受其害此外各省亦难免牵碍饷源所系亟应变计谓宜统裁水陆局卡悉除行商厘捐略师周官厘布之意妥议章程于城乡镇市[专](捐)征坐贾不事烦苛俾易遵从应诸先颁　恩旨将米麦杂粮各种名目查明榜示永远免捐而后将小民日用之物分别从轻此外酌量加重无论行栈店铺一切货物一律输纳填给捐单其已由行户捐过之货批发铺面者呈捐单如分售各铺由行户报明另给分单为凭一经报明任便出入并举绅董立商业公所编号立册凡有张昌欠随时登除无分华商洋人倘有径向乡城作坊交易者以偷漏论照洋关例拍卖充公其办运出洋及转别口仿用报单运照并参酌沿江五处章程先就江南浙西开办推行各省以视局卡林立扰累大相径庭比之零星抽收数目必无短绌且苏杭既行驶轮船装运货物和约虽无拖带船只字样俟议商约势所必然是洋商轮船拖带[货物](船只)祗应照关章完税而不能遇卡抽厘华商轮船拖带船货既应过卡抽厘又不能不照关章纳税既已报明江海关者沿途局卡无能隐匿不能不据关津抽厘反不能如向来之减收少报商困更不堪矣是水陆局卡之不能不裁而改征坐贾亦时势使然也罗浮山人曰致富之道当与地争利勿与民争利当栽培工商以敌洋货而杜漏卮勿搜括税厘以病民以自病既未能如西例免去土货出口之税以广利源凡彼口到此口之土货亦当照洋关税则一律免厘粤东土货到香港转船出口至沪变为洋货可免厘税无异为丛驱爵庶免华商日鲜若不设法维持恐新筑之铁路及往来内河各轮船徒为洋商广开利源耳

　　论中国各税轻出重入之弊　　　
萧诗言

窃维强兵必先富国而富国要在筹饷自发逆扰乱楚军遂兴胡文忠公创为抽厘济饷之法原以救一时之急而非欲屡世遵行而不变也且当时但有洪逆而夷患未亟抽中国之厘济中国之饷定中国之乱公私相安而大难芟夷已着其效矣嗣是厘务相沿进有加增百物腾贵财力因之日绌逐锥刀之末利析秋毫其所由来者渐矣苟非变而通之安在不民穷财尽乎然此特重非所重之一端耳自海道大通轮舟集洋商之来我中国者除英法俄美德五大国之外载在和约者何止数十余国名为通商心存觊觎乃燕台一关而子口税定则入口之洋厘遂轻我中国出口之厘日有增而无减入口轻则洋货之销售必多且速获利亦倍蓰出口重则中国之物必迟钝而销售难即获利亦仅更有利无所获而自亏其本者乎如是则利归外洋而中国遂贫而财益竭矣间尝观中外之大势而知其得失之所在矣外洋之税非不轻也而重于入口其于土产出口之货除酒害人之物必加重外而一切轻之是轻其所出而重其所入也出口轻则利在商人而民富入口重则利在公家而国亦富且民既富矣设一旦有大役亦可进议院而筹于民故虽有国债而不失为富强之国我中国地大物博顾乃反其道而行之于以求得志于洋人斯已难矣然天下之事必先自强不受制于人而后操纵由我立法之轻重由我否则倒持干戈授人以柄而欲勉强以冀幸万一其不至偾事者几希矣夫所谓自强者何曰战而已矣自古能战而后能守能守而后能和不移之论也前者中法构兵刘军奋起其时洋人闻黑旗胜则皇然以惧黑旗败则欣然以喜何以惧惟恐中国战胜而商务有变或无所图利也知所惧则知所喜矣惜乎谅山一役仅偶胜而遂议和也设彼时乘胜直前大加惩创则彼法人者震我兵威抑然屈服即英美诸国皆有所慑而不敢动然后稍变易旧法于百货之出入而轻重之俾利归中国而无漏[卮](危)之患矣然此时则未可言也子口税载在和约洋人坚持其议未能以无故而轻动也亦审矣再洋人每经营一埠新嘉坡西贡等处均于入口之货人物并税而于他国运入本埠之物则加重之我中国入口之货仅洋药一事加重倍蓰尚称得法他如洋呢洋布百货等物皆轻而又轻与出口之茶叶湖丝大黄牛皮事事相反无惑乎洋货天下而中国且日见其贫弱也尝怪中国于西洋算学格致机汽诸艺皆欲师其所长以为自强根本而于富国之道反不知讲求而一加变计以救贫弱欲其能自强而不受制于人也不亦忧忧乎其难哉鄙人忧天姑就所见笔之于书云

　　海关征税叙　　　
薛福成

总税务司赫德属驻英税务司金登干送来光绪十八年海关贸易总册余受而阅之条分件系经纬分明是年征税之数凡进口正税银四百五十九万余两出口正税银八百二十五万余两复进口半税银八十二万余两洋药税银二百二十八万余两船钞银三十八万余两内地半税银七十四万余两洋药厘金银五百六十六万余两其上七项都二千二百六十八万余两比较十七年绌十六万九千余两比较十六年赢六十九万三千余两若就各关所征七项银分计之江海关征银六百三十七万余两粤海关征银二百三十四万余两江汉关征银一百八十九万余两闽海关征银一百六十八万余两潮海关征银一百四十八万余两浙海关征银一百二十五万余两九江关征银一百零四万余两厦门关征银九十七万余两芜湖关征银七十余万两津海关征银六十九万余两淡水关征银六十三万五千余两镇江关征银六十三万一千余两山海关征银五十四万余两九龙关征银四十七万余两台南关征银四十四万余两拱北关银征三十八万余两东海关征银三十三万余两北海关征银二十五万余两重庆关征银二十万余两宜昌关征银十一万余两琼海关征银九万八千余两蒙自关征银七万三千余两瓯海关征银三万六千余两龙州关征银一千七百余两上以二十四关征收之总数即前七项征收之总数近年沪粤等关收税所以益旺者以洋药厘金归并之故闽汉等关收数所以渐减者以茶叶销路日衰之故综计是年进口洋货价银一万三千五百十万余两进口正税并洋药税得银六百八十八万余两核诸值百抽五之数无大悬殊然洋药厘金固尚不在内也出口土货价银一万零二百五十八万余两出口正税得银八百二十五万余两已逾值百抽八之数所谓值百抽五者不符则以土货之价已大减于初定税则之时之价丝茶二者为之也余尝考财用盈之故矣大凡土脉膏腴物产充羡壤博民殷商货所趋如水归壑则税可赢又或众力勤劬工艺精良流貤日广为遐方日用所必需则税可赢或地虽硗瘠专产一物如丝如茶居民恃为恒业远人闻而欣羡则税可赢又或绾毂通衢因利乘便官山府海发天地自然之藏都泉布输写之会则税赢此数者贵审其地形开其风气尤视大水之经纬脉络以定[群](郡)商之辐与否夫上海扼长江之要故税最多广州扼粤江之要故次之汉口扼汉江之要福州扼闽江之要故又次之北方之水溜急沙淤不便行舟故虽以黄河之大且长独无榷税极盛之关夫殖财之源因地势亦随人事夫时而变焉者也核其所征之税而地之冲僻民之贫富物之衰旺岁之丰歉俱可借以考镜焉余故摘纪其大如此

　　海关出入货税叙　　　
薛福成

光绪十八年进口洋药价银二千七百四十一万余两洋布羽绫棉纱棉价银五千二百七十万余两呢羽哔叽毡绒价银四百七十九万余两钢铁铜铅锡价银七百十三万余两米价银五百八十二万余两煤油价银五百零四万余两海货价银五百二十万余两煤价银二百万余两自来火价银一百四十二万余两其余杂货价银各数十百万两不等都洋货价银一万三千五百十万余两而纱布呢羽等几居进口货价之半洋药亦几居四分之一为中国宜设方计渐杜洋药来源而劝导商民仿洋法织布纺纱尤为第一要义其次开矿其次炼铁其次仿织呢羽毡绒其次仿造自来火及制炼煤油夫风气既开而致富之能事尽此矣出[口]丝茧价银三千零三十四万余两绸价银七百九十六万余两茶价银二千五百九十八万余两棉花价银五百零八万余两草(口)帽缏价银二百零五万余两糖价银二百零七万余两纸价银一百五十七万余两席价银一百二十九万余两豆价爆竹价银各一百十八万余两瓷器器价银一百零八万余两其余杂货价银各数十百万余两不等都土货价银一万零二百五十八万余两丝茶两项为大宗几占土货价十分之六如欲整顿土货仍注力丝茶庶能握其纲领其余如棉糖纸席草帽缏等物苟能随事讲求随时亦有大益此外土货俟铁路开通必有于无意中畅销如草帽缏之类者矣窃查光绪元二年间出入口货约足以相抵今以出货与入货相比较中国亏银至三千二百五十余万两之多何哉近两年中洋布洋纱进口之价逾于元二年间之价约三千数百万两则中国亏银皆纱布畅销为之也从此中国织妇机女束手饥寒者当不下数千万人岂细故哉而谓导民纺纱织布尚可缓乎哉抑余又闻纺纱之效逾于织布[今]日本通商经营已获厚利即华民自织之布亦乐购用洋纱以其价廉质良而易售故华商偶设一二纺织之厂亦无不获利者然则有提倡之责者盍劝商民购机设厂先仿洋法纺纱以蕲渐及织布乎

　　海关出入货税叙
是年货由英国运到者值银二千八百八十七万余两香港运到者值银六千九百八十一万余两印度运到者值银一千三百八十六万余两新加坡运到者值银一百九十一万余两澳大利亚大浪山加那大运者值银一百零一万余两以上英国及英属地来货都值银一万一千五百四十八万余两由中国运之英国之香港之印度之新加坡之澳大利亚大浪山加那大者都值银五千五百七十八万余两出入相较中国亏银五千九百七十万两货由美国运到者值银六百零六万余两由中国运之美国者值银一千零七十八万余两出入相较中国赢银四百七十二万余两货由欧洲诸国运到者值银五百十二万余两由中国运之欧洲诸国者值银一千七百十六万余两出入相较中国赢一千二百零四万余两货由俄国运到者值银五十五万余两由中国运之俄国者值银七百零四万余两出入相较中国赢银六百四十九万余两货由日本运到者值银六百七十万余两由中国运之日本者值银八百五万余两出入相较中国赢银一百三十五万余两货由澳门运到者值银三百十七万余两由中国运之澳门者值银一百六十八万两出入相较中国亏银一百五十万余两货由小吕宋越南暹罗爪哇埃及五国运到者值银三十一万余两由中国运之五国者值银一百八十六万余两出入相较中国赢银一百五十五万余两总而观之中国之银耗于英国及英属地者甚巨而稍取盈于通商诸国然绌者多而赢者少势尚不足相补故一岁中亏银至三千二百五十余万之多华茶销于英国者年少一年销于俄国者年多一年俄之用茶虽未能逮昔日之英然华茶不至壅滞者以俄人为之运用也中国之货稍稍销畅于日本则以日本纺纱骤盛不能不用中国之棉花中国与日本互分其利云今之论时务者或谓英人耗蠹中国颇欲联俄以摈英此与儿童之见无异夫民所以乐购此货者皆为衣食日用所必需而又质良价美之故当其不用虽君父不得而劝之于远人乎何爱当其必用虽君父不得而禁之于远人乎何尤即如日本二十年来专精奋力研求工商之术遂能仿造洋货及华货质美价廉几掩其上英人非但不惎挠之且极口称道之国中乐用其货者比比是矣中国地博物阜人工甚廉数倍日本诚知病英人蠹耗乎则有日本之成法在又何必出万不能行之下策哉或谓中国虽亏银三千二百五十万两然各关所收税厘既得二千二百六十余万两加以洋商自募牙侩凡进口七厘出口八厘用费共有一千数百万两皆入华人之手以彼絜此中国尚赢数十万两是中国之银未尝锱铢漏入外洋也斯又不然考光绪元年出入货相准华货尚赢百余万两以关税用费合计之是中国且多赢二千余万金矣当时岁赢二千万金中国且日见贫耗如今日之势乎是不能不亟为之计者牧民之政也保邦之本也为上之责也

　　防漏税　　　
彭玉麟

从来王道不尚富强圣世不言功利藏富于国不如藏富于民之为愈也　国家深仁厚泽薄其税敛有准乎什一者有数十而取一者恤民之艰待民之厚蔑以加矣自道光二十二年大开海禁维时当事者不知中国税额轻于各国四五倍或七八倍故立约之时洋人各货进口纳税后听华商贩运各地所过关税祇案估值每百两加税不得过若干分税于华民者轻故税于[洋](华)商者亦轻也厥后天下多故军饷支绌于是始为榷货抽厘之法创办之始洋货亦在各子口征课尚无异词迨咸丰八年中西重订条约始定洋货土货愿一次纳税可免各子口征收者每百两征银二两五钱给半税单为凭无论运往何地他子口不得再敛其无半税单者逢关过卡照例抽厘体恤洋商可谓至矣然洋人欲壑难填犹复藉端要求烟台条约定于租界内不收洋货厘金即洋货之运入内地者不论华商洋商均可领半税单此又格外通融之法无如日久弊生漏难塞华商之黠者串通洋人互相蒙蔽往往洋人代华商领半税单而私取其费者华商亦代洋人装运各货两冒用护照者汉奸与洋人诪张为幻流弊滋多近又有三联单者无论往何地购何货先在洋关报明数目缴半税方可领单领单之后听其采办运行沿途厘卡不敢过问至货到时查明数目相符如数缴税于是各商民利其税轻而期速趋之若鹜以中国自主之权而为洋人所把持厘金之受困不已多乎查始榷厘时岁收二千万今之所收者不过四分之三而且日少一日有损无益于是董其事者严为比较藉杜侵蚀密设分卡以防偷漏而究之委员之侵吞滋甚胥役之讹索益繁徒困于民无利于国故纵谈时务者慨然谓厘金之当撤也然则谓厘金果宜撤乎目今军务虽平元气未复国帑犹未裕也防兵不能裁也海防犹未措办也设或更起事端将奚筹岂旋撤之[而旋](旋而)设之乎然则谓厘金不宜撤乎洋商之包揽华商之偷漏徒供虚耗未获实功亦何乐而为此也为今之计不如去厘金增关税于厘务无所损而商民则有益焉何以言之所谓裁撤厘金者非必尽天下之厘金而撤之裁之也不过于通商各埠或洋货或土货去其厘而加其税耳若明定章程核计道路之远近如其货自某处至海口须经几卡应厘若干某货自某海口至某处路经几卡应厘若干一总税之不必节节稽征是厘虽撤而实存包揽偷漏等弊虽奸商无由施其技矣且关税交纳之后运行无阻不必守候而货不必逐卡而留停欲至某处可刻期而待为日更速成本较轻即所加之税实隐摊于货价之中而取偿于售主商民又知某货之不复纳税也更乐于贩运销畅益多所谓于商有益者此也洋人所藉为口实者动谓中国厘卡林立收数互有异同以致洋货阻滞不行若撤厘而加税彼亦[将]何说之词而说者谓关税已有成规从而加之洋人必不能允不知所加之税即所抽之厘与其散而征之不如总而税之兼之洋人税额以值百取二十取四十为断更有值百取六十值百取百者若以值百取二十为准华税之重犹从洋税之轻举是以折之彼将何词以对又或谓厘金取之华民权归中国自主若归并于税倘洋人于下次修约时复以税重为词利权不几为所挠乎是宜声明加税免厘之故如欲减税仍旧抽厘庶可以永杜洋人之口也抑又思之税出于商欲充税务先宜畅通商务西人之所以富强者官商一体耳所有赢余公家存之即有折阅公家认之故能重其本而来即厚其利而返中国之集成巨出洋贸易者尚鲜其人是彼以货而取中国之银我不能以货而收回中国之银利源不将竭乎计洋人入口之货每岁售值八千余万中国出口之货惟丝与茶为大宗近来印度等处皆植茶桑出数与中国相若倘并此而失之是诚有出而无入矣又如呢布一项洋人买我丝棉织成之转售中国每岁纳银三千余万两良由机器便捷所以获利甚厚若我国亦仿织之亦可开一利源或疑用机器以代人工恐夺小民之利不知洋布羽呢本非中国之物与民业毫无关涉制自中国可省运资价必更廉便闾閰之取求攻洋人之利薮是诚一举而两得者也伏读嘉庆十九年正月　谕旨洋商交易原令彼此以货物相准俾中外通有易无以便民用若将内地银两每年偷运出洋百数十万岁积月累于国计民生均有关系仰见　圣虑渊深于中国银两出洋之患早已洞鉴今时事更非昔比出数照前更巨若之何不早为之所也宜急令地方官广劝农民于山谷隙地遍植桑茶缫丝制茶之法尤宜加意讲求务使较胜于印度将来所出愈多价可酌减惟货精值廉何患销路之不广而且招集商股以机器造呢布若成本不敷或援乾隆五十一年商人王世荣请借帑银嘉庆十七年芦商义和泰恳借运本均敕部议行之例是诚无损于国而大有便于民也总之出口之货宜求其多而税则轻之入口之货宜杜其来而税则重之收我利权富我商民扩我远图胥于是乎在
 
　 
卷三十七　户政十六榷酤下

　　中国各省裁兵减厘议　　　
潘敦先

古之为关也将以御暴令之为关也将以为暴昔在战国已有此说盖以关之设也征税所出商贾苦之行旅累之所由王者之征必曰关市无征也夫关市且无征而谓可于关市外又增一征税乎哉曩者以粤捻倡乱不得已而有抽厘之举取商贾之羸余以济军需之不足诚以有寇不得不募兵有兵不得不事筹饷此自然之势也厘金一项仅取诸商商有余力以营贸易莫不自顾身家且所抽之厘仍偿诸所售之货故无损于商贾而实有利于　国家以视元明之加赋筹饷一丝一粟尽出于民者固自有别统计各省厘金最旺之时岁收不下二千万今亦有一千四五百万用能振作士气剿除寇者职是故也乃自承平日久而各省之军需善后皆取给于此且以库仍绌未能遽停夫善后有时而尽军饷则　朝廷不能一日不备即不能一日无饷兵燹以后所募勇丁未尽裁撤　国家多入厘金一即多出养勇一截长补短未见羸余加以各省办理不善倚势肆法任意抽收以致穷乡僻壤搜括无遗负版肩挑苛索不免物价日昂民生日匮其实资军饷者十之二三饱私囊者十之七八是以候补人员百计钻营视为名利兼收之地而大宪亦藉以将此项差使调剂冗员几若有其举之莫敢废焉矣又况设一局即有一局之开销委一官即有一官之薪水增一役即有一役之工食其果取诸厘乎抑不取诸厘乎此中耗费不问可知故军事底定已及三十年而国库空虚益形支绌试为统筹全局权其出入之数大抵有虚无盈有损无益者也夫厘捐之设原议俟军务敉平即行裁撤今之若忘其本意者仍为军饷故耳迩来台垣给谏颇有奏请裁撤者而一交封疆覆奏无不以军饷为词若将所有局卡概行裁撤则一切经费何从筹给果使别有生财之道夫孰肯居聚之之名有当轴者非不欲纾物力恤商艰无如军饷所在实有万不得已之苦衷也然则欲免厘金必先筹节饷项而筹节饷项非变通营制不可我　朝绿营兵制乾隆四十七年增兵一案为军饷嬴绌一大转关当时海内殷实兵革不作普免天下钱粮已经四次而户部尚余银七千八百万　高宗规模宏远不惜散财以增兵力其[时](文成)阿文成在河南奏言　国家经费有常若岁兵饷三百万统计二十余年即须用七千万请无庸概增等语旋议不行卒从增设至嘉庆十九年　仁宗亲帑藏不继特饬淘汰于是各省次第裁兵一万四千有奇　宣宗即位又诏抽裁复减二千有奇夫乾隆增兵一举骤加六万五千嘉庆道光减兵两次仅裁一万六千甚矣　国家饷项耗之如此其多且易节之如此其少且难也养兵如许而粤捻之乱竟未收一骑一卒之用曾文正创办围练乃有练勇之举号曰湘军而继起者复有淮军楚军黔军霆军嵩武军诸名目大憝既平虽多经淘汰而分驻各省者尚不能稽其实数内而神机劲旅外而长江经制以及南北海军饷项方有增无减而欲论筹节于今日不綦难哉虽然今纵不能如晋武之销兵亦当如府兵之改制与其养一老弱之兵何如养一强壮之勇与其以一饷养一兵而十兵无一兵之用何如以两饷养一兵而一兵获数兵之用查泰西藏兵之法皆寓于工农商之中一朝有事可以抽调毕集谓之藏兵英国当兵自十八岁始初为战兵七年以学习各种技艺限满后复归旧业为头等藏兵三年头等藏兵限满为二等藏兵二年或三年再为三等藏兵一二年最后为常额藏兵九年不愿者听德国从军自二十一岁始初三年为营兵后三年为头等藏兵二十八岁至三十八岁为二等藏兵三十九岁至四十五岁为三等藏兵其三等藏兵须敌已入境方可抽调然所调亦不远法国当兵亦是二十一岁始先为战兵三年后为头等藏兵六年次等藏兵六年三等藏兵十年美国军政大略相同而于英为尤近故西国兵额承平之日为数无多美国常年兵额祇二万五千而南北花旗之战招兵多至百万盖藏兵之法既可得人又可节费实为强国之一道也夫人生自壮至老不过四十余年其足以披坚执锐者祇二十年耳泰西兵制专用此二十年而又为头二三等之别兵之所以无敌也中国之兵自召募之后即皆廪之终身则是一卒凡二十年无用而俱仰食于官由此推之养兵百万实五十万可汰屯兵十年实五年坐废也今虽不必尽效泰西而变通之法则有不可缓者试设一法民年二十以上准入练军年过四十即复为民而除其籍使其入伍之日先知除籍之限则除之无怨心且其精力犹强可别图生计庶行伍无老罢之兵军饷无虚縻之患强兵之道莫善于此然骤而改之[或]恐生变第设一限以某年为始其从前募入者姑仍旧规其新募者即以此法行之迟之三十年凡弱者可汰之使尽矣而又将绿营虚额裁汰尽净其有病故开除等缺俱无庸募补大约腹省有劲兵一万边省一万五千已足以资巡缉匪类隐备不虞试合各省而论约计三十万已足较旧额可汰其半亦饷需可省其半而即以汰卒之粮酌加锐卒之饷庶额裁而精锐见饷厚而驱策灵仍将以此得力营勇参错屯驻以资战守所谓兵在精而不在多也西北边防可行屯田之法寓兵于农又有不费饷银而得收实用者惟裁汰之法或精强之镇不动而先裁劣营或边要之区不动而多裁腹地或以营制太破归而并之或以汛防太散撤而聚之是在兵部之精审大宪之体察分之以段宽之以期非一朝一夕之所能也

夫饷项不能骤减即厘金不能骤免然厘金虽不能骤免而亦何妨于酌裁今各省诚能体察情形除水陆埠头市廛环绕地方照例抽收外所有小径分设之局悉行裁撤并查明已撤者若干处未撤者若干处报部以便稽查即为异日尽裁张本且限定吏役人数无得过多严定新章力除积弊择诚实官员经理其事凡外省游食官亲内地不肖生监俱不准转相汇缘滥充是选则厘金虽未尽免而民困已苏其半矣又闻厘金章程各省不一大约耗费较常税为重自委员以至司事自司事以至巡丁层层剥削无非中饱宜将应捐应免之货条分缕晰榜示通衢俾商人共见共闻而藉端需索侵吞入己者庶无所逞其奸至于布疋粟米之属为黎衣食所资尤宜普免厘捐以示体恤查光绪元年苏抚吴健帅奏请酌裁糯米杂粮厘金略谓[江](三)苏厘金之重甲于他省前从抚臣张树声之奏已将籼米谷停收卡捐而糯米亦非大宗自应一律停免所谓宽纾一分民力即培养一分民气者也昔年楚抚谭敬帅出示免抽杂厘八条一为鲜鱼鲜虾担一为鸡鸭担一为鸡蛋鸭蛋担一为青菜韭担一为柴薪稻草担一为果品食物担一为抱布疋求售者其末条云总之估值其资本数在五贯以内者概准免厘然则湖北厘卡至零星日用之物而亦将收捐楚人之苦可知矣倘各省查有此种情弊即当禁革以除官而顺舆情所虑者厘卡既裁厘金亦减岁入度支益形不给必有格于吏议者则宜加重洋税按各国税额以值百抽二十四十为多亦有值百抽百者更有以两国有衅而多至值百抽二百者皆视其事之损益以定税之重轻其所以能自便者于条约本无关也中国以值百抽五定税则载在条约然并无不准加税之文曩者以整练海军首筹巨饷当事始议加捐洋药适英以俄进兵阿当汗有窥伺印度之意欲结中国之援俾国无东顾之忧而得以全力拒俄于是允中国加抽洋药厘金计每箱厘税并征银一百十两核与英税值百抽二十之数相等似亦无可议加矣洋药为绝大之漏卮每岁进口以七万箱计其实进口以十万箱计漏税者十之三耗银三千数百万即收回厘税七百余万亦耗银二千余万舍民间二三千万之财傅关津六七百万之税剜肉补疮疮不见愈其如肉已縻烂何今虽流毒已深断难禁绝万一天心厌祸一旦扫除此项又何从取给乎故人以加洋[药]税为亟我以加洋药税为缓窃谓今之亟宜加税者莫如洋布查近年进口之布花样愈多销路愈旺而中国之抽其税者布每疋不过纳银二钱色布每疋不过一钱五分花布每疋不过一钱其余尚有不及钱祗纳数分者如扣布每疋纳银四钱是也虽曰值百抽五其实不及抽五又加洋烟洋酒泰西征税极重至值百而抽六十在国中开洋酒店者尚须纳规领牌而今进口之卷烟吕宋烟麦酒葡萄酒则以为西人食物概不征税近来华人之吸食者亦多销路乃日见其广前镇江关康税务司尝以此事申报总税务司议行抽捐为赫德所阻兹又二十余年矣亟宜列之货物内不得复以食物目之窃议加重洋税宜仿泰西之例均以值百抽二十为断华商与洋商一律以昭公允进口之洋货纳税于海滨之通商正口出口之土货纳税于内地第一子口悉照新章完纳一征之后任其所之不复重征是举前此弊端一扫而清之也乃或谓通商以来但见人与我争利权未见我能整顿者其如洋商不允何曰免厘加税固为中国之利而洋商亦何独不利按今定律洋货进口完正税后转运别口在三十六个月内给发免单逾期则照完正税为复进口正税洋商运洋货及入内地购土货皆值百抽二五为内地半税今以一次完纳虽若稍重然仍可加之售价内以取偿于华民且关税交纳后运入内地无守候验货之烦无逐卡停留之苦行运既速成本亦轻有何不可税则十年一换例有明文乃自戊午八年与各国重修旧好立约以来从未一改岂真守定税则以昭大信不能改换旧章以伸大义乎虽加税之说势所难行然遇修约之期据公法以与之争执大义以与之辨即不能一时尽改或可由渐而增是所望于总署及出使诸臣者幸勿以草茅之见迂视斯言

洋药之税既无可加而亦无庸加则惟有俟其熬膏后再议抽厘税土则其权在人抽膏则其权在我宜照新嘉坡西贡港例设官膏局于通商口岸招商承充认定缴饷之数准其将生土熬成熟膏分运各处销售凡吸者祗准买熟膏吸食不许购生土自煎其有私自煎膏者一经查出律以私铸之重罪则洋土可全数归公私土并无处可买而中国土浆亦照此办理岁赢银钱何下数百万查熬官膏之例西贡最严虽为数一二钱亦必给以凭印纸据每日按户稽查必使所吸烟散与凭印纸据相符方可无事否则有罚凡入境商贾有私带膏者不但充公并议罚锾闻近日新旧金山亦有是例每岁输饷多者百余万少者亦数十万今中国若行此法以生土熬成熟膏犹以洋货制成华货权自我操虽英廷不得挠我自主也鸦片系害民之物即横征暴敛亦不为苛谁得议其后者向言洋烟洋酒固宜征税而中国之本地烟酒亦宜加捐何也二者虽列食物之中而实出食物之外并非民间食物所必需中国旱烟始行于塞外以其治寒疾辟瘴气也然当时吸者有禁治以死罪其严如此今则旱烟之外又多水烟饭后茶余几视为不可离之物兰州产烟最饶他省之种烟叶者亦地皆是若夫酒则汉代已重榷酤私酿有禁沿及元明其法渐弛而至今北省烧锅尚有限制二者固在可有可无之数也　国家征盐课盖知生人之于盐不能一日无此味而又为日用细物取之无伤于民每年盐课得有五百余万为岁入一大窃观今之嗜酒者几与食盐相等以中国人数四百兆计即有不嗜烟酒者牵扯合算每人日费烟酒三文一日需钱一百二十万缗以一年而论即有四万三千二百万缗倘或重征其税烟则查刨以核之酒则按缸以课之通盘画算一岁所赢当亦不少且所加之数合则见多分则见少以每筋每两节节摊匀渐渐加贵在吸食者不觉而　国家骤得此饷源则厘金虽免而失之东隅者犹可收之桑榆也即或以经费浩繁难乎为继尚有行钞之法夫行钞古制也非西法也乃何以古昔行之而多弊西国行之而无弊此其中惟信不信之分耳如民情不信则虽君上之威无补于事如民情共信则虽商贾之票亦可通行今中国钞票之法废而西号之汇兑商民之期票反能彼此流通近今沿海各口竞用英国汇丰等行钞票更觉相形见绌矣按西国现银存诸银行以为根柢而出钞票以为凭券其利皆归诸国中国官项悉存于库徒为胥吏吞挪甚可惜也今欲行钞票宜先置国本开设银行然后筹集商股以汇其成盖必先有国本乃足取信于民统计　国家岁入各如洋税关税常税洋药税地丁盐课等项计银八千五百余万拟提三千万为银行国本即造钞票三千万以代现银特设宝钞局于京师其式约分大中小钞三等曰千两曰五百两为大钞曰百两曰五十两为中钞曰十两曰五两为小钞颁发各省汇兑凡京饷捐项赋税钱粮皆能一律上兑无扣折之多寡无成色之高低则民方乐于用钞而流行不滞矣惟铜钞纸钞昔已行之铜则易于作伪纸则易于霉烂不如用布钞之为妙去年夏季　宪台以钞命题生员议用布钞曾蒙谬奖忝列前茅近今外洋有织布机器所出之布光厚洁净则钞布即可购机器织成否则亦当机器造纸花纹精致如吕宋彩票然内有暗码不能伪造但须纸张加厚而已如是既有三千万之银复有三千万之票财力已腾出一倍亦又何必恋此区区厘金哉若夫赛工蓺以兴商务开煤铁以裕利源尤为免厘金后之要务工蓺虽中国不重而周礼考工居六官之一虞书利用列三事之中亦未尝不重工蓺也今诚广开蓺学尽力讲求以格致为基以制造为辅慎选聪子弟延订中外名师将一切工蓺悉心授受将见人材辈出必有与西国相颉颃者而又仿泰西赛会之举广罗百物品评优劣优者赏劣者罚凡丝茶磁器等件为中国著名之物务期日臻美盛利于销行则厘局厘卡虽一概撤裁而工蓺蒸蒸日上自有富国之权衡也至于煤铁自议开矿以来纷纷举办而迄无一成惟开平一矿稍有成效近则徐州之利国贵州之青溪皆议用机器开采他日当有可观闻光绪二年有英国矿师郭斯敦历楚疆勘寻矿据云铁以武昌兴国为最煤以荆门当阳为最荆门之煤可造白煤与英煤无异近阅日报又有英国矿师谢高礼赴山东勘验青矿亦称青齐诸郡矿产甚多煤铁五金地皆是可知中国之矿不减于泰西特从前办理不善耳今苟敦请外洋著名矿师来华指示以期必成则岁入之数何止十倍于厘金哉以上诸策虽若言之匪艰行之维艰然苟能实心行事则何患其不成夫为　国家大局计明知其难而不得不竭力从事哉成败非敢料所恃一片血诚　天地鉴之　祖宗佑之得以挽回于万一耳一言以蔽之曰在得人土壤细流高深何补刍荛之献尚祈采择施行谨议

　　裕利源而抒商力论　　　
李经邦

溯自诸寇窜扰中原陆沈招勇团练在在需饷费用浩繁正杂诸税不足以供之而抽厘之议起厘卡之初设也亦尝不便于商情见讥于舆论矣而当其时会计之臣未尝不周详榷算智谋之士未尝不竭蹶图维钞币之法虽善未能骤行捐纳之例虽开未能足用一切拨筹资补苴掇拾之计支于左未免绌于右挹于彼不足注于兹区区者又何济大事使于此按亩加赋挨户派捐暴敛横征重困百姓百姓何知必致惶惑疑惧怨忿讪谤人心一摇涣然释前明覆辙殷鉴非遥天下大事尚可为乎惟此抽厘一法取之约而无损于商用之宏而有裨于国诚可为裕国之良谋救时之善策已然设卡抽厘之举原议俟军务敉平即行停止迨至河山底定日月重光荷戈之士解甲归田伏处之氓安居乐业抽厘之举似可以已而局卡犹未裁撤者亦以养兵有费善后有费地方筹备工程又有费若必举从前之厘卡一概裁撤则所需经费将于何项筹给迩来当事者通盘筹算未尝不欲裁捐局以纾物力而恤商艰而究不能尽撤者则实有不得已之苦衷不能责其背初议而拂商情也诚以各饷项之无从筹划耳然厘卡虽不能议裁而抽厘之制不妨稍予变通今商贾之所患者不在抽厘之太重而在设卡之太多何言之商贾逐什一之利居货之价几何水之费几何抽税抽厘者又几何分合筹算必当其值而后售虽输之者商贾而实与商贾无关在购此物者虽物价加昂断无有怨及抽厘者是输之商而商无害出于民而民不知此所谓不患其太重也惟百里之遥设卡三五则卡多而用费亦多司事巡丁皆需辛俸工食一卡所入未必敷其所出司巡人等岂皆守法奉公不免假公济私任意留难而奸商黠侩以多报少以有报无贿赂公行任其长扬而去种种弊端防不胜防而且同在一总局之分卡往往因此卡所入之数不及彼卡相形见绌妒心顿生设计招徕从宽兜揽此中之弊更不可言此皆设卡太多之患也今请将所分设之小卡分别裁但于商贾必须经由之地立一总局俾专其责而重其权庶可持久而无獘然分卡既裁厘金断不能旺惟有创设铺捐裁节浮费加税洋货重征烟酒以补厘金之不足而已曷言乎创设铺捐也夫国家立法严惩作奸犯科之大猾不会严惩谋生食力之小民尤当苛求操奇致赢之巨商不当苛求肩挑负背负之贩夫尝观通都大邑之间商贾辐其中珠宝有铺人参有铺绸缎绫罗又有铺珠宝人参两项就上海一区每年贸易不下千万金而从来关卡未闻有以珠宝人参完税抽厘登记报销者绸缎则交易尤旺大抵半偷半纳挂漏良多苟变通其制不征诸卡而征诸铺约其生意之大小每年每铺认捐若干由藩司颁给印票以昭信实亦如典当之有帖其在乡镇开设者则由该管之州县征缴一面通饬所属厘局凡珠宝绸缎人参等类已缴铺捐者所过厘卡概行免捐毋得留难此三铺非家道殷实之商不能开设即稍重其捐输亦尚不致困苦购买此等货物亦非绅富不办即物价昂贵亦断不吝惜区区也且所捐之由州县征缴则涓滴归公不致为司巡所中饱一年统计亦属不少岂不可补厘金之不足乎所谓铺捐之宜创设者此也曷言乎裁节浮费也　国家之患莫大于冗员有幸位之官员即有虚縻之廉禄当此需财正急若一任有用之库消磨于无用之冗员而不知节则将何以足国用今请自道班以下凡差委之有名无实者一律裁并其才力果优一人而兼数差者概不准重支薪水通计每省一年所省大者二三十万小亦十余万是又可稍补厘金之不足至如养兵之一端所费尤巨而一旦烽烟告警无不纷纷招募则平日养兵之饷其中亦多浮费即以海军论南北两洋以及闽海粤海皆有水军未必皆能得力今约计战舰兵轮不下百数十艘舟师水卒不下数十万人月縻粮饷不可以数计然吾观水师兵船其统带为粤人则舟中所用无非粤人其统带为楚人则舟中所用无非楚人夫既系同乡即不免亲族故交转相推荐是所用之人断不能尽属精强今欲裁节饷项莫如就现在之兵而之不必再有所增中国水师以闽粤人为最多以其习于风涛之险沙之路故有所恃而不恐然可用者固多而不能用者亦不少若不取精壮而汰老弱一旦海气不靖畴肯鼓励其精神奋发其志气以为如某某者手无韩信缚鸡之力身已廉颇善饭之年而与我侪壮夫同袍共赋饷需均之无事则彼享其福有事则我为其劳谁则甘之故不减兵饷縻而反不得用减兵则饷节而用精今欲节饷需当责成统带凡隶水师籍者认真挑选假加一船之中兵额五百人每人月得银五两需费饷二千五百金兹汰去老弱选得精兵二百五十人则军饷可省一半即于所省一半之中筹出五成加给留用之二百五十人彼二百五十人者视平时既多半倍饷银而老弱又去平日之有所不平者至此而为之一平有不奋勉鼓舞者吾不信也如此则二百五十人正可抵五百人之用且不仅抵五百人之用也然非统带破除情面不为功

或忧中国海口众多现在所有之水师尚不敷分防若再加裁何以供防御不知英国沿海口岸较我为多而水师不过十万左右已足雄视天下中国水师苟能不分畛域少而能精岂有不可裁者乎选精壮则可以拒劲敌汰疲癃则可以节饷项一举而两善备当事者曷不筹之兵饷既节省矣则抽厘自可以减免[也](乎)所谓浮费之宜裁节者此也曷言乎加税洋货也进口之货洋布为大宗乃其税重者缎布匹不过纳银二钱色布每疋一钱五分花布每疋一钱其余扣布仅税银四分而已虽曰值百抽五而所抽实不及五近观法国西贡进口税有值百抽四十者如扣布疋值洋一圆一角其余者须纳税四角五分有值百抽三十七者如漂布疋值洋三圆半须纳税一圆三角曾有布船自新嘉坡运至西贡值洋二千四百元竟纳税洋九百元是值百抽三十七矣英美各国进口税亦皆值百抽数十未闻有值百仅抽五者前年中国和众轮船偶至美国所纳货税重过彼国税则是彼既有进口重税又可任意加增我即守定税则以昭大信独不可改重税章以伸大权乎税则十年一改自咸丰八年与各国重修旧好立约以来几三十年从未一改迄今又届十年若总署与出使大臣据理力争重订约章凡洋货之进口者值百抽十或十五视彼国之税尚轻二三十倍而中国则岁增数百万之银矣进口洋货之税加则内地抽厘分卡虽裁并免亦可截长补短矣所谓洋货宜加税者此也[曷](昌)言乎重征烟酒也考烟叶一名淡巴菰产于吕宋流入中国北方始行于塞外可治寒疾每烟一觔易马一匹其贵如此当时吸食有禁违者治以死罪其严如此今则此禁久弛无人不吸价亦甚廉至酒则三代[以]上即行之迄于炎汉已有榷酤之例私酿者有禁降及宋元其法渐弛今北方烧锅尚有限制此二物虽列于食物而要非民间所必需泰西各国征收诸税于烟酒独重盖以此二者皆有损于人既不能禁之不饮不吸则惟有加重捐税之一法烟酒之捐法奈何查烟产于地地本有粮不能因种烟而加赋则惟有按刨核计而已种烟叶者干而积之其成烟也必由刨而成约计一日之中每刨一具多者可出烟十二三觔少亦七八斤牵扯算之每日每刨出烟十觔令其一日缴一觔烟价以为捐税统而计之自必不少在业此者亦不过取偿于吸食之人以一觔之价分摊于九觔之外则吸者所增不过毫厘又岂因此而遽肯舍去酒则仍以按缸核算为是前时每缸四百文者今则倍之酿酒之家仍取偿于酒客约计一缸捐增四百文每觔摊偿所加不过二文饮者不因此而废酒以每缸八百文计算则所捐亦觉可观此二项捐日计不足月计有余就各省以观岁当增数十万金既得此巨则他物之抽厘岂有不可免乎然此犹不过就中国之烟酒言之也若泰西各国来者曰吕宋烟曰卷烟曰葡萄酒曰麦酒酒分数十种名目甚多其品高而价贵者总不离葡萄所酿前番立约时以为食物也例不征税嗣因西人日众洋酒之进口者日多于是稍加捐税今通商章程所载进口洋酒装玻璃瓶大者每百瓶输税银一两小者每百瓶输税银五钱其装桶者则每百觔输银五钱外国烟则章程内并无进口税然洋酒之贵者每百瓶价值三五百元不等其最下者亦每瓶两角即以下者计之每百瓶值洋二十元收税止五钱较他物值百抽五者仅得其半其价贵者不过百之一税则之轻如此烟则并此轻者而无之近来西人寓居中国者据光绪十四年海关印成清单共有八千二百六十九人至今则有增无以日吸烟五枝每枝二十文日饮酒一瓶每瓶半元计之总结一年其不知几许加以华人日与彼族为俦未免沾西人嗜好雪茄葡萄酒吸饮者亦难缕指计若亦以仅百抽五之章完纳一年税银亦觉不赀中国烟酒之税已加重若不重征外洋烟酒不特无以服众心且反为西人增利中国虽愚断不至此或疑骤然加税西人断不肯俯首从命徒事纷扰盖洋人素以钱财为性命安肯辇银而来无论纳之关卡不知当初与西人订约之时内外诸臣皆于洋务瞢然未悉外洋税则较中国有重至六七倍者且初次通商洋人来华者寥寥二物进口亦尚不少可以免捐今当轴诸公既深知洋人底蕴兼之烟酒来华又年盛一年苟于重订约章时据理直争诘以外洋于此二者何以税则加重吾知洋人虽黠亦将无辞以对矣中外烟酒苟能一律加税又何患抽厘不能免乎所谓烟酒之宜重征者此也以上四端皆当今切要之图坐而言者即可起而行初非纸上空谈者比惟加重洋税一事订约时不免稍费唇舌然苟龂龂力争西人亦不能不从盖一则我之理长二则中华系自主之国收税之权固操之在我[也](者)倘不于此四者议议增而徒欲减免抽厘是真所谓不揣其本而齐其末者也抽厘何日可以减免乎是所深望于操度支之诸大臣

　　节饷厘议　　　
杨毓[辉](辉)

今夫取财以济用犹拣药以行医也赋税者医家之参茸厘捐者医家之桂附当夫匕鬯无惊河山永固犹人之精神未败但用参茸以为补即可调本调元洎乎中原縻烂小丑沸腾犹人之元气暗耗非用桂附以相调无以补偏救弊是用参茸者常也用桂附者暂也则厘金本为一时权宜之计非若赋税为百代不易之规者更可知矣自道光三十年赭寇创乱凭陵数百城蹂躏十余省官军征讨用饷如泥沙不得不抽厘金以资挹注原议军务敉平即行裁撤盖以桂附本非常用之品也乃江山既定日月重光善后之事又起举凡设防筹备所费不赀遂致厘捐之议至今未停既损下又不益上此何殊久用桂附而有益之物反致有害乎而且抽厘所以裕库也顾何以抽者自抽绌者仍绌内而司农擘画恒有支绌之虞外而薇垣勾稽每无充盈之象此其故何也况雍正间库存至六千余万乾隆初年因南北两路用兵之后尚存二千四百万其时并未抽厘而乾隆四十六年增至七千余万迄于今取于下者日多聚于上者日众而反不足者此其故又何也间尝详究盈虚损益情形而知其故有五厘局委员大则太守小则县令似不敢贪黩致玷官箴岂知候补人员皆视厘[局](居)为利薮钻营者有之奔竞者有之甚至贿赂公行苞苴迭进差一到手使以为此乃生财之地机会不可失也于是以多报少百计弥缝而司事差役又重重扣其实数上解者不过十之三四耳于库曾何裨乎其故一西人传教以来民教动至不和匪徒又从而煽惑之往往焚毁教堂戕害教士事既定后则须酌量赔少则数千金多则数万金至芜湖一案多至十一万金以有限之财补无穷之累虽抽厘日广其如耗费之过巨何其故二商务旺则厘金多商务衰则厘金少此自然之理也今中国商务悉为洋人所夺查光绪十一年洋货进口计八京八兆二亿零十八两十二年计八京七兆四亿九千三百二十三两十三年计一垓零二兆二亿六十八万三千六百六十九两十四年计一垓二京四兆七亿八万二千八百九十三两十五年计一垓一京零八亿八万四千三百五十五两十六年计一垓二京七兆零九万三千四百八十一两观乎此可知洋货年盛一年夫西人货物多入中国一分即中国商务多为倾轧一分厘金不能日增库不能日裕职是故也其故三自讲求制造以来需铁甚繁需煤更巨即以日本英吉利奥斯的亚三国而计前年售煤至中国计二十六万八千墩值银二百余万元余如军器之类为数甚多夫以库之所入止有此数而耗之者正无穷虽欲不绌也得乎其故四郑州口而后河患频仍前后费帑不下数千万金而又继之以灾荒况如山陕之大旱江浙之雨泽愆期以致　朝廷拨赈济蠲免钱粮为数甚巨且大荒之后十室九空物力既衰厘金必少是亦库致绌之一端也其故五有此五故此所以厘金虽未遽停而库仍不能裕也今欲筹节饷项以裕利源其策有六减免抽厘以抒商困其策亦有六请条陈如左

一应裁汰局务也兵燹以来设局之多如星之罗如棋之布设不严加裁汰一任有用之库消磨于无用之局员惟知节节抽厘是忍剥万民之脂膏而不忍使局员之闲散也不知民为邦本与其竭百姓之财不如省局员之费去岁刘岘庄制军甫两江自道府以下凡差委有名无实者一概裁去兼差不领薪水通计每年所省约三十余万金此诚节饷之委者也今之局务可裁者尚多以支应采办转运牙厘而论皆理财之事应归藩司所管乃今则支应有局采办有局转运牙厘又有局即云藩司事烦不暇兼顾然每局派一精明者总其成已足办理乃一局中既有督办又有会办以及委员司事少则数十人多则数百人至于保甲清讼巡防本臬司之专责而县令相与为成也今则省有局县有局郡有局甚至有东局西局之别南局北局之分又道府衙门有春秋二季例差派查驿站班馆等事每次至少有十余人甚至二三十人其所以然者亦非数人之才力不足必须分任于众人不过因捐员日众不得不添差使位置闲员虽然为闲员计则得矣其若库日绌何为今之计要宜力加整顿可裁则裁可并则并非特可省无数之且可杜幸进之阶矣一应归并驿站也驿站之设已经二百余年近来日久玩生弊端百出遇有要紧事件每多迟递之弊甚且开拆之遗失之见于京报者指不胜屈每年需多至三百万两有耗费之巨莫此为甚诚能仿照西法于各省创设邮政局即将驿站归并局中办理不独每年可省三百万费且所收信资每年可得数百万之谱一出一进为数颇非小可当此库艰涩国用殷繁岁增此巨亦为国之大计也奈何不早筹及之哉顾或谓邮政设信局必阻挠也曰是无虑开办之初宜令各信局皆将资本入股不愿者听并准每一信局保送伙计两三名以听差用如是则不啻合数小信局而为一大信局势必欢声雷动谁复阻挠哉或又谓亏缺正项钱粮或并无亏缺而新任官迟延不接者皆由该督抚题参革职交代未清而该上司不声明者司道府州降三级调用督抚降一级留任此行之久而无弊者也降及晚近州县交代不能依限算结上司惮处分之繁亦遂不依限题参往往辗转驳查以宕延岁月及其浸久旧任困于旅费无可交终身寄寓子孙流离皆所不免其新任以旧未清转相牵率于是交代不结者十有八九而上司亦遂有参不胜参之势库之所以不充者职是故也闻近来办理交代以山东为最善盖山东一省经前抚阎敬铭申明旧例刊刻交代章程十一条颁发州县并通饬各属不得藉各项工程名目报销正钱粮其交代逾限者参革无贷同治初年每岁藩库所存正杂各不下八九十万近则藩库收至二百数十万以外藉支本省军需及京协各饷一省如此天下可知矣夫州县职司钱粮坐拥仓库计其公私之用每岁耗数千金未甚觉其费也然合千百年天下五百州县计之是三年而耗二千万也彼曾任州县者亦以挪移甚便不能节省衣食终不免艰窘之虞查抄之累此公私上下两损之道若交代素严俾州县预知节俭则　国家少亏帑之虞州县免终身之累此公私两清之道也倘今　饬下户部申明旧例并咨取山东交代章程通行各省实力办理又恐积亏之后骤加整顿则新旧相混窒碍必多欲杜侵亏惟有宽其既往严其将来之一法酌复养廉以裕其力禁止摊赔以清其流庶各省大吏易于措手自兹以往逾限必多二参必革功令严而亏挪少亏项绝而库藏充理财之道莫先乎此矣愚之所谓裕财用者此也

然则节流之道既应讲求开源之计不得以事涉言利概行斥驳夫损下益上谓之言利若夫天地自然之利公之天下且可赡养贫民取　朝廷固有之利还之　朝廷不敢侵吞官有害商民者惟在开矿之一端最为要务窃观泰西各国之富强亦全赖乎矿产英国矿产最多质亦甚佳故其富甲于欧洲既富斯强此亦自然之势必然之理也中国欲裕利源宜仿泰西之法纠集资本寻觅矿地大兴采办富国强兵要不难加乎泰西之上也夫以中国地大物博五金煤矿何处无之而承办者不得其人皆少实事求是之效泰西之所以克致富强者半恃矿产为入之大宗　国家无不竭之财天地有自然之利苟能以天地之所生应　国家之所[急](给)则取之无穷用之不竭闾阎日见其富府库日见其充如是而备凶荒筹饷项偿经费源源接济措置裕如一旦　朝廷度支忽需巨理财者有恃无恐以有余而补不足断不至左支右绌掣肘堪虞中国金矿辽藩之地最多而云南银铜各矿尤早著名当干雍之间每岁例贡三百余万两然皆以工力开掘斧斤畚凿在在需人销耗过巨每年必有积欠缓解者现在办理得人日见起色年清年不但无欠解并可以预解此其用西法然也光绪初年相国李鸿章即采开平煤矿十余年来若基隆若金州若潍县若贵州若利国若淄川若漠河若平度等或煤或铁或铅锡或金银其质不一而出皆先后开办官本不足集商贾以成之开采之法多参用泰西机器人工既减所得又丰苟办理得宜自可获利今台湾又有金矿曾经抚臣邵友濂派委员前往看意欲开采据云台湾金矿较印度金砂化炼更易数倍此又一裕国之地也方今西法盛行当局诸公动以富强谋国若更知人善任推广章程则获益自可操券矣且以中国所出之矿产用之中国所开之制造局正与中国开办矿务及开设制造局之本意均相符合中国既有自开之矿产可用自不必资用于外洋而银钱之流出外洋者亦必日渐见少开源节流孰有大于是者乎况开矿之举本为裕国便民之大计可以致富可以致强泰西各国成效具在我中国固已仿而行之者乎至新疆一域自古未入版图我　朝平定之后岁支兵饷百数十万内地颇受其累其地向有金矿银矿恐集聚多人滋生事端久经封闭窃思天地生财原以供生人之用开之而矿苗旺盛裕库足民固属全美即或矿苗消乏不敷工本而工本自散在民间究竟天地间多此一项流通亦为有益况新疆矿产自开辟以来未经发泄旺盛可知如办理得人足敷该处兵饷则内地经费日见宽纾其它各省矿产亦俱久经封闭弃同泥沙或开之而未经炼用伏思天下大计东南洋货西北皮货以货易货固多而以银易货者亦不少兼之器皿首饰等项消耗金银之处不一而足中国金银有日减无增之数安得不致短绌则莫若取诸矿产以补其数急宜设法开采或官为经理或任富商经理或督商办而以官统之或官商合办无论其所得多少取之于地并非取之于民即使官商或难保无弊总系取弃置之物以济生民之用实属有益无损且可[赡](瞻)养贫民虽聚集多人而多人藉以谋生人有谋生之路即无滋事之心虑其滋事而不令谋生未免有因噎废食之讥然则矿苗流露之所是可随地开采若得煤与五金有裨国用严提交代藩库充足则度置饷项有恃盈余无忧支绌是不必抽取厘金以困商力者也以上二事一则天地自然之利一则　朝廷自有之利并非取之于民虽为数不能预定是亦开源节流之大端或经　列圣创垂而为良法或系大臣筹措而迭见成功余不过就闻见所及者[略]加旁参引伸之义冀可推行乎海内先期斟酌乎时宜实不敢以抽厘金目为久远之善政也夫　国家大政虽不止此二端然苟非大有关乎　国计与民生而有裨益者亦不敢掇拾细故冒昧以陈之

　　论中国税务盈绌　　　
法国拉卢士

中国之内政我西人向未知其详较之文学工艺有难焉者西人于中国教务政治等书虽有译文未探奥秘然既得门而入如钥启扃先路是导而后西人之能知中国政治者自此始矣中国地大物博分为二十一行省此疆彼界畛域攸分北京政府祇守向有之例有专管权柄欧洲必出之政府者中国则散而分属之各省以致中国之大竟成一权不专属之国焉然而中国主权最尊各省督抚获罪惩治甚严或为都察院御史参奏立见摈斥各省督抚有管一省者有兼辖两省者其管理之权亦甚重大督抚之权可以调兵可以征收税饷为本省之用而以其赢余解于户部户部收每年之所入储之府库焉则谓各督抚之解部如属国之贡税于大国可也照此行之中国之财散于国中而欲权无旁落盖亦甚难矣中国各省税额轻重不一收税之法尤不一欲考中国民间财赋之多寡与夫国家征税之出入似若散漫无稽中国收税亦分二种一为明收之税一为暗收之税明收之税最多者为地丁钱粮为国家入一大宗如回回印度[爪](瓜)洼等处之例国家自以为地主而实则地主之权不在国家而在农夫盖农夫受田而耕本有地主之实而于国家无与也中国农务最为讲求农务所以日兴者由于耕种之足以自给地丁照地之肥瘠摊算每一法亩每一万方迈当为一法亩纳银一佛郎五生特至五个佛郎夫以地之肥腴而仅纳此数自法国视之已觉其太少矣有一法亩之地中国农夫已足一家自给此其肥腴为何如地税虽轻然足敷国家岁入用有人云为地主出地租之人约有七十五兆之多地租愈多地力愈尽而为地主者亦愈众矣英法两国拥巨资为地主者最多中国不特无此等人且境内荒芜未辟之地尚属不少山地出产物质西国向为地主之利中国则存贮之以待将来中国尚用旧法地丁银可以粮食抵交翻阅清册大半皆以米折银所交之米如公中不用则官可为发卖中国之税大半出于地丁西国有家具税中国尚无此例闻游历人云中国农务日益尽力而于工艺转若不甚措意中国税务皆责成于总头目一人用此法可免偷漏之弊然偷漏亦所时有如官员座船例免查此即偷漏之显见者欧洲人税中国虽无之然有一种税与欧洲商税相同特为数甚少耳

暗税有三一为内地货税一为盐税一为关税内地货税名曰厘金为数甚巨统归一人包收包解每年限缴银若十万两经收者从中渔利为一大出息焉包收之法中国从前有行之者如鸦片烟税归四人包收十年每年缴饷八十五万两是已至于盐税在中国久有此出息亦至巨盐之为物销路最广泰西各国皆作为入款一大宗与中国无异关税分二税一种为内地未通商口岸归中国地方官自行经收如今之子口半税是也一税为通商口岸之税用外国人协同收取如今之各海关洋税是也海关之税占税额五分之四涓滴归公为中国最信实之外国国债多以此抵押焉中国当帑项空虚每每捐例大开名器日滥此亦为筹饷之一端大约中国每年进项共有七十九兆五十万两收银之税约六十六兆四十万两以货易银之税约十三兆十万两每年互有长落未能画一然以中国之大仅收此七十九兆五十万两之税实不为多至于官长之侵肥吏长之侵蚀为数不少则又不在此数也中国官数约三万员名以四百兆人而有此数本不为多然官俸菲薄不足以资办公不能养廉安能洁己是以苞苴公行簠簋不饬皆由此起俨同分内应得之为津贴之一大宗焉中国物产之多人民之众与印度同然究不能与欧洲比富至于工艺则更无论矣五金煤矿开采少端倪惟农务一门中国见来考究已日有起色但各省荒田尚多地力究未尽也中国人情能耐劳苦但所求不多稍有赢余已足自给广营产业之富人中国尚不概见人数虽多较之欧洲犹有远不如人之憾然欲更变亦非甚难必也改革政治以正民心发明新学以开地利庶可以图富强犹足与西国比权量力也中国向无国家银行然民间银号钱铺当店已属不少因无极大买卖欧洲人之在中国者乘间而起因而成业者颇多但中国人极愿与西人合本贸易用洋商牌号者日见其多中国钱铺出票不少但行之不远国家用钞币仅于一千八百五十八年粤寇乱时行过一次而已至于国债多寡约有三十兆两其向外国借者俱由西国银行经手第一次而已在一千八百七十四年日本台湾之役中国向汇丰银行借银六十二万七千六百一十五磅每百磅利息八厘十年清还第二次借在一千八百七十七年亦为汇丰银行经手借银一兆六十万零四千二百七十六磅第三次在一千八百八十一年借银四兆三十八万四千两第四次借银二兆两利息每年均八厘中国国家弊一在利息太多一在限期太速利则必以八厘为率限期定一则十年一则六年半如期偿永无短缺其所以然者以在海关洋税项下应付故能如是迅速也夫中国之所以借洋债者以国帑不足也然国帑不足不由于政府积储太多实由于外省度支太滥外省督抚平日以所入钱粮供本省之用而库支绌饥馑频仍遂不得不筹借洋债矣考洋债之借始于一千八百七十四年日本台湾之役始与英国银行借债一千八百八十五年法越之战和约告成而中国度支告匮渐成弩末之势矣中国古昔钱法三品曰金曰银曰铜后以伪造者多遂废不用今所行者祇有钱一种用铜及锡铸成圜形中贯以绳以一千枚为一贯重法平四个吉罗格郎各处圆法亦不一有以九百六十作一千者有以九百八十作一千者至京东一带竟以三百三十三作一千名实之不符如此银数论两每两合钱一千五百文银借各省不同市侩之罔利者因得以从中垄断货可居未通商以前每银一两贵至大钱三千文后因中西互市钱价始行跌落亦市面一大转机也至墨西哥洋钱一种最为通行乃专铸此洋行以供中国之每年进口以数千百计实为中国绝大漏中国亟宜自铸银圆以挽回自有之利权此虽与税务无关以其有关国计故论及之

　　榷署议内地机器制造货物征税章程书后　　　
麦孟华

有以兵亡人国者有不以兵亡人国者以兵亡人国者其祸近其事显主国得而备之邻国得而牵掣之虽或亡矣苟有豪杰再兴匪难也不以兵亡人国者其祸远其事隐主国匪直不备而又德之邻国备矣而莫得而牵掣之其亡也则元气已尽数十百年而未能苏也麦孟华曰地球百年来由后之说以亡国者不知几何姓他勿具论请言印度印度地球最古之名国也英人以十二万金之公司设一刚白度而掌之始以保护商务为目浸假而掌其税则浸假而专其财赋浸假而与其政事从容拱手而五印为墟虽其后稍藉兵力直摧枯拉朽论功行赏则商会之刚白度为之魁天下所共闻也中国既馈二百三十兆于日本朝贵退而仰屋谋富国之道乞加税于强邻未之见许于是有英人为客卿于中国四十年致富十兆受英廷男爵之奖者曰赫德昌言曰莫若举中国出口之货而值百抽十便莫若举中国用机器制造之若仿洋式制造之货而重税之便麦孟华闻之曰英人之亡我中国其在此举乎其在此举乎查机器制造货物税则重外轻内此二者西人所以强国而保民也泰西无国不互市大率客邦之利一而主国之利十独其通商于我国也不然虽有贱侩乞旅华数岁无不盈盈满篝以归其黠而富者更勿论是何也我国交涉不讲抵制不谙制造不兴出口货不盛彼之以我为囊中物为俎上肉晏然相与取而噬食（天）之盖数十年以来矣虽然之国也其地广沃足以经营其人智能足以制造而其物产之精英又足以供其经营制造之需通商渐久耳目渐习风气渐辟彼向之所恃以取我而噬食（天）我者其区区之技我渐能知之而渐能仿效之则于其取噬食（天）之谋甚不便去岁九月西人某报馆倡议请禁机器入中国见时务报第八册岂不以国之利器不可以假人哉虽然英国禁之而他国将输之即国共禁之而中国将自制之其势之蒸蒸不可遏抑有固然也如是则徒自失其售机器之利而不能绝我中国用机器之路于其取噬食（天）之谋将愈不便赫德者老于事而稔于中国矣彼固知创办之事举手必不易易也又知吾民之甚畏骚扰也又乘吾之患贫孔亟无所为计而可以术欺也其心曰如是则中国之用机器者且绝机器绝斯出口货绝出口货绝斯国之命绝其与吾言曰中国之用机器者既渐多矣用机器多斯制物多制物多斯抽税多抽税多斯帑项多呜呼赫之自为英谋而设伏以待我固不足怪顾独不解吾中国以四万万人乃瞠目以饮鸩联步以下阱而莫之悟也传曰无滋他族实偪处此又曰非我族类其心必异今得取原议揭其隐衷讦其[诡](脆)谋辞而辟之有天下之责者庶有择焉

　原议曰凡华商拟创办制造等事无论制造何类货物如用洋式房屋家具机器外国之法施行务须报明就近各关税务司注明制造何类货物需用本银若干并欲设立何处地即由税务司会同地方官查勘在该地设立无所防碍发给执据方准开设又曰所设之制造处所须听由海关随时派人入内查看如房屋机器有所损折致伤人命之虞即应暂时封闭俟修理完整方准复开

驳之曰制造设厂将本银地报官并听官以时派人入厂查验此例西国有之然地方有司之责也非司榷政者所当有也中国官制未善巡捕未设似此精核之政本难举行又事当创始民多畏避宜宽其文网以劝庶工即尽依西例以此数事责成地方官稽核吾犹以为未可行矣今乃以全权畀诸渺不相属之税司格不相入之洋人语曰庖人虽不治庖尸祝不越尊俎而代之西人立法最讲权限试问商厂本银之充裕与否地之妨碍与否机器之损折与否与收税之事有何干涉我国延用赫德之始宁尝以此权限予之乎天下万国宁有以此权限之属税官者乎彼盖深知夫事者权之所自出也又深知夫中国地方官之不办事而其权已旁落也于是阳取其应办之事而代任之实阴取其应有之权而攘夺之田氏代齐王氏篡汉此其故智矣且民间制造商民合办其择地必于旷夷之野无所谓妨碍也彼为是事必图久远若有防碍彼且不为宁待外人为之借箸今谓由税务司会同地方官发给执据夫中国地方官固不知民事为何为者也又畏洋人如虎而不敢与共事者也名为会同商办实则税司独揽其权而已即不尔尔则今之宦场积习除骚扰延阁外更无他长商人欲求得其执据恐为累有不可胜言者矣又其所标举者谓无论制造何类货物如用洋式房屋家具机器外国之法皆须报验斯例也将举中国一切工艺之权利而尽归其统辖也其始也不过借机器以为名耳浸假有不用机器如江西去年之拟造洋兹瓦等事彼必曰此洋式之家具也浸假有不用机器不仿洋具而其厂舍偶与西制相仿佛者彼必曰此洋式之房屋也夫外国技艺之精进半由于相师其术日趋于极巧而其法每莫知其自来华人聪明冠极种他日必有西人已成之法而增益之别创新理制新器者而彼必曰此外国之成法也立此三端则他日华民一业之操作一艺之微末无有能出其范围者是名虽为管理机器制造各事实则取吾四万万人缚其手足而制其命也

　原议曰领有执据者该制造处须设关栈凡制成之货均须一律存储关栈又曰货物于制成后临入栈时务须报关将货色数目价值逐一注明

驳之曰物之方成必费营置物之既藏必时稽核物之将售必繁估验物之既鬻必促转运一切诸事皆须本商自为料理而栈之启闭人之出入由关主之一举一动必多阻碍物犹民物而地则关地是货物制成商民即不能自有其权矣又市情不定待价而沽往往有迟速祗争半日而赢亏相去万数者今制成之物而必纷纷焉经诸栈一番之转折乃得议价商民之坐是而失机折阅者必将甚伙而彼洋关者晏然不任其咎反得因机抑勒而阴持洋货与土货之低昂夫谁得而禁之且机器制造各货有笨重者如船舶枪自来水自来火之类岂能搬运入机亦有轻脆之物如玻璃兹瓦器等事多一次搬运则损坏不可胜计其制造食物等多辽缓一日则臭恶霉烂为洋关者宁能赔补乎亦有危险之物如硝磺砟药煤油火柴等事与他物并存栈中设有不虞受累不少为洋关者宁能保险乎夫以己所有物置之他人之室虽所亲爱犹多不便矧于言语不通情志不洽之洋人夫孰从而听之此例若行华商之裹足必矣
  </div>
  <div class="pagination">
   <a href="皇朝经世文三编_page39.html">
    上一页
   </a>
   <span>
    ...
   </span>
   <a href="皇朝经世文三编_page35.html">
    35
   </a>
   <a href="皇朝经世文三编_page36.html">
    36
   </a>
   <a href="皇朝经世文三编_page37.html">
    37
   </a>
   <a href="皇朝经世文三编_page38.html">
    38
   </a>
   <a href="皇朝经世文三编_page39.html">
    39
   </a>
   <span class="current-page">
    40
   </span>
   <a href="皇朝经世文三编_page41.html">
    41
   </a>
   <a href="皇朝经世文三编_page42.html">
    42
   </a>
   <a href="皇朝经世文三编_page43.html">
    43
   </a>
   <a href="皇朝经世文三编_page44.html">
    44
   </a>
   <a href="皇朝经世文三编_page45.html">
    45
   </a>
   <span>
    ...
   </span>
   <a href="皇朝经世文三编_page41.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
