<!DOCTYPE html>
<html>
<head>
    <meta charset="UTF-8">
    <title>皇朝经世文编五集 - 第 7 页/共 36 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇朝经世文编五集 - 第 7 页/共 36 页</h1>
    <div class="content">一曰富之本财必有源浚其源则流自远自上逮下国用自无不足闾阎藏日见其有余生财有三道焉一矿宜先开焉溯夫开矿一道始于周礼人之官为中国自来所有秦汉以来矿政日弛史不经见迄宋明之季矿务顿兴乃诏使四出扰害居民开矿之利未尽办矿之祸已滋人惟知开矿之无益也而不知筹办之不得其法耳至　国朝之矿务虽不甚兴亦未为少或从官办或由民采大而国宝兵器赖之小而器皿什物以之如吉林蒙古之金银矿滇黔两湖之金银铜铁铅锡各矿太原潞安江州漳州之煤铁银锡各矿是皆向所开采以资用者也近数年来矿务愈盛然其流弊亦愈甚集股数千户汇银几千百万居然聘请洋师而举办者指不胜屈若长乐鹤顺德之铜矿锦州池州之煤铁铅锡等矿一旦裂殃及旁人各处市面大半因之而一败涂地当其时受其害者上海一隅为尤甚良以上海为万商云集之区买股票者较多也然而商贾遭此折阅者元气为之大耗商贾穷农工亦穷有子曰百姓不足君孰与足是岂非在办理之得人哉为今之计务宜重整新规一除旧弊曩之或任民采者今则概归官办闲有民之恒产而不能夺者亦可斟酌用之使无失其恒心官办之法应先将各省直矿地凡有便于转运之处俱可先行开采夫转运易则费少而利多其它处之凡有于转运者可逐渐开广于是将各省之矿务即责成各省之疆吏专聘外洋矿师相地探矿苗择人委任慎终如始虽设一局立一厂而任其职者亦必择公正清廉干练知耻之员以重其事非可以情阿比之见而视国家之大事于弁髦也倘一不慎而沽名盗誉之流乘机滥乃犹诩诩然自以为熟悉洋务也通达各国语言文字也其实胸中并无实在经济大半希图利禄之辈类皆鄙劣不足任事是在当道者审察而慎择之尔至开采所获除供各口岸制造局及轮船一切应用外尽可出售他邦以充府库每阅一年汇册报销务期实事求是涓滴归公毋贻邻封讪笑庶几不三五年其富可以立致如果能实力奉行则将来愈推愈广尽发所蕴当不止与泰西各国抗衡矣此乃生财之一端所费尚少而获益良多在今目前所易为者此智者之谋也是开矿亟宜先行者也二荒地宜先垦辟也自东三省迤逦而西至内外蒙古一带其地多产皮货及东珠人参等物惟沙漠旷邈而土硗瘠五谷不甚兴旺闲亦有沃壤堪耕者要不若西藏伊犁之易耕奏功嘉峪关以西一望平原迢遥千里地较东南为高凿井汲水往往深至数十丈而近海者低远海者高此地势之定理也然论纬线尚在赤道北五十度内尚可种植考西国垦地有良法能使瘠薄者成膏腴土壤之硗大抵地高而水壅于上行耳土面之水既不流通则草木失养谷蔬不生救之之法但择素日肥区先广种大树令木根上行吸水由是逐渐推广转硗为肥然以各以其土性所宜而种植之无令其弃同石田也乎高源下湿弃置荒芜者内地各省各处皆有又非关外平原旷漠之比开垦既速招徕亦易诚能实心筹划加意经营则又何难如坻如京满篝满车以见其收获之富哉善于农务者务期宇内无不耕之田闾阎无失业之子庶几仓廪实而知礼节饱暖足而知廉耻此欲攘外必先安内之一策也获利较开矿为少然所费则更微矣是垦荒即宜先行者也三蚕桑宜先广养也详考植物之理桑为赤道北二十度至五十度界内之树故蚕事尤宜于温带蚕之为性喜和煦而恶阴寒畏溽暑蚕之所宜桑亦随之此造物自然之元妙也如陕甘两江山东山西河南等处皆属桑土宜蚕应请饬下地方官亟谕百姓广树桑树取其叶以饲蚕缫丝出售他邦而厚民生民惟邦本本固邦宁其是之谓乎惟今所售与西人之丝大半属湖州一郡虽苏乡各镇如木渎横泾光福胥口等处多有养蚕之家然统该不及湖郡七分之一苏乡各镇西人祇设局收茧其利尚薄考湖州一郡于同治九年中市丝于西人得洋银三千二百零二万元此仅一郡之蚕丝耳倘各府皆然则将什百倍之岁入之数岂可量者近年来欧州各国既已仿行均着成效按光绪九年欧州蚕事大旺盖是时恰值天朗气清风和日暖故收成独丰由是西人咸欣然独为日本效颦已久市丝西人夺我利权在今中国自更即宜推广树桑饲蚕出丝日多为当务之急且蚕以谷雨之后日渐丛生计从初生而至采茧缫丝不过四十日而其事已竣工费少而获利饶何不可为是养蚕亟宜先行者也以上开矿垦荒养蚕三者既兴财源自生民富而国亦富以是言强强可恃矣
　　富强策下　
江建霞
二曰强之本取士之法先宜变通功令务以实学为先　国朝稽古右文因前时之旧以帖括设科取士由生员以至进士率从此一途而入非是则末由进身说者以为其效有二一能拔擢寒士夫骄奢生于纨故富贵之真才恒少琢磨则为俊彦故寒素之硕儒恒多所古古者下白屋以延英弓旌之招每逮于衡茅也一能阐明文教使山陬海澨之民尽入义理圣贤之学推之泮有鸾声香生芹藻笙和鹿呦秀撷萃蒿一时济济于庙堂之上者无不修于家而献于庭言有物而行有恒所谓经济即寓乎文章者也然而畴人以九数命官庶士以五材分职考前代艺文于经史而外列兵书算数技艺诸韬略用以旁搜博考此皆实用之学圣人所不废三代盛时数理之学与义理之学并重故足以通经致用各奏尔能近世迂拘之士往往食古未化而限于方域囿于见闻每谈及富强之道以及兵算格致之学茫然不知所对或且从而鄙夷之谓此何足学此真井蛙夏虫之见也夫人苟究其由来西国船何以坚何以利兵何以练器何以精船不能自坚必有坚船之人而其船始坚推之利兵练器精无一非由人为此无他精于算学格致而已格致虽藉算学而阐其微算学亦以格致而致其用二者缺一不可如造船不明算学格致则昧于动重金木涨缩等理而造船必不坚驭船不明算学格致不能上测经纬下应海道又不知水之阻力大小风之旋转顺逆以及浪之起伏有高低即可测水之浅深非是虽有坚船亦不得坚至于用枪而不明算学格致则拋物线低昂度路远近药多寡以及气阻风差等理皆无由晓虽有利亦不得利向惟克虏伯最称猛利乃愈出愈新近年来又有阿姆师脱即线绕来复弹有鸡心令弹丸出口后旋转前行直而又准既少风差亦无气阻尾设有里数表更觉灵巧无比今津沪各厂皆造之其[器](气)果精矣然一有一之性情一人有一人之用法是尤在平时试演熟悉利弊庶几临用之时胸有成竹此火器说略所谓久而习之神而明之者也去秋吴县叶君子成准拋物线理思得一法拟于枪杆旁添五寸径半周一片及活垂线一枝令兵丁人人知弹线之方向而于平日打靶之工可省大半至于水师则尽于驭船用二道明驭船之法则临敌善于避熟用之法则施可以中敌于是求水师之强其道不远否则虽有强兵亦终无用他若制造一道于算学格致尤刻不能离如铜铁之涨缩造舟车建铁路等必先知之水有压托之力造水柜筑塘堤必先明之气有厚薄之分造风雨表轻气球蒸气锅吸气筒等以之光以远近而生比例斜直而有角度造诸远镜及回光透光镜法之重心有偏正吸力有大小造助力器及诸汽机赖之电分阴阳干湿亦有浓淡推引造电线水雷等用之若但知其当然而不求其所以然则何以推陈致新驾乎西人而上哉考泰西各国于算学格致由乡而城而都国家均立官书院国人无论贵贱自七八岁为始照例入院各塾所近而肄习意美而法良以是奇器巧技层出不穷此西国之所以强也中国地广人稠若奋其心思才力超轶西国何难哉夫天下有万古不易之理无百世不变之法为今之计莫如将算学天文舆地兵法及水火电重气光声化矿医等学创设特科以广取真才或于院试及乡会试时与经古并行取士废时文为余艺庶几功令变而真才出上有好者下必甚所谓时文者乃文章之偏技文字之极坏者也夫时文拘人识见锢人性灵算学格致启人睿智发人巧思二者固孰得孰失独惜算学诸书惟有于上海一隅行之不远　国家所设翻译馆亦仅上海制造局一所而已他若福州金陵天津等处虽各有局要无译书之所以是名都大会僻处穷乡虽有好学之士一时难以购求欲变功令应先请　饬下各省疆吏于各府州县均设官书局专求实学诸书兼延明格致之士从而开道之由是家喻户晓一埽曩日迂腐委靡之习或曰是则应试之士而无主试之人将奈何曰闽中船政局沪上方言馆京都同文馆以教以养历有年所其中岂无成效可观乎虽有谓官学生学术未能淹通器局尤多猥未足授以衡才之任然一旦颖脱而出安知瑰奇磊落之才以仰副拔擢哉故强之本在乎变功令宜亟所先行者也准上所论富强之本皆得矣向之假材与异地购器于他邦告贷于邻国今则皆可无须昔之藐我者今则有所不敢至欲禁虽属补空塞漏之一道然为害已久犹之体弱病深非先下以补剂不能施药或谓开建铁路流通百货而陆地亦收厚利不知其利固厚实足以富国而富民而非大筹大以兴大工则不可将来依次递及亦未晚也经云物有本末事有终始知所先后则近道矣倘不此之务而徒斤斤然求富强焉似非所先矣当轴盍反求其本哉
　　富强求源说　　
沈敦和
夫欲立至远至大利国利民古未有之功旷代绝无之业虽世上有志虑远大识见高超之士存百折不回之心怀没世不忘之念亦非可以旦夕期也何则盖一人之力有未逮一己之财有不足其能成此功业者庶几惟君相乎盖君相富有四海役及百僚苟奋发以图富强而其民有不风行而草偃者乎当此之时所谓志虑远大识见高超之士见在上者既日兴其利日革其弊谁不愿竭尽所长以上报国家成不世之功者如或不然则贤者退而小人进天下事布置无方因循粉饰有利不兴有弊不革或保身窃禄尸位无能或贪鄙妄为盘踞要津以致万民失所强邻逼视于此时而欲求治国中扬威海外其可得乎故愚意以为欲图富强首在得人如其不然是不求富强之本而务富强之末也盖如开筑铁路等富强之策必须有人焉出而为之经理始克成其美举臻至上理如经理非人徒使扰害民生侵蚀国帑虽任其欲壑饱填而于国事终于无济盖愚不肖在位欲其循旧尚属非易安能复望其图新乎故自今中国欲图富强先有二难一在君相之果欲图新与否一在经理之能得人与否以上二难尤在乎后之一难为更难盖中国用人务声名限资格以故肉食无谋者多滥竽在位而世上一种奇材异能之士愿出而为世用者因不肯为帖括之学以致进身无阶寂处山林不得其志及见国事纷纭亦惟有扼腕太息自叹其无可报国而已以故科目之设国家所以取文人非所以进奇异之士也目今欲图富强当先以人才为本求人才之法当今天下怀奇抱异之士各出奇艺先发为谠论呈各处书院山长山长试之实则录其名不实则去之录名者以备朝庭需用时之召以此储才何患无才若使鸡鸣狗盗不遗沧海一珠等而上之者乎朝庭既知天下之奇士多而合用料必能力图富百利俱兴此所谓人才得而成功易也若有此一端则在下者知朝廷之不绝英雄归路亦必能争自濯磨成其一艺以于快捷方式中求功名天下两美之事孰有甚于此者乎且人既与事合必能力胜其任则以上所谓二难者也已并于一而富强之基即立于其中矣
求是斋《皇朝经世文编五集》卷3-4
时务分类文编卷三
　学术
　　妇学　
陈次亮
易曰干道成男坤道成女各正性命保合太和故古人立教男女并重未尝有所偏倚于其间也我中国妇学之不讲也久矣古者女史女祝各有职业略如男子之专艺而守官至于妇德妇言妇容妇功所谓通方之学也盖自编户之民以上达于天子莫不习于礼容而冠丧祭诸仪则后妃夫人内子命妇皆有职事非平日肄习临事何以成文是言容二端实兼诗礼其妇功所职如女红中馈蚕桑纺[织](职)之类所包尤广三者具备而德寓其中矣刘向言古人生子择于诸母之宽裕慈惠温良恭敬慎而寡言者使为子师夫阿保于女职最下必臣妾以下始得为之而以上所称则世所推仁人有道之容也古阿保之贤乃至于此岂生而然哉其所以教之必有道矣是故书称厘降诗首关雎夏之兴也以涂山商之兴也以有莘作彼周京侪诸十乱太姜太任开其化太姒邑姜嗣其徽周礼内宰以阴礼教六宫以妇职教九御自宫壶之闲以至委巷之内莫不受学亦莫不有师故在家为贤女既嫁为贤妇生子又为贤母此三代以上所由大化翔洽而贤哲笃生也后世妇学失传其秀颖知文者或转为女德之累遂乃因噎废食禁不令读书识字寖至骄佚偏僻任性妄为自南宋以还裹足之风于天下及四五岁即加束缚终身蹇弱有如废人不及格者父母国人引为深耻苟推是心以为学则四海皆才达之选也泰西风俗凡女子纺绣工作艺术皆有女塾与男子略同法制井然具存古意故女子既嫁之后皆能相夫佐子以治国而齐家是富国强兵之本计也中国四万万人妇女约居其半安居饱食无所用心无论游惰之民充塞天下即一家论之而已半为弃民矣而况弱龄失教习与性成始以淫贱妖蛊为长终以暴戾奸贪为事夫承其弊子效其尤人心日漓风俗日坏其害之中于深微隐闇之闲者永无底止也谓宜严禁缚足治以象刑令各省郡县之闲就近筹捐广增女塾分门别类延聘女师女子自四岁以上至十二岁为期皆得就学才而贤者立法赐物准终身佩服以旌之贫者为择贤配以奖之俾朝野上下闲蔚然蒸为风俗此正本清源之要术久安长治之初基王道不外人情中庸造端夫妇幸勿疑其迂疏而寡效也
　　育才　
陈次亮
天地之生才而不能以自成也必国家有以养之而后人才不可胜用也而惟今日之洋务开古今之大变为耳目所未经欲闭关绝市而不能方合纵连横之是惧而且船坚利国富兵强发五行百产之精罄墨守输攻之巧即使穷年毕世已苦于莫究莫殚矣重以文字不同语言不达书须重译理未易通守旧闻者固执而不移学新法者浅尝而自足以故通商遣使风气渐开虽能稍习其情形终未悉通其肯綮彼粤闽市侩解西文纳粟补官列居津要而若辈于中学西学均属茫然折足覆餗之讥其能免乎而乎其心未必可恃也即使忠诚不贰而已上辱国家也矫其弊者又深恶痛绝欲一切屏而弃之自以为秉公持正矣然性情各别嗜欲不同操纵失宜猜嫌即启兴戎召衅厥罪均也曾国藩有鉴于此当同治之初创出洋学生之议领以卿贰之任置之庄岳之闲以为事半功倍矣然髫年稚齿书数未谙以出洋懵无知觉虽涉西学仅属皮毛而先已厌薄中朝沾染异俗此非立法之不善由所遣之未得其人耳宜由各省学政拣选聪颖诸生年在二十岁以内通古今识大体而气体充实能任辛劳者询其父母及其本身厚给资咨送总署使臣持节带出洋期以十年分类学习仍以半日温经读史期满回国考验有成赏给官阶速其升转分拨总署海军商部及南北洋大臣量材器使予以事权愿就科举或艺学科者赏给举人一体会试此一途也中国海疆各埠英文法文之馆栉比星罗仅习语言未尝学问以致习向汰侈情性嚣张成者可备舌人败者流为匪类中西之游手无业者羼杂其闲作奸犯科无所不至人心之敝风俗之忧也宜于各埠一律增设书院延聘中西宿儒主之薪俸必极丰饶规模必期闳壮斋舍制度参仿华洋由海关道主持其事所需经费酌取之关税房租约捐百分之一已能敷用学业成后咨送京师考录用补官次出洋学生一等愿应艺学科者赏给生员一体乡试此又一途也盖今日万国通商千古非常之变也既有非常之变必生非常之才不有非常之才不足以待非常之变养之于平日选之于清门博其才能端其志业以清流品以肃观瞻辟此两途持以廿载则奇才硕彦应运而生万里中原媲隆三古我国家亿万载无疆之业肇于斯即全地球大一统无外之规亦开于是矣
　　西书
陈次亮
文字之兴肇于中国而展转流布渐达于泰西今埃及于尼罗河滨掘出之古墓古城石碑石所鑴文字大类中国古时虫鸟之篆钟鼎之铭会意象形宛然可指而意大利二千年上火山湮没之城垣房屋街衢率同华制并有乐器笵铜为之其声凄壮高清如中土之画角者然泰西古名国如巴庇伦马基顿波斯埃及希腊之属均在葱岭之西南声教之讫自东而西诸国之递盛递衰迭相雄长亦自东而西竟委穷原了无疑义惟古籍存书缺有闲其踪迹之尚有可考者若浑天之说仿于周髀借根方谓之东来法火器之制西人有仕于元者之而归精益求精遂称无敌自余生电印书诸法均于中国而巧于泰西若夫政令之严整务农殖货端重富强轨里连乡日图兼并则管子之霸形也教法之混同传道拜天自忘祖考摩顶放踵以餂途人则墨氏之兼爱也昆仑有黄帝之宫焉度当日万国来同本无中外兼洪水之说中西纪载同可知垫怀襄彼此人民遂相隔绝迄秦政焚坑而后必有名儒硕彦抱器而西致海外诸邦制度文为转存古意礼失而求之野久假焉而不能不归也比年使命往来见闻日广中国聪明材智之士亦知读书稽古师夷制夷然画革傍行不识佉卢之字京外同文各馆习洋文者又复闇于大体忘厥本来以故通商用兵垂数十年欲求一缓急可恃之才而竟不可得皆由学问之士不达西文浮薄之徒鄙夷中法其兼通总贯如曾纪泽者盖概乎其未之有闻也欲通外事宜译西书密谕使臣广行翻译夫泰西出使之任曰修好曰侦敌曰护商案牍滋多职守綦重中国自美日秘而外欧洲各埠本少华商新设海军威难及远使馆节省经费杜门谢客声气不通国政兵机诸多隔膜护商侦敌无可言者优游三载坐待保升滥竽尸位之讥其能免乎使署翻译兼备中西彼国藏书取良便苟以此事责成各使督率参佐专译有用之书先期奏明给予优叙奋勉者奖庸惰者除既觇通才亦免浮滥进呈而后发各省官局刊布颁行彼亦有善本单行藏之秘府必须照会始可搜求西人高气矜心既于彼国有光复喜邦交日洽当无不欣然相授者分门别类弃短取长经费无须另筹名器无由滥窃开今古同文之治养国家戡乱之才所谓举一反三事半而功倍者也
　　洋务　
陈次亮
传曰万里之外王者宾而不臣何则威有所不加力有所不及势有所不便即令有所不行也泰西各国相距七万里关通市攘攘者特为利来我以宾礼待之以敌国视之情也亦义也西人文章制度整肃可观不若戎狄之颛蒙未启也陆师海军精强罕匹不若苗猓之聚散无常也伊古以来诸夷猾夏有如是之声明文物然井然者乎无有也而且悬隔数万里之遥溟海风潮累月始达即使战必胜攻必克安能如汉武之庭埽穴聚而歼之海中乎有以知其必不能也彼可以来我不能往我虽不往仍不能禁彼之不来然则今日之讲信修睦通使联交畔则击之服则舍之通商用兵徐待其敝理也亦势也皆所谓建诸天地而不悖质诸鬼神而无疑百世以俟圣人而不惑者也历观屡朝全盛之际非无敌国外患也然经猷宏远四海周知如日月之代明天下莫不见也及乎叔季之朝偶有边防务为讳饰我闻有命不敢告人因而内政不修外讧益甚朝野上下相蒙相遁以迄于亡谚曰讳疾忌医不死必殆横览古今有如蓍蔡矣此皆踵亡秦之故习欲尽愚黔首以取济一时而岂知欲盖弥章积微成着事多疑似转启戎心用出机权愈开变诈民无信不立师之克在和彼句践之尝胆卧薪生聚教训非举国臣民一心一德何由兴越而沼吴哉此言虽小可以喻大而今日者礼仪敦睦聘问往还虽有跋扈之形尚少凌夷之渐无叔侄表文之耻辱无金缯岁币之要求在近今为创见之文稽古昔亦寻常之事又轮舟铁路天意所必通海错山珍人情所乐用重以电音飞达日报畅行朝发一言暮周四海乃犹闻雷掩耳自以为讳莫如深乎识者笑之矣谓宜一切示以大公持以大信明谕中外咸使闻知无事则慎守约章坚持和议其或无端凌侮则同心戮力与天下共击之夫而后是非众着而下少离心视听不疑而事无掣肘也至于操纵之方战守之机宜先发制人自应秘密又岂仅洋务一端而已改权宜之制成久远之规屏迂远之谈定折衷之法持平核实力策富强殖货务农招携怀远可使制梃以挞诸国之坚甲利兵矣
　　西法　
陈次亮
今日之洋务莫要于通商而隐与商务相维系者有数事焉一曰火政西人救火之机至为精巧水龙之会出自商捐昕夕防维如临大敌警钟一报则风驰电掣神速无伦万瀑飞空立时扑灭刻京津各处皆设立水会火患日稀惟内地尚未通行回禄时闻肆虐损伤物业焚毙人民每遘巨辄伤元气此火政不可不修也二曰保险海天万里巨舶飞行风飓沙礁闲遭沉没赀本百万尽付东流一蹶之余多难复振于是有保水险者通商大埠地基昂贵筑室如鱼鳞通用煤油易于引火千门万户一炬皆空于是有保火险者商民贫富不齐孑然一身关系綦重或有死亡疾疫之事素无蓄积妻子不免饥寒于是有保人寿险者皆积年累月所费无多偶有不测之即可赔偿巨通万姓之有无多寡以抚恤被难之穷民仁术仁心惠而不费惟中国知保险之利不立保险之行遂使绝大利权操之外国此保险不可不讲也三曰自来水通都大邑烟户过稠芜秽熏蒸动成疾疠闲或燎原肇患虽有救火之器多苦于取水无从西人于大泽深山立自来水管相距数十里引入室中水洁泉甘取至便万一有吴回之变即开水管套以皮条万道泉源用之不竭此自来水不可不行也四曰煤气电气灯烧煤积气引以燃镫彻夜光明朗如白昼电气镫者以煤气发机磨擦生电晶莹似月照映街衢宵小无所容身贸易因之生色或置于工作大厂则一日得两日之工兼操纵由人永无火患此煤电镫不可不设也此数事者举其大皆济人利物意美法良为他年万国大通日用必需之物华人少见多怪疑沮百端卒未有详考成规心通其意者今之论者动睨而视之曰西人也西法也而不知西法之善者可行也西人之狡者可畏也恶西人而兼摈西法迂拘固陋不知变通坐井观天终至自困者愚也喜西法而兼用西人怠惰因循不能振作开门揖盗受制于人者谬也惟兼采西法而后古今之变局不能挠惟专用华人而后中国之利权不为夺折衷以定之分别以观之奋迅以图之审慎以出之则中国之富强犹反掌也
　　图籍　
陈次亮
古人读书左图右史周礼大司徒掌天下之图籍地图一事为学之首务致治之本原君臣上下珍之重之讲明而切究之边陲阨塞以慎防维城邑川涂以敷治理文所不能达者以图明之图所不能穷者以论著之一地也一事也一物也有总图有散图有分图远道阅之而无虞隔阂异日按之而可免遗忘千里关山无殊目击万方疾苦悉得上闻乃至名物象数之微各有图说师生授受一览了然学者展其图知其名详其法事半功倍得手应心图之为用大矣哉今户部曹司图籍无一存者山经地志首附图说疏舛简陋蹈袭因仍无可依据以古今声明文物之大国而图籍缺如彼海外小邦转得以所长傲我西人之游历内地者自携仪器所至绘图山川道里高深远近生长其地者尚或茫然而彼族转计里开方了如指掌隐忧深患行道皆知当轴诸[君](者)犹漠然不以为意何也法之败于德也德相毕思麻克先期微服至法穷探极测随地绘图兵事既开则某水某山某村某镇法人所不悉者德人皆知之闲道疾趋掩其不备法人一蹶不振以至于今粤捻乱生流毒天下诸立功将帅无不精究地图迩来沿海船政制造各局一船一咸有精图诸学生亦多有精究测量兼通绘画者此亦风气渐开之一证矣谓宜饬海疆督抚保送熟精测绘之学生汇齐考验派员筹费密赴沿边沿海一仿西法分绘精审地图图所不及者系之以说关隘险要必详必明边海既竣然后渐及于内地有旧图者摘其纰缪而改之向未有者另绘新图皆附论说地方官资给保护亦不得生事扰民督率之员必须深明大略毋得苟简毋许张皇测绘有成准照异常劳绩保奖精图二分一存户部一贮枢垣庶几敌国环窥有备无患战守进退一望了然即腹地方舆大川广谷何弊应革何利可兴亦厘然井然历历在目其有益于边防治法者非浅也至如现行各事章奏而外并须绘具图说奏上闻以其一分咨各部枢部亦随时标记藏庋以备检查不可偶有遗失披图而索按籍以稽精则无忘也明则无闇也密则无疏也信诸耳闻不如征之目见也万殊一本万绪一纲万里一室此持平核实治国平天下之要领所谓五寸之矩尽天下之方也
　　华人宜通西文说　　
华伯衡
有言语然后有文字言语者所以达人意而文字者又所以达其言语也韩昌黎所谓言之精者为文是也举凡国家之大事治民之法制以及忠孝节义谠论名言莫不藉文字而后布于天壤传诸久远伟哉广哉文字之有益于世岂有量哉天地闲万事万理能垂诸亿万年而不废可以与天地同休者惟其文字乎是故地球各国古时未有轮船帆舶也亦未有火车铁路也道路不通商贾不兴各君其君各子其民彼此不相往来然而无国不有文字其文字制造之法虽不相同而情通意达以利用则一也苟有一邦不知文字之利益但知以言语通情达意已往之事以结绳为记即不成其为国而为獉獉狉狉之野人不识不知之生番矣从可知日月之所照霜[露](路)之所坠无论东海西洋岛屿僻壤不生人则已苟有人焉则必有言语有言语则必有文字实为天地自然之理我中华文字肇自仓颉三代而还其法益密其用亦宏载圣人之道者曰经记国家之事者曰史诗以言志歌以永言下逮庄骚词赋古文时文等莫不各有体裁各有规模学者专意研求毕一生精力尚有不能得其奥窔者呜呼中华文字之精深富丽恐他国无有能及者矣虽然中华文字以象形谐声会意为主而西文则源出于腊丁文字即古罗马国字也考其成字之法用二十六母字相并成声可以千变万化至于无穷天下万事万物皆赖二十六字母书之其连合之法或二三字或五六字间有七八字至十余字者于是以其连合之字而调音定音而成言积言而成句又可审其音而成新字又有一种阿喇伯数目字若中国号码字之类西洋各国因其便用俱通行之其数不过九字然自小数至于亿万数祗用此九字而无穷[其](期)所书之字皆系横行读法自左而右以左幅之页为首与我中国之字自上而下读法自右而左以右幅之页为首者适相反也然以中西之字较其难易则华字难而西字易何也华字一字一音而书法又各自不同西字则祗此二十六母字其声音亦不出二十六字之范围华文自上而下笔划不能相连西文则自左达右一字而可以一笔书成华文与言语绝然不同而西文之浅者即言语也是故西国之童子不过读书数年而已能观浅近之书又能运笔作书信论说等我中国苟非绝等聪颖子弟未见有读书数年即能观书作书信论说者也可知中西人非智愚之有殊实文字之有难易也独是天地不能终古而不变东西洋不能永远而不通西人来华亦属循天地之自然
自通商以来我中华人士见其国家富强器械精坚天文地舆格致制造算学矿学化学等靡不考究精详穷理深奥不免欣羡而有志西学者或浅尝而止或泛骛而不专或得其皮毛而未悉实济卒无有成一艺可与西人相颉颃者何哉因文字不通则彼言之虽极浅极显极详极细而我尚茫然终觉扞格而不能会其通龃龉而不能获其要虽有翻译一法亦属迂道而行不能直捷翻译者何以洋文而译成华文也自数十年来京都同文馆上海翻译馆以及各省教会翻译各种西书不下数百部有志西学者可购其译出之书而观之依其法而试考究之似与观西文之书无以异然此中大有分别而以西文翻译华文是不得已也聊胜于无耳且亦不能完全也不过一鳞半爪耳西事物名目往往为中国所无而文辞语气等又与中国文法然不同是故翻译之书恒有辞不达意之患似是而非之弊而西国讲究各种学问之书奚啻数千万卷今所译者不过万分之一耳岂能得其要[领]哉(领)夫学者仅知其万一之一而欲求广其识见增其学问不亦难乎噫今世学者用力于科举之学而无暇及于洋文或视洋文为异端而不屑考求殊不知当今之世无论西学之不能不讲即一切华洋交涉之事亦日繁一日苟其不明洋文安能周旋于其间哉余是以知洋文必将盛行于中国此时会之使然吾辈因时而合其宜可也虽然从事西文西学固为知几之士识时之杰然必以我本国学问为始基而后能融会中西之学贯通中西之理若蹈浮薄少年之习略识洋文略谙西语便诩诩然夸耀于世以为中国文字学问不足学不必知弃若弁髦视若赘疣则非余之所敢知也
　　海图　
陈次亮
海亦地所函也伊古以来有地图无海图巨浸稽天莫知其极于是而十洲三岛种种幻异荒唐之说起焉泰西之智士倚其舟楫之利航海西行既得亚美利加南北两洲而开辟之复徙国人以实之矣壮心未已遵海而南乃泛太平洋而西历日本中国以达印度始知坤舆全体浑浑而圆山海高深实相附丽大气所摄旋转天中此万古圣人所未开之秘钥也近今百载富商巨贾络绎往来一苇可杭几如户闼复有精思绝诣刱造火轮舟车天马云不足喻其神速从此海天万里荡荡平平环地球一周者相续于道虽博辨之士不复能信古而疑今即跛躄之夫亦得以穷深而极远比来泰西各国图经日伙而中国明智之士亦遂有瀛环志略海国图志之刊博矣昌矣美矣备矣吾人何幸而生当此际乃得见古人之目所未见闻古人之耳所未闻也惟是中外诸书仅详其略至于风潮之变易沙线之迁移岛屿之纷歧程途之纡曲斗极星躔之伏见炎天冰海之往来验以天文征诸物产偶有兵事则电音飞达晷刻不逾转饷征兵风驰雾合不有以考察于平日何能应机立赴履险如夷合九万里之遥了然若指诸其掌乎故英法诸国创设海军即以考察海图为首务兵轮巡历鱼贯蝉联所至纪其见闻量其度数究其异同分合之所以然当事者集思广益聚而稽之其或偶有变差则谕军民使知趋避日省月试岁课其成稽之如此其详也防之如此其密也此其所以纵横四海凌轹万邦之左券也或者鳃鳃然仅于船坚利求之抑亦末矣中国于海道素未究心不惟浩渺重洋莫测涯涘即海疆附近十里百里之闲亦如瞽者遵途罔知所向彼明而我昧彼智而我愚彼触处皆通我所如辄阻何待两军相见骨腾肉飞而后知卵石之不能相敌哉今已幡然变计仿立海军铁舰鱼雷规模略备惟考察海图之举寂然未有所闻宜由出使诸臣访订精图详为翻译仍令海军提督督率将佐加意讲求由粗及精自近而远勤奋者奖怠慢者诛仍仿设练船稽其成效他日推行寖广测算益精非惟成竹在陶即人才亦当辈出矣否则彼日进我日退彼益强我益弱巧拙相越胜负相悬虽再历数十年数百年正恐后之视今亦犹今之视昔也谁非人子谁非人臣君父之疾深矣革矣乃犹矜心尚气坐视危亡诩诩然自以为忠且孝也千载而下其谓之何
　　日本名士论经济学　　
日人田口
日本名士田口论经济学中国所谓富国养民策也曰世人讲经济学有两种谬见一为交易说一为社会论交易说有何谬见曰交易之道能利己亦能利人今夫渔人多获则交易之农夫亦必有利焉富人货币丰饶则借贷者亦藉得薄利沾被其惠即如俳优乐师雕刻匠技巧各造其妙则观听者亦得享受其乐即利益也交易之互有利益固无论已然则谓之真理格言可也虽然揆之于国家事情则不能无所疑惑曰我国寡矣若与富国交易则必有损失也曰我国拙于技术若与巧妙技术之国交易则必招亏折也曰我国机器未周若与多用机器之国交易则必见压倒也曰输进每超过输出而金银向外溢出则国产终归凋敝也是岂非一大谬见乎何以言之曰譬之属地与本国交易而互有利益人所不疑也城府之与四境交易而互相利益亦人所不疑也虽然至贫国之与富国拙于技术国之与巧妙国饶于机器国之与少机器国互相交易岂有不利益两国而徒利益其优国以损失劣国哉彼世人疑以为真也如主金商制保护关税等政策见十一册麦见尼论盖坐此谬见矣意世人未究极交易利益两者之深理致有此谬论故初习经济学者当先排斥交易利益优者而损失劣者之谬说不留芥蒂于胸中也何以谓社会说为谬曰夫人既立社会又必有社会之公事即如道路桥梁堤防水路讼事防备等亦必不可无之事若为之又不可无征收费赀之法也意太古之人萧然独栖自造门前之道路桥梁水路等又[自](白)防盗贼不须出租税为此等事盖亦足矣迨人口蕃殖家家相属都鄙交通随有增益于是与其自修道路桥梁自防贼盗不如出公租公税以支办之更为方便利益也自今以后社会日益兴盛遂至人人同住高楼大之中如蜂窝然至取寒温于房内点火于房内等亦公同一致为之办理亦未可知也是社会之振兴必不可免耳世人妄言人人有自主之权矣然行此等事固不触犯人人自主之权也如以彼社会之公权为杀人之私权盖亦谬见耳近时讲经济学有称历代史学派者观其宗旨盖欲广收实事以阐明真理也故其论交易说社会亦不出此方法夫广收事实以资旁参则善矣然人事纷杂本非纯一欲说保护关税之为利则收拾事实盖亦不难惟初学子弟徒务多读疲耗精神于知事实之上成为无定见之人最为可病耳此辈动辄曰顾国情与时势耳又曰其论理则矣奈其不符事实何若问其何故则曰国情异也时势异也呜呼是何等之言也夫有原因必有结果理论之不符于实际是理论未精也然则尽务其精可已若徒为此漠然之语以暧昧其说是殆不解于学者也

时务分类文编卷四
　　学校　
陈次亮
古之时有家学有乡学有国学夏曰校殷曰序周曰庠学则三代共之皆所以明人伦也虽有世子庶子之贵犹复下伍于齐民虽以至愚极贱之人亦得自达于天子故学也者非止范围天地曲成万物省刑罚偃兵戎亦所以联上下为一心合君民为一体也士非学无以兴礼乐立制度开太平农非学无以辨菽麦别肥硗尽地力工非学无以区美恶审良楛制械用商非学无以察时变精榷算殖货财由是而游惰之民多矣彼异端邪说乃得乘虚而入惑世诬民甚则流为盗贼暴桀恣睢白昼横行掠人于市故今之幅员广于古今之生齿繁于古而其民则古智而今愚其世则古治而今乱者岂果今不古若哉学不学之分耳通商六十年矣泰西各国之文物制度厘然秩然有先王遗意奉使游历者众口一辞即以工商二事论之工则彼巧而我拙商则彼富而我贫相校相形而优绌立见岂果中不若西哉亦学不学之分耳夫今不若古犹可言也中不若西不可言也近日各省学官有名无实惟书院一席乐敬业成就较多然所教时文帖括而已僻陋之州县并书院而无之欲求教化之兴人才之众也其可得乎宜由督抚分饬所属仿书院之意广设学校或集民捐或提官款其规制必整其廪饩必丰其生徒至少必逾百数始于城邑而后分及于四乡至于商埠海疆人情浮动尤宜[急](念)建书院广储经籍延聘师儒以正人心以维风俗其同文方言水师武备各馆即可并入其中并请洋师兼攻西学庶几体用兼备蔚为有用之才不至覆辙重寻徒糜巨矣其各省丛林道院藏垢纳污坐拥厚赀徒为济恶之具有犯案者宜将田宅一律查封改为学校僧道还俗愿入学者亦听之一转移间而正学兴异端绌宏治化毓贤才不必有沙汰禁革之文而已收经正民兴之效此根本之要图治平之首务即因宜制变驭夷狄朝万国之先声不此之务徒汲汲然购器练兵欲以争雄海外恐有器无人将有一蹶而不可复振者所谓逐末而忘其本也
　　论学校一变法通[议]　总论　　　　　　　　　
新会梁启超撰
吾闻之春秋三世之义据乱世以力胜升平世智力互相胜太平世以智胜草昧伊始蹄交于中国鸟兽之害未消营窟悬巢乃克相保力之强也顾人虽文弱无羽毛之饰爪牙之卫而卒能槛絷兕虎驾役驼象智之强也数千年来蒙古之种回回之裔以虏掠为功以屠杀为乐屡蹂名国几一寰宇力之强也近百年间欧罗巴之众高加索之族藉制器以灭国借通商以辟地于是全球十九归其统辖智之强也世界之运由乱而进于平胜败之原由力而趋于智故言自强于今日以开民智为第一义
智恶乎开开于学学恶乎立立于教学校之制惟吾三代为最备家有塾党有庠术有序国有学立学之等也八岁入小学十五而就大学入学之年也六年教之数与方名九年教之数日十年学书记十有三年学乐诵诗成童学射御二十学礼受学之序也比年入学中年考校以离经辨志为始事以知类通达为大成课学之程也大学一篇言大学堂之事也弟子职一篇言小学堂之事也内则一篇言女学堂之事也学记一篇言师范学堂之事也管子言农工商萃而州处相语以事相示以功故其父兄之教不肃而成其子弟之学不劳而能是农学工学商学皆有学堂也孔子言以不教战是谓弃民晋文始入而教其民三年而后用之越王栖于会稽教训十年是兵学有学堂也其有专务他业不能就学者犹以十月事讫使父老教于校室见公羊传宣十五年注有不帅教者乡官简而以告其视之重而督之严也如此故使一国之内无一人不受教无一人不知学兔罝之野人可以备捍城小戎之女子可以敌王忾贩牛之郑商可以退敌师轮之齐工可以语治道听舆人之诵可以定霸采乡校之议可以闻政举国之人与国为体填城溢野无非人才所谓以天下之目视以天下之耳听以天下之虑虑三代盛强盖以此也
马贵与曰古者户口少而才智之民多今户口多而才智之民少余悲其言虽然盖有由也先王欲其民智后世欲其民愚天下既定敌国外患既息其所虑者草泽之豪桀乘时而起舆议论之士援古义以非时政也于是乎为道以钤制之国有大学省有学院郡县有学官考其名犹夫古人也视其法犹夫古人也而问其所以为教则曰制义也诗赋也楷法也不必读书通古今而亦能之则中材以下求读书求通古今者希矣非此一途不能自进则奇才异能之士不得不辍其所学以俛焉而从事矣其取之也无定其得之也甚难则倜傥之才必有十年不第穷愁感叹销磨其才气而无复余力以成其学矣如是则豪杰与议论之士必少而于驯治天下也甚易故秦始皇之燔诗书明太祖之设制艺遥遥两心千载同揆皆所以愚黔首重君权驭一统之天下弭内乱之道未有善于此者也譬之居室虑其僮仆窃其宝货束而缚之寘彼严室加鐍焉则可以高枕而卧无损其秋豪矣独惜强寇忽至入门无门入闺无闺悉索所有席卷以行而受缚之人徒相对咋舌见其主之难而无以为救也
凡国之民都为五等曰士曰农曰工曰商曰兵士者学子之称夫人而知也然农有农之士工有工之士商有商之士兵有兵之士农而不士故美国每年农产值银三千一百兆两俄国值二千二百兆两法国值一千八百兆两而中国只值三百兆两工而不士故美国每年自创新艺报官领照者二万二百十事法国七千三百事英国六千九百事而中国无闻焉商而不士故英国商务价值二千七百四十兆两德国一千二百九十六兆两法国一千一百七十六兆两而中国仅二百十七兆两兵而不士故去岁之役水师军船九十六艘如无一船榆关防守兵几三百营如无一兵今夫有四者之名无士之实则其害且至于此矧于士而不士聚千百帖括卷折考据词章之辈于历代掌故瞠然未有所见于万国形势瞢然未有所闻者而欲与之共天下任庶官行新政御外侮其可得乎
今之言治国者必曰仿效西法力图富强斯固然也虽然非其人莫能举也今以有约之国十有六依西人例每国命一使今之周知四国娴于辞令能任使才者几何人矣欧美澳洲日印缅越南洋诸岛其有中国人民侨寓之地不下四百所今之熟悉商务明察土宜才任领事者几何人矣教案界务商务纷纷屡起今之达彝情明公法熟约章能任总署章京各省洋务局者几何人矣泰西大国常兵皆数十万战时可调至数百万中国之大练兵最少亦当及五十万为千营每营营哨官六员今之习于地图晓畅军事才任偏裨者几何人矣娴练兵法谙习营制能总大众遇大敌才任统帅者几何人矣中国若整顿海军但求与日本相敌亦须有兵船百四十余艘今之深谙海战能任水弁者几何人矣久历风涛熟悉沙线堪胜船主大副二副者几何人矣陆军每营水师每船皆需医师二三人今之练习医理精达伤科才任军医者几何人矣每造铁路十英里需用上等工匠二员次等六十员今之明于机器习于工程学才任工师者几何人矣中国矿产封鐍千年得　旨开采设局渐多今之能察矿苗化分矿质才任人者几何人矣各省议设商务局以保利权今之明商理习商情才任商董者几何人矣能制造器械乃能致强能制造货物乃能致富今之创新法出新制足以方驾彼族衣被天下者几何人矣坐是之故往往有一切新法尽美尽人人皆知而议论数十年不能举行者苟漫然举之则偾辙立见卒为沮抑新法者所诟詈其稍有成效之一二事则任用洋员者也而轮船招商局开平矿局汉阳铁厂之类每年开销之数洋人薪水几及其半金陵自强军所聘西人半属彼中兵役而攘我员弁之厚薪海关厘税岁入三千万为国饷源而听彼族盘踞数十年不能取代即此数端论之任用洋员之明效大可睹矣然犹幸而藉此以成就一二事若决然舍旃则将并此一二事者而亦无之呜呼同是圆颅方趾戴天履地而必事事俯首拱手待命他人岂不可为长太息矣乎
若夫四海之大学子之众其一二识时之彦有志之士欲矢志独学求中外之故成一家之言者盖有人矣然不通西文则非已译之书不能读其难成一也格致诸学皆藉仪器苟非素封末由购置其难成二也增广学识尤藉游历寻常寒士安能远游其难成三也一切实学如水师必出海操练矿学必入山察勘非藉官力不能独行其难成四也国家既不以此取士学成亦无所用犹不足以赡妻子免饥寒故每至半途废然而返其难成五也此所以通商数十年而士之无所凭借能卓然成异材为国家用者殆几绝也今夫农夫未尝播种而思获秋虽愚者知其不能矣操豚蹄而祝满篝旁观犹或笑之况彼数百年来于人材盛衰消长之故如秦人视越人之肥瘠犹复束缚之驰骤之销磨而钤制之一旦有事乃欲以多材望天下安可得耶安可得耶
然犹曰洋务为然也若夫内外各官天子所以共天下也而今日之士他日之官也问国之大学省之学院郡县之学官及其所至之书院有以历代政术为教者乎无有也有以　本朝掌故为教者乎无有也有以天下郡国利病为教者乎无有也当其学也未尝为居官之地其得官也则当尽弃其昔者之所学而从事于所未学传曰吾闻学而后入政未闻以政学者也以政学犹且不可况今之既入官而仍读书者能有几人也以故一切公事受成于胥吏之手六部书办督抚幕客州县房科上下其手持其短长官无如何也何以故胥吏学之而官未学也遂使全局糜烂成一吏例利之天下祸中腹心疾不可为是故西学之学校不兴其害小中学之学校不兴其害大西学不兴其一二浅末之新法犹能任洋员以举之中学不兴能尽各部之堂司各省之长属而概用洋员以承其乏也此则可为流涕者也此稿未完
　　论学校二变法通议　总论　　　　　　　　　
新会梁启超撰
不惟是中国孔子之教历数千载受教之人号称四百兆未为少也然而妇女不读书去其半矣农工商兵不知学去其十之八九矣自余一二占毕咿嚘以从事于四书五经者彼其用心则为考试之题目耳制艺之取材耳于经无与也于教无与也其有通人志士或笺注校勘效忠于许郑或束身自爱归命于程朱然于古人之微言大义所谓诵诗三百可以授政春秋经世先王之志者盖寡能留意则亦不过学其所学于经仍无与也于教仍无与也故号为受教者四万万人而究其实能有几人则非吾之所敢言也故吾尝谓今日之天下幸而犹以经义取士耳否则读吾教之经者殆几绝也此言似过然有铁证焉彼礼经十七篇孔子之所雅言今试问缀学之子能诵其文言其义者几何人也何也科举所不用也然则堂堂大教乃反藉此疲敝之科举以图存夫藉科举之所存者其与亡也相去几何矣而况今日之科举其势必不能久吾向者所谓变亦变不变亦变与其待他人之变而一切澌灭以至于尽则何如吾自变之而尚可以存其一二也记曰下无学贼民兴丧无日矣传曰小雅尽废则四彝交侵而中国微忾我儒教爰自东京即已不竞晋宋之间陷于老隋唐以来沦于佛外教一入立见侵夺况于彼保之徒强聒不舍挟以国力奇悍无伦今吾盖见通商各岸之商贾西文学堂之人士攘臂弄舌动曰四书六经为无用之物而教士之著书发论亦侃侃言曰中国之衰弱由于教之未善夫以今日帖括家之所谓经与考据家之所谓经虽圣人复起不能谓其非无用也则恶能禁人之不轻薄之而遗弃之也故准此不变吾恐二十年以后孔子之教将绝于天壤此则可为痛哭者也
亡而存之废而举之愚而智之弱而强之条理万端皆归本于学校西人学校之等差之名号之章程之功课彼士所著德国学校七国新学备要文学兴国策等书类能言之无取吾言也吾所欲言者采西人之意行中国之法采西人之法行中国之意其总纲三一曰教二曰政三曰艺其分目十有八一曰学堂二曰科举三曰师范四曰专门五曰幼学六曰女学七曰藏书八曰纂书九曰译书十曰文字十一曰藏器十二曰报馆十三曰学会十四曰教会十五曰游历十六曰义塾十七曰训废疾十八曰训罪人所拟章程皆附于各篇之后
今之同文馆广方言馆水师学堂武备学堂自强学堂实学馆之类其不能得异才何也言艺之事多言政与教之事少其所谓艺者又不过语言文字之浅兵学之末不务其大不揣其本即尽其道所成已无几矣又其受病之根有三一曰科举之制不改就学乏才也二曰师范学堂不立教习非人也三曰专门之业不分致精无自也故此中人士阁束六经吐弃籍于中国旧学既一切不问而叩以西人富强之本制作之精亦罕有能言之而能效之者昔尝戏言古人所恶者离乎夷狄而未合乎中国今之所患者离乎中国而未合乎夷狄推其成就之所至能任象鞮之事已为上才矣其次者乃适足为洋行买办冈必达之用其有一二卓然成就达于中外之故可备国家之任者必其人之聪明才力能藉他端以自精进而非此诸馆诸学堂之为功也夫国家之设学欲养人才以共天下而其上才者仅如此次下者乃如彼此必非朝廷作人之初意也今朝士言论汲汲然以储才为急者盖不乏人学校萌芽殆自兹矣其亦有洞澈病根之所在而于此三端者少为留意已乎
抑今学校之议不行又有由也经费甚巨而筹措颇难虽知其急莫克任也今夫农之治畴也逾春涉夏以粪以溉称贷苦辛无或辞者以为非如是则秋成无望也中人之家犹且节衣女省食以教子弟冀其成就光大门闾今国家而不欲自强则已苟欲自强则悠悠万事惟此为大虽百举未遑犹先图之吾闻泰西诸大国学校之费其多者八千七百余万其少者亦八百万小学堂费英国每年三千三百万元法国一千四百万元德国三千四百万元俄国五百万元美国八千四百万元中学大学共费英国每年八百六十万元法国三千万元德国二百万元俄国四百余万元美国三百余万元日本区区三岛而每年所费亦至八九百万人之谋国者岂其不思撙节之义而甘掷黄金于虚牝乎彼日人二十年兴学之费取偿于吾之一战而有余矣使吾向者举其所谓二万万而百分之取其一二以兴学则二十年间人才大成去年之役有是乎呜呼前事不忘后事之师及今不图恐他日之患其数倍于今之所谓二万万者未有已时迨痛创复至而始悔今之为误又奚及乎今不惜縻重帑以治海军而不肯舍薄费以营学校重其所轻而轻其所重譬之孺子怀果与金示之则弃金而取果譬之野人持寸珠与百钱示之则遗珠而攫钱徒知敌人胜我之具而不知所以胜之具旷日穷力以从事于目前之所见而蔽于其所未见究其归宿一无所成此其智视孺子野人何如矣
西人之策中国者以西国之人数与中国之人数为比例而算其应有之学生与其学校之费谓小学之生宜有四千万人每年宜费二万二千六百万元中学之生宜有一百十八万四千余人每年宜费五千九百万余元大学之生宜有十六万五千余人每年宜费七千一百万余元今不敢为大言请如西人百分之一则亦当有小学生四十万人中学生一万一千八百四十人大学生一千八百五十余人每年当费三百五十六万元中国房屋衣食等费视西人仅三之一则每年不过一百余万元耳犹有一义于此中国科第之荣奔走天下久矣制艺楷法未尝有人奖劝而驱策之而趋者若[鹜](骛)利禄之路然也今创办之始或经费未充但使能改科举归于学校以号召天下学中惟定功课不给膏火天下豪杰之士其集而俛焉从事者必不乏人如是则经费又可省三之一岁费七十余万足矣而学中所成之人材即以拔十得五计之十年之后大学生之成就者已可得八千人用以布列上下更新百度沛然有余矣夫以日本之小每年此费尚至八九百万而谓堂堂中国欲得如日本十二分一之费而忧其无所出邪必不然矣
　　论学校三变法通议　科举　　　　　　　　　
新会梁启超撰
科举敝政乎科举法之最善者也古者世卿春秋讥之讥世卿所以立科举也世卿之敝世家之子不必读书不必知学虽騃愚淫佚亦循例入政则求读书求知学者必少如是故上无才齐民之裔虽复读书虽复知学而格于品第末从得官则求读书求知学者亦少如是故下无才上下无才国之大患也科举立斯二敝革矣故世卿为据乱世之政科举为升平世之政古者科举皆出学校学校制废而科举始敝矣古者家有塾党有庠术有序国有学州长党正遂师乡大夫皆其地之教师也见于周礼者皆言掌其地之教令王制所记有秀士选士俊士进士之号当其为秀士也家党术乡教之国语齐桓公内正之法正月之朔乡长复事君亲问焉曰于子之乡有居处好学慈孝于父母聪慧贤仁发闻于乡里者有则以告有而不以告谓之蔽明其罪五有司已于事而竣公又问焉曰于子之乡有奉养股肱之力秀出于众者有则以告有而不以告是谓蔽贤其罪五役官及五属大夫复事公问之如初五属大夫退而修教于其属属退而修县县退而修乡乡退而修卒卒退而修邑邑退而修家是故匹夫有善可得而举也启超案属县乡卒邑家以周礼管子证之皆使教于其地者矣当其为选士也司徒教之当其为俊士也大乐正教之故升秀士于司徒者乡大夫也尚书大传七十而致仕老其乡里大夫为父师士为少师岁事已毕余子皆入学启超案古者乡官皆以其乡人为之然则乡大夫者皆老于其乡之大夫也升选士于学者司徒也升俊士于司马而告于王者大乐正也居处相迩耳目相习为之师者当平居之时于士之德行道艺孰高孰下孰贤孰不肖固已熟察之而饫知之及大比之日书其贤者与其能者盖教之有素非漫然决优劣于一二日之间而已自汉以后得天下者皆于马上庠序之事未遑京师大学犹且议数十年不能定郡国之间尤无闻焉故虽有乡举里选之名而于古人良法美意殆稍稍澌灭矣是以天子不能教士而惟立一荣途为之标准以诱厉之天下之士趋焉班孟坚所谓禄利之路然矣于其时也或有硕儒巨子出乎其间代司徒乐正之权行学校之事缀学小生焉萃焉而受之至其人才盛衰则恒视国家所立之标准或善或不善以为差虽然取士之与教士既分其途则虽其所立标准极尽善美而于得人抑已难矣故两汉辟举之法其流弊乃至变为九品中正盖学校不立有司未尝有人才之责一旦以考校宾兴之事而受成于渺不相属之刺史守相其安从知之而安从举之是以不考实行专采虚望末流所届乃至寒门贵族划若鸿沟乡举里选之敝极于时矣隋唐以后制科代兴虑郡国之不实乃悉贡京师以一其权虑牧守之徇私乃专出侍臣以承其乏夫郡国之疏逖已逊于塾序而京师又加甚焉牧守之阂隔已异于学官而内臣又加甚焉举一切耳目而寄之于虚空无薄之区于孔子举尔所知之义其悖谬为何如矣其疏逖而阂隔既已如是则非惟实行无可见即虚望亦无可闻于是其所立以为标准者不得不在雕虫之技兔园之业狗曲之学蛙鸣之文上以鼓下下以应上父诏兄勉友习师传虽有道艺非由此进不为荣虽有豪杰非由此道不能进尽数十寒暑疲精敝神以从事于此间而得与不得尚在不可知之数故三代之盛天下之士无一人不能自成其才而国家不可胜用两汉之间士民之失教而自弃者盖有之矣苟其才学可备世用则无不可以自达降及后世岂惟不教又从而锢蔽之岂惟不用又从而摧残之呜呼其所余能几何哉故科举合于学校则人才盛科举离于学校则人才衰有科举无学校则人才亡
科举学校既已分矣则其所立标准出于多途者其才稍盛出于一途者其才益衰此亦古今得失之林也故汉代以孝廉为常科而其余有所谓贤良方正者直言极谏者多不具征明当世之务习先圣之术者元光五年文学高第者有行义者茂才异伦者多不具征可充博士位者阳朔二年勇猛知兵法者元延元年能直言通政事延于侧陋可亲民者建平元年明兵法有大虑者建平四年治狱平者元始二年通天文历算锺律方术本草者元始五年而丞相辟掾亦有四科一曰德行高妙志节清白二曰学通行修经中博士三曰明习法令足以决疑能按章覆问文中御史四曰刚毅多略遭事不惑明足决断材任三辅县令光禄茂才亦有四行厚质朴谦逊节俭刺史移名亦有三等一明经二明律三能治剧其取之也或特诏征或特科试或三府辟或公交车召或公卿郡国举或遣持节察上或上书待诏或博士弟子射策或以技艺为郎汉书卫绾传或仕郡为曹掾从事其科目与出身之多如此故天下之士皆能因其性之所近而各成其学学苟成矣则征辟察举交至未有不能自见者也故天下人人皆有用之器而国家不至以乏才为患唐因隋制设六科一曰秀才二曰明经三曰进士四曰明法五曰明字六曰明算又有史科开元礼道举童子学究等科其制科之名则多至百数见于困学纪闻者八十有六虽不免猥滥而一时贤俊如姚崇之下笔成章张九龄之道侔伊吕者往往出焉宋初继轨亦有九经五经三史三礼三传通礼初沿唐制试开元礼至开宝六年开宝通礼成乃改科是岁以新书试问学究明经明法明医宋史医学初隶太常寺元丰间始置提举判局以教之曰方脉科针科疡科试题有六一墨义二脉义三大义四论方五假令六运气等科夫明经有科则士知守其教矣行义有科则人笃于行矣治剧有科则有司知尽心于民事矣明律治狱有科则政刑平矣兵法有科则多折冲之才矣开元礼通礼有科则士习于本朝掌故矣学究有科则可以为人师矣技艺明算有科则制器前民矣明医有科则人寿矣此诸科者今西方之国莫不有之若骤以语守旧之徒则将吐而弃之曰彝也彝也而不知皆吾中国所尝行之者也惜乎徒悬其名未广其用其所偏重乃专在进士一科遂令天下学子虽有绝学高志不能不降心俯首以肆力于诗赋帖括之业而通人硕儒蹉跎不第若韩愈刘蕡者犹不可数计驯至廉耻道丧请谒若固关节还往温卷求知等名习焉不以为怪荣途之狭人才之少风俗之坏盖自千数百年以来矣
宋熙间议建学校变贡举罢诗赋问大义此三代以下一大举动也惜荆公以无助而败后人废其学校之闳议而沿其经义之偏制谬种流传遗毒遂日甚一日凡天下任举一事必有本末荆公之议兴学本也变科末也本既不行徒用其末不成片段安得不敝荆公经义取士未敢谓为善制而合科举于学校则千古之伟论也当时旧执政之党哓哓争辩全属意见之言其传诵后世最近理而乱真者苏文忠公一疏也向尝刺其纰谬而条辨之今录于下当今之世其犹有援此等迂谬之论以相驳诘者可以此折之矣苏氏曰得人之道在于知人知人之法在于责实使君相有知人之明朝廷有责实之政则胥吏皂隶未尝无人而况于学校贡举乎虽用今之法臣以为有余使君相无知人之明朝廷无责实之政则公卿侍从常患无人况学校贡举乎虽复古之制臣以为不足矣梁启超曰君相虽曰知人若欲举天下之士其才学之可任与否一望而尽得之虽尧汤皋禹吾知其不能矣则必寄耳目于公卿公卿寄之牧守牧守寄之令长令长可谓亲民者也然其民之才智与其学行乌从而知之则非由学校不为功也但言责实不言更新此固守旧家之常谈也试问国家之取人非所以共政事乎政事之才不足而设学校以养之固其宜也今乃以诗赋帖括之滥劣冒其名而充其数则谁为实而谁为虚矣胥吏皂隶未尝无人者古者卒[吏](史)皆以通经之士为之学校之功也公卿侍从常患无人者自其入学之始即务为阿世无用之学一旦得志安望其能匡时哉此无学校之敝也吾以为苏氏而不知此义则已苟其知之则当推求其所以然之故而瞿然于学校之兴刻不容缓而尚暇为驳议耶苏氏曰夫时有可否物有兴废使三代圣人复生于今其选举亦必有道何必由学乎梁启超曰道有可与民变革者有不可与民变革者学而优则仕学而后入政此不可与民变革者也人民社稷何必读书此孔子深恶痛绝之言而苏氏乃摭拾之何为也且所谓其选举亦必有道者道果何若矣强圣人而从我圣人岂任受之苏氏曰且庆历间尝立学矣天下以为太平可待至于今惟空名仅存今陛下必欲求德行道艺之[士](十)责九年大成之业则将变今之礼易今之俗又当发民力以治宫室敛民财以养游士而又时简不帅教者屏之远方徒为纷纷其于庆历之际何异梁启超曰凡持议者但当论其事之是不是不当论其事之成不成学而不当立虽庆历规模已定犹当废之苟其当立前事何害且庆历之仅存空名正坐朝廷不能责实之弊苏氏何不申其责实之说议续旧绪顾乃因噎废食也夫人才者国民之本学校者人才之本兴学所以安国而长民也欲成大功不见小利虽稍劳费将焉避之且有司供给之需养兵饟馈之用每岁节其一二可以兴学而有余矣不彼之争而斤斤然阻挠安国长民之举果何心也范蔚宗推原汉法且谓倾而未颠抑而未坠出于党锢诸贤心力之为游士果何负于人国乎先王之教其民若诲其子弟故既有选秀之升而亦有不帅教之罚上下一体痛切相关此太平之所由也后世去古既远不明先王之意徒据今日之敝政以绳古制宜其以为笑矣苏氏曰夫欲兴德行在君人者修身以格致审好恶以表俗若欲设科立名以取之则是教天下相率而伪也上以孝取人则勇者割股怯者庐墓上以廉取人则敝车羸马恶衣菲食凡可以中上意者无所不至德行之弊一至于此梁启超曰科名之不足以得贤才固也盖其本原必在学校也若修身格物之说乃俗儒迂言能制人之口不能服人之心其于辩才斯为下矣汉以孝廉取士而一代名节出焉虽云伪也其视唐之进士怀温卷趋拜马下者何如矣自魏武下令再三求负污辱之名见笑之行不仁不孝而有治国用兵之术者此后廉耻道丧播其流风极于五季其视割股庐墓恶衣菲食之为伪者又何如矣苏氏本以气节自任今乃以意见之故而发为此言真非吾之所敢闻也苏氏曰虽知其无用然自祖宗以来莫之废者以为设法取士不过如此也梁启超曰吾闻大易之义干父之蛊谓之吉裕父之蛊谓之吝今既谓为无用则当更求其所谓有用者以匡厥不逮今乃悉举而归罪于祖宗以为制度虽坏吾不任其咎此岂仁人孝子所忍言哉且祖宗之法非祖宗所自创也因前代之敝而已前代又因其前代之敝而已推而上之以至于古人立法之始则其法固未尝如是也历代相沿不思振刷逐渐流变遂成今日然则所谓法者不过成于泄沓庸臣之手而非祖宗之意以为不如是不可为治也今乐于师庸臣而惮于法先王此太平之道所以千岁而不一遇也自汉迄今取士之法已不知几易今乃谓不过如是其谁信之
阅数百载背元涉明薾靡疲敝迄于今世揣摩腔调言类俳优点名对簿若待囚虏担簦累累状等乞搜索挟书视同穿窬糊名摸索乃似赌博归本重书若选钞胥夫国家之取士取其才也取其学也取其行也今以俳优钞胥畜之以囚虏乞穿窬赌博视之欲士之自爱欲国家之能受其用何可得也王介甫曰古者取士也宽其用之也严今取士也严其用之也宽吾请为一说曰古者试士之具严其为途也宽今试士之具宽其为途也严今之所以进退天下者八股之文八韵之诗虽使伊吕管乐操觚为之必无以远过于金陈章罗而曲士陋儒剿窃模仿亦未尝不可能之而有余也故不必论其立法之善否但使能如其法中其程序者而后取之就其所取之人以为比例则举人之可以及第诸生之可以得解者皆当数千人矣而进士之额每科不过数百举人之额每省不过数十则其余数千人之见摈黜者安知无伊吕管乐之才而所取之数百数十安得无曲士陋儒以滥竽于其间也昔人论科举之弊不一而以探筹之喻为最当所谓非科举之能得人才而奇才异能之人之能得科举斯固然矣然奇才异能者固能得之阘冗污下者亦能得之则将何择也今夫挟千金以求力士号于众曰有能举千钧者致千金则强有力之人立见矣号于众曰有能胜匹雏者致百金则所怀之金顷刻而尽而贲获之才未必能致也今之为说者每以科第猥滥欲裁中额以清其途不知由今之道无变今之法虽进士之额裁至数十举人之额裁至数人而猥滥如故也徒使怀才之徒嵚奇抑郁不能自达骎骎白首才气销磨此所谓不揣其本而齐其末也吾盖见夫缀学之子当其少年气盛未尝不欲博通古今经营天下其意若曰吾姑降心于帖括之学得一第可以娱父母畜妻子然后从事于吾之所欲学而已当其应童子试也县试数经月始毕又逾月而试之府府试数经月始毕又逾月而试之院三试竣事一年去其半矣既以半年之力废学以就试一经黜落则穷愁感叹不能读书而颓然以自放者又复数月感叹既已而县试又至矣试不一试年不一年即幸而入学而诸生得解之难其情形犹是也举子得第之难其情形犹是也词馆得差之难其情形亦犹是也试事无穷已之日即学子无休暇之时日月逝于上体貌衰于下而向之所谓博通古今经营四方者终未尝获一从事也若夫瑰玮之士志气不衰冲决罗网自成其志者千百之中岂无一二人哉然其中材以下汩没此间而不能救者何可胜道况此一二人者苟非为科举所困而移其冲决罗网之力量以从事于他端则其成就又当何如也故学校之盛中人亦进为上材科举之衰有志亦成为无用其差数之相去如此其远也
　　论学校四变法通议　科举　　　　　　　　　
新会梁启超撰
今内之有同文方言之馆舍外之有出洋学习之生徒行之数十年而国家不获人才之用盖有由也昔俄主大彼得躬游列国择国中俊秀子弟使受业葡法之都归而贵显之布在朝邑俄遂以强日本维新之始选高才生就学欧洲学成反国因才委任今之伊藤榎本之徒皆昔日之学僮也而中国所谓洋务学生者竭其精力废其生业离井去邑逾幼涉壮以从事于西学幸薄有成就谓可致身通显光宠族游及贸贸然归乃置散投闲瓠落不用往往栖迟十载未获一官上不足以尽所学下不足以救饥寒千金屠龙成亦无益呜呼人亦何乐而为此劳劳哉夫国家之教之将为用也教而不用则其教之之意何取也生徒之学之将效用也学而不见用则其学之之意何在也此真吾之所不能解也或谓此辈之中求所谓奇才异能可以大用者盖亦寡焉斯固然矣不知国家所重既不在是举国上才之人悉已为功令所束缚帖括所驱役鬻身灭顶不能自拔孰肯弃其稽古之荣以俯焉而从事也故当其就学之始其与斯选者大半仅中人之才耳而自束发以后又未尝一教以中国义理之学徒溷身洋饱染习气及至学成亦且视为杂流不与士齿其不自爱固所宜也坐是之故而玮伟绝特之徒益惩羹吹虀羞与哙伍是以此中人才日就寂寥也然二十年间其在西国学堂中考试前列领有学成凭据者往往有人而西人之达者亦每复嗟叹谓震旦人才不下彼国然则出洋学生中之未尝无才昭昭然矣顾乃束之高阁听其自穷自达不一过问于是有美国学生餬口无术投入某洋行为买办者有制造局匠师月俸四十金而为西国某厂以二百金聘去者豪杰之士安得不短气有志之徒安得不裹足既无细腰高髻之倡重以弃鼎宝瓠之失不怀顾犬补牢之义徒效渊鱼丛爵之愚犹复顿足搓手日日叹息曰无人才无人才天下之人岂任受之故欲兴学校养人才以强中国惟变科举为第一义大变则大效小变则小效综而论之有三策焉何谓上策远法三代近采泰西合科举于学校自京师以讫州县以次立大学小学聚天下之才教而后用之入小学者比诸生入大学者比举人大学学成比进士选其尤异者出洋学习比庶吉士其余归内外户刑工商各部任用比部曹庶吉士出洋三年学成而归者授职比编检学生业有定课考有定格在学四年而大试之以教习为试官不限额不糊名凡自明以来取士之具取士之法千年积敝一旦廓清而辞辟之则天下之士靡然向风八年之后人才盈廷矣所拟细章具详下篇
何谓中策若积习既久未即遽除取士之具未能尽变科举学校未能遂合则莫如用汉唐之法多设诸科与今日帖括一科并行昔　　　圣祖　　　高宗两开博学鸿词网罗俊良激厉后进故　国朝人才以康乾两世为最盛此即吾向者多途胜于一途之说也今请杂取前代之制立明经一科以畅达教恉阐发大义能以今日新政证合古经者为及格明算一科以通中外算术引申其理神明其法者为及格明字一科以通中外语言文字能互翻者为及格明法一科以能通中外刑律斟酌适用者为及格使绝域一科以能通各国公法各国条约章程才辩开敏者为及格通礼一科以能读　皇朝三通　大清会典　大清通礼谙习掌故者为及格技艺一科以能明格致制造之理自着新书制新器者为及格学究一科以能通教学童之法者为及格明医一科以能通全体学识万国药方知中西病名证治者为及格兵法一科以能谙操练法程识天下险要通船械制法者为及格至其取之之法或如康乾鸿博故事　特诏举试或如近世算学举人按省附考而要之必予以出身示以荣途给以翰林进士举人之名准以一体乡会朝殿之实著书可以入翰林上策可以蒙　召见告之以用意之所重导之以利禄之所存则岩穴之间乡邑之内与夫西学诸馆及出洋学习之学生皆可因此以自达其未有成就者亦可以益厉于实学以为天下用则其事甚顺而其效亦甚捷
何谓下策一仍今日取士之法而变其取士之具童子试非取录经古者不得入学而经古一场必试以中外政治得失时务要事算法格致等艺学乡会试必三场并重第一场试四书文五经文试帖各一首第二场试中外史学三首专问历代五洲治乱存亡之故第三场试天算地舆声光化电农矿商兵等专门听人自仞一门分题试之各三首　殿试一依汉策贤良故事专问当世之务对策者不拘格式不论楷法考试学差试差亦试以时务艺学各一篇破除成格一如　殿试如是则向之攻八股哦八韵者必将稍稍捐其故业以从事于实学而得才必盛于向日
上策者三代之制也中策者汉唐之法也下策者宋元之遗也由上策者强由中策者安由下策者存若夫守晚明之敝制弃历朝之鸿矩狃百载之积习惮千夫之目议违作人之公理踵愚黔之故智则虽铁舰阗海谁与为战枪如林谁与为用数万里地谁与为守数百兆人谁与为理传曰子有美锦不使人学制焉言不学之人不可以共政事也今其用之也在彼而取之也在此是犹蒸沙而欲其成饭适燕而南其辕也岂不傎哉岂不傎哉
昔同治初叶　恭亲王等曾请选编检庶常并五品以下由进士出身之京外各官及举人恩拔副岁优贡等入同文馆学习西艺给以廪俸予以升途原奏究澈利弊驳辨邪说语语适当切实可行恐外间见者尚少特照录以餍众览其文曰臣等因制造机器必须讲求天文算学议于同文馆内添设一馆等因于十一月初五日具奏奉　　　旨依议钦此钦遵在案臣等伏查此次招考天文算学之议并非务奇好异震于西人术数之学也盖以西人制器之法无不由度数而生今中国议欲讲求制造轮船机器诸法苟不藉西士为先导俾讲明机巧之原制作之本窃恐师心自用枉费钱粮仍无裨于实际是以臣等衡量再三而有此奏论者不察必有以臣等此举为不急之务者必有以舍中法而从西人为非者甚且有以中国人师法西人为深可耻者此皆不识时务也夫中国之宜谋自强至今日而已亟矣识时务者莫不以采西学制洋器为自强之道疆臣如左宗棠李鸿章等皆深明其理坚持其说时于奏牍中详陈之上年李鸿章在上海设立机器局由京营拣派兵弁前往学习近日左宗棠亦请在闽设立艺局选少年颖悟子弟延聘洋人教以语言文字算法画法以为将来造轮船机器之本由此以观是西学之不可不急为肄习也固非臣等数人之私见矣或谓雇赁轮船购买洋枪各口均曾办过既便且省何必为此劳赜不知中国所当学者固不止轮船枪一事即以轮船枪而论雇买以应其用计虽便而法终在人讲求以彻其原法既明而用将在我盖一则权宜之策一则久远之谋孰得孰失不待辨而明矣至于以舍中法而从西人为非亦臆说也查西术之借根实本于中术之天元彼中犹目为东来法特其人性情缜密善于运思遂能推陈出新擅名海外耳其实法固中国之法也天文算法如此其余亦无不如此中国创其法西人袭之中国傥能驾而上之则在我既已洞悉根源遇事不必外求其利益正非浅鲜且西人之术我　　　圣祖仁皇帝深韪之矣当时列在台官垂为时宪兼容并包　　　智周无外　本朝掌故亦不宜数典而忘况六艺之中数居其一古者农夫戍卒皆识天文后世设为厉禁知者始鲜我　朝康熙年间除私习天文之禁由是人文蔚起天学盛行治经之儒皆兼治数各家著述考证俱精语曰一物不知儒者之耻士子出户举目见天顾不解列宿为何物亦足羞也即今日不设此馆犹当肄业及之况乎悬的以招哉若夫以师法西人为耻此其说尤谬夫天下之耻莫耻于不若人查西洋各国数十年来讲求轮船之制互相师法制造日新东洋日本近亦遣人赴英国学其文字究其象数为仿造轮船张本不数年亦必有成西洋各国雄长海邦各不相下者无论矣若夫日本蕞尔国耳尚知发愤为雄独中国狃于因循积习不思振作耻孰甚焉今不以不如人为耻而独以学其人为耻将安于不如而终不学遂可雪其耻乎或谓制造乃工匠之事儒者不屑为之臣等尤有说焉查周礼考工一记所载皆梓匠轮舆之事数千百年黉序奉为经术其故何也盖匠人习其事儒者明其理理明而用宏焉今日之学学其理也乃儒者格物致知之事并非强学士大夫以亲执艺事也又何疑焉总之学期适用事贵因时外人之疑议虽多当局之权衡宜当臣等于此筹之熟矣惟是事属创始立法宜详大抵欲严课程必须优给廪饩欲期鼓舞必当量予升途谨公同酌拟章程六条缮呈　　御览恭俟　　　钦定再查翰林院编修检讨庶吉士等官学问素优差使较简若令学习此项天文算学程功必易又进士出身之五品以下京外官举人五项贡生事同一律应请一并推广招考以资博采得　　　旨依议其时正当日本初次遣人出洋学习之时耳此议若行中学与西学不至划为两途而正途出身之士大夫莫不揅心此间以待用至今三十年向之所谓编检及五品以下官皆位卿孤矣用以更新百度力图富强西方大国犹将畏之而况于区区之日本乎乃彼时倭文端方以理学名臣主持清议一时不及平心详究遂以用彝变夏之说抗疏力争遽尼成议子曰君子一言以为智一言以为不智文端之言其误人家国岂有涯耶抑天心之未厌乱也今夫非常之原黎民惧焉千数百岁之痼疾一旦欲举而去之吾知其难矣然不由此道则终无自强之一日虽事事模仿西式究其成就则如邯郸之学步新武未习而故迹已沦我三十年来学西法之成效已可睹矣后之视今犹今之视昔悔前事之无及思继起之有功呜呼其毋使后人而复哀后人也
　　论学校五变法通议　师范学校　　　　　　　
新会梁启超撰
善矣哉日人之兴学也明治八年国中普设大学校而三年之前为师范学校以先之师范学校与小学校并立小学校之教习即师范学校之生徒也数年以后小学之生徒升为中学大学之生徒小学之教习即可升为中学大学之教习故师范学校立而学之基悉定
书曰作之君作之师记曰人其父生而师教之是以民生于三事之如一其重之也如此非苟焉而已古者学校皆国家所立教师皆朝廷所庸故大戴七属言学则任师周官九两言以贤得民而学记一篇乃专标诲人之术以告天下之为人师者然则师范学校之制征之三代虽书阙有间若乃其意则可推而见矣后世学校既废天子不复养士于是教师之权散于下岩穴巨子各以其学倡焉及其衰也乃至如叔孙通之讲学教以面谀徐遵明之授徒利其修脯师道之敝极于时矣坐是谬种流传每下愈况风气日以下学术日以坏人才日以亡故夫师也者学子之根核也师道不立而欲学术之能善是犹种稂莠而求稻苗未有能获者也
今之府州县学官号称冷宦不复事事固无论矣此外握风气之权者为书院山长为蒙馆学究车载斗量趾踵相接其六艺未卒业四史未上口五洲之勿知八星之勿辨者殆十而八九也然而此百数十万之学子方将帝之天之圭之臬之以是为学问之极则相率而踵袭之今夫山木有择必待大匠美锦在御不使学制惧其有弃才也中人之家聘师诲子周详审慎必择其良惧子弟之失学也若夫士人者帝王之所与共天下也其贵也匪直大木美锦其重大过于中人之家之子弟万万也今乃一举而付之不通六艺不读四史不知五洲不识八星之人使之圭之臬之刓琢之欲于此间焉求人才乌可得也是故先王患人才之寡后世患人才之多患才寡故立为学校定其教法以成就之患才多故设为不待学不待教之帖括以笼络天下士而士之教焉学焉于其间者亦终身盘旋于胯下而不复知有天地之大师范之不立自数百年以来矣
今天下之变日亟教学之法亦日新于是立为同文馆水师学堂等皆效西制思讲实学然一切教习多用西人西人言语不通每发一言必俟翻译展转口述强半失真其不相宜一也西人幼学异于中土故教法亦每不同往往有华文一二语可明而西人衍至数十言者亦有西人自以为明晓而华文犹不能解者其不相宜二也西人于中土学问向无所知其所以为教者专在西学故吾国之就学其间者亦每拨弃本原几成左其不相宜三也所聘西人不专一国各用所习事杂言庞尝见某水师学堂之教习其操兵所用口号英将官教者用英语法将官教者用法语德将官教者用德语徒视其一队非不号令严肃步伐整齐也不知沟而通之各不相习且临阵之号令随时变化万有不齐者也今惟寻常操练之数口号习闻之而习知之一旦前敌或进退起伏偶有一二事为平时所未习者则统帅虽大声疾呼而士卒且罔闻知则安往而不偾事也其不相宜四也西人教习既不适于用而所领薪俸又恒倍于华人其不相宜五也夫有此五端而此诸馆诸学堂犹然用之若有重不得已者则岂不以中国之人克任此职者之寡也夫以四万万之大众方领成帷缝掖如鲫而才任教习者乃至乏人天下事之可伤可耻孰过此矣今之识时务者其策中国也必曰兴学校虽然若同文馆水陆师学堂等固不得训之非学校焉矣然其成效也若彼今使但如论者之意自京师以及各省府州县设学校复古法采西制以教多士则其总教习当以数百分教习当以数千试问海内之士其足以与斯选者为何等人也欲求之今日所谓耆学名宿则彼方袌其所学率天下士而为鱼为文鸟是欲开民智而适以愚之欲使民强而适以弱之也若一如今日诸馆诸学堂之旧例则为之师者固不知圣教之为何物六籍之为何言是驱人而焚毁诗书阁束传记率天下士而为一至粗极陋之西人夫国家岁费巨万之帑而养无量数至粗极陋之西人果何取也今夫由前之说此吾国数百年积弱之根原由后之说则数十年来变法之所以无效也
故欲革旧习兴智学必以立师范学堂为第一义日本寻常师范学校之制日本凡学校皆分二种一高等二寻常其所教者有十七事一修身二教育三国语谓倭文倭语四汉文五史志六地理七数学八物理化学兼声光热力等九博物指全体学动植物学十习字十一图画十二音乐十三体操十四西文十五农业十六商业十七工艺今请依其制而损益之一须通习六经大义二须讲求历朝掌故三须通达文字源流四须周知列国情状五须分学格致专门六须仞习诸国言语以上诸事皆以深知其意能以授人为主义至其所以为教之道则微言妙义具于学记之篇循而用之殆庶几矣
是故居今日而言变法其无遽立大学堂而已其必自小学堂始自京师以及各省府州县皆设小学而辅之以师范学堂以师范学堂之生徒为小学之教习而别设师范学堂之教习使课之以教术即以小学堂生徒之成就验师范学堂生徒之成就三年之后其可以中教习之选者每县必有一人于是荟而大试之择其尤异者为大学堂中学堂总教习其稍次者为分教习或小学堂教习则天下之士必争自鼓舞而后起之秀有所式以底于成十年之间奇才异能行省矣不由此道时曰无本本之既拨而日灌溉其枝叶以求华实时曰下愚
　　论学校六变法通议　幼学　　　　　　　　
新会梁启超撰
西人每岁创新法制新器者以十万计着新书得新理者以万计而中国无一焉西人每百人中识字者自八十人至九十七八人而中国不逮三十人顶同圆也趾同方也官同五也支同四也而悬绝若此呜呼殆天之降才尔殊哉顾吾尝闻西人之言矣震旦之人学于彼土者才力智慧无一事弱于彼其居学数岁然试举首者往往不绝人之度量相越盖不远也而若是者何也梁启超曰春秋万法托于始几何万象起于点人生百年立于幼学吾向者观吾乡塾接语其学究蠢陋野悍迂谬猥贱不可向迩退而儳焉忧愀然思无惑乎乡人之终身为乡人也既而游于它乡而它县而它道而它省观其塾接语其学究其蠢陋野悍迂谬猥贱举无以异于向者之所见退而瞠然芒然皇然曰中国四万万人之才之学之行之识见之志气其消磨于此蠢陋野悍迂谬猥贱之人之手者何可胜道其幸而获免焉者盖万亿中不得一二也顾炎武曰有亡国有亡天下梁启超曰强敌权奸流寇举无足以亡国惟吏胥可以亡国外教左道乡愿举无足以亡天下惟学究足以亡天下欲救天下自学究始
古之教学者不可得见矣顾其为道散见于七十子后学所记者若曲礼若少仪若保傅若学记若文王世子若弟子职何其详也吾未克游西域观于其塾与其学究顾尝求之于其书闻之于其人其与今日之中国何相反也其为道也先识字次辨训次造句次成文不躐等也识字之始必从眼前名物指点不好难也必教以天文地学浅理如演戏法童子所乐知也必教以古今杂事如说鼓词童子所乐闻也必教以数国语言童子舌本未强易于学也必教以算百业所必用也多为歌谣易于上口也多为俗语易于索解也必习音乐使无厌苦且和其血气也必习体操强其筋骨且使人人可为兵也日授学不过三时使无太劳致畏难也不妄施扑教使无伤脑气且养其廉耻也父母不得溺爱荒学使无弃材也学究必由师范学堂使习于教术深知其意也故西童出就外傅四年之间其欲为士者即可以入中学仞专门以名其家其欲为农若工若商若兵者亦可以识天地人物之理中外古今之迹其学足以为仰事俯畜之用稍加阅历而即可以致富贵故用力少而畜德多数岁之功而毕世受其用也
中国则不然未尝识字而即授之以经未尝辨训未尝造句而即强之为文开塾未及一月而大学之道在明明德之语腾跃于口洋溢于耳夫记者明揭之曰大学之道今乃骤以施之乳臭小儿何为也明德二字汉儒据尔雅宋贤袭佛典动数千言未能悬解今执负之孙而语之彼乌知其作何状也夫大学之道至于平天下中庸之德极于无声臭此岂数龄之学童所克有事也今之教者其姑以授之而希冀其万一能解也则是大愚也知其必不能解而犹然授之是驱其子弟使以学为苦而疾其师也学究之言曰童子入学之始必使诵经俾知圣教如梁氏言是蔑经也非圣也吾姑弗与辨吾但天下之学究与党于学究者而誓之任千人中求一人能以经以教为心者有诸乎则非吾之所敢云也其诵经也试题之所自出耳科第之所自来耳假使以佛教取士吾恐如是我闻一时佛在之语将充斥于塾舍假使以耶教取士吾恐天主造物七日而成之语将阗溢于黉序而四书六经无过问者矣此非吾深文之言也彼仪礼者亦六经之一先圣之所雅言问今之学子曾卒业者几何人也同一礼记而丧服诸篇诵者几绝岂不以应试之无取乎此哉夫以先圣制作之精经纬之详乃仅供此辈贱儒窃取甲第武断乡曲之用夫谁为蔑经而谁为非圣矣古人之为教也由浅而深由粗而精今则不然先后倒置进退逆行故四书六经者大道之所在终身由之而不能尽者也而麦菽始辨即以授之及其长也而授之以八股试帖则文士之余耳又其长也而授之以大卷白折则钞胥之役耳荀卿曰始于为士终于为圣人今则不然始于为圣人而终于为钞胥岂不恫哉然持此以责贱儒贱儒必不伏受吾但如其意为其科第计而必授学之始责其子弟以必不能解之学而反于其所能解者而拨置之其操术何其拙也而取途何其迂也人之生也有大脑有小脑即魂魄也西人为全体学者魂译言大脑魄译言小脑大脑主悟性者也小脑主记性者也佛氏言八识以眼耳鼻舌身为前五识意为第六识意根为第七识第六识即小脑也第七识即大脑也小脑一成而难变大脑屡浚而愈深故教童子者导之以悟性甚易强之以记性甚难何以故悟性主往以锐入为主其事顺其道通通故灵记性主回如返照然其事逆其道塞塞故钝是故生而二性备者上也若不得兼则与其强记不如其善悟何以故人之所异于物者为其有大脑也故能悟为人道之极凡有记也亦求悟也为其无所记则无以为悟也悟赢而记绌者其所记恒足以佐其所悟之用吾之所谓善悟者指此非尽弃记性也然其所记者实多从求悟得来耳不可误会
记赢而悟绌者蓄积虽多皆为弃材惟其顺也通也灵也故专以悟性导人者其记性亦必随之而增惟其逆也塞也钝也故专以记性强人者其悟性亦必随之而减西国之教人偏于悟性者也故烹水而悟汽机引芥而悟重力侯失勒约翰近译谈天一书即其所著畴人之良也而自道得力乃在树叶石子之喻见谈天首侯失勒约翰传中国之教人偏于记性者也故古地理古宫室古训诂古名物纤悉考据字字有来历其课学童也不因势以导不引譬以喻惟苦口呆读必求背诵而后已所得非不坚定也虽然人之姿禀英异而不善记诵者盖有之矣吾以为如其善记也则上口十次若二十次未有不能成诵者也若过此以往而不能则督之至百回亦无益也试变其法或示之以卷中之事物或告之以篇中之义理待其悬解助其默识则未有不能记者也人生五六年脑(囟心)页初合[囟心](思)囟心囟象脑初合形脑筋初动宜因而导之无从而窒之就眼前事物随手指点日教数事数年之间于寻常天地人物之理可以尽识其崖矣而其势甚顺童子之所甚乐今舍此不为而必取其所不能解者而逼之以强记此正学记所谓苦其难而不知其益也由前之说谓之导脑由后之说谓之窒脑导脑者脑日强窒脑者脑日伤此西人之创新法制新器者所以车载斗量而中国殆几绝也虽然近世之专以记诵教人者亦有故焉彼其读书固为科第也诵经固为题目也自考试扃院搜检之例定而塾中咿嚘占毕之声惧其一二字之遗忘而毕生之所愿望者将大受其害也此亦非吾之深文也吾观学子得第之后曾无一人复以记诵为事者故知其初意专为如是也曰然则彼胡不示以事物告以义理以助其记也曰彼其所诵之书之事物义理非数龄之童子所解喻也然则彼胡不易一书而教之曰凡书而非考试所有事者可无读也故窒脑之祸自考试始　未完
　　论学校七变法通议　学会　　　　　　　
新会梁启超撰
道莫善于莫不善于蜀犬蜀犬故塞塞故愚愚故弱故通通故智智故强星地相吸而成世界质点相切而成形体数人而成家千百人而成族亿万人而成国兆京陔秭壤人而成天下无焉曰寡孤独是谓无告之民虎豹师子象驼牛马厖大傀硕人槛之驾之惟不能也非洲之黑人印度之色人美洲南洋澳岛之红人所占之地居地球十六七欧人剖之钤之若槛师象而驾驼马亦曰惟不能之故
之道形质为下心智为上形质者蝗蜂蚁之非人道之也之不已必天下而卒为心智之人所制蒙古回回种人皆以众力横行大地而不免帖耳于日耳曼之裔蝗蜂蚁之非人道之也
心智之事则赜矣欧人知之而行之者三国曰议院商曰公司士曰学会而议院公司其识论业艺罔不由学故学会者又二者之母也学校振之于上学会成之于下欧洲之人以心智雄于天下自百年以来也
学会起于西乎曰非也中国二千年之成法也易曰君子以朋友讲习论语曰有朋自远方来又曰君子以文会友又曰百工居肆以成其事君子居学以致其道孔子养徒三千孟子从者数百子夏西河曾子武城荀卿祭酒于楚宋史公讲业于齐鲁楼次子之著录九千徐遵明之会讲逾万湖鹿洞之盛集东林几复之大观凡兹前模具为左证先圣之道所以不绝于地而中国种类不至夷于蛮越曰惟学会之故学会之亡起于何也曰国朝汉学家之罪而纪昀为之魁也汉学家之言曰今人但当著书不当讲学纪昀之言曰汉亡于党锢宋亡于伪学明亡于东林呜呼此何言耶此十常侍所以倾李膺范滂蔡京韩冑所以锢司马公朱子魏忠贤阮大铖所以陷顾高陈夏而为此言也吾不知小人无忌惮之纪昀果何恶于李范诸贤而甘心为十常侍蔡京韩冑魏忠贤阮大铖之奴隶也而举天下缀学之士犹焉宗之伈俔低首为奴隶之奴隶疾党如仇视会为贼是以佥壬有党而君子反无党匪类有会而正业反无会是率小人以食君子之肉驱天下之人而为鳏寡孤独而入于象驼牛马而曾蜂蝗蚁之不若而后称善人呜呼岂不痛哉岂不痛哉
今天下之变亟矣稍达时局者必曰兴矿利筑铁路整商务练海军今试问驱八股八韵考据词章之士而属之以诸事能乎否乎则曰有同文馆水师学堂诸生徒在今且无论诸生徒之果成学与否试问以区区之生徒供天下十八行省变法之用足乎否乎人才乏绝百举具废此中国所以讲求新法三十年而一无所成卒为一孔守旧之论闲执其口也今海内之大四万万人之众其豪杰之士聪明材力足以通此诸学者盖有之矣然此诸学者非若考据词章之可以闭户獭祭而得也如矿利则必游历各省察验矿质博求各国开矿分矿炼矿之道大购其机器仪器而试验之尽购其矿务之书而翻译之集陈万国所有之矿产而比较之练军则必集万国兵法之书而读之集万国制造枪炮药弹筑修营垒船舰之法而学之学此诸法又非徒手而学也必游历其国观其操演览各厂察其制造大陈汽机习其用式自余学率皆类是故无三十七万金之天文台三十五万金之千里镜则天学必不精不能环游地球即游矣而不能各国省府州县皆有车辙马迹则地学必不精试问一人之力能任否乎此所以虽有一二有志之士不能成学不能致用废弃以没世也
西人之为学也有一学即有一会故有农学会有矿学会有商学会有工艺会有法学会有天学会有地学会有算学会有化学会有电学会有声学会有光学会有重学会有力学会有水学会有热学会有医学会有动植两学会有教务会乃至于照像丹青浴堂之琐碎莫不有会其入会之人上自后妃王公下及一命布衣会众有集至数百万人者会资有集至数百万金者会中有书以便翻阅有器以便试验有报以便布知新艺有师友以便讲求疑义故学无不成术无不精新法日出以前民用人才日众以为国干用能富强甲于五洲文治轶于三古
今夫五印度数万里之大五十年间晏然归于英国广州之役割香港开口岸举动轰赫天下震慑而不知皆彼中商学会为之也通商以来西人领文凭游历边腹各省测绘舆图考验物矿者无岁无之中国之人疑其奸细而无术以相禁而不知皆彼中地学会为之也故西国国家之于诸会也尊重保护而奖藉之或君主亲临以重其事或拨帑津贴以助其成会日盛而学日进盖有由也
今欲振中国在广人才欲广人才在兴学会诸学分会未能骤立则先设总会设会之目一曰胪陈学会利益专折　上闻以定众心二曰建立孔子庙堂陈主会中以着一尊三曰贻书中外达官令咸捐输以厚物力四曰函招海内同志咸令入会以博异才五曰照会各国学会常通音问以广声气六曰函告寓华西士邀致入会以收他山七曰咨取官局籍概提全分以备储藏八曰尽购已翻西书收庋会中以便借读九曰择购西文各书分门别类以资翻译十曰广翻地球各报布散行省以新耳目十一曰精搜中外地图悬张会堂以备浏览十二曰大陈各种仪器开博物院以助试验十三曰编纂有用书籍广印廉售以启风气十四曰严定会友功课各执专门以励实学十五曰保选聪子弟开立学堂以育人才十六曰公派学成会友游历中外以资著述
举国之大而仅有一学会其犹一一之劳也今以四万万人中忧天下求自强之士无地无之则宜所至广立分会一省有一省之会一府有一府之会一州县有一州县之会一乡有一乡之会虽数十人之寡数百金之微亦无害其为会也积小高大扩而充之天下无不成学之人矣
遵此行之一年而豪杰集三年而诸学备九年而风气成欲兴农学则农学会之才不可胜用也欲兴矿利则矿学会之才不可胜用也欲兴工艺则工艺会之才不可胜用也欲兴商务则商务会之才不可胜用也欲求使才则法学会之才不可胜用也欲整顿水陆军则兵学会之才不可胜用也欲制新器广新法则天算声光化电等学会之才不可胜用也以雪耻何耻不雪以修庶政何政不成若徇纪昀之讆言率畏首之旧习违乐之公理甘无告之恶名则非洲印度突厥之覆辙不绝于天壤西方之人岂有爱乎一木只柱无所砥于横流佩玉鸣琚非所捄于急难诗曰迨天之未阴雨彻彼桑土绸缪牖户今此下民或敢侮予呜呼凡百君子其无俟风雨漂摇乃始哓音瘏口而莫能相救也
　　李侍郎端棻请推广学校折　
李端棻
</div>
    <div class="pagination">
<a href="皇朝经世文编五集_page6.html">上一页</a><span>...</span><a href="皇朝经世文编五集_page2.html">2</a><a href="皇朝经世文编五集_page3.html">3</a><a href="皇朝经世文编五集_page4.html">4</a><a href="皇朝经世文编五集_page5.html">5</a><a href="皇朝经世文编五集_page6.html">6</a><span class="current-page">7</span><a href="皇朝经世文编五集_page8.html">8</a><a href="皇朝经世文编五集_page9.html">9</a><a href="皇朝经世文编五集_page10.html">10</a><a href="皇朝经世文编五集_page11.html">11</a><a href="皇朝经世文编五集_page12.html">12</a><span>...</span><a href="皇朝经世文编五集_page8.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
