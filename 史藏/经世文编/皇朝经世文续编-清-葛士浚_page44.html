<!DOCTYPE html>
<html>
<head>
    <meta charset="UTF-8">
    <title>皇朝经世文续编-清-葛士浚 - 第 44 页/共 103 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇朝经世文续编-清-葛士浚 - 第 44 页/共 103 页</h1>
    <div class="content">窃维山西善后事宜端绪错杂款目纠纷猝难清理臣到任后察考故牍遗阙甚多迭饬司局详细开报臣按款勾稽现经查明有所谓善后节省一款为数甚钜问所从来大略有六一报销既毕如运局原领经费缴回之款一四川捐局应支局费一并解晋之款一天津补解捐项尾零并津贴斛费之款一各省解项长出余平之款一各州县缴回原领牛马价之款一蒙古捐马变价运粮口袋变价之款通计共银二十二万八千余两以上诸款或专款尚存或因事借动今饬局员分查统核得有此数均在光绪六年善后报销第二案奏报司库所存积欠善后正款之外该员等原拟俟善后用款完竣再行归案附报现经善后局司道查明详报前来臣惟此项存款虽系辗转节省而或溯其所由当日委皆为周恤晋民而来今日当为补助晋民而用查晋省素患谷缺仰食关洛经传所载与今日情事无殊固本之计莫如积谷积谷之道莫如多储而专壹聚之壹则稽核得实储之多则能御大患晋省各州县仓谷虽经曾国荃发款买补现在通计止买至七成分散畸零仅备一区无裨全局仍非有大宗积储不可阎敬铭过太原时与臣谆切言之考之古事汉置敖仓于成皋隋置黎阳仓于卫州唐置洛口仓于巩县集津仓于三门皆于适中水次储丰饶以备有事时取给无穷转般利便晋省产谷之区无如边外萨拉齐厅所属之包头镇其地滨临黄河商贾云集边谷萃焉其价常贱于内地什之五浮河而下千一百里达于碛口碛口为汾州府通判所治东距汾州陆行二百八十里南至蒲州中径龙王赸起剥易舟共水行千里惟包头入内地河无大船受载有限运费不轻现拟派员在包头设局视谷贱时收买存仓视谷贵时以舟运至碛口计卖谷一石可运三石碛口居民多累石为窑以居米商即以之屯粮最为稳固拟于碛口多建石仓以储之谷盈于仓即行封锢可无侵盗之虞即付碛口通判典守并拨遣附近弁兵防卫惟此项谷多款钜得人为难且急买则价踊久驻则费多查调署大同镇总兵张树屏年来统军常驻包头军律整肃甚得吏民之心该镇廉正密实勇于任事本年四月来省臣与往复议论知其胸有经纬议及此举规画井然拟派明干之员前赴包头会同该镇察度情形办理大端责成该镇臣决其必无侵蚀浮冒之弊该镇所部将校足供任使而有余可省局员费无算而且以静待动收买发运操纵因时见可则行知难则止期以两年当可集事有此高廪广储万一晋省遇有急需东由汾平可达省垣南下蒲津可及边鄙亦何至救朝饥而籴数千里之遥运一石而需数十钟之费糜财旷时致误事机哉此策发之于阎敬铭而赞之于张树屏该两臣一为老成更事之论一为熟悉边事之人言之凿凿理当不谬臣愚以为备豫之道无逾于此且使钜款安置得宜此时不致虚悬而将来可收大用统俟善后正款用竣一并汇案报销
　　奏各属捐建社仓已有成数疏光绪八年　　　
冯誉骥
窃惟积储之法自管贾以后论綦繁矣至宋儒朱子本隋长孙平义仓之制设立社仓行之十四年而条目始备议此谓其要在地近人人习其事在城之专为备不若在乡之多所备制莫有善于此者后世时地异宜因其制而变通之本其意而推衍之庶合足食之常经即为救荒之长策臣前供职京师习闻光绪三四年间陕省旱荒赈谷多购诸外省洎五年蒙　恩简授巡抚于　陛辞时即陈明力筹积谷备荒之略六年二月履任后矻矻两年始于积谷建仓一律就绪所以久未具奏者良以其事本欲便民而易于扰民必有实心以贯彻乎事之始终一切委曲烦琐剂合其宜而又以实力持之俾弊端胥剔成效渐臻庶稍可自信否或浮骛虚名率开虚数粗疏粉饰非臣之所敢安也臣前查陕省各属仓粮业因赈务散竣流离之后民少盖藏其地皆高原大陆土鲜滋每遇暵干即成灾歉是仓储之设宜视他省为亟矣幸值是年夏禾丰稔易于举行经臣酌立简易章程出行司通饬遵办其法谕令富户多捐中户少捐下户免捐不准按粮按亩摊派致启苛勒所有粮色无论稻粟麦豆随其土地所产均许捐交其捐数若干均暂存各乡附近公所其收放均由公正殷实绅耆经理不准假手吏胥仍责成地方官年终盘验一次以相询察各属有一隅偏灾者被灾各村俱令扣除不捐仍量受灾轻重在附近所存积谷酌拨口粮接济如斯者一年绅民乐从各属颇有捐积盖富民稍减酒食燕会之需即预为里乡党之助贫民仍得自谋衣食不困酒浆则裒益胥均也水乡多稻田之利蔬圃有豆菽之饶则取携甚易也无分散之患而人得以安其心无转运之劳而人得以省其力则私计悉便也绅民自为经理可无蠹役之侵渔官司相与稽查亦系地方之责任则公义益明也灾年藉资散放常岁仍继捐输以一乡济一乡之众以数岁救一岁之荒不亟求取数之多而期于积累不骤冀见功之速而要诸久长此臣举办积储之初筹思备至者也惟是有谷而不筹其地则湿变可虞有地而不因其方则取求难给故劝捐必须建仓建仓必须尚社查陕省各属向年间有社仓廒舍悉为捻回各匪燔毁无存随饬于七年续捐积粮项下出三成变价由该绅适中择地各就人烟辏集有堡寨可守之处或新建义仓或购置粮石六七两年九十一厅州县共捐存京斗稻粟麦豆八十万六千石有奇计修建社仓一千六百余处由司委员分投查验结报确系实储在仓并无捏饰情弊六七两年各属被雹被水各村庄穷黎大小人口均得拨发口粮绅民益乐仓储之有益本年夏收中稔仍愿输将一俟捐数较丰缓急稍有足恃来年自可暂停俾得休息盖至社仓遍设民不以为官事而直以为家事且不藏于家室之私而藏于里社之公其弊易除其效亦易见臣仍出示劝行节俭禁止奢华各存余粟于家以防匮乏至纳借放典守晒晾各事宜并饬各厅州县传谕绅耆各就土俗所宜妥议奏报臣仍细加厘订分饬照行俾经永远以期合乎朱子社仓事目之遗盖通行之章程宜简始无烦扰之虞分立之条款宜详始无挂漏之患由是储蓄递年有增规画随时渐扩仓廪实而礼义兴攘夺之祸潜消仁让之风渐起以期仰副　圣主惠保无疆厚生正德之意是臣所当次第经营而不敢自限者耳
　　道府禀拟广仁仓各条批　　　
胡林翼
愚意天下形势之要除刻下武昌省城应储谷石以备城守外至要之地莫如荆州襄阳此所以愿舍一成之厘而期为襄阳三年之蓄也细阅清单酌拟各条均有可采亦有可疑惟所拟广仁仓存谷石议定由府一手经理宜入交代以垂永久一条查从来常平仓谷一入交代则经年累月盘查无期甚或历官数任历时十数载仍事悬搁者比比皆是现值立法之始固不敢蹈此恶习然弊防其渐自宜责成经管知府遇交卸时专案移交由后任官限十日内盘收结报如有亏短责成本管官赔补不得诿之经手书役致归无其盘量之费即由前任官认捐以免推诿又所拟广仁仓应委员经理签差派书役看管一条查委员书役既分别酌给薪水责成专管即有主守之责如有偷漏各情应先责令知府赔缴再于经手官吏名下着追仍照监守自盗律科罪庶使触目警心不敢故犯其捐给经费一节亦应酌减以期有常又酌拟广仁仓存谷石宜仿照州县常平等仓由陈易新以免日久霉烂一条查出陈易新流弊滋大此法行之于民间尚多弊窦他非所论也盖谷一出仓权即操之经手之人试问经手者果皆公正殷实者乎窃恐有出无入以铢积寸累之谷徒托于假公济私之人由因循而寖成侵蚀法令亦有时而穷此条断不可行应毋庸议又酌拟出粜仓谷直就本地粜卖一条查发典生息名曰留备买谷还仓之用诚恐临到买谷之时地方官已藉口急需全数提用矣楚省发典生息之款何止亿万此时全归乌有即其明证此节亦无庸议又酌拟采买仓谷宜选派公正绅耆承办不准假手官吏丁书一条查新设四廒储谷约三万石以丰稔之年价值科之每仓石需钱八九百文约计钱二万六七千串储谷愈多经理愈难即将来交卸盘量亦多需时日不若定以限制准以一万石为率其一成厘金除买足谷一万石外仍全充军饷解省不准该道府扣存分文以免虚糜再此案专为城守御侮起见应归督抚藩臬襄阳道衙门稽查支放其如何明定章程互相稽核以杜侵蚀之处仰两司逐条确核妥议
　　震泽镇积谷仓记　　　
庄庆椿
皇上即位之二年江南敉平先是曾文正公方率师南下奏请减吴中赋额　诏减十之三盖江南被乱几十余年以死伤垂尽之民出水火而登席此如天之　恩所以为吾民计者至深远也后五年丰顺丁公来抚吴条议积谷章程下所属州县尽行之凡田一亩带征谷一升所在建仓储之以备水旱不时之灾盖吾吴既为财赋最重之区然民俗不节于用农夫无终岁之藏一遇歉岁弱者待毙强者肆横势固然已大吏深察民隐而预为之备又如此顾克复后江震漕收未有仓民之输纳皆以钱故亩征积谷所存亦钱而已其后来宰吾邑者徐侯致和复捐廉钱一千六百缗存以买谷后至者踵其事积以湖丝及市肆贩籴创为积谷捐凡五年又得钱二万缗今邑侯李君庆云既于城中建仓将买谷储之因念震泽镇距城远复于慈云塔院之隙地分建一仓凡屋若干楹经始于癸酉春三月落成于闰六月凡用钱五千余缗至是而谷始有仓可以备水旱待赈发此宰吾邑者大有造于民者也余部民也年老矣不图斯仓之成也考干隆中沈先生彤所辑邑志载常平仓一例谷仓一社仓三常平例谷二仓均在城北门内社仓一在城一在平望镇一即在震泽镇此修志时所存者也今去沈先生仅百余年粤贼未乱已无所为常平社仓者人但知漕收之有仓今则并无之矣道光三年及二十九年吾吴皆大水其时赈发之资皆集于富室之捐输遭乱以后物力人情又非复昔日之盛故斯仓之设尤不容已也夫以　朝廷休养生息之仁大吏痌瘝在抱之念宰吾邑者又皆视民如子不惜分其赢余推法外之仁以惠我民犹父母不乐己之饱暖而甚忧其子之饥寒者邑人士宜如何仰体盛心以规画久远毋令有中废而不举者哉抑又念之斯仓所以为吾民水旱备也而　国家维正之供米也非钱也漕收之钱权也非常也当今百废具举之际旧制尤不可不复此尤愿为当事告焉李侯湖北监利人初宰江西有能声至吴奉檄督修沿塘桥窦一百七十余所不一年而事皆举徐侯浙江德清人首事者也例皆得书
　　重建长沙府仓记光绪元年　　　
涂宗瀛
贾生有言积贮者天下之大命也权轻重而敛散之其法始于齐管仲魏李悝管仲之意兼为富国李悝之意专主济民盖以农人服田力穑之赢余制之使不以甚贵甚贱为患乃仁者之用心然汉五凤中仿之为常平仓而刘般已言其弊岂不以法待于人人待于时乎　国家子惠元元各府州县治皆有常平仓其在乡者则谓之社仓又有预备储备等仓以为之辅劭农恤民可谓至矣而历久不能无虚耗之弊即或储缗钱以相当亦管子所谓以币藏之者然歉岁无以应粜弊亦与虚耗等余奉　命旬宣楚南每念民食之重尝檄令各属请所存价易谷实储而省会长沙府仓顾久废弗复且失其基址长沙善化二县之谷寄贮漕仓者存不及半屋多朽坏乃慨然曰废兴之故岂非时哉盖自军兴以来饟食(车)之需借资仓廥而交替转辗以虚数上其籍而已其仓与谷之全废者兴复尤绌于力比岁军务告蒇频书有年修废举坠为吾民计长久而图匮于丰者时哉勿可失已同治十有三年甲戌之秋乃率僚属核府仓之旧址而复之鸠工庀材落成于光绪纪元乙亥秋九月廒屋堂宇皆备约可储谷六万石而二邑之仓欹者正之圯者易之缺者增之亦同时竣工缭以墙垣皆砌今既周既固则移沅州军谷益以采购共增谷五万六千余石旧存者四万余石合之共十万余石其义仓之不领于官者又四万余石于是省垣之内可积储谷二十万石有奇庶略得有备无患之意顾郡县事繁冗不能不假手胥役久之且又有弊因略仿朱子用乡人刘晏用士人法而变通之于佐贰及需次人中择谨悫者专筦其事而以二乡人襄之司中则岁考其成规模亦麤备矣虽然权轻重时敛散行之有利而无弊亦存乎其人耳昔朱子建安社仓得常平谷六百石以经始数年乃三千石因请以是行于司仓其后真文忠帅长沙亦仿行之然则视民事如家事以实心行实政亦何有在乡在官之异耶惟愿后之人勤省而力扩之谷贵则减价而粜以利贫民谷贱则增价而籴以利农以常平之成法参朱子社仓之意积之愈多行之愈远其利益岂有涯哉是则余之所厚望也
　　积谷章程　　　
魁联
一按亩摊捐　十亩之家每亩出谷一升以次递增二十亩二升三十亩三升至百亩每亩一斗而止其田逾百亩者每亩一斗以上不为限制听其乐输
一照例议叙　田多则捐谷亦多亦有不按田数慨然多捐者总以捐至二百石则照例详请议叙品级职衔捐谷愈多议叙加优既以利济乡里又邀　朝廷褒宠尚何顾惜不为
一慎择首事领管　每都所捐之谷分作二十起择公正殷实首事二十人分领分管一年一换禀官请给印簿载明所领谷数凭众车扬净尽斗量多少实数每年冬月约日凭众算量移交不得恋充初捐时寄贮私仓三年后将息谷变价择地起仓一切出纳不准书差干预
一严定收放程规　每年夏至前后分三期发借每石二分收息借者照烟户牌册所载家口需谷若干邀里殷户的保亲书借券秋分前后三期用原斗量还归仓不得以私帐抵赖其违者保人赔还否则鸣官追究
一预限积谷定数　积谷太多难于收管且易起侵蚀之弊今通计一都上中下贫户大歉之年约需谷若干俟积满其数后每岁算明除留存此数仍旧收放将所賸余变价置本都义学义塚及造桥修路视所当为之举凭众估算动用另行起息归下年估用但不得以作僧道寺观一遇荒歉将所贮本谷按上中下贫户照牌册所载家口或概行赈贷或酌量赈所存无几下年仍照前次按亩摊捐如法积贮收放
曰察量邻界宝山之广福邻嘉定其办理有章程无足虑盛桥六图灾重而富户少又邻镇邑之刘河月浦人察知其情不欲与之合厂是以调剂三百石之米又添设粥厂约米百余石以故人情安堵真如邻上海其杂乱尤甚赖董事同心协力赈粜并行赈数视他厂更厚使本地之人不为邻邑乱民所蛊惑其功甚钜虽曰侥幸成功然任斯责者不可不察也
五曰量力劝谕劝沈一万劝朱八千宜其难矣人以为口舌之功而不知非也其财名着者其心固自知非有此数不足以服通县之心而保家业况典铺尤招妒之媒栗栗危惧固有之情也特不经官劝捐虽有此情既不肯自言以招贫民之祸又不肯倡首以招富人之尤极力劝勉极力推辞而针芥已相投于不言之表此局一定则通邑富人其数之依次而降者其多寡皆自了了于心矣是故察见其情无不易也所难者恰当其分耳一则典多于田凶年虽有亏息终不大亏一则田多于典虽曰连年之蓄积多而本年则亏者大此一万八千之所由分也向使皆一万皆八千其事不成是故酌量身分与酌量灾分等也又本年花价春夏包三千秋后包十千积花之家多者数千包少者三四百包每劝十分抽一故人不苦而事易集尝有同宅同田一有花一无花捐数判若天渊要在无意时访得其实耳门弟子有诮余者曰先生忠厚长者而亦用策士劫人之术乎余曰是行仁之术非劫人之术也相与一笑
六曰调剂城厂与灾分较重之区图本地中人之产可数者落落十余户并入一典总捐二千余金已力尽筋疲矣而贫口无业之民不下六七千口每口约一千文四月计之约短三四千金又本年盛桥有问等六图被灾更重向与月浦同厂月浦人计其灾分轻重捐数必不敷六图赈放于是欲推入罗店罗店已成之局必不能更加六图彼此争控余不得已别约六图之人到城会计悉索以贫口与捐户细为较量约少三百余石之米此皆不能不藉他处之富厂通融调剂者富者首罗店次真如次大场次江湾或提二千或千五百或一千通盘筹画以归均平然此惟奇荒极歉行之若寻常荒歉又在临时酌量轻重多寡进退与时消长不得执一例例之也
七曰主张劣衿顽民之类品行不端之人不得与董事之列无从插手分肥捏造流言贻害董事此风江湾大场最盛向年控案累累使董事疲于奔命是以稍知自爱与有力者率多退避惟地方官与身任劝捐者明白晓谕言凡劝捐系官奉上宪办理并非董事之责有以苛派勒捐等词控董事者悉官为承当不使董事一人到官又必勤身到厂杜绝一切供应不使有浮费访查董事之中如有徇私包庇及事外勒派者严行禁止或径斥退其人以杜祸本
八曰量厂分人情别立总董以收人心捐数之大者不得不任以董事之权何也自出己财自为经理较不知疼热者相去有闲然人情甚难画一或因己捐数稍大冀幸后手有余以为退还之计于是有输缴不勇之弊有苛刻散捐之弊或董事偶有事故不能每日到厂一日如此日日因之一人如此人人因之加之度岁收帐归帐竟可无一人到厂就使厂差传到捐户无人与之说合总甲催到捐户无人与之收钱而厂内有涣散之弊厂外有流言之弊加意整饬终成棘手他厂之有条理者固无虑此当察看某某厂人情多推诿无慷慨任事者须访得公正一二人主持其事专其事权则号令一而人情定矣如真如之姚剑方捐数多而董事力善之善也江湾盛东序以馆为生不捐不董愚强之而出任事之后自书告白贴之厂前云某奉父师派任总董如有丝毫苛庇定遭雷殛火焚观者为之悚然广福须豁如亦然明林佥事着救荒丛言首列二难一曰得人难岂不然哉岂不然哉
九曰贫口捐数陆续张贴核日期以定贫口一名该若干钱米此易事也但贫口有初不在家闻赈来归亦有岁内自以为力可支持岁外势绌势必领赈者或有编总漏开者此三等人其应补无疑也而编总每乘机冒滥一单开数千户数百户挟制董事董事不欲取怨于小人如数入册以致原捐之数不敷赈放此弊在今年亦颇有之明林公二难曰审户难是已惟有将初查贫户白土书门照数贴出其有续增一户一口由董事禀官查验分别应增与否随即续行贴出如此则冒滥口数之弊自当稍清而捐数之不能遽贴者其故有二一则早为贴出恐散捐之人核对贫口已足敷用于是大势退避而贫口续增必至竭蹶一则大捐户身任董事冀幸散捐多将来后手赢余可以摊派退捐此董事者之居心也今有续贴之法原捐之数先贴与原贴贫口之数孰赢孰缩既已人人共见而续数又相比对约半月一贴则既无藏匿之弊而流言亦无自而起即已捐者亦不能托词不缴矣此事责成勤敏厂书一人每三日一报城中立总书一人随到随核随报厂差须勤干一人督率编总催捐催缴今番亦未能各厂如令因劝捐稍迟协助太少未免顾此失彼稍有参差不无流弊日久反多费心力耳后之从事者宜鉴于此
十曰严禁厂中浮费此番于役一切轿伞夫役皆由本官自发即火食亦系自备不许以丝毫扰厂本学以众门生陈请云老师下乡门生辈不备一餐之供脸面攸关于是许以二簋究不能食其合口菜点仍系自带至于宝山书差惟捐赈一节尚知畏惧不敢妄为其饭食皆由本官给发固妙即不能厂中开发甚属无几若夫贫口无爨火之光而厂局则辉煌灿烂贫口无一餐之饱而厂局则酒胾流醊岂惟体制不符亦且居心何等今幸各厂皆听教条要知此皆流言之本构讼之根不可不谨也
十一曰劝捐必用教官凡事气味相近则语言易入知县为一县之主绅士中之高品者不肯交接仓卒相谈扞格不入其卑者趄嗫嚅何能倾吐肺肝一言耶又其下者欲藉此以取懽悦其言岂复可信惟教官常与士大夫相接其言之是者进之其言之非者退之一无忌讳彼此得以尽情天下未有其情不达而足以立事功者若夫嘻笑怒骂而人不怨或曰此在平日居心行事诚信相孚非取给临时者是说也余愧未能也然何其言之近道乎
十二曰贫生分别文武归厂给散其文生则令总甲代领以养士气武生则须查其安分与否分别给与俱赴学报名传知各厂办理
十三曰十一厂之外当添四厂刘行向与广福合厂多所抵牾二十年分之今已见效矣城厂向与吴淞口合厂虽不抵牾而贫口不便今亦分之矣惟大场一厂四十五图统辖数十里江湾一厂西南一带亦远厂十余里恃其旷隔不受节制盛家桥六图与月浦人情抵牾特甚当于彭王庙立一厂以收江湾西南隅各图收大场东南隅各图真如东北隅各图陈家行立一厂以收大场杨行相远各图胡家庄立一厂以收蕴藻南北各图总之厂面宜小小则捐户不能遁而贫口易于查惟罗店四十四图有怡善堂为之总且亦和洽似可以无庸分晰其当分者曰彭浦厂曰胡庄厂曰陈行厂曰盛桥六图厂今未及行以告将来
十四曰各图随多少以赡各图今川沙抚民司马小轿一乘书一人役二人按图立董书捐查贫口其图之捐数多者多给几文图之捐数少者少给几文人情俱服此后有某某图分立意阻挠者官为经纪此法可用也
　　与乡耆约减粜弭乱议　　　
邓显昌鸟
道光十有二年岁在壬辰湖南猺逆赵金陇作乱吾邑谷价骤贵石粟值钱二缗所在聚众揭竿抢劫民仓县君日行酷暑烈日中周历村落弹压擒治桀暴者敢与官抗四乡汹汹吾村幸安堵如故且相诫曰毋嬲邓先生也呜呼余德不足以服众而乡之人顾乃爱重信服如此岂平日真能修德于乡有以默化之邪亦蒙其矜悯而已先是余亟约里中存谷家与贫民之待籴者同日赴近村之十里铺而先召存谷者密语之曰天灾流行何国蔑有邻境遏粜尚申盟誓矧同乡井忍坐视其为饿殍填沟壑乎以情理论之闭籴不祥夫四乡之所以汹汹者以富家谨守盖藏抵死不肯减价其意以为奇货可居乃不崇朝而仓廪一空此虽罪在乱民实为富不仁者之有以自招今邑中若此扰攘诸君尚欲积粟以贾祸乎以时势论之祸在眉睫闭粜尤不利诸君顾虑不及此抑何愚也为今之计急宜减粜以恤灾且以息祸诸有谷者皆唯唯乃出语贫民曰富民之昂值求赢咎固不容辞然遂聚众劫掠与白昼杀人者何异　朝廷三尺法在罪不容赦且聚数十百人而劫一家人获几何以升斗之粟致令全家受桎梏之苦罹榜笞之毒甚且不能保其首领亦何自戕其身之惨也若等悉良百姓我为平粜以给旦夕之需能从吾约可乎众皆唯唯方是时余家贮谷无几爰与从子琳计口留粮劣供饘粥资余悉减值粜之或有背负稚子手持百钱求易粟斗许者则哀而予之不计值于是里中稍稍存谷者皆平粜一乡皆帖然无敢倡为乱者呜呼当饥馑荐臻之岁余家存谷仅戋戋耳而一家老幼妇子皆赖以活一乡颠连困苦嗷嗷待哺之众亦得余为倡而胥赖以存此可见稼穑惟宝余九余三之式宜筹之于早亦以见吾乡地虽贫瘠俗尚厚为极可悯可恤可亲可爱之至矣然乡使余家不有薄积首先出粜亦难以口舌争然则世之足谷翁何惮不为积善之行而必以身殉财邪是亦愚之甚矣洪范五福次言富而申之以攸好德言乎既富则必好德而后长保其家亦言既富则易行德而非虚有其愿夫窭人子矜言利济有其心而无其具惟富而好行其德者乃可以畅然满志故尝以为天下之患不在细民之穷而在富民之穷善治天下者务使富民宽然有余斯穷民得所养而不致失所假如一郡能多得富而好德之人则一郡之穷而无告者皆可望其周恤而安全之使之相维相系不致流为盗贼而驯至于寇乱一乡能多得富而好德之人则一乡之穷而无告者皆可望其周恤而安全之使之相维相系不致流为盗贼而驯至于寇乱故富民者穷民之命国家之府朝野上下元气之所关匪细故也顾无如世之为富不仁者比比也不亦重可惑哉
　　备荒议　　　
陈庭经
从来救荒之良法多矣然有通有塞必视其地有利有弊必视其时又或行或不行必视其人盖无定法也善治天下者筹当事之策必筹先事之策先事之策莫要于开水利而立义仓次之设砦筑堡又次之昔禹之治水有三始泄之以去害则导川入海继蓄之以兴利则瀦水为泽终乂之以播种则浚畎及川故夫子称其尽力乎沟洫焉沟洫之法即周官遂人之法也今之江南水利也有合于遂人之法矣三江之两旁或十里或五里则有纵浦纵浦者江之支流也纵浦之两旁或三里或二里则有横塘横塘者又浦之支流也塘之两旁又有港汊港汊之两旁又有沟渠而凡江浦泾塘之上莫不有岸万夫有川三江也川上之路则江岸也千夫有浍纵浦也浍上之道则浦岸也百夫有洫横塘也洫上之涂则塘岸也十夫有沟港汊也港上有畛则港岸也夫间有遂则沟渠也遂上之径则塍圩也此即遂人之法也按禹贡扬州之域所称厥田上下而至今皆成饶沃者得水之利故也堰以瀦之坝以壅之堤以束之圩以卫之闸以时而启闭之水至有以泄横流之溃水退有以溉高仰之田所以雨则不溢旱则不涸田有秋而财赋甲于天下然而东南水多而不尽得水利西南水少而恒不免水害者何也则沟洫不修故也是故沟洫之制无地不宜而西北尤亟考西北诸郡邑或支河所经或泉所出皆可引之成田以杀水势其淀之最下者皆可留以瀦水淀之稍高者皆可如南人成圩之法水利兴而水害亦除矣大抵天下形势近山者在乎辟泉吐溜滨河者在乎穿渠引流至高山平原水利所穷之处在乎多开池塘水库多凿井以资灌溉随地制宜或瀹之使通或瀹之使汇或涤之使畅或障之使回不限方圆不定多寡不拘曲直横斜因地势而利导之因古法而变通之总以水之蓄泄为度旱涝均必可资也夫西北地广人稀而岁入无多家无盖藏惟水利兴将饶沃无异东南大利一也东南转输一石费至数石昔人谓西北有一石之收则东南省数石之赋大利二也河南防河堤湖广防江堤南直浙江防海堤有沟洫以容之涨发不忧冲决堤岸抢筑岁费渐次可裁大利三也军政莫甚于屯田沟洫通利荒土开垦悉可耕种因此召募开屯不费饷而兵额充足大利四也邪教之起多由游民百姓皆从事于陇亩风俗自靖大利五也沟涂纵横戎马不能踰越足资阻固大利六也以此推之岂复有尧灾汤旱之虞哉
虽然义仓之法不可以不立也古者三年耕必有一年之食九年耕必有三年之食仓人藏粟遗人委积皆预为先备以为散利之地故朱子设立社仓所以保富安贫与王安石青苗有异为法至善后世行之有病于挪移者有利于豪强武断而不及穷黎者有出息而遇歉岁则其本难偿者非立法之弊行法者之弊也其法在每乡劝谕为之或一乡自建一仓或数乡共建一仓绅耆有愿助者不拘定数以济其施豪富不肯助者视所应出以重其罚登记有司户口有册出入有掌开闭有时散领有签斛斗有式次年春夏推陈出新因数多少贷与农人息取加二小荒则贷贫而减其息必公议而酌行之大荒则尽捐而赈其穷必计众而均分之虽有公事急需不得轻移以致耗散如有豪强强籴不得宽纵以起纷争日月积之岁岁积之斯民无大饥之患矣盖官之为民计不若民之自为计故守以民而不守以官则吏胥无由滋蠹城之专为备不若乡之多所备故贮于乡而不贮于城则散敛可以随时其法可久行而无弊者也虽然砦堡之制则又不可不设也周官救荒之政除盗贼居其末后世备荒之策防盗贼居其先义仓之置于乡无城郭足恃或有劫夺骚扰则义谷荡耗断难复聚是所以固守御者正未可少也往时北方居民恒葺砦而栖恃楼为固十里五里之地三家五家之村并入团居互相扞卫内圉既固外患不侵计无有善于此者大抵村镇之有墙濠犹州县之有城池挑濠之法一宜深使不易填二宜阔使不易越三宜暗使不易渡濠内所取之土便可筑墙形势宜险要基址宜坚修筑宜厚墙濠之外栅门以扃之角楼以巡之了台以望之吊桥以开拽之无事则力田兴作有事则闭门守御至其中清查户口则于保甲专其责成督率工程则与水利同其筑浚可以固生聚可以保积贮可以行清野之法以困敌所谓一举而众善备者也此皆备荒之大要也然而愚者可以乐成难以图始此议一出必有难之者一则笑其迂缓而不知成大事者必不可求近功也一则虑其费大而不知有大利者必不可惜小费也一则畏其烦难而不知天下无难成之事患无任事之人也为长上者与其焦虑于征赋无从罪黜将至何如集父老而谋于先时为富室者与其咨嗟于租课弗登寇盗愈炽何如消鄙吝而图其长策为小民者与其涤场无望呼贷无门转徙流离囹圄沟壑何如悉筋力于畚局忍疲劳于井里乎此三者之宜讲昭然可者也至于禁远粜禁游民教他往豫籴教多畜别种随其时其地而善用之则存乎其人良法具在可按而行也
　　酌筹平粜量抚极贫疏　　　
林则徐
西安同州凤翔干州等府州属本年夏秋被旱收成歉薄业经臣将咸甯等厅州县应纳银粮仓谷酌请分别缓征　奏蒙　恩允在案惟此次受旱之区二麦多未播种即其已种出土者亦因久不得雪未能稳固盘根来年生计所关难免人心惶恐是以臣前经　奏明先拟酌办平粜查西安等四府州属现存常平仓粮共有一百一十余万石向因久贮在仓恐致霉烂故有推陈易新存七出三之例每年冬春酌量出借秋后收纳还仓今遭此歉年据各属禀请推广章程勿限存七出三之数多为借给以期民食有资但臣细核情形窃以为出借之例止宜行于常年若歉岁则须改出借为平粜于贫民乃有实济缘陕省常年出借惟择素有恒产之户秋后有粮收入者令其春借秋还若随时买食之贫民则恐其力不能还不肯轻为借给此历办之情形也兹值岁歉价昂此等买食贫民正虞食贵亟须为之调剂不应转将仓贮粮食借与素有恒产之人然竟借给贫民又恐有借无还徒致积为民欠故与其照案出借不如照例平粜之为宜也第平粜有应严防之弊窦亦有应变通之章程如例载奸商牙蠹捏名零买囤积射利本应按律治罪然治之于捏买之后何如杜之于未买之先臣与司道熟商正值编查保甲之时即责令地方官统将户口确切查明分晰注册凡应准平粜之贫户核其大小几口填给印单一纸令其凭单买粮每一次准将五日之粮一并粜回随于单内盖戳仍交该户收执为下次买粮之据仍分别各乡排日匀粜周而复始如此办理可免拥挤之虞而囤财射利之徒亦不能希图冒混矣其章程有应变通者如出粜有额减价有数固应示以限制又粜价钱文应由州县易银先解司道存库随后发还买补亦属层层稽核之道但办理若过于拘执恐吏胥转得因缘为奸查地方官惟在得人如核州县本不可信即不可令其办荒果其可信则既委其经手平粜应即责其一手买还无论粮之多寡价之增减能发能收使原额仓粮颗粒无亏为止似不必节节请示以及一解一还徒劳往返转为滋弊之端且该州县果能经理有方则初处粜得价钱尚可齎向别处粮贱之区再行购买辘轳转运所济更多是仓粮祗能供一次平粜之需而转运更可收数次平粜之益其要归于择人妥办而已至此外极穷之民以及老幼废疾即使减价平粜彼亦无力买食其为颠连困苦尤可矜怜　国家经费有常何敢遽行议赈惟有官为收养俾免饿殍在途现在西安省城收养者已有三四千人市廛悉皆清静各属亦令一体酌办并劝有力之户量出钱米各济各村使其受者知情予者见德则贫即所以保富而地方亦藉获安甯以期仰副　圣主轸穷黎之至意
　　缕陈苏省连年灾歉地方凋敝情形片道光十三年　　　
林则徐
江苏连年灾歉民情竭蹶异常望岁之心人人急切今夏雨阳时若满望得一丰收稍补从前积欠乃自六月闲江湖盛涨沿江各县业已被灾其时苏松等属棉稻青葱犹冀以江南之赢补江北之绌盖本省漕赋在江北仅十之一而江南居十之九故苏松等属秋成关系尤重惟所种俱系晚稻成熟最迟秋分后稻始扬花偏值风雨阴寒遂多秀而不实然大概犹不失为中稔迨九月后仍复晴少雨多昼则雾气迷蒙夜则霜威寒重虽已结成颗粒仅得半浆乡农传说暗荒臣犹不信于立冬前后亲坐小舟密往各处察看见一穗所结多属空桴半浆之禾变成焦黑实先前所不及料然犹盼望晴霁庶可收晒上砻不意十月以来滂沱不止迅雷闪电昼夜数番自江甯以至苏松见闻如一臣率属虔诚礼祷悚惧滋深虽中闲偶尔见晴而阳光熹微不敌连旬盛雨在田未割之稻难免被淹即已割者欲晒无从亦多发牙霉烂乡民烘焙勉强试砻而米粒已酥上砻即碎是以业户至今未得收租臣先因钦奉　谕旨新漕提前赶办当经钦遵严饬各属勒令先具限结将何日开仓何日征兑何日开行登载结内并声明如有逾期愿甘参办字样呈送如不具限即以才力不胜立予参撤不使恋栈贻误各属皆具结遵办然赋从租出租未收纳赋自何来当此情形屡变之余实深焦灼又各属沙地祗宜种植木棉男妇织纺为生者十居五六连岁棉荒歇业生计维艰今年早花已被风摇而晚棉结铃尚旺如得晴暄天气犹可救之桑榆乃以雨雾风霜青苞腐脱计收成仅止一二分小民纺织无资停机坐食且节候已交冬至即赶紧种麦犹恐过时况又雨雪纷乘至今未已田皆积水难种春花接济无资民情更形窘迫此在臣奏报秋灾以后歉象加增日甚一日之情形也地方以秋灾不出九月不许妄报原系遵守定例然值连阴苦雨人心难免惶惶外县城乡不无抢掠滋闹之事臣饬委文武大员分投弹压现已安静除宝山乡民因补报歉收挤至县署一案另摺　奏明严拏提审外其余情节较轻例不应　奏者亦当随案照例惩办以戢刁风惟据续报歉收情形勘明属实不得不照续被灾伤之例酌请缓征正在缮摺具　奏闲承准军机大臣字寄钦奉　上谕近来江苏等省几于无岁不缓无年不赈国家经费有常岂容以展缓旷典年复一年视为相沿成例并奉　谕旨该督抚等不肯为国任怨不以国计为亟是国家徒有加惠之名而百姓无受惠之实无非不堪官吏私充囊橐大吏祗知博取声誉等因钦此钦遵臣跪诵之下兢凛惭惶莫能言状伏念臣渥蒙　恩遇任重封圻且居此财赋最繁之地乃不能修明政事感召和甘致地方屡有偏灾极知经费有常而不得不为赈恤蠲缓之请抚衷循省已无时不汗背腼颜乃蒙　皇上不加严谴　训饬周详凡有人心皆当如何感愧况臣受　恩深重曷敢自昧天良若避怨沽名不以　国计为亟则无以仰对　君父即为　覆载之所不容臣虽至愚何忍出此即如上年臣到苏之后秋成仅六分有余而苏松等四府一州于征兑新漕之外尚带运十一年留漕二十万石合计米数将及一百八十万为历来所未有之多原因　天庾正供不敢不竭力筹办其辛卯年地丁督同藩司陈銮摧提严紧亦于奏销前埽数全完业经专摺奏蒙　圣鉴在案窃惟尽职之道原以　国计为最先而　国计与民生实相维系　朝廷之度支积贮无一不出于民故下恤民生正所以上筹　国计所谓民惟邦本也本年江湖盛涨系由黔蜀湖广江西安徽各省大水并入长江其破圩淹灌等处原不止上元六县臣所请抚恤第举其最重者而言仰蒙　皇上天恩准给口粮灾黎感沦肌髓嗣经官绅捐资抚臣即复行　奏请毋庸动项将所发上元江甯句容江浦仪征五县银两留为办赈之需其丹徒一县捐项已有五万余两并足以敷赈济当将前发之银提回司库凡此稍可节省之处均不敢轻费　帑金惟于灾分较重又难猝集之区则不得不酌给例赈臣等另摺请拨之十三万两仅分给十二县卫军民虽地方广而户口多亦只得挪节动拨
此外无非倡率劝捐以冀随时接济惟频年屡劝捐输即绅富之家实亦力疲难继查道光三年大灾通省捐至一百九十五万余两至道光十一年灾分较前相埒仅能捐至一百四十六万余两其余各年捐项较绌此时闾阎匮乏劝谕愈难然此情形待哺灾黎不能不勉筹推解臣与督臣率同司道等官各先捐廉倡导以冀官绅富户观感乐施凡此情形皆人所共不肖州县捏灾冒赈地方刁生劣监岂肯不为举发而绅富之家又安肯听其劝谕捐赀助赈至再至三且捏灾而转自捐廉似亦无此愚拙之州县也至展缓之举祗能缓其目前仍须征于异日非如蠲免之项虑有侵吞州县之于钱漕未有不愿征而愿缓者至必不得已而请年复一年则地方凋敝情形早已难逃　圣鉴然臣初亦不料其凋敝之一至于此是今漕务濒于决裂时刻可虞臣不得不将现在实情为我　皇上密陈梗概查苏松常镇太仓四府一州之地延袤仅五百余里岁征地丁漕项正耗额银二百数十万两漕白正耗米一百五十余万石又漕赠行月南屯局恤等米三十余万石比较浙省征粮多至一倍较江西则三倍较湖广且十余倍不止在米贱之年一百八九十万之米即合银五百数十万两若米价昂则暗增一二百万两而人不觉况有一石之米即有一石之费逐层推计无非百姓脂膏民闲终岁勤劳每亩所收除完纳钱漕外丰年亦不过仅余数斗自道光三年水灾以来岁无上稔十一年又经大水民力愈见拮据是以近年漕欠最多州县买米垫完留串待征谓之漕尾此即亏空之一端曾经臣缕晰　奏闻然其势已不可禁止矣臣上冬督办漕务将新旧一并交帮嗣因震泽县张亭衢办漕迟误　奏参革审而漕米仍复设法起运不任短少皆因正供紧要办理不敢从宽也今岁秋禾约收已逊去年兹复节节受伤发芽霉烂询之老农云现在纵能即晴赶晒糟朽之谷比之上年每亩已少收五六斗就苏州一府额田六百万亩计之即已少米三百余万石合之四府一州短少之米有不堪设想者民闲积歉已久盖藏本极空虚当此秋成之时粮价日昂一日实从来所未见来岁青黄不接不知更当何如小民口食无资而欲强其完纳即追呼扑法令亦有时而穷前此漕船临开有缺米州县尚能买补近且累中加累告贷无门今冬情形不但无垫米之银更恐无可买之米曩时苏松之繁富由于百货之流通挹彼注兹尚堪补救近年以来不独江苏屡歉即邻近各省偏灾布疋丝绸销售日少权子母者既无可谋之利任筋力者遂无可趁之工故此次虽系勘不成灾其实困苦之情竟与全灾无异臣惟有一面多劝捐资妥为安抚一面督同道府州县将漕务设法筹办总不使藉口耽延但本年已请缓征之处尚不过十分中之一分有余此外常镇等处亦已纷纷续禀臣核其情形略轻者无不先行驳饬但天时如此日后情形如何臣实不能豫料昼见阴霾之象自省愆尤宵闻风雨之声难安枕席并与督臣陶澍书函往复于捐赈办漕等事思艰图易反覆商筹楮墨之闲声泪俱下从此即能晴霁歉象尚不至更加如其不然臣惟有再行据实　奏闻仰求　训示遵办大江南北各省通衢且中外仕宦最多一切实情难瞒众人之耳目臣如捏饰非无可以告发之人我　圣主子惠黎元　恩施无已正恐一夫不获是以察核务广但民间困苦颠连尚非语言所能尽本年漕务自须极力督办而观此景象时时恐滋事端至京仓储蓄情形臣本未能深悉倘通盘筹画有可暂纾民力之处总求　恩出自天多宽一分追呼即多培一分元气况　天心与　圣心相应定见祥和普被屡庆绥和长使　国计民生悉臻饶裕
　　覆奏查办灾赈情形疏　　　
林则徐
窃臣承准军机大臣字寄道光十三年十月二十九日奉　上谕据给事中金应麟奏称积贮之利无穷补救之利有限被灾地方穷民最苦而豪棍最强富户最忧而吏胥最乐有搀和糠短缺升斗私饱己橐者有派累商人抑勒铺户令其帮助者有将乡绅家丁佃户混入丁册希图冒领者有将本署贴写皂班列名影射者有将已故流民乞入册分肥者有将纸张饭食车马派累保正作为摊捐者有将经纪贸易人等捏作饥民代为支领者甚至将已经报荒之地水退不准耕种以待州县履勘名曰指荒地亩百姓渐至逃亡而奸狡之徒以灾荒为得计赈粮到手犹复随众扳号本境已完旋即改居他邑米船过境设卡截留典铺未开邀人爬抢生监把持妇女喧嚷种种恶习不可胜言州县略加惩处吏胥即串同土棍哄堂毁辱上司虑生事端予以撤任于是相习成风册籍付之粮吏银米委之劣衿今岁已赈明岁复然真正饥民全无实惠加以疲猾州县克扣赈粮弥补亏空病国病民尤堪痛恨从前干隆嘉庆年间捏灾冒赈之案无不尽法处治今十数年来各省督抚未有参劾及此者岂今之州县胜于前人乎总缘各上司惮于举发故虽百弊丛生终不破案实为近来痼习嗣后各督抚府尹务当激发天良力除积习于稔收处所积存谷石不准仅留例价于歉收处所访查各弊不得稍事姑容倘不能实力实心认真查办再有前项弊端经朕派员查出或别有访闻定当从严惩处决不宽贷等因钦此仰见我　皇上切念民生　泽必下究惟恐一夫不获务期百弊尽除臣跪诵再三莫名钦凛伏查灾赈之弊悉数难终而致弊之由非一端即舞弊之人亦非一类若但统谓之弊而未经分别推求则虽极意剔除恐终情形隔膜即如该给事中胪举各弊有在土棍者有在生监者有在吏胥者并有在州县者臣请分晰陈之土棍之弊在于悍泼如该给事中所称扳号喧嚷截米爬抢等情皆系实有之事然犹其浅者耳其凶恶情形则在强索赈票不许委员挨查户口如不遂欲则抛砖掷石泼水溅泥翻船毁轿甚至将委员拥置空屋扃钥其户以为要求必得之计并主使村庄妇女百般凌辱尤为莫可理喻其于殷富之户则恃众闯闹名曰坐饭又曰并家而统谓之吃大户公然传单纠约助势分赃不独设立灾头并有管帐包厨等名目如十一年　奏办之陆长树王玉淋等案即皆土棍之尤屡经严拿痛惩近虽稍知敛戢而恶习总未尽除当兹灾歉频仍惟有宽猛兼施随时惩处若指此为办灾之弊则弊在民而不在官缘此种凶徒不但州县疾之如仇吏胥尤畏之如虎似无敢与串同之理也生监之弊在于包揽平居无事惯写灾呈一遇晴雨欠调即约多人赴官呈报若经有司驳斥辄架民瘼大题联名上控及闻查赈则各捏写户口总数勒索赈票自称力能弹压只要遂伊所欲便可无事否则挟制官吏讦告不休京控之案往往若辈为之吏胥之弊在于捏册当报荒之始即造具灾形图册详载区图斗斛谓之注荒迨给赈则有口册赈票饭食纸张在在需费吏胥即借灾费为名于查荒时索钱卖单查赈时捏名入册先藉口于赔垫而暗遂其侵欺此等或愚弄本官或买嘱委员或勾结生监尚皆事所时有曾经惩办有案若谓其串同土棍则彼此判若两途拒之惟恐不严避之惟恐不远未必引而近之以自取累也
凡此三种舞弊之人欺诈万端不胜枚举尚不止如该给事中所陈然扼要总在州县州县廉则人不敢啗以利州县严则人不敢蹈于法州县勤而且明则人不得售其奸所虑灾赈之区难得许多良吏诚如　圣谕岂今之州县胜于前人此臣所以深思原本而必以察吏为最亟也幸赖我　皇上澄叙官方首以清廉为重近来江苏州县虽其才干未必果胜前人而办灾一事实系清赈不能更有侵冒之事亦非必其人之皆清而实有不得不清之势也盖放赈总以稽核户口为第一要义如道光十一年江苏灾重且广维时督臣陶澍与升任抚臣程祖洛先后　奏定灾赈章程力除积弊责令委员户必亲填人必面验票必亲给查完一户即以油灰书其门首查完一村即将户口榜诸通衢俾人人共闻共见迨查过数村汇开口数清摺先由委员申报司道仍将花名底册移送该管州县其赈票之上盖用委员衔名戳记使验票即知何员所查是委员查报之后印官若欲添一户口而印票底册榜示清摺四项总不符合即欲作弊而势不能至印官之稽察委员祗须携册下乡抽查如其有册无票有票无榜或票榜与册不符即将委员禀揭又有各上司层层覆查如印委通同回护有弊不揭察出一并参办其委员吏役薪水纸饭皆由督抚司道捐廉优给俾免赔累而杜需索彼时印委各员颇知惕然遵守复蒙我　皇上轸念民艰　钦派大臣朱士彦白熔来督办一时官吏更加震肃生监地棍人等亦知敛积弊为之一清道路传言皆谓之清赈嗣后查办灾务即以此为定章臣又尝剀切札谕各属以地方官办理命盗案件如有故勘致死即干抵偿然犹不过一人一事若办赈有所侵蚀是直向千万垂毙之民夺之食而速其死即使幸逃法网天理必不能容况江苏前有山阳县王伸汉冒赈之案府县皆陷重辟大吏亦干严谴尤时时指为炯戒闻者莫不股栗今平心论之如王伸汉之贪婪残忍不惟现在州县不至如此数十年来亦所仅闻且查王伸汉案内山阳一县所领赈银至九万九千余两之多今十二县卫赈银通共请拨十三万两值此连年灾歉饥口繁多因经费有常不得不力筹撙节减之又减几于杯水车薪即有贪员亦已杜其浮冒地步且例赈之外无处不赖捐输协济若有司以赈银入己而转令民户书捐则必为众所切齿一日不能相安岂肯听其劝谕而刁生劣监虎视眈眈如州县稍有营私则讹诈分肥人人得而挟制纵将所领赈银全给讹诈之徒尚不足填其欲壑安能更有余银入己灾民嗷嗷待哺岂不虑激成事端州县即不顾声名断无不惜其身家性命似此受制于人而仍无利于己之事虽至愚亦不肯为而自督抚以至道府皆职司纠察灾赈重务孰敢徇庇姑容是今日之州县无从舞弊既为法令所限亦属时势使然该给事中所奏或系从前旧弊而非近来事归核实之情形也至积存谷石原系备荒善政惟近年连遭灾歉谷价增昂即邻省亦非丰捻不惟向存例价不敷买补抑恐官为采买民间食贵堪虞仍应俟年岁稔收后粮价稍平再饬各州县筹买归仓以为有备无患之长计总之民生凋弊之际官斯土者无不棘手焦心惟矢此一片血诚上以宣　皇仁而下以结民信局中之苦不敢求谅于旁人所谓及之而后知履之而后难也臣惟有恪遵　圣谕察核加严不敢市惠以沽名亦不敢因噎而废食总使有司畏　朝廷之法则积弊去而吏治清小民感　君上之　恩则元气培而本根固庶以仰副我　圣主察吏安民训诫谆谆之至意
　　书张武昌救荒事　　　
杨士达
道光戊申楚北洚水为灾武昌外江内湖灾尤酷知县张君恻然伤之谆劝富人输资出粟赈饥民十四万其明年灾益甚富人力不继乃请赈先事屏胥隶访公正绅耆以礼致之偕往村庄按户稽核其能自食者除之奔走乡村八十日而周录状白上官得请遂分设厂于城乡依市价以银易钱人给钱二百八十小口得其半男女异日病者给以药复大书户口姓名钱数榜于衢使共睹闻以杜侵渔克扣殚虑劳形与民同戚计赈十六万三千人终事帖然俾　帑不虚糜惠皆下逮者张君力也其接壤灾区带淹而例不许报灾者出私钱捐给之所领帑太守核减二千饥民赈票已给不可中止复贷钱补给之其赈金辗转支领平色俱绌亦出私钱弥其亏事竣张君赔累且万金是役也厂分人散故疫疠不生男女辨故蹂践无虑亲勘灾区故老弱靡遗佐以绅耆故耳目难欺删其游惰故冒滥可免一举而数善备焉至多出私钱补公帑之不足尤人情所难虽自瘠其身而仁于物者固已溥矣我　国家纪纲整肃庶政尽归核实于荒政独宽故救荒之善度越前代近日立法美意寖失上则司农告匮下则绅富凋残有司奉行惟务节省敷衍毕事而已是故匿灾之与冒赈浮滥之与遗漏等罪也今则州县多出于匿灾大吏但防其浮滥灾黎所以重困也故事水旱皆先勘灾区由道府覆勘核转乃给赈楚北则不然户口之数户长造册呈送州县则据所报任意删之务从其少一切经费出其中或适如所用或竟有盈余而有无遗漏不计也何者应赈何者不应赈不问也至有堤工之州县则皆移赈归工略将老弱妇女散发余银尽为筑堤之用而堤工所役仍非本邑灾民古之以工代赈者所以佐赈之不足今则夺其赈而归工故有堤工州县流亡独多安得劳心抚字皆如张君哉张君名曜孙居官多可纪皆不书特书其救荒之善而附着楚北赈灾之弊凡爱民良有司苟不幸偶遇偏灾可因余言有所折衷焉
　　与尚邑侯论收蝗蝻书邑侯名宗康汉军人　　　
邓瑶
本年飞蝗入境遗生蝻子所在繁多叠经大府严檄搜捕贤父母亦屡谆谕绅民实力办理见在县城设立收蝻总局并于各乡酌设分局迅速搜捕以期遗净尽第经费维艰亟宜通盘筹画见经郡伯邵公捐钱三百缗执事亦捐钱百缗以为之倡惟为数无多仅可勉敷城局支用其各乡分局则难给爰与邑人曾香海罗宝垣辈商议应择公正绅耆给与印簿劝谕各乡富户及农佃人等酌量捐赀以裕经费凡有蝗之处固宜踊跃输将即无蝗之村亦必筹办协济不宜各分畛域互相推诿譬犹贼在他省不得谓我境无贼即不肯捐赀助饷可容袖手旁观也即湖南一省见在未有兵灾而捐输厘金各郡奉行惟谨故能肆应军饷远御寇氛此士民所共见共闻者今日捕蝗亦犹是也合通邑之力捕未生之蝗其力易施而为惠甚溥今日多捐谷一石明年即可收无数稻粱今日多搜蝻一斗明年即可活无数生灵其效明且易见民亦何惮而不速行至各乡所设分局宜慎择廉明殷实一乡信服之人筦司出纳使乡民知费不虚糜功收实效大抵我辈作事须先存一不为利之心与百姓开诚布公相见以天斯百姓亦必以诚相应知长官非以是虐己而事可速成当此天灾流行我官民其各激发天良消灾弭患敬迓庥祥则真阖邑之大幸矣捐赀印簿须有小引或即将此书所陈发明言之其收捐蝗蝻章程别条于左伏乞察览
　　附录收捕蝗蝻章程
　一新化蝗所遗种有多者有最多者有略少者亦有蝗所未至者乡愚藉口是村无蝻即不肯出丁协搜彼此推诿贫富一律不知蝻一蠢动灾四乡悔无及矣今议集赀为收买蝗蝻之费新化都计一百二十八村各乡或合七八村或十余村酌适中地设立分局每村量力捐赀就送分局择廉正绅耆董理凡送蝻至局者升给钱四十贫民薄有所图搜捕益勤且众男妇壮孺弥山塞埜争以获多为快既可除合邑生灵之害复得济小民穷冬之苦一举两利善莫大焉其收放钱文购买蝗蝻限十日按报城局并将所收之蝻汇送以凭报明邑尊督同城局绅士稽察始行煮埋庶昭核实至送蝻入城应按路之远近给以脚力
　一各村有贫富大小之殊蝗蝻所遗复有多寡不一之处所贵通融部署毋分畛域如此局所收捐赀不足敷用即报明城局移提他局存项拨给总期遗孽净尽无俾来春发生傥有一处未尽遗害讵止一乡一邑凡属同事宜各激发天良盟心竭力除此大害以迓庥祥此搜掘蝻孽之大略也
　一此时距立春不及两月蝻子如未掘尽至春暖则必出矣蝻子初生形极微细色黑蠕动依草根团聚成堆三数日跃不甚远以足蹴之则惊散旋聚旋蹴最易除净及成形后状如蚱蜢翼短不能飞起宜趁此时亟扑治扑之之法或挨户派丁或酌价雇夫听团长等因地制宜各行其便每村令多备竹枝缚成长把一遇蝗生即督人夫四处搜扑后用火把然烧又法用布成帷张之空一面用竹把或大葵扇驱入聚满即煮之其法最善邵阳行之捕几尽我邑即可仿行每队须择勤谨忠实之人督之庶不致苟且塞责其蝻孽初生在高山峻岭人迹罕到之处宜遣人觅觅出报闻由乡局酌给赏钱以昭激劝
　一蝗至能飞即难捕治北方土壤平衍可用掘沟驱埋之法南方弥望皆水田又多高山深林不便开沟较之北地捕蝗尤难施力惟每日侵晨蝗被露水沾濡不能飞动及日午交对向晚停落之时亟督人夫趁此时候尽力扑打每日止此三次于农功无大妨而获益不可胜言百姓自顾身家何惮而不乐从至遇大雨之后蝗不能动尤可乘机力扑又宜于夜深月黑时积薪置火蝗见火光来飞集如飞蛾扑灯自取烧灭此亦捕治之一法然总不如早捕初生之蝗为势甚易
　一蝗性畏金鼓声枪爆声如遇飞蝗至境即可用此震之且令男妇大小齐声呐喊使之惊惧远扬不敢停集又煌所不食者豌豆菉豆豇豆大麻(囗)麻芝麻薯蓣及芋桑等类若将杆草灰石灰二者合为细末或洒或筛于禾稻之上蝗即不食其性又畏油入口即死用油和水洒于禾上蝗过之即飞去有田之家各自备办亦足少全禾稼再访闻乡闲有种雀鸟成飞集啄食蝗蝻乡民多用鸟枪伤害宜严行禁止
　一乡民多言蝗为神虫不宜伤害一人言之众人信之此种谣言深堪痛憾诗言去其螟螣及其蟊贼又云田祖有神秉畀炎火是捕灭之法古人已谆切言之而去秋奉到　上谕严饬地方官吏认真扑捕或付之烈炬或填之深沟总以不遗余孽为要煌煌　天语极为严切自后如有妄言蝗不宜捕谣惑乡愚者许各团长捆送到县治以抗违之罪
　　晋省被灾现在筹办情形疏光绪三年　　　
山西巡抚曾国荃
窃臣于九月十五日据署山西布政使河东道江人镜按察使瑛棨冀甯道王溥详称窃照晋省山多地瘠素鲜盖藏去秋收成本歉冬雪又稀入春以后雨泽愆期粮价昂贵贫民挖食草根树皮情殊可悯当经饬属出放仓谷接济并劝谕绅富捐资助赈或各賙各村以敦任恤向来省城每年十月起至次年二月止设立南北饭厂赈活贫民本年人数众多经费不敷经前抚臣鲍源深率司道府县先后捐廉并劝绅商人等均各捐助于省城南北两隅各添粥厂数座委员夙夜经理每日领粥贫民计三四千人而闻赈归来者络绎不绝省城一处如此其他可知截至六月初十日止所有省城官绅捐助银两购米之资业已罄尽自六月十一日起动用赈银接办事竣报销由春至夏未得透雨麦收无望省南荒旱尤甚春间奏准开仓赈济饬属查明极次贫民户口核实散放复蒙　恩允划扣京饷二十万两并援天津捐赈成案劝谕绅富捐输藉资办理赈抚又直隶督臣李鸿章筹拨海防经费银十万两业经派员领回八月二十六日钦奉　上谕本届起运江安漕粮着截留四万石运解山西以备赈济之需钦此钦遵旋准李鸿章咨以江安漕粮已验收入仓奏请提办来年江鄂新漕五万石等因又复钦奉　上谕前谕户部李鸿章各拨银二十万两以三成拨归河南现在该省亦乏现粮所有部拨之二十万两着全数解交山西其河南应分六万两一并改由直隶二十万两内划拨统作该省购粮之用钦此咨行到司仰见　朝廷轸念灾区　恩纶叠沛三晋臣民莫不同深感激查此次办理赈务先经派员分往奉天及归化城包头镇产米之区采买粮石并委员分赴各州县会同地方官敦劝绅富竭力输将赶紧交纳以济急需一面于省城设局由本司道悉心经理刊发册式饬属遵照填注以期妥速因日久无雨禾苗日就枯槁又饬令改种荞麦杂粮满拟雨泽渥沾尚可稍资补救无如自夏徂秋各属禀报每逢阴云密布旋为大风吹散或仅得微雨或一二寸不等天干地燥烈日如焚补种荞麦杂粮出土后仍复黄萎收成觖望兹据阳曲太原榆次太谷祁县徐沟交城文水临汾襄陵洪洞浮山太平岳阳曲沃翼城汾西乡甯吉州长治屯留襄垣潞城黎城壼关汾阳平遥介休孝义临县石楼永甯甯乡怀仁山阴天镇应州朔州右玉平鲁凤台阳城陵川沁水永济临晋猗氏荣河万泉虞乡榆社沁州孟县代州解州安邑平陆芮城绦州稷山河津闻喜绦县垣曲霍州赵城灵石隰州大甯蒲县永和归化城和林格尔清水河萨拉齐托克托城等七十六厅州县先后禀报秋禾被旱被雹成灾到司即经委员分往会勘被灾分数应行蠲缓钱粮米豆并查明应赈户口应需用款若干妥议由该管府道详咨核办本署司等查晋省地方所产之粮本不敷民间之食向赖陕省及省北一带商贩接济本年陕省荒旱尚赴楚豫各省买粮省北地方亦被旱成灾以致粮价奇昂时在届临霜降透雨未沾宿麦难以播种省城每银一两仅易八三钱一千三四百文而斗米须钱二千四五百文省南地方纹银一两易钱一千一百多文元丝银则止易钱九百余文斗米须银二两有零窃思救荒首在粮运本年灾区既广为日又长省南灾重粮缺不特无树皮草根可挖抑且无粮食可购哀鸿野待哺嗷嗷道殣相望惨不可言瞬届冬令饥寒交迫立见转乎沟壑窘迫情形实非笔墨所能殚述亟应广筹粮运以资赈抚业经奉札派委候补知府张鹏督率正佐委员前往直隶获鹿县设局转运粮石一面飞催各路买粮之员赶速采运又饬属广为招商采办米粮源源接济务使粮无缺乏其地瘠灾重情形迫不及待地方先行酌发赈银俾得早沐　皇仁而免失所如能得雨可望种麦之处农民无力购买籽种者亦酌拨银两委员解交会同地方官查明核实散给其余未尽事宜本署司等惟有熟筹禀商妥速举办多尽一分之心或可多救一民之命除被灾分数及蠲缓钱粮米豆各数目俟委员勘议到日再行汇案详细请奏如有续报被灾处所应归入详报分数案内汇总办理等情会详请奏前来臣覆核无异职任晋疆理应循例轻骑减从亲往被旱异常之地周历踏勘惟成灾之先后不同报灾之早迟不一且臣系四月下旬由晋之东南驰抵省会经过千有余里维时景象已觉惨目伤心嗣后百有余日未得透雨昕夕悚惶不知所以为计谨率属吏一体认真筹办不敢稍涉疏虞除各属被灾分数及应行赈恤事宜与户口名数例应吁恳蠲缓钱粮米豆一俟州县册报齐全另摺开单陈报并恭疏具题外所有晋省被旱成灾已有七十六厅州县呈报院司业经查勘分数先将被灾处所及现在筹办大概情形理合循例据详具奏
　　严禁莺粟办法片光绪四年　　　
曾国荃
山右莺粟之弊曾经臣与前工部右侍郎臣阎敬铭奏明重申严禁钦奉　谕旨在案嗣经翰林院编修李用清周历各厅州县稽查赈务就便察看莺粟旋据该编修缄称各州县自奉谕禁之后乡民颇知悔悟所历之处种莺粟者较去年约减十之六七乘此大祲粮贵之时劝民改业可期事半功倍倘或失此机会往后湔除更难等语臣查该编修所言甚有见解惟愚民无识非严惩重罚不能挽回锢习查两江禁止莺粟有将地亩充公章程立法不甚苛扰最为民间所畏惮臣拟以后晋省如有栽种莺粟者一经查出即将该户所种莺粟地亩全数充公作为各村本甲公业仍责公正耆老社首经管以备地方公用倘各厅州县稽查不严即将该管地方官分别撤参有能力禁而又不扰累闾阎者饬司注册奖励一俟奉　旨俞允臣当会同阎敬铭刊刻简明告示行张贴庶冀净绝根株他日再遇灾荒不至重妨民食
　　请暂停晋省东南各府州县应征牲畜税片光绪五年　　　
曾国荃
晋省自遭大祲以来各郡牛马宰杀倒毙一空耕作无资地亩有荒芜之患前经臣奏明筹款派员赴各处分投采办并在归绥七厅设局劝捐以便协济南路因思官办牛马只能散及贫民其稍有力者应令自行购买惟各处商贩因沿途喂养维艰且须照例纳税所费不资无利可图遂皆歇业往岁各处市集牲畜颇多如省南平阳府属之尧庙会省北五台县属之台山会尤为牲畜聚集之所今岁来者寥寥民间有钱无市购觅尤难自应设法招徕以资及查晋省十九府州并所属应征正额盈余牲畜税每季约收银二三千两不等为数无多现当牲畜缺乏不得不量予体恤理合吁恳　天恩俯准将晋省东南之太原汾州潞安泽州平阳蒲州六府辽州沁州平定州解州绦州霍川隰州七州并所属各州县自光绪四年十月初一日起至五年六月底止停止应征牲畜税正余银两实于农事大有裨益从五年七月起仍旧照额征收幸蒙　俞允臣即当出示晓谕广招牲贩冀纾商贾之力藉济农民之穷
　　请　旨严禁就近采买平粜米石疏光绪三年　　　
张观准
窃维京师为天下都会官商辐辏户口繁多日需米粮不可胜计即遇丰年本地之粮亦不敷本地之食故　朝廷岁糜钜款转运南漕百万余石此外附近各省有河运可通者所产米麦杂粮莫不贩运来京以供亿万食指本年　畿辅地方收成仅可中稔而直豫山陕等省因旱灾歉无粮运京售卖以致秋成之后粮价未能平减贫民觅食艰难仰荷　圣慈轸念穷黎令直隶督臣李鸿章妥饬轮船局委员朱其昂等购买南省大米运京设局平粜此诚维持根本之至计也乃此议甫行市中粮价不加少而转加多臣初亦不解其故嗣即风闻直隶委员竟有赴近　畿一带肆出采购并闻有购及京中仓米者以致市肆来源愈少价值愈形其增夫平粜之法或发现存仓谷或籴粮于远方俾聚米日多则粮价自减若即以本处自有之米多方购纳何异于奸商囤积居奇使市价日昂因而减售以阴获其利也如此行之于民食大有妨碍于市价亦不能平可否请　旨饬下直隶督臣李鸿章严饬委员等不得在近京州县购买米石一面遴派忠实监司大员于天津海口设法稽察必得米自南来始准给以照票运至通州仍核其米数是否相符并饬委员于设厂后按原购实数定价平粜不得加增与民间争利并请　旨饬令步军统领顺天府五城遴派妥员于该管地面平粜米局同往监视如有以京仓米粜卖者立即查办庶劣员不至营私而粮价可期稍定矣
　　请将顺直王庄遇灾酌减分数并佃租归官征解疏光绪六年　　　
朱以增
窃直隶连年旱涝仰荷　恩纶无论民田旗地均经分别蠲缓　皇仁所被感泣同声惟各属内有王贝勒所受庄田以系属私租为　谕旨所不及各府仍派人征收不肖庄头恃势恫喝迫令贫佃一律交足否则押送地方官监比以臣所闻安州一带各佃有因此逃匿无踪者有变产完租者甚至有卖鬻妻子者际此灾馑渐臻小民迫于饥寒捄死不暇力不能拯又从而驱之沟壑中殆非　盛世所宜有也并闻各府员弁下乡征租自称管家大人寓所服用极其豪侈僭妄桀黠庄头为其羽翼择肥而噬婪索无厌及归报私租数目则虽丰穰之年并不如额其为侵吞中饱不问可知王贝勒中有年齿幼小及差使较少者被其欺罔把持生计益形贫瘠此种弊端在小民深受其害在王贝勒并不得其利国体民生均属有损无益不可不严加整顿应请　旨饬下直隶总督顺天府府尹通饬成灾各属地方官如有贫懦佃户送官监比者务须持平办理不得任意侵偪并令咨商户部妥议章程嗣后直省如遇偏灾所属王庄租额应查照灾分轻重酌减成数以示体恤或将王贝勒所受庄田佃租由地方官代为征解则不独小民获免追比凌偪之惨即王贝勒各府亦永除隐匿侵蚀之根似于　国家优待本支轸恤民瘼之意均不相背
　　蠲缓　恩旨地方官任意延搁沥陈弊端疏光绪十年　　　
监察御史郑训承
敬维我　朝轸求民瘼子惠元元凡遇水旱偏灾一经疆吏奏　闻无不立沛　恩施准予蠲缓　深仁厚泽薄海涵濡无如不肖州县未能实力奉行往往延搁　恩纶私征入己弊端百出抉摘难穷闻浙江州县每遇蠲缓　恩旨发贴誊黄竟有迟至半年尚未张挂迨收漕将竣始于城市张挂誊黄四乡并不贴小民未及周知照常输纳而灾黎活命之　恩膏尽入于贪吏营私之宦橐矣且其初报灾歉即豫为私征地步并不详细开列某都某图某庄某圩但以东乡西乡片词浑括督抚据以入告　朝廷即由此　施恩小民绎诵誊黄未能通晓而猾吏奸胥从中舞弊甲乡赴县纳粮询以应缓若干则告曰缓在乙而非甲乙乡询以应缓若干则告曰缓在甲而非乙移形易步巧变不穷小民固不能取州县之底册而据以相争所以煌煌　恩诏　闓泽覃敷而闾阎穷民仍未尝减输毫末致有鬻卖妻孥以偿逋赋者积弊相仍民生日形凋敝浙省如此他省恐亦不免拟请　旨饬下各省督抚严定誊黄限期令各州县于奉到省文后限三日内四乡贴逾限即予以处分各州县申报地方灾歉详细开列都图庄圩第几十几号督抚即据州县之申文分晰开列清单恭呈　御览颁发　纶言并将清单一律刊刻誊黄庶乡愚一读了然奸黠吏胥无从弊混而蠲租减赋之　殊恩农民咸沾实惠矣
　　遵　旨会议疏光绪四年　　　
步军统领荣禄
光绪四年二月十三日内阁奉　上谕御史刘恩溥奏京师外来贫民日众请饬妥为安插一摺着步军统领衙门顺天府五城御史会议具奏钦此据原奏内称五城地面向设收养贫民之处不一而足近日外来贫民日多一日粥厂虽多而领粥之人太广每日不得一饱驯良者沿门告乞桀骜者沿街抢夺闻近来老幼暨妇女辈凡街市行走者其负戴物件辄欺其不能追捕任意肆抢其事可恶其情亦可怜若不速筹安插恐辇毂之下白昼即有戒心请　旨饬下步军统领顺天府五城各择宽大庙宇或关闭铺房分拨收养派妥员常川弹压稽查其地距粥厂近者责令领粥后即赴原处栖止距粥厂远者另行设厂筹款添放不准其无故赴街市行走庶饥民可以得所闾阎藉以安谧等语臣等查京师地面向有普济堂功德林留养穷民及五城官饭厂随处赈济近又迭荷　皇仁添设六门四镇等处粥厂其资善堂崇善堂百善堂等煖厂及朝阳阁长春寺等粥厂亦均蒙　恩赏米石俾资接济此外民捐粥厂尚不下二十余处小民赖以全活者甚众近因外来就食人数逐日增加粥厂所给不敷餬口以致沿街行乞或竟乘隙攘夺若不早为设法诚恐日聚日众滋生事端该御史刘恩溥所请择地收养自系为抚辑穷民起见惟是关闭铺户有数且系民间房产断难令贫民践毁至所属庙宇除开设粥饭等厂及勇局公所业已占去大半外其余空闲庙宇无多且其地距粥厂近者固可就近食粥距粥厂远者何能随地添厂况既须赴厂领粥即不能禁其不向街市行走或领粥仍难充饥必须沿街觅食又安能令其即回原处栖止若必从而督责之禁锢之是名为安辑翻形苛扰臣等查现在外来穷民或觅乡亲或投戚友其一无依倚者或赴煖厂居住日则就近领赈藉以谋生是粥厂饭厂之设虽无收养之名而有收养之实所以安插穷民者固已不遗余力矣惟查各粥厂除资善堂朝阳阁等处每日早晚放粥二次外余皆因经费无多止能日给一次外来贫民尚难果腹臣等再四筹商惟有在外城永定左安右安广甯广渠等七门外左近添设粥厂先行酌设五座每日早晚放粥二次俾外来穷民在彼就食不致纷纷进城其已进城者闻彼处领粥较多亦必出城就食庶饥民既可全活街市亦稍为安静合无仰恳　圣恩赏给粟米二千石经费银三千两饬部札仓照数拨给一面由臣等赶紧择地设厂定期开放所有一切支用等项悉照六门四镇粥厂章程办理并照向章核实报销至厂内事宜不准胥吏人等经手拟由五城各延订公正绅士二人领取银米认真经理仍照六门委员之例量给薪水以便常川住宿并请每厂　钦派三四品京堂一员分驻监放臣等除不时轮查外仍各派兵役赴厂弹压勿令拥挤滋事以期仰副　皇太后　皇上轸念穷黎绥靖地方至意如早晚雨泽均沾穷民渐可归耕彼时或酌量裁撤或设法资遣再当体察情形奏明办理
　　请　饬烧户捐赈片　　　
直隶总督李鸿章
顺直今年水灾较重各属烧锅本应饬禁以裕民食惟虑州县禁令不齐私烧仍不能免而吏役需索弊窦丛生且烧户千数百家全行闭歇亦恐坐失生计饬据筹赈局司道议照光绪九年奏案免其停烧即以资本之大小酌令捐输每户多至五十金少亦二三十金公归顺直助赈不准影射巧避除通饬各属遵办并咨部查照外理合会同兼管顺天府府尹臣毕道远顺天府府尹臣薛福辰附片陈明

皇朝经世文续编卷三十九
　户政十六荒政下
　　筹办陕省荒政情形疏　　　
陕西巡抚谭钟麟
窃臣准军机大臣字寄光绪三年九月十六日奉　上谕左宗棠奏筹办陕甘赈务一摺等因钦此遵　旨寄信前来仰见　圣慈眷念灾区轸恤无已之至意伏查陕西荒旱情形臣于采买米粮请催欠饷展缓秋征各摺先后详陈在案数月来时与督臣左宗棠太仆寺卿臣刘典往返函商惟以豫筹赈款多购米粮择人办赈为亟赈款先于司库百计腾挪继以督臣拨还借款三十万为各处买粮之用而转运之费则恃协饷与捐款各省欠饷已委员前往函牍交恳诸疆臣力顾大局当不至漠视目前富绅所捐但能各顾各县由绅士买粮散赈大约能自顾一邑者不过数处欲提以为他处采买之费势有未能购粮一节臣于覆陈摺内声明拟以包头所购赈北山以平庆所购赈西路以湖湘之米赈河北各属嗣闻山西已向包头采买因改向甯夏采购而庆阳亦歉收复委员分赴巩秦一路收买虽道远费繁亦不暇计湖米购买甚易惟襄河浅阻汉水可以徒涉丹江久涸不能通舟约计荆紫关漫川关两处一月祗能运六千余石现复委员赴樊城雇车试运至潼关若畅行无阻当由各属照民价雇车往运以济同州各县运费倍半于米价初意不料至此也赈事以河北为亟七月中委员银前往谕令各属先尽仓粮散放继以富绅捐款购粮接济俟南米到时再行分给办赈以绅士为亲因前经通饬各州县访求正绅造庐敦请并刊刻告示劝谕正绅出而襄事不必以干预为嫌同急桑梓之难放赈之法域厢则设厂煮粥乡闲则计口授粮而要以稽查丁口为第一义盖少一分浮冒则多活一穷黎也北山旱灾以榆林之怀远葭州府谷绥德之米脂清吴堡为重神木靖边本有秋又为严霜所侵次则延安所属又次则鄜州既无存粮又鲜富户罹此凶灾情殊可悯已先行发给银两由府县就近买粮散赈甯夏米则当在解冻后矣汉中水田尚收四五分褒沔虽旱可以分济兴安之平利砖坪洵阳秋收五六分不等惟汉阴白河石泉紫阳旱甚将来以湖米运往分赈较近现集款赴郧襄购粮往来亦便凤翔仓粮尚多可支数月邠州所属民闲尚有存粮仓存亦可支数月干州存仓粮万石据禀现在平粜贫者以钱赈之商州秋收多少不等该署牧黄照临已捐银从河口买粮赈济西安所属甯陕盩厔鄠县蓝田秋禾收四五分不等赈可稍缓三原泾阳富绅捐款可自顾一邑惟同州大荔捐麦较多合计仓粮可支至来年四月其余各县有仅能赈至冬腊月者有能支至正二月者俟购粮运到分别拨济现各属禀报均已放赈虽办理不一要各就地方情形散放未能强同省中粥厂七处就食者已三万余人回坊居民及安插河南山西流民三千余口均计口散粮不许混入粥厂以示区别境内自中秋后一律安靖无抢掠之案亦无藉饥挡粮之处即食粥饥民分起部署均各安贴不至拥挤滋事然臣前所筹款项粮数但计接济至来年四月若二麦未种麦秋无望尚须宽为筹备昨汉中兴安两府均报九月初八九日得雨麦已全种西安十三二十四二十七得雨不及二寸南山一带麦亦有出土者邠干各属荒民播种于干地冀得数寸雨以滋长日来阴云布护气候尚暖惟祝甘霖速沛庶有生机耳臣忝任疆圻责无旁贷惟有殚竭血诚督率属员联络绅士悉心筹画拯恤穷黎以慰　皇上子爱元元之至意
　　通筹豫省赈款拟浚利源以备归补疏光绪四年　　　
袁保恒
窃臣于奉　命帮办河南赈务后当将灾广民众需款浩繁据实沥陈拟借各省存公款项并息借商富银两统指豫省开征后于地丁正款提还奉　旨交由户部议准饬令河南抚臣督饬藩司通盘筹画每年除本省河工兵饷及京协各饷能匀出若干归还借项奏明办理在案查豫省田赋额征三百余万两岁收仅能至二百余万两而京协各饷拨解甚钜库藏不敷在常年已难支持今遘奇灾照例缓征及奉　特旨豁免外进款益少纵令蒙　恩准将京协各饷一律停解除去本省用款所余无几综计通筹非将京协各饷停解十年不足补因灾少入之正供而清因赈多出之借项揆时度势万无久行停解之理此筹还之难也至被灾以来民困日甚一日除流亡不计外仍有五六百万灾黎无论如何核实撙节非二三百万钜款不能救垂毙之命俾获生全为目前济急之计非向外省商借别无他法然不能指定确切可恃三二年可望之的项则归还不能预必恐疆臣踌躇而不敢轻诺即商富亦观望而不能勉从一有窒碍属望皆虚数百万生灵何能以空言果其枵腹此又筹借之难也臣仰荷　圣恩畀以教民重任但使心思智虑之所及安敢不尽力筹画自到豫以来与署抚臣李鹤年屡疏筹款并恳　逾格鸿施俯如所请非敢故为繁渎祗以救荒如救焚拯溺事不可以片刻延即款不可以旦夕匮及今不救稍缓时日有不胜救不及救者幸逢　尧舜之主而犹瞻顾迟回匿情不献归怨　朝廷不惟上惭　君父抑且内疚神明此臣之区区苦衷不敢自安缄默必求　天听俯察也无如　国家经费有常在部臣统筹全局量入为出不能不慎权衡臣易地而处亦当深谅其仰屋持筹之苦日夜焦思审量再四当此财力艰难求于全局无碍而于还款又能见信者惟有于川盐行楚暂缓截止并加抽盐厘备抵赈需为两全之至计查楚岸行盐川淮互争相持日久迄无定局徒令枭贩乘机得利正课虚悬欲图两利转致两亏夫川盐成本既轻运费亦省民闲又喜其色味益佳争买便食利之所在民之所趋严刑所不能止故川盐连樯直下官莫能禁人之所知淮盐成本既重复代认川厘价贵销迟势所必然故淮商复岸不能复引结为口实盐既滞销不惟代认之川厘不足深恃即全岸之淮课亦必终亏情势显而易见办法当早变通臣愚以为政贵因时难以强和与其为淮商争复楚岸不如就楚岸重取川厘俾川盐资本过于淮商即以为渐复淮盐之地臣近接两江督臣沈葆桢来函谓川商获利三倍淮商臣拟嗣后川盐入楚除照向例抽厘外为豫赈加抽十文或八文先以一年为限倘川盐不禁自止则淮纲立可规复倘川盐畅行如故则再试一年统将加抽之厘为豫省拨还借项若以后川仍畅销是终不可禁遏淮纲虽力争亦属无益应俟豫欠抵完即以加抽全数拨抵淮课定为常则似此变通办理一可息两地争端一可清豫中积欠并可为淮课取偿于　国计终无亏损京协各饷亦不致久停利莫大于此者伏望　圣明采纳饬议速行
　　致南中书戊寅三月二十七日　　　
熊其英
其英等自二月十八日抵袁浦会学漕紧差并发车辆一时雇觅不到留滞十日上巳方过徐州初八日抵归德闻汴省艰食而兼钱荒恐齎银前去无异资章甫而适越凌砺生孝廉因偕同事一人先轻骑驰往察看有此曲折计在宋阁凡十有二日到汴已三月二十三日矣皖北乞籴之说曾作罢论旋拟放粮及筹给籽种仍循原辙砺生由归德赴颍寿采办去后一局遂分两起其英在汴部署定当当即北渡往怀庆一带再看情形然后开局计合并当在清和雨乍晴时至此才得一滴到口待赈者有眼欲穿而放赈者无翼能飞马瘏仆病行路倍难既愧驰救之义又无以仰副诸君子轸念急切之意此心钦钦极为焦灼省垣自袁钦使痛哭陈书为民请命拨款稍稍而集惟是荒区连片死者十四五流亡四塞已成一往不返之局各路栖流日增月益岌岌皆忧不继若欲截留资遣谈何容易故现虽得雨而秋种一关尚无把握天下事履之而后艰平日读书抗论尝以移民易粟为末策今则欲施一末策下手亦戛戛其难鳌戴六山蚁驮一粒每与同事论此惟有尽其心力之所能为他非所计也自过彭城入豫境一路见闻无非惨惨之状嗷嗷之声道殣相望乌狐争食则为赋残形之操弃孩在路哀号失母则怕见乳燕之飞回念我乡堂局视呱呱者真若子孙而又在春令掩骼之时能无惊心动魄耶至于飞絮一堕不知何处不幸作女子身岂能兼顾所难堪者悲莫悲于生别离耳种种情状流民图所绘已可想见及目击之转觉无涕可挥岂姚江所谓不宜重为尔悲者耶汴城物价食贵衣贱此等不终日之计更非寻常挖肉补疮可比其尤弃之如泥沙者古今书籍乃知累累之中殆不乏我辈人也此外台椅橱厢等物往往以称称之视柴价为低昂珍如端砚玉佩辄值一二百文可谓贱乎然闻陕州有一妇卖八十钱一客往赎则已悬刀俎间矣然则人命为最贱而此犹贵也凡汴之西北人相食之境其英等此时尚未历到谁谓荼苦其甘如荠岂地狱真有十八层耶家乡雨阳调否当此暮春菜花油油枌榆结社民气和乐闲招二三素心参玉版禅为踏青之游此等风景向来虚度初不知自爱景光及今忆之宛然天上神仙因聊为知福得福者有味言之涂阆轩中丞绕道荆襄居民望之如岁此闲士习民风泄泄沓沓有天变不足畏之态经此荐饥大疫死者无算而胥吏中乃有忍心害理侵渔赈款者筹备局方向民闲借款月加息一分当道之竭蹶甚矣而为富不仁之户仍紧握双拳不施一粒甚或清歌漏舟痛饮焚屋由是观之奇荒之来虽曰天命亦人事有以酿之然蚩蚩果何罪也耶筱坞侍郎支持败局独为其难看来高而无位大有曾文正起手办团光景大局如此末如之何其英等协局唯有拏定小题小做及竖做而不横做之一法如何下手献策者甚多各有见地事机移步换形既不可举棋不定亦不能胶柱而弹崔季芬总镇之言曰无论如何办法要在滴滴落在饥民肚里一矢破的最为确论统俟绕道浚县晤见莘芝观察后商定一切当以章程邮报耳其开办能持久与否全恃后路借筹年来我省协山东西又协中州凡在输捐之列均属高义可风亦知用马者不当尽马之力惟念此次奇灾实为二百年来所未有而中州垂毙之民向来贫瘠大半混沌未凿问其姓名年岁辄有不了了者连年罗掘忍饥甘心一死而绝不为乱尤可悯恻以是引领东望发棠之请尚有希冀总期多集一分即可多救数命施恩当厄七级合尖是所期于仁人君子再整款须立定章程趸而用之沿途急切零星用之俯拾即是尽有一二百文钱实可买得一命者或完人父子夫妇切心为之皆所费无多同事在归德之日曾各解私囊为之而惜乎区区之易罄有起而相助者其英等当为之代耘福田譬之用兵正兵外须别筹一枝游击之师也汴省食物向以麦为大宗此时食者少肤秕豆饼之价极昂秕每筋三十二文豆饼二十八文饼如牛庄而食黑不知其味何如也尤可怜者自人甘刍食而草料大贵每斤十六钱所有牲口都饥疲不堪每一揽辔见毒鞭施之饿骡未尝不动爱物之心然念灾黎有畜之不如者则有所不暇顾耳明日车辆已齐当发灯檠无聊拉杂泐布乞转抄数纸分寄亦藉慰诸同仁之恳恳也
　　致南中书戊寅五月二十五日　　　
凌淦
</div>
    <div class="pagination">
<a href="皇朝经世文续编-清-葛士浚_page43.html">上一页</a><span>...</span><a href="皇朝经世文续编-清-葛士浚_page39.html">39</a><a href="皇朝经世文续编-清-葛士浚_page40.html">40</a><a href="皇朝经世文续编-清-葛士浚_page41.html">41</a><a href="皇朝经世文续编-清-葛士浚_page42.html">42</a><a href="皇朝经世文续编-清-葛士浚_page43.html">43</a><span class="current-page">44</span><a href="皇朝经世文续编-清-葛士浚_page45.html">45</a><a href="皇朝经世文续编-清-葛士浚_page46.html">46</a><a href="皇朝经世文续编-清-葛士浚_page47.html">47</a><a href="皇朝经世文续编-清-葛士浚_page48.html">48</a><a href="皇朝经世文续编-清-葛士浚_page49.html">49</a><span>...</span><a href="皇朝经世文续编-清-葛士浚_page45.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
