<!DOCTYPE html>
<html>
 <head>
  <meta charset="utf-8"/>
  <title>
   皇明经世文编 - 第 24 页/共 172 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇明经世文编 - 第 24 页/共 172 页
  </h1>
  <div class="content">
   计开
　　一北虏自十岁以上。就学弓马射生度日。不待督责。所以弓马便捷。我之军士。弓马自不能及。凡遇小寇固能擒斩其一二。若遇大敌。多不能支以其无可胜彼之器具也昔金兀术以拐子马冲我坚阵。无不败者。岳飞以麻札刀胜之。金人大惧。今各边军士。止用弓箭腰刀。何以胜彼。往往致败。先该本部奏准兵仗局造样、通行天下都司卫所、将各卫局匠、俱于布政司团局。成造斩马大刀。盔甲弓箭腰刀长牌等项。近有陆续解到者。尽为可用。数亦不多。巳经奏给宣府大同、盔甲等项各二千副件去讫。今闻北虏俱用长刀。直冲我军。所以军辄败北是我之所长者彼巳得之矣以今观之。湏每队给与一十把。临时出奇制胜。使彼前锋大遭挫败。彼方知惧。不敢轻我合无通行河南山东浙江江西福建南直隶廵抚都御史、并直隶府州、将原造军器、作急起解前来。俱在工部收贮。以备出征应用。仍照前岁成造军器事例、通拘各卫匠役在于本城、支给官银、买办南铁、照依今发去式样、斩马大刀、山东二千五百把、河南二千把、浙江四千把、南直隶二千五百把、福建三千把、江西一千五百把、俱限今年九月以里、解送工部交割、俱收九门城楼、以备应用违期不到者、三司官员一体参究、
　　一团营军士、近年以来、为因做工频繁累及艰难、平昔不曾置有两具毡衫等项。今夏天不得巳出征。随身军器等项。若无毡衫。万一卒遇大雨。尽为所湿。必致损坏、临时岂能应用。毡衫一事。最为军中急务。阙少之际。用银一两四五钱。方买一领。而赏赐银两。巳去十之七八。所以只得顾借。临时应点。起程之时。依旧无有。因而在迯者亦多。除今次出征外、合无行移陕西河南山东北直隶保定等七府、分派所属州县一总做造毡衫、陕西山西各四千领、河南山东各三千领、北直隶共三千领、每领长四尺、阔一丈五尺务要紧密如法、止用椒矾水洗。不用面糨。致生虫蛀。完日布政司并直隶府分、一总差官管解、沿途应付车軜装运前来本部告交、俱收于九门城楼、如法堆放。团管差拨官军看守、每年夏天晒晾、如遇团营官军出征、不分冬夏每军给与一领。回日交官。一体收贮晒晾
　　一河南山东北直隶、见在民壮、系正统十四年、因北虏也先拥众犯边。官军丧亡甚多、京师戒严、兵部建议添设民壮以备守城等项、以后事宁。有司官员。遂将民壮。杂项差使。以致人多不堪补民壮如充边军近来州县不过视为皁隶。专令接管抬扛。虽非军人。终系在官之数。巳尝行令所司教习武艺。遇警听调。今大同达贼侵犯恐腹里地方人心惊疑。一时无人防守城池。不无误事。合无行河南山东北直隶廵抚都御史、各委布按二司分廵分守官员、直隶委各府匕贰能干官、各亲诣所属、将原有民壮逐一拣选。年力精壮者分为三等。河南二千名。山东二千五百名。北直隶二千五百名。备开年甲籍贯在册。仍编成总小甲队伍。定委各州县匕贰官一员管领。各置器械什物。用心操练。习熟武艺。分廵官不时提调。每户优免人丁三丁、帮贴盘缠、不许私自更替、仍将选过民壮等第、各造册缴送本部备照、镇守太监总兵等官、将在镇见操军马、自行拣选、为标下名色、有四五百名者、六七百名者、凡遇追剿贼寇、本官前去、方纔跟随、其余副参等官、俱不敢带游兵。亦不敢选。以致杀贼之时。精兵数少。此乃各边通弊。合无通行各该廵抚都御史、将前项各官标下之兵。尽数查出。归于本营。当选游奇兵者。一体拣选。敢有挟私占恡不发。许其明白具奏。以凭参究。其游兵中间果有老弱不堪者。亦要公同拣退。一体选补。仍各将选过游兵。并查出标下官军数目造册。
　　一胡虏以弓马为先、我之御胡亦当有备、庶不至于败挫、昔吴璘与金人相拒于兴元。璘置拒马木以御。分番轮战。而金人卒不能逞。其法以长木为身。长八尺。径过五六寸。如鹿角木样。中凿小孔。安小鎗鎗杆如鸡子大。行则束缚马上可带如遇贼众我寡列此为营抬之而行。登山赴城贼不能冲。今所造木牌体重难用旧样用苗竹断裁为片。用生牛皮为条趁湿穿之。外用牛皮褁之。画以五彩虎头取其体轻。遇警最可革矢石。此皆军中之要务也。乞敕工部、成造拒马木二千架、竹牌二千面、滚刀五千把、完日收于九门城楼、凡有出军、领与军前应用、庶先事有备、临敌无失
　　为成造坚利甲兵以防虑患事疏【防虏】
　　照得克敌制胜、固在乎官军之奋勇、尤在乎甲兵之坚利甲不坚、则不能以遮矢石、兵不利、则不能以挫贼锋、故古人云甲不坚、是以其卒与敌也、本部向因天下卫所年例成造军器、有名无实。徒费钱粮。俱不堪用。巳经奏准行移内府兵仗局。成造盔甲腰刀斩马大刀长牌弓箭等项、发去浙江等都司团局照样成造巳有解到之数、俱为可用、今看得凡京营官军。每遇出征。止关与军器局所造盔甲。端肃公于军器琐务留心如此其甲中不掩心下不遮脐、袖口太宽。又多压肩不掩心则不能遮矢。袖宽压肩。则不能开弓。且重二十四五斤。而甲叶不坚军士岂能披之而盔又平常甲面布多蓝色。不足盛军容。而振军威。临敌诚为误事。况今边方多事、正系缮甲利兵之日、臣文升任南京兵部尚书参赞机务之时、南京军器局所造军器、每年内外守备参赞官员亲诣本局试验、其甲颇坚、甲面布色亦青、但甲亦重二十斤以上、袖亦压肩。不知前项军器。置之何用。即今京库阙少盔甲、乞敕兵仗局成造上样盔甲各二项副、腰刀二把、其甲重十八斤、盔二斤半、发与南京军器局、着令管局内外官员照样成造。务将甲叶冷端数百锤。使之十分坚固。掷地有声。方为得法。甲面务要青布。用火漆钉钉之。若用线穿者。其线亦要精致。而盔要低矮。不宜太高。亦湏端到。自不生秀。在京军器局所造军器、合亦照南京事例、团营提督内外官、并工部堂上官、每年公同给事中御史试验一次、如有不如式者、令其依式成造、伏乞　圣明留意。俯赐施行、
　　为豫防黠虏奸谋事疏【防虏奸谋】
　　臣于六月十七日闻朵颜卫进贡夷人到京。该大通事译审得、说称本卫大头目阿儿乞蛮、与小王子结亲和好等情、其事未知的确、臣先思往年三卫达子。偷盗大虏马匹。经过大同宣府边上。俱来报说我每在大达子营偷马回还。老营在某处。报的知道。今将一年宣大。二边守臣。俱不曾奏报前因臣巳疑有彼此相和之意且正统十四年朵颜等三卫达子、与虏酋也先相和。故有土木之祸。臣又闻北虏大众、即目俱在宣府地方住牧。亦有东行者。而大同无贼。窃疑此虏奸谋。若寇宣府。山势险阻。若寇大同。边墙重复又各有精兵。兼调延绥游击官军在此。虏意交锋之间。彼此各有所伤。或被朵颜卫为彼乡导。引领大众。俱到本卫地方札营。或留虏众在于大同宣府边外。制我之兵。不敢东行。彼无后顾之虑。分遣精锐。或从喜峰口。或从燕河营。彼处山势平漫、不数十里。即系腹里。居民稠密。人口头畜颇多。彼贼朝入抢掠。夕可计归。彼处军势寡弱。岂能支持。在京临时发兵不无缓不及事。成化年间朵颜卫达子曾由此处而入。抢至永平地方。如蹈无人之境。若此虏熟知道路。剽擐日久京师未免戒严。畿民为之惊扰。其为国家之患非细也。乞敕兵部、一面于团营拣选马步精锐官军三千员名、前去永平、再选步兵三千员名、前去密云。各整点器械齐备、含知兵武臣管领操候、一面选差乖觉舍人、或职官星驰前去宣府大同、会同镇廵等官、哨探大虏即今在何处。有无东行消息。或俱在宣府地方爪探的确。作急回奏。如果东行。即将原定二处军马。就便起行前去。所据地方操守、遇贼侵犯。相机截杀。务在度时审势。不可轻率悞事。又恐此虏谲诈。声东寇西。彼此不可不防。复虑拥众之贼。三千之兵。恐难捍御。但此时达马未、经控掠、不敢驰骋。秋凉之后。必肆猖獗。思得下班官军休息将及半年。合无兵部奏差属官二员、分投前去、将德州并德州左天津三卫秋班马队官军、催点齐足、俱限八月初起程取便、俱赴永平、听候钦差武臣、一并提调操守、及将河间等三卫、并保定等五卫、马步官军、及原选土达、俱在本城、平山卫官军、亦在本卫、定州卫官军、俱在本州岛真定等卫、并宁山卫、及平定千户所官军、俱在真定、各如法操练、仍乞钦命知兵武职大臣一员前去、往来提调防守、若大同宣府声息紧急、先将前项各城精锐步军、分散各关口、恊同守把、其马军遇有入关贼寇、相机战守、若大虏俱在东路出没。总兵等官统领听征官军前去剿杀。如果西路无事。马队秋班官军该赴京者。仍旧赴京。其在京春班官军。若系选作听征之数者。且不令下班。留之以实京师。庶东西二路。各有其备。仓卒之间。不致误事亦可以拱护神京。但京师者天下之本。京师之兵。不可空虗。若只依前拟或又调遣赴边征剿。未免京师兵少非居重驭轻之计。臣思得顺天并保定等八府、原有选定民兵八千余名、选用民兵止湏郡县得人自能训练可済实用比先真定府知府张琡、大名府知府李瓒、俱能操练。尽堪调用。经今数年。恐致废弛。万一贼势猖獗再无应援之兵。若将此等民兵。用心操练。临时亦可调用。合就令兵部差去官员、一员在于真定等四府、一员在于保定等四府、将各府所属原佥民壮、俱从容调取赴府、逐一拣选、分为二等、一体操练一则可以振扬威武、一则可以守护地方、亦可以为京师之援、拣选毕日、造册在官、仍每名免户下三下专一供给盘费、其马匹盔甲弓箭什物。宜从兵部设法整理。乞敕兵部、将臣所言、参详斟酌、上请定夺
　　为经畧近京边以豫防虏患事疏【防虏】
　　职方清吏司案呈、切惟患贵豫防、事贵有备、故书曰制治于未乱、保邦于未危、诗曰迨天之未阴雨、彻彼桑土、绸缪牖户、是皆思患豫防之意、有天下国家者不可不加意焉、仰惟我　太祖高皇帝、平一四海之后、以西北边境、与胡虏密迩、虑为边患、故于甘州设立陕西行都司。宁夏设立五卫所。大同设立山西行都司。宣府设立万全都司。古营州设立大宁都司。于辽东古襄平设立辽东都司。各统属卫。如臂指之相使。气脉之相属。以捍御夷虏。又分封肃庆代谷宁辽六王于甘州宁夏大同宣府大宁辽东。凡百军马。俱听节制。以藩屏王室。遇有寇贼侵犯就命各王挂印充总兵官征剿各边初无总兵镇守廵抚官之设彼时胡虏远遁。边方宁谧。　圣祖于西北设兵御虏之谋深且远矣。迨我　太宗文皇帝、肃清内难、嗣登宝位之初、迁都北平、亲率六师、将勇兵强、武备极盛、所以虏遁漠北。不敢南牧。遂将大宁都司。掣于直隶保定府所属。营州等十数卫。俱掣于畿内。宁王亦迁于江西布政司。此以酬三卫夷人翊戴之功故分地与之然中国之险亦失矣却将其地分与今朵颜等三卫达子居住。除官降印。为我藩篱。神谋睿算。固有在矣。且三卫达子。每岁朝贡来京。　朝廷优待隆厚。彼时固不敢为大患。但彼狼子野心。终存夷性。往年虏囚也先犯顺。彼曾为之乡导。以犯我京师。且甘凉宁夏。俱在河外大同宣府。内有偏头宁武鴈门紫荆居庸等关。其险可据。外有边墙重兵可恃。辽东亦有山海关之固。惟永平蓟州一带。因掣去大宁都司。并所属卫所。再无藩篱。所以与胡虏止隔一山。不及二十余里。内俱畿甸之民。生畜繁多。素号殷富。宜如各边镇廵等官。同居一城。团操军马。大振威武。外以慑服胡虏。内以拱卫京师。乃为上策。但先自正统九年。大军征剿三卫达子之后。止命都指挥一员、在于狮子峪镇守、至景泰年间、方命通政邹来学、往来整饬边防、以后渐添镇守内臣、并总兵官廵抚都御史、今总兵太监都御史、各居一城、相离窵远、分统军马、会议边事、止是行文、况设立边营四十四处。关一百一十二处。寨七十七处。俱要分布军马在内。兵分势寡。应援实难。其与各边镇城事体。大有不同。而分守关寨官军。见在者少。卖放者多。总兵太监都御史所统者多不过三四千、各参将所统、不过二三千、各城操练、又无一定之规、徒使兵分。无益于事。目下鼠窃狗偷之贼、固不足虑、倘遇大虏兵难卒集、凭何捍御、况今虏囚火筛部落日众、奸谋日深、往往败我边兵、得其厚利、巳有轻我之志、其三卫达贼。最为狡诈。永平道路。无不周知。万一被大虏收并为彼前驱。从燕河营等处。平漫地方而入。相近京师不远。其患有不可言者矣。且永平自古为卢龙大郡。曾设节度。久屯重兵。今本边关系甚重。而防、守疏略。有识者为之寒心。巳尝具呈本部、奏行镇守总兵廵抚等官计议、各边地方、俱分三路以守、本镇守臣、各居一城、各领军马、不分地方、恐难商度、仍着某城宽大、可容镇廵等官、团操军马、会议边事、所守地方、应否分作三路、各有所司、续该各官回奏、别无大城可居、虽居一城、有警分投领军应援、亦使反复论辩、意在从旧、臣等看得永平一镇密迩京师、切近胡虏、委的藩篱单薄、武备废弛、军马未精、边墙少固、事体不一、他日恐误大事、必湏差遣大臣、往彼经略、庶保经久无虞、合无疏名上请、简命识达事体、谙练老成官一员、不系宪职者、兼以宪职、请敕前去蓟州、会同镇廵等官、自密云起。直抵山海关。逐一相看。某寨某关。不系紧要去处。应当减去。止令修筑墙垣。或斩削偏坡。务令高坚陡峻。不通人马。某处当修筑高墩。以便瞭望。某营寨合当移于某处。某处可总屯军马若干。某处营寨军马当减去若干。某处当蓄粮草若干。其太监总兵官都御史副总兵、各处一城、于事体边务。有无便利。今若将退出各将关寨营保并三屯建昌二营官军。并镇守太监总兵官廵抚都御史协守副总兵同处一处。当居何城。或可在永平城内。或于三屯建昌二营某城。可以增展以容。或当另筑一大城同处。如各边事例、会议边事、同操军马、其三屯建昌二营官军、或当量留、各积粮草、遇有警急、以便军马驻札、互相应援、其沿边小营、应该若干里存留一营、其余尽行减去、凡百合行事宜、轻者从宜处置重者具奏施行、
　　为申明旧章以正罚俸事疏【罚俸】
　　伏覩大明律内一款、凡祭祀及谒见关陵、若朝会行礼差错、及失仪者罚钱半月、钦此、又伏覩大明令内一款、凡民官月俸、钱米相兼、罚俸止罚俸钱、军官月俸钱米、如遇罚俸、合与民官、一体扣算、追罚俸钱、钦此、此我　圣祖立法、葢因文武官员、凡有小过轻犯。不即加罪。止是罚俸。而又止罚俸钱。犹存俸米。使之得以养其妻子。不至失所。情法两尽。其仁爱优恤臣下之心。虽古帝王无以加矣。但令内所载年久。未曾申明。延年以来。文武官、或有大小罪责。荷蒙　朝廷。宽容罚俸。有一月二月者。有四月五月者。户部行令将月俸。不分钱米。尽行住支况迩因水旱灾伤、仓粮数少、即今各官月俸、止支本色米三分、折色钱钞七分、若不分钱米。全不关支。妻子无所养赡。未免啼饥。大官犹可。小官何以度日。诚非　圣朝颁禄养廉占者既富方谷之意也、恭惟　皇上嗣位以来、凡事法祖、一应旧章、悉皆举行、天下臣民、不胜庆幸、如蒙乞敕户部、遵依大明令内所载事理、通行在京大小衙门、今后凡奉钦依罚俸者止将月俸折色钱钞、照数住支、仍存本色、养赡妻子、庶祖宗旧章得以昭明、罚俸官员感蒙惠泽、臣叨任大臣、事干国体、职所当言者、不敢缄默、
　　为申明律意以弭盗贼事疏【弭盗】
　　此疏是端肃公为大司马时所上是邦政之大者
　　切惟为治莫先于德教、辅治莫先于刑罚、非德教无以化导乎人心、非刑罚无以惩戒乎奸宄、故在帝舜之世、契敷五教、而皋陶典刑、以弼其教、是和自古帝王之御天下、未有舍此而能致治者也、洪惟我　太祖高皇帝、膺天眷命、奄有万方当残元入主之后、法度废弛之余、以为刑乃辅治之具、不可不明、首命大臣、更定新律、以一人心、又命刑官、重会众律、以协厥中、而垂法万世、其劝善殚恶之意。无以加矣、且五刑之属三千、而罪莫大于十恶、十恶之外、而情莫重千强盗、何则、强盗之行、执兵寺生杀在乎掌握刼财奸淫、操纵随其意欲、比之叛逆之徒、相去不远、所以强盗条云、凡强盗得财。不分首从皆斩。例该决不待时。所以禁暴去恶。惩奸止乱。而辅治者也。祖宗朝凡锦衣卫捉获强盗、绑赴御前、引奏者、俱奉纶音、三法司锦衣卫午门前、当时会问明白、随即具奏、奉有钦依、刑科三覆奏就行处决、或有不待三覆奏、而处决者、此亦止盗肃治之要道也所以良善者知所劝。奸恶者知所惩。典刑既正。盗贼屏息。至天顺三年九月二十五日、该司礼监官传奉　英宗皇帝圣旨、人命至重、死者不可复生、自天顺三年为始、每至霜降后但有该决重囚、着三法司奏请会多官人、每从实审录、庶不冤枉、永为定例、钦此、葢专指律该秋后处决。重囚临决之际。恐有冤枉故令三法司会多官审录。即古帝舜钦恤、大禹泣辜之心也恐强盗重囚不在其内且强盗既该决不待时。缘何监至秋后处决。因有前该传奉钦依。所以一向因循。但系强盗。不分赃之多寡。情之轻重。俱监至秋后。与秋后处决之囚一同会审。比及会审之时。十死七八。存者监禁日久。翻异原情。能言者俱作矜疑情虽重而不决。柔弱者俱作无词。情虽轻而行刑。况处决之际、因是囚众多至日晚。或至更深。人多不见。甚非刑人于市。与众弃之之义。且情犯有轻重。故行刑有迟速。今常若如此则自此终无决不待时之强盗矣是强盗与鬪殴杀人者为无异矣。又非历代制律惩恶之意。欲强盗之息得乎。伏望　皇上、今后凡锦衣卫官捕获强盗、绑赴御前引奏者、乞照先朝故事、敕令三法司锦衣卫堂上官、于午门前会问明白、追有赃仗、拟罪如律、备由具奏奉有钦依、刑科覆奏不必监候、随即处决、中间果有情可矜疑者、亦要明白上请定夺、或有冤枉、亦与辩明、其法司径问强盗及杀一家非死罪三人凶犯、务在鞫问情犯明白、赃仗真正、毋挠于势要、毋拘于成案发大理寺审拟合律类奏、奉有钦依者、刑科覆奏亦就处决、庶有以正邦刑而惩奸恶、息厉阶而安良善、其律该秋后处决重囚、照旧会审、恭惟　皇上宽仁慈厚、实同舜禹、而臣犹以此言进者。葢此时强盗恣肆。刼财杀人。全无忌惮。比之往年。大有不同。杀一家非死罪三人者。往往有之。若不将强盗凶徒依律不时处决则恐厉阶自此而生将来有不可制之患矣况辟以止辟。刑期无刑。帝王之盛事也。强盗有犯。不时处决。余贼知警。是辟以止辟之意也。葢兵刑二事。每每相须。恶之小者。以刑治之而有余。恶至于大。虽兵加之而无益矣
　　皇明经世文编卷之六十四终
　　皇明经世文编卷之六十五
　　华亭宋征璧尚木　陈子龙卧子　徐孚远闇公　顾开雍伟南选辑
　　王元琮青城参阅
　　徐文靖公奏疏（疏）
　　徐溥
　　疏
　　论选庶吉士疏
　　论时政疏
　　止崇王朝见疏
　　论占城安南事宜疏
　　论三清乐章疏
　　论选庶吉士疏
　　比给事中涂旦、建议欲选新进士、改庶吉士、入翰林院读书、惟庶吉士之选、自永乐二年以来、或间科一选或连科屡选、或数科不选、或合三科同选、初无定限、每科选用、或内阁自选、或礼部选送、或谓吏部同选或限年岁、或拘地方、或采誉望、或就廷试卷中查取、或别出题考试、亦无定制、自古帝王、皆以文章关乎气运、而储才于馆阁、以教养之、本朝所以储养之者。自及第进士之外。止有庶吉士一途。凡华国之文与辅世之佐。咸有赖于斯。然而或选或否。则有才者、未必皆选。而所选者又未必皆才。若更拘于地方年岁。则是巳成之才。或弃而不用。而所教者又未必皆有成请。自今以后、立为定制、一次开科。一次选用。庶常之选今巳停罢若复举行则比论为允待新进士分拨各衙门办事之后。俾其中有志学古者。各录其平日所作文字。如论策诗赋序记之类。限十五篇以上。于一月之内。赴礼部呈献。礼部阅试讫。编号封送翰林院考订。其中词藻文理。有可取者。按号行取。本部仍将各人试卷记号糊名封送。照例于东阁前出题考试。其所试之卷。与取投之文相称。即收以预选。若其词意钩棘、而诡僻者。不在取列。中间有年二十五以下。果有过人资质虽无宿构文字。能于此一月之间。有新作五篇以上亦许投试若果笔路颇通、其学可进、亦在备选之数、每科不必多选。所选不过二十人。每选不必多留。所留不过三五辈。如此则所选者。多是巳成之才。有所论撰。便堪供事。将来成就。必有足赖者。如是则预列者无狥私之弊。不预者息造言之谤。臣等皆出自此途、引进后贤、储之馆阁、以报国厚恩、乃其职也
　　论时政疏【方术】
　　臣等伏覩　陛下临御之初、讲学修德敬天勤民。兵所不至、天下之人、皆以为尧舜之治可指日而俟也近年以来、视朝渐迟、或日高数丈、殊非美事、臣等巳尝屡言、不敢渎论内殿奏事旧制。每日二次。若有紧急事情。不时闻奏。今止一次。遂以为常。批荅之出。动经畧日。各衙门题奏本。或稽留数月。或竟不发出。事多壅滞。不得即行且本朝　列圣。自洪武以至天顺年间。时召面儒臣、咨议政事。今朝参之外。不得一望天颜。所以通达下情者。惟在章奏。又不以时断决其于政体。实为有碍。至于经筵日讲。所以明义理是非之端。陈古今治乱之迹。成就君德。裨益治道。惟在于此。今每岁进讲。不过数日。去年春夏日讲止得三次秋冬经筵止得一次。校之初政。似有不同。臣等窃闻人君之心、必有所系、不系于此、必系于彼、正士既疏则邪说得以乘间而入。向来颇闻有以修斋设醮烧丹炼药之说进者。夫斋醮之事。乃异端惑世求利之术。圣王之所必禁。宋徽宗崇信道流。科仪符录。一时最盛。及金兵围城。方士郭京犹诳称作法。卒使乘舆播迁。社稷失守。求福未得。反以召祸。今内庭禁地。修建不时。赏赉无筭。黜退道官。复升真人、赐以玉带　恩宠服色。过于公卿。远近传闻。无不骇异。至若烧炼之事。其害尤惨前代多有此祸可为鉴戒葢金石之药性多酷烈一人肠腑为祸百端唐宪宗药发政疾。遂陨其身。虽杖杀柳泌。何救于事。惟汉武帝始虽迷惑。终知悔悟。谓天下岂有仙人。尽妖妄耳。于是文成五利之徒。相继诛死。故虽海内虚耗。亦以寿终。今龙虎山上清宫神乐观祖师殿及内府番经厂敝。皆焚毁无遗。如神有灵何不自保天厌其伪。亦巳甚明。况依方而炼。计日而待。所成者何丹。所验者何药。如其无效。则　圣明所照。亦可以洞悟矣。若亲儒臣。明正道。行善政。自足以感召嘉祥。培益　圣寿。永享和平之福。何假于彼异端之说哉且自古奸臣妄人。蛊惑君心。以自肆其欲者。必以太平无事为言。祸患一来。悔之无及。唐相李绛有言。忧先于事。可以无忧。事至而忧。无益于事。今承平日久。溺于宴安。自目前观之。似乎无事。然工役繁兴。科派重迭。财谷耗竭。兵马疲敝。生民困穷。日甚一日。愁叹之声。上干和气。荧惑失度。太阳无光。天鸣地震。草木妖异。四方奏报。殆无虚月。将然之患。诚为可忧。　陛下深居九重、言路之臣、皆畏罪隐默、臣等若复不言、肯谁为　陛下言者、伏愿　陛下严早朝之节、复奏事之期、勤讲学之功、优接下之礼、远邪佞之人、斥诬罔之说、则　圣德日新　圣政日理、亿万年太平之业、可保无虞矣
　　止崇王朝见疏【亲王朝见】
　　今日早、司礼监太监韦泰、传谕　圣意、以　圣慈仁寿太皇太后、思念崇王、欲令入朝、命臣等查照襄王入朝事例、臣等仰惟太皇太后之圣慈　皇上之圣孝、皆天理人情之至也、但分藩建、自有成规、奉旨入朝。原非常例。景帝时襄王具疏欲加厚南内后英庙特诏工入朝以叙亲亲非常例也襄王之朝。乃在英宗皇帝复位之后。与今日事体不同。　宪宗皇帝圣孝纯笃。所以奉养　太皇太后者。无所不至。而临御二十余年。亦未闻崇王等入朝。葢以母子之情。一时之私朝廷之计。天下之公故宁咈私情。而存大计。此诚　圣子神孙万世所当法也。况今国用繁重。府库未充。天灾流行。民力巳竭。山东河南一带。霜雹交作。春田告荒。而二三年间。亲王之国。朝廷笃念亲亲、恩礼加厚。船只车辆。倍于往时。加以辅导非人。罔知约束。需求财物。夹带私盐。所过地方。贻害非细官吏惶惧。人民怨嗟。益王之国。又在八月。往来供亿何以堪之又况今年当天下朝觐之期。各处王府具奏入朝。俱蒙　皇上赐书谕止。若此端一开各府亲王无不歆动争相陈乞朝廷虽欲止之。恐亦难分彼此纵能止其入朝未免曲加赏赉以慰其心费用不赀。事体无益。不可不深思而预处也伏望　皇上益积孝诚。婉容陈说。如　太皇太后圣情切至。特遣内臣量赍赏赐。远加慰问。则　皇上睦族之仁。与朝廷定分之礼。两尽而无遗矣。臣等惓惓为社稷生灵至计偶有所见、不敢不尽伏乞圣明裁处
　　论占城安南事宜疏【占城】
　　占城国乞差大臣往本国、将安南所侵境土、尽数退还、各衙门两次会议皆以为不必请勑、续该司礼监传示　圣意、欲准差官往谕臣等仰见　皇上一视同仁之心、不以夷夏而有间也、但臣等窃以事理揆之、春秋传有曰、王者不治夷狄、葢驭夷之法、与治内不同、安南虽奉正朔。修职贡。终是外夷。恃险负固。违越侵犯之事。往往有之。累朝　列圣。大度兼包。不以为意若占城者尤小而疏臣等伏覩　皇明祖训有曰、占城诸国来朝贡时、内带行商、多行谲诈、故沮之自洪武八年、沮至洪武十二年、方乃得止、后于成化七年、为安南所侵累来奏诉　宪宗皇帝屡勑总镇两广都御史、为之区处、而安南上奏强辩、谓巳还其侵地、实未尝输情伏罪、今若降勑遣官远至其国。徒掉口舌。难施威力。海岛茫茫。无从勘验。彼岂能翻然改悔。事体如此亦所当虑然朝廷何事欲遣使必是内臣有好大喜功者主之耳举数十年之利。一旦弃之。小必掩过饰非。大或执迷抗令则使臣无以复命于朝边将无以扬威于外致亏国体。贻患地方。当此之时。何以为处若置而不问。则损威愈多。若问罪兴师。则后患愈大。臣等又覩　祖训有曰、四方诸夷、皆限山隔海、僻在一偶得其地、不足以供给、得其民、不足以使令、若其自不揣量、来挠我边、则彼为不祥、彼既不为中国患、而我兴兵轻伐、亦不祥也吾恐后世子孙、倚中国富强、贪一时战功、无故兴兵、致伤人命、切记不可、大哉　圣言诚万世如见之论也、况今国计之虚实何如。兵马之强弱何如。而欲废之赀之财。涉不毛之地。为无益之举。尤不可也。且哈密为土鲁番所夺。二三十年间。命官遣将。随服随夺。至今未宁。及各处土官互相雠杀亦不能槩以王法为断葢夷狄相攻。乃其常性。今占城名号如故。朝贡如故。境土侵夺。有无诚伪尚未可知情虽可矜理难尽许得令有司行文谕之足矣。何必上厪　圣虑。特为遣官。况朝廷大事。未有不询于羣臣者。令众口一词。以为未可但其所言不过据理而于利害得失之际尚恐文移传播外国不敢尽言臣等居密勿之地。膺腹心之托。若不为　皇上言之。万一事有乖张。死莫能赎。所以不避烦渎者。实为　皇上计为宗社生民计。非敢苟同于众也。如时势可为。事理无害。臣等自当赞　皇上行之。何敢故为此逆耳之言哉
　　论三清乐章疏【乐章】
　　近司礼监传示　圣谕逓出祭三清乐章、令臣等改补进呈。臣等谨按天子祀天地、天者至尊无对、尽天下之物、不足以报其德、惟诚意可以格之故礼以少为贵。物以简为诚。祭不过南郊。时不过孟春。牲不过一牛。葢祭非不欲频。频则反渎。物非不欲丰。丰则反亵。书曰黩于祭祀。时谓非钦。礼烦则乱。事神则难。正此谓也。汉祀五帝。儒者尚非之。以为天止一天岂有五帝。况三清者乃道家邪妄之说。谓一天之上。有三夫帝。至以周时柱下史李耳当之是以人鬼而加于大之上理之所必无者也若夫乐器之清浊。乐音之高下。有制度。有节奏。毫厘之际。不容少差。差则反以召祸。况制为时俗词曲。以享神明。亵渎尤甚。以此获福。又岂有是理哉。我朝　天地合祭。祭用正月。皆　太祖所亲定。乐器乐章。皆　太祖所亲制。足以传之万世。当此之时。岂有三清之祭。俗曲之音。今所逓出乐章。虽云出乎永乐大典。葢是书之作。傅采兼收。欲以尽天下之事。初未闻以此施之朝廷见诸行事。以为后世法也　陛下纯诚至孝。嗣统守成。一似太祖为法。以上追二帝三王之盛不宜黩礼事　天。臣等读儒书穷圣道、道家邪妄之说、未尝究心、至于鄙亵词曲、尤所不习、不当以非道事　陛下所以连日忧惶、不敢奉命者、实不愿　陛下此举也且古之帝王。必资辅弼以成治化、舜大圣也、其命禹之辞曰、予违汝弼、汝无面从、伊尹之告太甲曰、有言逆于汝心、必求诸道、葢惟恐臣之不尽言也、仰惟　祖宗所以置文渊阁、简命学士居之者、实欲其谋议政事、论讲经史、培养本原、弼正阙失、非欲其阿谀顺月惟其言而莫之违也、臣等待罪此地积岁累时、今经筵早休。日讲久旷。异端邪说得以乘间而入。此皆臣等讲读不勤。辅导无状。不能事事规正。以启　陛下之圣心。保陛下之初政。忧愧之至。无以自容。近数月来凡奉中旨处分。其合理者自当仰承德意。不敢违越。间于民情有干。治体相碍。亦不敢苟且应命。以误　陛下。未免封还执奏。至再至三。迹似违忤。情实忠爱。似此者多。伏愿　陛下垂日月之明、廓天地之量、俯加鉴察、曲赐依从、臣等益当勉策驽钝、庶几少有裨益、非但乐章一事而巳
　　皇明经世文编卷之六十五终

《皇明经世文编》　（066～081）/五百八卷　（明）陈子龙等 选辑
　　皇明经世文编卷之六十六
　　华亭徐孚远闇公　陈子龙卧子　宋征璧尚木　周立勋勒占夕选辑
　　杨彝子常参阅
　　杨文懿公奏疏（疏）
　　杨守陈
　　疏
　　题礼仪事
　　题礼仪事【祧庙】
　　往者钦蒙敕谕、以　宪宗纯皇帝将祔太庙、当定九庙祧选之制、命文武大臣、下逮臣等会议、臣愚无识、以为当据古礼而定七庙、祧　德祖懿祖熙祖三庙、乃以　仁宗淳皇帝、　太祖高皇帝、　太宗文皇帝、仁宗昭皇帝、　宣宗章皇帝、　英宗睿皇帝、　宪宗纯皇帝为七庙、今巳定九庙之制别为殿于太庙之后、以奉三庙神主、三岁一祫、以后则自　仁宗及　仁宗以下亲尽而祧、皆祧于三祖之庙、而　太祖　太宗、皆百世不迁、庶无惇礼、臣议若此、众谓建别殿以藏祧主、而行祫礼、与臣议同、惟以明诏已言九庙而难违、　德祖当为始祖而不迁、故但请祧　懿祖、与臣议异臣退而思之、窃以为诏书九庙。今巳定制□　太祖矣犹或可从若　德祖不祧。以为百世之祖。则有不可。孔子曰祖有功、宗有德、此万世不易之论也、天子七庙、　太祖之庙、百世不迁、余皆祧毁、此四代帝王之成法也、请详陈之、唐虞之文祖尚矣、夏之颛顼既帝而鲧无功、故以禹为始祖殷之始祖曰契。周之始祖曰稷皆有大功。故号太祖。而郊祀配天。其庙不迁。汉及魏晋上祖无功。皆以创业之君为太祖。李唐上祀四世。谥其高祖曰宣简公、曾祖曰懿王、考曰元皇帝、而其祖谥景皇帝有功。实号太祖。赵宋亦祀四世、宋时祖僖祖之议往往不能决朱紫阳主之号其高曾祖考为僖顺翼宣四祖、而以艺祖开国。庙号太祖。凡号太祖者。必以配天。此皆据理以定名号。以示当祧与不迁之意矣。故魏晋之庙、太祖以上、亲尽皆祧、而太祖历世不迁、时无议者、唐至中宗、既祧宣简于夹室、玄宗仍复宣简、而谥为献祖、并谥懿王为懿祖、至肃宗并姚献懿、德宗又祧光帝、于是太祖居第一室矣、然至祫禘之时。此与今制同则献祖居尊东向。而太祖在昭穆之列。当时人心犹歉。议者纷然卒迁献懿之祖于兴圣庙。不预祫祭。而太庙正东向之位。而不迁之祖。终唐之世无复议者。宋至神宗、已祧禧祖于夹室、及王安石用事仍复禧祖。且定之为始祖。而居累朝祫祭所虗东向之位。迁顺祖于夹室。当时若名臣韩维司马光孙固王介张师颜者羣议力争。莫能回也。哲宗既祧翼祖。徽宗又祧宣祖。而僖祖犹居尊位。太祖犹列昭穆。人心亦歉。故高宗以来、如董分木王普之伦、屡尝论列、宁宗乃用赵汝愚郑侨楼钥陈傅良诸臣之议、并祧禧宣二祖、别建四庙殿以奉祧主、时惟一朱熹争之不胜、于是太祖始居第一室。而祫祭居东向之位。终宋世不迁。无复议矣。此则凡号太祖而配天者。必居尊位。而百世不迁。然后合乎典礼。协于人心。而无可议也。　国初追帝高曾祖考为　德懿熙仁四祖。亦但以为四亲庙而巳初无祖功之意故郊祀配天。则以　仁宗亦。惟取严父之义耳故未尝以　德祖拟商周之稷契而辄以配天也。　太宗嗣位。乃尊　高皇帝为太祖而遂以配天　仁祖亦不得预则其意亦以四祖亲尽当祧。而　太祖有功不迁。当如夏之以禹为始祖汉以下以创业之君为太祖者也儒者分太祖始祖为二在礼太祖即始祖高皇帝既号太祖复号　德祖为始祖。岂先王之礼祖宗之意哉。且古者一帝一庙。庙皆南向后世同堂异室。亦皆南向。时享则诸帝皆南面而各尊。惟祫祭则太祖东向独尊。余则左右分向皆卑也。我　朝时享之礼。则惟　德祖南面独尊。余皆东西向而卑。巳如祫之仪矣。今祧　懿祖。则以　德祖为始祖。而百世不迁。永居南面之位而常尊。　太祖永居东西向之位而常卑。后世臣子瞻之。孰无憾怅。必有愽闻达礼之儒。昌言正议。而羣臣和之。天子从之。卒祧　德祖而尊　太祖。然后巳耳。唐宋之事。是明鉴也。若祧德祖则异日三祖以次祧尽。而　太祖可居南面之尊。以称其名实。此天下人心之同愿。虽传万世必无易也。况别殿密迩太庙。而祫祭则　德祖犹居南面之位。而　太祖诸帝。皆列左右。不失其尊。非若唐迁献祖于兴圣庙宋迁僖祖于四祖殿而远隔别享伸孙之尊废祖之祭也。亦何嫌哉。今之议者、率谓　德祖犹宋之僖祖。王安石尝议尊僖祖为始祖。其后朱熹庙议寔取之。今尚敢有异议乎。臣以为不然。安石谓僖祖有庙与稷契疑无以异。熹亦谓莫若以僖祖为稷契。而祭于太庙之初室。曰疑。曰莫若。则其意岂真以僖祖为稷契。而合于礼之祖有功者哉。葢其说以为若祧僖祖。不可下祔子孙之夹室。又不可别立一庙。故为是不得已之辞耳。然宋亦卒祧僖祖于别庙。以艺祖为太祖而后已。葢祖有功之礼。终不可泯也。况时异制殊。尚当执其说之不可行于宋者。而必欲行之于今乎。今太庙既无夹室。若执其说。虽立别庙。亦不可也。祧主将安寘乎。今既立别殿以奉祧主无所谓下祔子孙者　德祖之祧。何不可之有。而必强无功者以为始祖。而使有功之　太祖。乃不得如夏之禹。汉以下创业之君何哉。孔子明言祖有功、宗有德、世无不宗之、安石但论本统、而不论功德、巳戾乎孔子、而朱子有取之者、其说虽多、其要亦但如前所云者耳、今议者不察定礼、不从孔子、而犹以朱子为辞、庙祀不祖有功。而以无功者强拟。上不当　祖宗之意。下不惬臣子之愿名与实乖。文与情戾。安可为典而垂世哉。　陛下若姑循近制、则存九庙、祧　德祖亦可矣、虽从今议、而每岁一祫、亦无不可、葢古礼四时皆祭。三岁一祫。今四时之外实多岁暮一祭故佥议改岁暮时享为祫。乃礼之从宜而近厚者。亦可从也。若务遵古典、则当全用臣议、并祧三祖、但存七庙、三岁而一祫、乃恊四代之典、足垂万世之法也、伏惟　圣明裁处、凡宗庙之数、　祖宗名号之义、庙主当祧与不迁之制、行于古而宜于今者、臣既备陈于右、至于历代羣臣之议论、其是非得失有鉴者、臣复条列于左、宋神宗治平四年、以英宗将祔庙、太常礼院请祧僖祖、两制若翰林院承旨张方平等议谓合礼、遂祧僖祖神主、藏之两夹室矣、至熙宁五年、平章事王安石奏曰、万物本乎天、人本乎祖、故宣王庙祀之制、有疏而无绝、有远而无遗、商周之上、断自稷契以下者、非绝喾以上遗之、以其自有本统承之也、若夫尊卑之位、先后之序、则子虽齐圣有功、不得以加其祖考、此天下万世之通道也、本朝自僖祖以上、世次不可得而知、则僖祖有庙、与稷契疑无以异、今毁而藏主夹室、替祖考之尊、而下祔于子孙、非所以顺祖宗之孝心、事亡如事存之义、因循定礼、寔在圣时、请下两制详议、臣按郊庙之礼、各有其义、故孔子论郊祀后稷以配天、则曰万物本乎天、人本乎祖、论庙祀祖宗、则曰祖有功、宗有德、其言各有攸当、安石引孔子论郊祀者以论庙祀、故以祖宗但论本统、而不论功德、可谓误矣、商周之稷契。实以有功而不迁岂徒本统所始而巳。宋之僖祖。则以无功而祧之。乃先王之典礼。后世之公论。岂子孙以有功加其祖考。而失尊卑先后之伦哉。稷之先世。此辨更为精确自帝喾以泝黄帝谱系甚明非以世次不可知而定为始祖也宋祀僖祖异矣。葢稷之有庙也以功。功立不迁。僖之有庙也以亲。亲尽斯毁矣。乌可谓无异邪。若以信祖藏主夹室未安。则岂可因此而并废祖功之大体也哉。当时孙固张师颜之说亦可从也。诸说具见于后翰林学士韩维等议曰、先王有天下、迹其基业之所起、奉之为太祖、稷契是矣、后世有天下者特起无所因、遂为一代太祖、国家太祖皇帝、功德卓然、为宋太祖无少议者、僖祖虽为高祖、然功业未见所因、世系未知所始、而欲以稷契奉之、于古无考、于今未安、今之庙与古殊制、古者每庙异宫、今祖宗同处一室。而西夹室在顺祖之右。似亦无嫌。天章待制孙固曰。后稷播种万世粒食、其功大矣、故为始祖而配天、今　太祖皇帝、削平诸难、功格上天、百余年间、天下之涵泳生养而安乐于无事者、皆其功也、宜尊奉为始祖、若僖祖之德、不昭见于生民、不明被于后世、岂可以齐后稷之庙、当始祖之礼、今毁其庙而藏生于西夹室在顺祖之右、固巳顺矣、非祔于孙而祖屈也、此论最得既无下祔之嫌又使艺祖得正其位若犹以为不可、则特为僖祖立室。凡毁庙之主。皆藏其中。当禘祫时、以僖祖居东向之位、太祖与群庙之主、皆顺昭穆之次、从之而合食、则僖祖之尊、自有所伸矣、若以别室为非、则周人别庙姜嫄、不可谓无礼也、判太常寺张师颜等曰、商周稷契、皆有大功、始受封国、故奉之为太祖、后世受命之君、功业特起、不由先代、则亲尽迭毁、身自为祖、故魏祖武帝、则处士毁、唐祖景帝、则弘农毁、此前世祖其始封之君、以法稷契之明例也。僖祖虽为圣裔之先。而非始封有功、亲尽固当祧也。今欲以有庙之始为说、援而进之、以为始祖、固与稷契异矣、使稷契本无功德、初不受封、而引以为据、庶或可矣、若其不然、岂可据哉、　太祖首创洪业、传祚万世、固当为帝者始祖、若僖祖神主、则宜畧仿周人守祧之制。筑别庙以藏之。亦礼以义起者也。臣按自汉以来、议此礼者众矣、汉则韦玄成等四十四人皆谓高皇帝为太祖、请瘗太。上主于寝园、魏则锺繇高堂隆诸儒、皆谓武皇帝为太祖请迁处士主于国邑。晋则范宣蔡谟羣臣、皆谓宣帝为太祖、请筑别殿以藏三神主、唐则张齐贤谓景皇帝为太祖、而弘农及宣光之主、皆当祧之、陈京诸请筑别庙以藏祧主、颜真卿韩愈请藏主夹室、而时出以享祫祭、此皆祖有功而祧无功、合于古礼、与宋诸贤之议、如出一口、韩琦见固之议而叹曰、孙公此议、足以不朽矣、司马光与维议同、神宗亦以维言近是、皆为王安石沮之、惜也、翰林学士元绛等议曰、自古受命有天下者、皆推其本统以尊事其祖、商周之祖稷契、皆以承其本统而非以有功与封国为轻重也、诸儒以契稷有功于唐虞之际、故谓之祖、若必以有功而为祖、则夏禹氏不郊鲧矣、今大祖受命之初、立亲庙、自僖祖以上世系不可得而知、则僖之为始祖无疑矣、倘谓僖祖不当比契稷无始祖、是使天下之人不复知尊祖、而子孙得以有功加其祖考也、传曰毁庙之主陈于太庙、未毁之主、皆祔食于太祖、今迁僖祖之主、藏于太祖之庙、则祫禘之日、四祖皆降而合食也、情文不顺莫甚于此、请以僖祖之庙为太祖、则合于先王之礼意、臣按绛议、有述安石之言者、前巳辨矣、余亦未安、夫祖有功、宗有德、此三代之典礼、宣圣之格言、万世不可易者、若谓祖不以功。则宗亦不以德乎。祖不以功、则商自太甲以上、周自王季以上、何者非祖、而独尊稷契、宗不以德则商自太甲以下、周自王季以下、何者非宗、而商独取祖以太甲太戊武丁、周独取文武耶夏虽郊鲧于一时。不庙鲧于百世、正以无功而不可祖故但祖禹耳汉以高帝功大而为太祖、文帝德盛而为太宗、降历魏晋、无不以有功者为祖、有德者为宗、岂绛之稽古未详欤、若谓四祖降而合食为非、则王者既立始祖之庙。又推始祖所自出之帝。而祀之于始祖之庙。此亦降而合食情文不顺者耶。先王之礼、固祖有功、而太祖之庙惟一、既毁之庙不立也、宋既号有功者为太祖矣、绛乃欲以无功者、立其既毁之庙而又号为太祖、何太祖之多耶、不知其所谓礼者合何礼也、绛本传云、绛有威名而无特操、在翰林谄事王安石、及其诸子、士论鄙之、然则绛之此议。岂其本心也哉。众议既上、王安石奏曰、圣王议礼固有因循、至于逆顺之大伦、讵能违戾而变古、今或以夹室在右谓于宗佑为尊、本统所承、措之别室为当、类皆违经背礼、臣等所不敢知、于是遂奉僖祖为太庙始祖、臣按孔子曰、殷因于夏礼、所损益可知也周因于殷礼、所损益可知也、然则圣王之礼、固有因循、亦有损益、故祖功宗德、历代因循而无异、祧王异藏、历代损益而不同也、鲁禘跻僖公、春秋讥其逆祀宋禘未始有跻者、惟以僖祖无功而祧之、亦因循旧礼、非变古而违逆顺之大伦也、古者太庙惟太祖有功不迁。余皆迭毁。此三代因循千余年矣。自汉魏以来必推有功者为太祖不迁无功者。虽属尊于太祖。而必迭毁。诚合古礼。此历代因循、又千余年矣、而安石卒然以无功者推为始祖、有功者虚称太祖、情文不顺、且举三代以来、数千年之令典、一朝而乱之、敢违戾变古者、非安石其谁欤、若祧主之藏则历代因时损益。故有不同。夹室如韩愈所议。别庙如张师颜所论。亦损益之宜者也。若据古礼。则庙制同门异宫、有毁无立、所谓祖有功。即指太祖。太祖乃始祖之号耳。唐张齐贤谓礼经始祖即太祖、太祖之外更无始祖、宋王普谓太祖即庙之始祖、是为庙号、非谧号也、惟我太祖、庙号已定、虽更累朝祫享、必虚东向之位、以其非太祖不可居也、迨至熙宁、乃尊僖祖为始祖、而太祖常列昭穆、名实戾矣、倘以此为是、则僖祖当称太祖而太祖当改庙号也二说良是、安石既不能改同堂异室、以复古之庙制、又别奉无功者以为始祖、而加于太祖之上、重立其已毁之庙、是亦违经悖礼矣、何乃以是辟羣贤哉、夫祖功宗德历代因循、礼之本也、缘情立典、万世通行、而不可变者也祧主异藏、历代损益、礼之文也、因时制宜、每代各施而不可泥者也、安石但泥于历代各施之宜、而辄变夫万世通行之典。可谓不知务矣、以坚志强辩、力排羣议而自用。此即其行新法之智力也、周官法制、本非后代时势所可行、而强行之、殷周契稷、本非后王祖宗所可拟、而强拟之同一室也、新法之行、当时被其祸、始祖之议、今尚踵其非、可胜叹哉、高宗绍兴五年、吏部员外郎董棻、太常寺寺丞王晋、皆请祧僖祖而祫祭正太祖东向之位、高宗及宰相赵鼎、皆是之、然未暇也、至绍熙五年、宁宗即位、太常少卿曹三复言如普棻而尤切、既而吏部尚书郑侨等亦因大行祔庙之祭、是宗庙万世之礼、破熙宁不经之论、请祧僖祖而正太祖东向之位、诏从之、侨等又言僖祖当用唐兴圣之制、立为别庙、而顺翼宣之主皆祧藏焉、遇祫则即庙而享。于礼为称诏有司集议、诸儒若楼钥陈传良辈、皆以为可、宰相赵汝愚是之、乃命别建四祖殿于太庙之西、以奉四祖祧主、岁令礼官祭献、太庙以太、祖正东向之位、方集议时、朱熹在经筵、独集议状曰、今羣议虽多、皆有可疑如曰藏主于夹室、则古未有祖考祧主藏于子孙之夹室者。自太祖之室视夹室、如正殿之视别殿、子孙在于正殿、而以别殿居其祖考、此不可之一也、至于祫祭则又设申韦于夹室之前而别祭。既不可谓之合食、而禧祖神坐、正当太祖神主之背、前孙后祖、又不可之二也、如曰别立一庙则不惟丧事即远、有毁无立、而所立之庙、必在偏位其栋宇仪物、必不能如太庙之盛、别庙自当减于太庙亦不为俭而失礼是名为尊祖而实卑之、又群庙之主、祫于太庙、四祖之主、祫于别殿、又不谓之合食、此又不可之三也、如曰藏主于天兴殿则宗庙原庙、古今之礼不同、不可相杂、又不合食与别庙无异、此又不可之四也、凡此数者、议者亦皆知其不安、特以其心欲急奉太祖东向祫祭之位、其实无益于太祖之尊、而徒使两庙威灵、常若争较强弱于冥冥之中、使四祖疑于受摈、彷徨踯躅、不知所归令人痛伤、不能自已、今但以太祖当日推尊帝号之心而默推之、则其在天之灵、必有所不忍而不敢当矣、又况僖祖祧主于治平不过数年、而神宗复奉为始祖、以为得礼之正、而合于人心、又岂所谓有其举之、而莫敢废者乎、且孔子论武王周公之孝、而曰践其位、行其礼奏其乐、爱其所亲、敬其所尊、事死如事生、事亡如事存、孝之至也、今　天子既践太祖之位、行太祖之礼、奏太祖之乐矣、固当爱太祖之所亲、敬太祖之所尊、而所以事太祖者无异生存之时、乃为至孝、而议者顾欲黜其所追尊之祖考、而又未有一定之处、其可谓爱敬其所尊亲、而事死亡如生存之时乎、葢议者之为此说、但以太祖膺图受命、化家为国、而王业之兴、不由僖祖耳、然后稷始封于邰、而不屈巳自窜于戎狄、公刘太王再迁而后定、文武之兴、又何尝尽由于后稷哉、但推其本始、为出于此、故不可以不祭、而祭之不可以不尊耳、岂计其功德之大小有无哉、况周人虽以后稷为太祖、而祭法亦曰祖文王而宗武王。是乃祖有功宗有德之意。故自为世室、而百世不迁、以冠诸庙、则亦不必东向于祫、而后可以致尊崇之意矣、今莫若以僖祖拟后稷、而祭于太庙之初室、顺翼宣祖俱藏其主于西。夹室、太祖而下、各以昭穆祭于太庙、则僖祖东向如故、而顺祖以下、至于孝亲、皆合食焉、则理顺矣、葢尊太祖以东向者义也。天下臣子今日之愿也。尊僖祖以东向者恩也。太祖当日之心也。与其伸义屈恩以快天下臣子之愿也。孰若屈义伸恩以慰太祖当日之心乎。韩愈所谓祖以孙尊、孙以祖屈者、正合此意、而又以为四时各祭其庙、则所伸之祭常多、三年然后一祫、则所屈之祭常少、亦切中事情、故熹窃以为羣议皆舛逆而难通、不若还禧祖于太庙、三年而一东向之为顺易无事也、臣按羣议四者虽若不可、然背圣训而祖无功、尤不可之甚也、今我　朝太庙既无夹室、而祧主不敢毁之瘗之。必当作别而不可泥于有毁无立之文矣。太庙既有庙有寝。今别作殿。是后寝以藏毁庙之主。前寝仍藏未毁庙之主。庙则为时享祫祭通用之所。无所谓藏祖考于子孙之夹室者矣。庙地且广。而别殿在正北。栋宇仪物。可盛于旧。无所谓名为尊祖而实卑之者矣。今改岁暮时享为祫祭。则毁庙未毁庙之主。每岁皆合祭于庙。无所谓受摈别享。而不得合祭者矣。岂复有一如熹之所疑者乎然则所谓四不可者今皆可矣。今祧　德祖而熹尚在、亦或无异议、即其谓两庙威灵、争较强弱、四祖疑于受摈、彷徨踯躅、恐未必然、熹尝言祖有功宗有德、天下后世自有公论、不以拣择为嫌、所以名之曰幽厉、虽孝子慈孙、百世不能改也、又尝言祖功宗、其来尚矣、而程子独以为如此、则是为子孙者、得择其先祖而祭之、此殊未然、商之三宗。周之世祖。见于经典。皆有明文。而功德有无之实。天下后世。自有公论。若必以此为嫌。则秦政之恶。谓子议父。臣议君。而除谥法者。不为过矣。且程子晚年、尝论本朝庙制、亦谓太祖太宗。当为百世之庙。以此而推。则前说若非记者之误其或出于一时之言。而未必终身之定论也。夫既谓公论在天下后世、则非太祖所得而专之、虽太祖有所不忍、而不敢当、如公论何、若论僖祖之为始祖已得礼之正、而合于人心、则当时附安石者、惟元绛等数人而巳、若韩维张师颜辈数十人、皆论背礼逆情而力争之、后世董棻王普数人、亦皆谓其逆经戾古而请更之、又后则赵汝愚郑侨辈数十人、又皆谓其不经之论、而卒正之安在其得正礼而合人心也虽熹亦自言尊太祖则快天下臣子之愿。葢臣子之愿。即人心也。尊太祖。既快天下臣子之愿。则尊僖祖之不合人心也明矣记曰礼非天造也。非地设也。人情而巳矣。又曰礼者顺于鬼神、合于人心、而理万物者也、岂有不快臣子之愿、而可谓之合人心、不合人心、而可谓正理乎、有其举之、莫敢废也、戴记有是言矣、然僖祖既祧之后、熹援安石故事、又谓更改、岂忘其上文有其废之。莫敢举也之言乎。要之举废当揆诸义。不可执也。所引中庸爱敬所尊亲事死亡如生存之说、似矣、取凵土本议不嫌太尽然僖祖固太祖之所尊而敬者、顺翼宣三祖独非太祖之所尊而敬者乎留僖祖而黜三祖则于所尊者有敬有不敬者矣岂太祖生存之时之心哉。若谓周家之兴、不由后稷、则书言先王建邦启土、诗列生民思文、而序者言文武之功起于后稷、史记言古公亶父、复修后稷公刘之业、论语曰、禹稷躬稼、而有天下、皆虚诞耶、谓祀稷但论本始、而不记功德、则与其前所谓祖功宗德尚矣之说、何背驰也、孔子言天子七庙、三昭三穆、与太祖之庙而七。自此历数。而以祖有功宗有德结之。则所谓有功者正指太祖也祭法但言祭文王。而不言文王为太祖。熹乃以祖有功为文王。无乃失其旨欤。况祭法之言。禘郊祖宗多误。今未暇辨也。谓僖祖拟稷、而居初室祫享东向、则诸贤羣议巳具前矣、所谓昭穆之次、马端临亦尝议此、未能详也、谓尊太祖为恩、尊僖祖为义固当、然常人之情。多以恩掩义圣人制礼。必以义断恩。若惟其恩。不惟其义。则至亲之来。亦可以期断。祖考之谥。亦可以幽厉乎。然则屈义伸恩之说亦恐未安。所引韩文。臣有别论在后、葢熹一时之见、偶合于安石、遂主张其说、而尽排羣议、其于诸书众论、皆不暇顾、虽孔子之言、亦不暇详、与平昔之言抵牾、而一篇之中、言亦自相矛盾、此岂至当之论、而可信从者哉、今之议者、徒以熹为大儒、其言必当、竟不究其是非得失、而靡然从之、并为一谈、牢不可破、甚者或谓祧首庙之主、则为无祖、然首庙既非有功如稷则与次庙等耳。祧其主而不毁不瘗。乃迁居别殿。且享祫祭焉。可谓无祖耶。或谓皇家之祖。岂可言其无功。然功德有无天下公论。岂可掩实以阿世哉或谓朱子之言、敢不信从、然凡择言处事、惟当视理、安可狥人、葢尺寸各有长短、智愚各有得失、故先哲之论、后儒或更、狂夫之言、圣人犹择、熹言若未当理、安可必从、且熹虽大儒、未及孔子之大圣、何从熹而不从孔子哉、葢皆未尝详考而深思耳、熹小帖曰、熹既为此议、续访得元佑大儒程颐之说、以为太祖而上、有僖顺翼宣先尝祧僖矣、介甫以为不当祧、顺以下祧可矣、何者本朝推僖祖为始祖巳上不可得而推也、或难以僖祖无功德亦当祧、以是言之、则英雄以得天下、自巳力而为之、并不系于祖德、或谓灵芝无种、醴泉无源、物岂有无本而生者、今日天下基本、葢出于此人、岂得谓无功业、故朝廷复立僖祖庙为得礼、介甫所见、终是高于世俗之儒、窃详颐之议论、素与安石不同至论此事、则深服以为高于世俗之儒、足以见义理人心之所同然、固有不谋而同者、今但以程颐之说考之、则可以见议论之公、而百年不决之是非、可坐判矣、臣按自古英雄之得天下、亦鲜有自许巳功、不念祖德而不祀者、惟继世之君、必审公论而祖有功耳、且晋琅琊王德文曰、七世之庙、自由德厚流光、非为太祖伸尊祖之礼也、亦有旨哉、宋之僖祖、犹商之报乙周之亚圉、皆不过王者之高祖耳若以为天下基本所出、是其功业、则商周但祀报乙亚圉为太祖、可矣、何必祀契稷耶、然则复立僖祖之庙、固非得礼、而安石违圣变古、所见岂高于世俗之儒也、颐之此说、不载于遗书外书、或如熹所谓、若非记者之误、则出于一时之言、而非其终身之定论也欤、礼义之心、人皆有之、自孔子而下、若汉韦玄成魏高堂隆晋蔡谟唐张齐贤宋司马光等、动辄数十人、更十余代、历千余年、总数百余人、前后议论、皆不约而合者、何独以王安石程颐相合、为足以见义理人心之同哉、岂韦玄成以下数十人、皆愚不肖而无义理之人、独安石与颐有是心耶、夫议论之公、必出于众人之口、故公论谓之舆论、熹不考孔子之言、与韦玄成等数百人之论以为公、而独考程颐一人之说以为公论、以判百年不决之是非顾安得而判之、宜赵汝愚诸贤之不从也、熹面奏札子曰、僖祖者太祖之高祖也、虽历代久远、功德无传、然四世之后、笃生神孙、顺天应人、以宁垂庶其为功德、岂必身亲为之、然后为盛哉、是以太祖首尊崇之以为初庙、当此之时。葢以归德于祖而不敢以功德自居矣、今乃以欲尊太祖之故、而必使之夺据僖祖东向之位、臣恐在天之灵、于此有所不忍而不敢当也、臣按熹前议巳谓周家之兴不由后稷但推本始而不计功德矣。寻因程颐僖祖安得无功业之说。又谓僖祖功德为盛。何其立言之不一耶。且颐所谓天下之基本。熹所谓笃生神孙之功德。岂独僖祖有之。顺翼二祖亦无不然。至于宣祖则笃生圣子。且鞠育教诲之至。其功德不尤盛哉若僖祖当祧。太祖不忍夺据其室。则宣祖当祧。而太祖夺据其室。尤不忍也。以此而推。真宗以下诸帝之心亦皆不忍夺据祖考之室。虽历百代。亦无一庙可毁则所谓先王之典礼后世之公论将安施耶。熹尝作韩文考异、于禘祫议考下曰、今按韩公本意、献祖为始祖、其主当居初室、百世不迁、懿祖之主、则当迁太庙之西夹室、而太祖以下、次列于诸室、四时之享、则惟懿祖不与而献祖太庙以下、各祭于室、室自为尊、不相降厌、所谓所伸之祭常多者也、禘祫则献祖居东向之位、而懿祖太祖以下、皆序昭穆南北相向于前、所谓祖以孙尊、孙以祖屈、而所屈之祭常少者也韩公礼学精深、葢诸儒所不及、故其所议、深得夫孝子慈孙报本反始、不忘其所由生之本意、真可谓万世通行之道、非但可施于一时而已、臣按唐代宗立时、即祧献懿二祖主于夹室、而迁太祖居于初室、禘祫则献懿不与、而太祖东向、历十有八载、至德宗建中二年、因颜真卿议、乃以献祖主遇祫祭则暂出居东向之位。祭毕仍藏夹室、二十年至贞元十七年、有言太祖百代不迁、而献祖亲尽庙迁、祫居东向非是乃令百僚议之、议者多以献祖主、或毁或瘗或迁、而不使之合食、以僣大祖东向之尊、故韩愈皆以为不可、但欲仍藏主夹室、而禘祫则出之以暂居东向耳、非谓献祖不当祧、其主不当藏夹室也、然则所谓　祖为始祖、其主当居初室、百世不迁者、自是熹之所见、非愈之本意也、且愈屈伸之说。固含尊卑之意。然独为太祖发耳。熹谓室自为尊、不相降厌、则诸庙皆尊、不独太祖而巳、葢当时时享。则献祖不预。太祖居尊。是献祖屈而太祖伸也。祫祭则献祖尊居东向。太祖卑列昭穆。是献祖尊而太祖屈也。时享尝举而太祖常居初室。故愈为常祭甚众。而太祖所仲之祭至多也。祫祭三年一行而太祖暂列昭穆。故愈为合祭甚寡。而太祖所屈之祭至少也。至如熹言。献祖居初室。而太祖居第二室。则凡常祭合祭。献祖皆居尊位常伸无屈。太祖恒列昭穆。常屈无伸。而不可谓伸多屈少矣商周起于契稷庙以契稷为太祖。莫有尚者。故时享祫祭无不尊之。唐兴由于景帝。庙以景帝为太祖不迁其上更有献懿迭毁。故时享则尊太祖祫享则尊懿祖。此愈所谓事异殷周。礼从而变也。若如熹言。献祖居初室、而祫祭东向。则全与商周之礼同矣。何谓事异而礼变耶。且愈又有请　玄宗庙议其言唐之庙制甚明。谓　国朝九庙之制。法　之文。太祖景皇帝。始为唐公。肇建天命。议同周之后稷高祖神尧皇帝创业经始。化隋为唐。唐事比周深为得宜义同周之文王。太宗皇帝神武应期。造有区夏。义同周之武王。其下三昭三穆谓之亲庙、与太祖而七、以是观之则愈之本意何尝以献祖为始祖。其主当居初室百世不迁。如熹之说哉。熹固谓韩公礼学精深、诸儒所不及、其所谓可为万世通行之典、愈之禘袷议、与迁庙议实同一意、可通行者、熹惟主王安石之说。更不详考唐典、深究韩文。而遂以巳意为愈之本意、安可尽信而必从之哉。观安石与熹之议、质以历代圣贤之论、如前所陈。则僖祖之不可拟契稷而为始祖也、较然哉、我朝德祖实与僖祖无异、固当祧也。祧德祖而以太祖拟之殷契周稷。与唐景帝宋艺祖、是万世通行之典也祧主藏于后寝。祫礼行于前庙。时享则尊　太祖。祫祭则尊　德祖。是每代各施之宜也。得礼之本、而不泥其文、岂不韪哉、
　　皇明经世文编卷之六十六终
　　皇明经世文编卷之六十七
　　华亭陈子龙卧子　宋征璧尚木　徐孚远闇公　何刚悫人选辑
　　宋存标子建参阅
　　椒丘文集（疏　书　记）
　　何乔新
　　疏
　　覆裨补治道事疏
　　覆裨补治道事疏【刑律】
　　看得巡按河南监察御史文贵题称要将内外大小问刑衙门、今后但有问该准赎死罪囚犯、除文武职官监生旗军挍尉勇士力士天文生等项、仍照见行事例发落、其余吏民舍余匠灶僧道乐工人等、一应准赎斩绞死罪、及豪民犯该流罪、窃盗犯该徒罪、俱各免其做工运炭纳米摆站等项、悉发本犯原籍附近卫分充军、及民人诬告十人以上发口外为民、舍人妄争嫡庶官职、侵夺卑幼产业、发原籍为民者、俱各免其迁徙、就发本处附近卫分充军、并拏获矿贼不分初犯、再犯、免其枷号、径解原拟都司卫所充军等因臣等将所奏事件逐一参详明白开立前件、伏乞　圣明裁处、缘奉　钦依该衙门看了来说事理未敢擅便、弘治元年十月十八日、本部尚书何等具题本月二十日奉　圣旨准拟钦此、
　　计开
　　一编罪囚以足兵戎、臣闻兵者国之所恃以为安者也、充足精强、邦家攸赖、臣看得河南卫所军士消耗十分巳五六矣、各处虽有充军官员、但以岁久人亡、版籍更易、百名之中、清无二三见在、揆之天下、大抵皆然、若不量为处置、兵政何自而足、查得见行事文职官吏监生有犯枉法满贯绞罪者充军、其余军职舍余民匠等项、犯该一应杂犯死罪者、立功哨瞭运炭做工纳米摆站等项发落、切详此等囚犯二日凶暴贪戾薎视　宪章、犯罪至此、巳该灭性、虽有准赎之例、终系死数之人、及照各该有司地方、有等丁多财富、挟众行凶、欺打良善把持官府、搀夺行市、厚取债利、侵夺平人产业、强台欠户妻女、豪民及窃盗俱系梗化为恶之人、合无乞　勑该部计议通行内外大小问刑衙门、今后但有问该准赎死罪囚犯、除文武职官监生旗军挍尉勇士力士天文生等项仍照见行事例发落、其余吏民舍余匠灶僧道乐工人等一应准赎斩绞死罪、及豪民犯该流罪窃盗犯该徒罪、俱各免其做工运炭纳米摆站等项、悉发本犯原籍附近卫分充军、一年之内、奚止数千、数载之间、收集多矣、足兵之道、此其大端也、　前件看得御史文贵、要将犯该准赎斩绞囚犯除文武职官监生旗军挍尉勇士力士天文生等项、仍照见行事例发落、其余吏民舍余匠灶僧道乐工人等、及豪民欺打良善把持官府、搀夺市利、侵占田产、强夺妻女、犯罪至流者、窃盗得财、犯罪至徒者、俱免做工运炭纳米摆站等项、悉发原籍附近卫分充军、葢以兵备多缺、欲以此等囚犯填实军伍也、切惟兵戎之备、固当究心、然祖宗之法、尤当慎守、我　太祖高皇帝酌古准今、制为律书、轻重适中、度越前代、其后以死刑条目颇多、又定为真犯杂犯之等、真犯以时处决、杂犯照例收赎、经今百有余年、罔不称便、今要将吏民人等、有犯前项斩绞罪名、及豪民窃盗有犯前罪至徒流者、俱发附近卫分充军、非惟人情惊骇、亦于　旧制有违不若照旧为便、
　　一改迁民以助兵食、臣闻保邦大要以兵为先、守国良规、以食为本、查得见行事例、凡民人诬告十人以上者、发口外为民、舍人妄争嫡庶官职侵夺卑幼产业、发原籍为民、臣于成化二十年蒙　先帝差往口北巡按、到于保安州查得彼处自景泰年间以来迁民四百有奇、止有三户见在、其余俱各随到随逃、其舍人发回原籍者、又百中无一而去、是徒有迁发之名、而无迁发之实也、切详此等囚犯、刁诈险恶或诬陷良善、或残害宗枝、罪恶深重、实当迁徙、但多顾恋乡土、不肯远离、潜栖故庐、不敢显出、官府不得其用本犯不安其生、两无益也、合无乞　勑该部计议、通行内外问刑衙门、今后问有民人诬奏十人以上、该发口外为民、舍人妄争嫡庶官职、侵夺卑幼产业、该发原籍为民者、俱各免其迁徙、就发本处附近卫分充军、督令屯田办纳子粒、如此不惟犯人得免远离乡土之苦、抑且卫所小得足食足兵之助　前件看得诬告十人以上、及舍人妄争承袭宫职、侵夺卑幼产业、俱系诬陷良善、残害宗枝。罪恶深重之徒、诚如御史文贵所言然此等囚犯、或发口外为民、或发原籍当差、法如是足矣、若发附近充军、彼无离乡去井之苦、将益肆其诬陷残害之心、视潜栖故庐、不敢出官者不侔矣、但发口外者、随到随逃。发原籍者、百无一去、诚有此弊、合无行移户部查逓年发、去人犯姓名转行原发官司、逐一查究、中间在逃并未到者、除遇例放免外、其余俱要行原籍官司、照名拘解前来、编入图籍、责令里老收管、毋致逃窜、则前弊可革矣
　　一发矿贼以实边卫、臣闻立法尚严、为政贵简、切照河南永宁卢氏等县、一带山场、各有封闲矿洞、往往各处人民聚众盗取、查得见行事例偷采银矿囚犯初犯枷号三个月、满日哨瞭摆站、再犯免其枷号、不问军民舍余系河南籍贯者、发辽东边卫、浙江者发福建沿海卫分、福建者发浙江沿海卫所、各充军、家小随住、切详此等囚犯、结党聚众、玩法非为、其初犯间发哨瞭摆站之人、往往逃回、又行恣肆侵盗、虽经再获、原无剌字之律、俱各变易姓名、更改乡贯、无所查对、是终无充军之日也即今前项山洞矿贼又复滋蔓、若不量为处置、恐后紏聚日众、不无贻患地方、合无乞　勑该部计议、今后但有拏获矿贼、不分初犯再犯、免其枷号、径解原拟都司卫所充军、庶使贼徒不遂诈变之谋、边卫小得填实之助　前件查得先该巡视河南户部左侍郎原杰奏称军民偷采银矿、初犯枷号发落、再犯发边卫充军、已经通行遵守去后、近年以来、河南浙江福建有等奸顽之徒、嗜利玩法、往往聚集凶徒少者二三百人、多者七八百人、强采银矿、甚者凭据险阻、拒敌官军、搔扰地方、访得先年处州叶宗留亦因聚众采矿、驯至攻刼府县、况河南等处、连年饥馑、人民流亡者多、诚恐屯聚山谷、采矿图利、渐生厉阶、御史文贵所言、诚为有理、合无依其所奏、通行各该布政司等衙门。今后但有紏集凶顽、盗采银矿、百十为群者、不分初犯再犯、免其枷号径发原拟地方充军、若有逃回潜住者、许令自首、仍发原卫着役、不首者着该管地方里老缉拏送官、照依兵部见行事例、枷号三个月、满日改发极边卫分充军、里老隐情不首者、一体治罪、如此、虽未能足兵、亦可以征恶矣、
　　书
　　答余司徒
　　与少司马李公勉
　　寄刘太保翊
　　答余司徒【停征山西荒粮】
　　三月中仆在蒲州、忽报阁下仍以节金戊出总军务、葢朝廷以北虏为忧、故暂辍庙堂之相、以为边陲之重耳、方欲遣使问候起居、忽承华翰诲谕、且以不及与仆始终赈饥之事为歉、仁哉大君子之用心也、阁下垂念及此、仆敢不尽言以献于左右乎、山西之民、凋弊极矣、或父食其子、而子亦杀父而食之、或夫食其妻、而妻亦杀夫而食之、至于叔侄相、姻娅相屠、又其小者耳、人类至此、有识寒心、葢自去岁春夏不雨、而麦菽无收、八月降霜、而黍糜尽槁、非惟平阳泽州二处而巳、潞沁汾辽、与太原之苛岚保德二州与岚临河曲四县、灾伤莫不皆然、有司已尝具奏、该部移文核实、而分守分巡者、以边储方急、虑为巳累、但将平阳所属十五州县泽州并所属四县勘作全灾其余州县、或作七分有收、或作五分有收、俱派边粮、督责严急、人情不堪、军民所以逃亡、或去为盗贼者、以此也、幸蒙阁下在朝、翊赞　皇猷、将平阳所属三十五州县并泽州所属四县税粮悉皆蠲免、已征者亦留赈济、而潞沁汾辽等处、以勘作半收之故、不沾恩典、此乃分巡分守者悞国病民之罪也仆至此以来、加意赈恤、流逋复业者、十纔一二、近闻贵部委官催征去岁所派边粮、百姓忧惶、咸欲逃窜、愚窃以为山西之民、如久病之人、瘠已甚矣、饲之以粥。尤恐其不活、又从而夺其食、其有不死者耶、且数州原派边储不满三万、以大同师旅之众、岂数万石所能济哉、倘边储有缺、不过烦阁下一奏、朝上章而夕报可矣、敢烦阁下悯此方羸馁巳甚、移檄所司、巳征在官者先行起运、未征者、暂候秋成追征、则仆之受赐多矣、是乃阁下始终赈饥之心也、万乞留意焉、黄河运道甚艰、毕主事所运粮、此月半方可到孙家湾、大同禄米、仆巳均派、烦谕各府赴藩司关领、书辞繁委、不胜悚惧、
　　与少司马李公勉【蠲除科征】
　　临镇以来、边务方殷、加以岁歉民饥、公私匮竭兹因条陈救荒事宜、及地方急务、其救荒本内、军职比试一事、议事本内、禁冐袭设军站二事、皆属贵部掌行、会议之际、万望维持、倘得准行、山西军民之幸也、　前者因奏事人去、巳曾奉书想达左右矣、区区备员巡抚、材薄识劣、无足为年兄道者、山西列郡凋弊极矣、荒歉之余、加以疫疠、而户部催征粮草正急、军民流亡、不知其数、死者相枕藉于道、殆不忍言、向者屡陈救荒事宜、及　请蠲除科征、当道以私忿、每事沮抑、驯至今日、公私匮乏、所谓末如之何矣、万一饥民啸聚、攻剽刼夺、仆之罪、固不容辞、其如一方不靖何、今　王府禄米尚欠二十三万、镇西潞州沈阳等卫、并儒学驿逓、俱无升合之储、太原城中、有粮十万石、不足供一岁之用、布政司库仅有银八万余两、户部行令买金解京、不敢动支、此外惟有阔布三十余万疋、及户口食盐、尚多未关者、夫捐三十万疋之帛、与数十万引之盐、而使军民获生、一方获宁、其为利害孰为轻重、不待智者而后知也、兹特具以上　闻兼乞蠲除科征、但恐权奸沮挠、则异日之患、有不胜言者、伏惟阁下为　天子之股肱、为　朝廷之蓍蔡、谏则行而言则听者也、万望维持而施行焉、
　　寄刘太保翊【山西边防】
　　边防一事、生之所职也、然未敢遽陈于　黼座、谨以渎聪听焉、生窃闻之战不可数、战数则民疲、兵不可分、兵分则势弱北虏自正统十四年以来、凭陵中国久矣、边将怀奸、不肯横身以御敌、每虏寇小入、辄张大以闻、朝议遽出京军以征之、成功则同受升赏、偾事则有所推托此边将之奸谋也、恃京兵以援边虽非善法亦可见当时京兵尚强也数年来、京军凡几出而几战乎、京军出则虏退、京军归则虏来、是虏得亟肄以疲之之术也、不知　朝廷置边阃果何为乎、使京军疲于奔命、而宿卫寡弱、供馈烦苛、得无可虑乎、山西都司所属官军舍余仅三万余人。除分戌各边者、存老弱守城、多者不满千余人、少者数百而巳生近阅视、为之寒心、今于奶河堡筑城、分山西精锐官军三千以守之则三关戌守者、亦有缺矣、边兵得无益弱乎、况闻其地乏水泉。亦恐难守。宋徐禧水洛城之事。前车之覆辙也。未审献策者。亦尝虑及此乎。生以一介书生素不知兵、此二事皆心所未安、故以献诸左右、
　　记
　　新建巡抚院记
　　新建巡抚院记【南贑抚院】
　　皇帝即位之七年。汀贑奸氓合为寇。其始甚微。萑苻狗鼠之盗耳。郡县有司无远略。不急逐捕。其势寝炽而岭南湖湘之不逞者。从而和之。四出剽掠。刼富室。燔民居。掠帑藏。杀官军。哄然为东南郡县患。有司始驳而图之。备其东则发于西。剿其南则窜于北。时镇守江西太监邓公原、暨廵按监察御史、布按三司议以为盗之未平。以政令不一。而邻境有司不肯协心故也。宜设巡抚宪臣置司要地以节制之。而割附近郡县以隶之。则盗易平也。乃合辞以闻、　皇帝俞其请、爰命大臣慎选方岳重臣、有牧民御众之才者以授之、得广东左布政使金公泽、遂迁都察院右副都御史、俾巡抚江西、兼督闽广湖湘之地、置司于贑而割江西之南安贑州建昌、福建之汀州、广东之潮州惠州南雄、湖广之郴州隶焉、四省三司、皆听节制、　赐之玺书、许以便宜行事、公既至贑而贑旧无巡抚治所、于是镇守巡按三司诸公、谓公奉　勑巡抚一方、兼督四省、事体至重、不可无建牙驻节之所、乃请于　朝、命副使谈君俊、参议李公魁、钩挍府库羡财、市材僦匠、即贑城中择地营之、前后堂五间、穿堂两廊、大门仪门廊庑各若干间、东左建寝室、又东则建赏功所、大门之外、立抚安镇静二坊牌、屏墙之南、又立三司厅以为巡守兵备会议白事之所、经始于弘治八年十月、落成于明年闰三月、穹堂峻宇、高闳崇墉、规制壮丽、它镇所未有也、凡公政令之布、赏罚之施、皆在此、诸帅出兵受律献馘亦在此、郡县百司政有弛张亦必至此白之、而后敢罢行焉、而贑遂为重镇、公既莅政、盗遁奸革、兵、民以安、既而广东守臣谓韶州地险民犷、且于潮患为近、宜以隶公。　朝议皆以为然。遂以韶州属公所辖、公以贑有巡抚院实自今始、以书属乔新记之、窃惟自昔帝王疆理宇内固贵乎任用得其人。然亦必政令出于一。昔汉有西羌之警。命赵充国出镇虽强悍如辛武贤者。不得挠其策。宋有西蜀之变。命张咏出守。虽骄贵如王继恩者。不敢拂其言。此二公所以能成功也。夫以数郡之地分为四省。益知近者不早设督臣为失策也政令不一。心力不齐。安能成功乎。　圣天子纳用群策。举而付之于公自东徂西、延袤数千余里、皆受节制、　庙谟宏且远矣、今公祇奉　纶音、以节钺镇兹要地、朝下一檄而诸藩奔走恐后、夕驰一使而列阃罔敢差池、异时群盗屏息、四境晏然、丰功伟烈、铭彝卣而垂竹帛、岂直追踪赵张二公而巳哉、公字德润、由名进士歇历中外、所至有贤声、所谓有牧民御众之才者、公真其人也、遂为之记、
　　皇明经世文编卷之六十七终
　　皇明经世文编卷之六十八
　　华亭陈子龙卧子　徐孚远闇公　宋征璧尚木　李雯舒章选辑
　　沈泓临秋参阅
　　秦襄毅公奏疏（疏）　许襄毅公奏疏（疏）
　　秦襄毅公奏疏（疏）
　　秦纮
　　疏
　　献战车疏
　　边备事宜疏
　　论固原边事疏
　　献战车疏【战车】
　　骑战非中国之所长。而车战乃夷狄之所短。古有元戎小戎武刚偏厢诸车。制犹未周。臣推广其制、另造一车、车高五尺四寸。厢阔二尺四寸。前后通长一丈四寸。在上放铳者二人。在下推车并放铳者四人。每车重不过二石遇险但用四人肩行。车上下前后。通用布甲以遮矢石。甲上皆画猛兽。辕内放铳者亦用布甲护蔽下身。每遇贼先发车十辆或五辆。直冲贼阵。前有阻塞。则首车向前放铳。后有追袭。则尾车向后放铳。若入贼阵。则各车两厢放铳。使贼马惊扰。自相蹂践。其余车辆。或掎角夹攻。或邀贼归路。庶可谓万全之策。
　　边备事宜疏【陕西边备】
　　公在三边先后斩首虏九千级修堡窖一万四千所□山崖三千里亦西边良将也
　　葢御戎之道。当以守备为本。平凉北四百余里。旧有豫望城。固靖北三百余里。旧有石峡口。及双峯台城。此皆达贼入寇总路。最宜设备欲将此三处修完。分兵防守。东与环庆。北与韦州。烽火相传。互为应援。此第一阨也。进而稍南。内有野处军民。已为随山修堡。使皆险固可依。又有西安州镇戎所海剌都打剌赤黑水口干盐池撒都城。犬牙参错。此第三阨也。又进而南。则有固原卫靖虏卫平滩堡一条城东山城白杨城。分布守御。此第三阨也。又进而益南。则有火龙沟虎山沟金佛峡麻张沟海子口。乃贼深入腹里之路。亦皆山间蹊径用力不多各以石甃为墙。仍各留门以便军民出入。其门俱用铁裹。墙上各建营房。分兵阨护。一夫守险。百人难过。此第四阨也。夫贼路固多。如此处置。则贼无入路。就令能入。跋涉路迷。人马力疲。况各堡屯兵。随处设险。我欲来攻者易。贼欲入寇者难。以此防边。似为得策。今将应修处置所画图具奏。
　　论固原边事疏【增筑屯堡】
　　固原向属内地成弘之间遂为虏□升县为州开建制府屹然成一大镇首任总制者秦公也
　　臣自到固原、凡事必询谋佥同、复折衷巳意、臣见固原人烟萧条。城池湫隘。于是增筑城郭。又以小盐池盐。立为定价卖之固原。不匝月商旅日集。官征其直。岁可得银四五万两。又固原迤北地名豫望城骡子川狮子川石硖口韦州。袤延千里。可种田土。无虑数十万顷。韦州迤东至花马池。亦不下万顷。但旷野近边。人无城寨可依。尽为抛荒。况腹里商民。输纳货卖宁夏者。野飡露宿。余二百里。遇贼入寇。多致失陷。欲于花马池迤西至小盐二百里。每二十里。增筑一小堡。周四十八丈每堡用工五百人。骡子川等处亦各筑屯堡。募人住种。计顷征粮。姑以十万顷为率。每顷五石。岁可收粮五十万石。又使粮户盐商之往来者。遇警有所依避。计划巳定。拟于来年兴工。近廵抚宁夏都御史刘宪奏花马官军、俱边方待敌之兵、使之执役、恐人心不乐、激成意外之变、正欲依都御史王珣增筑旧墙、厚三丈高二丈、墙之内外、各掘沟堑、深阔各三丈、以为防御、若使此墙果能阻贼。墙尽之处。即黄河南岸。冬深河冻。可以履。亦徒劳无益。且臣议筑堡用五千人。其堡周仅二里每人分工不及一尺宪欲西安等八府起夫五万修墙。宁夏延绥共三百里。墙沟三道。通计九百里。一人分工一尺。该一百六十二万人以五万人修九百里比之五千人修二里工役孰易孰难。西安等八府人民。距花马池俱在二千里外。比宁夏至花马池三百里孰远孰近臣尝评三边之要害延绥甘凉地虽广而士马精强宁夏士马虽怯弱而河山险阻惟花马池至固原士马怯弱墩堡疏远达贼一入即至固原而入腹里故花马池必当筑城堡墩台韦州豫望城等处必当增筑住种屯堡今固原迤南修筑将完。惟花马池迤北柳杨墩红山墩迤西二百里。该筑一堡。而宁夏官狃于偏党危言阻拟。然功巳垂成。势不可止。乞令宪总制三边、令臣廵抚宁夏、督军以成此边防为便、
　　许襄毅公奏疏（疏）
　　许进
　　疏
  </div>
  <div class="pagination">
   <a href="皇明经世文编_page23.html">
    上一页
   </a>
   <span>
    ...
   </span>
   <a href="皇明经世文编_page19.html">
    19
   </a>
   <a href="皇明经世文编_page20.html">
    20
   </a>
   <a href="皇明经世文编_page21.html">
    21
   </a>
   <a href="皇明经世文编_page22.html">
    22
   </a>
   <a href="皇明经世文编_page23.html">
    23
   </a>
   <span class="current-page">
    24
   </span>
   <a href="皇明经世文编_page25.html">
    25
   </a>
   <a href="皇明经世文编_page26.html">
    26
   </a>
   <a href="皇明经世文编_page27.html">
    27
   </a>
   <a href="皇明经世文编_page28.html">
    28
   </a>
   <a href="皇明经世文编_page29.html">
    29
   </a>
   <span>
    ...
   </span>
   <a href="皇明经世文编_page25.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
